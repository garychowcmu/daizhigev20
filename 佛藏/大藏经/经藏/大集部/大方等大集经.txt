  大方等大集经
　　北凉 昙无谶译




　　　　大方等大集经卷第一

　　　　北凉天竺三藏昙无谶于姑臧译

　　璎珞品第一

　　如是我闻。一时佛在王舍城耆阇崛山中往古诸佛本所住处大塔之中。诸大菩萨之所赞叹。其地洁净微妙最胜诸佛法座。诸天龙鬼乾闼婆等常行称咏。又能增长无量善根。常有诸佛微妙光明。成就无量无边功德。具足诸佛所行之处。如来得成菩提道已。转妙法轮。调伏无量无边众生。于一切法而得自在。世尊逮得一切法中无碍智慧。能善分别一切众生诸根利钝。永断一切烦恼习气。不待庄严了知诸法。与大比丘僧六万八千。一切调伏断烦恼习气。皆是佛子善解深义。悉是福田能断诸有。得净戒果不生不灭。复有无量诸菩萨僧。具无碍智甚深智无知智。大慈大悲降注法雨。能施一切甘露法味。于诸众生等心如地。增长成就助菩提法。智慧光明能破黑闇。悉能照明善恶之道。能开众生善心莲华。能令众生善根成熟。增长善芽干烦恼海。具智慧翼游空无碍。喻之如日。善能增损众生善恶。喻之如月。为诸善本如须弥山。至心寂静修行梵行。不为世论之所动转。安住无上出家之法。能见诸佛一切世界。积善法藏犹如大海。具足成就诸陀罗尼。寂静圣行及大慈悲。清净庄严定慧二目。久已远离深法怖畏。无量劫中所修菩提。未毕竟者终不休息。成就菩萨所有功德。其名曰慧光无碍眼菩萨摩诃萨。见一切田庄严璎珞菩萨摩诃萨。不断如来性出世意菩萨摩诃萨。为诸众生示现细行神足菩萨摩诃萨。无量乐说无碍神足幢名称菩萨摩诃萨。净众光(丹云生)自在王菩萨摩诃萨。善能论解字义广说论义神足菩萨摩诃萨。无量功德智慧庄严住菩萨摩诃萨。如是等菩萨摩诃萨。常与如来同止共住。如来常为分别宣说菩萨所行法门之法。尔时如来成得佛道。始十六年广知众中多修梵行悉来大集。堪任受持菩萨法藏。尔时如来即作是念。我今当于如是无量象王众中宣说菩萨所行之法。先当示现诸佛如来大神通力。为诸菩萨令知诸佛深境界故。尔时世尊即入三昧。其三昧名佛境神通实见众生。以佛功德威神力故。于欲色天二界中间出大坊庭。犹如三千大千世界。定慧二力之所成就。其处堪任佛所游居。复出大光其明清净。遍照十方诸佛世界。能令众生得知足心。于诸天宫最为殊胜。能劝十方放逸菩萨。其坊四匝白琉璃树真金为墙。功德宝室马瑙垂檐。杂宝栏楯。白真珠网以覆其上。种种幡盖以为庄严。众香涂地烧散杂香。十方世界众生所有上妙庄严悉于中现。安置无量百千万亿师子法座。其座各有无量杂色柔软敷具。能令众生欢喜爱乐。诸四天下各以七宝作四梯梐。金刚阶隥广十由旬。如其行时出微妙音。如四天下三千大千世界亦复如是。尔时世尊从三昧起。大千世界六种振动。亦放无胜最大光明。即与声闻菩萨大众。前后围绕欲往彼坊。一切诸天尊重赞叹。香花伎乐涂末烧香曼陀罗花摩诃曼陀罗花曼殊沙花摩诃曼殊沙花等以为供养。能动无量无边世界。光明遍照无不大明。示现诸佛神通福德。当尔之时耆阇崛山一切大众忽然不现。蹬中阶节上升虚空。时无量亿诸天龙等及不护神。伎乐神。非天神。金翅鸟舞神。腹行神。嗜肉神。善饿鬼神。瓮耳鬼神。住厕罗刹。厌人鬼。能狂鬼。影鬼。产乳罗刹。持发鬼。常醉鬼。如是等众悉侍从佛。以天香花微妙天乐而供养之。尔时四天王合掌长跪以偈赞佛。
　　如来光明胜一切　　能坏三恶道黑闇
　　今我归依乐依止　　萨婆悉达无上尊

　　时四天王与诸天人。偈赞佛已寻侍佛后。尔时帝释与忉利天人。于其界次阶上见佛。以天香华微妙伎乐而供养之。以偈赞佛。
　　如来具足六神通　　所得大悲无能胜
　　以佛功德严十方　　我今敬礼无与等

　　时帝释与忉利天。偈赞佛已寻侍佛后。尔时夜摩天王与夜摩天子。于其界次阶上见佛。以天香花微妙伎乐而供养之。以偈赞佛。
　　无碍智慧无有边　　善解众生三世事
　　一心能知无量心　　是故稽首礼无上

　　时夜摩天王与夜摩天子。偈赞佛已寻侍佛后。尔时兜率天王与兜率天子。于其界次阶上见佛。以天花香微妙伎乐而供养之。以偈赞佛。
　　佛知诸法如幻炎　　无受无作无字说
　　愍众故说不可说　　记说无我知法性

　　时兜率陀天王与兜率天子。偈赞佛已寻侍佛后。尔时化乐天王与善化乐天子。于其界次阶上见佛。以天花香微妙伎乐而供养之。以偈赞佛。
　　如来具足得十力　　知诸法界如虚空
　　无色哀愍示形色　　其心平等视众生
　　如来常行世尊行　　为众生故行世行
　　开无分别诸法界　　我今敬礼非天人

　　时化乐天王与诸天子。偈赞佛已寻侍佛后。尔时他化自在天王与他化自在天子。于其界次阶上见佛。以天香花微妙伎乐而供养之。以偈赞佛。
　　如戒而住寂静地　　修集无上三昧定
　　其智无碍无有边　　我礼毕竟解脱者
　　大慈大悲微妙语　　真实能知道非道
　　勇健精进力无胜　　我今敬礼无能动
　　常能修集三解脱　　无能称赞尽其德
　　乌虽不同金鸟飞　　亦能任力而游翔
　　我今如乌任力赞　　唯愿哀愍受微叹
　　不种不收其果实　　不赞如来无解脱
　　怜愍为叶智慧花　　三昧为须解脱敷
　　菩萨蜂王食甘露　　我今礼佛法莲花
　　大悲智慧光圆满　　能破众生无明闇
　　其戒清净众乐见　　我今敬礼佛法月
　　其心平等如虚空　　香涂割刺心无二
　　能净无量众生垢　　我今敬礼佛法河

　　时他化自在天王与诸天子。偈赞佛已即寻佛后。诸天各各赞叹佛已。尔时如来示现无量神通道力。渐渐至彼七宝坊中。如四天下见佛上升。三千大千世界所见亦复如是。尔时世尊。至宝坊中升师子座。声闻菩萨各各次第坐于宝座。尔时世尊入佛三昧。其三昧名无碍解脱。一一毛孔放大光明。其数无量如恒沙等。照于东方无量世界。南西北方四维上下亦复如是。地狱蒙光众苦得息。其余众生除贪恚痴。慈心相向如父如子。尔时以佛功德力故其光明中说如是偈。为劝放逸诸菩萨故。
　　如来精进无量边　　精进力过无量劫
　　谁能赞佛光明德　　唯有十方诸世尊
　　为劝十方诸菩萨　　乐于放逸不修禅
　　释迦如来放是光　　召诸菩萨集此界
　　成就具足佛十力　　能破世界诸魔王
　　世法不污如莲花　　是其光明无有量
　　如来转此无上轮　　诸天世人所不能
　　为诸众生转法轮　　如本十方佛所转
　　如来今者集大会　　难见犹如优昙花
　　若有信心成就者　　悉为听法至佛所

　　是光明中所说偈颂遍告十方。劝喻一切诸菩萨等。振动一切世界大地。普施一切众生安乐。能净一切众生烦恼。破坏众生无明痴闇。能蔽一切天魔宫殿。光遍十方还从顶入。尔时东方有佛世界。名无量功德宝聚神通。有佛世尊号净大净光七菩提分宝花无断光王。彼有菩萨名诸法自在功德花子。遇斯光已。与十恒河沙等诸大菩萨俱共发来至娑婆世界大宝坊中。见释迦牟尼佛。头面礼敬右绕万匝。以妙香花而供养佛。即于佛前以偈赞曰。
　　一切功德到彼岸　　常为十方佛所称
　　无碍名号遍十方　　大慈大悲释师子
　　如来法界无差别　　为钝根者说差别
　　宣说一法为无量　　如大幻师示众事

　　时诸菩萨偈赞叹佛头面礼已。以己神力于佛东边化作床座次第而坐。尔时南方有佛世界名曰佛光。有佛世尊号无量功德宝。彼有菩萨名曰宝杖。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花而供养佛。即于佛前以偈赞曰。
　　大慈法云降法雨　　常说无常空无义
　　以八正水灭结火　　能长众生诸善根
　　佛光能破无明闇　　能诲放逸诸菩萨
　　能焦三有诸爱种　　能示真实道非道

　　时诸菩萨偈赞叹佛头面礼已。以己神力。于佛南边化作床座次第而坐。尔时西方有佛世界名曰光明。佛号普光。彼有菩萨名称力王。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰。
　　于无量劫发善愿　　是故得身净无漏
　　如来行业如虚空　　无碍音声遍十方
　　如来梵声如雷音　　此声无业非因出
　　无听无受无众生　　大悲何故音声说

　　时诸菩萨偈赞叹佛头面礼已。以己神力。于佛西边化作床座次第而坐。尔时北方有佛世界名宝庄严。佛号无量功德庄严。彼有菩萨名大海智。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈叹曰。
　　如来无上金光明　　能坏一切世间闇
　　若有众生遇斯光　　遇者悉能坏烦恼
　　设身高出大千界　　神通道力无边际
　　是人不能见顶相　　大悲旷世造何业

　　时诸菩萨偈赞叹佛头面礼已。以己神力。于佛北边化作床座次第而坐。尔时东南方有佛世界名曰无忧。佛号能坏一切闇。彼有菩萨名无胜光。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰。
　　无量界入一毛孔　　亦不娆害诸众生
　　如来境界无知者　　是故神通难思议
　　能令一身作无量　　而其真身无增减
　　虽为众生现神变　　然其内心无憍慢

　　时诸菩萨偈赞叹佛头面礼已。以己神力。于佛东南化作床座次第而坐。尔时西南方有佛世界名曰善见。佛号心平等。彼有菩萨名大悲心。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰。
　　无量世中护禁戒　　犹如牦牛爱其尾
　　见有毁戒生悲心　　亦不憍慢赞己身
　　如来之心如须弥　　十方邪见不能动
　　智慧甚深无得底　　犹如大海难思议
　　佛自解脱一切有　　亦令苦缚得解脱
　　所得解脱实无差　　随道行时有别异

　　时诸菩萨偈赞叹佛头面礼已。以己神力于佛西南化作床座次第而坐。尔时西北方有佛世界名曰坏闇。佛号大神通王。彼有菩萨名曰宝网。遇斯光已。即与十恒河沙等诸菩萨众俱共发来至娑婆世界大宝坊中。见释迦牟尼佛。头面礼敬右绕万匝。以妙香花供养于佛。复于佛前以偈赞曰。
　　如来世尊犹如幻　　而为众生说幻事
　　宝无真物故名幻　　无有众生说众生
　　如人梦中见诸色　　寤已真实无色相
　　为度众生示世行　　如来真实无世行

　　时诸菩萨偈赞叹佛头面礼已。以己神力于佛西北化作床座次第而坐。尔时东北方有佛世界名曰净住。佛号心同虚空。彼有菩萨名无边净意。遇斯光已。即与十恒河沙等诸菩萨众俱共发来至娑婆世界。见释迦牟尼佛。头面作礼右绕万匝。以妙香花供养于佛。复于佛前以偈赞曰。
　　佛知甚深诸法界　　常乐寂静修无想
　　及知众生诸心想　　亦说诸法如虚空
　　住一心中知三世　　亦复能知种种业
　　不生心想众生想　　无量世修无相想

　　时诸菩萨偈赞叹佛头面礼已。以己神力于佛东北化作床座次第而坐。尔时下方有佛世界名曰乐光。佛号宝优钵花。彼有菩萨名庄严乐说。遇斯光已。即与十恒河沙等诸大菩萨俱共发来至娑婆世界。见释迦牟尼佛。头面礼敬右绕万匝。以妙香花而供养佛。复于佛前以偈赞曰。
　　无量智者佛真子　　数如十方微尘等
　　于无量劫咨问佛　　不尽如来一字义
　　是故如来智无边　　功德总持亦如是
　　名称力势无边际　　犹如大海十方界

　　时诸菩萨偈赞叹佛头面作礼。以己神力于如来下方化作床座次第而坐。尔时上方有佛世界名璎珞庄严。佛号大名称。彼有菩萨名一切法神通王。遇斯光已。即与十恒河沙等诸菩萨众俱共发来至娑婆世界。见释迦牟尼佛。头面礼敬右绕万匝。以妙香花而供养佛。即于佛前以偈赞曰。
　　佛身身业无边际　　心口及业亦如是
　　唯佛能知佛三业　　余不知如虚空边
　　如来无师无教者　　是故众生称大师
　　诸佛法界叵思议　　菩提法轮入涅槃

　　时诸菩萨偈赞叹佛头面礼已。以己神力于佛上方化作床座次第而坐。尔时一念中间十方无量诸大菩萨。一时云集大宝坊中。尔时世尊即从三昧安详而起。謦欬之声彻于十方。一切众生悉得闻之。闻已即于佛法僧宝生信敬心。十方世界所有比丘比丘尼优婆塞优婆夷。若人非人闻佛声已身心寂静。以佛功德威神力故。悉得睹见宝阶梯隥。于一念顷悉蹬宝阶至宝坊中。各随其位次第而坐。诸梵天人亦闻其音。梵天。大梵天。梵师天。梵众天。光天。少光天。无量光天。净天。少净天。无量净天。无云天。福德天。广果天。无诳天。无热天。善见天。乐见天。阿迦尼吒天。亦一念顷俱至宝坊。见佛世尊头面礼已。次第而坐化作床座。尔时世尊。见诸大众皆已集会。放眉间光。其光名曰示菩萨力。绕诸菩萨七匝已。于诸菩萨顶髻而入。尔时会中有一菩萨。名诸法自在功德花子。即入三昧。其三昧名璎珞庄严。以三昧力故。于宝坊中出师子座。座高八万亿多罗树。七宝庄严散种种花。为诸众生之所乐见。能净一切众生之心。尔时诸法自在功德花子菩萨摩诃萨。化作如是师子座已。从其三昧安详而起。合掌恭敬头面作礼。即于佛前以偈赞曰。
　　日月光明坏现冥　　佛光能坏三世闇
　　如来具足神通力　　胜于一切诸天光
　　佛了法界无觉知　　如幻水月无去来
　　无生无受无作者　　真实知已为众说
　　知色心中无色心　　方便为众说色心
　　如来神通犹如幻　　知诸法界亦复然
　　一切众生心常净　　或时为客烦恼污
　　诸佛如来得解脱　　示现神通等如幻
　　虚空无地无住处　　如来之心亦如是
　　为众故升师子座　　如先诸佛说甘露
　　一切大众无去来　　亦无听说无受者
　　诸法悉皆如虚空　　唯愿开阐真实界
　　世尊受我师子座　　愿为众生师子吼
　　愍众故演梵音声　　炽然智灯破痴闇
　　十方诸来听法众　　悉来集会此宝坊
　　愿佛当施大法施　　破无量世贫穷际

　　尔时世尊。以大慈悲怜愍诸法自在功德花子菩萨摩诃萨。升其所奉师子宝座。欲说一切诸菩萨行无碍法门。具足一切佛法。十力四无所畏。入一切法自在陀罗尼法门。入四无碍智法门。入大神通法门。不退转法轮。不退住处。摄一切乘具一切法界无分别法界。善知一切众生心根。法界真实坚固难沮。能坏一切四魔怨仇。调伏一切恶见烦恼。获得不共善权方便。得大平等心无二故。一切诸佛等入之处无挂碍处。说一切法悉真实故。演说诸法非觉非非觉故。十二因缘平等相观故。具足智慧大庄严故。庄严佛身佛音声故。无尽念意行智慧故。演说真实四圣谛故。能令声闻身心净故。令辟支佛坐绍位床故。大乘菩萨得法自在故。广宣诸佛所有功德故。解说宣示一佛法故。说诸菩萨大功德故。裂诸众生疑网心故。摧灭一切恶邪论故。增长如来佛正法故。显示众生佛神力故。以如是等诸因缘故。如来升于师子宝座。尔时宝杖菩萨。承佛神力入佛璎珞庄严三昧。以三昧力故。能令大众悉得种种璎珞庄严。时称力王菩萨。复承佛神力入莲花三昧。以三昧力故悉令大众皆得妙花。供养于佛及诸菩萨。时大海慧智菩萨亦承佛神力入妙香三昧。以三昧力故能令大众皆得妙香。供养于佛及诸菩萨。时宝网菩萨亦承佛力入光明三昧。以三昧力故悉令大众身得光明。时悲心菩萨亦承佛神力入无瞬三昧。以三昧力故。悉令大众仰瞻如来目未曾瞬。时无边净意菩萨亦承佛神力入喜三昧。以三昧力悉令大众喜乐听法。时庄严乐说菩萨亦承佛神力。入寂静意三昧。以三昧力悉令大众远离五盖。时一切法神足王菩萨亦承佛神力入不忘三昧。以三昧力悉令大众专念菩提心不忘失。时勇健菩萨亦承佛神力入无胜三昧。以三昧力悉令大众摧伏诸魔。时破魔菩萨亦承佛神力入坏魔三昧。以三昧力召此三千大千世界一亿魔王。来集宝坊至于佛所。头面作礼合掌恭敬。咸作是言。唯愿如来。广为众生开甘露门。我等皆因破魔菩萨威神力故。当得远离一切魔业。于诸大众心无妨碍。佛言善哉善哉。善男子。汝等今已得离魔业。以是因缘于未来世复当得离一切魔业。善男子。譬如一处百年闇室一灯能破。汝等亦尔。无量世中无明黑闇。今日能破如日月宝光。住信戒施慧禅定亦尔。善男子。汝等今者请佛说法。以是因缘。汝等当得破无明闇。为诸众生作智慧明。尔时众中有一菩萨名法自在王。白佛言。世尊。如来境界不可思议。何以故。如来发心将欲说法。能令一切大众云集。为菩提故作大庄严大法神通。无量世间得大名称。身心寂静获得解脱。及得不可思议法界十方诸佛之所赞叹。具足一切十波罗蜜。成就通达善权方便。能裂一切诸魔疑网。能灭众生恶邪诸论。能善分别一切法界。逮得具足无碍智慧。具念意行智慧勇健。具足获得四无碍智。善知众生诸根利钝。知众生界随意说法。常能宣说清净法界。善解一切方俗之言。能得一切清净梵音。具足成就慈悲之心。诸邪异见不能令动。不可破坏如金刚山。具修三相建立法幢。已渡甚深十二因缘河。断断常见能调大众。无量劫中得不可思议法聚。能疗众病如大医王。闻深法已不生怖畏。三十二相八十种好庄严其身。具足成就三十七品及八解脱。身口意业纯善无杂。能令众生悉来听法。世间之法所不能污。常受安乐常修法界。惠施法宝于法无厌。于诸有法心不染著。犹如莲花尘水不染。明胜诸光智深如海。绍三宝性调众生界。能开佛藏护持佛法。具足无量功德智慧。无量劫中修集庄严无量功德。常欲获得一行之心一色一处。具如是等功德菩萨悉来集会。唯愿如来。说菩萨行无碍法门。利益过去未来现在诸菩萨等。令初发心得不退故。久发心者得增长故。行菩提道得净意故。不退菩萨学佛法故。一生菩萨璎珞庄严故。后身菩萨得阿耨多罗三藐三菩提故。定性众生增长因缘故。未定性者作因缘故。未入佛法者令得入故。已入佛法者敬佛法故。乐三乘者说一乘故。施于世间人天乐故。世尊。如来出世。有如是等不可思议事。世尊。今此大众一一菩萨。悉能示现诸大神通。是故诸佛及诸菩萨不可思议。世尊。云何众生无明爱重。虽见菩萨如是神通。而故生于声闻缘觉卑下之心世尊。菩萨初发菩提心时。已胜一切声闻缘觉。世尊。譬如有人舍诸琉璃取于水精。一切众生亦复如是。舍于大乘喜乐声闻辟支佛乘。若有众生已发欲发阿耨多罗三藐三菩提心者。如是之人悉当获得如是功德。尔时会中有三十亿那由他百千万亿众生天与人。发阿耨多罗三藐三菩提心。

　　　　大方等大集经陀罗尼自在王菩萨品第二之一

　　尔时世尊。知诸菩萨悉已大集。作是思惟。今日如是善丈夫等。咸欲得知诸法实义。能持如来甚深法藏。欲得闻受诸菩萨行无碍法门。寻放眉间白毫光明。名无所畏。绕诸大众满七匝已。于陀罗尼自在王菩萨顶上而入。尔时陀罗尼自在王菩萨。承佛神力。化作宝盖。犹如三千大千世界。七宝庄严。以覆如来宝座之上。头面作礼合掌长跪。说偈赞佛。
　　如来于法得自在　　其光能破世间闇
　　世尊佛眼无挂碍　　能见诸法真实义
　　具足无量诸功德　　无师独悟诸法界
　　如来放光为众生　　今入我身何因缘
　　我本所知念不明　　陀罗尼根亦如是
　　此光今来入我身　　了了得知诸法界
　　身心获得大清净　　受乐无上无有边
　　我今已知佛境界　　亦得乐说无碍辩
　　十方诸佛亲近难　　愚者不能师事之
　　我今承佛神力故　　欲少发问利众生
　　何因缘发菩提心　　复以何义佛出世
　　何缘放光遍十方　　复以何因示神通
　　何缘佛为众授记　　愿为大众分别说
　　今此大众胜无上　　悉能受持佛法界
　　此众无魔及魔业　　唯有开示佛法藏
　　我智浅近有边崖　　何能咨请无上尊
　　今问如来无边智　　云何得知诸方便
　　愿今教诲诸弟子　　我学已得法自在
　　得已能施大法雨　　当报十方诸佛恩

　　世尊。诸佛如来不可思议。菩萨所行无有边际。是故我今欲问如来无上法王大慈悲聚。为利众生问甚深义。云何名为菩萨之行。以何璎珞庄严菩萨。能令菩萨所行清净。云何能坏愚痴诸闇。云何能断疑网之心。云何菩萨为诸众生修慈悲心。云何菩萨拥护众生。云何菩萨真实能修菩萨之业善业不诲业。唯愿如来哀愍宣说。又此大众利根智慧。能解佛语能知法界。能达菩萨所行无碍法门。能坏一切魔及魔业。破大疑心能解诸佛甚深境界。知众生界众生心性。能见无量诸佛世界。能护如来无上正法。能于诸法得大自在。尔时佛赞陀罗尼自在王菩萨言。善哉善哉善男子。能问如来甚深之义。能善行佛无量行者。乃能如汝发斯深问。汝今至心。当为汝说。菩萨若能成就具足如是功德。当于诸法得大自在。世尊。今正是时唯垂宣说。佛言善男子。菩萨有四璎珞庄严。一者戒璎珞庄严。二者三昧璎珞庄严。三者智慧璎珞庄严。四者陀罗尼璎珞庄严。戒璎珞庄严有一种。谓于众生无有害心。菩萨若无恶害之心。一切众生常所乐见。复有二种。一者闭塞恶道。二者能开善门。复有三种。一者身净。二者口净。三者意净。复有四种。一者所求悉得。二者所愿具足。三者所愿成就。四者所欲能作。复有五种。一者信。二者戒。三者定。四者念。五者慧。复有六种。一不破戒。二不漏戒。三不杂戒。四不悔戒。五自在戒。六无属戒。复有七种。所谓七净。一者施净。二者忍净。三者精进净。四者禅定净。五者智慧净。六者方便净。七者善方便净。复有八种。谓八具足。一者无作具足。二者地具足。三者不忘心具足。四者不缓具足。五者诸根具足。六者佛世具足。七者离难具足。八者善友具足。复有九种。一者不动。二者不畏。三者定智。四者寂静。五者至心。六者清净。七者结缓。八者调心。九者住调伏地。复有十种。一者净身。为三十二相故。二者净口。为言无二故。三者净意。为解脱故。四者净田。为令众生福德增故。五者净心。为调众生故。六者净有。为行化众生故。七者菩萨名净。为得如来诸功德故。八者净慧。大神通故。九者净方便。破诸魔众故。十者净戒。为不共法故。善男子。如是等事。名戒璎珞庄严。三昧璎珞庄严有一种。所谓为诸众生修集慈心。复有二种。一者质直。二者柔软。复有三种。一不虚诳。二不粗犷。三不邪谄。复有四种。一者不爱行。二者不嗔行。三不畏行。四不痴行。复有五种。所谓远离五盖三昧。复有六种。所谓修集六念三昧。复有七种。所谓修集七觉三昧。复有八种。所谓修集八正三昧。复有九种。一者菩萨修集菩提心及大慈悲心。于一切无量众生修集念心。远离恶欲不善之法。有觉有观寂静喜乐得初禅。二者远离觉观内得喜心。至心思惟无觉无观。定生喜乐得第二禅。三者离喜修舍具足念心。无有放逸身受安乐得第三禅。四者远离苦乐灭忧喜心。非苦非乐修集舍念寂静念得第四禅。五者远离色相修无量空相。六者远离空相修无量识相。七者远离识相修无所有相。八者远离无所有相修非想非非想相。九者虽未成就善方便智。以三昧力教化众生。复有十种。一者观法无有错谬。二者具足成就舍摩他。三者精进无有休息。四者善能了知时节。五者至心受持善法。六者寂静其心。七者观身。八者常观法界。九者心得自在。十者获得圣性。是名三昧璎珞庄严。善男子。智慧璎珞庄严有一种。所谓心无疑网。复有二种。一者远离疑心。二者远离嗔心。复有三种。一者远离无明。二者破无明[穀-禾+卵]。三者作大光明。复有四种。一者知苦。二者断集。三者证灭。四者修道。复有五种。一者戒众清净。二者定众清净。三者慧众清净。四者解脱众清净。五者解脱知见众清净。复有六种。一者净檀波罗蜜有三种。一者内净观法如幻。二者众生净观之如梦。三者菩提净不求果报。二者净尸波罗蜜有三种。一者观身如影。二者观口如响。三者观心如幻。三者净羼提波罗蜜有三种。一者闻毁不嗔。二者闻赞不喜。三者若被割截及夺命时能观法界。四者净毗梨耶波罗蜜复有三种。一者不想。二者坚固。三者不见法相。五者净禅波罗蜜有三种。一者不著诸法。二者心不退转。三者所缘清净。六者净方便波罗蜜有三种。一者摄取众生。为解脱故。二者净陀罗尼。为持法故。三者所愿清净。为净佛土故。复有七种。一者修四念处不取不著。二者修四正勤不出不灭。三者修四神足身心清净。四者修于五根知根无根。五者修于五力能破烦恼。六者修菩提分知法界真实。七者修集圣道无有去来。复有八种。一者修定。为毕竟净故。二者修智。为坏闇故。三者修知阴智。为知法众故。四者修知界智。为解法界等虚空故。五者修知入智。为知法性平等故。六者修知十二因缘智。观无我无我所故。七者修观谛智。坏四倒故。八者修集分别知法界智。为知真实故。复有九种。一者观无常想。二者观无常苦想。三者观苦无我想。四者观食不净想。五者观于世间不可乐想。六者观诸生死多过患想。七者观解脱想。八者观离贪想。九者观于尽想。复有十种。一者观于诸法犹如幻想。二如梦想。三如炎想。四如响想。五如芭蕉树想。六如水中月想。七如影想。八者观于法界无增减想。九者观诸法界无有去住。十者观于无为无有生灭。是名为慧璎珞庄严。善男子。陀罗尼璎珞庄严有一种。所谓念心。复有二种。一者先受。二者毕竟能持。复有三种。一者知义。二者知字。三者知说。复有四种。一者正语。二者了语。三者无碍语。四者不谬语。复有五种。所谓五依。一者依义不依于字。二者依智不依于识。三者依了义经不依不了义经。四者依法不依于人。五者依出世不依于世。复有六种。一者如说而持。二者所言诚实。三者发言人所乐闻。四者怜愍语。五者生善芽语。六者时语。复有七种。一者利语。二者庄严语。三者无碍语。四者无滞语。五者无二语。六者先知而语。七者了语。复有八种。一者知方俗语。二者知鬼神语。三者知诸天语。四者知诸龙语。五者知乾闼婆语。六者知阿修罗语。七者知金翅鸟语。八者知畜生语。复有九种。一者无畏语。二者无缩语。三者无难语。四者知解说语。五者知如法答语。六者知广说语。七者知次第语。八者说无常语。九者无尽语。复有十语。一者坏疑网语。二者开示界语。三者开法门语。四者开智慧语。五者破闇冥语。六者解一一字语。七者赞叹佛语。八者呵烦恼语。九者分别根利钝语。十者开佛功德妙语。善男子。是名陀罗尼璎珞庄严。尔时世尊欲重宣此义以偈颂曰。
　　四庄严璎珞　　能端严大乘
　　所谓戒定慧　　无上陀罗尼
　　能令三业净　　一切人所爱
　　永断三恶道　　是名戒璎珞
　　如愿得具足　　获得人天身
　　能修勤精进　　是名戒璎珞
　　能修无上定　　得二种解脱
　　见无上涅槃　　是名戒璎珞
　　其戒不破漏　　无上戒不杂
　　能得大自在　　名璎珞庄严
　　戒净能净施　　戒净能净忍
　　戒净净五度　　名戒璎珞严
　　戒净能净有　　净大不放逸
　　无畏心不悔　　是名戒璎珞
　　戒净得圣性　　亦能净身心
　　获得无边定　　是名戒璎珞
　　不怖畏不动　　定得清净有
　　能断烦恼缚　　是名戒璎珞
　　能调难调根　　能得大名称
　　庄严自在心　　是名戒璎珞
　　能如说而作　　能净口四种
　　远离诸烦恼　　名璎珞庄严
　　能净自佛土　　能调诸众生
　　能修大慈悲　　名璎珞庄严
　　不作诸恶业　　修于菩萨行
　　能大力无畏　　名璎珞庄严
　　能严大涅槃　　能得大因果
　　慈心满众生　　名璎珞庄严
　　能离悭诳心　　修柔软四摄
　　断爱嗔怖痴　　名璎珞庄严
　　能破五恶盖　　修集十念心
　　助道不放逸　　名璎珞庄严
　　具足于二翼　　如法思惟义
　　乐素住寂静　　名璎珞庄严
　　于法无所疑　　亦无痴乱心
　　真实解四谛　　名璎珞庄严
　　持戒心无著　　亦复不生慢
　　不取戒戒者　　名璎珞庄严
　　无上慧净定　　亦知二净慧
　　能了知三界　　名璎珞庄严
　　意净不生慢　　见不净不轻
　　知法不可说　　名璎珞庄严
　　慧能庄严智　　智亦庄严慧
　　自他菩提净　　名璎珞庄严
　　知法如梦幻　　不说诸法无
　　能随世间说　　名璎珞庄严
　　慧能庄严戒　　戒能璎珞慧
　　身口菩提净　　名璎珞庄严
　　见法如水月　　亦如热时炎
　　说法如响相　　如乾闼婆城
　　非法不作法　　名慧璎珞严
　　慧能庄严忍　　忍能庄严慧
　　身口菩提净　　名璎珞庄严
　　随法不增减　　解已调众生
　　至心观法身　　名璎珞庄严
　　慧能庄严进　　进能庄严慧
　　不悔动心净　　名璎珞庄严
　　慧能庄严定　　定能庄严慧
　　能说深法界　　得无胜神通
　　能知诸方便　　得无上总持
　　法土众生净　　名璎珞庄严
　　知众根利钝　　坏烦恼诸魔
　　身心得自在　　名璎珞庄严
　　道无有去来　　亦无去来者
　　非过非未来　　非现非修者
　　不分别法界　　能净毕竟定
　　知诸阴入界　　名慧炬庄严
　　阴入界如空　　无我无我所
　　生灭因十二　　是名智慧净
　　谛知第一义　　亦知阴入界
　　于法不生诤　　知三世无碍
　　分别三聚众　　能为说三乘
　　能以三宝教　　修三无相定
　　无相知一相　　非幻知如幻
　　无说能为说　　空说于不空
　　诸法非常变　　不毁坏法界
　　和合因缘故　　流布于法界
　　是名为真智　　不分别法界
　　知二动不动　　知于二浅深
　　知二常无常　　是名大净智
　　常不失念心　　了知于法界
　　知字及知义　　于世谛无闇
　　一闻能持法　　解了众生语
　　能坏诸邪道　　修于无上智
　　依无上四依　　璎珞大总持
　　我说功德鬘　　为严菩提心
　　于众说无畏　　善解天神语
　　能坏众疑网　　能开诸法界
　　能赞于三宝　　劝人令供养
　　亲近佛与众　　修集无上智
　　我说四璎珞　　能严佛菩萨
　　若有至心信　　即得是庄严

　　　　大方等大集经卷第一


　　大集经第一卷校正后序

　　按此经国本宋本。皆六十卷。凡十七品。丹藏中。三十卷十一品。又经初首。国宋两本则有璎珞品名。丹藏所无。其虚空藏品。两本在不可说后。丹藏在无言品前。又于宝髻品后。两本有无尽意品四卷。丹藏即无。而有日密分三卷。如是不同者何耶。今以开元录前后文。括而统之。此经凡有六本。录云。按梁沙门僧祐大集记云。有十二段说。共成一经。第一璎珞品。二陀罗尼自在王品。三宝女品。四不眴品。五海慧品。六无言品。七不可说品。八虚空藏品。九宝幢品。十虚空目品。十一宝髻品。十二无尽意品。按云。此则第一本也。今以品次验之。是两本六十卷中。前分三十卷矣。又云。今捡经本。与祐记不同。第一陀罗尼自在王菩萨品。二宝女品。三不眴品。四海慧品。五虚空藏品。六无言品。七不可说品。八宝幢分。九虚空目分。十宝髻品。十一日密分。按云。此则第二本也。今以品次验之。则今丹藏经三十卷者是矣。又云。隋朝僧就合大集经。乃以明度五十校计经。题为十方菩萨品。编月藏后。及无尽意成五十八卷者。按云。此则第四本也。又云。其合大集经。亦有六十卷成者。三十一二两卷。重有宝髻品。足成六十卷。其宝髻品在日密前。二十六七卷是。此复重编。未详何意。又日密日藏梵本不殊。重重编载误之甚矣。按云。此则第五本也。今以品次验之。则今两藏本经六十卷者是矣。但不重载宝髻品。斯为小异耳。即于前第四本五十八卷经中。分彼日藏分十卷。为十二卷。足成六十耳。其第三第六两本。今以诸藏所无。故不烦叙。经本如是不同。藏中致斯有异耳。谨按开元录前后文相。今此两藏本经六十卷者。有六失故不可依行。录云。亦有经本。分为璎珞品者不然。此是一段不合分二。按云。此经分之一失也。又云。僧祐记中无日密分。有无尽意品者不然。今以无尽意经。虽大集别分。非无谶译。又非次第不合入中。按云。此经入中。又为无谶译。二失也。又云。其虚空藏品。祐在不可说后。未详所以。按云。此经在彼。三失也。又云。日密日藏梵本不殊。重重编载。误之甚矣。按云。此经重载。四失也。又云。明度五十校计经。题为十方菩萨品。编月藏后者非也。既无凭准故不依彼。按云。此经依之。五失也。又明度经安世高译。而云那连提耶舍译。按云。此亦误人。六失也。不独如是。其十方菩萨品。即下难函中。明度五十校计经二卷耳。无尽意品。即下最函中。无尽意经六卷耳。而于此中并重编之。是亦杂沓难依者也。是则理须正之。正之如何。略则如开元录及丹藏经。为三十卷乃正矣。合则如开元录中第六本。为八十卷方备矣。然今不能即正者。以此六十卷本是本朝芬皇宗选行经。行来已久久。则难变耳。


　　　　大方等大集经卷第二


　　　　北凉天竺三藏昙无谶于姑臧译

　　陀罗尼自在王菩萨品第二之二

　　佛复告陀罗尼自在王菩萨。善男子。菩萨摩诃萨有八光明。以是八明能坏诸闇净菩萨行。何等为八。一者念光。二者意光。三者行光。四者法光。五者智光。六者实光。七者神通光。八者无碍智光。念光有八种。一者不失过去善法。二者作未来善。三者。闻法不忘。四者思惟实义。五者不为六尘所坏。六者忆持如守门人遮止恶法。为真善法守善法城门。七者不为邪法之所诳惑。八者能大增长纯善之法。是名念光八种。意光亦有八种。一者义意非字意。二者智慧意非识意。三者法意非人意。四者实意非虚意。五者菩萨意非声闻意。六者上意非下意。七者佛意非退意。八者怜愍意非害意。是名意光八种。行光亦有八种。一者法行。二者一切行。三者众生行。四者众生心行。五者十二因缘行。六者广说行。七者行行。八者一切佛法行。是名行光八种。法光亦有八种。一者世法光。二者出世法光。三者无漏法光。四者无为法光。五者解脱法光。六者心解脱法光。七者毕竟解脱法光。八者破无明慧法光。是名法光八种。智光亦有八种。一者八正智光。二者须陀洹智光。三者斯陀含智光。四者阿那含智光。五者阿罗汉智光。六者辟支佛智光。七者菩萨智光。八者正觉智光。是名智光八种。实光亦有八种。一者正定行。二者得须陀洹果。三者斯陀含果。四者阿那含果。五者阿罗汉果。六者辟支佛果。七者菩萨。八者佛菩提。是名实光八种。神通光亦有八种。一者眼光。能见正色。二者耳光。能闻正声。三者念光。能念过去阿僧祇劫所有众生。四者性光。为观性净众生之心。五者虚空光。以大神通光。遍到十方无量世界。六者方便光。具无漏智故。七者功德庄严光。为利益一切众生故。八者智慧庄严光。为坏一切众生疑心故。是名神通光八种。无碍智光亦有八种。一者智光。二者意光。三者慧光。四者佛光。五者正见光。六者净众生心光。七者解脱光。八者毕竟光。是名八无碍智光。尔时世尊欲重宣此义而说偈言。
　　修集于念心　　不忘善恶业
　　乐闻赞诵经　　修集不放逸
　　能调伏诸根　　安住于寂静
　　增长于善法　　修集于念光
　　能遮止恶法　　犹善守门者
　　能守护法城　　不令四魔入
　　不随逐音声　　思惟真实义
　　亲近善知识　　喜乐如法住
　　其意无边上　　永断诸烦恼
　　邪法不能动　　恶世不生谤
　　诚心念菩提　　不说小乘心
　　常乐念上意　　为众破下意
　　不畏魔烦恼　　修集大慈悲
　　不念害众生　　其得大智光
　　能坏诸疑心　　解了甚深义
　　知真实方便　　修四无碍智
　　乐观十二缘　　众生之所因
　　知无作受者　　能修大光法
　　能知诸佛法　　行世出世行
　　能到十方土　　了知人天业
　　修集无上智　　说三归一乘
　　修集八正道　　为坏三世法
　　于有漏无漏　　如实而知之
　　能利益人天　　令断有漏法
　　不谬为无为　　真实而知之
　　寂静光无暗　　不著有为相
　　知结入出缘　　知众心性净
　　若有大乘定　　即知如是法
　　乐住无漏流　　了四沙门果
　　知菩提道行　　故修无碍智
　　破邪修实光　　入众无所畏
　　乐说真实义　　为破生死法
　　眼耳净无障　　能见闻色声
　　过去念不谬　　亦了知他心
　　到十方无碍　　知法如虚空
　　得无漏智慧　　为调诸众生
　　具功德智慧　　为利诸众生
　　于无量世中　　求是二庄严
　　乐受持净戒　　乐护于佛法
　　修集真实光　　为于如法住
　　我说无量光　　为令众生得
　　有信此经者　　即得此诸光

　　尔时世尊复告陀罗尼自在王菩萨。善男子。菩萨摩诃萨修集大悲有十六事。何等十六。一者菩萨摩诃萨见诸众生贪著我见。以我见故增长诸见。常为生死之所系缚。是故菩萨为此众生修大悲心。悲因缘故宣说法化。为坏众生如是妄见。二者见诸众生心怀颠倒。常见无常无常见常。苦见于乐乐见于苦。净见不净不净见净。我见无我无我见我。是故菩萨为此众生修集悲心悲因缘故宣说法要。为坏众生如是四倒。三者见诸众生心怀憍慢。实无有物而生物想。实无有事而生事想。以是因缘起七种慢。以是慢故增长恶法。是故菩萨于此众生修集悲心。悲因缘故宣说法要。破坏众生如是憍慢。四者见诸众生五盖所覆。以覆盖故。心多生疑不解深义。是故菩萨于此众生修集悲心。悲因缘故宣说法要。为坏众生如是五盖。五者见诸众生沈六入海。眼取色相。耳取声相。鼻取香相。舌取味相。身取触相。意取法相。是名为沈。是故菩萨于此众生修集悲心。悲因缘故宣说正法。为拔众生如是沉没。六者见诸众生有七种慢。一者慢。二者大慢。三者慢慢。四者我慢。五者增上慢。六者下慢。七者邪慢。菩萨摩诃萨。于下慢者。自言胜汝。于慢慢者。自言最胜我色胜乃至识胜。于增上慢者。菩萨语言。汝实非圣。不应便起圣人之想。为邪慢者。宣说正见。是故菩萨于此众生修集悲心。悲因缘故宣说正法。为断众生如是憍慢。七者见诸众生离于圣道。乐行世道恶道。是故菩萨于此众生修集悲心。悲因缘故宣说正法。为断众生世道恶道。八者见诸众生造恶道行。属无明爱妻息所系不得自在。是故菩萨于此众生修集悲心。悲因缘故宣说正法。为断众生如是系缚。出离恶道。九者见诸众生亲近恶友远离善友。其心甘乐造作恶业。是故菩萨于此众生修集悲心。悲因缘故宣说正法。为断众生如是恶业。远离恶友亲近善友。十者见诸众生造作悭贪。于无明爱心无厌足为施智慧。是故菩萨于此众生修集悲心。悲因缘故宣说正法。为断众生如是悭贪无明及爱。施与智慧。十一者见诸众生我见断见。为施众生十二因缘真智慧故。菩萨于此而生悲心。悲因缘故宣说正法。为断众生我见断见。施与十二因缘智故。十二者见诸众生行无明闇。我见众生见命见士夫见。别异见邪见著见。菩萨为施智光明故。于此众生而生悲心。悲因缘故宣说正法。为断众生如是所见。十三者见诸众生乐于生死。于五聚阴而生亲想。是故菩萨于此众生修集悲心。悲因缘故宣说正法。为断众生如是三有。十四者见诸众生为魔所缚。是故菩萨于此众生修集悲心。悲因缘故宣说正法。为坏众生如是魔网。十五者见诸众生甘乐快乐。而不能知真实乐因。是故菩萨于此众生修集悲心。悲因缘故宣说正法。示诸众生真实乐因。十六者见诸众生求涅槃门不能知处。是故菩萨于此众生修集悲心。悲因缘故宣说正法。为此众生开涅槃门。善男子。菩萨修悲。悉因如是十六因缘。
　　善男子。一切众生有三十二不善之业。菩萨见已修集善业。为坏众生如是恶业。何等三十二。一者有诸众生无明睡眠。菩萨见已修集智慧。为悟众生如是睡眠。二者见诸众生下解下欲。菩萨见已修集上解上欲。为以大乘而教化之。三者有诸众生乐为非法。菩萨见已修集正法。为令众生于诸法中得大自在。四者有诸众生修集邪命。菩萨见已修于正命。为坏众生如是邪命。五者有诸众生入于邪林。菩萨见已修集正见。为令众生出邪林故。六者有诸众生乐为放逸。菩萨见已修不放逸。为令众生离放逸故。七者有诸众生乐为粗穬。菩萨见已修如法住。为坏众生如是粗穬。八者有诸众生悭贪吝惜。菩萨见已修一切施。为坏众生悭贪心故。九者有诸众生毁犯禁戒。菩萨见已修持净戒。为破众生毁禁心故。十者有诸众生心常嗔恨。菩萨见已修慈悲忍。为坏众生如是嗔恨。十一者有诸众生懒惰懈怠。菩萨见已修勤精进。为坏众生如是懈怠。十二者有诸众生其心狂乱。菩萨见已修集定心。为坏众生如是狂乱。十三者有诸众生邪智覆心。菩萨见已修集正智。为坏众生如是邪智。十四者有诸众生说义颠倒。菩萨见已思惟正义。为坏众生如是颠倒。十五者有诸众生乐造世行。菩萨见已修善方便。为坏众生乐世行故。十六者有诸众生系属烦恼。菩萨见已先自除断。为坏众生烦恼系缚。十七者有诸众生我见所缚。菩萨见已自除我见。为断众生如是我见。十八者有诸众生诸根不调。菩萨见已自调诸根。为调众生如是不调。十九者有诸众生。说言无作无有受者。菩萨见已宣说有作及有受者。为坏众生如是邪说。二十者有诸众生不知恩义。菩萨见已说知恩法。为坏众生如是不知恩义。二十一者有诸众生未得谓得。菩萨见已修集正法。为坏如是增上慢故。二十二者有诸众生恶口粗穬。菩萨见已修善。口语。为坏众生如是恶口。二十三者有诸众生贪无厌足。菩萨见已修集知足。为坏众生不知足故。二十四者有诸众生。不能恭敬父母师长。菩萨见已修不放逸。为令众生供养恭敬父母师长。二十五者有诸众生贫穷困苦。菩萨见已修集七财。为坏众生如是贫穷。二十六者有诸众生。常为四大毒蛇所病。菩萨见已修身念处。为令众生远离如是四大毒病。二十七者有诸众生行无明闇。菩萨见已修集智慧。为令众生然慧灯故。二十八者有诸众生乐三有狱。菩萨见已修出离道。为示众生知出离故。二十九者有诸众生常行左道。菩萨见已修集右道。为令众生舍左道故。三十者有诸众生贪著身命。菩萨见已于自身命修不贪著。为令众生舍贪著故。三十一者有诸众生。不能恭敬供养三宝。菩萨见已修集信心。为令众生信三宝故。三十二者有诸众生。实非世尊自谓世尊。菩萨见已修集六念。为令彼等知真实法故。善男子。是名众生三十二业。菩萨见已修治自业。成就具足一切善法坏诸恶业。劝诸众生令行善业。善男子。菩萨摩诃萨有无量业。何以故。众生烦恼有无量门。为闭众生烦恼门故。菩萨修集无量善业。善男子。如恒河沙等世界众生。悉住声闻辟支佛乘。欲比菩萨初发心业。百分千分不可为喻。何以故。二乘之人自为解脱观于烦恼。菩萨不尔。常为众生得解脱故观诸烦恼。善男子。菩萨摩诃萨所作诸业。于诸凡夫二乘业中最为殊胜。何以故。众生之业性是颠倒。二乘之业有边际故。菩萨之业无边无量。是故菩萨胜于一切声闻缘觉。
　　尔时陀罗尼自在王菩萨闻是法已。心生欢喜踊跃无量。白佛言。世尊。甚奇甚特。快说如是不可思议。如来于此已说菩萨璎珞庄严。菩萨光明。菩萨大悲。菩萨善业。唯愿宣说。云何如来观诸众生起于大悲。云何名悲。悲有何行。有何相貌。何因缘起。云何名佛业。佛业有何行。有何相貌。有何因缘起。善哉世尊。一切知见。唯愿广说如来之业。佛言。善哉善哉。善男子。汝今谛听善思念之。吾当为汝分别解说。善男子。一切如来所有大悲不出不行。何以故。常不变故。无量劫中修集得故。是故大悲不行不转。不修不舍亦能为于一切众生。善男子。一切诸佛所有大悲。无量无边其心平等。从久远来。无量舌力不能宣说。善男子。如来世尊。未尝远离如是大悲。无上菩提及与大悲。如是二法等无差别。如来所得无上菩提无根无住。根名我见。住名四颠倒。如来世尊知根知住。是故菩提无根无住。一切众生皆悉无有无根无住。欲施众生无根无住起大悲心。如来于此欲令知故演说正法。善男子。夫菩提者清净寂静。云何为净。云何寂静。净名为内。寂静名外。内名眼空。空名无我。无有我所。何以故。性是一故。乃至意亦如是。何以故。性是一故知眼空已。不著于色不著色心。是名寂静。乃至意法亦复如是。一切众生不知菩提清净寂静。如来于此而起大悲。演说正法为令知故。善男子。一切众生心性本净。性本净者。烦恼诸结不能染著。犹若虚空不可沾污。心性空性等无有二。众生不知心性净故。为欲烦恼之所系缚。如来于此而起大悲。演说正法欲令知故。善男子。夫菩提者不取不舍。云何不取。如来不见一切诸法此岸彼岸。何以故。一切诸法离此彼故。如来世尊如实知之。是名不取。云何不舍。一切众生不知法界。如来教令了了知故。是名不舍。如来于此而起大悲。演说正法为令众生知是二法。善男子。夫菩提者无想无缘。云何无想。不见眼识乃至意识。不见色相乃至法相。于是法中不知不见故无取著。是名无缘。无想无缘是名圣行。云何圣行。所谓不行三界之行。善男子。如是不行名为圣行。一切圣人不行于行。众生不行如是圣行。如来于此而起大悲。演说正法欲令知故。善男子。夫菩提者非是三世。非三世者名为三等。过去意未来识现在贪。是名三分。以能了了知三分故。意识及贪无有住处。以是义故。不念过去不求未来不爱现在。若见三世悉平等者。是名正见。如来为令一切众生得如是等平等正见。而起大悲演说正法。善男子。夫菩提者。无身无为非眼识界。乃至非意识界。是名无身。不生不灭不尽不住无有三相。是为无为。善男子。一切法性是名无性。若无性者则无有二。是故菩提无身无为。一切众生不知菩提无身无为。如来为令了了知故。而起大悲演说正法。
　　善男子。夫菩提者。无有分别无有句义。云何分别。云何句义。无所住者名无分别。字不摄故名无句义。非有二故名无分别。不入法界名无句义。无动摇故名无分别。不变易故名无句义。不可说故名无句义。空故名无分别。无觉观故名无分别。无相故名无句义。不发故名无分别。无愿故名无句义。知众生界同于虚空。名无分别。无众生界名无句义。不生故名无分别。无宅故名无句义。不灭故名无分别。无为故名无句义。不行故名无分别。平等故名无句义。知平等故名无分别。寂静故名无句义。众生不知如是等义。如来为令了了知故。而起大悲演说正法。善男子。夫菩提者。不可以身得。不可以心得。何以故。身心如幻故。若能了知身心真实。是名菩提。为流布故名为菩提。而其性相实不可说。善男子。夫菩提者。不可说身不可说心。不可说法不可说非法。不可说有不可说无。不可说实不可说空。何以故。性不可说故。菩提者无有住处。不可宣说。犹如虚空。为真实知一切诸法。不可宣说。字中无法法中无字。为流布故。故可宣说。一切凡夫不知真实。是故如来于此众生而起大悲。演说正法为令知故。善男子。夫菩提者无取无缘。云何无取。云何无缘。知眼真实名为无取。知眼无境名为无缘。乃至知意真实名为无取。知意无境名为无缘。如来世尊以如是义。知于菩提无取著故名为无取。无屋宅故名为无缘。眼识不住于彼色中名无屋宅。乃至意识亦复如是。一切众生心无住处。如来世尊。如实而知心无住处。无住处者有四种。色受想行。于是四法心无所住。是名心无住处。是故名为一切诸法悉无住处。如来世尊如实知之。一切凡夫不能知故。如来于此而起大悲演说正法。善男子。夫菩提者名之为空。而菩提中无有空相。是故名空。一切法空菩提亦尔。如来世尊。真实能知如是之空。是故如来名为知空。诸佛名觉。一切诸法而不觉知。空中之空亦能了知。无上菩提空及菩提即是一如。空与菩提是一非二。离空菩提别有法者可得说二。以无二故名之为空。无名字故名之为空。无相貌故名之为空无威仪故名之为空。无修行故名之为空。无言说故名之为空。善男子。第一义者谓无诸法。云何说空。善男子。譬如虚空无言无说。无言无说故。故名虚空。无言说中无有言说是名为空。一切诸法亦复如是。无名字法说为名字。如是名字亦无住处。若名无住处。名下之法亦复如是。如来真实知如是法不生不灭。以真知故名得解脱本无系缚。云何说言名得解脱。是故如来无缚无解。如是等法一切凡夫不能知见。如来于此而起大悲。演说正法为令知故。善男子。夫菩提者同于虚空。虚空之性不平不下菩提亦尔。若法无性不可说言有平有下。如来世尊。知一切法无平无下。乃至微尘不作平下。若法有性即如实智。如实智者。知一切法本无今有已有还无。出时灭时无所系属。从缘而出从缘而灭。以是义故名之为道。断是道故名为菩提。凡夫众生不知如是真实道故。如来于此而起大悲。宣说正法为令知故。善男子。夫菩提者名真实句。真实句者即是菩提色亦如是如是二句等无差别。受想行识地水火风。眼界色界眼识界。乃至意界法界意识界。亦复如是。名法流布。真实觉知如是阴入界法无有颠倒。不颠倒者。知过去法不生不灭。未来之法不生不灭。现在之法亦不生不灭。如是知已。名不颠倒名真实句。真实句者。如一法一切法亦如是如一切法一法亦如是。是真实句凡夫不知如来于此而起大悲。演说正法为令知故。
　　善男子。夫菩提者非内非外。云何为内。云何为外。非内者无所造作。非外者无所觉知。内者谓作外者谓相。菩提之体非作非相。是故名为非内非外。又非内者非身口意业。非外者非三业缘非内者无相解脱门。非外者空解脱门。如是等义凡夫不知。如来于此而起大悲。演说正法为令知故。善男子。夫菩提者无漏无取。云何无漏。云何无取。无漏者远离四流。四流者欲流有流无明流见流。无取者远离四取。四取者欲取有取见取戒取。而诸众生无明所覆行于四取。以渴爱故作我我所。如来了知我取根本。是故我净。我净故能净众生。我净者。则不觉知一切诸法。亦不思惟一切非法。不起无明。不起无明因缘故。不起十二因缘有。十二因缘有不起故则不生。不生故入决定聚。入决定聚者名为了义。了义者名第一义。第一义者名无众生。无众生义者名不可说。不可说义者即十二因缘义。十二因缘义者即是法义。法义者即是如来。以是义故我经中说。若有得见十二因缘则为见法。见法者为见如来。见如来者即无所见所见是邪。夫邪见者谓想数法。如来无想亦无想数。以是义故见如来者为无所见。若见如来无想无作无知无觉。是名真实见于如来。如来亦尔。觉知一切诸法平等。如法界无取。一切凡夫不能觉知。如来于此而起大悲。演说正法为令知故。善男子。夫菩提者。清净寂静先明无诤。云何为净。云何寂静。云何光明。云何无诤。不杂烦恼名之为净。空解脱门名之寂静。无相无愿名为光明。无生无灭名为无诤。又无生者名之为净。无灭者名为寂静。无取者名光明。不出者名无诤。性名为净。无诸烦恼名为寂静光明无诤。法界名净。真实之性名曰寂静光明无诤。虚空之性名之曰净。无分别法界。名曰寂静光明无诤。内外清净名之为净。于内外法不取不著。名为寂静光明无诤。真知五阴名之为净。真实知界名为寂静光明。远离诸入名为无诤。见过去尽名之为净。见未来不生名为寂静。见现在法住于法界无有动转。名光明无诤。清净寂静光明无诤。如是四法等入一界一法一句。如是三法即是涅槃。远烦恼故名之为净。毕竟净故名曰寂静。无闇冥故名曰光明。不可说故名为无诤。以是故言释迦如来默无所说。善男子。夫菩提者即是虚空。虚空者名之为法。如法众生亦尔。如众生福田亦尔。如福田涅槃亦尔。以是义故。一切诸法同于涅槃。如来能觉如是法界。是故名佛。修集具足清净寂静光明无诤。如是四句名之为佛。如来能知善方便故。初得菩提默然而住。无所宣说待梵王请。尔时尸弃梵王与六万八千诸梵天人来至我所。头面作礼合掌而言。唯愿如来。为诸众生转正法轮。而说偈曰。
　　如来法离净寂静　　大光无碍无有诤
　　无字无声亦无说　　真实觉知如法界
　　佛为众生无量劫　　苦行受持世间戒
　　为悟无明睡众生　　久行放逸迷实义
　　又此会中无量众　　于无量佛积善根
　　能解甚深真实义　　唯愿转于无上轮
　　此众已调一切魔　　欲令开阐甘露门
　　如来号为真导师　　示闇众生无上道
　　如来虽有大慈悲　　怜愍众生如一子
　　我今劝请法应尔　　愿转无上正法轮
　　如往三佛转法轮　　唯愿如来亦复尔
　　毕竟导师无退转　　示暗众生一真道
　　如雨润长诸草木　　令诸众生除热渴
　　佛施法雨于众生　　为得无上无异果
　　如来初生发誓言　　我当救彼苦众生
　　众生渴仰甘露味　　愿大施主施法雨

　　尔时世尊既受请已。往波罗奈鹿野林中仙人住处。转正法轮。如是法轮。诸天魔梵及余沙门。婆罗门等所不能转。尔时世尊说四谛时。憍陈如比丘得法眼净。其声遍闻三千大千世界。尔时世尊说优陀那。
　　甚深之义不可说　　第一实义无声字
　　憍陈比丘于诸法　　获得真实之知见
　　即是我往无量世　　所得菩提今已得

　　如来转是正法轮时。无量众生悉得调伏。示现如是大悲神通。众生见已。阿僧祇人发阿耨多罗三藐三菩提心。善男子。如来如是十六大悲。悉为众生而修起之。如来以是悲因缘故。为一一众生。于恒河沙劫大地狱中。受诸苦恼心不悔退。而其悲心亦无损减。以是义故如来大悲不可思议。善男子。声闻人悲犹如画皮。菩萨大悲犹如破肉。如来大悲破骨彻髓。声闻之悲赞佛所知。菩萨大悲劝他令行。如来大悲授人阿耨多罗三藐三菩提记。声闻悲心为慈因缘。菩萨大悲为调众生。如来大悲为毕竟度。声闻悲心因粗苦生。菩萨大悲因离苦生。如来大悲因断一切因缘而生。善男子。如来修集如是大悲。若为一人住经一劫百劫千劫万劫。至无量劫终不毕竟入于涅槃。善男子。如来大悲成就如是无量功德。善男子。乃往过去无量无边阿僧祇劫。时世有佛号栴檀窟。界名大香劫名上香。尔时世尊于三百三十二万劫中。常以正法教诸声闻。时佛身上一一毛孔所出香气。遍满三千大千世界。尔时此界无有臭秽名。所有草木山河之属悉栴檀香。众生身香亦复如是。一切无有身口意恶。诸佛弟子闻此香已即得四禅。尔时乃有一万诸佛。次第兴世皆同一号。号栴檀窟。是故彼劫名曰上香。尔时如来作佛事已欲入涅槃。观诸众生谁未调者我当调之。尔时如来以净天眼。见有一人在非有想非无想处。已于先佛种下上善根。定当因佛而得度脱。非因声闻得解脱也。寿过八万四千劫已。乃当下生来受五欲。当得闻于大乘经典。发阿耨多罗三藐三菩提心安住不退。尔时世尊以大悲故起大方便。告诸比丘。我涅槃时到。作是言已即便入于不悔三昧。示诸众生令知涅槃。既知如来入涅槃已。令诸大众广设供养。正法住世满足六十八万四千岁。当尔之时佛诸弟子。乃至无有一人于正法所作邪法想。尔时世尊以定力故。八万四千劫隐密此身不令众见。过是劫已。彼人即下生于人中大长者家。经八十年彼佛即从三昧而起诣长者家。其家大小悉无见者。唯是童子独得见之。尔时世尊为令彼人于五欲中心生厌离。而为说法。彼人闻已。即得不退阿耨多罗三藐三菩提心。如来知已即为授记。善男子。汝于来世过七万二千阿僧祇百千劫。当得成于阿耨多罗三藐三菩提。号曰宝上。如是音声余无闻者。唯有一万二千诸天同得闻之。闻已悉发阿耨多罗三藐三菩提心。俱作是言。愿彼宝上成佛之时。我等当于是佛法中。咨受正法而为弟子。尔时如来知是事已复与授记。宝上如来成作佛时。汝等当作受法弟子。彼佛亦当授汝阿耨多罗三藐三菩提记。时栴檀窟佛授彼记已。尔乃毕竟入于涅槃。一切诸天大设供养。善男子。如来具足如是大悲。非诸声闻缘觉所知。善男子。尔时彼佛不断佛种。若有众生供养三宝亦复如是。佛说如是大悲功德时。此会众中有三恒沙等众生发阿耨多罗三藐三菩提心。半会大众得成于忍。半中之半得具如是十六大悲。其余半半得佛法忍。尔时一切诸天世人闻法欢喜。同声赞叹。善哉善哉。甚奇甚特。快说如是大悲法门。

　　　　大方等大集经卷第二



　　　　大方等大集经卷第三

　　　　北凉天竺三藏昙无谶于姑臧译

　　陀罗尼自在王菩萨品第二之三

　　善男子。如来复有三十二业。何等三十二。善男子。如来能知是处非处。云何是处。云何非处。善男子。若有造作身口意恶。得受安乐无有是处。是名非处。若有造作身口意善。受乐果者斯有是处。是名是处。若习悭贪得大富者无有是处。修行惠施得大富者斯有是处。毁破禁戒得受天身无有是处。护持净戒得受天身斯有是处。嗔恨之人得身端正无有是处。修集忍辱得身端正斯有是处。懈怠之人得大神通无有是处。勤修精进得大神通斯有是处。放心散乱得定地者无有是处。摄心不乱得定地者斯有是处。愚痴之人断烦恼气无有是处。修智之人断烦恼气斯有是处。若作五逆得无漏者无有是处。若无五逆得无漏者斯有是处。以女人身作转轮王无有是处。以男子身得转轮王斯有是处。帝释梵王佛亦如是。若转轮王非法治国无有是处。转轮圣王正法治化斯有是处。郁单曰人堕三恶道无有是处。郁单曰人寿终生天斯有是处。杀生因缘得长寿者无有是处。以是因缘寿命促短斯有是处。若有邪见得圣道者无有是处。若有正见得圣道者斯有是处。须陀洹人得第八有无有是处。须陀洹人即涅槃者亦无是处。阿那含人受欲有身亦无是处。阿罗汉人受后有者无有是处。贤圣之人咨承异师无有是处。得不退忍退菩提者无有是处。菩萨坐于菩提树下。不得菩提而起去者无有是处。如来若有烦恼习者亦无是处。诸佛世尊。知有障碍无有是处。若有能见如来顶者亦无是处。若有众生能知如来心境界者无有是处。如来之心不常定者亦无是处。如来世尊有二语者无有是处。如来世尊有过失者亦无是处。善男子。是名如来第一之业。尔时世尊即说颂曰。
　　大地可说动转相　　猛风可说停住相
　　虚空可说有色相　　佛不说处为非处
　　虚空可说作界像　　佛不说处为非处
　　如来演说处非处　　下中上分悉真实
　　不说是处非处一　　如是二处各无二
　　如来亦说下中上　　各各无有三种相
　　佛知是处非处已　　故能宣说无上法
　　如来了知众生心　　善能分别细微相
　　沙门梵志闇处行　　不知是处非处因
　　众生不知处非处　　是故不能得解脱
　　如来悉知处非处　　是故称为无上尊
　　若诸众生无法器　　如来于是修舍心
　　设大方便待时节　　为令彼得真解脱
　　如来世尊智无上　　是则名为第一法
　　如是清净第一业　　为令众生得调伏
　　如来说是第一力　　甚深难测无能知
　　如是妙法难可宣　　为破邪见怜愍说

　　复次善男子。如来世尊。善知去来现在众生所有诸业。知业知报。知恩知处。若过去业是不善因。如来知是未来之世得不善果。若未来业有退因缘。如来了知实是退因。若未来业能增长法。如来悉知以是因缘能增长法。若现在业若进若退。如来悉知以是因缘有进有退。若有作业是声闻因。是缘觉因。是菩萨因。是如来因。如来悉知以是因缘。是声闻因是缘觉因。是菩萨因是如来因。是名如来第二之业。尔时世尊复说颂曰。
　　如来获得无上智　　是故能知业因果
　　智知三世非三摄　　能知众生三世业
　　善解众生安乐因　　亦能了知苦恼因
　　如来坏邪无因果　　是故修集第二业
　　通达进退二法因　　善恶业果亦复然
　　如来知见无障碍　　如观掌中庵罗果
　　知下中上真实相　　三乘所因亦复然
　　如来善知众生业　　亦知善恶诸业果
　　众生业果三世摄　　知见不谬名正觉

　　复次善男子。如来世尊。知诸众生种种欲解。若贪欲若嗔恚若愚痴。现在世贪起未来世贪恚愚痴。现在世嗔起未来世贪嗔恚痴。现在世痴起未来世贪嗔恚痴。如来悉知。现在住善欲未来恶欲。现在住恶欲未来善欲。如来悉知。现在住下欲。未来世下中上分。现在住中欲。未来世下中上分。现在住上欲。未来世下中上分。如来悉知。邪聚众生能作正聚。不定众生住于正定。如来悉知。欲界众生有色无色界欲解。知声闻人。有缘觉欲解。有佛欲解。如来真实通达知故而为说法。是名如来第三之业。尔时世尊。即说颂曰。
　　众生欲解有种种　　其意若干非一徒
　　如来真实知诸欲　　故能随意演说法
　　贪欲嗔恚愚痴性　　随相而知无颠倒
　　下中上品亦如是　　善恶业因果真实
　　通达三聚无有定　　一切三乘亦复然
　　智知三世非三摄　　为诸众生说三力

　　复次善男子。如来悉知无量世界。若修善行。若行恶法。若无碍行。云何名知。内空外空内外空故。复次如来知眼知色及知眼识。云何而知如虚空故。复次如来知欲色界及无色界。云何而知如觉观故。复次如来知于行界。云何而知如行性故。复次如来知烦恼界。云何而知客尘性故。复次如来知不污界。云何而知。一切诸法性本净故。复次如来知生死界。云何而知无明缘故。复次如来知涅槃界。云何而知实思惟故。复次如来知世住界。知世爱界。知世嗔界。知世痴界。知世净界。知世净心界。以知界故能实说法。是名如来第四之业。尔时世尊。即说颂曰。
　　如来人中师子王　　能真实知众生界
　　如来智慧无有边　　是故能知世无边
　　知善恶行解脱行　　亦知眼色眼识行
　　通达一切无量法　　其性本来常清净
　　内外真实无所有　　五阴诸入十八界
　　身口意业及四大　　如是诸法悉无实
　　知如是等众生界　　皆悉同于虚空境
　　三界性相无真实　　诸烦恼界亦如是
　　烦恼性相无坚牢　　无漏解脱亦复然
　　如来虽知真实界　　终不言知而生慢
　　虚空无量无边际　　一切众生界亦然
　　如来智慧无边际　　远离三种有为相
　　佛智无上甚深奥　　一切众生不能知
　　如来怜愍众生故　　宣说如是第四力

　　复次善男子。如来善知一切众生诸根利钝。云何而知。知上中下知增知减。亦知贪欲有一亿种。嗔恚愚痴各一亿种。知贪欲重知贪欲轻。知嗔恚重知嗔恚轻。知愚痴重知愚痴轻。知一种根能增生死。知一种根能灭生死。了知善根知不善根。知非善非不善根。知解脱根。知六情根。男根女根命根。苦根乐根。忧根喜根。舍根信根。进根念根。定根慧根。未知欲知根。知根知已根。知眼根因乃至意根因。知耳根因作眼根缘。知鼻根因作舌根缘。知舌根因作身根缘。知戒庄严能修于施。知施庄严能修于戒。如来悉知谁可说施。谁可说戒。乃至智慧亦复如是。知谁可为说四念处。乃至八圣道分。谁可为说声闻之乘。辟支佛乘。无上佛乘。知缘觉根学声闻乘。知正觉根学声闻乘辟支佛乘。知下根人能修上根。上根之人修于下根。知众生根未可调者。则生舍心。可调伏者为说正法。如来悉知熟不熟相。不熟熟相。不熟不熟相。熟有熟相。知生死根。知解脱根。知庄严根。知具足根。一切根性因缘果报。悉知悉见。是名如来第五之业。尔时世尊。即说颂曰。
　　如来知根到彼岸　　故知众生种种解
　　亦了知根下中上　　并及诸业亦如是
　　亦知烦恼轻重相　　及知诸根难易调
　　知乐生死及解脱　　了知眼根至意根
　　知根行处及灭处　　了知一切三乘根
　　有可转者不可转　　知众生根熟不熟
　　随其意种为说法　　善知呵责软语调
　　知有不受教诲者　　则于其人修舍心
　　如来善知诸方便　　为破烦恼庄严智
　　为破众生烦恼故　　演说如来第五业

　　复次善男子。如来真实知至处道。云何而知。知正定聚。知邪定聚及不定聚。知于因力及果报力。知过去世福德因缘。知现在世庄严因缘难调易调。略说广解广说略解。知是众生能得解脱不得解脱。知不定者遇善知识住正定聚。不得善友则无解脱。如来知已。随其意趣而为说法。彼闻法已。系念思惟获得善果。如来出世惟为不定。终不为彼邪定说法。何以故。非是器故。不能获得真解脱故。是名如来于是人所修集舍心。菩萨摩诃萨真实知已勤修庄严。为破如是邪定众生。是故菩萨发阿耨多罗三藐三菩提心。如来善知贪有三种。一者因见净故。二者受因缘故。三者本因缘故。嗔有三种。一者嗔因缘故。二者受因缘故。三者本因缘故。痴亦三种。一者无明因缘。二者我见因缘。三者疑网因缘。复次如来。知诸众生苦迟得通。苦速得通。知苦迟者能得乐速。知乐速者能得苦迟。知乐迟者能得乐速。知有修力知有智力。又知有道具足修力不具智力。有具智力不具修力。有具修力及以智力。不具修力不具智力。又知有道能作净心不能庄严。有能庄严不能净心。有作净心能具庄严。有不具净心不具庄严。又知有道能净其身不净口意。有净口意不净其身。有身口意净。有身口意不净。是名如来第六之业。尔时世尊。即说颂曰。
　　如来善知所至处　　亦知众生诸因缘
　　亦能了知定不定　　通达明晓调不调
　　不为邪定演说法　　亦不调伏下根者
　　知贪嗔痴三种说　　亦知诸结轻重相
　　知于四道转不转　　是故佛知道毕竟
　　修力智力真实知　　下中上力亦如是
　　知身口意净不净　　心及庄严亦复然
　　众生诸根烦恼界　　如来知已为破坏
　　为彼无明闇众生　　宣说如来第六业

　　复次善男子。如来知禅解脱三昧烦恼解脱。云何而知。知诸众生以因缘故贪乐生死。以因缘故贪乐涅槃。云何名因。云何名缘。若诸众生思惟不善。是名生死因缘。因不善思惟故生长无明。是故不善为因无明为缘。因无明故则生于行。是故无明为因诸行为缘。因诸行故则生于识。是故行则为因识则为缘。因识故则生名色。是故识则为因名色为缘。因名色故则生六入。是故名色为因六入为缘。因六入故则生于触。是故六入为因触则为缘。因触生受。是故触则为因受则为缘。因受生爱。是故受则为因爱则为缘。因爱生取。是故爱则为因取则为缘。因取生有。是故取则为因有则为缘。因有生生。是故有则为因生则为缘。因生则有老死等苦。是故生则为因老死为缘。烦恼为因诸业为缘。诸见为因爱结为缘。烦恼为因五盖为缘。是名为因是名为缘。而诸众生以是因缘贪乐生死。何因缘故贪乐涅槃。有二因二缘。令诸众生乐于涅槃。一者乐喜听法。二者乐正思惟。复有二种。一者舍摩他。二者毗婆舍那。复有二种。一者不去智。二者不来智。复有二种。一者观生死。二者观涅槃。复有二种。一者如法持。二者得证。复有二种。一者修解脱门。二者得解脱果。复有二种。一者尽智。二者无生智。复有二种。一者谛智。二者观十二因缘。是名为因是名为缘。而诸众生。以是因缘乐于涅槃。如来悉知如是等禅三昧解脱。既了知已。舍离欲恶不善之法。有观有觉离生喜乐入于初禅。入初禅出灭定。入灭定出初禅。乃至八解脱亦复如是。一切众生悉不能知如来世尊出入之处。如来悉知住定平等。及以上下众生。谓佛入一三昧。而佛实入一切三昧。众生见佛起一切定。而佛实入一定三昧。如来三昧无有次第然非不定。一切声闻缘觉菩萨悉不能知。如来又知说法因缘。得声闻三昧说法因缘。得缘觉三昧说法因缘。得菩萨三昧。知已随意而为演说。是名如来第七之业。尔时世尊。即说颂曰。
　　如来了知生死因　　亦复通达解脱因
　　既了知已为说法　　破坏生死不善因
　　不善思惟无明因　　无明因缘长生死
　　烦恼因缘受业果　　诸见因缘增爱结
　　若得亲近善知识　　至心听受无上法
　　观察内外空三昧　　即能越度生死海
　　修集无上定智慧　　观法平等无去来
　　若能观见无出灭　　即得了了寂静眼
　　修集无上三脱门　　具足尽智无生智
　　既自获得无碍智　　复能为诸众生说
　　入于初禅出灭定　　入于灭定随意出
　　如来三昧无次第　　是故名为常在定
　　如来所入种种定　　与诸法界无差别
　　二乘不知佛住处　　菩萨不知甚深定
　　众生常行无明闇　　不知如来入出处
　　无上世尊怜众生　　是故宣说第七业

　　复次善男子。如来善知自身所有过去世业。若一生二生至无量生。一灾二灾至无量灾。一劫二劫至无量劫。忆念生名种姓饮食。色貌形质苦乐寿命。是诸众生造是业因得此有身。念他有灭生于他有。如自身他亦如是。亦知众生所有业因。是诸众生造是业因得他有身。知众生心及因缘。是心灭已次第生心。如是等事恒沙众生所不能知。佛宿命智悉知三世无有始终。如是智慧不可称量。劝诸众生汝今当念。过去世中所更善恶。以佛力故悉得忆念。往昔所种无量善根。若佛边种若于声闻缘觉边种。既忆念已。如来即为随意说法令不退转。是名如来第八之业。尔时世尊。即说颂曰。
　　如来忆念无量世　　若自若他善恶业
　　明见无量劫中事　　犹观掌中庵罗果
　　种姓生名悉能知　　色劫生灭亦如是
　　亦知寿命及住处　　善恶业因亦复然
　　知众无量次第心　　及知心因生灭处
　　遍知无量劫中生　　亦不尽于无碍智
　　佛智无量不可称　　二乘不知其境界
　　为令众生念过去　　随意宣说第八业

　　复次善男子。如来天眼清净微妙。见诸众生生灭堕落。若受善色若受恶色。若生善有若生恶有。亦能明了知诸业因。知是众生身口意恶。诽谤圣人增长邪见。以恶业故舍此身已即堕地狱。知是众生身口意善。不谤圣人增长正见。以是业缘舍此身已即生善有。如来天眼能见十方诸佛世界。无有边际犹如虚空。无有限量犹如法界。悉见众生生时灭时。见诸世界成时坏时。亦知众生发菩提心生时灭时。见一切佛始成正觉。转正法轮入涅槃时。见诸声闻证得解脱。得解脱已取涅槃时。见诸缘觉以神通力。报诸众生信施恩时。如是等事。一切五通声闻缘觉及诸菩萨所不能见。如来天眼成就如是无量功德。以天眼故观诸众生。谁应为佛之所化度。谁复应为声闻缘觉之所化度。若应从佛而得度者。如来即为示现其身。其余众生悉无见者。是名如来第九之业。尔时世尊。即说颂曰。
　　无量劫中修善业　　获得如是净天眼
　　能见十方诸众生　　具足成就善恶色
　　见上中下诸众生　　亦见受于善恶有
　　能知身口意善业　　业因所得诸果报
　　亦知声闻辟支佛　　菩萨之人善法境
　　见十方佛破魔兵　　转正法轮入涅槃
　　见诸声闻得解脱　　教化众生取灭度
　　见辟支佛示神通　　以报施主之恩德
　　如来所说真实法　　闻已能度生死海
　　声闻缘觉及菩萨　　不能知佛所见处
　　如来睹见细微尘　　亦见无量无边界
　　如来教化佛所度　　是故宣说第九业

　　复次善男子。如来世尊知诸漏尽毕竟解脱。我生已尽梵行已立。所作已办更无后有。佛漏尽智清净微妙。言清净者无诸习气。声闻之智有边有量。何以故。有习气故。辟支佛智亦有边量。何以故。无大悲故。佛漏尽智无量无边。何以故。知一切行故。具足成就一切智故。永断一切诸习气故。摄取大慈大悲。庄严四无所畏。于一切法无取相习。一切世间所不能胜。行住坐卧无诸过失。犹如虚空清净明了不杂烟云。佛漏尽智亦复如是。不杂一切诸烦恼习。如来成就清净具足是漏尽智。能为众生敷扬宣说。令彼闻者断诸烦恼。菩萨闻已发大庄严为断烦恼。是名如来第十之业。尔时世尊。即说颂曰。
　　佛漏尽智无有边　　清净不杂烦恼习
　　声闻缘觉习结气　　是故漏尽智不净
　　如来具足大慈悲　　是故其智无边际
　　具足成就一切行　　故知众生漏行处
　　所可演说无常我　　令众生知空无乐
　　修善思惟得净眼　　知无众生无士夫
　　大悲怜愍诸众生　　具足十力四无畏
　　为断烦恼智无碍　　是故宣说第十业

　　复次善男子。如来具足四无所畏。成如来业。如来业者。悉已觉知一切诸法。若天若人若魔若梵若沙门若婆罗门。如实而言如来不觉不知法者。无有是处。何以故。如来世尊名为正觉觉平等法。若凡夫法若圣人法。若声闻法若缘觉法。若菩萨法若佛法。若学法若无学法。若世法若出世法。若善法若不善法。若有漏法若无漏法。若有为法若无为法。如是等法平等觉知。故名正觉。言平等者。见空平等法真实故。无相平等坏诸相故。无愿平等不著三界故。不生平等无生性故。无行平等无行性故。无出平等无出性故。无至处平等无至处性故。真实平等无三世性故。智解脱平等无无明性故。涅槃平等无生死性故。见如是法皆悉平等。是故如来名为正觉。如是观已以大慈悲。为诸众生称扬宣说。若非世尊作世尊想。若非正觉作正觉想。若非漏尽作漏尽想。如来具足四无所畏。能坏如是诸恶想等。是名如来第十一业。尔时世尊。即说颂曰。
　　佛知一切法平等　　是故得名一切智
　　凡圣菩萨及佛业　　世与出世善恶业
　　空无相愿无生灭　　一切悉见其真实
　　如来悉见平等故　　为众演说十一业

　　复次善男子。如来真实永尽诸漏。是故唱言我尽诸漏。我都不见人天魔梵沙门婆罗门。真实而言佛漏未尽。云何名为如来漏尽。佛于欲漏心得解脱。有漏无明漏。一切习气一切见漏。心得解脱。是故如来名为漏尽。第一义中圣人真知。无觉无断无证无修。为流布故说言尽漏。何以故。尽者即是无生无灭。无尽者不可宣说。不可说故名之无为。夫无为者无出灭住。佛若出世不出于世法性常住。如来不觉我及我断。如来住于大慈大悲。为众生故宣说我断。是名如来第十二业。尔时世尊。即说颂曰。
　　如来永断诸漏结　　及以无边诸习气
　　是故世法不能污　　如花处水泥不著
　　大悲人中师子王　　为众生故说流布
　　真实而知无出灭　　无我我所亦复然
　　一切诸法无增减　　随其性相真实说
　　如来得大自在力　　为众故说十二业

　　复次善男子。如来真实说遮道法。我都不见人天魔梵沙门婆罗门。说言是法不能遮。云何名遮。云何不遮。有一法能遮道。所谓放逸。复有二法。所谓无惭无愧。复有三法。谓身口意恶。复有四法。所谓欲嗔怖痴。复有五法。所谓杀生偷盗淫泆妄语饮酒。复有六法。所谓不敬佛法僧戒三昧不放逸。复有七法。一者慢。二者大慢。三者慢慢。四者邪慢。五者邪语。六者邪命。七者邪念。复有八法。一者邪见。二者邪思惟。三者邪语。四者邪业。五者邪命。六者邪方便。七者邪念。八者邪定。复有九法。所谓有人欲作诸恶。现作作已加于己亲。有人以善加于己怨。有人以恶加于己身。亦复如是。是名为九。复有十法。所谓十恶。一者杀生。二者偷盗。三者淫泆。四者妄语。五者两舌。六者恶口。七者无义语。八者贪嫉。九者嗔害。十者邪见。若有比丘起恶思惟。以是因缘。不知有为多诸过咎。以不知故生颠倒心。颠倒因缘增长五盖。五盖增故令诸烦恼遮障善法。烦恼因缘身口意业造作诸恶。如来如实知如是法能遮于道。既自知已为众演说。为坏如是遮障道法。是名如来第十三业。尔时世尊。即说颂曰。
　　若有修集于放逸　　真实不能得解脱
　　身口意等诸恶业　　无惭无愧诸烦恼
　　亲近恶法能遮道　　善觉对治不对治
　　为坏烦恼故演说　　大慈大悲十三业

　　复次善男子。如来实说圣道毕竟。若有众生亲近正念必得解脱。我都不见人天魔梵沙门婆罗门。真实记言修道者不得毕竟无上解脱。云何名为真实圣道。有一种。所谓一乘。复有二种。谓舍摩他毗婆舍那。复有三种。谓空三昧无相无愿。复有四种。谓四念处。复有五种。谓信等五根。复有六种。谓六念处。复有七种。谓七觉分。复有八种。谓八正道。复有九种。所谓初禅乃至灭定。复有十种。所谓十善。是名毕竟真实圣道。又毕竟道者。无有能作增减取舍无执无放。非正非邪非一非二。是名真实毕竟之道。如来世尊怜愍一切。为诸众生说如是道。是名如来第十四业。尔时世尊。即说颂曰。
　　如来了知寂静法　　有亲近者得解脱
　　如来无师无教者　　自然而得甘露味
　　有修三十七助法　　烦恼结灭得解脱
　　思惟善知真实法　　不著法性真解脱
　　如来见法如虚空　　犹如幻化热时焰
　　具足十力无边身　　为众故说十四业

　　复次善男子。如来身业无有过失。若愚若智。无能宣说佛有过失。何以故。如来若行若坐若住。著衣持钵若受饮食。若见若闻若有所说。入出城邑村落舍宅。足不蹈地常行千叶莲花之上。若有众生遇触佛影。七日安乐无饮食想。舍是身已生于善有。如来衣服离身四寸。暴猛风力所不能动。如来虽有如是等事。而其内心未尝不定。是故如来身无过失。善男子。如来口业亦无过失。何以故。时语真语。实语。正语。期语。义语。不多语。如持而语净语。解一切语。微妙语。无异语。一音语。是故如来无口过失。如来意业亦无过失。何以故。如来常作一切佛事。而其内心初无憍慢。不役智虑而知法尽。是名如来无挂碍智。是故如来意无过失。为坏众生如是过失故宣说法。是名如来第十五业。尔时世尊。即说颂曰。
　　如来身口意寂静　　是故无能说有过
　　实不可说为流布　　是业非业说为业

　　复次善男子。如来不与天人魔梵沙门婆罗门而生诤讼。何以故离爱恚故。一切世间供养恭敬。心不生高亦不欢喜。一切世间毁呰轻慢不生愁恼。凡所造善事无不成。终不造作不善之业。如来实无世间诤事。亦常修集无诤三昧。如来无我无有我所。为坏众生是非诤讼。说如是业。是名如来第十六业。尔时世尊。即说颂曰。
　　如来修集无诤定　　是故其心无嗔喜
　　如来为断众烦恼　　是故宣说十六业

　　复次善男子。如来之心无有忘误。于八解脱不失念心。常观一切众生意行。观已复能随宜说法。于四无碍亦无念失。于三世中忆念不忘。既自不失忆念之心。复为众生说是念法。是名如来第十七业。尔时世尊。即说颂曰。
　　如来修集八解脱　　故于诸法不失念
　　知众生心随意说　　为令得念说是业

　　复次善男子。如来真实无不定心。若行若住若坐若卧若语若默。常知诸法深妙之义。一切世间若有入定若不入定。悉无能知如来心也。唯除诸佛借其道力。欲令一切无量众生常在定故。说如是业。是名如来第十八业。尔时世尊即说颂曰。
　　如来正觉常在定　　所作诸事无散乱
　　常入三昧无知者　　是故宣说十八业

　　复次善男子。如来真实无种种想。所谓无分别福田非福田想。亦无分别诸众生想及以法想正觉之想及法界想。分别持戒及毁戒想。亦无分别怨想亲想受不受想。分别正见邪见之想。是故如来无种种想。为坏众生如是诸想宣说是业。是名如来第十九业。尔时世尊。即说颂曰。
　　如来永断一切想　　是故了知诸法界
　　为破众生若干想　　宣说如来十九业

　　复次善男子。如来从智舍心无不知舍。何以故。修身故。修戒故。修心故。修慧故。断痴故。如来舍心出于世间。即是圣舍。是毕竟舍。转梵轮舍。共大悲舍。为利众生舍。知对治舍。如是等舍。无增无减不高不下。不杂烦恼不一不二。不观时节无碍无对。不住不动不隐不显。真实不虚。如来成就如是大舍。而能为诸众生说法。是名如来第二十业。尔时世尊即说颂曰。
　　如来修身戒心慧　　从于智慧修舍心
　　于诸众生无爱恚　　不动不住真实舍
　　大慈大悲无上尊　　具足如是之大舍
　　无碍智慧调众生　　演说清净二十业

　　复次善男子。如来欲业无增无减。何等名欲。欲于善法。所谓大慈大悲说法度人安住寂静。劝诸菩萨学菩提道。令三乘种相继不绝。如是诸欲。不随欲出随智而生。欲令一切众生具足阿耨多罗三藐三菩提故演说正法。是名如来二十一业。尔时世尊。即说颂曰。
　　如来欲者无增减　　大慈大悲故说法
　　不断三乘无边身　　为众演说如是业

　　复次善男子。如来精进无有休息。云何不息。所谓调伏众生说法化度。假使有一人能无量劫佛边听法。如来当为说不休息。若有一佛于无量劫演说法者。如来亦听心无懈废。若过无量恒沙世界。有一众生应受化者。如来要当随逐。不舍。不食不息。不生疲倦悔退之心。常劝众生令勤精进。是名如来二十二业。尔时世尊。即说颂曰。
　　具精进人师子王　　于大众中赞精进
　　精进说法无休息　　是故进业二十二

　　复次善男子。如来念心无有增减。何以故。如来初得阿耨多罗三藐三菩提时。遍观一切去来现在众生之心。后说法时不失先念。念本三聚及三种根。凡所演说无不作念。是名如来二十三业。尔时世尊。即说颂曰。
　　如来初得菩提时　　遍观众生如实心
　　凡所说法不失念　　二十三业佛所说

　　复次善男子。如来三昧于一切法平等无减是故诸佛一切平等。于一亿种贪欲恚痴。及一亿种无贪恚痴。其心平等无有差别。有为无为生死涅槃亦复如是。具如是等平等三昧。不杂眼耳鼻舌身意。四大三界非此非彼。亦非一切非增非减。为令众生得是三昧。宣说正法。是名如来二十四业。尔时世尊。即说颂曰。
　　如来等观一切法　　是故常定心无乱
　　不为三界之所摄　　诸根四大亦如是
　　一切诸法无差别　　平等观察善不善
　　如来所说如是业　　为诸众生得是定

　　复次善男子。如来智慧常无减少。以是智力知一切法。能随众生意趣说法得无碍智。知一切义。知一切字。知一切句。于无量劫演一句法。出无量义断一切疑。说三乘法并及八万四千法门。亦说八万四千法聚。是名无量无边智慧。为令众生得是智故宣说正法。是名如来二十五业。尔时世尊。即说颂曰。
　　佛智无碍无有边　　能说无碍无边法
　　演一字作无量句　　演一句作无量义
　　说八万四千法门　　亦及尔所诸法聚
　　为令众得无碍智　　是故宣说如是业

　　复次善男子。如来解脱无有减少。声闻之人从他闻故而得解脱。缘觉之人从因缘故而得解脱。如来无师自然觉悟。永断烦恼及以习气。过去不断。未来不著。现在不住。亦不贪著眼色二法。乃至意法亦复如是。知心性净。是故唱言如来一念得阿耨多罗三藐三菩提。为令众生一念得成阿耨多罗三藐三菩提故演说正法。是名如来二十六业。尔时世尊。即说颂曰。
　　为诸声闻闻解脱　　亦为缘觉因缘悟
　　如来解脱不著有　　不著三世心性净
　　凡所演说为解脱　　劝诸众生无上道
　　二十六业非业故　　大慈大悲处众说

　　复次善男子。如来身业随智慧行。智所围绕以是业故。众生闻见说法默然。行住坐卧饮食出入城邑聚落。三十二相八十种好悉得调伏。是故如来一切身业随智慧行。是名如来二十七业。尔时世尊。即说颂曰。
　　如来身业为众生　　故示种种妙相好
　　凡所举动调众生　　大悲为众说是业

　　复次善男子。如来口业随智慧行。何以故。说法净故。无脱失故。真正语。易解语易知语。非高语非下语。非曲语非粗语。非恶语非闇语。柔软语非轻语。非疾语非畏语。非不解义语。非恶声语。非缓语。甘露语可爱语。次第语庄严语。恭敬语乐闻语。不贪语不垢语。清净语毕竟语。不诳语不痴语。无碍语广语。真实语不作语。不尽语安乐语。身寂静语心寂静语。贪寂静语嗔寂静语。痴寂静语坏魔语。破邪论语。梵声迦陵频伽声。释声大海潮声。拘仑阇声。秋月孔雀声。拘枳罗声。命命鸟声。鹅王声鹿王声琴声鼓声。贝声。伎乐声人乐闻声耳根乐声。增善法语。句义无尽语。合字句义语。时语略语。知足语。调诸根语。施庄严语。清净戒语。共忍行语。精进神通语。远离欲界语。具足智慧语。慈语悲语。喜语舍语。说三乘语。不断三宝语。解三聚语。解三世语。解三解脱语。分别四谛语。修集语赞叹语。佛语圣语。无边语无行语。善男子。如来成就如是等语。是故如来所有口业随智慧行。是名如来二十八业。尔时世尊。即说颂曰。
　　如来所说如净珠　　成就无量诸功德
　　其声遍满十方界　　一音能令种种解
　　凡所演说不作念　　更不观众心境界
　　如来音声如响相　　无说无闻亦如是
　　大慈大悲清净语　　为众生解种种法
　　是故宣说如来业　　二十八业如先佛

　　复次善男子。如来意业随智慧行。何以故。如来了知一切众生心意识等。亦不随意随缘随贪随恚随痴。远离诳惑及我我所无明闇翳。平等清净无有边际犹如虚空。是故如来所修意业随智慧行。是名如来二十九业。尔时世尊。即说颂曰。
　　如来之心不可量　　如以毫毛举须弥
　　常观众生心所缘　　远离说魔烦恼界
　　人中象王说善业　　为坏众生种种恶
　　为净众生身口意　　二十九业今已说

　　复次善男子。如来智慧知过去世。其智无碍亦无障者。云何为智。知过去佛无量无数。及其世界所有草木众生之数。其心所缘种种音声。亦知其佛说几所法。有几众生得声闻乘辟支佛乘及菩萨乘。亦知彼佛所有世界寿命修短。众数多少名字种种喘息饮食。众生根界意界法界心界行界。其心次第生灭出没。如实了知知其数量非比智知。是名如来第三十业。尔时世尊。即说颂曰。
　　佛智无碍无障者　　故能悉知无量土
　　了知一切诸佛事　　众生诸根及法界
　　人师子王知过去　　如观掌中阿摩勒
　　无边身说三十业　　为令众生知过世

　　复次善男子。如来智慧知未来世。其智无碍亦无障者。云何为智。知未来世若出若灭。一切世界几劫水灾。几劫火灾几劫风灾。成坏之数。几佛世界几佛出世。世界之中有几微尘。有几声闻缘觉菩萨。亦知彼佛几食几息。几行几住几坐几卧。几人获得声闻解脱。几人获得缘觉解脱。几人获得正觉解脱。几人修集慈悲喜舍。亦复了知几所众生次第心生次第心灭。了了能知如是等事。亦非比智。是名如来三十一业。尔时世尊。即说颂曰。
　　如来了知未来世　　一切诸法之出没
　　知佛世界及以佛　　众心次第生灭等
　　既得知已无憍慢　　名三十一如来业

　　复次善男子。如来智慧知现在世。其智无碍亦无障者。云何为智。如来悉知十方现在世界。诸佛声闻缘觉菩萨众数日月星宿草木微尘。地水火风四大海渧。众生毛发种种形色。心意次第生灭出没。亦知地狱畜生饿鬼现业果报。几时住世几时解脱。亦知人天业果因缘。几时住世几时解脱。知烦恼界及诸根界意界法界。如来虽复种种知已。不生高心口亦不出二种之言。是名如来三十二业。尔时世尊。即说颂曰。
　　无上如来叵思议　　无有知佛所缘境
　　如来所知如虚空　　无量无称无边界
　　所说微妙第一义　　为令众生得是业
　　总持自在能问佛　　无上世尊随意答

　　善男子。如来世尊具足如是三十二业。则能调伏无量众生。善男子。如来世尊虽为众生说是诸业。而如来业真实无量不可称计。善男子。如来业者。一切世间所有众生。不能思惟不能了知不能宣说。如是业者。悉能等知一切国土犹如虚空。何以故。十方诸佛悉平等故。善男子。诸佛所说。观察众生及佛世界。解脱涅槃等无差别。佛观法界皆一味已。转不可转正法之轮。善男子。譬如善识真宝之匠。于宝山中获得一珠。得以水渍从渍出已。置酢浆中从酢浆出已。置之豆汁意犹不已复置苦酒。苦酒出已置众药中。从药出已以[王*婁]褐磨。是名真正青琉璃珠。善男子。如来亦尔。知众生界不明净故。说无常苦及以不净。为坏贪乐生死之心。如来精进无有休息。复为演说空无相愿。为令了知佛之正法。如来精进犹不休息。复为说法令其不退菩提之心。知三世法成菩提道。名大珍宝良祐福田。是故当知。如来诸业不可思惟。不可称量不可宣说。如来具足三十二业。虽知己身犹如虚空。而于世界示现其身。亦复宣说不可说法。永断一切心之因缘。悉知一切众生心界。亦知一切菩萨境界。善男子。如来世尊真实业者。终不断绝菩萨授记。是名如来真实之业。尔时世尊说是业时。十方世界六种震动。大光普照雨于无量无边香花。诸在此坊天人大众。阿修罗迦楼罗紧那罗摩睺罗伽人及非人。闻如来业心大欢喜。复以种种香花伎乐宝幢幡盖供养之具而供养佛。其中或以周罗宝顶宝发手玔杂宝璎珞。日珠月珠指环珠带宝佩发饰。或以耳环以奉如来。谓青琉璃。及莲花珠金翅鸟珠。阎浮宝珠帝释宝珠。火珠光珠无量光珠。无量色珠柔软净珠。金刚宝珠及白真珠。复以杂香。所谓末香。金沙和杂栴檀之香。多伽罗香沉水。弥佉多摩罗跋香。复散诸花。所谓曼陀罗花摩诃曼陀罗花曼殊沙花摩诃曼殊沙花。拘毗陀罗花波利质多罗花。乐花。娑罗花大娑罗花。百叶花千叶花。饶叶花大光花。香叶花乐香花乐见花。无量色花无定色花。水生花。优波罗花波头摩花。拘物头花分陀利花。陆生花。婆利师花摩梨花。须曼那花育坻花。檀内伽梨花。阿提目多伽花。瞻婆花阿叔迦花。种种伎乐种种幢幡盖。十方界诸来菩萨。各升虚空宝坊之上。放身投下供养于佛。投身散已其身不现。化七宝网遍覆其上。复现其身在珠网中。尔时十方一切诸佛。各各遣一波利之树。以用供养释迦如来。以佛力故一一诸树各至宝坊庄严其处。尔时会中无量众生。发阿耨多罗三藐三菩提心。无量众生。得无生法忍。

　　　　大方等大集经卷第三



　　　　大方等大集经卷第四

　　　　北凉天竺三藏昙无谶于姑臧译

　　陀罗尼自在王菩萨品第二之四

　　尔时世尊。举身顾眄观诸大众。如象王回而作是言。诸善男子。谁能守护如是供具及此宝坊。令不毁坏灭没损减。以待弥勒成正觉已。十六年后供养彼佛及贤劫中五百如来。是时会中有一菩萨名诸法神通自在王即从坐起。胡跪合掌而作是言。世尊。我能守护如是供具及此宝坊。令不毁坏灭没损减。以待弥勒成正觉已。十六年后供养彼佛及贤劫中五百如来。尔时众中有一魔王名曰神通。其所住国名四天下。语诸法神通自在王菩萨言。善男子。汝今安置如是供具并及宝坊。置何器中而守护之令不毁坏。善男子。凡言器者性是无常。而我此身常住无变。善男子。汝今应当谛观我身。尔时魔王闻是语已。如教谛观见其脐中。有一世界名水王光。有佛世尊号宝优钵罗。其世界中有大宝山。如来处中结加趺坐。与诸菩萨宣说正法。尔时魔王见是事已。心甚奇讶。即礼诸法神通自在王菩萨。赞言善哉善哉。大士。我今始知汝有妙器堪任护持如是供具及此宝坊令不毁灭。尔时魔王即白佛言。世尊。我往未见如是菩萨。未闻如是微妙法时。欲学声闻入于涅槃。我今既见诸法神通自在王菩萨威神之力。即发阿耨多罗三藐三菩提心。世尊。假使我身恒沙劫中受地狱苦。然后乃成无上道者。亦终不舍菩提之心。佛言善哉善哉。善男子。汝能善发阿耨多罗三藐三菩提心。汝亦当得如是无量神通之力。是时会中复有菩萨名师子幢。语陀罗尼自在王菩萨言。善男子。菩萨摩诃萨获得何等陀罗尼门。而能受持一切佛语。凡所演说字句及义无有穷尽。陀罗尼自在王菩萨言。善男子。有八陀罗尼。菩萨摩诃萨若有得者。则能受持一切佛语。凡所演说字句及义而无穷尽。何等为八。一者净声光明陀罗尼。二者无尽器陀罗尼。三者无量际陀罗尼。四者大海陀罗尼。五者莲华陀罗尼。六者入无碍门陀罗尼。七者四无碍智陀罗尼。八者佛庄严璎珞陀罗尼。是名为八。若有菩萨安住如是八陀罗尼。则能受持一切佛语。凡所演说字句及义而无穷尽。师子幢菩萨言。善哉大士。唯愿广说。菩萨闻已当得受持一切佛法。陀罗尼自在王菩萨言。善男子。谛听谛听当为汝说。净声光明陀罗尼者。菩萨摩诃萨若得住者。能于无量无边佛所。具足成就无量功德得净四大。以是因缘其声微妙宣说法时。其音遍满一佛世界二佛世界。五佛世界十佛世界。二十佛世界三十佛世界。四十佛世界五十佛世界。百佛世界千佛世界。万佛世界乃至百千万佛世界。不可称不可数。随所说法即得遍闻。其说法时所坐法座师子之床。或一由旬或如须弥。或如梵处坐如是处。设有十方无量诸佛讲宣道化。普得闻之受持不忘。善解字句及其义味。自说法时及听佛说。于是二事各无妨碍。于一字中说一切法。一字者所谓为阿。阿者诸字之初。菩萨摩诃萨说阿字时。即能演说一切诸法。阿之言无。无者。诸法无根诸法无生。诸法无初诸法无边。诸法无尽诸法无作。诸法无来诸法无去。诸法无住诸法无性。诸法无出诸法无行。诸法无增诸法无高。诸法无减诸法无主。诸法无用诸法无愿。诸法无戏论亦无觉观。无说无听无处无入。诸法无我及无众生。无净无命无名无主。无有士夫无内无外无常无相无亿无量。无为无迹无句无字。无碍无共无随他无随己。无执无放无取无舍。无数无身无净无秽。无转无变无受无声。无相无结无污无狂。无漏无有无覆无浊。无对无色无受无想无行无识。无因无果无阴入界。无因缘无境界。无受无欲无色无无色。无诱导无黑无白。无滓无思惟。无时无归无净无杂。无烧无习无屋无支。无动无住无坚无脆。无可见无可触。无光无闇无曲无罪。无实无虚无痴无观。无见无修无见无闻。无觉无智无触无识。善男子。菩萨摩诃萨。获得如是净声光明陀罗尼时。于此一字说一切法。菩萨于此一字之中说无量义。无有错谬。不坏法界不失字义。菩萨得是陀罗尼已身口意净。举动进止众生乐见。是名身净。凡所演说众生乐闻。是名口净。修集慈悲喜舍之心。是名意净。菩萨得是陀罗尼已。能净二施财施法施。能净于戒见毁戒者不生恶心。能净于忍见害众生不生嗔恼。能净精进修行善法无有休息。能净禅定坏憍慢故。能净智慧除无明故。能净于业坏恶因故。能净于眼得三眼故。能净于耳获得天耳闻佛声故。能净于鼻悉嗅诸佛净戒香故。能净于口于甘露味不贪著故。能净于身得化身故。能净于意善思惟故。能净于色三十二相故。能净于声说妙法故。能净于香戒闻施等得清净故。能净于味得无上味故。能净于触修集无上诸三昧故。能净于法观诸法界无分别故。能净于念如所闻法不忘失故。能净于意永不系属诸魔党故。能净于行观察甚深诸法界故。善男子。菩萨住是陀罗尼已。随说音声所至之处。身之光明亦如是照。善男子。是陀罗尼成就如是无量功德。无尽器陀罗尼者。菩萨住是陀罗尼已。说色无常不可穷尽。说色是苦亦不可尽。说色无我说色如沫。如幻水月梦响影焰。亦不可尽。说色无性亦不可尽。说色无相空不可说。不可愿求不可造作。不生不灭。非是过去未来现在。非内非外非净非秽。非我我所非去非来。非对非碍非一非二。非是众生亦非寿命。亦非丈夫非贪嗔痴。非有非无非漏非无漏。非有为非无为。非盲非聋非跛非躄。非狂非乱非草木石。非树非地。非水火风。非舍非宅非城非郭。非大村落非山。非圆非方非四大造。非作非受非声非闻。非是可说。十二因缘不可穷尽。非常非断。无业无果非阴入界。非住欲界色无色界。非同非异亦非烦恼。非净非污非平非曲。菩萨摩诃萨说色如是不可穷尽。善男子。是无尽器陀罗尼者。有无量无边不可说分。分此一分以为千分。我于如是千分之中。唯说一分犹不能尽。无量际陀罗尼者。际者所谓常见断见。无量者谓十二因缘。际者所谓无明行识。乃至老死众苦聚集。又无量者所谓生死。又复际者谓无始终。又复际者谓无取舍。又复际者无出无灭。又复际者无污无净其性净故。又复际者所谓可见。又复际者所谓名色。又复际者有为无为。又复际者。所谓三世内外业果。无业无果善及不善。有漏无漏业及烦恼。我以无我生死涅槃。善男子。夫无量者所谓微尘。际者所谓地水火风。是名无量际陀罗尼。菩萨住是陀罗尼已。无量劫中为众说法。而其所说字句义味不可穷尽。是陀罗尼成就如是无量功德。大海陀罗尼者。善男子。犹如大海。四天下中所有诸色。众生卉木药树谷子。日月星宿云气雷电。国邑聚落城郭殿堂园池山河。如是一切诸种种色悉于中现。菩萨住是陀罗尼已亦复如是。一切众生身口意业。各各于是菩萨身中一一印现。十方世界所有众生所有口业。悉于菩萨口中印现。是故菩萨有所言说皆悉真实。印者名无所有。谓诸法无有觉观。无说无边无作无贪。是名第一真实之义。复有遮印遮之言眼。眼即无常可净可见。复有那印那之言名。一切诸法流布故名真实无名。复有逻印逻之言世。一切世间属爱无明。复有陀印陀之言十。佛具十力能化众生。复有波印波之言五。如来远离除灭五欲。得阿耨多罗三藐三菩提。复有杀印杀之言六。如来真实了知六入故。能调伏一切众生。复有杀印杀之言六。如来具足六念处故。得大自在。复有杀印杀之言六。如来具足六神通故。能以神通教化众生。复有婆印婆之言左。如来世尊离左道故。得阿耨多罗三藐三菩提。复有多印多之言实。如来善觉真实之性故名正觉。复有耶印耶之言彼。如来等知此彼平等。复有婆印婆之言结。如来远离诸烦恼故名阿梨呵。复有阇印阇言生老。如来已过生老之分故名世尊。复有昙印昙之言法。如来说法清净无垢。复有奢印奢之言奢摩他。如来成就修奢摩他。复有佉印佉之言虚空。如来知见一切诸法同于虚空。复有迦印迦言苦行。如来远离一切苦行。复有婆印婆之言实。如来所说四真谛者即是真实。复有摩印摩之言道。如来能说八正之道。复有伽印伽之言深。如来所说其义甚深。复有羼印羼之言忍。如来具足忍波罗蜜。复有呼印呼之言赞。如来常赞十方诸佛。复有若印若之言遍知。是故如来名一切智。复有婆印婆之言有。如来已解一切诸有。复有车印车之言欲。如来欲于一切善法。复有波印波之言前。如来常为一切众生现前说法。复有颇印颇之言果。如来常说四沙门果。善男子。因如是字演说诸法。所有诸字悉于菩萨口业印现。是名大海陀罗尼也。莲花陀罗尼者。菩萨住是陀罗尼已。所说法处常出七宝净妙莲花以为法座。菩萨坐上宣说法化。又复多雨无量莲花。是诸莲花亦出种种清净法音。其音深广多诸方喻。十二部音。清净之音。断烦恼音。尔时菩萨默然而住。是诸莲花皆能演法。亦出种种无量光明。一切众生皆见菩萨坐诸花台施作佛事。是名莲花陀罗尼也。入无碍门陀罗尼者。菩萨摩诃萨说一法时无有挂碍。若说二法三法四法。乃至百千无量无边恒沙等法。如四天下微尘等法。乃至三千大千世界微尘等法。乃至恒河沙等诸佛世界微尘等法。于字句义亦无挂碍。是名入无碍门陀罗尼也。四无碍智陀罗尼者。所谓法无碍智。义无碍智。辞无碍智。乐说无碍智。东方无量世界众生有问法者。菩萨随以法无碍答。南方无量世界众生有问义者。菩萨随以义无碍答。西法无量世界众生有问辞者。菩萨随以辞无碍答。北方无量世界众生问乐说者。菩萨随以乐说智答。是名四无碍智陀罗尼也。佛璎珞庄严陀罗尼者。若有菩萨获得如是七陀罗尼。其顶髻上有佛像现。其色真金有大光明。三十二相八十种好。尔时菩萨身口意等悉作佛业。其所思念如佛所念。菩萨具足如是佛业。能知大众种种之心。知已随意而为说法。若一日若二日。乃至无量百千万岁。不能尽其所知法门文字句义。又复具足四种智慧。何等为四。一者知众生心。二者知诸字句。三者知所说无尽。四者知于真实。菩萨具足如是四智。能调众生为阿耨多罗三藐三菩提。善男子。是名佛璎珞庄严陀罗尼也。善男子。是八陀罗尼其分无量。于是分中分其一分以为千分。于是分中唯说一分犹不能尽。是陀罗尼成就如是无量功德。尔时陀罗尼自在王菩萨即说颂曰。
　　如来说八陀罗尼　　若有菩萨具得者
　　能解诸经种种义　　其辞句义不可尽
　　具足善业得妙声　　能令无量世间闻
　　众生闻已修善法　　修已获得于解脱
　　无量劫中说无法　　因一法根说无尽
　　亦因一字解多义　　是名如来说际持
　　人中牛王断二际　　说中道义无有边
　　具足智慧平等观　　虽成是持无得者
　　四方色等现大海　　一切字印印菩萨
　　说法之时无障碍　　成就大海陀罗尼
　　坐宝莲花演说法　　亦雨莲花散大众
　　莲花亦说无量法　　是名寂静莲花持
　　说于一字无障碍　　无量字中亦如是
　　说无量义无有滞　　具足如是无碍持
　　说法深义无有尽　　辞及乐说无有边
　　能破众生疑网心　　获得无上智总持
　　顶髻常出如来像　　身口意业佛无异
　　若具如是八持者　　穷劫赞叹不可尽
　　具足是八陀罗尼　　处世不污如莲花
　　在世最高如须弥　　不可称计亦如是
　　世邪不动亦复然　　是人具足如是持
　　能坏世道诸邪见　　犹如师子兽中吼
　　若得无上陀罗尼　　能达世间清净行
　　能增无量诸善法　　亦能教化多众生
　　具足如是陀罗尼　　能坏众生无明闇
　　作大光明如朝日　　亦能除破诸黑闇
　　说法无碍如虚空　　为众生行如猛风
　　施于法药坏烦恼　　如世良医救病者
　　若得具足无上持　　有赞功德不能尽
　　能作清凉如秋月　　增长善法亦如是
　　菩萨成就如是持　　能化无量诸众生
　　若具如是陀罗尼　　获得自在如大王
　　能化众生于大乘　　能施法财破贫穷
　　能降法雨如龙王　　摧灭烦恼如恶雹
　　若得如是陀罗尼　　能化众生于菩提
　　不能说过如帝释　　字义不尽如虚空
　　若得成就陀罗尼　　一切大众乐见闻
　　其意不散常在定　　修集无量慈悲心
　　清净梵行游神通　　是四皆如大梵天
　　若得成就陀罗尼　　即能供养十方佛
　　了了观见十方界　　于其世界化众生
　　若具如是陀罗尼　　即得具足佛功德
　　常为十方佛所念　　亦如父母念一子
　　若有菩萨得是持　　能赞功德无量鬘
　　具足成就戒念慧　　能解众生心所行
　　若得成就陀罗尼　　无有憍慢及悭贪
　　善知方便调众生　　修集慈悲坏烦恼
　　若得成就陀罗尼　　烦恼不污如虚空
　　善解众生随意语　　亦能随意演说法
　　若具如是陀罗尼　　悉能了知众生根
　　能解众生种种解　　随其所解而说法
　　随对治门为说法　　三十七品调众生
　　若得如是陀罗尼　　修奢摩他无有边
　　若得如是陀罗尼　　具足六度如诸佛
　　了知一切烦恼界　　通达寂静而坏之
　　身口意业悉寂静　　行住坐卧亦如是
　　若得成就如是持　　无复烦恼诸习气
　　得净法身无有边　　非生所生常化生
　　身口意业随智行　　所有定念亦如是
　　若得成就如是持　　有赞叹者不能尽

　　尔时世尊赞陀罗尼自在王菩萨。善哉善哉善男子。汝已久得是陀罗尼。是故能善分别解说所有无量功德之义。不但今日。已于过去无量佛所亦作如是分别解说。善男子。过去无量阿僧祇劫。尔时有佛号净光明。世界名净劫。亦名净纯。净琉璃以为世界犹如明镜。地平如掌。所有林树七宝所成。妙宝莲花大如车轮。清净鲜洁人所乐见。其土人民悉处七宝楼殿堂阁如天无异。贪欲恚痴渐已经微。土无日月唯有佛光。青莲花开则知是夜。赤莲花敷则知是昼。时彼佛有六万百亿大菩萨僧。出家之人不可称计。皆悉志乐无上大乘。世界乃至无二乘名。一切皆是不退菩萨。其佛寿命具足半劫。人之与天无有差别。在地为人处空为天。无有王者除佛法王。其土人民无有宗事。诸天邪神及归依者。亦无女身毁戒之名。具足三戒。何等为三。一从戒戒。二从心戒。三从慧戒。发菩提心厌悔生死名从戒戒。修三昧慧名从心戒。修集智慧得大智慧名从慧戒。尔时众中有一菩萨。名曰光顶。从坐而起头面礼足。右绕恭敬长跪合掌。而白佛言。世尊。所言陀罗尼者。云何名为陀罗尼也。菩萨住何陀罗尼中。能持一切诸佛名号。为诸众生分别解说。佛言。善男子。有陀罗尼名曰宝炬。菩萨住是陀罗尼中。能持一切诸佛名号。为诸众生分别解说。随诸众生种种语言。光顶菩萨复白佛言。唯愿世尊分别广说。我等闻已当得修持。佛言。善哉善哉善男子。至心谛听吾当为汝分别解说。尔时世尊即说偈言。
　　远离一切诸烦恼　　清净无垢犹真实
　　其心能作大光明　　是名宝炬陀罗尼
　　身口意业悉寂静　　犹如秋月之明净
　　修集大慈心平等　　是名宝炬陀罗尼
　　其心无有诸觉观　　悉得远离于二见
　　亦非有想非无想　　是名宝炬陀罗尼
　　具足成就念意慧　　能入无上大法门
　　清净无垢如虚空　　是名宝炬陀罗尼
　　远离三种尘劳垢　　成就三种清净慧
　　已于三有得解脱　　是名宝炬陀罗尼
　　能悉破坏贪恚痴　　亦得远离烦恼浊
　　除灭无明诸邪闇　　是名宝炬陀罗尼
　　众生音声上中下　　一切悉能了了知
　　能随众生意说法　　是名宝炬陀罗尼
　　具足甚深无量义　　亦复具足诸字句
　　远离于我及我所　　是名宝炬陀罗尼
　　具足成就四依法　　亦复具四无碍智
　　其心常在于四禅　　是名宝炬陀罗尼
　　能广分别第一义　　具足而得四梵行
　　修集具足五神通　　是名宝炬陀罗尼
　　受持专忆四念处　　精进获得四正勤
　　庄严成就四如意　　是名宝炬陀罗尼
　　成就五根及五力　　一切邪风不能动
　　修集无上七觉分　　是名宝炬陀罗尼
　　成就定慧二翅翼　　游翔平坦八正路
　　趣向无上智解脱　　是名宝炬陀罗尼
　　能践菩萨之道地　　及住无上真解脱
　　永断一切烦恼习　　是名宝炬陀罗尼
　　能作无量大光明　　犹如世间之日月
　　能净三种清净眼　　是名宝炬陀罗尼
　　能净一切诸烦恼　　亦得远离诸魔业
　　观察五阴味过咎　　是名宝炬陀罗尼
　　善知调伏诸众生　　永离六根之因缘
　　为众说法令得念　　是名宝炬陀罗尼
　　住于如是陀罗尼　　能到十方佛世界
　　见佛至心听受法　　亦能广说如是法
　　既闻法已至心持　　能为众生说字义
　　以大念力因缘故　　能解诸佛微妙语
　　能说无常苦无我　　诸法悉从缘得果
　　了了观察诸法界　　是名宝炬陀罗尼
　　成就乐说无碍智　　三明三慧亦如是
　　若有住是总持者　　乃能得八解脱义
　　佛说无量陀罗尼　　悉来摄在此持中
　　若得如是陀罗尼　　是名成就无量持
　　若入无量诸禅定　　及得无量诸神通
　　皆由如是总持力　　是故名为持中王
　　如四大海无障碍　　一切河泉皆投之
　　诸法众流亦如是　　皆悉归趣是持海
　　得身无边意无尽　　能广分别说法界
　　成就无量功德者　　乃能获是陀罗尼
　　若得如是微妙持　　即得三十二相好
　　其色殊胜上种性　　多饶财宝得自在
　　于诸有中得无生　　能广分别诸法义
　　安住不动不退地　　皆由得是陀罗尼
　　菩萨若欲修菩提　　当修如是陀罗尼
　　得是持已修道易　　能演说法调众生
　　于无量劫说法时　　字义二法不可尽
　　能净众生诸烦恼　　以得如是陀罗尼
　　能转无上正法轮　　能令众生脱众苦
　　能进众生无上道　　以得如是陀罗尼
　　若有众生千万口　　一口而有千万舌
　　不能宣说成持者　　所得无量之功德

　　善男子。尔时净光明佛说是法时。光顶菩萨及与三万二千菩萨悉皆获得是陀罗尼。善男子汝知。尔时光顶菩萨。岂异人乎即汝身是。是故汝今能广分别是陀罗尼。是大众中得是持者汝最第一。尔时会中有一菩萨名曰慧聚。白佛言。世尊。云何菩萨得宝炬陀罗尼。得已不失。能以此法调伏众生。善男子。若有菩萨安住慧根造作慧业。如是菩萨能得是持。得已不失。能以此法调伏众生。慧聚菩萨复作是言。善哉世尊。唯愿演说。云何慧根。云何慧业。佛言。善哉善哉善男子。至心谛听吾当为汝分别解说。善男子。若有善男子善女人。未闻智慧而得闻之是名为根。闻已广说名之为业。始观诸法名之为根。观已广说名之为业。初观善根名之为根。转以化人名之为业。观不放逸名之为根。转以化人名之为业。调伏自心名之为根。调伏他心名之为业。住于寂静名之为根。净身口意名之为业。知于一乘名之为根。为众生说名之为业。修奢摩他名之为根。具三种慧名之为业。修三解脱名之为根。证得三慧名之为业。修四念处名之为根。不念于念名之为业。修四正勤名之为根。离烦恼性名之为业。修四如意名之为根。知无如意名之为业。修集信心名之为根。放舍一切名之为业。修无所畏名之为根。能广说之名之为业。修集三昧名之为根。知定次第名之为业。修集智慧名之为根。知一切法名之为业。庄严菩提名之为根。得菩提时名之为业。证苦习道名之为根。证尽灭时名之为业。不依不了义名之为根。依了义经名之为业。初听受法名之为根。依止其义名之为业。不依于人名之为根。依止于法名之为业。见法无常名之为根。法无生灭名之为业。知诸法苦名之为根。知法无作名之为业。知法无我名之为根。知法性净名之为业。知涅槃净名之为根。知法本净名之为业。闻义不畏名之为根。依止于义名之为业。闻真不怖名之为根。依止真法是名为业。知字不畏名之为根。知已乐说名之为业。闻说如来无碍智力。不生怖畏名之为根。依止如来无碍智力名之为业。生法二缘名之为根。无缘之慈名之为业。怜愍众生名之为根。能为坏苦名之为业。思善得喜名之为根。心不著法名之为业。无爱恚舍名之为根。无一无二名之为业。念佛名根。念于法身名之为业。念法名根。知法性净名之为业。念僧名根。知僧无为名之为业。念戒名根。知无持者名之为业。念施名根。能舍烦恼名之为业。念天名根。获得净天名之为业。闻已思惟名之为根。不著世间名之为业。知本无今作名之为根。无作无受名之为业知。于涅槃名之为根。得大解脱名之为业。自利名根。自利利他名之为业。受持八万四千法聚名之为根。通达其义名之为业。能演说法名之为根。解无明等名之为业。劝诸众生于菩提道名之为根。劝修智慧方便不退名之为业。不畏诸有名之为根。愿生诸有名之为业。从闻得忍名之为根。思惟得者名之为业。随意得忍名之为根。因不生得名之为业。余一生在名之为根。最后边身名之为业。坐菩提树名之为根。了知诸法名之为业。说是慧根慧业之时。一切十方诸佛世界。及此宝坊六种震动。尔时慧聚菩萨摩诃萨白佛言。世尊。何因缘故十方世界及此虚空七宝坊庭如是震动。善男子。是慧根慧业。亦是过去诸佛所说。是故此地为大震动。尔时具足四无碍智菩萨白佛言。世尊。何四缘故慧聚菩萨名之为聚。佛言。善男子。过去无量阿僧祇劫有佛出世。号功德藏如来应正遍知明行足善逝世间解无上士调御丈夫天人师佛世尊。土名善生劫名无垢。其土众生一切纯善。尔时佛有三万二千大菩萨众。八万四千声闻大众。尔时世尊欲试菩萨。以百亿事问诸菩萨。诸善男子于是众中谁能解说如是等义。其中有言我当思惟。经一月日乃能解之。或复有言我过半月。复有言曰我过七日。或言我过一日一夜乃能解之。尔时众中有一菩萨名曰念意。白佛言。世尊。我今不起此坐能解是义。尔时菩萨于大众中师子吼已。其地即时六种震动放大光明。劝诸地神乃至阿迦尼吒诸天。一切悉来诣如来所。尔时大众所坐之处。纵广满足百万由旬。念意菩萨。见诸大众悉以集会。以神通力智慧念力。陀罗尼力四无碍力。无所畏力佛神力故。于是百亿一一事中解百亿义。不豫思惟无有停滞。说是义已。是大众中六万众生发阿耨多罗三藐三菩提心。四万众生得无生忍。从地神诸天乃至阿迦尼吒天。一切悉闻说法之声。善男子汝知。尔时念意菩萨岂异人乎即慧聚是。以是因缘名为慧聚。尔时世尊即说颂曰。
　　闻说法故名为根　　演说法故名为业
　　思惟诸善名为根　　解说深义名为业
　　如法而住名为根　　随意说法名为业
　　修奢摩他名为根　　具三种慧名为业
　　四种念处名为根　　四正勤法名为业
　　信等五根名为根　　信等五力名为业
　　七菩提分名为根　　八正道分名为业
　　不依止字名为根　　依止于义名为业
　　不依于人名为根　　依止于法名为业
　　不依不了名为根　　依止了义名为业
　　不依于识名为根　　依于智慧名为业
　　了知无作名为根　　通达无生名为业
　　生法二慈名为根　　无缘之慈名为业
　　无所畏惧名为根　　能宣正法名为业
　　六思念处名为根　　六念之义名为业
　　能自利益名为根　　自利利他名为业
　　受持正法名为根　　能为人说名为业
　　余一生在名为根　　最后边身名为业
　　若菩萨心得不退　　即解了知慧根业
　　能得无生之上忍　　能开无上菩提门

　　尔时陀罗尼自在王菩萨白佛言。世尊。佛所说法不可思议。无上菩提亦不可思议。何以故。非字说故非字摄故。如来所说无量无边故。入无量无边法门故。十二因缘深难解故。著二法者不能知故。利智之人渐渐知故。非是六情所知见故。亦非二乘智境界故。世尊。如是菩提悉是一切诸法之印。不可造作犹如虚空。非是屋宅离屋宅故。知一切行一切众生所有因果。一切智慧广大无边。庄严一切无量善法。能为善法而作应器。能以神通显示于人。住二道者示以无二。示一切佛平等无差无字无义。不可宣说不可听闻。能示众生三宝正聚。及三脱门解脱三界。示三种慧金刚定因。住于一切诸佛正法。悉闻一切诸佛智慧。利一切众亦能宣说一切诸佛。世尊。若有善男子善女人。能作如是赞叹菩提所有功德。得闻如是方等经典。受持读诵书写演说。是名能报诸佛之恩。佛言。如是如是善男子。如汝所说得无量功德。善男子。一切十方诸佛世界满中七宝以献如来。若有人能受持是经。书写读诵解说其义。所得福德无有差别。尔时世尊告诸菩萨。善男子。于此众中谁能于我灭度之后。护持如是无上菩提。广说是义令法久住。尔时众中有诸菩萨及诸天人各六万亿同声而言。我等能于如来灭后。护持如是无上菩提。广说是经令法久住。唯愿如来加之愿力。尔时世尊即说偈言。
　　若我实同十方佛　　永渡生死大苦海
　　如是功德无上法　　应当久住无毁灭
　　若我无量世修慈　　真实为于诸众生
　　观众平等无有二　　是故正法得久住
　　若我具足二庄严　　无量世中利众生
　　以是二法化众生　　是故正法得久住
　　若能破坏烦恼结　　并及除灭诸邪见
　　具足一切诸善法　　故能善发是愿力

　　善男子。不独汝等一切人天一切魔梵。于我灭后悉能护持如是正法。善男子。虚空可作色。色可同虚空。我愿神通力不可得令异。尔时四天王作如是言。若有人能于佛灭后。受持是经读诵书写解说其义。我等常当随逐守护。诸梵天言。我等当舍禅定妙乐守护是人。兜率天言。我等亦当守护如是持经弟子。时魔波旬复作是言。世尊。若有人能受持是经。我于其人终不造作魔业魔事。功德藏天子言。世尊。一切诸佛所得菩提悉在是经。若有人能受持读诵书写解说。当知是人即得菩提。弥勒菩萨言。世尊。我当于彼兜术天上。广宣如是无上经典。大德迦叶复作是言。世尊。我声闻人智慧虽微。应当任力受持读诵宣说其义。阿难复言。世尊。我于此经真实受持。乃至不失一字一句。如佛口出无有异也。若有众生发菩提心。我亦能为是人广说。佛言。善哉善哉善男子。汝等悉能于我灭后。护持正法不令毁灭。善男子。若有众生求于大乘。未得法忍受持是经。当知是人不过七佛便得授记。若声闻人有受持者。弥勒成佛在初会中。若缘觉人有受持者。于我灭后得成道证。说是法时。无量众生发阿耨多罗三藐三菩提心。无量众生成就忍辱。无量众生得不退心。无量世界六种震动。十方世界诸来菩萨。以好香花伎乐幡盖供养于佛。咸作是言。我等来此七宝坊中得大善利。若我脱有少福德力。愿以此力令释迦如来久住于世。如是正典流布遍满十方世界无有毁灭。若有优婆塞优婆夷等持是经者。令离一切忧愁怖畏无诸病苦。尔时陀罗尼自在王菩萨言。世尊。今所说法无量无边不可思议。一切邪法不能倾动。乃是一切善法之本三乘根栽。复是一切诸法初门。若有众生来问我言。是法何名云何受持。当云何答唯愿说之。佛言。善男子。是名大悲说大悲法。名如来业受菩萨记。当如是持。说是经已。人天大众欢喜顶戴信受奉行。

　　　　大方等大集经卷第四



　　　　大方等大集经卷第五

　　　　北凉天竺三藏昙无谶于姑臧译

　　宝女品第三之一

　　尔时世尊。故在欲色二界中间大宝坊中师子座上。与诸大众围绕说法。尔时会中有一童女名曰宝女。即从坐起。右手执持白真珠贯。而作是言。若我真实能于十方无量世界。受持如是大集正典。读诵书写演说其义广流布者。愿此珠贯著佛顶髻及诸菩萨。说是语已即掷珠贯。以佛神力及以诚言。珠贯即在如来顶上。亦遍一切诸菩萨首。而诸菩萨各各自于首贯珠中。见其来世成佛之时所有世界菩提之树。众生调伏及往愿力了了见知。见已各各生奇特想白佛言。世尊。是宝女者。云何乃有如是无量大功德也。我于无量阿僧祇劫所有誓愿。今于一念悉见了了。佛言。善哉善哉善男子。实如所言。是宝女者已于过去九万六亿那由他佛。种诸善根发大善愿。所生之处常得真实。是故是女凡所思念言无虚发。若欲令此大千世界满中宝花即言而有。若言欲令满此三千大千世界。种种妙香言已即有。若欲示现种种形色。转轮王色。四天王色天帝释色梵天王色。或沙门色婆罗门色。或比丘色比丘尼色。优婆塞色优婆夷色。如言即得。若风灾起时转为火灾。火灾起时转为水灾。水灾起时转为风灾。如言即转。若有魔王将诸兵众。执持刀杖弓弩箭矢鉾槊戈楯。欲令转变成宝花者。如言即成。若于空旷无水多乏。为诸众生发大誓愿。其中即有城邑聚落。人民大小浆水无乏。若愿三千大千世界所有诸色如如来色。即如其言成佛妙色。若言一切所有大众悉住虚空。言已即住。善男子。若是宝女。欲于此处虚空之中。遍闻十方诸佛所说。如言即闻。善男子。宝女童女成就如是无量无边诸大功德。尔时宝女即于佛前说偈叹曰。
　　我今成就大宝聚　　故能赞叹无上尊
　　远离一切诸烦恼　　具足大宝助菩提
　　如来具足无上宝　　大光能照无边世
　　无上宝幢佛世尊　　我今献宝以供养
　　车磲马瑙青琉璃　　金刚真珠日月宝
　　以如是宝供养佛　　为令众生成菩提
　　世尊身光胜诸宝　　众生乐见无疲厌
　　处在一方见十方　　令众各见前有佛
　　有见如来身行住　　或见坐卧及说法
　　或见默然无所宣　　或见入定修智慧
　　如来一一毛孔光　　能照十方诸世界
　　光明清净最无上　　犹如秋月净莲花

　　尔时宝女偈赞佛已复作是言。世尊。我今于此大集经中欲少问义。如来若许乃敢咨启。佛言。善哉善哉宝女。随意发问。若有疑网我当为汝而除灭之。尔时宝女即白佛言。世尊。云何实语云何为实。云何法语云何为法。佛言。善哉善哉至心谛听。吾当为汝分别解说。宝女。菩萨摩诃萨有三种实。何等为三。一者不诳诸佛。二者不诳己身。三者不诳众生。云何名为不诳诸佛己身众生。宝女。若有菩萨发阿耨多罗三藐三菩提心已。贪著声闻辟支佛乘。是则名为欺诳诸佛己身众生。云何不诳。宝女。若有菩萨发阿耨多罗三藐三菩提心已。若在地狱受大苦恼。若遇魔业邪见同止。若生恶国起恶烦恼。身遇刀槊斫刺烧炙。于如是时终不舍离菩提之心。不休不息不畏不悔。令菩提心遂更增广。为诸众生受大苦恼。见受苦者心更增广。勤修精进欲得菩提。不为邪语之所诳惑。一切邪风不能倾动。是名菩萨不诳诸佛己身众生。宝女。若有菩萨不诳诸佛己身众生。是名菩萨真实之实。宝女。不诳诸佛复有四事。一者其心坚固。二者住于至处。三者具足势力。四者勤修精进。不诳己身亦有四事。一者净心。二者至心。三者不诳。四者不曲。不诳众生亦有四事。一者庄严。二者修慈。三者修悲。四者摄取。宝女。是名菩萨第一之实。菩萨实者。初发愿时不舍众生。复次宝女。菩萨实者。不多语守护语。不粗语真实语。若在独处大众王边发言诚实。非为财物而故妄语。非为自在而故妄语。若有三千大千世界满中七宝。尚不为之而生妄语。况复小事而妄语也。宝女。如是实者。有三十二净。何等三十二。一者惭语。二者功德语。三者愧语。四者柔软语。五者不虚语。六者无讥呵语。七者不贪著语。八者不畏语。九者闭诸恶道语。十者开诸善道语。十一者圣行语。十二者慧行语。十三者内净语。十四者外净语。十五者乐受语。十六者乐听语。十七者不涩语。十八者微妙语。十九者分别语。二十者妙音语。二十一者纯善语。二十二者不诳语。二十三者不热语。二十四者欢喜语。二十五者自劝喻语。二十六者劝喻他语。二十七者不失语。二十八者安隐语。二十九者福田语。三十者如佛语。三十一者实围绕语。三十二者净口语。复次宝女。菩萨实者。凡所言说口意相称。云何名为口意相称。修集施故获得菩提。非因悭贪而能得之。是名意口相称而语。能施一切名之为实。修集净戒获得菩提。非因毁戒而能得之。是名意口相称而语。如戒而住名之为实。修集忍辱获得菩提。非因嗔恚而能得之。是名意口相称而语。具足修忍是名为实。勤行精进获得菩提。非因懈怠而能得之。是名意口相称而语。修精进故名之为实。修集禅定获得菩提。非因乱心而能得之。是名意口相称而语。修集定心名之为实。修于智慧获得菩提。非因愚痴而能得之。是名意口相称而语。修智慧故名之为实。三十七助菩提之法。四无量心亦复如是。复次宝女。夫真实者所谓圣行。圣行者苦无常行。又复圣行。所谓知苦远集证灭修道。知于五阴无出生相。是名知苦。五阴因者。所谓爱结毕竟远离。不贪不著。不赞不求。不去不来。是名离集灭一切相。然其灭时无一法灭。不平等法作平等法。是名证灭观。奢摩他。毗婆舍那。其相平等。无觉无观无有平等。无系无取无作无变。是名修道真实了知。如是等谛又能分别广说其义。是名菩萨摩诃萨实说是真实法。时十千菩萨得真实忍。宝女。法语者。凡所演说依法而语。观法念法奉行于法。行至处法求法欲法乐法修法。法幢法杖庄严法器。法灯法明。法念法意。法有法疑。庄严璎珞法床法仪。法护法财法无穷尽。广大无边。法事法身法口法意。菩萨摩诃萨具足成就如是等法。是名法语。法者真实之语守护法语。教人供养父母和上耆旧有德。赞叹菩提及菩提道。令人不舍菩提之心。至心系念不忘菩提。不离庄严修菩提法。亲近贤圣善知识等。修集信心专念听法。慕求正法勤于精进。不贪著法知恩报恩。乐于寂静不断圣种。教化头陀勤行十善。赞叹惠施一切善法愿向菩提。至心受持清净戒律。修集忍辱。除去懈怠。修净禅定。智慧方便。慈悲喜舍。修四真谛趣向于谛。四无碍智得大神通。随顺法施修四念处。乃至修集八圣道分定慧二法得智解脱。如法解脱声闻缘觉菩萨诸乘。赞说一切所有福德。当观十二甚深因缘。分别空门无相无愿无所畏惧。说五阴如幻如化。说十八界如虚空相。说诸入性同于空性。常说七财六念六敬。解说具足六波罗蜜。说六常行修六神通。具足五眼说第一义。流布世间成就业语。一切众生其心平等赞叹佛语。宝女。若有菩萨具足如是法语。口终不说我语。不说众生语。不说寿命语。不说士夫语。不说断语不说常语。不说有见语不说无见语。不说两断语。不著中语不说聚语。不说灭语不说诤语。不说偏语不觉知语。不颠倒语。不增疑心语。不逆法语。观法界语破憍慢语。说法菩萨如法而住。如法而说实语法语不断语不折语。说法菩萨一切世间不能共论见者怖畏。法语菩萨能演说空无相无愿。不著三界及以诸有。不从他乞。无心意识。无有尘垢无明无闇。不系属他不系属自。无有高下。不杂一切境界因缘。清净寂静无有导首。难知难觉不可思惟不思惟行。清净智者。乃能知之。无受受者永断诸受。过于三世不灭无灭相。不生无生相。无有丰俭。无生无断。无增无减。无当有无已有。非修非见。非魔见非真实见。非相非非相。非一相而亦一相。非有屋宅远离屋宅。非近非远非离非别非缚非解。非有漏非无漏亦非相似。非苦非乐非具足非不具足。非名非色非著非脱非破非完。虽非金刚不可坏相真实如尔。非近非远无色无因。亦非顽嚚非此非彼。非内非外非自非他。非见非闻非忆非忘。非识非知非识境界非知境界。宝女。是名为法。若能广说如是等法。是名说法。复次宝女。法语菩萨不与一切世间诤竞。不轻不慢于他未学。心不轻笑不生高心。不自赞叹不谤他说。不以饮食为他说法。不遮他善令生疑惑。见他犯罪终不说之于他法中不生轻贱。不遮止他所修行法。凡所说法。不离于空无相无愿。终不分别一切法界。不动法界不动实性。不依字识人不了义。虽不依止亦不诽谤。于自他众不生分别。亦不诽谤十二因缘。非在世间净于世间。非法净法无贪无悭。无有毁戒不舍破戒。无嗔无妒无有懈怠。不失道心不忘菩提。为欲庄严无上智慧。不休不息心不生悔。于他法中心无妒嫉。不以著于非修多罗谤修多罗。毗尼摩耶亦复如是。于正法所终不见非。不因于慢而增长慢。不谤因果及业果报。于正法中心无退转。知恩念恩报之不忘。终不怀抱嗔恨之心。不著我见不嫉他利。于怨亲中无有二想。得他讥刺终不报之。不作两舌斗乱彼此。不怀谄曲显异惑众。不为他喜受菩萨戒。比丘戒比丘尼戒。式叉摩那戒。沙弥戒沙弥尼戒。优婆塞戒优婆夷戒。住空闲处思惟寂默。勤心受读十二部经。不为胜他故受持守护如是等戒。不为供养现作知足。不为显他不知足故自修知足。不信诸佛无上菩提。他之所作。不造恶业邪恶活命。不舍七财不贪于食。不断圣种。不诽谤他不自赞叹。于佛法中不作数量。赞叹大乘心无厌足。是名法语。尔时世尊复告宝女。菩萨义者云何名义。所谓信心修庄严时无有虚诳。为欲庄严一切善根。至心专念修行善法。破众生疑不求果报。施诸众生安隐快乐。护持禁戒不失忍心。勤修精进增长善法。修寂静定摄诸散乱。具无上智破无明闇。修集慈心等诸众生。修集悲心随众所作亲往营理。修集喜心施众法喜。修集舍心不观苦乐。舍财法已心无悔吝。所言柔软坏众恶心。利益于他具足甚深。修行同事劝发大乘。以是四摄调伏众生。见一切行皆是无常苦空无我。净诸烦恼。依止于义不依于字。依止于智不依于识。依了义经舍不了义。依止于法不依于人。说义无碍无有穷尽。而于法界无所分别。说辞无碍获得解脱。说乐说无碍如法而说。庄严惠施不知厌足。庄严于戒善愿成就。庄严多闻如法而作。庄严功德具足相好。庄严智慧知诸众生上中下根差别之相。庄严于定为心清净。庄严于智得三种慧。修四念处为心不散乱。修四正勤为得善根。修四如意往来诸方。修集五根辩分别句。修集五力为坏烦恼。修七觉分为知诸法。修八正道不为恶动。修集神通为不退失。菩萨摩诃萨解如是义。是名为义。若有菩萨能说是义。是名说义。复次宝女。又复义者。修集空定坏诸有法。修集无相坏诸法相。修集无愿不求三界。若能演说如是三空。是名说义。一切诸行不可修行。是名为义。菩萨说是不可修行。是名说义。断一切生是名为义。菩萨若说诸法无生。是名说义。诸有无出是名为义。如是说者是名说义。四真谛者名之为义。如是说者是名说义。无我我所名之为义。如是说者是名说义。字不可说名之为义。如是说者是名说义。真实之义名之为义。如是说者是名说义。一切菩提之法。不可称计。是名为义。菩萨摩诃萨。如是说者是名说义。多闻之人如法而作。是名为义。如是说者是名说义。一切诸乘大乘为最。是名为义。能如是说是名说义。复次宝女。无所分别名之为义。无有众生。亦无受命。一味不动不尽。一事不生不出。不来不去不灭不二。不可观见。无有造作。无为无作。心不谄曲。三世平等。三分无差。不失不得。不热不冷。不净不秽。不行如尔。不取不舍。非道示道。非常非断。亦非中道。不嗔不浊。不观于法及以非法。非一切字音声辞语。无心意识。于贪嗔痴不生分别。一切诸法作相有相。空无相愿是三即空。真实入法等与不等皆悉平等。因于智慧获得解脱。宝女。菩萨若能如是具义。是名为义。说如是义是名说义。宝女。云何菩萨说于毗尼。佛说毗尼凡有二种。何等为二。一者犯毗尼。二者烦恼毗尼。云何为犯。云何毗尼。犯已寻觉不善思惟。因于无明颠倒虚妄欺诳烦恼。著我众生疑心。不得解脱。掉悔憍慢放逸寡闻。因如是等是名为犯。若破疑心获得解脱。得解脱故见有犯处。即是非处亦非非处。非身口意。不取不舍不可睹见。非是身作及心口作。若是三作即是灭法。若是灭法。谁作谁犯如犯。一切诸法亦复如是。诸法无根无作无处。若能破坏如是等疑。是名为净。是名不热。随师教作。是名有信。是名有定。是名毗尼。云何烦恼。云何毗尼。十二有支。所谓无明乃至老死。是名烦恼性。能调伏一切烦恼。是名毗尼。何以故。空无相愿能调诸法。若法是空无有性相不可愿者。云何而有贪恚痴等。无作能调一切诸法。若一切法不可作者。云何而有烦恼诸结。一切诸法从因缘生。若从缘生云何可见。见如是等十二有支。亦知烦恼及烦恼相。若是空智能观菩提。即以此空空于烦恼。若能观察如是平等。是名毗尼。若能如是演说义者。是名菩萨能说毗尼。若是毗尼能知我者。即是了知烦恼毗尼。云何名为知我毗尼。谓观无我观于我性。知我净我实。知我分别我空我修。知我不动不说不著不生不灭。若能如是知于我者。即是了知烦恼毗尼。若实无我而作我想。于无烦恼作烦恼想。亦复如是若我本无烦恼亦尔。若有具足毗婆舍那。则能如是观察了知。是名知我烦恼毗尼。烦恼者非过去未来现在。若能不作不念不求。是名知于烦恼毗尼。毗尼亦非去来现在。如心非色。非内非外。亦非中间。烦恼亦尔。非色非内外及以中间。何以故。无觉知故。无诤竞故。无清净故。无造作故。若能如是知诸烦恼。不出不灭是名了知烦恼毗尼。宝女。菩萨若得如是等知烦恼毗尼。亦为众生说如是法。是名菩萨演说毗尼。说是法时。十千菩萨得无生忍。尔时宝女心大欢喜。前白佛言。世尊。如来所说真实法义。及以毗尼不可思议。若有菩萨能如是说。是人则能实知实见。尔时舍利弗语宝女言。汝今已具如是等法。能演说不。宝女答言。大德舍利弗。实名无贪无贪即义。如是义者即不可说。不可说者即是毗尼。大德。若如是者云何可说。复次舍利弗。实者即灭灭者即法。法者即净净者即义。义者即毗尼。如是等法无有文字。若无文字云何可说。大德。实者即如如者即法。法即无二无二即义。夫无二者亦不可调。若不可调云何名调。如是等法悉无所有。若无所有云何可说。舍利弗言。汝今成就何等宝故。立如是名名宝女耶。答言。大德。有三十二菩萨宝心。如是心中悉无声闻辟支佛心。何等三十二。一者发心为度一切诸众生故。二者发心为令佛种不断绝故。三者发心为持佛法不灭尽故。四者发心守护僧故。五者发心为施众生圣法之乐。六者发心为诸众生修集大慈。令众远离烦恼诸苦。七者发心修集大悲舍内外物。八者发心护持禁戒调毁戒故。九者发心修忍破坏不忍。憍慢恶心颠心醉心狂心放逸自在心故。十者发心精进为破懈怠畏退悔心调伏懈怠诸众生故。十一者发心修定为破乱心狂心妄念。为令众生获得四禅及八解脱。调伏欲界诸众生故。十二者发心修智破一切闇。真实知见入于法界。十三者发心为知众生平等无二皆一味故。十四者发心为得无贪无嗔利衰毁誉。其心无二安住善法苦乐不动。为如是等护众生故。十五者发心为得无怖无畏。欲解甚深十二因缘离一切见。十六者发心为欲庄严智慧。及以功德无有厌足。十七者发心为欲不离见佛常闻法故。十八者发心为欲如闻而说。十九者发心为得广大法聚心无食吝。二十者发心为欲赞叹净戒。如闻而住教化慰喻毁禁人故。二十一者发心为破一切众生七种慢故。二十二者发心为知一切众生上中下根。二十三者发心为破诸魔恶业。二十四者发心为施众生安乐。二十五者发心为欲坏破众生。所有众苦心不生悔。二十六者发心为欲具足成就得佛法故。二十七者发心为知有为之法。一切无常苦无我故。如已不离心无厌悔。二十八者发心为乐修集一切助菩提法。二十九者发心为见空无相愿。以众生故而不取证。三十者发心为于虽畏诸有亦护诸有。三十一者发心为于见生死过而不厌悔。三十二者发心为于若近菩提受无上乐舍。是妙乐为众生故受贫穷苦。舍利弗。是三十二发心之宝。悉无声闻辟支佛心。是故菩萨名为宝聚。尔时世尊赞宝女言。善哉善哉。汝真实说菩萨摩诃萨发菩提心。而菩提心成就无量无边功德。不可齐说三十二事何以故。非声闻宝能得佛宝。非缘觉宝能得佛宝。以菩萨宝能得佛宝。得佛宝已。则得声闻辟支佛宝。菩萨佛宝。是故菩萨名为宝聚。尔时舍利弗白佛言。世尊。宝女所说不可思议。我观其说。是女似得四无碍智。佛告舍利弗。汝今方谓。是女未得四无碍耶。是女久已成就具足。宝女说法字不可尽。文句义味亦不可尽。时舍利弗语宝女言。仁者今当广分别说四无碍智。于一切法悉成其事。大德。菩提心者名无碍句。何以故。菩提心中摄诸义故。是名义无碍智。一切法界入菩提心。是名法无碍智。实无文字而说文字。是名辞无碍智。不可说法说不断绝。是名乐说无碍智。义不可说名义无碍。一切诸法皆如幻相名法无碍。无言说业名辞无碍。于六入界无有障碍名乐说无碍。了达于义名义无碍。乐于寂静名法无碍。字不合法法不合义名辞无碍。说即是声名乐说无碍。如来正觉即菩提义名义无碍。菩提义者能生于法名法无碍。法可作句名辞无碍。说已得义名乐说无碍。法义者名义无碍。解脱者名法无碍。演说法相非有法性名辞无碍。分别法界及非法界名乐说无碍。僧即无为名义无碍。诸僧一味名法无碍。和合僧故名辞无碍。说僧功德名乐说无碍。大德。是四无碍遍一切法。时舍利弗言。世尊。是女人者发心已来为久近耶。在何佛边种诸善根。佛言舍利弗。过去无量阿僧祇劫。尔时有佛。号分别见如来应正遍知明行足善逝世间解无上士调御丈夫天人师佛世尊。土名大净。如兜率天。与菩萨僧七万六千。一切皆是清净梵行。得不退转陀罗尼门。尔时有转轮圣王。名净德报王。千世界而得自在。后宫婇女八万四千。千子具足。其力皆等莲花力士。尔时圣王。于三万六千亿岁。种种供养佛及菩萨。所谓房舍卧具衣服饮食病瘦医药。舍利弗言。世尊不审。彼佛寿命几时。舍利弗。其佛寿命满十中劫。时转轮王。与其后宫眷属婇女及外人民九万二千亿那由他。赍持种种无量无边供养之具。往至佛所。以八千亿上妙珍宝而散佛上。头面作礼长跪合掌。口宣是言。世尊。我今所设供养之具。颇复更有殊胜供养胜我者不。时佛答言。大王。有异供养胜诸供养。如是供养于此供养。百分千分万分百千万分。不及其一。王言。世尊是何供养。愿乐欲闻唯愿说之。尔时世尊即说偈曰。
　　如恒河沙等世界　　满中妙宝持用施
　　虽有如是无量福　　不如怜愍发菩提
　　无量亿等恒沙佛　　净妙花香以供养
　　如是福德犹不如　　发菩提心七步退
　　如是发心即为施　　戒忍精进禅智慧
　　若为怜愍发大心　　其福无量不可尽
　　上色力财上族姓　　是人乃能发菩提
　　主千世界至梵天　　得大自在乃能发
　　若乐喜发菩提心　　如是乃能断恶有
　　能为人天开正路　　能开八正邪险径
　　诸根具足不盲聋　　皆由至心发菩提
　　能见十方诸世尊　　能闻天上甘露味
　　若能至心发菩提　　是人能破疑憍慢
　　无量智慧得自在　　能为众生说法界
　　众生见之如父母　　亦如良医师友想
　　能疗众生烦恼病　　教诲令趣菩提道

　　尔时圣王闻佛说是发菩提心所得功德。其心欢喜踊跃无量。与其眷属内外人民。悉发阿耨多罗三藐三菩提心。即于佛前而说偈言。
　　我今怜愍于众生　　是故发此菩提心
　　若欲获得大自在　　不应于此生退转
　　生死无量受苦恼　　而于自他无利益
　　宁发于此受大苦　　非以不发受安乐
　　若有众生发菩提　　即得人天圣王乐
　　亦得寂静无漏乐　　及得无上菩提乐
　　最上慧忍三昧定　　具四无量及六度
　　三种净慧六神通　　四无碍智大自在
　　无上十力四无畏　　及三念处及大悲
　　成就具足十八法　　如是皆由发菩提
　　能动十方诸世界　　亦知十方众生心
　　能度无量诸众生　　皆由发于菩提心

　　舍利弗。说是偈时。四万夫人无量众生。皆发阿耨多罗三藐三菩提心。尔时圣王。复于万亿年中。供养彼佛。供养佛已厌世出家。既出家已思惟四句。一者实句。二者法句。三者义句。四者调句。于一亿年常思如是四句之义。舍利弗汝知。尔时转轮圣王。岂异人乎。即宝女是也。舍利弗言。世尊。何业缘故受是女身。佛言。舍利弗。一切菩萨不以女业而受身也。乃以神通智慧之力示女身耳。为欲调伏诸众生故。舍利弗。汝今实谓宝女菩萨是女身耶。莫造斯观。何以故。受女身者即是慧力神通之力。舍利弗。是女久已于无量劫中离男女身。如是身者非是过去。亦非未来现在。此身即方便身。是方便身化此世界。九万二千诸女人等。发阿耨多罗三藐三菩提心。是故示现是方便身。尔时宝女语舍利弗。大德。汝今能以女人之身说正法耶。舍利弗言。我于男身尚生厌悔。况女身乎。舍利弗。汝于男身生厌悔耶。舍利弗言。如是如是。大德。是故菩萨胜诸声闻辟支佛等。何以故。汝诸声闻所厌悔处。菩萨于中受乐不悔。声闻之人不求诸有。菩萨于中甘乐受之。声闻之人于诸功德生知足想。菩萨之人无有厌足。声闻之人厌离烦恼。菩萨之人处而不惧。舍利弗言。宝女。菩萨之人有何等力。以是力故心无厌离。宝女答言。大德。菩萨摩诃萨有八种力处之无厌。何等为八。一者慈力。心无碍故。二者悲力。为调伏故。三者实力。不诳诸佛以众生故。四者慧力。离烦恼故。五者方便力。心不悔故。六者功德力。无所畏故。七者智力。坏无明故。八者精进力。破放逸故。是名八力菩萨具足如是八力其心不悔。舍利弗言。宝女。汝今已具足八力耶。答言大德。言具足者即是颠倒。颠倒者即是二相。二相者即是有为。有为者即无所有。无所有者即是平等。大德。若平等者云何有力。云何无力。云何可说一二之数。大德。一切诸法皆如虚空。而是虚空。不可说内不可说外。不可说明不可说闇。一切诸法亦复如是。若一切法同虚空者。云何可说有力无力一二之数。大德。菩萨摩诃萨。亦有力亦无力。云何有力。云何无力。无烦恼力有智慧力。无悭吝力有惠施力。无破戒力有持戒力。无嗔恚力有忍辱力。无懈怠力有精进力。无乱意力有禅定力。无无明力有智慧力。是故菩萨远离恶法修集善法。是故菩萨无恶法力有善法力。尔时世尊赞宝女言。善哉善哉。若有善男子善女人。能如是说即是实说。宝女菩萨说是法时。五百菩萨成就忍心。

　　　　大方等大集经卷第五



　　　　大方等大集经卷第六

　　　　北凉天竺三藏昙无谶于姑臧译

　　宝女品第三之二

　　尔时宝女复白佛言。世尊。如经中说。如来具足十神力者。为即十力是世尊耶。为离十力有世尊乎。若即十力是世尊者。是名二法若是二者即是无常。若离十力有世尊者。云何如来说诸法等。世尊。若一力中具十力者。何故如来不说百力。若不说百。当知一力非十非百。尔时世尊赞宝女言。善哉善哉。如来世尊。非一非二。若非一二。云何言十。云何言百。菩萨摩诃萨远离一二。得阿耨多罗三藐三菩提。如来世尊非即十力。非离十力。能说十事。故名如来具足十力。如来虽说如是十力。而一力中具无量力。为流布故说言十力。宝女复言。善哉世尊。唯愿广说如是十力。佛言宝女。至心谛听。吾当为汝分别解说。宝女。菩萨修行菩提道时。求声闻乘及造恶业。无有是处。以是坚心。得菩提时成就初力。如来成就如是力故。于大众中作师子吼能转法轮。如是法轮。天人魔梵沙门婆罗门。所不能转。复次宝女。菩萨修行菩提道时。了知诸业悉是一业。以是力故。了知过去未来现在一切诸业业因缘处及以非处。得菩提时成第二力。复次宝女。菩萨修行菩提道时。了众生根知已说法。以是力故。得菩提时成第三力。复次宝女。菩萨修行菩提道时。观众生界。观已随界而为说法。以观界故。得菩提时成第四力。复次宝女。菩萨修行菩提道时。观诸众生上中下根。观已随解而为说法。以知解故。得菩提时成第五力。复次宝女。菩萨修行菩提道时。观至处道。若有为道。若无为道。若声闻道。若缘觉道。若菩萨道。以观道故。得菩提时成第六力。复次宝女。菩萨修行菩提道时。恭敬尊重修诸禅定。为调众生而说法要。以修集故。得菩提时成第七力。复次宝女。菩萨修行菩提道时。于过去善根不生诽谤。成就念心不作放逸。不放逸故。得菩提时成第八力。复次宝女。菩萨修行菩提道时。见未学者不生轻心。自既学已不生憍慢。能施众生智慧光明。以施明故。得菩提时成第九力。复次宝女。菩萨修行菩提道时。教诸众生远离漏法不令增长。赞叹解脱修无漏道。亦为众生说无漏道。以修无漏故。得菩提时成第十力。宝女。菩萨修集如是十力。能具如来十种之力。宝女复言。世尊。菩萨摩诃萨修行何法。得四无畏及十八法。佛告宝女。菩萨修行菩提道时。所得妙法不生贪吝。不作是念。若我教彼彼则胜我。于诸众生其心平等。能舍内外施于一切。观察法界无种种相。以是因缘。得菩提时成初无畏。复次宝女。菩萨修行菩提道时。诸遮道法了了而知。以了知故不行不随如是遮法。亦不称赞不以教人。知遮道已而远离之。以是因缘。得菩提时成二无畏。复次宝女。菩萨修行菩提道时。常修净道常说净法。修治庄严得净法故。如是庄严亦自修治亦教众生。以是因缘。得菩提时成三无畏。复次宝女。菩萨修行菩提道时。终不起于憍慢之心。终不自说我知我见。覆藏功德显露罪过。以是因缘。得菩提时成四无畏。复次宝女。菩萨修行菩提道时。失道众生示以正道。除去道路瓦石恶刺。津途险绝施作桥梁。闇冥之处为设灯明。见犯罪者能令调伏。能除众生所有疑悔。于非犯者不强言犯。除坏众生疑法之心。施法光明劝请说法。见说法者称赞善哉。恭敬尊重不生轻心。欲解一切众生言音。不正语者心不轻之。以是因缘。得菩提时成初无失。复次宝女。菩萨修行菩提道时。实语法语。义语时语。调伏语。不错语。离诸恶语。圣人之语。若闻法已转为他说。为于自利及利他故。说时不轻。不生诤讼。信佛法僧。亦令众生信佛法僧。观诸法界不可宣说。以是因缘。得菩提时知一切语。得无量门总持方便。是故其身一切相好一一毛孔。悉出如来微妙音声。复次宝女。菩萨修行菩提道时。常修六念。亦化众生令修六念。以是因缘。得菩提时不失念心。亦得法证总持方便。无量众生于无量劫。思惟深义一时来问。如来不假思惟之力。而能一时各随问答。复次宝女。菩萨修行菩提道时。常护一切众生之心。不与众生作乱心因诸苦恼因。见诸众生行善法时。不遮不乱。善知诸法悉如幻相。于诸众生其心平等。知诸法界同于一味。以是因缘。得菩提时其心常定。得无边闻总持方便。得是持已。心常在定而作佛事。复次宝女。菩萨修行菩提道时。想不颠倒心不颠倒。以不倒故。于无我中不作我想。众生命人士夫男女。憍慢烦恼。常断有无。善恶垢净。有漏无漏。世间出世间。生死涅槃等想。一切众生有颠倒故。有如是想。若无颠倒则无是想。行于中道。以是因缘。得菩提时成就一想无有二想。修是定故。得无尽器总持方便。以是持力。心常修集无想三昧。怜愍众生修集大悲。说法不息。复次宝女。菩萨修行菩提道时。修集舍心舍于苦乐。不苦不乐。不喜不愁。不爱不嗔。以是因缘。利衰毁誉心无有二。常观无常苦无我等。亦化众生修如是舍。以是因缘。得菩提时名为大舍。得是舍已。得大海印总持方便。以是持力。虽得人天阿修罗乾闼婆迦楼罗紧那罗摩睺罗伽释天梵天恭敬供养。不以为欣。邪见恶人轻慢骂辱。不以为戚。其心平等。如地水火风。不上不下不动不浊。修大慈悲。复次宝女。菩萨修行菩提道时。至心求菩提甚深之法种种善根。不求声闻乘。修集大悲。如是等心无有退转。以是因缘。得菩提时成如来欲。无增无减。得金刚幢总持方便。得大自在。知云何说。知说何事。知何时说。知何处说。知为何众生。复次宝女。菩萨修行菩提道时。常勤精进。于诸善法不知厌足。恭敬供养和上善友。亦常亲近乐听正法。随闻而持。如是精进为调众生。为欲供养无量诸佛。为令无量无边众生得无上道。亦令获得如是精进入于法门。以是因缘。得闻佛法总持方便。是故菩萨得菩提时。成就如是精进无减。以精进故具足神通。复次宝女。菩萨修行菩提道时。具足念心修四念处。观内外身无常苦无我。受心法念亦复如是。修空无相无愿三昧。为如来身。观身念处不证解脱。以是因缘。得菩提时成就如来念心无减。得知心通知诸众生根界。解业烦恼行习心处。善根恶根果报生灭。诸有次第。诸佛世界诸乘大众。菩萨诸行得授记莂。父母亲族师长和上。知如是等心不失念。复次宝女。菩萨修行菩提道时。常修智慧。利慧。疾慧。无边慧。甚深慧。解慧。净慧。不动慧。无碍慧。无胜慧。了知声闻缘觉乘慧。无上慧。不知足慧。具足如是等慧。求慧求法持法说法。甘乐于法。以乐法故。于内外物不生贪著。于师和上能忍众苦。以所须物奉献贡上。为于一字一句之义。能以十方世界珍宝奉施法主。一偈因缘舍于身命。虽于无量恒河沙等劫修行布施。不如一闻菩提之事心生欢喜。于正法所乐闻乐说。常为诸佛诸天所念。以念力故。世间所有经典书论悉能通达。以是因缘。得菩提时成佛智慧无增无减。如是等智名为无碍。知众生心。善不善无记。有漏无漏。世间出世间。垢法净法。生死涅槃。一切法门。一切菩提事。一切菩提道。一切世界。一切劫一切微尘去来现在。于如是事通达无碍说时无尽。以是因缘。如来能于一法之中说无量法。复次宝女。菩萨修行菩提道时。不乐在家求受五欲。乐处空闲修出家法。乐修深义及三脱门。以是修力得无碍法门无挂碍智。过魔境界庄严具足。远离烦恼及诸恶见说甚深义破众疑心。除去一切诸恶觉观。破于欲界色无色界。为贪众生演说正法令离贪心。为喜嗔者演说慈心令离嗔恚。为愚痴者说十二因缘令离无明。为悭贪者说檀波罗蜜。为破戒者说尸波罗蜜。为嗔恚者说羼提波罗蜜。为懈怠者说毗梨耶波罗蜜。为乱心者说禅波罗蜜。为无智者说般若波罗蜜。为凡夫人说四真谛。为颠倒者说无常无净无乐无我。为结缚者说三十七助菩提法。菩萨具足如是等法。以是因缘。得菩提时成就解脱无增无减。如是解脱无能动者。毕竟清净毕竟解脱。能知能见一切声闻辟支佛乘。亦得清净总持方便。以持力故能说解脱。于一切法得大自在。复次宝女。菩萨修行菩提道时。恭敬智慧得智势力。得智光明。知眷属智。知无贪心。知无嗔心。知无痴心知无爱心。知无垢心。知无诤心。知无食心。知无贪心。知无上心。知无碍心。知无记心。知善心。知不善心。知恶心。知净心。知不净心。大心小心。狭心广心。遍知心不遍知心。贪心舍心。持戒心破戒心。忍心不忍心。懈怠心精进心。定心乱心。痴心慧心。凡心圣心。正定聚心。邪定聚心。不定聚心。声闻心。缘觉心。菩萨心。苦谛心。集谛心。灭谛心。道谛心。虽知如是而不取证。为调众生常说正法。谓四真谛十二因缘。远离断见及以我见。说因缘果从缘而生。非因于我众生命等。了知无明因缘于行。行因缘识。识因缘名色。名色因缘六处。六处因缘触。触因缘受。受因缘取。取因缘爱。爱因缘有。有因缘生。生因缘老死忧悲苦聚。无明灭故行灭。行灭故识灭。识灭故名色灭。名色灭故六处灭。六处灭故触灭。触灭故受灭。受灭故取灭。取灭故爱灭。爱灭故有灭。有灭故生老死忧悲苦恼灭。大苦聚灭。作是观已复作是念。如是等法。实非我作众生寿命士夫等作。非常非断。若非众生士夫等作。是名为空。如其空者即是无我众生寿命及以士夫。无常无断。若无常断无生无灭。无生灭者三世不摄。三世不摄即名为无。如其无者不可算数。无算数故即第一义。第一义者即是如来语。如来语者即无斗诤。无斗诤者名沙门法。沙门法者即是虚空。若能了知如是等法名真实知。若观思惟诸恶因缘。则生无明至大苦聚。恶思惟灭则无明灭。乃至大苦聚灭。作是观已。不著常见不著断见。知一切法从缘而生从缘而灭。知一切法无我众生寿命士夫。不见此彼及以中间。何以故。若无彼此云何有中。是故菩萨如是说法。以是因缘。得菩提时成解脱智无增无减。亦得无边总持方便。以得持故。依于法界观虚空界。说是处非处。至漏尽力四无所畏大慈大悲。宣说甚深秘密之藏。兼以是法化于众生。是名不与二乘共之。身口意等具足神通。复次宝女。菩萨修行菩提道时。一切身业随智慧行。不欺众生而作妨碍。不贪不悭无有害心。梵行清净勤修精进。集助道法不惜身命。为诸众生起大慈悲。以是因缘。得菩提时名为如来。一切身业随智慧行。得一切光总持方便。以是持力。能作种种方便之身。所谓天身。龙身。阿修罗身。迦楼罗身。乾闼婆身。紧那罗身。摩睺罗伽身。梵身。释身。四天王身。刹利身。婆罗门身。毗舍身。首陀身。比丘比丘尼。优婆塞优婆夷身。示现如是种种身已。为诸大众随意说法。说法既竟即灭不现。令一切众不知所在。或身灭已而故说法。一切众生六情瞻对而无厌足。若不见时心常缘念。复次宝女。菩萨修行菩提道时。一切口业随智慧行。不欺众生。妄语两舌。恶口无义语。常安隐语。法语毗尼语。不热语。佛语义语。喜闻语。乐见语。以是因缘。得菩提时名为如来一切口业随智慧行。获得三分总持方便。以是持力。善解一切众生语言。说诸众生所有之业。佛所出言是真实语。十二因缘语。随解脱语。不贪语。寂静语。因缘语。复次宝女。菩萨修行菩提道时。一切意业随智慧行。不欺众生。不妒不害。不作邪见修于正见。起大慈悲于诸众生其心平等。终不忘失菩提之心。具足智慧捐除憍慢。以是因缘。得菩提时。名为如来一切意业随智慧行。获得无垢总持方便。以是持力。住一心中能知一切众生诸心。观众生心悉皆平等。如幻化相本性清净。观诸众生身业平等。皆如水月。见诸众生悉在己身。己身亦在众生身中。犹如影现。能令众生悉作佛身。亦令己身作众生身。一切无有能动转者。复次宝女。菩萨修行菩提道时。信过去世诸佛智慧。善身口意业无有疑网。若闻佛事不可思议。不惊不怖。信过去佛世界众生。已得调伏。信如来身游十方界往返无碍。能解一切众生言语。随其种种而为说法。一切三世智慧无碍。了知过去一切法界一切诸乘知诸众生业果神通。知他心智于如是等心信无疑。亦化众生令同已信。以是因缘。得菩提时名为如来知过去世智慧无碍。因往修集勇健三昧。获得健行总持方便。以是持力。能知过去诸佛世尊寿命种姓。亦知过去菩萨声闻辟支佛等。一切众生业果神通。亦知过去所有诸劫。有佛出者无佛出者及其名字净以不净。若广若狭若粗若细。若微尘等若倒若顺。于如是等悉得了知。如观掌中庵摩罗果。复次宝女。菩萨修行菩提道时。信未来世诸佛智慧。善身口意业无有疑网。若闻佛事不可思议不生惊怖。信未来世界众生悉当调伏。信于如来游十方世界往返无碍。能解一切众生语言。随其种种而为说法。一切三世智慧无碍。了知未来一切法界一切诸乘。知诸众生业果神通。知他心智于如是等心信无疑。亦化众生令同已信。以是因缘。得菩提时名为如来知未来世智慧无碍。因修悲定得师子吼总持方便。以是持力。能知未来诸佛世尊寿命种姓。亦知未来菩萨声闻辟支佛等。一切众生业果神通。亦知未来所有诸劫有佛出者无佛出者。及其名字净以不净。若广若狭若粗若细。若微尘等若倒若顺。于如是等悉得了知。如观掌中庵摩罗果。复次宝女。菩萨修行菩提道时。信现在世诸佛智慧。善身口意业无有疑网。若闻佛事不可思议不惊不怖。信现在佛世界众生悉得调伏。信如来身游十方界往返无碍能解一切众生言语。随其种种而为说法。一切三世智慧无碍。了知现在一切法界一切诸乘。知诸众生业果神通。知他心智于如是事心信无疑。亦化众生令同己信。以是因缘得菩提时名为如来知现在世智慧无碍。因修净定获得金刚总持方便。以是持力能知现在诸佛世尊寿命种姓。亦知现在菩萨声闻辟支佛等。一切众生业果神通。亦知现在所有诸劫。有佛出者无佛出者。及其名字净以不净。若广若狭若粗若细。若微尘等若倒若顺。于如是等悉能了知。如观掌中庵摩罗果。宝女。是名十八不共之法。如来。复有不共之法。谓无见顶。何以故。无边身故。无能胜者。名不共法。何以故。一切事具故。见者除恼名不共法。何以故。身如药树故处众无畏。名不共法。何以故。一切清净故处众无怯。名不共法。何以故。四无畏故知众生心。名不共法。何以故。随意说法故徒众寂静。名不共法。何以故。随师教故出言清净。名不共法。何以故。不说无义语故。凡所宣说闻者欢喜。名不共法。何以故。离怨亲想故。说法之声齐众而闻。名不共法。何以故。余无利益故。各各见佛正在已前。瞻对之时目未曾眴。名不共法。何以故。身不可思议故。闻佛所说要生善芽。名不共法。何以故。成就无量诸功德故见者无厌。名不共法。何以故。觉一切法故。举身回顾如象王视。名不共法。何以故。威仪清净故大师子吼。名不共法。何以故。具足大力故威仪纯善。名不共法。何以故。所有身业随智行故口业纯善。名不共法。何以故。所有口业随智行故一切眼目。名不共法。何以故。所有意业随智行故众生乐闻。名不共法。何以故。语微妙故受上供养。名不共法。何以故。无上福田故无尽功德。名不共法。何以故。不求果报故无能坏者。名不共法。何以故。一一节中有那罗延力故记事不虚。名不共法。何以故。知诸根故为一切师。名不共法。何以故。通达一切故寿命无尽。名不共法。何以故。得法身故有亲近者得大利益。名不共法。何以故成就一切诸善法故。所得智慧无能浊者。名不共法。何以故。知三世智性清净故。出身血者得五逆罪。名不共法。何以故。成就一切诸善根故烦恼习尽。名不共法。何以故。了知一切烦恼因故知一切行。名不共法。何以故。觉一切法故。宝女。是名如来不共之法。尔时宝女复白佛言。世尊。如来所得三十二相。是何业因之所成就。佛告宝女。如来成就无量功德。是故得成三十二相。我今于是无量事中。当略说之。如来至心护持净戒。得足下平相。修行种种惠施业故。得千辐轮相。不欺一切诸众生故。得足跟佣相。护正法故。得指纤长相。不坏他众故。得网缦相。妙服奉施故。得手足软相。净饮食施故。得七处满相。喜闻佛法故。得鹿王[跳-兆+專]相。覆藏他过故。得阴藏相。修善法故。得上身如师子相。常以善法化众生故。得缺骨平满相。救护怖畏故。得臂肘佣相。见他事业乐佐助故。得手摩膝相。常修十善故。得清净身相。常施病药故。得所食之物至喉悉现相。常发庄严修善法故。得师子颊相。于诸众生其心平等故。得四十齿相。和合诤讼故。得齿密相。珍宝施故。得齿齐相。身口意净故。得二牙白相。护口四过故。得广长舌相。成就无量功德故。得味中上味相。于众生中常柔软语故。得梵音相。修集慈心故。得绀色目相。至心求于无上菩提故。得牛王睫相。赞叹他人所有功德故。得白毫相。恭敬父母师长和上故。得肉髻相。乐说深法故。得身柔软相。施敷具故得金光相。远离聚说世间事故。得一一孔一毛生相。乐受善友师长教敕故。得身毛上靡相。不以恶事加众生故。得发色金精相。常劝众生修三昧故。得身圆满如尼拘陀相。生生之处作佛像故。得那罗延力相。宝女。菩萨摩诃萨成就如是无量功德。获得如是三十二相。宝女复言。世尊。菩萨摩诃萨不可思议。快哉如来。善说佛法。尔时世尊赞宝女言。善哉善哉。如汝所说。一切众生闻是义者。即得具足无量功德。闻已信者。亦得成就无量功德。说是法时。十方无量无边世界六种震动。无量众生发菩提心。五千菩萨得无生忍。虚空诸天雨种种花。鼓众伎乐以供养佛。若有众生已于无量无边佛所殖众德本。乃得闻是如来十力四无所畏不共之法三十二相。是人闻已能生深信。信已能于大众之中作师子吼说如是法。何以故。下劣之人不能得闻如是正法。假使得闻未必得信。上人持戒智慧具足乃能得闻。闻已敬信。信已不久当得阿耨多罗三藐三菩提。宝女复言。世尊。佛不可思议。法僧亦尔不可思议。闻信是经亦不可思议。若有信者是人定得阿耨多罗三藐三菩提。世尊。云何菩萨修行法行。宝女。菩萨摩诃萨不舍亲旧。知恩报恩怜愍一切。有归依者终不舍弃。至心念于菩提之道。修于忍辱。难施能施摄取众生慈心护戒。思惟善义护持正法。乐法念法持法乐静。独处空闲心无悔退。善护众生净身口意。为四无量发大庄严。常劝众生于菩提道。凡所讲论先赞大乘。不先许人后生悔心。清净其行知足少欲。不悭不妒不断圣种。心无诤讼了知因果。信闻戒施惭愧智慧。亲近善友随师长教。心无憍慢。恭敬礼拜长老有德。离贪恚痴我及我所。常念佛法僧施戒天。得供养时其心不高。常勤修行六波罗蜜空无相愿诸善方便。不见我常众生寿命士夫之相。修四念处乃至八正道分。是名菩萨修行法行。又法行者无眼无色无色想行。无耳无声无声想行。无鼻无香无香想行。无舌无味无味想行。无身无触无触想行。无意无法无法想行。非色行。非色非非色行。非色苦行。非色非非色苦行。非色我行。非色非非色我行。非色空行。非色非非色空行。非色无相行。非色无愿行。非色无行行。非色性行。非色实行。非色寂行。非色生行。非色出行。非色因缘行。非色聚行。是名法行。受想行识亦复如是。宝女。若无如是阴入界行。是名法行。无欲界行色界行无色界行。无住无脱。是名法行。无去无来无有住处。无心意识无见无闻无知无识。无有身业口业意业。非法非非法。非一非二。非去来现在。非垢非净非聚非散。非我众生寿命士夫。非常非断。非我非我所。非始非终。是名法行。是名我法。是名住处。是名法性。是名法处。是名空处非处。名毕竟处。不动不住无有相貌。无出无灭无所修行。无取无舍无受无施。若能知见如是等法。是名真知。是名实知。是名法知。若有菩萨能作是学。为诸众生行于生死。而于涅槃无所动转。是名菩萨真实法行。说是法时八千菩萨成就忍辱。尔时宝女复以种种珍宝杂物。供养于佛而作是言。世尊。若有菩萨行是法行。即是修行一切佛行。即得授记坐菩提树。成就阿耨多罗三藐三菩提。尔时舍利弗语宝女言。汝知菩萨不退印耶。尔时宝女即说偈言。
　　诸众生界及法界　　若能平等观无异
　　不生分别一一数　　是名菩萨不退印
　　过去未来及现在　　十方世界诸世尊
　　皆悉平等观法界　　是名菩萨不退印
　　观有为界皆无常　　有漏无漏亦如是
　　知一切法本性净　　是名菩萨不退印
　　观于生死无有量　　不可称计知其数
　　若能一念通达知　　是名菩萨不退印
　　一切世间诸法界　　及以出世诸圣法
　　若知平等悉真实　　是名菩萨不退印
　　若能了知诸佛界　　及以诸魔波旬界
　　通达是二无差别　　是名菩萨不退印
　　贪欲嗔恚愚痴等　　一切众生诸烦恼
　　知从颠倒因缘生　　是名菩萨不退印
　　生死之法及涅槃　　无上正道及菩提
　　观察是法无差别　　是名菩萨不退印
　　知是五阴如菩提　　如菩提性入界然
　　观是诸法无有二　　是名菩萨不退印
　　地水火风及造色　　观之犹如虚空等
　　如是即得真实印　　亦如十方诸佛印
　　如眼界等菩提然　　是二平等无差别
　　自能受持为他说　　是名菩萨不退印
　　知诸众生所有心　　能为一切心因缘
　　如是因缘无障碍　　是名菩萨不退印
　　能遍观察诸众生　　所有诸根上中下
　　能观生死尽彼岸　　是名菩萨不退印
　　所有字义句无尽　　于无量劫而演说
　　无能破坏作障碍　　是名菩萨不退印
　　虚空边际尚可尽　　世间猛风可系缚
　　菩萨所有不退心　　一切世间不能转
　　成就无量陀罗尼　　于诸法中不失念
　　次第演说诸法义　　如佛口出无有异
　　十方世界佛世尊　　为度众生说无量
　　悉能受持解深义　　是名菩萨不退印
　　无量劫中所闻法　　犹如现闻而演说
　　无量世学陀罗尼　　获得如是无尽印
　　成就具足如是持　　及以无上真知慧
　　若得菩萨不退印　　则能宣说如是法
　　若观一切诸法空　　亦不亲近不远离
　　若有成就不退心　　当知是人有空印
　　一切诸法虚空印　　其性本来无生灭
　　若能了知是法界　　是名菩萨不退印
　　诸法皆从因缘有　　离于众缘无法界
　　若能了知如是者　　当知是有不退印
　　所有威仪诸色声　　能空一念悉示现
　　为欲教化诸众生　　即是菩萨不退印
　　惠施之心如虚空　　无量劫中不可尽
　　成就无量诸功德　　即是菩萨不退印
　　修集净戒为佛戒　　获得佛戒如虚空
　　成就如是无上戒　　即是菩萨不退印
　　一切众生所有戒　　及以学戒无学戒
　　虽有如是无量戒　　不及不退十六一
　　若得最上无生忍　　成就无量无有边
　　若得如是无生忍　　如过去佛之所得
　　为众生故善庄严　　无量世中不休息
　　常勤修集精进行　　即是菩萨不退印
　　常乐修集诸禅定　　亦为众生宣说法
　　虽复示现诸威仪　　而其内心不离定
　　具足无上正知见　　远离一切烦恼习
　　若有成就不退心　　则能近于佛境界
　　具足三种之神通　　及其如来善方便
　　若有成就不退心　　是人欲得正觉印
　　一切众生不能知　　是人心行及境界
　　为诸众生无量行　　即是菩萨不退印
　　其实未得无上道　　而能示现如来身
　　生及成道转法轮　　处众示现大涅槃
　　未舍菩萨不退印　　亦能获得如来印
　　犹如虚空无有边　　所得佛印亦如是

　　说是偈时。三千大千佛之世界六种震动。五千菩萨得不退印。尔时世尊赞宝女言。善哉善哉。快说菩萨不退转印。
　　尔时须菩提白佛言。世尊。宝女定得不退转印。是故能作如是宣说。若不证者何能如是。佛告须菩提。如是如是如汝所说。宝女久已得不退印。忍辱成就已尽大乘甚深边底。尔时宝女白佛言。世尊。何故名大乘。佛言。其乘广大故名大乘。于诸众生无挂碍故故名大乘。是一切智善根根本故名大乘。无有烦恼诸结黑闇故名大乘。所有光明无处不遍故名大乘。周遍其边有眼目故故名大乘。本性常净初无沾污故名大乘。断诸烦恼一切习气故名大乘。护持禁戒故名清净。修集定故名为安住。修智慧故名为无漏。修解脱故名无系缚。示一切法等无二故名解脱智。摄十力故名无能动。具四无畏故名无怖惧。摄取十八不共法故名为无碍。修集大慈故名平等。破坏一切诸魔众故名为最胜。摧烦恼魔故名寂静。坏阴魔故名不可数。破死魔故名为常住。具足檀那波罗蜜故名为富足。具足尸罗波罗蜜故名为无热。具足羼提波罗蜜故名为无怨。具足精进波罗蜜故名为无动。具足禅那波罗蜜故名无漏无转。具足般若波罗蜜故名胜一切世间出世间。具足方便波罗蜜故名为摄取。一切诸乘断诸有故名无有。有因八道得故名为安。具定慧翼所往无碍调诸根故名大神通。修正勤故能见一切诸佛世界修念处故远离恶法。亲近善法。修七觉分远离一切诸烦恼结。无为无漏无胜无上。无能见顶无能知者无有遮障。无有听闻无入出处。大众大堂一味不作。不作数量平等无二。得大名称十方无碍。一切人天之所恭敬。成就无量无边功德。永断一切悭吝破戒害心懈怠乱心无明。能令众生获得多闻。为作安乐断一切苦。能令作善业。佛智无碍智。无上智平等智。一切智。是名大乘。说是法时。万二千众生发阿耨多罗三藐三菩提心。既发心已复作是言。若有众生能发如是大乘心者。即得无量善法利益。尔时宝女白佛言。世尊。何障碍故。不令众生疾得大乘。佛告宝女。有三十二事。以是因缘为作障碍。何等三十二。一者乐声闻乘。二者乐缘觉乘。三者乐释身故。四者乐梵身故。五者乐为世乐受持禁戒。六者乐修一善。七者常怀嫉妒。八者多财贪著悭吝。九者不乐劝化众生令修善法。十者心憍慢故。十一者不求菩提心故。十二者畏菩提心故。十三者于一法中生著心故。十四者不善思惟故。十五者不能亲近师长和上善知识故。十六者诽谤余部故。十七者不能净于身口意业故。十八者不能护持无上法故。十九者得少法味吝不说故。二十者少解法义生大慢故。二十一者远离四摄故。二十二者不能恭敬同师同学故。二十三者不乐念于六波罗蜜故。二十四者远离三聚故。二十五者不发愿故。二十六者少善根故。二十七者倒解义故。二十八者不叹三宝故。二十九者诽谤大乘菩提事故。三十者自不解义诽他说故。三十一者不觉了知诸魔事故。三十二者乐生死故。是名三十二事障碍大乘不令众生疾得大乘。宝女。如是障碍其事无量。我于今者但略说耳。大乘所有功德无量。障碍之事亦复如是。亦如涅槃功德无量。障碍之事亦复无量。如生死过无量无边。即是大乘之障碍也。宝女。若有人能远离如是无量恶法。当知是人即得大乘。宝女。若有菩萨能得净心。是人即能获得大乘。世尊。众生云何速得成就无上大乘。宝女。有三十二事。众生修集能速得之。何等三十二。一者众生不请而往亲附。二者见他福德不生妒心。三者至心修集无量善根。四者营他事业不生愁恼。五者至心不浊身口业净。六者不为利养改四威仪。七者如说而住。八者于诸众生其心清净。九者终不放舍菩提之心。十者清净庄严檀波罗蜜。十一者清净尸波罗蜜。怜愍毁禁故。十二者净忍波罗蜜。不惜身命故。十三者净精进波罗蜜。得十力无畏故。十四者净禅波罗蜜。远离烦恼故。十五者净般若波罗蜜。除烦恼习故。十六者修勇健定。坏诸魔业故。十七者至心度脱诸众生故。十八者修四摄故。十九者心平等故。二十者不舍一切诸众生故。二十一者知恩报故。二十二者护持正法故。二十三者修助道法不休息故。二十四者于诸善法无厌足故。二十五者破憍慢故。二十六者供养三宝故。二十七者于一切法不生诤故。二十八者善解十二深因缘故。二十九者具七财故。三十者于一切法得自在故。三十一者修六神通故。三十二者修集定慧故。是名三十二众生修集疾得菩提。说是法时。七万二千众生发阿耨多罗三藐三菩提心。万二千菩萨得无生法忍。一切诸天以诸花香种种伎乐。供养于佛尊重赞叹。作如是言。若有得闻如是等经。当知是人定得阿耨多罗三藐三菩提。尔时梵天释天四天王天白佛言。世尊。如来今者演说如是无限量义了了之义。坏烦恼义。摧诸魔业。破诸邪见。能持一切无上正法。我等亦能受持读诵书写解说。若佛弟子有能受持读诵书写广说之者。我等亦当为作卫护。若有恶鬼欲为是人作娆害事。我当遮止不令成就。佛言。善哉善哉。善男子。汝于尔时。若能护我诸弟子者。即是护持我之正法。如是护者法则久住。尔时世尊告阿难言。阿难。汝当受持拥护演说如是经典。若有菩萨于无量劫乐修惠施。复有菩萨受持是经。读诵书写为人广说。修大慈悲兼以此义劝人令学。其人所得福多于彼。亦能速疾获得大乘。阿难白佛言。世尊。是经何名。云何奉持。佛言阿难。是经名为真实法义毗尼方便。成就发心无量宝聚。无量陀罗尼十力四无畏不共法聚。菩萨摩诃萨不退转印广说大乘宝女所问。如是等名汝当奉持。尔时阿难及诸人天闻经欢喜。信受奉行。

　　　　大方等大集经卷第六



　　　　大方等大集经卷第七

　　　　北凉天竺三藏昙无谶于姑藏译

　　不眴菩萨品第四

　　尔时世尊。故存欲色二界中间大宝坊中。与诸大众围绕说法。尔时众中有金色光。其光明净遍照三千大千世界。悉蔽一切日月四天释梵光明。照已即灭。一切大众瞻睹如来目未曾眴。当尔之时寂然无声亦无声欬。出入气息。尔时大德须菩提白佛言。世尊。今何因缘有是光明。一切大众瞻睹如来目未曾眴。尔时佛告须菩提言。东方过于无量世界。彼有菩萨名曰不眴。与万菩萨俱共发来。欲听如来微妙方等大集经典。是其光明所言未讫。不眴菩萨已至佛所。大宝坊中赍持种种香花伎乐供养于佛。头面礼足恭敬右绕。却坐一面宝莲华上。尔时须菩提。复白佛言。世尊。不眴菩萨。所来世界去此远近。国土何名佛号何等。佛言。须菩提。东方去此七万二千恒河沙等诸佛世界。土名不眴。佛号普贤如来应供正遍知明行足善逝世间解无上士调御丈夫天人师佛世尊。不眴菩萨从彼而来。尔时不眴菩萨摩诃萨长跪合掌。说偈赞佛。
　　如来世尊众宝聚　　具足一切波罗蜜
　　无上法师天中天　　为众生故我敬礼
　　寂静戒定不可动　　无上智慧调诸根
　　为诸众生说大集　　故我归依师子王
　　乐施天人诸安乐　　众生喜见如满月
　　具足力势破魔众　　我今归依大药树
　　成就善根施甘露　　能度众生生死海
　　我今归依无上尊　　具足妙相三十二
　　世尊庄严此大众　　犹如须弥显四域
　　名称无碍遍十方　　人中象王我敬礼
　　如来智慧如虚空　　通达三世无障碍
　　随众生根而说法　　我今敬礼自在王
　　过无量劫勤精进　　超胜同业诸菩萨
　　所得佛法如先佛　　我今敬礼一切觉
　　十方诸佛悉赞叹　　精进殊胜无边量
　　无量众生得闻已　　悉皆同发菩提心
　　于正法中无厌足　　兼以劝化诸众生
　　能说清净法之性　　我今稽首大法王

　　尔时不眴菩萨偈赞佛已白佛言。世尊。我等于此大集经中欲少发问。唯愿如来垂哀听许。佛言。善哉善哉。善男子。随意发问。吾当为汝分别宣说。除却汝等疑网之心。不眴菩萨既蒙听许。心大欢喜白佛言。世尊。菩萨摩诃萨修何三昧速得成就阿耨多罗三藐三菩提。得大念心大智大意。惭愧勇健修施教戒。被忍辱铠建精进幢。游戏神通庄严慈悲。深乐法喜登陟舍山。能说能答摧伏魔怨。坏诸邪见不离诸佛。菩萨善友常得化身。不失念心深信大乘。乐施众生无上智光。不为世法之所染污同于四大。如地利益一切众生。如水能洗一切垢秽。如火能熟众生善根。如风能于戒闻慧等无所障碍。修集慈悲犹如虚空。慧眼无量犹如帝释。心得自在如自在天。正法化世如转轮王。聚大福德如须弥山。于善无厌聚众珍宝犹如大海。思惟十二因缘深义亦复如是。无所畏惧如师子王。具善法财犹如商主。一切依止如大医王。能作光明犹如庭燎。破闇如日清凉如月。烦恼不污犹如莲华。具足一切诸佛妙法犹如满月。佛言。善哉善哉。善男子。能以此义咨启如来。至心谛听。吾当为汝分别解说。善男子。有三昧名一切法自在。菩萨修集是三昧者。则能获得如是等事。亦得无量无边福德。疾成阿耨多罗三藐三菩提。成佛之时世界所有一切具足。善男子。一切法自在三昧者。所谓信佛法僧。苦集灭道。阴入界等空无相愿。出生灭没十二因缘。内外因果业及果报信于开塞观一切法如幻如化如焰如响。如水中月龟毛兔角。空中之花石女之子。如著影衣梦乘白象。若有若无及以有无。非有非无非常非断。非生非灭非内非外。非见非断信如是等。则能信佛菩萨大事而不自轻。菩萨事业虽复广大。我亦能知心得自在。能大惠施护持禁戒。不妨外事怜愍众生常修忍辱。为不退故勤行精进。为令众生离烦恼故修集智慧。为坏一切分别想故修集三昧。得妙音声一切乐闻。修于念佛观诸如来平等无二。修于念法观一切法同一性相。修于念僧观一切僧无有退转。修于念舍舍诸烦恼。修于念戒常念佛戒。修于念天念后边身。净身口意不随他人。戒定智慧清净施已。能得具足三十二相。施种种物具足成就八十种好。为欲庄严出世智慧具四念处。为欲远离一切烦恼故具四正勤。为令其心得自在故具四如意。为欲坏破诸魔怨故修集信根。为不颠倒一切法故修精进根。劝令忆念诸罪过故修集念根。为诸众生心清净故修集定根。为于一切诸法顶故修集慧根。为无坏故修集五力。为真实知一切法故修七觉分。为真实知道非道故修八正道。乐于寂静少欲知足远离恶友。虽复通达一切事业。终不于中生独师想。于诸烦恼心不贪著。不嗔众生不疑诸见。于我我所心不生著。常修欲度众生之心。于师和上父母善友生念恩心。常思报答往昔之恩。见毁禁者不生讥刺。舍弃重担真观阴故。不竞不诤护法持戒。摄取持戒及护法者。听法念法供养于法。于正法中心无疑网。凡所演说不为饮食。至心演说说时不轻。亦不自高。为出善芽所闻不失。瞻病所须供给走使。供养法师不说其短。不观种姓戒与非戒。常乐闻法至心不忘。不失时节常请法师。敷扬道化。有所讲说不生憍慢。闻已解义亦不自大。不观他人所有过失。所可听法为知足故。为不断绝三宝种故。为得无碍宿命智故。为得真实见法性故。为发无上菩提心故。为护如来真实法故。为得上族好种姓故。为见佛法比丘僧故。为得坚固不退心故。为行圣行入圣数故。为得无尽大财宝故。为得无边大功德故。为得清净梵音声故。为得具足佛功德故。为得具足菩萨法故。为欲受持读诵书写菩萨法藏及摩夷故。为欲受持如是等法广宣说故。善男子。菩萨摩诃萨获得一切法自在三昧者。于一切事无能教者。尔时世尊即说颂曰。
　　其心敬信佛法僧　　亦复明信四真谛
　　若得智慧无挂碍　　是名诸法自在定
　　能知于苦第一谛　　亦能远离于集因
　　证获第三真灭谛　　修集无上圣道谛
　　具足成就大念心　　真实观阴如虚空
　　其身威仪大寂静　　是名诸法自在定
　　能观六入性相空　　亦能调柔于诸根
　　能坏众生疑网心　　是名诸法自在定
　　能修集空无相愿　　破坏一切诸憍慢
　　所行诸行无黑闇　　是名诸法自在定
　　远离断见及我见　　令身口意业寂静
　　其心不著有无法　　是名诸法自在定
　　所说正义无颠倒　　调伏一切众生心
　　既说法已无憍慢　　是名诸法自在定
　　修集一切诸善根　　不为烦恼之所污
　　其心无热亦无浊　　是名诸法自在定
　　不为他喜求菩提　　亦不虚诳修善法
　　十方诸佛观其心　　是名诸法自在定
　　常乐惠施护持戒　　怜愍心故忍诸恶
　　精进修定及智慧　　是名诸法自在定
　　为诸众生修慈心　　亦无分别怨亲想
　　乐施众生无上乐　　是名诸法自在定
　　调伏众生于菩提　　修舍离欲得安乐
　　常乐修集五神通　　是名诸法自在定
　　所说正法众乐闻　　其义难尽如大海
　　真实了知于法性　　是名诸法自在定
　　观察佛身如诸法　　佛性法性无差别
　　护法之心无退转　　是名诸法自在定
　　身口意业得寂静　　具足戒定心无为
　　远离一切烦恼习　　是名诸法自在定
　　能证无上真解脱　　亦能获得实知见
　　修集定慧无有边　　是名诸法自在定
　　不净之物不以施　　不受一切不净戒
　　三十二相具足成　　是名诸法自在定
　　修行种种诸惠施　　是故获得八十好
　　于佛法中得自在　　是名诸法自在定
　　修集具足四念处　　正勤能坏诸烦恼
　　为调众生修如意　　是名诸法自在定
　　为入佛法修信根　　为坏魔众修五力
　　为知诸法修七觉　　是名诸法自在定
　　修八正道破邪径　　施于众生无上乐
　　心无憍慢一师想　　是名诸法自在定
　　若得修集自在定　　是人则能离烦恼
　　亲近诸佛菩萨等　　乐修少欲知足行
　　为在无上圣人数　　以众生故修大悲
　　不为饮食演说法　　是名诸法自在定
　　为法不惜于身命　　护持正法不吝财
　　常乐修行二种施　　是名诸法自在定
　　常劝众生令听法　　如其未解心不轻
　　不为胜他护持戒　　是名诸法自在定
　　无量世中所闻法　　至心受持为他说
　　无上法师大名称　　不观时节戒非戒
　　演说不休亦不息　　不失时节随意说
　　所说诸法如幻相　　是名诸法自在定
　　所言真实甘乐闻　　闻已如说而安住
　　其心无贪无嫉妒　　是名诸法自在定
　　有问无嗔无轻慢　　常修怜愍无二相
　　能自净除诸过失　　是名诸法自在定
　　具足七种无上财　　成就寿命无上命
　　具足十力四无畏　　是名诸法自在定
　　常乐闻法善思惟　　善思惟已如法住
　　如法住已为众说　　是名诸法自在定
　　不忘菩提上种性　　供养三宝得化身
　　劝化大众具菩提　　是名诸法自在定
　　其目清净见诸佛　　得梵音声无上边
　　其音遍满十方界　　是名诸法自在定
　　财宝惠施无有尽　　智慧演说无穷竭
　　供养父母师和上　　是名诸法自在定
　　成就具足宿命智　　不失无上菩提心
　　六波罗蜜无厌足　　是名诸法自在定
　　为欲利益众生故　　受菩萨藏及摩夷
　　乐为众生广分别　　是名诸法自在定
　　远离一切恶思惟　　了了睹见十方界
　　一心能知无量心　　是名诸法自在定
　　一心了知三世事　　修集无量诸神通
　　得后边身智无碍　　是名诸法自在定
　　怜愍众生修大悲　　观察诸根随意说
　　一切佛法得自在　　是名诸法自在定
　　若有得闻如是事　　至心受持生信顺
　　即能获得无上道　　亦如往世诸世尊

　　尔时不眴菩萨白佛言。世尊。菩萨摩诃萨成就何法获得如是一切诸法自在三昧。佛言。善男子。菩萨摩诃萨具足一法则能获得如是三昧。所谓不著一切诸法。复有一法不著于戒。何以故。若不著戒则能不著一切善法。具足戒故则能成就一切佛法。得大利益无上大道。是故我言。戒是一切善法根本。戒名大灯。若著戒者是人则于菩提障碍非菩提道。若于诸法生贪著者。去菩提道则为大远。若不贪著则为邻近。复有二法。菩萨具足则能获得如是三昧。一者为于菩提方便。修集舍摩他。二者为于善法方便。修集毗婆舍那。复有三法。菩萨具足得是三昧。何等为三。一者不舍众生修空三昧。二者不舍于法修无相三昧。三者求于诸有修无愿三昧。尔时世尊即说颂曰。
　　调伏众生修集空　　护持法故修无相
　　不舍诸有修无愿　　是人则得是三昧

　　复次善男子。复有四法。菩萨具足则能获得如是三昧。何等为四。一者具足四谛方便。二者具足四无量心。三者具足四无碍智。四者具足四摄之法。复有五法。菩萨具足得是三昧。何等为五。一者具足五神通。二者具足五根。三者具足五力。四者具足真智观于五阴。五者具足五眼。复有六法。菩萨具足得是三昧。何等为六。一者具足六波罗蜜。二者具足六念。三者具足智慧观于六入。四者具足远离六道。五者具足六通。六者具足六和敬法。复有七法。菩萨具足得是三昧。何等为七。一者无贪远离烦恼。二者于众生所无有嗔恚。三者于诸法中无有疑心。四者具无碍智无有五盖。五者观十二因缘无有疑网。六者成就无上智慧。七者成就无上三昧。复有八法。菩萨具足得是三昧。何等为八。一者修集八正道分。二者离八邪道。三者远离八难。四者具足八大人觉。五者具八解脱。六者具八胜处。七者专念菩提。八者断烦恼习。复有九法。菩萨具足得是三昧。何等为九。一者不失念心。二者解甚深义。三者破坏魔业。四者具佛三昧。五者净身口意。六者具足方便。七者威仪纯善。八者勤行精进具六波罗蜜。九者远离声闻辟支佛道。复有十法。菩萨具足得是三昧。何等为十。一者具足佛智。二者具足法界无分别智。三者于真实性无有动转。四者具足三世平等智慧。五者具足众生心平等智。六者具知诸根上中下智。七者具足四无碍智。八者具足三解脱门。九者具足诸法同一味智。十者具足诸法无生灭智。说是法时。三万二千菩萨摩诃萨得是三昧。尔时须菩提语不眴菩萨言。是大众中三万二千诸菩萨等。皆悉获得如是三昧。善男子。汝今得耶。不眴菩萨言。大德。乃至无有一法可得名为三昧。我云何得。凡言得者即是颠倒。夫颠倒者即我我所。菩萨若著我我所者。则不能得如是三昧。须菩提言。菩萨摩诃萨住于何处得是三昧。不眴菩萨言。如须菩提所住之法得解脱者。我如是住得是三昧。须菩提言。我实不住一切法中而得解脱。大德。菩萨摩诃萨亦复如是。不住诸法得是三昧。须菩提言。善男子。菩萨摩诃萨将不住于空无相愿得三昧耶。不眴菩萨言。空无相愿可得住耶。不也善男子。大德。是故空无相愿所住之处。得是三昧。善男子。如是三昧住在何处。不眴菩萨言。如一切法真实性住。住是三昧者亦如是。住一切诸法真实性者名圣解脱。圣解脱者名无所住。无住之住住一切法。一切诸法不住烦恼不住解脱。大德。得解脱者。为具烦恼不具烦恼。善男子。我亦不具非不具也。大德。若仁不具非不具者为何所得言解脱也。须菩提言。善男子。若使法界有缚系者。我则解脱。而法界性无缚解相。非相非非相。非种种相。非一相非多相。如法界相解脱亦尔。时须菩提说是法时。八千比丘得阿罗汉果。须菩提语不眴菩萨言。善男子。如佛所说。若能具足如是等法得是三昧。汝今具足是三昧不。不眴菩萨言。大德。一切诸法无有根住。若法无根即是无住。夫无住者名为无作。若无作者云何可住。须菩提言。若无住者何故如来常作是言。住如是法得无生忍。不眴菩萨言。大德。无所住者亦名为住。是故如来亦说住贪而得解脱。而智慧性不能坏贪住于解脱。若有菩萨能知如是不住之住。是名无生智慧。住是无生智慧中已。则能获得无生法忍。复次大德。若有菩萨不离凡夫能知圣法。以凡夫心观察圣法。以圣法性观察于忍。忍性观忍。复以是忍观一切法。知如是等名无生忍。
　　复次大德。若有菩萨观二种界。一众生界。二者法界。以法界性观众生性。以众生性观法界性。若离法界无众生界。法界众生界无生无灭。若能如是通达知者名无生智。无生智者即无生忍。复次大德。菩萨摩诃萨知从十二因缘生法。从六境界作六因缘。若善不善。是善不善即无生灭。何以故。境界之性不能生法。六入亦尔不能生法。何以故。无生性故。如其六入能生法者。则应常生不须外缘。若外境界性能生者。亦应常生不假于内。若俱生者则有二相。二相之法性无真实。通达了知如是等者名无生忍。若得如是真智慧者。是名菩萨得无生忍。复次大德。若有菩萨具足成就二种庄严功德智慧。观是二事平等无二。虽如是知不言我知。亦于此知不生贪著。是名无生忍。复次大德。菩萨摩诃萨身意寂静观法寂静。法寂静已观菩提静。菩提静已观忍寂静。亦不随他不著内外。是名菩萨无生法忍。说是法时不眴菩萨等五百菩萨得无生法忍。尔时世尊赞不眴菩萨言。善哉善哉。善男子。汝所演说无生法忍。即是真实如先佛说。复次善男子。菩萨若得心自在者。即得诸法自在三昧。云何名为心自在耶。善男子。若有菩萨远离贪爱。得帝释身或转轮王身。虽为无量诸众生等说五欲乐。而其内心实不贪著。是名菩萨心得自在。复次善男子。若有菩萨修集三昧。四无量心求诸有时。不以有心以智慧心。虽生欲界不因欲心。其心常不远离三宝。修集庄严诸波罗蜜。以四摄法摄取众生调伏众生。修三十七助道之法。是名菩萨心得自在。复次善男子。若有菩萨修空无相愿。自不证于空无相愿。亦为众生说如是法。为调声闻辟支佛等。入于无生正定之聚而为说法。彼既闻已即得解脱自不证之。亦令众生不舍菩提。是名菩萨心得自在。复次善男子。若有菩萨。为调声闻辟支佛故。入无生灭正定之聚。亦得灭定。又能通达一切三昧出入相行。虽得如是通达自在。亦不证于灭尽三昧。何以故。未具佛法故。是名菩萨心得自在。复次善男子。若有菩萨以平等智观于法界。种种世间种种众生种种说法种种方便。是名菩萨心得自在。复次善男子。若有菩萨生长寿天未尽天寿。其身亦生短命之中。为欲调伏诸众生故。是名菩萨心得自在。复次善男子。若有菩萨具足快乐。舍是乐已为诸众生受大苦恼。护众生故护菩提故。是名菩萨心得自在。复次善男子。若有菩萨同于声闻辟支佛行。而心护念菩提之道。亦修菩提微妙之行。为诸声闻缘觉之人。随意说法而亦不证。是名菩萨心得自在。复次善男子。若有菩萨解八万四千法门。亦复通达烦恼行处。为断众生诸烦恼故。处中说法。亦不为诸烦恼所污。是名菩萨心得自在。复次善男子。若有菩萨具足神通。若有众生盲聋跛躄。菩萨摩诃萨自变其身。亦同其像而为说法。是名菩萨心得自在。复次善男子。若有菩萨具足智慧。通达外典善解邪论。而其内心不为邪见。为欲调伏诸众生故修集其道。是名菩萨心得自在。善男子。菩萨具足如是等事。名心自在。亦名得一切法自在三昧。须菩提言。世尊。不眴菩萨得是三昧。为久近耶。佛言。过去无量阿僧祇劫。尔时有佛号自在王如来应正遍知明行足善逝世间解无上士调御丈夫天人师佛世尊。世界名净劫亦名净。其佛国土地平如掌。金银琉璃颇梨庄严。常有幡盖。如兜率天多饶饮食。尔时众生所有贪欲嗔恚愚痴无有势力。多有利智能解佛语。一切悉乐无上大乘。尔时世尊与八万四千大菩萨众。三万二千声闻大众。尔时世有转轮圣王。名曰广持号曰法士。成就七宝轮宝象宝马宝女宝珠宝兵宝主藏之臣。千子具足王四天下。治以正法不加刀杖。怜愍众生教以十善。一切众生亦乐受之。尔时千子悉发阿耨多罗三藐三菩提心。尔时圣王供养如来菩萨声闻一切大众。衣服饮食卧具汤药房舍资生。经万岁已发阿耨多罗三藐三菩提心。为无上道修三十七助道之法。尔时彼佛寿命满足八万四千岁。王有一子名曰法语。于彼佛法信心出家。勤行精进清净持戒。为得无上菩提道故。尔时法语比丘。二万年中无有睡眠。如弹指顷不生贪心嗔心痴心不善觉观。不念父母宗亲眷属饮食衣服房舍卧具资生之物。亦不觉知昼夜之相。二万年中常修念佛。须菩提。法语比丘勤精进故。获得四禅四无量心四无色定。过二万年已往诣佛所。头面礼敬右绕三匝。却住一面白佛言。世尊。我发阿耨多罗三藐三菩提心。为施一切众生安乐。为欲调伏一切众生。唯愿世尊哀愍示导。云何令我化诸众生宣说正法。佛言比丘。有八陀罗尼门。若成就者得无碍语。则能为诸众生说法。何等为八。一者念佛知法身故。二者念法知净法故。三者念僧知无碍故。四者真实思惟破恶觉观故。五者知字不可说故。六者修舍摩他。为知诸法同一昧故。七者修毗婆舍那。为知诸法本性净故。八者修方便智。为得忍故。比丘。具如是八陀罗尼门。则能堪任宣说正法化诸众生。比丘。复有八精进。菩萨具者能宣说法化诸众生。一者求法勤行精进。二者持法勤行精进。三者观法勤行精进。四者说法勤行精进。五者护法勤行精进。六者供养法师勤行精进。七者护受法者勤行精进。八者如法而住勤行精进。是名为八。复有八法。菩萨具足能化众生。何等为八。一者修慈等观众生故。二者修悲调伏众生故。三者观法得无上法故。四者观智破憍慢故。五者护诸众生施安乐故。六者善思惟坏诸烦恼故。七者修助道法庄严菩提故。八者护法具足六度故。须菩提。菩萨摩诃萨若能具足如是等法。则能教化一切众生。尔时比丘闻是法已。于十千年系心思惟。勤行精进为得是法。以精进故即得无尽器陀罗尼。善解一切众生语言随语为说。得是持已复有无尽辩才。成就如是陀罗尼已。周遍城国村邑聚落。化无量众于三乘道。为其父母兄弟眷属宗族说法。悉令获得随顺法忍。须菩提。尔时比丘复往佛所。头面敬礼右绕三匝。却住一面白佛言。世尊。如佛先说我已证得。佛神力故得圣智慧。世尊。颇有三昧菩萨修已心不退转增长善法。佛言比丘。有三昧名一切法自在。菩萨修已其心不退。亦得增长无量善法。尔时比丘闻三昧名。即白佛言。世尊。菩萨云何行。云何修。云何学。而能获得如是三昧。比丘。有八法八庄严八发心。菩萨具已得是三昧。何等为八。一者净心。二者至心。三者施心。四者离烦恼心。五者观六界。六者修忍。七者勤精进。八者修定身心寂静。是名八法。八庄严者。一者舍。二者戒。三者功德。四者智。五者舍摩他。六者毗婆舍那。七者发菩提心。八者庄严一切佛法。是名八庄严。八发心者。一者发心无有众生寿命士夫。一切诸法亦复如是。二者发心一切诸法无常苦无我。三者发心一切诸法空无相愿。四者发心未来之法无有住处。五者发心现在之法无有住处。六者发心一切诸法无业果报。七者发心一切诸法无有作者。无有受者。八者发心一切诸法无有系属。菩萨具足如是等法得是三昧。比丘闻已进修不久。即得如是一切法自在三昧得三昧已即放光明。遍照三千大千世界。尔时比丘即往佛所。头面作礼右绕三匝。上升虚空一多罗树。结加趺坐满一千年。不动不摇法喜为食。获得比智乐说无碍。令三万六千亿众生得不退心。无量众生安住三乘。尔时法语比丘。过千年已从座而起作如是言。如来世尊。勤精进故得阿耨多罗三藐三菩提。非懈怠也。善男子。汝于无量无边世中。成就无量无边功德。故能速得如是神通。善男子。汝已于往七万六千亿佛所。种诸善根净修梵行。是故因此过去善根。获得如是现在善果。佛告须菩提。汝知尔时法语比丘得三昧者。岂异人乎。即是今之不眴菩萨。成就如是无量功德。尔时世尊为须菩提。说是菩萨往因缘时。三万二千众生发阿耨多罗三藐三菩提心。虚空之中诸天龙神乾闼婆等。雨诸华香以用供养不眴菩萨。而作是言。我等今日见此菩萨得大利益。尔时须菩提语不眴菩萨言。善男子。汝已久修清净梵行。不眴菩萨言。大德。夫梵行者。非是过去未来现在。若非过去未来现在即是无作。若无作者即名为行。如是行者名为无生名为无诤。无有言说及以威仪。大德。非眼行故名为梵行。非耳鼻舌身意行故。名为梵行。非色声香味触法行故。名为梵行。亦非色受想行识行故。名为梵行。非相非缘。非见非闻非知非觉。大德。如是等法无去来住。无牵无挽无有数量。无上无下是名梵行。须菩提言。善男子。夫梵行者名八正道。不眴菩萨言。大德。云何八正道名为梵行。若以正见为梵行者。不见诸法名为正见。等见诸法名为正见。不见之见乃名正见。若不见者。云何得名为正见耶。若无正见。云何得名为梵行乎。无有思惟名正思惟。夫思惟者名为颠倒。若颠倒者。云何得言正思惟耶。一切音声皆悉平等。若善若恶若一若二。若过去若未来若现在。若一切字若一切声。是名为响。若是响者。云何得言为正语耶。声平等者。一切行法皆悉无常。是苦无我涅槃寂静。若能等观一切诸法。如涅槃相及演说者是名正语。无身无身业。无口无口业。无意无意业。何以故。无业处故。若有业处则有我我所。若无我我所则无业果。若如是观名为正业。若为寿命行于邪命。远离邪命故名正命。若观是等无我我所。无有众生寿命士夫。如其无者。何故得名为正命耶。于眼识色不生染著。眼识性空。以识性空故眼色亦空。若眼色识空至意识法亦复如是。若如是观是名正命。无有颠倒。断诸精进名正精进无精进法。无精进者。无有具足成就精进。无有精进为利益者。若能观察如是等法是名正精进。若能等念一切诸法平等如空。一切诸法亦复如是。如一切法阴入界等亦复如是。若能观于如是等法是名正念。观一切法皆悉平等无我我所。若能如是平等观者是名正定。大德。若能如是观一切法性平等者名八正道。是名梵行。非以数故名八正道。非八正道名为梵行。非世道故名为梵行。非著心故名为梵行。非二相故名为梵行。无作相故名为梵行。若见诸法无有住处乃名梵行。尔时不眴菩萨。为诸大众说如是等梵行法时。五百比丘离诸烦恼。得阿罗汉果。须菩提言。善哉善哉善男子。快说是法。如离烦恼阿罗汉人。其所宣说等无有异。大德。我今亦是远离烦恼。亦是阿罗汉。我亦远离声闻缘觉烦恼诸法。我如法住故名阿罗汉。尔时须菩提白佛言。世尊。是不眴菩萨。乐说无碍不可思议辩才利智。随问而答。佛言须菩提。不眴菩萨得一切法自在三昧。以是故能随问而答。若有菩萨得是三昧。一切世间人天魔梵。不能障其乐说无碍。尔时帝释白佛言。世尊。若有人于无量世中。具足功德乃能得见。不眴菩萨闻其所说。世尊。若有比丘比丘尼优婆塞优婆夷。受持是经读诵书写为人解说及闻法者。悉发阿耨多罗三藐三菩提心。当知是辈一切皆当如不眴菩萨作师子吼。世尊。我当拥护如是等人。佛言善哉善哉。憍尸迦。汝今至心护持正法。尔时梵王复白佛言。世尊。我当乐修舍定三昧。舍禅定乐来护佛法及说法者令离病苦。随何国土有说法处。我当往彼至心听受。若有国土信受此经供养三宝。我亦当为除灭恶相。令其土境清净安怗正法治化。佛言善哉善哉。梵王。汝真护法。若有人能如是护法。当知是人终不远离三宝之宝。尔时四天王。复白佛言。世尊。我亦能护受持读诵书写解说如是法者。佛言善哉善哉。善男子。若知法者是人乃能拥护是法。汝于我所得闻法已。即获法眼断诸恶道。若复至心护持正法。不久当断一切诸有。尔时世尊告阿难言。汝当受持如是经典。为四部众广说其义。阿难白佛言。世尊。我能受持如是经典。如佛所说等无有异。广为四众宣释分别。尔时人天阿修罗乾闼婆一切大众。闻经欢喜赞叹善哉。

　　　　大方等大集经卷第七



　　　　大方等大集经卷第八

　　　　北凉天竺三藏昙无谶于姑臧译

　　海慧菩萨品第五之一

　　尔时世尊。故在欲色二界中间大宝坊中。与诸大众围绕说法。是时三千大千世界。大水盈满犹如大海。又如劫尽水灾起时。然诸世界国邑村落。城郭舍宅山林树木。上至色界无所娆害悉皆如故。而诸大众皆见是水。尔时水中出生无量分陀利花。青琉璃茎真金为叶。功德宝台帝释宝须。周匝多有无量之花。纵广十里在宝坊中。高一多罗树。尔时大众。各各自见在此花上。其花尔时出大光明。遍照十方无量世界。尔时大众心生欢喜。我等今者必当得闻殊胜妙法。尔时弥勒菩萨即从坐起。前礼佛足右绕三匝。于莲华上长跪合掌。白佛言世尊。何因缘故。如是三千大千世界满中大水犹如大海。又如劫尽水灾起时。复出无量分陀利花。大光如是遍照十方无量世界。佛言弥勒。下方过于三千大千世界微尘等国。有一世界名宝庄严。其土有佛号海智神通如来应正遍知明行足善逝世间解无上士调御丈夫天人师佛世尊。彼有菩萨名曰海慧。欲来至此大宝坊中。与无数菩萨俱共已断一切数想。欲来听是大集经典。时舍利弗白佛言。世尊。彼佛世界去此甚远。海慧在彼。颇得闻此佛所说不。佛言舍利弗。如汝今于我前所闻。彼亦如是。如汝今日及诸大众睹见于我。海慧菩萨见我亦尔。世尊。菩萨摩诃萨所有神通不可思议。住于极远无量世界。而有如是无碍天眼无障耳通。世尊。谁有闻是不思议事。而当不发阿耨多罗三藐三菩提心。唯除下劣不肖人耳。
　　尔时海慧菩萨。具足无量神通之力。于一念中在彼国灭。忽然现此大宝坊中即入三昧。令此大众悉得遥见。彼佛世界所有人民。城邑聚落屋舍殿堂。山林树木飞鸟走兽。及见彼佛与诸大众围绕说法。现是事已。即从三昧安详而起。前礼佛足右绕三匝。以其世界所有香花种种伎乐。供养于佛作如是言。下方世界海慧神通如来。致问无量如来身命及以大众悉安隐不。却坐一面宝莲花上。时有梵王名曰修悲。作是思惟何因缘故有是大水。满此三千大千世界而非水灾。我今当往问于世尊。即与六万八千梵俱诣如来所。头面敬礼右绕三匝。长跪合掌白佛言。世尊。何因缘故。此中三千大千世界。七宝莲花庄严遍满。无量菩萨各各次第坐宝花上。三千世界大水盈满。佛言梵天。善男子。此是海慧菩萨摩诃萨神通之力。梵天言世尊。如来所说大集妙典犹未讫耶。佛言梵天。如来所有乐说无碍不可穷尽。梵天。佛与无量菩萨大众。观察法界讲论法界。法乐微妙亦不可尽。梵天言世尊。如来所言海慧菩萨其谁是耶。佛言梵天。汝今不见坐宝莲花。其花纵广满十由旬。为诸菩萨之所恭敬赞叹者乎。其身色像光明炜烨。唯除如来余无及者。尔时梵天。见已即生恭敬之心。头面礼拜作如是言。若有得见如是正士得大利益。我今遇之亦复如是。世尊如是正法当久近住。佛言善男子。如是正法如如来寿。我涅槃后是诸菩萨亦护是法。何以故。此经即是过去未来现在佛印。尔时海慧菩萨踊在空中高七多罗树。示现己身智慧之力。为令大众生信心故。庄严此经故。而说偈言。
　　下方有土过尘数　　有佛海智神通尊
　　常为众生演说法　　我闻能受为人说
　　我今来此大众中　　供养恭敬十力尊
　　所来眷属诸菩萨　　为破法中细疑心
　　我今敬礼最无胜　　如法而作上供养
　　为欲庄严上菩提　　教化众生无上道
　　若观诸色无有相　　亦能断离三种受
　　若无相貌及种性　　是人能礼无上尊
　　若不贪著我我所　　亦复修集于中道
　　观一切法如虚空　　是人能礼无上尊
　　若不贪著诸境界　　亦能寂静于内入
　　于诸法界不生著　　是人能礼无上尊
　　若见如来真法身　　能竖无上大法幢
　　见一切法如幻相　　是人能礼无上尊
　　若见无施无受者　　无作无受亦如是
　　若无正见及邪见　　是人能礼无上尊
　　亦不定在菩提中　　又不决定在生死
　　远离一切诸烦恼　　是人能礼于如来
　　若有至心修善法　　净身口意三业等
　　亦能调伏于诸根　　是人能礼无上尊
　　若忍诸法无有我　　不成菩提舍众生
　　为菩提故持净戒　　是人能礼无上尊
　　若观诸法犹如焰　　众生平等如虚空
　　净心不作诸心想　　是人能礼无上尊
　　为诸众生受大苦　　为菩提故修忍辱
　　观一切法如水月　　是人能礼于正觉
　　观无众生命士夫　　亦为众生修菩提
　　观法念念灭尽相　　是人能礼无上尊
　　受地狱苦心不退　　勤加精进修集道
　　闻诸法空心不怖　　是人能礼无上尊
　　一切境界无挂碍　　犹如空中动手者
　　亦观三世相平等　　是人能礼无上尊
　　若魔不能知其心　　是人能得大神通
　　若说法字义无尽　　是人能礼无上尊
　　若能遍闻诸佛音　　闻已受持广宣说
　　不见三宝差别相　　是人能礼无上尊
　　如来具六波罗蜜　　无有去来如虚空
　　了了知诸众生界　　是故我礼无上尊
　　如来成就大功德　　终不生于似我慢
　　我今敬礼佛色像　　是身世间不能作
　　佛光胜于一切光　　其意殊妙亦最上
　　一切众生不见顶　　是故我礼一切胜
　　如来知诸众生解　　随解而为演说法
　　能知烦恼之对治　　是故我礼于世尊

　　尔时海慧菩萨。偈赞佛已从空而下。白佛言世尊。我今于此欲少咨问。唯愿如来哀愍听许。佛言善哉善哉。善男子。随意致问。吾当为汝分别解说。海慧菩萨言世尊。我先闻有净印三昧。若有菩萨住是三昧。即得阿耨多罗三藐三菩提。唯愿如来说是三昧。令诸菩萨普皆得闻。闻已皆当庄严修行为阿耨多罗三藐三菩提故。佛言善男子。至心谛听吾今当说。善男子。如净宝珠。匠者琢磨价直无量人所珍重。善男子。菩萨初发菩提心已。修集善法多闻思惟。观察法界净于初心。初心既净咸为诸佛菩萨敬念。即便获得净印三昧。善男子。净宝珠者离九种宝。何等为九。一者金性。二者银性。三者琉璃性。四者颇梨性。五者马瑙性。六者莲花性。七者车磲性。八者功德宝性。九者珊瑚性。是名为九离。是九性名净宝珠。其价无量。转轮圣王之所受用。是珠光明余光不及。善男子。菩萨摩诃萨发菩提心亦复如是。离九种性得净印三昧。何等为九。一者凡夫性。二者信行性。三者法行性。四者八忍性。五者须陀洹性。六者斯陀含性。七者阿那含性。八者阿罗汉性。九者辟支佛性。离是九性入佛种性得净印三昧。以其净故胜于一切声闻缘觉。施于一切众生光明。善男子。净宝珠者耐磨穿押。是故此珠名无瑕玼。善男子。净印三昧亦复如是。善男子。云何净印三昧。修集三戒具十善法。修行慈悲怜愍众生。见他事业亲往营理。爱念一切修舍意净。常念众生以四摄法。摄取一切专念六念。调伏诸根少欲知足。不断圣种息诸斗讼坏于憍慢。恭敬供养诸师和上耆旧长宿。不轻于他求法护法。远离恶法。于佛法僧信心无坏。心常缘念一切善法。不赞己身常称他德。知恩报恩净诸威仪。具于忍辱求舍摩他修陀罗尼。心等如风地水火空。常乐出家修集寂静持戒精进。亲近善友净于诸根。眼耳鼻舌身心无碍。观于不净为坏贪结。修集慈心为破怨亲。观十二缘为坏无明。远离一切障碍之法。施法无吝具足成就六波罗蜜。不求余乘。内外清净观生死过。于菩提道心不悔退。教化众生于大乘中。善男子。菩萨具足如是等法。净不净意。发阿耨多罗三藐三菩提心。是名宝珠。尔时世尊即说颂曰。
　　若有修集大慈心　　具足成满十善法
　　是人定见弥勒佛　　故菩提心难思议
　　修集大悲为众生　　亦常教化于大乘
　　为除烦恼修舍心　　故菩提心难思议
　　具足修集念智慧　　及能调伏于自心
　　能修知足及少欲　　是故菩提心最胜
　　远离一切诸恶法　　其心柔软于众生
　　增长一切诸善法　　是故菩提心最胜
　　恭敬供养师和上　　绍继增长圣种性
　　远离一切诸憍慢　　是故菩提心最胜
　　其心质直不欺诳　　常乐寂静化众生
　　除去憍慢不轻他　　是故菩提心最胜
　　护持正法能听说　　化诸众生离烦恼
　　至心专念无上乘　　是故菩提心最胜
　　供养三宝信四谛　　远离诸恶修善法
　　不嗔不恚于众生　　是故菩提心最胜
　　客烦恼起生惭愧　　即向十方佛忏悔
　　修集善法调诸根　　是故菩提心最胜
　　净身口意知业果　　知恩念恩知酬报
　　信十二缘净威仪　　是故菩提心最胜
　　具舍摩陀修智慧　　具足持戒乐菩提
　　受大苦恼心不动　　是故菩提心最胜
　　其心平等如四大　　视诸众生如虚空
　　常乐出家修菩提　　是故菩提心最胜
　　贪乐寂静净身心　　修行法行观四谛
　　实语法语真义语　　是故菩提心最胜
　　有所说法而安住　　勤修精进坏魔业
　　于所修法无懈怠　　是故菩提心最胜
　　亲近善友佛菩提　　能度众生生死海
　　能净一切六境界　　是故菩提心最胜
　　远离障碍除五盖　　诸根清净无憍慢
　　贪欲嗔恚痴对治　　是故菩提心最胜
　　观善思惟具念心　　修助菩提得神通
　　不畏生死乐涅槃　　是故菩提心最胜
　　凡所说法不为食　　于诸法中心无吝
　　修行善法不求报　　是故菩提心最胜
　　不以余乘摄众生　　所说众乐而受持
　　其心无量无有边　　是故菩提心最胜
　　内外清净无过咎　　不畏生死修菩提
　　修菩提时心不悔　　是故菩提心最胜
　　知众生界净国土　　庄严菩提不自为
　　迷惑众生示正道　　是故菩提心最胜
　　善知法界真实性　　无分别智不可说
　　能破众生怖畏想　　是故菩提心最胜
　　若能具足如是法　　是能净发菩提心
　　不为世法之所污　　烦恼魔业亦复然
　　若有能发菩提心　　是则能胜一切乘
　　能净一切众生心　　亦能演说无上道

　　善男子。云何名为菩提之心押而不坏。押者名为大悲。缘于一切众生。绍三宝种不令断绝。为佛法故庄严善根。三十二相八十种好严净世界。为护正法不惜身命。善男子。若为诸恶众生打触恼乱娆害。悉当忍之。亦应不舍一切众生。心不生悔不愁不恼。为调众生勤加精进。若遇骂辱嗔恚打掷。默然受之终不加报。应作是念。夫大乘者与世共诤。何以故。一切众生顺生死流。大乘之法逆生死流。一切众生各各诤讼。大乘之法破坏斗诤。一切众生嗔恚炽盛。大乘之法除灭嗔心。一切众生各各虚诳。大乘之法质直无虚。十方世界若有众生。以诸刀杖随逐菩萨。而作是言。谁有发此菩提心者。我当假假支解其身如胡麻许。菩萨闻此终不退转菩提之心。亦不放舍慈悲喜舍惠施持戒忍辱精进禅定智慧。何以故。菩萨思惟。我于无量无边世中。受大地狱畜生饿鬼人天等身。受行恶法不能自利及利他人。若我或于无量世中。为彼恶人刀杖随逐节节支解。我终不舍于菩提心及诸众生。何以故。若我不能忍受如是世中苦者。何能堪忍地狱诸苦。行善法时。多有恶法来作障碍。我若不忍。云何能作种种善法。一切众生施我恶事。我要当以善法施之。众生施我刀杖骂辱。我以无上大忍施之。菩萨摩诃萨若能如是思惟观者。当知不久得阿耨多罗三藐三菩提。如是观已能忍三押。谓身口意。云何押身。若菩萨身被支解时。尔时依法将顺恶人。具足六波罗蜜。云何菩萨身被支解。而得具足六波罗蜜。菩萨若被支解身体不惜身命。尔时具足檀波罗蜜。于彼恶人修集慈心。尔时具足尸波罗蜜。不嗔不骂不以恶事还往加之。尔时具足忍波罗蜜。为诸众生勤行精进。终不舍离菩提之心。尔时具足精进波罗蜜。若他嗔打其心不动。不失正念其意清净。尔时具足禅波罗蜜。观身无常苦空无我。犹如草木瓦石等类。尔时具足般若波罗蜜。具足如是六波罗蜜已。押而不坏。是名押身。云何押口。忍于一切恶言骂辱。若实不实但责己身烦恼诸结。终不怨他为诸众生修集慈悲。菩萨摩诃萨修集如是。忍恶骂时。即得具足忍波罗蜜。菩萨摩诃萨遇骂辱时即作是念。是人往世悭贪因缘。亲近恶友得是恶心。我破悭贪修集惠施亲近善友。是故我能舍是嗔恚。尔时具足檀波罗蜜。菩萨摩诃萨遇骂辱时作是念言。是人破戒不信业果。是故骂我。我受持戒信于业报。是故修忍念于菩提。护持正法将顺众生。尔时具足尸波罗蜜。菩萨摩诃萨遇骂辱时作是思惟。是人懈怠不修善法。是故骂我。我勤精进修集善法舍离嗔心。于善法所心无厌足。我今要当设大方便。先令是人坐菩提树。然后我当取菩提果。尔时具足精进波罗蜜。菩萨摩诃萨遇骂辱时复作是念。是人失念狂乱放逸烦恼所污。我今破坏一切烦恼。为如是等诸恶众生发菩提心。若诸众生悉清净者。我复何缘发菩提心。是故专心缘念菩提心不匆务。尔时具足禅波罗蜜。菩萨摩诃萨遇骂辱时复作是念。是人著我我所众生寿命士夫。我依法界。法界之中唯骂谁受。我亦不见一法是骂及以骂者。尔时具足般若波罗蜜。若能至心受持修行五波罗蜜。尔时具足忍波罗蜜。是名押口。云何押心。不畏魔众退菩提心。不畏一切众邪异见退菩提心。不畏地狱饿鬼畜生种种诸苦退菩提心。若见佛像来作是言。汝亦不能发菩提心。菩提之道甚为难得。不如早修声闻乘法。速证涅槃受大安乐。菩萨尔时闻是语已即自思惟菩提之道难之与易。我终不退。定当得到菩提树下坐金刚床。我昔己请一切众生。许当以法而惠施之。我今未与云何欺诳。我当随顺一切佛心。堪忍如是押心之事。不诳诸佛人天大众及以已身。是名押心。尔时世尊即说颂曰。
　　向菩提道心不坏　　大慈大悲亦复然
　　又不断绝三宝种　　无量庄严为菩提
　　为佛十力四无畏　　三十二相八十好
　　无量世中舍财施　　亦受种种大苦恼
　　为得三宝诸功德　　受持正法而广说
　　为度众生生死海　　是故堪受种种苦
　　十方世界恶众生　　执持刀杖逼我身
　　心终不动失菩提　　怜愍一切众生故
　　无量劫中受苦恼　　不能自利及利他
　　今我此忍大利益　　亦能得佛无量德
　　为佛功德碎其身　　犹如胡麻心不悔
　　心亦不退无上道　　多受诸苦为菩提
　　行住坐卧念菩提　　其心寂静离烦恼
　　若欲起嗔于众生　　先当怨己及烦恼
　　三恶道中受诸苦　　为诸众生得佛道
　　不求人天上快乐　　甘乐为众受诸苦
　　若于人中所受苦　　不及地狱百千一
　　虽受三恶无量苦　　亦不退失菩提心
　　观身无常及无我　　四大之性如四蛇
　　至心放舍如是身　　能得智慧无上道
　　流转诸有受诸苦　　以不能观身真实
　　菩萨能观身真实　　是故永离诸苦恼
　　行恶之时无妨碍　　修行善法多留难
　　诸佛世尊为证知　　是故我受种种苦
　　我今能忍如是等　　身口意业无量苦
　　以是因缘菩提心　　坚牢毕竟不可动
　　舍身具六波罗蜜　　于身无贪具足檀
　　于彼恶人生慈心　　是故具足于尸罗
　　割身能忍不生嗔　　以是因缘具羼提
　　受苦时心不动转　　是故具足毗黎耶
　　不失念心乐寂静　　是故具足于禅那
　　观身无我无我所　　尔时具足于般若
　　若我能作是庄严　　不久定得无上道
　　若我不忍恶口业　　云何能坏众烦恼
　　若我调伏身口意　　则能忍受众苦逼
　　能坏一切诸魔众　　虽有众邪我不动
　　若欲具足波罗蜜　　如来十力四无畏
　　获得无上无价宝　　当学调伏身口意

　　善男子。云何名为穿菩提心。菩萨既发菩提心已。终不生于相似我慢。不著菩提心。不贪菩提心。不爱菩提心。不观菩提心。如是则能令心寂静。观深法界观诸佛法。深法界者。谓十二因缘远离二边。一切诸法性自无我。观于我性一切法性空无有主。住空三昧无相无愿。知诸行法无所造作。观色如沫受如水泡。想如热焰行如芭蕉识则如幻。观界无作无有动摇。入如聋盲。心无暂住。憍慢之结都无生处。诸法无二无有分别。一味一乘一道一源。观一切声无有声相。一切音声次第不合。一切诸法不可宣说。了知苦相。集无我所。于灭无增。知道毕竟。无障碍故观身念处。知去来受念心出灭。知于法界观界非界。故修正勤欲得自在。故修如意离诸烦恼。名为信根。乐于寂静名精进根。非有念故名为念根。非思惟故名为定根。远离一切名为慧根。不随他故名为信力。无障碍故名精进力。不退转故名为念力。心得自在名为定力。不观善恶名为慧力。不放逸故名念觉分。入诸法故名择法觉分。如法行故名进觉分。远离恶故名喜觉分。身心寂静名除觉分。知实三昧名定觉分。不观于二名舍觉分。远离诸见名为正见。离诸觉观名正思惟。知诸声性名为正语。于身口意不生贪著。名为正业。离嫉妒心名为正命。不增不减名正精进。于善不善不生贪著。是名正念。观诸心界是名正定。实相之性其性寂静。毕竟义者。名无常苦无我。假名清净大净。能调心者名之为施。身心清净名之为戒。诸法无常名之为忍。勤修是智名为精进。内外清净名为三昧。观真实故名为智慧。知诸众生心性本净是名为慈。观于一切等如虚空是名为悲。断一切喜名为喜心。远一切行名为舍心。一切诸法未来世净。过去种种现在无我。善男子。若能真实观察了知如是等法。是名为穿菩提心宝。菩萨观察如是法已。次第得一切法自在陀罗尼。善男子。譬如日月不作往来照明之心。以诸众生福德力故。自行往返坏诸闇冥。善男子。菩萨摩诃萨若能观了如是等法。亦复如是不作是念。我当利益无量众生。而令众生大得利益。善男子。若菩萨摩诃萨。能作是观是名禅波罗蜜般若波罗蜜。何以故。入定乃能作如是观。乱心不能定者。即是禅波罗蜜。观者即是般若波罗蜜。如是乃能观于真实。了了见于一切法相。云何名见一切法相。一切法相名无相相。言无相者即是无作。即此无作名之为相。若能永断如是无相即无相相。又无相者名无生相。无相相者名无灭相。无生无灭名无相无相相。若见无生无灭无作无一无二无嗔无诤无有。如尔不动不转知于法性。是名真性。是名法性。是名实性。善男子。菩萨摩诃萨若真实知如是等法。名非住住。说是法时。十二那由他众生发阿耨多罗三藐三菩提心。万六千天得无生忍。尔时世尊即说颂曰。
　　能破一切诸法相　　清净无上菩提心
　　若能如是观察者　　即得不著一切法
　　明见甚深诸法界　　亦不怖畏于涅槃
　　以是不怖因缘故　　则能增长于佛法
　　明信于因及果报　　十二因缘亦如是
　　远离二边常断见　　随意种种说正法
　　于常无常心不著　　又能演说于中道
　　知一切法是空性　　无有众生无寿命
　　一切诸法空无相　　亦复无有次第生
　　其性本来常寂静　　无有能作如虚空
　　不观一切诸法相　　了了觉知无有生
　　观色如沫受如泡　　想如热焰行芭蕉
　　观心如幻四大空　　观入犹如聋盲者
　　又观心意无内外　　心无住处界无二
　　不著诸法色色相　　虽有是知无憍慢
　　观一切法皆平等　　一味一乘一道源
　　能知如是真实义　　了了能观于法界
　　无有音声能观声　　无有心意能观心
　　无有文字观文字　　是能真实知法界
　　一切法义不可说　　声及文字亦复然
　　真实知苦集灭道　　具足系心四念处
　　于诸法界无分别　　其心能得大自在
　　远离一切诸烦恼　　修四正勤行精进
　　为得无碍大自在　　勤心修集四如意
　　于一切法不贪著　　为于如是修信根
　　常乐住于大寂静　　是故修集精进根
　　心无念虑知真实　　是故修集于念根
　　悉能调伏诸心想　　是故修集于定根
　　为能观察于法界　　是故修集于慧根
　　为欲了知诸法界　　是故修集七觉分
　　不观诸法一二数　　是故修集八正道
　　如意能以财物施　　亦能如意受持戒
　　又能清净于内外　　是则名为大神通
　　一切诸法本性净　　是故修集于慈悲
　　断一切喜诸烦恼　　是故修集于喜心
　　一切诸法本性净　　去来现在亦复然
　　若观诸法无生灭　　是人即得真实知

　　尔时世尊。复告海慧菩萨言。菩萨得是净大净已。其心真实无有欺诳于诸众生平等无二。得真实智毕竟大智净印三昧。安住净印三昧根本。云何名为三昧根本。为诸众生修大慈悲。虽得供养其心不高。嗔恚毁辱心亦不下。心不高故。则能生于不憍法性不憍名字。亦不生于相似我慢。身口意业从智慧生。是故一切所作诸业非不随智。云何菩萨身业随智。所得身形殊胜微妙。众生见者即得调伏。身四威仪亦能调伏。离诸身过身曲身滓。其身清净相好庄严。诸根具足无有缺减。不恃此身而生憍慢。见下色者心亦不轻。自于其身不生贪著。观身法界及以身业。知是色已。念于法身不求食身以定为食。为调众生现受其施常修圣行。所谓非为贪欲嗔恚愚痴受持清净戒拥护正法。菩萨摩诃萨具足如是随智身业。得大神力无所畏力。以是力故。于诸佛土普示其身。如此世界所示色身。余诸世界亦复如是。放大光明遍照十方无量世界。其光柔软众生遇者离烦恼热。离烦恼已受大快乐。是名菩萨身业随智。云何菩萨口业随智。所谓远离六十四种恶口之业。粗语浊语非时语妄语。漏语大语高语轻语破语不了语。散语低语仰语错语。恶语畏语吃语诤语讇语调语诳语恼语。怯语邪语罪语哑语。入语烧语地狱语虚语慢语轻语。不爱语说罪咎语。失语别离语。利恶语两舌语。无义语无护语。喜语狂语杀语害语。系语闭语缚语打语。歌语非法语。自赞叹语。说他过语。谤三宝语。是名六十四(丹本云少十一种无处访本)。善男子。菩萨摩诃萨远离如是恶口等事。凡有所说。说实说真。说解脱说如实。说随谛。说利众生。说随众生心实不实。说众乐闻。说一切声。说一切语。说净众生根。说令众生离于烦恼。说于佛语。说于甘露其声遍闻十方世界。说令众生永离苦恼。说于深义。说调众生。说不造作恶。是名菩萨口业随知。云何菩萨意业随智。住一心中能知一切众生之心。常在禅定现诸威仪。一切众魔声闻缘觉。悉不能知心所缘处。终不生心欲自毁害方便害他。了一切法通达无碍。得如是心不受能受亦不证灭。是名菩萨意业随智。是名净印三昧根本。如是根本复有十种。一者净初发心。二者净菩提道。三者净六波罗蜜。四者净干慧故修于三昧。五者净相。六者净好。七者净陀罗尼。八者净如法住。九者净于无失。十者净三十七助道之法。是名为十。善男子。净印三昧具三十法。一者内净。二者外净。三者心净。四者憍慢净。五者身净。六者眼净。七者一切众生无众生净。八者一切法本性净。九者一切法同一味净。十者空无相愿净。十一者解脱法门净。十二者一切诸法入法界净。十三者一切诸法入一性净。十四者信心无坏净。十五者无障碍净。十六者一切解脱净。十七者无为净。十八者观十二因缘净。十九者十力四无所畏净。二十者无胜净。二十一者一切法智净。二十二者过去业净。二十三者慈悲净。二十四者不舍众生净。二十五者破诸魔业净。二十六者离内贪净。二十七者离诸习气净。二十八者一念知一切法净。二十九者不失念心净。三十者具足庄严净。菩萨具足如是等法。名净印三昧。得是三昧已。得八不共法。何等为八。所得世界金刚为地。一树之上种种枝叶。种种华果。一切众生不起烦恼。地狱饿鬼畜生之类。悉见菩萨坐菩提树。见已即得微妙快乐。金光遍照无量世界。一切大地六种振动。无一众生有娆害者。一念之智知一切法。是名为八。尔时世尊即说颂曰。
　　若知诸法如虚空　　净于本性不生灭
　　即能净于如来印　　亦得住于定根本
　　虽得供养心不喜　　呵责骂辱心不嗔
　　修集慈悲心平等　　是则名为净印定
　　远离一切诸憍慢　　离已其心不自高
　　能呵烦恼诸结缚　　是则名为净印定
　　其身永离诸恶业　　庄严妙相三十二
　　具足清净于诸根　　亦复不生憍慢结
　　见有下色丑陋者　　贫穷斯下心不轻
　　为菩提故净说法　　是则名为净印定
　　观察于身真实性　　坏于众生贪身想
　　是故获得上法身　　远离一切杂食身
　　常在禅定法喜食　　为众生故受揣食
　　甘露上味增法命　　是则名为净印定
　　爱乐圣行持佛戒　　远离贪欲恚痴等
　　菩萨先自调其身　　然后复为众生说
　　神通遍游诸十方　　为调众生演说法
　　如彼色像示其身　　随其意趣为说法
　　身出无量金色光　　遍照十方诸世界
　　能坏众生烦恼热　　增长菩提心功德
　　若有三恶苦众生　　遇已悉得无上乐
　　皆得远离恶道苦　　信心成就修善业
　　如来所说身净业　　为令众生净佛身
　　若有能修如是业　　获得净身如先佛
　　若有远离恶口业　　即得从智微妙声
　　凡所演说众乐闻　　闻者皆得生善芽
　　远离六十四恶口　　是人则能说甘露
　　能说无为之大乘　　亦得善解众生语
　　能离贪欲恚痴语　　演说甚深真实义
　　其声遍闻十方界　　为众宣说实解说
　　呵毁打害不嗔诤　　心常怜愍柔软语
　　为众演说不可说　　说已其心不生慢
　　若能清净如是业　　是人远离口诸恶
　　如来所说口净业　　为令众生广长舌
　　若有修集善意业　　是人一念知诸心
　　常在禅定示威仪　　坏诸魔业心不高
　　不受能受为众生　　了知真实不证灭
　　一切众魔不知心　　声闻缘觉亦复然
　　不生害心于自他　　能观甚深诸法界
　　若欲得是净印定　　常当修集于十法
　　清净庄严佛境界　　净于善法及六度
　　具足功德及身相　　得无碍说陀罗尼
　　如法而住净其心　　不失念心说无我
　　离一切障慧无碍　　其意无失具功德
　　修助菩提无放逸　　为诸众生说菩提
　　无量世界身无碍　　演说正法化众生
　　具足八种不共法　　获得无上大利益
　　金刚为地树种种　　悉见菩萨坐菩提
　　若欲具足如是德　　当修净印三昧定
　　如来修集是定故　　获得功德不可议


　　　　大方等大集经卷第八



　　　　大方等大集经卷第九

　　　　北凉天竺三藏昙无谶于姑臧译

　　海慧菩萨品第五之二

　　善男子。菩萨摩诃萨若欲获得净印三昧。应当修集净于菩提。远离一切滓浊之心。善男子。若不能见诸法性净。则为渴爱烦恼所污。一切诸法不可思惟。不作不行清净寂静。无有尘垢亦无过失。毕竟清净如解脱性。法界不坏无有分别。实性法性无有差别。一切诸法空无相愿。如解脱性无碍平等。一切诸法亦复如是。若能如是正观察者。是名无浊。善男子。菩萨若能为诸众生。说如是法是名无滓。善男子。若有菩萨心无滓浊。是人则得净印三昧。海慧菩萨言。世尊。如是三昧其义甚深不可说故。不可睹见断数法故。难可解了不可见故。是大智慧摄诸法故。一切菩萨皆悉平等。无垢无滓无诸障碍。无有住处微妙难明不可喻说。其性坚固犹如金刚。不生不灭不破不坏不系不缚。是大光明远离闇故。不可思议无垢清净远离贪故。无有诤讼修集慈故。不觉不观离去来故。一切平等如虚空故。世尊。观何因缘得是三昧。佛言。善男子。譬如有人欲游虚空。大自庄严菩萨亦尔。欲得是定当大庄严。平等庄严一切诸法。何以故。世间之法从子得果。善男子。一切有为识为种子。此三昧者无有种子。何以故。而此三昧非眼识识。乃至非意识识。非作非色。非受非想非行非识。观一切法普皆平等。是名三藐三佛陀。善男子。非异相故名为生死。非异相故名为涅槃。善男子。随生死相即涅槃相。何以故。一切诸法本性净故。本性性者名为无性。夫无性者名无性相。若无相性即是无作。如是无作即是法性无有文字。若无文字即名为如。如前中后亦尔是名三世。夫三世者即名为空。空即无作。如是无作何有作者。是故无作名之为空。若无作作者。当知无法。若无法者无求无愿。若无愿求则无身口意业。无身口意业即名无碍。无碍者名为不出。不出不灭不住。不灭不住即无为相。无为相者是名不住。不住者谓无一切所作之业。意不住色乃至意不住行。若是四处意无住者是名无住。若无住者则不生于相似我慢。若无如是相似我慢则无增长。若无增长则无有因。若无有因则无觉观。若无觉观是名默然。善男子。如是等法其义甚深。若能信者即得解脱。永离颠倒烦恼障碍。即能受持过去未来现在诸佛所有法藏。是大船师导师商主咒师医师。则能供养三世诸佛。是名佛子。过于魔业破诸魔众。不久当得净印三昧。能大庄严坚牢船舫。济渡众生于生死海。世尊。云何菩萨能坏一切诸魔伴党。佛言。菩萨若能不求诸法。尔时则能坏破魔众不求一切境界因缘。善男子。有四种魔。一者阴魔。二者烦恼魔。三者死魔。四者天魔。善男子。若能观法如幻相者。是人则能破坏阴魔。若见诸法悉是空相。是人则能坏烦恼魔。若见诸法不生不灭。是人则能破坏死魔。若除憍慢则坏天魔。复次善男子。若知苦者能坏阴魔。若远离集破烦恼魔。若证灭者则坏死魔。若修道者则坏天魔。复次善男子。若见一切有为法苦则坏阴魔。若见诸法真实无常坏烦恼魔。若见诸法真实无我能坏死魔。若见诸法寂静涅槃能坏天魔。复次善男子。菩萨若能于身无贪。舍身施时回向菩提能坏阴魔。施时远离悭贪之心坏烦恼魔。若观财物一切无常能坏死魔。为众生故修悲布施能坏天魔。复次善男子。若有菩萨不为我见受持净戒能坏阴魔。不为有贪受持净戒坏烦恼魔。若为远离生死过失受持净戒能坏死魔。若能生心令毁禁者悉持净戒。受持净戒则坏天魔。复次善男子。若有菩萨不见我忍我修于忍则坏阴魔。不见众生有修忍者坏烦恼魔。不见生死则坏死魔。不见菩提则坏天魔。复次善男子。若有菩萨勤修精进。其身寂静则坏阴魔。勤行精进其心寂静坏烦恼魔。勤行精进观法无生能坏死魔。勤行精进为调众生令转生死则坏天魔。复次善男子。若有菩萨不为五阴修集禅定能坏阴魔。不著界处修集禅定坏烦恼魔。不著入处修集禅定能坏死魔。所有诸善回向菩提能坏天魔。复次善男子。若有菩萨知阴方便能坏阴魔。知界方便坏烦恼魔。知入方便能坏死魔。以如是等种种方便回向菩提能坏天魔。复次善男子。若有菩萨观一切法皆是空相能坏阴魔。观一切法悉是无相坏烦恼魔。观一切法悉是无愿能坏死魔。具是三法回向菩提能坏天魔。复次善男子。若有菩萨观身身处不觉不著能坏阴魔。观受受处不觉不著坏烦恼魔。观心心处不觉不著能坏死魔。观法法处不觉不著能坏天魔。作如是观终不失于菩提之心。是人则能坏破四魔。善男子。若著我者则增魔事。菩萨摩诃萨亦知有我亦知无我。若有法非有我非无我。如是则无一法增减。一切众生无明所覆。是故菩萨为欲庄严无上大乘。非为我故而发庄严。发庄严已作是思惟。谁庄严法坚固不坏。我当庄严我亦不为坏我众生寿命士夫而行庄严。为破众生著我邪惑众生寿命士夫等见。而行庄严。众生颠倒见是五阴常乐我净。我当为说如是无常苦空无我。为令众生得真实智。若有众生心有愿求。当知是人即名为著。若不愿求则无有著。若不著者是人不诳。若不诳者得真实智。知于过去未来现在。不著过去未来现在。何以故。过去已尽未来未至现在不住。若于三世不作著想名不颠倒名菩萨行。了知一切众生诸行。知已了了说业及果。亦知贪行嗔行痴行。知有众生行于贪欲庄严于嗔。行于嗔恚庄严于贪。行于愚痴庄严于贪。行于贪欲庄严于痴。行于嗔恚庄严于痴。行于愚痴庄严于嗔。善男子。有诸众生于色生贪于声生嗔。复有众生于声生贪于色生恚。复有众生于香生贪于味生恚。复有众生于味生贪于香生恚。复有众生于触生贪于法生恚。复有众生于法生贪于触生恚。复有众生贪欲羸劣嗔恚猛健。复有众生贪欲猛健嗔恚羸劣。复有贪羸痴健痴羸贪健。嗔羸痴健痴羸嗔健。或有众生为色调伏。非为声香味触法等。有为声调伏。非为色香味触法等。有为香调伏。非为色声味触法等。有为味调伏。非为色声香触法等。有为触调伏。非为色声香味法等。有为法调伏。非为色声香味触故。复有众生心寂静故而得调伏。非身寂静而得调伏。或有众生身寂静故而得调伏。非心寂静而得调伏。或有众生闻说无常而得调伏。非因于苦不净无我而得调伏。或有众生闻说苦故而得调伏。非因无常不净无我而得调伏。或有众生闻说不净而得调伏。非因无常苦无我等而得调伏。或有众生闻说无我而得调伏。非因无常苦不净等而得调伏。复有众生见身神通而得调伏。非他心智而得调伏。或有众生因他心智而得调伏。非因神通而得调伏。善男子。有诸众生勤修精进迟得解脱。有少精进速得解脱。有勤精进速得解脱。有少精进迟得解脱。有因解脱非缘解脱。有缘解脱非因解脱。有因缘解脱非因缘解脱。有诸众生观于内法而得解脱。非观于外有观于外而得解脱。非观于内有观内外而得解脱。有不观内外而得解脱。有诸众生因乐行故而得解脱。非因苦行有因苦行而得解脱。非因乐行或因苦乐而得解脱。或有不因苦行乐行而得解脱。有诸众生因赞美故而得调伏。非因呵责或因呵责而得调伏。非因赞美或因赞毁而得调伏。或有不因而得调伏。有诸众生因逆说法而得调伏。不因顺说或有因顺而得调伏。不因于逆或因逆顺而得调伏。或有非因逆顺说法而得调伏。有诸众生因闻略说而得调伏。非因于广或有因广而得调伏。非因于略有因广略而得调伏。或有不因广略说法而得调伏。有诸众生因四真谛而得调伏。有因念处而得调伏。有因正勤而得调伏。或因如意而得调伏。或因五根而得调伏。或因五力而得调伏。或因七觉而得调伏。或因八道而得调伏。善男子。众生之行不可思议。众生之心亦不可思议。众生调伏不可思议。所入法门不可思议。众生境界不可思议。菩萨摩诃萨获得如是不可思议智。然后乃知一切众生。所行之行不可思议。善男子。譬如罗网多有诸结。有人在中以咒术力。破网得出随意而去。菩萨摩诃萨亦复如是。入众生中以智咒力。坏烦恼网随意自在。虽未证得阿耨多罗三藐三菩提。而能通达众生所行。
　　尔时舍利弗白佛言。世尊。菩萨摩诃萨初发无上菩提心时。闻诸众生有如是行。不惊不怖是事实难不可思议。佛言。舍利弗于意云何。如师子子。虽复初产闻师子吼。有怖畏不。不也世尊。菩萨摩诃萨初发无上菩提心时。闻众生行亦复如是。舍利弗于意云何。火势虽小畏干薪不。不也世尊。菩萨摩诃萨初发无上菩提心已。得智慧火亦复如是。舍利弗。如来今以非喻为喻。舍利弗譬如猛火与诸干薪。结期七日当大战斗。尔时一切干树草木种种枝叶悉共聚合如须弥山。尔时猛火有一亲友而语之言。汝今何故。不自庄严多求援助。彼薪众多汝唯一己何能当之。时火答言。彼怨虽多我力能敌不须伴党。舍利弗。菩萨摩诃萨亦复如是。虽诸烦恼悉共和合其势炽盛。菩萨智慧力能消伏。舍利弗。菩萨摩诃萨有二种力。一烦恼力。二智慧力。菩萨若无烦恼力者。则不能共诸众生行。亦不能知众生行处。亦当证于声闻缘觉。是故菩萨以烦恼力遍游诸有不生怖畏。是名菩萨行于方便。舍利弗。如小毒蛇不须伴侣。初发心者亦复如是。舍利弗。譬如萤火虽有无量千万亿数。不能障蔽日之光明。菩萨摩诃萨亦复如是。虽有烦恼无量无数。不能障蔽菩萨智光。舍利弗。如阿伽陀一丸之药能破大毒。菩萨智慧亦复如是。小智慧药能坏无量大烦恼毒。舍利弗。譬如天降一味之水。随地差别得种种味。菩萨摩诃萨一解脱智亦复如是。随众生根说种种异。舍利弗。如阎浮树下有金泥。是金泥中有种种宝。菩萨摩诃萨初发菩提金泥心中。亦复有声闻辟支佛宝。舍利弗。如余小王一切悉属转轮圣王。一切人天亦复如是。悉来归属初心菩萨。舍利弗。如薄福人不遇宝雨。若不能于无量佛所种诸善根。则不能发菩提之心。舍利弗。无甘蔗子则无种种石蜜诸味。若无菩提心者。亦无种种三宝诸味。舍利弗。如耆婆医王常作是言。天下所有无非是药。菩萨亦尔说一切法无非菩提。舍利弗。如阿修罗王尽其势力。不能遮障日月之道。一切魔众亦复如是。尽其势力不能遮障。勤行菩萨修菩提道。舍利弗。如色界天宫殿屋宅依空而住。勤行菩萨所得菩提。亦复如是依空而住。舍利弗。譬如虚空悉能容受一切万物。而是虚空初无增减。无量佛法亦复如是。虽有菩萨发心推求。而是佛法亦无增减。舍利弗。譬如有人任力游空。而虚空性无增无减。菩萨亦尔。住其信力行于佛智。而是佛智亦无增减。舍利弗。譬如陶师未成器时不得器名。菩萨善法亦复如是未发心时亦不得名。舍利弗。如人已见转轮圣王。则不求见诸余小王。菩萨亦尔。若已发起菩提之心。则不更发声闻缘觉心。舍利弗。如余处中不出众宝。众宝要出于大海中。舍利弗。声闻宝中不出三宝。三宝要从菩萨宝出。舍利弗。譬如太子不名为王。非不名王。菩萨摩诃萨亦复如是。非名为佛非不名佛。舍利弗。譬如小宝亦不可轻。何以故。如是小宝能作大事多所利益。菩萨亦尔。初发心时亦不可轻。舍利弗。我今为诸菩萨摩诃萨说如是喻。若有菩萨闻是诸喻即得安乐。尔时世尊即说颂曰。
　　若欲证得于佛道　　应当除灭疑网心
　　勤修无上信心者　　即能获得于菩提
　　若修净印三昧者　　宣说诸法皆如梦
　　无量世中净其心　　即能得证正觉道
　　佛所得道非身业　　亦非口意二业等
　　无为真实性亦尔　　是故不可以喻说
　　佛道无对不可见　　非眼识界如虚空
　　非是一切诸情根　　又非诸根之境界
　　非相非阴非入界　　非是心意受想识
　　非知非知之境界　　是故佛境不可知
　　诸佛大悲难思议　　无量无边无障碍
　　无字无声不可说　　是故无能知佛界
　　若有众生无量世　　亲近善友听正法
　　闻已即得大福德　　常受妙乐如先佛
　　一切诸魔不得短　　诸根调伏行乐处
　　能以方便坏四魔　　如法而住行佛界
　　若行如是菩提道　　即得菩提为人说
　　能渡众生生死海　　能破一切大邪见
　　即得无上相好等　　成就十力四无畏
　　能知众生烦恼行　　能坏一切诸有道
　　若有菩萨勤精进　　即能破坏诸烦恼
　　如火能焚干草木　　菩提心能烧烦恼

　　尔时世尊复告海慧菩萨言。善男子。菩萨摩诃萨勤行精进。易得阿耨多罗三藐三菩提。谁有修行勤精进者。当知是人即有菩提。谁有精进是人即具檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。能自利益亦利于他。善男子。过去无量劫有佛世尊。号勤精进如来应正遍知明行足善逝世间解无上士调御丈夫天人师佛世尊。国名善见劫名华聚。尔时世界大水弥满。其水出生八万四千上妙莲华。一一纵广满十由旬。有无量亿金色光明。其香微妙。阿迦腻吒诸天。见已多受安乐。作如是言。是世间中多有莲华。当知亦当多有佛出。是故此劫名曰华聚。是时彼国寂静无声。以寂静故。无量世界诸菩萨等常乐观察。以观察故各各皆得喜行三昧。是故彼世名曰善见。其国多有七宝林树楼阁殿舍。众生安乐如兜率天。多饶饮食易获神通。无有女身一切化生。亦无二道皆修大乘。尔时彼佛有三万六千出家菩萨皆悉获得不退转心。无量人天初发菩提坚固不退。彼佛世尊常乐宣说勤精进行。时大众中有一菩萨。名坚固庄严。从座而起前礼佛足。长跪合掌作如是言。世尊。云何菩萨勤行精进。佛言。善男子。勤行精进凡有四法。何等为四。一者发心。二者作心。三者观心。四者如法住。如是四法即是具足佛法因缘。何以故。善男子。发者即是生善法因。作者名为增善法因。观者名为利众生因。如法住者名入一切佛法因缘。又复发者求闻正法。作者闻已能说。观者善思惟义。如法住者如说而住。又复发者调伏悭心。作者能一切施。观者为众生施回向菩提。如法住者不求施果。又复发者求觅受人。作者见来求者生慈愍心。观者观财无常。如法住者不求果报。又复发者如法求财。作者求于净命。观者于不坚物修于坚法。如法住者一切舍时不生憍慢。又复发者离诸恶戒。作者至心受持诸净禁戒。观者至心调伏毁禁之人。如法住者净持禁戒不生憍慢。又复发者净于口业。作者净于身业。观者净于意业。如法住者修集善法。又复发者远离嗔心。作者修集忍辱。观者将护自他。如法住者修忍辱已不生憍慢。又复发者常乐教化邪见众生。作者能坏众生嗔恚之心。观者不见内外。如法住者远离一切烦恼诸结。又复发者远离懈怠。作者勤修精进。观者调伏一切懈怠众生。如法住者劝诸众生令修精进。又复发者名为善慈。作者所作已竟。观者不求余乘。如法住者不失无上菩提之心。又复发者庄严禅支。作者庄严三昧。观者终不生于相似我慢。如法住者破坏众生行恶之心。又复发者庄严念心。作者庄严诸有。观者其意坚固。如法住者勇健无怯。又复发者名如法因。作者名如方便。观者名为门户。如法住者名为解脱。又复发者谓求名字。作者持于文字。观者字不可说。如法住者远离文字。又复发者离恶知识。作者亲近善友。观者于善友所至心听法。如法住者不谬解义。又复发者乐于舍家。作者远离怨亲。观者求于善法。如法住者不随他意。又复发者所谓少欲。作者所谓知足。观者易养易满。如法住者善知时宜。又复发者如戒而学。作者于戒不漏。观者如意学戒。如法住者如慧学戒。又复发者檀波罗蜜尸波罗蜜。作者羼提波罗蜜。毗梨耶波罗蜜。观者禅波罗蜜。般若波罗蜜。如法住者智波罗蜜。方便波罗蜜。又复发者行施摄取。作者软语摄取。观者利他摄取。如法住者同利摄取。又复发者所谓大慈。作者所谓大悲。观者所谓大喜。如法住者所谓大舍。又复发者护持正法。作者净于福田。观者庄严相好。如法住者调伏众生。又复发者实知阴魔。作者离烦恼魔。观者坏于死魔。如法住者摧伏天魔。又复发者谓身念处。作者谓受念处。观者谓心念处。如法住者谓法念处。又复发者了了知苦。作者远离于集。观者证真实灭。如法住者谓修于道。又复发者所谓信根。作者谓精进根。观者所谓念根。如法住者所谓慧根。又复发者谓七觉分。作者谓八正道。观者谓舍摩他。如法住者毗婆舍那。善男子。如一切行皆名为发。修一切善悉名为作。一切净心名之为观。知一切业名如法住。善男子。彼佛复告坚固庄严。善男子。勤精进者寂静其心。心若寂静即是精进。若坏贪身即是精进。若知身意即是精进。断我我所即是精进。断诸系缚即是精进。障烦恼尽即是精进。若能远离一切障碍即是精进。若能除却十种憍慢即是精进。能坏贪恚即是精进。若能远离无明有爱即是精进。若不放逸者修于善法即是精进。若能真实观内外入即是精进。若真实知阴界诸入即是精进。心寂静者即是精进。破坏疑心即是精进。若于三世不分别者即是精进。若观法界不动转者即是精进。若不漏者即是精进。若不害者即是精进。若不生悔即是精进。若不求者即是精进。若不灭者即是精进。若不作者即是精进。若无增减即是精进。无上无下即是精进。不舍不著即是精进。不缚不解即是精进。不去不来即是精进。不生不灭即是精进。非有放逸非不放逸即是精进。无作作者即是精进。无闇无明即是精进。非见非不见即是精进。善男子。彼佛说是精进法时。无量菩萨得无生忍。善男子。今此会中五千菩萨亦得如是无生忍法。七千天人发阿耨多罗三藐三菩提心。善男子。尔时坚固庄严菩萨闻是法已。为得如是无量法故。勤修精进获得下忍。为求法故不坐不卧乃至命终。既舍身已得生梵世。受梵天身于无量世。供养于佛听受正法。于彼劫中。周遍供养八万四千诸佛如来。听受正法勤行精进。善男子汝知。尔时坚固庄严岂异人乎。即我身是。善男子。我久具足是精进故。超弥勒等诸大菩萨先成正觉。是故我言谁有精进。当知是人即有菩提。善男子。我勤精进犹尚难得阿耨多罗三藐三菩提。况懈怠耶。若有菩萨能精进者。是人则能自利利他。尔时世尊即说颂曰。
　　我念过去无量世　　花聚劫中精进佛
　　善见世界水弥满　　出生八万四千花
　　其国犹如兜率天　　丰饶饮食无女身
　　不由父母悉化生　　亦无二道纯一乘
　　十方世界诸菩萨　　观善见国受安乐
　　三万二千出家众　　无量人天发菩提
　　尔时彼佛赞精进　　唯为坚固菩萨说
　　若能发心勤修善　　系心思惟如法住
　　尔时世尊为我故　　分别广说是四句
　　发菩提心如法行　　思惟得忍如法住
　　若求正法名初发　　如法而说名为作
　　受义不谬善思惟　　修集于忍如法住
　　若勤行施是初发　　求觅受者名为作
　　明见无常善思惟　　不观二相如法住
　　如法求财是初发　　清净活命是名作
　　破坏悭心善思惟　　不求憍慢如法住
　　远离恶戒是初发　　不漏护戒是名作
　　调伏毁戒善思惟　　戒净无慢如法住
　　远离恶口是初发　　其心寂静是名作
　　其心寂静善思惟　　诸法寂静如法住
　　远离害心是初发　　修集忍辱是名作
　　将护自他善思惟　　忍不生慢如法住
　　诱喻嗔者是初发　　远离恶人是名作
　　内外寂静善思惟　　不著我心如法住
　　远离懈怠是初发　　勤修精进是名作
　　知于真实善思惟　　修集于道如法住
　　始求善法是初发　　求已毕竟是名作
　　念心受持善思惟　　不失于法如法住
　　求于禅支是初发　　修集三昧是名作
　　无相似慢善思惟　　无有过失如法住
　　念慧之心是初发　　获得法门是名作
　　拥护正法善思惟　　勇健精进如法住
　　正念因缘是初发　　修善方便是名作
　　观于内法善思惟　　得解脱已如法住
　　始求文字是初发　　通达解了是名作
　　知不可说善思惟　　了无文字如法住
　　远离恶友是初发　　亲善知识是名作
　　闻已如闻善思惟　　不远离法如法住
　　佛法出家是初发　　除舍怨亲是名作
　　修集善法善思惟　　不随他意如法住
　　少欲知足名发作　　乐于寂静善思惟
　　住寂静已说无诤　　亦自修集如法住
　　从戒而学是初发　　不行漏戒是名作
　　无戒之戒善思惟　　从智慧戒如法住
　　不说世事是初发　　常乐寂静是名作
　　易养易满善思惟　　观察无常如法住
　　乐修施戒是初发　　忍辱精进是名作
　　修禅智慧善思惟　　修智方便如法住
　　行施摄取是初发　　软语摄取是名作
　　利益众生善思惟　　自利利他如法住
　　修集慈悲名发作　　不别三世善思惟
　　为诸众生净身心　　修集喜舍如法住
　　获得正法是初发　　清净福田是名作
　　庄严自身善思惟　　调伏众生如法住
　　破坏阴魔是初发　　离烦恼魔是名作
　　能坏死魔善思惟　　摧魔怨敌如法住
　　修集身念是初发　　修集受念是名作
　　修集念心善思惟　　修集法念如法住
　　了了知苦是初发　　远离于集是名作
　　证灭真实善思惟　　修于正道如法住
　　修于信根是初发　　修集诸力是名作
　　修念三昧善思惟　　修于智慧如法住
　　身心寂静是初发　　远离邪见是名作
　　观于名色善思惟　　精进不悔如法住
　　无我我所是名发　　无缚无解是名作
　　无去无来善思惟　　法性不动如法住
　　远离憍慢是初发　　除去贪恚是名作
　　观十二缘善思惟　　离痴有爱如法住
　　若能远离一切相　　破坏所有诸障碍
　　具足十力四无畏　　能说功德勤精进
　　如来说是精进法　　十千众生悟无生
　　五千菩萨得法忍　　无量人天发菩提
　　坚固庄严我身是　　精进超过诸菩萨
　　若欲获得上真道　　当修精进如先佛

　　尔时修悲梵天。语海慧菩萨言。所言佛法。佛法者云何名佛法。海慧菩萨言。梵天。佛法者名一切法。一切法者名为佛法。如佛法性即一切法性。如一切法性即佛法性。佛法性一切法性无有差别。一切法寂静佛法亦寂静。一切法空佛法亦空。梵天。一切法即十二因缘。菩提者亦十二因缘。梵天言。善男子。夫佛法者将不过于三界法耶。梵天。三界佛法性无差别。三界平等佛法平等无有二相。善男子。譬如虚空无有增减。佛法亦尔。无增无减性是空故无上无下。梵天若善男子。欲见佛法当作是观。复次梵天。夫佛法者非处非非处。非生非灭。非青黄赤白班驳琉璃虚空界色。杂色无色。非有形质方圆修短。无相无相相。无缚无解。无如是相名为佛法。无相无句无有文字。清净寂静。空义。无相义。无聚义。毕竟无出义。觉知义。不可宣说不可睹。不可见者名寂静义。寂静义者即是空义。空义者即无聚义。无聚义者即真实义。真实义者即是毕竟不出之义。毕竟不出义者即不灭义。不灭义者即无处义。无处义者即是法性。法性者即是佛法。是名学法名阿罗汉法名缘觉法。名为佛法。如是佛法及余诸法。亦无住处不出不灭。无色形质方圆修短。无智相貌无明无闇。一切诸法等无差别。求佛法者。谓佛佛法及一切法。菩萨摩诃萨坐于道场菩提树下。乃能了了真实知见。何以故。诸佛正法无住处故。一切诸法亦无住处。佛法不可得。一切诸法亦不可得。佛法平等。一切诸法亦复平等。若无因缘即无种性。若无种性即无出灭。若无出灭即名真实。真实知者即是实性。过去未来现在诸法即是佛法。何以故。通达三世无障碍故。无障碍者即是佛智佛智者即是十八不共之法。不共之法者摄一切法。是故诸法即是佛法。诸法佛法无二无别。梵天言。善男子。汝今了了见佛法不。梵天。佛法非色不可睹见。汝云何言了了见耶。一切诸法悉不可见。夫了了者即是佛法。无有二相。梵天言。善男子。如来何故。说佛知见一切诸法。梵天。如来佛法若有定相。可得说言了了知见。善男子。佛法无耶。梵天。法若无定不可说有。不可说无。若不可说有无相者。云何得言了了知见。善男子。如来云何说于佛法。梵天。如说虚空。虚空之性实无定相。佛法亦尔。善男子。佛法如是不可思议。菩萨初发菩提心时。闻如是法不惊不怖不可思议。正觉之性亦不可思议。梵天。佛所说者。乃能发是菩提之心。是故闻之不生怖畏。梵天。若有著者则生怖畏。若不著者不生怖畏。惜身命者则生怖畏。不惜身命无所怖畏。有障碍者则生怖畏。无障碍者无所怖畏。著我我所则生怖畏。断我我所无所怖畏。善男子。菩萨摩诃萨有何力故闻深佛法不生怖畏。梵天。有八种力。闻深佛法不生怖畏。何等为八。一者信力。二者善友力。三者多闻力。四者善根力。五者善思惟力。六者破憍慢力。七者大慈悲力。八者如法住力。梵天。菩萨具足如是八力。闻说深法不生怖畏。尔时世尊赞海慧菩萨言。善哉善哉。善男子。善能宣说菩萨诸力。实如汝言。菩萨具足如是诸力。闻深佛法不生怖畏。善男子。一切言说名之为声。菩提之性亦不可说亦不可见。不可说见名第一义。如来了了知见如是不可宣说。愍众生故而为宣说菩提。非心亦非心数。何况声字。善男子。如来怜愍诸众生故觉甚深法。觉甚深法已。无知无觉无心心数。无声无字不可宣说。为众生故说有文字音声次第。善男子。譬如虚空非是色法。不可睹见非对非作。善男子有人善画画空作像。若男若女若象若马。如是之人可思议不。不也世尊。善男子。是犹可信。如来世尊知不可说。而能演说是事甚难。虽复说此不可说法。然真实知性不可说。善男子。若闻是法不惊不怖。当知是人久于无量诸如来所种诸善根。善男子。如是经典不可思议。若有人能受持读诵书写解说。是人则能受持一切诸佛法藏。摄取一切众生解脱。善男子。若有菩萨了了得见无量世界所有诸佛。见已即以上妙七宝满是世界。持用奉献诸佛世尊。是人福德宁为多不。甚多世尊。如是功德难以喻说。善男子。不如有人拥护正法为怜愍故。受持读诵解说是经。何以故。法施之施胜于食施。夫食施者即是世施。法施之施是出世施。善男子。若人能护佛正法者。即为四摄。何等为四。一为佛摄。二为天摄。三为福摄。四为智摄。佛摄众生。复有四事。一者常得亲近诸佛。二者诸魔不得其便。三者获得无尽陀罗尼。四者得住不退转地。天摄众生。亦有四事。一者说法之处诸天清净。二者说法之时众乐受听。三者终不为他因缘所害。四者不信者信。福摄众生亦有四事。一者庄严于身。三十二相八十种好。二者庄严于口。凡所演说众生乐闻。三者庄严佛土。四者庄严种姓。所谓释梵转轮圣王。智摄众生亦有四事。一者知众生根如意说法。二者知众生病苦随病施药。三者得大神通游诸佛土。四者了了通达法界。善男子。若欲获得如是功德。应当勤心护持正法。尔时世尊即说颂曰。
　　若能护法生怜愍　　受持是经及广说
　　我说千分中一分　　犹如大海取一渧
　　知恩念恩念如来　　是人可信付法藏
　　供养无量十方佛　　如是则能护佛法
　　虽施无量国珍宝　　不如至心诵一偈
　　法施最妙胜食施　　是故智者应护法
　　十方诸佛天龙神　　功德智慧所摄取
　　庄严修行诸相好　　是人皆由护正法
　　常遇诸佛善知识　　常闻无上真实道
　　速得无量陀罗尼　　是人皆由护正法
　　身口意戒得清净　　具大神通游诸国
　　不退菩提具六度　　是人皆由护正法
　　世界微尘可说尽　　护法功德不可量
　　欲得不可宣说知　　应当坚心护正法

　　尔时众中有一菩萨。名功德宝光。即从坐起头面敬礼长跪合掌前白佛言。世尊。如来于是大经典中。说言佛法不可宣说。若不可说云何可护。佛言。善哉善哉。善男子。如是如是。如来正法实不可说。如来觉知不可说法。如是正法虽不可说而有字句。以字句故可得宣示。如是字句受持读诵书写解说。是名护法。善男子。复有护法。见有受持读诵书写解说之者。恭敬供养亲近礼拜尊重赞叹。生于师想拥护供给衣服饮食卧具汤药房舍灯烛。闻其所说称赞善哉。护其种姓所住宅舍。亦复护其侍使之等。闻恶隐蔽闻善称扬。善男子。若能拥护是持法者。是人即能护佛法僧。复次善男子。若有能修空无相愿。是人即是护持正法。复次善男子。见有诽谤方等经者不与同止。言语谈论调伏其罪。是人即是护持正法。复次善男子。若有人能修集悲心。无饮食想怜愍众生。宣说正法是名护法。复次善男子。不惜身命受持读诵书写解说如是等经。是名护法。复次善男子。若有听法一字一句。往一由旬乃至七步入出息顷。是名护法。善男子。过去无量阿僧祇劫有佛号曰大知声力如来应正遍知明行足善逝世间解无上士调御丈夫天人师佛世尊。国名净光。劫名高显。其土纯是青琉璃宝。诸菩萨众一切成就无量势力。具足神通智慧无碍。一切菩萨悉受天身至心听法。无有出家在家差别。尔时世尊为护法故。与诸大众颁宣正法。彼时会中有一菩萨名曰法慧。白佛言。世尊。何等是法而言拥护。佛言。善男子。夫六入者乐求境界。若能遮止是名护法。善男子。眼识于色是名非法。若能远离是名护法。乃至意识于法亦复如是。善男子。若见眼空见已不观于色不著于识。是名为法。若能真实知如是法。是名护法。乃至若见意空。见已不观于法。不著于识是名为法。若能真实知如是法。是名护法。善男子。若法能生法。于是法中不求不取。心不贪著。是名护法。若有见法能生邪见。于是见中不求不取心不贪著。是名护法。若有无明不能净心。于是垢中不求不取心不贪著。是名护法。善男子。若有一法求取之后不能施人。此法非法亦非比尼。若能施者即是正法即是比尼。若有无取无求无施。即是正法即是比尼。夫取求者即是非道。若不施即是非法即非比尼。若能施者即是正法即是比尼。不取不求不施。即是不出不生不灭。若非出生灭云何可施。不可施者乃名为法。乃名比尼。何以故。未生烦恼作障因缘故。是故无尽。无尽者无出。无出者名为法。名为比尼。于如是法不求不取。是名护法。善男子。尔时彼佛说是法时。三万二千菩萨。得无生法忍。海慧菩萨言。世尊。如我解佛所说义者。法及非法是名为法。何以故。若有分别法非法者。是人不名护持正法。若作法相是名非法。世尊。若能了达见一切法是无法者是名第一真实之义。世尊。若无法无非法即是无数。若无数者即是实性。实性者名为虚空。虚空之性无边无节。法性亦尔。法性实性无有差别。何以故。无边无节故。若有菩萨。见如是等即真实见。世尊。我不见一法。以不见故不见有增不见有减。世尊。我如是见。将不诽谤如来说耶。是实见不。善男子。如是见者不谤如来。是真实见。说是法时。海慧菩萨及万天人得无生忍。善男子汝知。尔时海慧菩萨岂异人乎。即我身是。是故我于无量世中。所求正法今以付汝。尔时众中有六万亿诸菩萨等。同共发声白佛言。世尊。我等当共拥护正法受持广说。佛言。善男子。汝今云何如法而住护持正法。山王菩萨即作是言。世尊。惜身命者不能护法。我不惜命如法而住。故能护法。功德山王菩萨言。世尊。有贪利者不能护法。我无贪利故能护法。宝幢菩萨言。世尊。若见有法非法二相不能护法。我无二相故能护法。福德藏菩萨言。世尊。具烦恼者不能护法。我有智力已远离之故能护法。持炬菩萨言。世尊。不破闇者不能护法。我今破闇故能护法。电光菩萨言。世尊。若随他心不能护法。我随自意故能护法。遍藏菩萨言。世尊。不调诸根不能护法。我今调伏故能护法。净光菩萨言。世尊。若作种种诸法相者不能护法。我今于法无种种相故能护法。增行菩萨言。世尊。心狂乱者不能护法。我修三昧故能护法。商主菩萨言。世尊。不知道者不能护法。我今了知故能护法。善念菩萨言。世尊。有疑心者不能护法。我已断疑故能护法。善见菩萨言。世尊。不如法住不能护法。我如法住故能护法。慧光菩萨言。世尊。愚痴之人不能护法。我今修智故能护法。平等菩萨言。世尊。取怨亲相不能护法。我今平等故能护法。法行菩萨言。世尊。不知众生诸根境界不能护法。我今知之故能护法。神通王菩萨言。世尊。见我我所不能护法。我今不见故能护法。师子吼菩萨言。世尊。不知佛性不能护法。我今知之故能护法。弥勒菩萨言。世尊。若远菩提不能护法。我今已近故能护法。功德聚菩萨言。世尊。若无无量功德聚者不能护法。我今已有故能护法。文殊师利言。世尊。如是等语悉是谬语。何以故。如来世尊。坐于道场菩提树下不得一法。汝云何言我当护法。世尊。我于诸法不取不舍。为众生故修集悲心不护不舍。
　　尔时佛赞文殊师利言。善哉善哉。善男子。如来昔坐菩提树下实无所得。无所得故便从中起。文殊师利言。如来真实坐于道场菩提树耶。何故而言从坐而起。世尊。如来若坐菩提树下。如来世尊则有二相。一者如来。二者菩提。如来世尊已离二相。佛言。善男子。菩提众生一切法性等无差别一味一性。如来坐于菩提树下见如是法。是故名为逮得菩提。我都不见离菩提外别有一法。见一切法皆悉平等。而是平等不入于数。是故平等名为无碍。以是因缘如来名为一切无碍。善男子。若能如是见如来者。是人即得如来解脱。得解脱已则能如是真实知见。说是法时。海慧菩萨所将眷属诸菩萨等。欢喜踊跃各作是言。我等今者得大利益。现见释迦牟尼如来。及见文殊师利菩萨。世尊。随是经典所住世界。当知其土得大利益。若有供养是经典者。及有受持读诵书写广说其义。亦得利益。尔时世尊。告诸菩萨言。汝今知得何等利益。诸菩萨言。世尊。我等当以如是之义咨问文殊。诸菩萨言。文殊师利。云何名为得大利益。文殊师利言。有十利益。何等为十。佛出于世见已生信。既生信已听受正法。闻正法已永坏疑心。坏疑心已得清净命。得清净命已不为利说法。彼闻法已发菩提心。既发心已坚固不退。心不退已如法而住。如法住已得无生忍。诸善男子。是名十利不可思议。说是法时。三万六千众生。发阿耨多罗三藐三菩提心。三千大千世界大地。六种震动。出金色光。

　　　　大方等大集经卷第九



　　　　大方等大集经卷第十

　　　　北凉天竺三藏昙无谶于姑臧译

　　海慧菩萨品第五之三

　　尔时海慧菩萨白佛言。世尊。是大乘经能多利益无量众生。何以故。一切众生因大乘故。得人天乐及涅槃乐。世尊。夫大乘者。何法摄取。何法利益。何法难得。何法障碍。何因缘故名为大乘。佛言。善男子。有一法摄取大乘。所谓初发菩提之心。既发心已修不放逸。复有一法明信业果。复有一法观十二缘。复有一法于诸众生其心平等乐修大慈。复有一法谓不退失菩提之心。复有一法所谓念佛。复有一法如法住已念于正法。复有一法以不退心念于众僧。复有一法不失道心念于净戒。复有一法远离烦恼心念于舍。复有一法欲得无量寂静之身专念于天。复有一法念欲安隐一切众生。复有一法勤行精进。复有一法欲令众生悉得解脱。得解脱已受于喜乐。复有一法乐求正法。复有一法远离退心为众说法。复有一法于听法者生爱念心。复有一法于说法者乐为供养。复有一法于正法中生药树想。复有一法于自己身生大医想。复有一法至心专念护持正法。复有一法绍隆三宝不令断绝。复有一法远离懈怠。复有一法所谓知足。复有一法于一切财无贪悭想。复有一法自持戒已能化毁禁。复有一法自修忍已。能化众生令离嗔心。复有一法得少利益生大恩想。复有一法少得恩分生大报想。复有一法自持净戒不轻毁禁。复有一法破于憍慢。复有一法至心求觅听法之人。复有一法离恶知识。复有一法至心修善。复有一法不随他意。复有一法调伏诸根。复有一法于法师心如如来想。复有一法不惜身命护持正法。复有一法行于世法不为沾污。复有一法不惜身命求于正法。复有一法调伏众生受苦不恨。复有一法如来现在若涅槃后。供养塔像等无有二。复有一法众生不请乐为善友。复有一法于好物中心无贪著。复有一法乐念出家。复有一法乐称人善。复有一法乐求庄严菩提之法。复有一法于同师同学心无嫉妒。复有一法教化众生发菩提心心无悔退。复有一法覆藏他过。复有一法求一切语。复有一法求一切作。复有一法所谓实语。复有一法发言之后要终其事。复有一法于善法所心无厌足。复有一法随所得物悉与人共。复有一法善知魔界。复有一法破坏憍慢修真实知。复有一法心乐寂静。复有一法离我我所。复有一法不自赞叹。复有一法随俗而行。复有一法修正命已乐于寂静。复有一法持净戒已思惟善法。复有一法修多闻已不生憍慢。复有一法修善行已即住初地。复有一法修空三昧观于法性。复有一法得供养已其心不高。复有一法乐说世者不与同止。复有一法得如法物与同学共。复有一法真实方便。复有一法一切知已不生贪想。复有一法未学学已心不生悔。复有一法既学知已心不轻慢。复有一法遇骂辱已心不生嗔。复有一法供养骂辱其心无二。复有一法闻说正法称赞善哉。复有一法为欲具足六波罗蜜常求庄严。复有一法信心不退。复有一法为菩提道求于庄严。复有一法受供养已常净己心。为令施主得大利益。复有一法具足七财。复有一法能破众生贫穷困苦。复有一法以善方便调伏众生。复有一法以四摄法摄取众生。复有一法不与众生而共诤讼。复有一法闻法之时于法师所不求其短。复有一法未得无上沙门果证心不生悔。复有一法常行世间。不为八法之所染污。复有一法常观己过。复有一法于举罪者不生嗔恚。复有一法见世间法其心生舍。复有一法不诳善友。复有一法先净其心教他令净。复有一法不为利养受持净戒。复有一法为增善法修集寂静。复有一法为于善法修净庄严。复有一法为净功德而修庄严。复有一法为净智慧而修庄严。复有一法修集无想三昧方便。复有一法如法而忍。复有一法修三解脱。复有一法知处非处。复有一法修舍摩他。为欲庄严毗婆舍那。复有一法知于解脱。复有一法观于三世等。复有一法谓不分别一切法界。复有一法一切法性不生不灭。菩萨摩诃萨观是百法。如是名为摄取大乘尔时世尊。复告海慧菩萨言。善男子。有二法利益大乘。一者乐念佛法。二者乐离声闻。复有二法。一者拥护解脱。二者能演说法。复有二法。一者求菩提心。二者调伏众生。复有二法。一者观菩提心犹如幻相。二者观诸众生悉无有我。复有二法。一者不舍菩提之心。二者观法平等。复有二法。一者净于善根。二者无作无净。复有二法。一者为善法故而修庄严。二者毕竟。复有二法。一者自身毕竟。二者众生毕竟。复有二法。一者内净。二者外净。复有二法。一不作罪。二作已悔。复有二法。一能布施。二不求报。复有二法。一平等施。二能回向。复有二法。一者持戒。二者不求善果。复有二法。一不自誉。二不毁他。复有二法。一者忍辱。二者软语。复有二法。一者于贪不贪。二者于嗔不嗔。复有二法。一者为于善法勤修精进。二者不轻懈怠。复有二法。一身寂静。二心寂静。复有二法。一求禅支。二调伏心。复有二法。一乐在禅定。二不厌欲界。复有二法。一者求法。二者乐法。复有二法。一者乐观法。二者欲法。复有二法。一者乐求善友。二者恭敬供养。复有二法。一至心听。二至心受。复有二法。一数咨问。二如法住。复有二法。一者知法。二者知义。复有二法。一者闻已无厌。二者知已无厌。复有二法。一者修善。二者离恶。复有二法。一者乐说正法。二者于受法者生怜愍心。复有二法。一者于法无悭吝心。二者说时无有食想。复有二法一者至心听。二至心受。复有二法。一离五盖。二修七觉。复有二法。一者喜。二者乐。复有二法。一者知已。二者知时。复有二法。一信果报。二作善业。复有二法。一者不断圣性。二者实语。复有二法。一者如说而住。二者不藏如来功德。复有二法。一者净身。二者远离三不善根。复有二法。一者观身犹如草木。二者为净心故修行善法。复有二法。一者净口。二者远离四过。复有二法。一者观一切法悉不可说。二者观声如响。复有二法。一者净心。二者远离无明嫉妒邪见。复有二法。一者内净。二者外无行处。复有二法。一者修慈。二者远离亲怨之想。复有二法。一观众生犹如虚空。二者修慈。复有二法。一者不舍悲心。二者求善不悔。复有二法。一者能调不调。二者调时不悔。复有二法。一者持法。二者护持法者。复有二法。一者乐法。二者护法。复有二法。一者称扬人善。二者乐藏他过。复有二法。一者离贪。二者离嗔。复有二法。一者不舍众生。二者修舍。复有二法。一者念佛。二者知无念处。复有二法。一者观身。二者求三十二相。复有二法。一者念法二者化诸众生令住法中。复有二法。一者观无贪处。二者于贪者所生于悲心。复有二法。一者念菩萨僧。二者依无退僧。复有二法。一者观于无僧。二者拥护四沙门果。复有二法。一者念戒。二者知菩提心不可宣说。复有二法。一者观戒无住。二者护毁禁者。复有二法。一者念施。二者施已无悔。复有二法。一者远离烦恼。二者离烦恼故演说正法。复有二法。一者念天。二者乐寂静。复有二法。一者具足念心。二者拥护乱心。复有二法。一者功德庄严。二者智慧庄严。复有二法。一者观无造作。二者乐修善法。复有二法。一者无缚。二者缚者解脱。复有二法。一者远离诳心。二者至心清净。复有二法。一者知恩。二者念恩。复有二法。一者说一切过。二者而远离之。复有二法。一者自修圣行。二者化他令行。复有二法。一者愿求善法。二者心无厌足。复有二法。一者远离恶法。二者亲近善法。复有二法。一者请佛说法。二者至心听受。复有二法。一者知一切法不生不灭。二者说字句义。复有二法。一者知无众生。二者以己善根与众生共。复有二法。一者远离诸相。二者深求三十二相。复有二法。一者观空。二者将护众生。复有二法。一者修集无愿。二者及愿众生。复有二法。一者修一切善。二者愿诸众生同修善根。复有二法。一者智慧无碍。二者受诸有身。复有二法。一者不动。二者不悔。复有二法。一者惭。二者愧。复有二法。一乐寂静。二求静法。复有二法。一者修集无诤三昧。二者观无众生。复有二法。一者少欲。二者知足。复有二法。一者覆藏他罪。二者显露己过。复有二法。一者观十二因缘。二者深信。复有二法。一者无我。二者无众生。复有二法。一者防自烦恼。二者坏他烦恼。复有二法。一者观无作无受。二者乐修善法。复有二法。一者观生死过。二者不断生死。复有二法。一者自乐生死。二者化诸众生令度生死。复有二法。一者求波罗蜜。二者求已无处。复有二法。一者求智。二者化他令同己智。复有二法。一者不求供养。二者为供养故造作诸业。复有二法。一者于有恩处常欲报之。二者于恩无恩等而报之。复有二法。一者修不放逸。二者修无缘慈。复有二法。一者入于出家。二者既出家已心生爱乐。复有二法。一者自成功德。二者于无德者生怜愍心。复有二法。一者修于身念。二者无有念处。复有二法。一者念于受处。二者无有念处。复有二法。一者念于心处。二者无有念处。复有二法。一者念于法处。二者无有念处。复有二法。一者远离不善之法。二者亲近能生善法。复有二法。一者远离已生恶法。二者护持已生善法。复有二法。一者为令未生善法得生。二者为令增广而拥护之。复有二法。一者获大神通。二者得已教化众生。复有二法。一者安住法界。二者遍见诸佛世界。复有二法。一者信心不动。二者化不信者令同己信。复有二法。一者净心。二者教化狂乱之人。复有二法。一勤精进。二化懈怠。复有二法。一者具足无碍智慧。二者化彼无明众生。复有二法。一者观界。二者观缘。复有二法。一者求智庄严。二者其心不悔。复有二法。一者观诸烦恼。二者出烦恼已了知解脱。复有二法。一者一切法解脱。二者烦恼不合三界。复有二法。一者庄严菩提。二者修学菩提。复有二法。一者尽智。二无生智。复有二法。一者观圣道方便。二者观生死方便。复有二法。一者毕竟道。二者知退转道。复有二法。一者如法而住。二者于诸法中不生著见。复有二法。一者从缘生灭。二者从缘解脱。复有二法。一知魔业。二知已离。复有二法。一者于恚生忍。二者于忍生爱。复有二法。一者为菩提故而修庄严。二者虽修庄严心无贪著。复有二法。一者不舍烦恼。二者不舍修善庄严。复有二法。一者知处非处。二者以诸善根回向菩提。复有二法。一者观菩提心犹如幻相。二者修向无上菩提庄严。复有二法。一者观诸众生及以菩提等无差别。二者知诸众生因缘菩提而得解脱。复有二法。一者知法无生。二者为善法故而修庄严。复有二法。一者不可说法而能宣说。二者一切众生悉同一乘。复有三法。一者初发菩提之心。二者亲近善友心不生悔。三者修集大悲心不退转。复有三法。一者破坏悭吝。二者惠施一切。三者摄取菩提。复有三法。一者具足净戒。二者调伏毁禁。三者回向菩提。复有三法。一者心不嗔恨。二者调嗔恚者。三者回向菩提。复有三法。一者于生死中心无悔退。二者甘乐营他所作事业。三者回向菩提。复有三法。一者得三昧定。二者不生憍慢。三者回向菩提。复有三法。一者求于多闻。二者得已不生憍慢。三者回向菩提。复有三法。一者生缘。二者法缘。三者无缘。复有三法。一者自悲。二者悲他。三者离自他悲。复有三法。一者为于自利修集智慧。二者以是智慧转化众生。三者自利利他。复有三法。一者知过去已尽。二者知未来无生。三者知现在无住。复有三法。一者为正定者修集慈心。二者为邪定者修集悲心。三者为不定者修集解脱。复有三法。一者净身。二者净口。三者净意。复有三法。一者修不净观为坏贪欲。二者修慈为坏嗔恚。三者观十二因缘为坏无明。复有三法。一者安。二者乐。三者知足。复有三法。一者闻已能持。二者能广分别文字句义。三者观察罪过。复有三法。一者具足七财。二者能大法施。三者能施众生。复有三法。一者实义。二者真义。三者不诳义。复有三法。一者自知。二者知他三者知时。复有三法。一者五阴法阴平等。二者诸界法界平等。三者诸入法入平等。复有三法。一者修空。二者无相。三者无愿。复有三法。一者不谤因果。二者方便生法皆从因缘。三者和合因缘而得名字。复有三法。一者信佛不可思议。二者信法不生诽谤。三者信僧良祐福田。复有三法。一者远离贪欲。二者远离嗔恚。三者远离愚痴。复有三法。一者世谛。二者第一义谛。三者不著二谛。复有三法。一者远离烦恼。二者远离憍慢。三者于福田所礼拜供养。复有三法。一者不染欲界。二者不著色界。三者于无色界不生憍慢。复有三法。一者供养不喜。二者毁辱不恚。三者离世八法。复有三法。一者藏覆诸根。二者解了诸根。三者寂静诸根。复有三法。一者趣向善地。二者离善地障。三者观善地德。复有三法。一者至心。二者净心。三者净庄严。复有三法。一者学戒戒。二者学心戒。三者学慧戒。复有三法。一者受乐不生贪逸。二者受苦不生恼恚。三者不苦不乐修集于舍。复有三法。一者转因不造作故。二者转于烦恼不观相故。三者转于三世无愿求故。复有三法。一者眼空。二者色寂静。三者受无住处。复有三法。一者藏戒。二者护定。三者观慧。复有三法。一者忆持念法。二者思惟观法。三者如法而住。复有三法。一者音声因缘声闻解脱。二者十二因缘缘觉解脱。三者六度因缘菩萨解脱。复有三法。一者施。二者大施。三者毕竟施。复有三法。一者护法。二者护持正法。三者护持大乘。复有三法。一者行于生死。二者观其罪过。三者知已远离。复有三法。一者至心听法破除五盖。二者常乐寂静。三者如法而住。复有三法。一者依义。二者依法。三者依智。复有三法。一者求多闻已乐于寂静。二者乐寂静已思惟善法。三者善思惟已知法平等。复有三法。一者亲近智者。二者咨问多闻。三者护于善人。复有三法。一无贪心为人说法。二见听法者慈心视之。三者一心观于菩提。复有三法。一者视诸众生其心平等。二者观心平等。三者观佛平等。复有三法。一者过去已尽。二者未来不合。三者现在不住。复有三法。一者观苦无常。二者诸法无我。三者涅槃寂静。复有三法。一者闻已坚持。二者三昧坚持。三者智慧坚持。复有三法。一者犯已不覆。二者悔先所犯。三者至心护戒。复有三法。一者破坏疑心。二者破坏悔心。三者破障碍心。复有三法。一者善欲。二者离谈世事。三者乐于寂静。复有三法。一者忍甚深法。二者说甚深义。三者解种种义。复有三法。一者具足声忍。二者具思惟忍。三者具于顺忍。复有三法。一者智慧方便。二者大慈。三者精进坚牢。善男子。菩萨具足如是等法。能利益大乘。善男子。复有四法障碍大乘。何等为四。一者听不应听。二者不欲听受菩萨法藏。三者行诸魔业。四者诽谤正法。复有四法。一者贪欲。二者嗔恚。三者愚痴。四者不乐求法。复有四法。一者嫉他得利。二者于财悭贪。三者乐诳法师。四者不乐亲近见善知识。复有四法。一者于善知识生恶友想。二者于恶知识生善友想。三者非法法想。四者法非法想。复有四法。一者不乐惠施。二者施已生悔。三者施已观过。四者不念菩提心。复有四法。一者为欲而施。二者为嗔而施。三者为痴而施。四者为怖畏而施。复有四法。一者为名字施。二者为本而施。三者为善友施。四者为胜故施。复有四法。一者不至心施。二者不自手施。三者不现见施。四者轻慢施。复有四法。一者下物施。二少物施。三者不至心施。四者轻慢施。复有四法。一者毒施。二者刀施。三者不净施。四者无利益施。复有四法。一者见持戒者生嗔恚心。二者见毁禁者生爱念心。三者随恶友语。四者不念施戒。复有四法。一者非法求利。二者如法得财不与人共。三者断他供养。四者心不知足。复有四法。一者为贪利养故摄持威仪。二者为利养故下声而语。三者其心谄曲。四者邪命自活。复有四法。一者于同学所生嗔恚心。二者于同乘者生嗔恚心。三者不知魔业。四者乐说他过。复有四法。一者憍慢不听正法。二者不能恭敬法师。三者不能礼拜父母师长善友四者意随恶业。复有四法。一者覆他功德。二者广说他过。三者增长憍慢。四者嗔恚坚固。复有四法。一者懈怠。二者不乐听闻善语。三者不随顺语。四者住于非法。复有四法。一者不调。二者不净。三者不藏。四者不忍。复有四法。一者不喜闻受无上善法。二者乐在城邑聚落村屯。三者毁破禁戒乐受供养。四者不能调伏根门。复有四法。一者不能摄取众生。二者不能调伏众生。三者不能护持正法。四者乐说法师过罪。复有四法。一者不修信心。二者不能观察众生罪过。三者不观恶知识过。四者不观疑心罪过。复有四法。一者不观内。二者不观外。三者无惭。四者无愧。复有四法。一不知恩。二不报恩。三者背恩四者乐邪见。复有四法。一者诽谤圣人。二者将护世人。三者不信福田。四者呵毁法施。复有四法。一者不净身业。二者不护口业。三者不舍意业。四者厌悔大乘。复有四法。一者为破和合而作两舌。二者于师和上出嗔恚语。三者为坏利益作无义语。四者欺诳人天而生妄语。复有四法。一者不护戒因。二者乱禅定因。三者不信后世。四者乐著世事。复有四法。一者粗穬。二者憍慢。三者乐说世间。四者常乐睡眠。复有四法。一者假菩萨名而受供养。二者不能瞻视病苦之人。三者不种善子。四者不向菩提。复有四法。一者自轻。二者轻法。三者轻福。四者数念声闻辟支佛乘。复有四法。一者贪身。二者贪心。三者贪命。四者贪戒。复有四法。一者贪房舍。二者贪檀越。三者贪邪见。四者贪破戒。复有四法。一者多作。二者多语。三者多受。四者多视。复有四法。一者我见。二者邪见。三者断见。四者常见。复有四法。一者不作。二者作已转。三者心悔。四者不乐。复有四法。一者不向道地。二者不修禅定。三者退失智慧。四者不乐方便。复有四法。一者障碍于法。二者障碍善业。三者烦恼隐碍。四者魔业障碍。善男子。如是等法名障大乘。说是法时。四万四千人天。发阿耨多罗三藐三菩提心。二万八千菩萨。得无生法忍。三千大千世界大地六种震动。虚空之中无量天人。异口同音作如是言。善哉善哉。世尊。今日如来大师子吼。怜愍众生开大乘门。世尊。若有众生于是法中得少分者。即得断除三恶道苦。渐渐当得无量法宝。譬如有人于村邑外见大宝聚。见已怜愍即还入村告语众人。谁欲断贫当与我俱。是人说时。或有信者或不信者。其中信者即与相随俱至宝所。随意采取即破贫苦。而是宝聚亦无增减。亦不念言听是人取不听彼人。破是人贫不破彼人。听是持去不听彼持。如来世尊亦复如是。于无量世勤求如是无上法宝。求已得见生大怜愍。以大梵音语诸众生。若有欲坏生死贫穷。当至心听。有诸众生薄福不信。则不能坏生死贫穷。其中信者随任智力。取声闻乘辟支佛乘菩萨大乘。是大宝聚亦无增减。若有至此宝聚之中。乃至不能取一宝者。是人常住三恶道中。若有能取一字一句。乃至一念受持之者。是人能坏生死贫穷。何况取是大乘经典一品二品。及其具足听受读诵为人解说。尔时世尊赞诸天人。善哉善哉。诸天子。若有受持如是经典。是人则具一切善法。顶戴如来无上佛智。是大智聚。能大利益无量众生。尔时世尊。以偈颂曰。
　　诸乘之中大乘最　　犹如虚空无边际
　　远离一切生死有　　趣菩提树无障碍
　　若能清净其心意　　所有惠施于一切
　　至心受持清净戒　　趣菩提树无障碍
　　于诸众生心平等　　常观烦恼诸罪过
　　能胜一切下劣乘　　调伏众生于大乘
　　若有至心受读经　　具足寂静戒忍辱
　　具足智慧坏魔众　　怜愍众生趣道树
　　庄严慈悲乘四禅　　智慧利刀摧魔众
　　道树下观十二缘　　起已愍众说大乘
　　十方众生乘大乘　　乘无增减如虚空
　　大乘神通叵思议　　是故如来修集之
　　安住念处严正勤　　如意为足根势力
　　游八正路采觉宝　　是故如来趣道树
　　其心寂静离烦恼　　坏破诸闇获智光
　　是故梵天及帝释　　敬礼如来乘大乘
　　具足六度六神通　　具善方便修三脱
　　能坏诸魔及邪见　　是故如来乘大乘
　　若有具足诸善根　　及以成就不善根
　　有信则得破烦恼　　是故大乘难思议
　　所有一切世间法　　及以无上出世法
　　若有学法无学法　　一切摄在大乘中
　　若有众生行恶道　　亲近邪见恶知识
　　怜愍是辈修方便　　为调伏故说大乘
　　下劣不乐于大乘　　心迮不能坏人结
　　常求自乐舍余人　　闻说大乘生恐怖
　　若有智者具力势　　怜愍众生作利益
　　闻说大乘心欢喜　　坏众苦恼心不悔
　　若欲了知众生行　　一切众生诸界根
　　菩萨一念能通达　　是故大乘难思议
　　得身寂静相庄严　　得口寂静众乐闻
　　得心寂静具神通　　如是皆因趣大乘
　　若有人能行大乘　　是则不断三宝种
　　能为众生作利益　　破坏贫穷诸苦恼
　　能到十方诸世界　　现见无量佛世尊
　　如是趣向大乘者　　是人即得无量福
　　一切世间无能胜　　趣向无上大乘者
　　具足大力坏魔众　　是故大乘难思议
　　得色得力大自在　　梵释转轮圣王身
　　若有乘此大乘者　　是人受于三界乐
　　施已终不生悔心　　所重之物不吝著
　　舍身自施修慈悲　　是故大乘难思议
　　持戒精进乐梵行　　能以神力障日月
　　不贪著身善果报　　修如是乘调众生
　　说法有受不受者　　于是不生嗔爱心
　　身心勤修大精进　　为得难得之大乘
　　能得无上大法王　　亦得难忍之忍辱
　　无量劫中受苦恼　　为得大乘胜一切
　　勤作利益多众生　　身口意业悉柔软
　　修集慈悲及神通　　为住大乘大利益
　　了知法界生住灭　　无我无诤调诸根
　　若能安住于大乘　　即受安乐如先佛
　　具足念心及精进　　四如意足大神力
　　依止正法及真义　　皆由乐住于大乘
　　具足无上无所畏　　能师子吼无上尊
　　微妙相好自庄严　　皆由乐住于大乘
　　具足三种之神通　　调伏教化于众生
　　其心寂静无憍慢　　若行大乘具忍辱
　　具足梵音声微妙　　一切众生甚乐闻
　　若乐修集大乘者　　是人善解众生语
　　所作诸业为净土　　不久当得无边身
　　若有至心听是法　　当受无边无上乐
　　能游虚空达边际　　能知大海水几渧
　　不能演说大乘德　　是故是乘难思议

　　尔时世尊。复告海慧菩萨。善男子。若欲受持如是等经。欲自寂静其深心者。应当受持门句法句金刚句。至心观察门句者。一切法中而作门户。所谓阿字一切法门。阿者言无。一切诸法皆悉无常。波亦一切法门。波者即第一义。那亦一切法门。那者诸法无碍。陀亦一切法门。陀者性能调伏一切法性。沙亦一切法门。沙者远离一切诸法。多亦一切法门。多者一切法如。迦亦一切法门。迦者一切诸法无作无受。娑亦一切法门。娑者一切诸法无有分别。伽亦一切法门。伽者如来正法甚深无底。阇亦一切法门。阇者远离生相。昙亦一切法门。昙者于法界中不生分别。奢亦一切法门。奢者具奢摩他得八正道。佉亦一切法门。佉者一切诸法犹如虚空。叉亦一切法门。叉者一切法尽。若亦一切法门。若者诸法无碍。咃亦一切法门。咃者一切法是处非处。蛊亦一切法门。蛊者观五阴已得大利益荼亦一切法门。荼者一切诸法无有毕竟。迦亦一切法门。迦者身寂静故得大利益。至亦一切法门。至者心寂静故离一切恶。优亦一切法门。优者受持拥护清净禁戒。蛇亦一切法门。蛇者善思惟。替亦一切法门。替者住一切法。修亦一切法门。修者一切诸法性是解脱。毗亦一切法门。毗者一切诸法悉是毗尼。毗尼者调伏己身。时亦一切法门。时者一切诸法性者不染污。阿亦一切法门。阿者一切诸法性是光明。娑亦一切法门。娑者修八正道。婆亦一切法门。婆者一切诸法非内非外。善男子。是名门句。能净念心。能净其心。知众生根。法句者一切诸法解脱印。一切诸法无二印。一切诸法无常断印。一切诸法无增减印。一切法等如虚空印。一切诸法五眼道印。一切法如虚空印。一切诸法无有分别如虚空印。一切诸法入法界印。一切法如印。一切诸法无去来现在如印。一切诸法本性净印。一切法空印。一切法无相印。一切法无愿印。一切法无处无非处印。一切法苦印。一切法无我印。一切法寂静印。一切法性无过咎印。一切诸法第一义摄取印。一切诸法如法性住印。一切诸法毕竟解脱印。一切诸法无时印。一切诸法过三世印。一切诸法味同一印。一切诸法性无碍印。一切诸法性无生印。一切诸法性无诤印。一切诸法性无觉观印。一切诸法非色不可见印。一切诸法无屋宅印。一切诸法无对治印。一切诸法无业果印。一切诸法无作无受印。一切诸法无出灭印。善男子。是名法句。如是法句。即是过去未来现在诸佛菩提。如是法印句。摄取八万四千法聚。善男子。若能如是观法聚者。即能获得无生法忍。善男子。若有未种善根之人。闻是法已。即得种之坏于魔业。善男子。若如是观即能获得无尽器陀罗尼。如是等法悉能摄取八万四千三昧八万四千众生行性。是名法句。金刚句者。其身不坏犹如金刚。何以故。法性不坏故。智慧之性能破无明。是故智慧名金刚句。五逆之罪坏一切善。是故五逆名金刚句。不净之观能坏贪欲。是故不净名金刚句。慈心之观能坏嗔恚。是故慈心名金刚句。观十二缘能坏愚痴。是故观缘名金刚句。一众生心摄取一切众生之心。名金刚句。一众生心一切众生心悉皆平等。名金刚句。一切佛一佛皆悉平等。名金刚句。一福田一切福田无尽平等。名金刚句。一切诸法如虚空等。名金刚句。一切诸法等同一味。名金刚句。一切诸法及以佛法平等无二。名金刚句。金刚三昧能坏一切诸魔恶业。名金刚句。如来妙音坏诸恶声。名金刚句。观无生灭过生老死。名金刚句。善男子。如是等法名金刚句。名坚牢句。名不坏句。名不破句。名平等句。名为实句。名无二句。不退转句大寂静句。无能作过句。不增不减句。无有有句无有法句。真句有句。不谤佛句依法句共僧句如尔句。分别三世句。勇健句梵句。慈句心句虚空句。菩提句不低句。法相句无相句。心意识无住句。波旬句破魔句。无上句无胜句。广句行己境界句。入佛境界句。无觉观句。于法界所不分别句。无句句。善男子。若有菩萨。能解如是等句义者。必当坐于菩提树下。金刚师子法座之上。说是法时。八千菩萨得入法门陀罗尼。亦获一切众生平等三昧。尔时十方诸来菩萨。以妙香华种种伎乐。供养于佛。说偈赞曰。
　　我今敬礼无上尊　　能知一切众生声
　　说相无相实一相　　而得妙相三十二
　　若有众生一一心　　平等摄诸众生心
　　说行无行实一行　　是故我礼无上尊
　　如来真实知因果　　故为众生说业报
　　真如法界非有无　　是故我赞无上尊
　　一切众生无觉观　　其心本净无有贪
　　从因缘故生贪欲　　是故我礼真智因
　　我见佛身种种色　　而如来身实无色
　　愍众故示无色色　　我礼人中师子王
　　一切福田入一田　　而是一田无增减
　　不动法界不转移　　是故我礼人象王
　　观诸众生心如幻　　诸法菩提亦复然
　　知一切法皆平等　　是故我礼无平等
　　观诸法界悉平等　　故说诸法无一二
　　非有非无是解脱　　是故我礼断二见
　　日月可说坠落地　　猛风可说索系缚
　　须弥可说口吹动　　不可说佛有二语
　　实语真语及净语　　身心清净如虚空
　　世法不染如莲花　　是故我礼无上尊
　　若有能赞如是德　　即获如是之功德
　　我为如是诸功德　　敬礼如是功德聚

　　时诸菩萨既赞叹已。白佛言世尊。夫大宝者所谓佛也。佛出世者即是乐出。佛出世者即是信出。佛出世者即是念出。佛出世者即是智出。佛出世者即是施戒忍精进禅定慧出。佛出世者即是慈出悲喜舍出。佛出世者。即是十二因缘法义智出。佛出世者即是念处正勤如意根力觉道一切善法出。尔时众中有一菩萨名曰慧聚。白佛言世尊。生老病死出于世者即是佛出。无明爱出即是佛出。贪恚痴出即是佛出。一切疑网烦恼出者即是佛出。何以故。若如是等法不出世者。佛以何缘出现于世。佛言善哉善哉。善男子。实如所言。尔时海慧菩萨言。世尊。若有不见如是等法。时如来为出于世不出于世。善男子。菩萨初发菩提心时。真实不知如是等法。是故我为而宣说之。善男子。菩萨有四种。一者初发菩提之心。二者修行菩提之道。三者坚固不退菩提。四者一生当补佛处。发心菩萨见佛色相。见已即发菩提之心。修行菩萨见佛具足一切善法。见已即发菩提之心。不退菩萨见如来身及一切法皆悉平等一生菩萨不见如来所有功德及一切法。何以故。所得慧眼了了净故。断二见故。净智慧故。若不见净不净。不见非净非不净。是人即能明见如来。善男子。我昔如是见然灯佛。见已即得无生法忍。亦能了了知得无得。得已即时上升虚空。高七多罗树。处空住已。了了得知一切法界。了了知已心无所住。无所住已。得六万三昧门。时然灯佛即授我记。摩纳。汝于来世当得作佛。号释迦如来应供正遍知明行足善逝世间解无上士调御丈夫天人师佛世尊。我于尔时都不闻是授记音声。亦无佛想及授记想。我于尔时三种净慧。不见我想不见佛想及授记想。复有三净。不见于我不见众生及以正法。复有三净。不见名不见色。不见因。复有三净。见一切阴悉入法阴。见一切界悉入法界。见一切入悉入法入。复有三净。过去已尽。未来不生。现在不住。复有三净。观身如水月。观声不可说。观心不可见。复有三净。空无相愿。若如是见即是真实见于授记。善男子。若有菩萨作如是见。是名实见。

　　　　大方等大集经卷第十



　　　　大方等大集经卷第十一

　　　　北凉天竺三藏昙无谶译

　　海慧菩萨品第五之四

　　尔时海慧菩萨白佛言。世尊。菩萨摩诃萨若有具足如是等见发何等愿。佛言。善男子。如是之人如本发愿。菩萨摩诃萨若心在定若不在定。为众生故如本发愿。善男子。譬如人有甘蔗稻田。具满一顷其地平正。欲溉灌时开其水口纵之令去。更不施功自然周遍。善男子。菩萨摩诃萨亦复如是。若在定中系心思惟。若不在定不思惟时。为众生故如本发愿。所作善根。悉皆愿与众生共之。共已回向无上佛法。菩萨心净戒忍定慧亦复清净。观于佛法及诸众生平等无二。虽有是愿初无有心。是故菩萨虽复无心。于诸众生而誓愿力未常不及。所有善根悉与共之。共已回向无上菩提。善男子。如娑罗树有人斫伐根。既断已随斫而倒。善男子。菩萨摩诃萨亦复如是。修集三昧常向菩提。假使有人唱言是树莫斫处堕。是树犹故随斫处倒。菩萨摩诃萨亦复如是。所修善法。欲令不向无上菩提则无是处。何以故。法性尔故。菩萨摩诃萨所修善法。唯为不断三宝种性。为净佛土。为庄严身三十二相八十种好。为庄严口说法之时众生乐闻。为庄严心观诸众生平等无二。为得佛法诸佛三昧。菩萨虽不贪如是法。而能自在得如是法。何以故。誓愿力故。善男子。譬如陶师泥在轮时不得物名。既成器已名随物立。菩萨善法亦复如是。未发愿时。则不能得波罗蜜名。是故菩萨一切善法要当发愿。善男子。譬如金师金未成器。亦不得名。及其成已得璎珞名。菩萨善法亦复如是。未发愿时则不能得波罗蜜名。善男子。譬如比丘欲入灭定先立誓愿。我今入定。若揵椎鸣乃当起出。而是定中无揵椎音。以愿力故鸣揵椎时则便出定。善男子。菩萨摩诃萨亦复如是怜愍众生作如是愿。诸未度者我当度之。诸未脱者我当脱之。修菩提时入深三昧。以悲力故念诸众生。不证声闻辟支佛乘。是故菩萨虽复修集三十七品而不得果。善男子菩萨所行不可思议。虽入深定亦不证得沙门道果。善男子。譬如二人欲过猛火。其一人者著金刚铠即能过之。其一人者身被干草为火所焚。何以故。草则易烧金则坚故。菩萨摩诃萨亦复如是。怜愍众生专念菩提。庄严甚深无量三昧。以三昧力能过声闻缘觉正位不取果证。从定起已得正觉道如来三昧。被干草者喻于声闻。声闻之人厌悔生死。于诸众生无慈悲心。是故不能过于声闻缘觉正位。何以故。二乘之人于福德中生知足想。菩萨之人于福德中心无厌足。金刚铠喻空无相愿。大猛火者喻诸行法。菩萨摩诃萨观一切法空无相愿。而能不证沙门道果。世尊。菩萨摩诃萨具足是事不可思议。修是三昧而不取证。行生死火不为所烧。菩萨摩诃萨成就方便入一切定。亦不为定之所诳惑。具方便故。虽行诸行心无染著。虽为邪见说沙门果。亦自不证沙门道果。佛言。善哉善哉。实如汝说。善男子。如三染汁盛以一器。所谓罗差郁金青黛。染三种物。所谓毳[疊*毛]及憍奢耶衣。毳以浆浸则成青色。叠净浣故成于黄色。憍奢耶衣先以灰浸则成赤色。如是三物。虽同一器受色各异。善男子。三乘之人亦复如是。器者喻于空无相愿。三种色者。喻于声闻缘觉菩萨。随衣受色喻三种菩提。空无相愿亦不生念。与如是果不与是果。善男子。毳喻声闻。叠喻缘觉。憍奢耶衣喻菩萨乘。菩萨摩诃萨见一切法。如聋如盲无有众生。如是见时心无染著无有悔退。是时心中真实了知。我于众生非有利益非无利益。亦为众生修集大悲。善男子。譬如微妙净琉璃宝。虽复在泥经历百年。其性常净出已如本。菩萨摩诃萨亦复如是。了知心相本性清净。客尘烦恼之所障污。而客烦恼实不能污清净之心。犹珠在泥不为泥污。菩萨摩诃萨作如是念。若我心性烦恼污者。我当云何能化众生。是故菩萨常乐修集福德庄严。乐在诸有供养三宝。乐为众生趋走供使。于生贪处不起贪心。护持正法。乐行惠施。具足净戒。庄严忍辱。勤行精进。庄严禅支。修集智慧。多闻无厌清净梵行。修大神通三十七品。善男子。菩萨摩诃萨行如是法。不为烦恼之所染污。不著三界。菩萨摩诃萨行善方便功德力故。虽行三界身心不污。善男子。譬如长者唯有一子心甚爱念。其子游戏误坠圊厕。时母见已恶秽不净。父后见之呵责其母。即便入厕牵之令出出已净洗。爱因缘故忘其臭秽。善男子。长者父母喻于声闻缘觉菩萨。厕喻三界。子喻众生。母不能拔喻声闻缘觉。父能拔济喻诸菩萨。爱因缘者喻于大悲。菩萨摩诃萨具善方便入于三界。不为三界之所染污。是故道有二种。一者声闻。二者菩萨。声闻道者厌于三界。菩萨道者不厌三界。善男子。菩萨修集空无相愿。虽行诸有不堕于有。既不堕有复不取证。行三界者是名方便。不取证者是名智慧。善男子。菩萨摩诃萨观一切法无有二相。若观法等众生亦等。如是等者涅槃亦等。是名智慧。若能如是等观众生不证涅槃。是名方便。清净惠施是名为慧发愿回向是名方便。世尊。云何名为清净智慧清净方便。善男子。菩萨若见无我众生寿命士夫是名为慧。若修集空无相无愿。以诸善根愿及众生回向菩提。是名方便。复次善男子。知诸众生下中上根。是名为悲。知已随意而为说法。是名方便。净智慧故虽行诸有心无染著。净方便故虽修二乘不证其果。善男子。若能不为一切烦恼之所污染。是名为慧。能调众生悉令趣向阿耨多罗三藐三菩提。是名方便。菩萨发愿悉令众生得无尽财无尽福德增长善根。诸学无学声闻缘觉。一切菩萨随意得法名净方便。若能受持一切佛法。广分别说。无穷尽说。无障碍说。不空而说。随乐而说。是名净慧。菩萨摩诃萨生生之处不失无上菩提之心。是名净慧。生生之处所作善法愿及众生。名净方便。净慧因缘知菩提心无住无根。净方便故化诸众生趣于菩提。世尊。菩萨摩诃萨若具如是二净。所作诸业无非菩提。何以故。一切法中悉有闇障。坏闇障故即是菩提。是故菩萨常不远离于菩提也。菩萨若作如是念言我离菩提。当知是人不得菩提。若念我今有菩提者。是人菩提有净不净。若能如是观诸法者即得菩提。即是净智方便也。善男子。过去无量阿僧祇劫。有佛出世。号无边光如来应正遍知明行足善逝世间解无上士调御丈夫天人师佛世尊。土名不眴劫名光味。尔时世尊初坐道场菩提树下。未成佛时。十方世界一生补处。不退菩萨悉来睹见。至其所已以种种华而供养之。华处空中高七多罗树。成佛道已放大光明遍照十方。十方世界多有诸天。见佛光已各作是言。无边光佛真实出世。彼佛世界庄严丽饰。如彼他化自在天宫。彼劫初时过十千年。有佛出世号曰光味。是故此劫名曰光味。善男子。光味劫中有十四亿诸佛如来出现于世。其佛世界有九万六千小国。一一国土纵广八万四千由旬。一一国有八万四千城。其城纵广满一由旬。一一城中居止人民八万四千。彼土具足如是等事。其土纯以四宝挍饰。所谓金银琉璃颇梨。多饶饮食无所乏少。其土人民无我我所。犹如北方郁单越土。其佛寿命满十中劫。声闻大众九万六千亿。菩萨大众万二千亿。土有二城。一名乐。二名净。其佛世尊生于净城住于乐城。其土有王名曰净声。七宝具足统领三千大千世界。后宫婇女三万六千。姿颜端严如天无别。有十万子雄猛勇健。悉皆具半那罗延力。各各成就二十八相。一切皆发阿耨多罗三藐三菩提心。有八万女清净无秽。形容瑰异如天无差。一切亦发阿耨多罗三藐三菩提心。其王尔时经二劫中。供养如来及声闻菩萨大众。为如来故造作宝坊满五由旬。是宝坊中复有宝楼其数十万。为供养僧。尔时圣王与其眷属。一切皆修清净梵行。时佛教化无量众生于大乘法。复化无数于声闻乘。尔时其王供养佛已。与诸眷属俱至佛所。头面礼足右绕恭敬。长跪合掌白佛言。世尊。云何菩萨修行大乘不随他语。云何菩萨生得毕竟。云何菩萨得无所住。云何菩萨得无动慧。云何菩萨得清净慧。云何菩萨力能远见。云何菩萨诸根猛利。云何菩萨具足佛土。云何菩萨行不放逸。云何菩萨闻甚深法心不怖畏。云何菩萨得名菩萨。佛言。大王有四事法。修行大乘不随他语。何等为四。一者具足圣信出于世界。二者具足智慧观诸法性。三者具诸神通。四者修净精进为化众生。大王。菩萨具足如是四法。修行大乘不随他语。复有四法生得毕竟。何等为四。一者知于善法为调伏心。二者不贪己乐。三者为诸众生修集慈悲。四者常乐大乘。是名为四。大王。复有四法得无所住。何等为四。一净于心。二净庄严。三离虚诳。四修坚慧为具福德。是名四法。大王。复有四法得净智慧。何等为四。一者净眼。二者以四摄法摄取众生。三者净身三十二相八十种好。四净佛土观净法界。是名为四。大王。复有四法。能得远见诸根猛利。何等为四。一者念菩提树不舍菩提心。二者念佛智慧亦不著智。三者念法身。修集于空无相无愿。四者念佛涅槃。于生死中心无厌悔。是名为四。大王。复有四法具足佛土行不放逸。何等为四。一者受帝释身。为化诸天令不放逸。二者受梵天身。为化诸天令不放逸。三者受转轮王身。为化众生令不放逸。四者受于大臣长者之身具足珍宝。为化众生令不放逸。是名为四。大王。复有四法闻甚深法心不怖畏。何等为四。一者亲近善友。二者善友为说甚深佛法。三者善能思惟。四者如法而住。是名为四。大王。复有四法得菩萨名。何等为四。一者求波罗蜜。二者为诸众生修集悲心。三者乐求佛法。四者化众生时心不厌悔。是名为四。善男子。时净声王从彼如来闻是法已。及诸眷属一切皆得无生法忍。舍其国土于佛法中出家修道。尔时世尊告彼王言。大王。汝今出家即是报佛。若能如是生信舍离。是名大报。是名功德。多所利益。大王。菩萨出家有二十四利益之事。何等为二十四。一者舍于世事得大自在。二者舍于烦恼获得解脱。三者身服染衣得无染道。四者具足四事得四性种。五者乐于头陀。远离一切大欲恶欲。六者不舍戒聚受人天乐。七者不舍菩提获得佛法。八者常乐寂静离世谈语。九者不著法故得大净心。十者具足禅支。得禅定故。十一者求于多闻。得智慧故。十二者破坏憍慢。得智慧故。十三者破除邪见。得正见故。十四者不生觉观。为真实知诸法界故。十五者等观众生。得大慈故。十六者化诸众生心无疲惓。得大悲故。十七者不惜身命。为护法故。十八者寂静其心。为得神通故。十九者念于如来。为见佛故。二十者修善思惟。为得十二缘深智慧故。二十一者得于顺忍。二十二者得无生忍。二十三者信一切功德。二十四者得佛智慧。是名二十四。善男子。尔时圣王闻是法已。转以教化一切男女眷属臣民。时彼国中有九万九千亿众生悉共出家。善男子。净声比丘既出家已复白佛言。世尊。我今云何得名出家。佛言。比丘汝名净声当净自界。自界既净则名比丘则名出家。尔时比丘闻佛说已。心乐寂静作是思惟。界者即眼观。眼空者即是净界。夫净界者即是佛土。耳鼻舌身亦复如是。意者即界。若观意空即是净界。夫净界者即是佛土。即是一界。即是空界。即众生界。即无相界。即无愿界。即无作界。即无为界。善男子。净声比丘如是观已。即时获得身轻心轻。身心轻已得无量神通。得神通已得乐说无碍陀罗尼门。善男子汝知。尔时净声比丘岂异人乎。即汝身是。男女眷属即汝所将来菩萨听法众是。说是伊帝曰多伽时。万八千人发阿耨多罗三藐三菩提心。八千众生得无生忍。善男子。若有欲得阿耨多罗三藐三菩提者。当如法说如说而住。云何名为如法而说如说而住。善男子。若有人言。我当作佛请诸众生许以法味。请已不能受持读诵分别解说微妙经典。不能护持清净禁戒。勤修精进不修知足。于善法中少得知足。是名欺诳不如法说不如说住。若有人言。我当作佛请诸众生许以法味。请已受持读诵演说。护持禁戒勤修精进。少欲知足多得善法不生足想。是名不诳如法而说如说而住。善男子。譬如国王多请宾客。请已不设供宾之具。宾客既至方云未办。于是宾客各作是言。昨受王请家不设食。今赴王信复无所得。呵责愁恚怨叹啼泣。善男子。菩萨摩诃萨请诸众生许以法食。不求多闻持戒精进。不修三十七助道法。众生呵责人天涕泣。善男子。菩萨摩诃萨若能如作应如作说。不应欺诳一切众生。复次善男子。复有众生请求菩萨为我说法。菩萨许言。当为汝说许已放逸。众生既见菩萨放逸。即便劝喻。既劝喻已方为说法。说时或问甚深之义。以放逸故而不能答。不能答故心生惭愧。护于身心诳于众生而便舍离。善男子。菩萨若欲如说而住。无惜身心以护众生。善男子。过去世有一师子王住深山窟常作是念。我是一切兽中之王。力能视护一切诸兽。时彼山中有二猕猴共生二子。时猕猴向师子王作如是言。王若能护一切兽者。我今二子以相委付。我欲余行求觅饮食。时师子王即便许可。时彼猕猴留其二子。付彼兽王即舍而行。是时山中有一鹫王名利见。师子王眠。即便搏取猕猴二子处险而住。时王寤已即向鹫王而说偈言。
　　我今启请大鹫王　　唯愿至心受我语
　　幸见为故放舍之　　莫令失信生惭耻

　　鹫王说偈报师子王。
　　我能飞行游虚空　　已过汝界心无畏
　　若必护是二子者　　为我故应舍是身

　　师子王言。
　　我今为护是二子　　舍身不惜如枯草
　　若我护身而妄语　　云何得称如说行

　　说是偈已即至高处欲舍其身。
　　尔时鹫王复说偈言。
　　若为他故舍身命　　是人即受无上乐
　　我今施汝猕猴子　　愿大法王莫自害

　　善男子。时师子王即我身是。雄猕猴者即迦叶是。雌猕猴者善护比丘尼是。二猕猴子即今阿难罗睺罗是。时鹫王者即舍利弗是。善男子。菩萨为护是依止者不惜身命。善男子。云何名为如说而作。菩萨若言我当惠施即便大施。是名菩萨如说而作。菩萨若言我能持戒。即化一切同己护戒。是名菩萨如说而作。菩萨若言我修忍辱。即化众生同修忍辱。是名菩萨如说而作。菩萨若言我勤精进为于佛法。即化众生同修精进为于佛法。是名菩萨如说而作。菩萨若言我修禅定即化众生。除去乱心修集禅定。是名菩萨如说而作。菩萨若言我修智慧如法分别。是名菩萨如说而作。善男子。菩萨若言我当坏破一切恶法。即便修集一切善法。是名菩萨如说而作。善男子。能庄严者名为如说。能毕竟者名为如作。能发心者名为如说。得果证者名为如作。能净心者名为如说。能至心者名为如作能发心者名为如说。不退心者名为如作。至心听法名为如说。闻已如住名为如作。能净口者名为如说。能净身者名为如作。初受戒者名为如说。至心护持名为如作。发菩提心名为如说。行菩萨道是名如作。得住忍地名为如说。住不退地名为如作。得一生身名为如说。得后边身名为如作。趣菩提树名为如说。得菩提果名为如作。善男子。是名菩萨如法而说如说而作。说是法时。五百菩萨住无生忍地。
　　尔时会中有一菩萨。名曰莲华。白佛言。世尊。如佛所说。如说如作不可思议。如佛所住即是如说即是如作。善男子。汝于是事能了知不。已知世尊。若知正法是真实者名如法住。山王菩萨言。世尊。无所住法名如法住。何以故。见一切法无有觉故。以无觉故不见一法名之为觉。若无一法云何有住。若如是见名如法住。福德王菩萨言。世尊。若随心者非如法住。若有菩萨观意如幻名为无住。若无住者名如法住。然灯菩萨言。世尊。无有贪心名如法住。云何贪心。谓于法中有损有益。若无贪心名如法住。日子菩萨言。世尊。若有菩萨有所著者是名为动。若于法中心无所著。是名无动。若无有动名如法住。勇健菩萨言。世尊。一切世间皆随心行。若知心行名如法住。乐见菩萨言。世尊。如佛所说因受受苦。若能不受诸受则断。若能不取诸取则断。虽不受取不舍众生名如法住。香像王菩萨言。世尊。一切众生悉有重担。所谓五阴。若有能知五阴真实。为坏阴见弃捐重担。而于诸法亦无担想名如法住。持世菩萨言。世尊。若行世间非如法住。若正庄严名如法住。正庄严者见一切法等如虚空。坚意菩萨言。世尊。若有菩萨。不生于生不灭于灭。亦复不见生灭之性名如法住。光明遍照高贵德王菩萨言。若能知见真实涅槃。见法是灭及无生灭。一切众生悉有佛性。为趣菩提而修庄严名如法住。光无碍菩萨言。世尊。若有行处即是魔业。非如法住。若无行处则坏魔业。若坏魔业名如法住。净进菩萨言。世尊。若作念言我当得法。为是得法勤行精进。如是精进是空精进。若能观察诸法不定。以是不定勤修精进名如法住。过三恶道菩萨言。世尊。一切诸法无作无变无觉无观。无觉观者名为心性。若见众生心性本净名如法住。不可思惟思惟菩萨言。世尊。知诸众生一切心性不作心想。名不可思惟而思惟也。若能于是不思惟中而思惟者名如法住。乐寂静菩萨言。世尊。若有菩萨净诸心界。是则能离一切诸漏。若能远离一切漏者是名正行。若正行者名如法住。商主菩萨言。世尊。菩萨若有清净善法。福德庄严智惠庄严。观二庄严平等无二。以功德等观智慧等。以智慧等观功德等。无差别者名如法住。维摩诘菩萨言。世尊。不观于二名如法住。若于法界不坏不别名如法住。依义菩萨言。世尊。若有菩萨依于正义不依于字。为正义故受持读诵。广说八万四千法聚。无失无动名如法住。净意菩萨言。世尊。若有菩萨发菩提心。至心拥护是菩提心。修菩提时知诸法性。夫法性者非处非非处名如法住。毕竟净意菩萨言。世尊。若有菩萨远离垢秽如浣去垢。能令烦恼不污其心名毕竟净。其心净已随菩提行名如法住。海慧菩萨言。世尊。若有亲近恶知识者非如法住。不修圣法非如法住。若近恶友则行魔业堕于魔处。世尊。若有欲离一切魔业诸魔行处诸恶法者。当近善友。佛言。善男子。汝今真知魔业行不。已知世尊。善男子。汝今当为无量菩萨大众而说。世尊。夫魔业者即是眼色。若人见色生贪著心即是魔业。乃至意法亦复如是。复次世尊。菩萨修行檀波罗蜜时。不爱之物持用惠施。所爱财货贪吝不舍。爱者则施恚者不与。分别受者及以财物。若有分别如是二者是名魔业。复次世尊。菩萨修行尸波罗蜜时。护持禁戒近持戒者。赞叹己身毁呰破戒是名魔业。复次世尊。菩萨修行忍波罗蜜时。于大力者能生忍辱。于少力者不能生忍。见大力者软语谦下。见小力者粗语轻蔑是名魔业。
　　复次世尊。菩萨修行进波罗蜜时。说声闻乘说缘觉乘说菩萨乘。修菩提时。轻慢声闻辟支佛乘。口不宣说。乐于世行不乐供养恭敬三宝。所谓华香幡盖伎乐。尊重赞叹不求多闻。见多闻者不能亲近是名魔业。复次世尊。菩萨修行禅波罗蜜时。获得禅定不能调伏一切众生。心生悔厌贪著禅乐。呵说法者不乐讲论。赞叹寂静贪著禅味。呵毁二界爱无色身。寿命极长不见诸佛。不闻正法远离善友。不知方便受舍修舍是名魔业。复次世尊。菩萨修行般若波罗蜜时。知于因果。不以四摄摄取众生而调伏之。不知众生上中下根是名魔业。复次世尊。菩萨若乐空闲寂静。乐寂静已受寂静乐。不乐听法说法问疑。以寂静故烦恼不起。以不起故不知知想。不离离想不证证想。不修修想不得实义是名魔业。复次世尊。菩萨若有修集多闻。好语乐语。微妙之语。软语喜语。若为衣食卧具利养而演说法。若有信解能至心听而不为说。若有放逸致供养者便为说之。可为说者而不为说。不可说者反为说之是名魔业。复次世尊。若有菩萨说法之时秘藏深义。有诸天人得他心智。知已不悦即作是念。我为如来真正法来。不为世间浅近语来。是人欲毁如来正法不能增长。若人有毁佛正法者。我不乐见闻。其所说即便舍去是名魔业。复次世尊。若有菩萨于恶知识作善友想。恶知识者不以四摄摄取众生。不修多闻不化众生。不说出法乐说世语。不知法不知时不知义是名魔业。复次世尊。恶知识者。不能开示分别解说声闻缘觉菩萨佛法。不化众生令修慈悲远离八难修行施戒。柔软语言亲近平等教忍无力。说言佛道甚为难得。无量世中勤苦乃获。是名恶友名为魔业。复次世尊。菩萨若有憍慢之心。以憍慢故不能供养佛法众僧师长和上父母长宿同学同师。若见胜己不能亲近听法问疑。是故虽闻闻已便失。见下己者亲近爱念。是故恶法渐渐增长。恶法增故远离善法。世尊。譬如大海渐渐深故一切诸流悉共归之。菩萨坏慢亦复如是。渐渐增长一切善法。菩萨若不坏憍慢者是名魔业。世尊。譬如有人高原陆地种瞻波树。水常行处复作坻塘。地既高燥又不得水。渐渐枯黄不能增长。世尊。菩萨摩诃萨亦复如是。憍慢增故不亲善友。不闻正法虽闻复失。复次世尊。菩萨摩诃萨身色具足端正自在。多有眷属福德庄严。未能具足智慧庄严。以是因缘生于憍慢。以憍慢故。若有菩萨具智庄严。思惟正法身体羸瘠。见已轻慢不能供养。以是因缘复增憍慢。无明放逸不调魔业。如是菩萨为色生慢是名魔业。尔时世尊告海慧菩萨言。善哉善哉。善男子。善能分别宣说魔业。善男子。至心谛听。吾今当说坏魔业道。善男子。一切诸法其性空寂。若知诸法其性空已。亦知一切众生皆空。既知空已而修慈心调伏自身。是名菩萨破坏魔业。若观诸法性是无相。而为众生修集慈心。是名菩萨破坏魔业。若观诸法性是无愿。为诸众生至心求有。既求有已随而调伏。是名菩萨能坏魔业。观一切法性是无贪。众生之性亦复无贪。为调伏贪而摄取之。是名菩萨能坏魔业。若观诸法性是无恚。众生之性亦复无恚。为调伏恚而摄取之。是名菩萨能坏魔业。若观诸法性是无痴。众生之性亦复无痴。为调伏痴而摄取之。是名菩萨能坏魔业。观诸法性无生无灭。坏生灭故宣说正法。是名菩萨能坏魔业。观一切法性是平等。虽说三乘不舍大乘。是名菩萨能坏魔业。若不贪著心意识等。亦能远离一切因缘。为诸众生得解脱故修法庄严。虽过诸行终不舍离菩萨所行。是名菩萨能坏魔业。说是法时。天魔波旬庄严四兵来趣宝坊。如先趣向菩提树时。如来见已告海慧言。汝说魔业我说坏魔。以是因缘魔王波旬。庄严四兵而来至此。欲设何计以当御之。海慧菩萨言。世尊。我今欲持魔王波旬及其眷属置庄严国。我身当住魔所住处。尔时舍利弗言。善男子。庄严世界去此远近佛号何等。舍利弗。在此东方过于十二恒河沙等世界。其土有佛号破疑净光。今现在世为诸菩萨说净菩萨行。彼国三千大千世界有一亿魔。一一魔王有十千亿人兵眷属。其佛初坐菩提树时。如是诸魔悉共庄严至菩萨所。尔时菩萨先为诸魔讲宣正典。令其得住不退转地。然后乃成阿耨多罗三藐三菩提转正法轮。彼佛世尊。其大弟子及侍使者亦悉是魔。如是等魔悉能教化调伏众生。是故我今取魔波旬安置彼土。为欲坏其所行魔业。庄严如来无上正法。时魔波旬闻是语已心生恐怖。四望顾视欲求退处。四方障碍不得从意。复欲灭身亦不能得。方计不立倍复生懅。白佛言。世尊。唯愿大慈少见救护。佛言。波旬我于此事不得自在。汝当归向海慧菩萨求哀忏悔。时魔波旬即向海慧合掌而言。善男子。我从今日不敢复作如是魔业。唯愿仁者听我忏悔。海慧菩萨言。我于汝所都无嗔心。菩萨之法常应忍辱一切众生。波旬。汝可往彼礼觐彼佛。汝身当得无量利益。尔时菩萨即以右手摩其顶上作如是言。若诸菩萨于诸法中无贪吝者。以我神通令汝必至彼佛世界。言已波旬即至彼土。既至彼土见佛敬礼却住一面。彼诸菩萨白佛言。世尊。何等国土有如是等不净之人而来至此。佛言。善男子。西方过十二恒河沙等诸佛世界。彼有世界名曰娑婆。佛号释迦牟尼。为过数量诸菩萨等说大集经。彼有菩萨名曰海慧。说魔业时。是魔庄严四种兵众来至会所。海慧菩萨以神通力移来至此。彼世界中诸菩萨等语波旬言。善男子。汝今宜发阿耨多罗三藐三菩提心远离魔业。我当与汝共为同学。时魔波旬闻是语已。即发阿耨多罗三藐三菩提心。时诸菩萨即请波旬升师子座。问波旬言。承彼如来为诸大众说大集经。斯有何事惟仁说之时魔波旬。以海慧菩萨神通力故宣说所闻。乃至不失一句一字。彼诸菩萨即白佛言。我等愿乐欲见彼佛释迦牟尼及众菩萨。彼佛即告诸菩萨言。且待须臾。自当得见此宝坊中。诸菩萨等复白佛言。世尊。我等欲见魔王波旬。于彼世界为何所作。尔时世尊观此彼界众生心已。告海慧菩萨言。善男子。汝今当以此佛世界示彼菩萨。尔时海慧菩萨即于十指放大光明。其光即过十二恒河沙等诸佛世界遍照彼土。此间大众悉见彼土佛及菩萨魔王波旬处师子座说大集经。时诸菩萨即从座起。向彼如来头面敬礼。散种种华而以供养。所散诸华当彼佛上变成华台。彼诸菩萨见是华台即白佛言。世尊。如是华台从何处来。佛言。善男子。娑婆世界诸菩萨众所散供养。诸菩萨言。世尊。云何令我得见彼土娑婆世界。佛言。善男子。汝等今当敬礼是光至心念持。自当得见彼佛世界。时彼菩萨如佛所言。敬礼光明至心念持。即得见此娑婆世界。见已即起礼释迦牟尼佛。以诸香华遥供养之。又见三千大千世界。净水澄满犹如大海。彼所散华至此世界大宝坊中。当如来上变成宝盖。时魔波旬白彼佛言。世尊。我当云何还彼世界。佛言。善男子。若欲还者应当至心念于海慧。时魔波旬至心念于海慧菩萨。念已即得还此世界。时舍利弗见魔波旬即作是言。波旬汝得见彼佛世界不。波旬言。舍利弗。我已见之。及见彼土清净菩萨所住之处。舍利弗言。汝于彼土作魔业不。大德。我至彼土至心勤求无上菩提。何缘复得造作魔业。若有至心求菩提时见魔业者。是人则得勤修精进。此界大众见魔波旬还来至此。六万众生十千魔众。同共发阿耨多罗三藐三菩提心作是言。愿我等辈所受身形。如彼菩萨身形无异。海慧菩萨言。世尊。为阿耨多罗三藐三菩提。多有怨敌。善哉世尊。为护法故建立神通。以通力故是经当得久住于世。佛言。善男子。我今所立善愿神通。为诸众生种于善根。尔时世尊告四天王。汝等当知。若我弟子比丘比丘尼优婆塞优婆夷。受持读诵书写广说如是等经。汝等四王当深护助。无为欲乐而作放逸。吾今出世为坏放逸护正法故。而说咒曰。所谓。
　　三咩(羊鸣音)三摩三咩　沫顿祢　婆罗跋坻陀祢　陀那跋坻　投弥陀那跋坻阿婆散提　阿摩隶　毗摩隶　阇毗罗提　迦罗提　迦罗那　阿梨　阿罗跋坻阿隶婆散提　涅伽旦尼　阿跋坻　沫提　摩呼沫提　摩罗夷提　毗首提　毗首提跋坻　尼萨隶　莫罕泥
　　善男子。是名四天王咒。若有法师受持是经当诵是咒。诵已修慈缘念十方。至心念于四天王等。尔时四王当示其梦或自往护。时四天王白佛言。世尊。我等四王闻是咒已。即与眷属至法师所拥护侍卫。若是法师所须资生。我当方便令其得之。远离病苦身受安乐。尔时世尊告海慧菩萨。善男子。汝今至心听帝释咒。所谓。
　　阇耶　阇耶末坻　阿跋坻　跋坻　摩拘隶　斯陀跋坻　输泥　膻帝羯隶　檀提昙摩尼　多迦隶　叉耶叉耶目佉　阿跋蒂那　涅伽蒂那　莎坻　莎坻散提
　　来憍尸迦。阿修罗坏诸天则胜。诸天胜故佛法增长。憍尸迦。欲受安乐当护正法。善男子。是名释咒。善男子。若有法师欲说法时。当先洗浴令身净洁。持妙香华正东而礼。一心忆念十方诸佛。慈心普及一切众生。然后乃升师子法座。诵如是咒而作是言。憍尸迦来。四天王来。为诸大众除却障碍消灭烦恼。尔时帝释及四天王。念法师故即便共来。是故大众乐闻说法。善男子。汝今复听十方诸魔及眷属咒。所谓。
　　奢咩　奢摩跋坻　奢摩密幉　阿浮隶摩罗歘坻　瞢崛隶　婆罗绨　迦由犁　坁祁跋坻　阿虑迦尼　比舍荼尼　尼末坻　阿跋持　区区隶　伽罗萨尼　忧目企　奢蜜坻　波罗目企　槃檀那涅伽熙坻　奢摩[糸*施]
　　如是咒者。力能系缚一切论师一切魔众。是名佛印。不可破坏魔眷属怨。善男子。若有法师受持读诵如是等咒升师子座。专念诸佛慈及众生。自于己身生医师想。于所说法生良药想。于听法者生疾苦想。于如来所生善友想。于正法中生常恒想。若能如是说正法时。其处四边各一由旬魔不能到。时魔波旬白佛言。世尊。若佛弟子有能读诵如是神咒。其身清净我当拥护不作魔业。我以海慧神通力故舍于魔业。随有国土城邑村落说是法处。我当化身亲往听受。佛言。善哉善哉。波旬。汝若能得如是心者则坏魔业。亦当获得如是等法。善男子。复当至心听梵天咒。所谓。
　　迷多伽隶　迦楼那伽隶　无经多伽隶　忧比叉伽隶　佛陀伽隶　昙摩伽隶　僧伽伽隶　苏羯多毗阇耶　摩诃毗檀尼　毗兽提目尔　尼波隶陀耶　乌阇跋坻　乌阇严弥　捺檀尼　昙摩波坻吒跋尼　萨遮坻优波跋坻毗兽坻　莎折多优波舍弥　乌卢迦耶梵摩　毗卢迦耶梵摩
　　若欲具足受持如是梵天咒者。当行梵行清净持戒。读诵是咒请召梵天。梵天汝来拥护如是大众。令其至心乐听正法。念于三宝转正法轮护持法城。若有法师能调诸根。至心净护身口意等。勤修戒忍精进多闻。发菩提心修四无量。升于法座诵如是咒。诵是咒已。梵天王等与诸眷属悉来集会是讲法所。尔时梵王白佛言。世尊。若有法师读诵是咒。我在初禅闻是咒已。当舍定乐而往其所。当施八法。何等为八。一者施念。持所闻故。二者施慧。思惟深法故。三者施解。分别深义故。四者施乐说无碍。为坏疑心故。五者施辞无碍。为解一切众生语故。六者施无所畏。为众无胜故。七者施法光明。为不谬说故。八者施其不谬授记。世尊。我等亦能广宣是法。善男子。我涅槃后如是等天当护正法。海慧菩萨言。世尊。如来正觉涅槃之后。若有信者应以此法付嘱其人令得久住。尔时世尊眉间白毫放大光明。遍照三千大千世界。如来化身充满其中。三十二相八十种好具足庄严。数如三千大千世界。一切卉木茎节枝叶。是诸化佛同作是言。十方诸佛释迦如来。同愿正法久住于世。何以故。虽有一切恶魔眷属。不能破坏如是等法。大地可坏。大海可焦。须弥山王可碎如尘。众生诸心可合。是一虚空可画。四大可转。诸佛誓愿不可变易。尔时世尊即告阿难。汝当受持如是等经读诵广说。海慧菩萨言。世尊。今此会中多有无量诸大菩萨。如来何缘顾命阿难令受持之。时诸大众咸有疑心。海慧阿难谁念心多。尔时世尊知众会疑。告大迦叶。三千大千世界众生数为多不。甚多世尊。迦叶。假使如是无量众生。悉得人身常问如来。如来所说不可穷尽无有障碍。善男子。如天降雨无有障碍。一切众流归集大海。而是大海无增无减。海慧菩萨所可受持。十方佛法亦复如是。迦叶。假使三千大千世界。所有众生具足总持。如阿难等。欲比海慧所受持法。百分千分百千万分不及其一。说是语时百千众生发阿耨多罗三藐三菩提心。以妙华香贡上供养海慧菩萨。尔时莲华菩萨白佛言。世尊。若有人能信顺受持。读诵书写解说其义。供养恭敬如是经者得几所福。尔时世尊即说偈言。
　　若满三千大千界　　七宝奉施十方佛
　　不如信顺是经典　　受持读诵福多彼
　　四法所成诸功德　　佛说无量无边数
　　发菩提心常法施　　如法而住修集悲
　　佛说四法无边量　　智者闻已不怖畏
　　虚空之性众生界　　如来正智菩提心

　　说如是等法宝聚时。十方所来诸菩萨等。以妙香花种种伎乐。供养于佛尊重赞叹作如是言。世尊。若有人能受持读诵书写解说如是等经。所得功德不可称量。十方诸佛说不能尽。何以故。世尊。众生若闻如是等经。无有不发阿耨多罗三藐三菩提心者。是故此经名大宝聚。尔时一切大众人天。一切声闻及阿难等。诸迦楼罗乾闼婆等及世间人。闻经欢喜。信受奉行。

　　　　大方等大集经卷第十一



　　　　大方等大集经卷第十二

　　　　北凉天竺三藏昙无谶译

　　无言菩萨品第六

　　尔时世尊。故在欲色二界中间大宝坊中。与诸大众围绕说法。时王舍城师子将军家产一子。当其生时。虚空之中多有诸天作如是言。童子。当应念法思惟于法。凡所发言莫说世事。常当颁宣出世之法。常当守口慎言少语。莫于世事起诸觉观。当依于义莫依文字。尔时童子闻是语已。不复涕泣无婴儿相。乃至七日色貌和悦。见人欢喜目未曾眴。是时有人语其父母。是儿不祥不应畜养。何以故。喑无声故。父母答言。是儿虽复喑不出声。然其身根具足无缺。当知是儿必有福德。非是不祥薄福之人。因为立字字曰无言。时无言童子渐渐长大如八岁儿。所游方面人所乐见。随有说法转法轮处。乐往听受口无所宣。尔时无言童子。以佛神力与其父母眷属宗亲往宝坊所。到已见佛心生欢喜。礼敬供养右绕三匝。合掌而立。并见十方诸来菩萨生大喜心。尔时舍利弗白佛言。世尊。师子将军所生之子。身根具足而不能语。是何恶业因缘所致。佛告舍利弗。汝今不应作如是语轻是童子。何以故。是人即是大菩萨也。已于无量无边佛所种诸善根。不退转于菩提之道。是儿生时。多有诸天来诫敕之。善哉童子。当念正法思惟正法。无得宣说世间之事。常当颁宣出世之义。常当守口慎言少语。莫于世事起诸觉观。当依于义莫依文字。舍利弗。如是童子从天教诲。是故无语默然思惟获得四禅。舍利弗。无言菩萨示如是身。则能调伏无量众生。是故默然无所宣说。舍利弗。我今说是大集经典。无言菩萨。当于此中能大利益无量众生。时无言菩萨。以己愿力神通道力。令诸天龙夜叉乾闼婆阿修罗迦楼罗紧那罗摩睺罗伽。比丘比丘尼优婆塞优婆夷。各自见其右手之中有大莲华犹如车轮。色香具足微妙第一人所乐见。一一华台有一菩萨结加趺坐。三十二相八十种好庄严其身。尔时无言菩萨现如是等大神通已。低头合掌作如是言。南无佛陀。南无佛陀。诸莲花台中一切菩萨。亦复如是同作是言。南无佛陀。南无佛陀。发是言已。十恒河沙等世界大地六种震动。虚空诸天以妙香华种种伎乐供养于佛。尔时无言以佛神力及己愿力。与诸菩萨踊在虚空高七多罗树。正向于佛而说偈言。
　　如来无色示现色　　亦复于色无染著
　　若有众生入佛法　　云何当知真实色
　　非色聚中有如来　　亦不离色有如来
　　如来已离诸色聚　　哀愍众生故示色
　　如来哀愍众生故　　以诸相好庄严色
　　实无色相为众说　　是故如来难思议
　　如来正法无文字　　离文字已无有声
　　无有文字无可说　　甚深寂静无有觉
　　如佛先在菩提树　　所觉诸法亦如是
　　此法无字无音声　　亦无造作无可说
　　如是诸法无相貌　　亦以远离一切相
　　一切诸法若无相　　如来云何而演说
　　如来具足大慈悲　　是故怜愍为利益
　　不可说法而演说　　亦知真实不可说
　　如来了知不可说　　亦知音声性空寂
　　真实了知一切义　　是故名佛真实觉
　　所说之法名世谛　　如来真实觉知之
　　世谛不出无有性　　不可造作无有期
　　真实无有色相貌　　为众故示种种色
　　知法无法无上尊　　为众生故而演说
　　我初生时受天语　　是故默然无所说
　　至心念法思惟法　　是故不见色与声
　　若得入于深法界　　尔时则无色声等
　　若能远离于心业　　即得远离于口业
　　无有言说即是语　　虽复言说亦无语
　　语亦非作亦非说　　言语本性寂静故
　　我今至心念菩提　　亦复至心修其道
　　我今说是无上语　　亦当定得真实道
　　我心不得菩提道　　口及口行亦不得
　　无上菩提即是空　　其性本来常寂静
　　如菩提性声亦尔　　不见不取法性故
　　我声如是不可见　　所求菩提亦如是
　　为菩提故有修行　　是行亦无所至处
　　是行如是无至处　　是故菩提处非处
　　六波罗蜜如菩提　　一切善法亦如是
　　一切语言无语言　　于无语中能说语
　　若有惠施妙音声　　惠施之主及财物
　　如是等施即菩提　　一切皆悉不可说
　　若是布施可口说　　菩提体亦应可说
　　菩提之性如虚空　　一切音声亦如是
　　若有心能真实知　　知已亦能宣说声
　　随知是声而处灭　　即是菩提真实相
　　若能远身口意业　　一切烦恼亦复然
　　即是一切波罗蜜　　如来所说实法性
　　惠施不在菩提中　　菩提不在惠施中
　　如是二法即音声　　亦无所住无至处
　　若有能知如是等　　即是真实大菩萨
　　若于施时不生慢　　即是无上大施主
　　护持禁戒即是声　　无有形色无至处
　　诸法不生及不灭　　即是无上持戒相
　　如是禁戒无能作　　亦复无身口意业
　　若不出灭不造作　　云何可说是禁戒
　　为流布故出音声　　众生立名名禁戒
　　如诸禁戒声亦尔　　如是二法俱无漏
　　口之所说为戒故　　而说种种诸庄严
　　音声实无诸庄严　　真实知之无所有
　　身业口业及心业　　能回此戒向菩提
　　禁戒音声及菩提　　如是二法如虚空
　　若有能作如是知　　是人即行戒行处
　　即能得到戒彼岸　　彼处甚深难得见
　　说忍音声即是空　　空性无处无造作
　　忍辱与空是二法　　无有差别如虚空
　　忍辱之声非色作　　不可睹见无处所
　　若有修集平等心　　即是忍之真实相
　　忍辱虽复念念灭　　而与色身常共行
　　一切文字皆无漏　　众生立名名忍辱
　　若有能调身口意　　即是无上之忍辱
　　若有能忍忍辱者　　是亦即是无上忍
　　若有众生碎其身　　节节坏末如胡麻
　　观身犹如干草木　　是则名之为身忍
　　若闻恶口骂詈时　　其心不动如法住
　　观察音声如虚空　　即是无上之口忍
　　若能通达烦恼因　　远离一切诸烦恼
　　是则名之为心忍　　不为一切烦恼污
　　如忍即是菩提性　　身口意业亦如是
　　若能回是向菩提　　是则名为得菩提
　　若有众生勤精进　　上中下等及粗细
　　于无量劫修集之　　无所获得无毕竟
　　若不获得精进者　　是故菩提名无得
　　若能不得一切法　　即是无上勤精进
　　若有如是精进者　　不增不减如虚空
　　如是即是大菩萨　　勤行精进无所畏
　　一切诸禅无有聚　　无有造作无至处
　　若有思惟一切法　　即是真禅波罗蜜
　　远离一切诸恶色　　恶身恶口亦复然
　　能焦一切诸烦恼　　即是真禅波罗蜜
　　若能观心真实性　　一切法中亦不见
　　若能无心远离心　　即是真禅波罗蜜
　　若能观心及菩提　　即是无上真实见
　　若有如是真实见　　获得菩提不为难
　　若能知见无文字　　一切诸法无生灭
　　若作如是观见者　　是即名为大智慧
　　虽复口说于智慧　　智慧亦不住口声
　　若知口声实无声　　即是智慧之真性
　　若法无有此彼住　　中间亦复无住处
　　一切法性无住处　　即是无上大智慧
　　无有文字无有行　　无有相貌无有性
　　无有取舍等二相　　是名无上大智者
　　若观一切波罗蜜　　其性平等如虚空
　　是即名为无平等　　能观一切法平等
　　若能平等一切法　　亦能观于众生等
　　悉能等观一切佛　　所得智慧无平等
　　若诸菩萨有智者　　能观如是无等法
　　即得无上菩提果　　犹如先佛之所得

　　无言菩萨说是偈时。万二千那由他众生发阿耨多罗三藐三菩提心。六万菩萨得无生忍。时华台中诸菩萨等。悉从座起头面礼佛。以妙莲华恭敬供养无言菩萨。口宣是言。我是知恩我今报恩。时舍利弗言。世尊。如是菩萨何因缘故发如是言。我是知恩我今报恩。佛言。舍利弗。如是菩萨皆悉因于无言菩萨发菩提心。是故说言我是知恩我今报恩。今复因于无言菩萨听受如是大集经典。并来睹见供养于我。尔时无言菩萨白佛言。世尊。我有所疑今欲启请。唯愿如来哀愍听许。佛言。善男子。随意致问当为汝说。时舍利弗语无言菩萨。仁者。若无言语云何得问。大德。一切诸法皆悉无言无字无说。何以故。一切众生性无言故。以觉观故而有声出。若无觉观云何有声。云何可说。云何有字。大德。夫觉观中无字无声。离于觉观亦无声字。觉观之体即非觉观。我作文字亦不觉观。我因觉观有大功德。若能观于如是深法。是则名为十二因缘。若从缘生即是空寂则无定相。若有如是真实知者。即是真实知于法性。大德。诸法悉从因缘和合。而和合中实无作者生者出者。是故诸法无主无音无声无心。无有觉观非无觉观。何以故。颠倒因缘而有出灭。是故若有问者听者及解说者。不合不散一相无相。大德。夫问难者即是大悲。我有大悲是故问佛。如是问者即是悲问非口问也。夫口问者是声闻问。声闻著声故名声闻。菩萨普悲故无口问。舍利弗言。善男子。若一切法性无定者。一切众生性亦无定。若无定者菩萨为谁而修悲心。大德。若诸众生有定性者。一切菩萨终不修悲。一切众生实非众生。以颠倒故作众生想。是故菩萨修集悲心。为坏颠倒宣说无我。大德。菩萨摩诃萨不为坏有而说正法。不为坏我寿命士夫而修慈悲宣说正法。为知真实深法界故而宣说法。真法界者即空三昧无相无愿。舍利弗言。善哉善哉。善男子。我亦如是真实了知。所以相问试汝智耳。为令佛法增长故问。为欲利益众生故问。尔时无言菩萨白佛言。世尊。如经中说有二因缘能生正见。所谓闻声及善思惟。唯愿哀愍为诸菩萨广宣说之。云何闻声及善思惟生于正见。佛言。善男子。至心谛听。吾当为汝分别解说。善男子。为菩提心而听法者即是闻声。至心忆念菩提之心。是善思惟。观菩提心是名正见。复次善男子。为菩提道而听法者。是名闻声。不远离道是善思惟。如法而住是名正见。为调伏心而听法者。是名闻声。远离恶心是善思惟。获得善心是名正见。为严善法而听法者。是名闻声。修集庄严是善思惟。愿向菩提是名正见。为听善法是名闻声。增长善法名善思惟。愿向菩提是名正见。为听惠施是名闻声。能舍一切是善思惟。不求果报是名正见。为听戒聚是名闻声。至心护戒名善思惟。愿向菩提是名正见。为听法忍是名闻声。打骂不报是善思惟。愿向菩提是名正见。为听精进是名闻声。破坏懈怠是善思惟。愿向菩提是名正见。为听三昧是名闻声。能净身心是善思惟。愿向菩提是名正见。为听智聚是名闻声。闻已正观是善思惟。愿向菩提是名正见。听四摄法是名闻声。摄取众生是善思惟。知是摄法无取无作空无所有是名正见。听五通法是名闻声。得身心轻名善思惟。愿向菩提是名正见。听四无碍是名闻声。修集无碍是善思惟。愿向菩提是名正见。听四依法是名闻声。勤修四依名善思惟。愿向菩提是名正见。听三十七品是名闻声。若闻演说四念则是念处。说于舍离谓四正勤处。说于定聚谓四如意。说无所畏谓诸根处。说无能坏谓诸力处。说离烦恼谓七觉分。说真知法谓八正道。是善思惟不著断常。以如是道愿向菩提是名正见。听四谛法是名闻声。知苦离集证灭修道。是善思惟。见如是法不生不灭是名正见。听三解脱是名闻声。信空三昧。不畏无相。不疑无愿。是善思惟。以如是法愿向菩提名为正见。修空三昧调心明见。修集无相为除觉观。修集无愿为求诸有。是名正见。听发心法是名闻声。修菩提道是善思惟。其心不退是名正见。得善知识是名闻声。供养亲近名善思惟。受其教诲是名正见。听于法界是名闻声。观于法界是善思惟。如法而住是名正见。见佛世尊名为闻声。念诸菩萨名善思惟。得毕竟道是名正见。初听八万四千法聚是名闻声。观诸众生如是行处是名思惟。调伏八万四千诸根是名正见。善男子。随何因缘能生善法是名闻声。闻已不离诸善因缘名善思惟。以如是法愿向菩提是名正见。善男子。如是二法无有差别。谓善思惟及以正见。何以故。一切诸法平等无二。是善思惟能观平等。是正见故。无增减者即是正见。无取舍者即是正见。无作作者即是正见。无觉观者即是正见。无念念处即是正见。无作无思即是正见。无一无二即是正见。一门一味一乘一行其性是一。无诸烦恼憍慢等结。无闻无说无垢无净。法界之性不可分别。如如不动三世平等。无我我所。无有众生寿命士夫。无字无声。不可宣说。不知不见。一切法中得知足心。远离诸相。断一切喜觉观屋宅。乃至赞佛不生佛相。若入定时。观如是等甚深法界。名善思惟。从定起已为诸众生。宣说如是甚深法界。是名正见。说是法时十千菩萨得是正见。
　　尔时舍利弗语无言菩萨言。善男子。从谁闻法而得正见。无言菩萨言。大德。若有不得去来现在菩提心者。我从彼闻而得正见。观三世等一切法等。于一切法不生觉观。其心不住有为无为。远离一切众生之相。而为众生修诸苦行。亦复远离二种之相。一众生相。二者心相。远离二节知实法性。实法性者无有有有。通达一切诸佛深法。不生憍慢自言我知。大德。我从是人听受正法。是人亦不宣说一字。亦令一切而乐闻之。知法真实不可宣说。为众生故而宣说之。出于世间不为世污。毕竟修集无有能知修与不修。我从是人闻受正法。住于法性于众生性不生分别。观众生性法性空性皆悉平等。我于如是人边闻法。是人不坐菩提树下。不起不行不眠不卧。不睡不寤而得菩提。得菩提已终不作相言得菩提。一切众生亦不知彼获得菩提。无得乃得故无得相。大德。夫正法者无有光明。无光明者即无处所。无处所者即是无身。无身者即是无畏。无畏者即是不出。不出者即是不生。不生者即是不灭。不灭者即是不著。不著者即是不动。不动者即是不变。不变者即无駃无闇。无駃无闇即无觉观。无觉观者即是无世。无世者即是无器。无器者即是无贪。无贪者即是性净。性净者不合烦恼。不合烦恼者即不颠倒。不颠倒者即是平等。平等者即是真实。真实者不生不灭。不生不灭者名从因缘。从因缘者即不去来。不去来者即无境界。无境界者即是无句。无句者即是不狂。不狂者即是无闻。无闻者即是无作。无作者即是无住。无住者即是无字。无字者即是无相。无相者即是过于心意识句。过心意识即是寂静。寂静者即是无热。无热者即是无嗔。无嗔者即毕竟。毕竟者即是无有。无有者即是涅槃。是名为法。大德。即是正法。即是说法。即是闻法。即是正见。大德。夫正见者不见于身。身行病行。不见于见。不生贪著。不觉不观。是名佛法圣见正见。复次大德。观无明爱与解脱等无有差别。是名正见。如是见已不著不取。是名圣见。复次大德。观贪恚痴空无相愿平等无二。不见于相见无相相。是名圣见。不观一二等一切法。名圣正见。复次大德。若能观我及众生等。众生等故如来平等。如来等故佛法平等。佛法等故圣众平等。圣众等故大慈平等。慈平等故虚空平等以不住住。如是平等名圣正见。大德。如一切法声亦如是。如声即是圣见即是正见。大德。圣正见者亦无生出。若无生出从谁听法。舍利弗言。如我解仁所说义者。一切诸法无所语言。大德。如是如是。一切诸法实无言语。善男子。若言如来成就功德。如是言中得何等罪。大德。若如是说。当知是人有大过咎。何以故。如来功德不决定故。所以者何。无福无罪故名如来。若观如来有功德者。是名为欲。夫有欲者即是大欲。有欲大欲即是过咎。善男子。云何得名无过咎耶。大德。如第五大。如第七情。如十九界。无出无入无生无灭。无有造作无心意识。乃名无过。若有知见远离证修。是名罪过。若有诸界是名罪过。若无诸界是名无过。
　　尔时佛赞无言菩萨言。善哉善哉。善男子。如汝所说即是善说。说是法时万二千菩萨得无生法忍。无言菩萨复白佛言。世尊。如佛所说。菩萨摩诃萨有四种力。所谓信力进力念力慧力。唯愿如来广分别说。云何名为菩萨四力。佛言。善男子。至心谛听吾亦当说。若有菩萨于佛正法深信顺解不作疑心是名信力。若勤精进求于佛法。不休不息不生疑悔是名进力。若有菩萨求于善法。得已不失念菩提心。所作善根。愿向菩提是名念力。若有菩萨内自思惟不随他语了知法性是名慧力。复次善男子。若有信心亲近圣人是名信力。若能供养如是圣人是名进力。至心听受圣人之言是名念力。闻圣法已如法而住是名慧力。复次善男子。信业果者是名信力。既生信已不作诸恶是名进力。过去善业现世犹增是名念力。若知诸法有因有果是名慧力。复次善男子。若信心法不可说者有名信力。若因此信能调伏心是名进力。若能至心是名念力。观法如幻是名慧力。复次善男子。若见法空是名信力。若断邪见是名进力。若见内外悉皆空寂不生怖畏是名念力。若能观见第一义空是名慧力。复次善男子。若能观见无相无愿是名信力。为他演说无相无愿是名进力。至心观察无相无愿是名念力。了知是法不可宣说是名慧力。复次善男子。能一切施不求果报是名信力。施已不悔亦不休息常行不绝是名进力。施时至心念于菩提发愿回向是名念力。不观财物受者施者及以果报是名慧力。复次善男子。若有受持清净禁戒不求果报是名信力。不生烦恼毁坏禁戒是名进力。如是净戒至心护持愿向菩提是名念力。观身口意如水中月响幻炎等是名慧力。复次善男子。若有修行忍辱之法不求其果是名信力。若有打骂能忍受之是名进力。为忍辱故修集慈悲及不放逸愿向菩提是名念力。观身口意都无所忍是名慧力。复次善男子。若有了知勤精进故。得阿耨多罗三藐三菩提。非懈怠得是名信力。若能调伏一切众生。护持听受供养正法。能为众生趋走给使能净佛土是名进力。能令众生远离懈怠。勤修精进愿向菩提是名念力。若修精进不增不减是名慧力。复次善男子。若乐寂静离说世事是名信力。若住空寂获得四禅及八解脱是名进力。若于诸禅无有退失是名念力。若观诸禅无常苦无我是名慧力。复次善男子。若闻一切诸波罗蜜三十七助菩提之法信不生疑是名信力。闻已转为众生演说是名进力。心善思惟是名念力。如法而住是名慧力。复次善男子。为诸众生修集慈心是名信力。怜愍众生令其离苦是名进力。观察法已心得大喜是名念力。于怨亲中其心平等修集大舍是名慧力。复次善男子。观察是身无量众恶之所成就诳惑凡夫犹如幻相是名信力。受死苦时专心系念佛法僧宝不惜身命是名进力。亦不生于诸恶之心。声闻心辟支佛心。贪心嗔心痴心。妒心悭心毁戒心是名念力。若观法界分别法界观无碍智。亦知过去未来现在是名慧力。复次善男子。喜者名信。不退转者名为精进。不狂乱者名为念力。了了知者名为慧力。复次善男子。以信力故能有所作。以进力故事得毕竟。以念力故无所漏失。以慧力故能如法说。复次善男子。观疑网故名为信力。远离疑故是名进力。更不生疑是名念力。说能坏疑是名慧力。复次善男子。信佛法者是名信力。为菩提故而修行之是名进力。得顺忍故是名念力。得无生忍是名慧力。善男子。信根信力无有差别。进根进力。念根念力。慧根慧力。亦复如是。说是法时。百千菩萨得无生忍地。四万二千众生发阿耨多罗三藐三菩提心。
　　是时会中有一菩萨名曰莲华。语无言菩萨言。善男子。汝向问佛。佛即为汝分别解说。汝心喜耶。无言菩萨言。善男子。我亦不问不听一法。云何生喜。莲华菩萨言。善男子。汝于佛所不听法耶。无言菩萨言。诸佛如来都无所说。我云何听。何以故。我非法器故。莲华菩萨言。汝今若非是法器者。是何等器。无言菩萨言。善男子。我身今者尚非法器。况复余器。莲华菩萨言。汝若非是真法器者。云何当得阿耨多罗三藐三菩提。无言菩萨言。善男子。阿耨多罗三藐三菩提亦非是器。善男子。若离佛法有菩提者。当知有器。一切佛法即是菩提。菩提即是佛法。善男子。是故我若远离烦恼。不见佛法不见菩提。烦恼菩提及以佛法无有差别。若烦恼中见菩提者即是如见。若离烦恼见菩提者是名倒见。莲华菩萨言。善男子。云何名倒见。见我寿命士夫摩纳。离是之外别有贪欲嗔恚愚痴。是名倒见。一切法性及菩提性无有差别。无作无受我性众生寿命士夫摩纳。即是贪欲嗔恚愚痴。如是等法即是菩提。是名如见。即四大中及四大造求于菩提不余处求。云何名求。求时不见一切诸物。不见者即是无处。无处者即是无住。无住者即是一切诸法之性。一切诸法若无性者即是实相。实相者非常非断名毕竟节。若有能见如是等节。当知是人不流不散。不流不散即无生灭即是涅槃。即是实知一切诸法。若如是等得涅槃者。即是圣句入于涅槃。是故如来于经中说。自不调伏能调伏他。自不解脱能解脱他。自不寂静能寂静他。自不涅槃令他涅槃。无有是处。若自调伏令他调伏。若自解脱令他解脱。若自寂静令他寂静。若自涅槃令他涅槃。斯有是处。善男子。菩萨摩诃萨修菩提道。解了一切众生所行。于诸法相及以法界不生分别修行一切善法之时。亦不见有诸魔徒众。虽求佛法不见求者。虽调众生不见我人。虽行诸法烦恼不污。虽顺世法世法不染。负五阴担亦无住处。远离诸界不动法界。修解脱法门不退善法。明见三界不杂烦恼。行檀波罗蜜不生憍慢。乃至般若波罗蜜亦复如是。随一切行实不行于一切诸行。若能修行如是等行。当知即是行菩提道。于菩提道及菩提行不生分别。若行如是菩提道行。于诸法中不见有我。无贪无嗔无亲无怨无有障碍。若无障碍即无为行。若无为行即是真实大菩萨也。莲华菩萨言。善男子。何因缘故名为菩萨。善男子。能觉众生所不觉者故名菩萨。能寤无明睡眠众生故名菩萨。演说随顺菩提之法故名菩萨。能令众生深乐寂静是名菩萨。增长佛语竖正法幢护念圣众。于菩提心无有动转。不住声闻辟支佛心。终不舍离至诚之心。发愿毕竟能度未度能解未解。为无依者而作归依。能灭未灭能调烦恼。不脱烦恼观生死过亦求诸有。修空三昧不舍众生。修集无想不舍菩提想。修集无愿深乐诸有。虽乐佛法于贪无贪。知有为法多诸罪咎。而其内心不舍有为。虽离诸闇不得大明。得大智慧以为器钾。深乐惠施严施璎珞。净佛世界具足净戒。具足誓愿具足忍辱。能调一切不忍众生。勤修精进求无坏身。能坏欲界乐受下身。虽受诸有其心不悔。善知方便常自调伏求于菩提。为诸众生修习慈心。为坏众苦修集悲心。为调不调修习喜心。非毕竟舍修集舍心。通达了了解甚深义。非诸声闻缘觉境界。依于义法了义经智不依世法。亦为众生而作依止。为诸众生庄严身口。如说而作庄严于心。为诸众生庄严神通。利益众生犹如大地。能净一切犹如大水。烧诸烦恼犹如炽火。于法无碍犹如猛风。于法平等犹如虚空。得陀罗尼持一切门。乐说无碍令众喜闻。至心念佛为净心故。能大法施假食施故。正命自活威仪清净。修无诤三昧深乐寂静。乐调众生离说世语。见乐世者呵啧教诲。具七种财其心柔软。乐行惠施坚固不退。眷属不坏亲近善友。知恩报恩观过去业。随众生意能坏疑心。观察生死多诸过咎。所作至心解一切语。修集大乘不疑三乘。众生乐见随问而答。得无碍智诸佛所念。时节语不多语。光明清凉犹如秋月。善法具足犹如满月。众生乐见犹如明月。增长善法犹如初月。一味甘甜如月一味。观一切法如水中月。清净无垢如月无翳。易共语言诸根具足。于一切法犹如桥梁。能度众生于四駃水。为诸众生营作佛事。其心初不动菩萨界。以如是义故名菩萨。尔时莲华菩萨白佛言。世尊。无言菩萨作如是说。当知不久得阿耨多罗三藐三菩提。转于无上法宝之轮。若有能信受持如是无言菩萨所说法者。亦复当得如是功德。佛言。善哉善哉。善男子。如汝所说。无言菩萨得慧灯三昧。是故若欲于无量劫说一句义不可穷尽。莲华菩萨言。世尊。唯愿如来垂矜哀愍。增长众生诸善法故。庄严无上大集经故。少为大众开示如是慧灯三昧。若有智慧菩萨。闻已亦当获得如是三昧。得已亦当疾得阿耨多罗三藐三菩提。佛言。善男子。至心谛听。吾当为汝少分别说。言慧灯者即是智灯。智灯者即是破闇。无闇者即是破疑。破疑者即是慧灯。慧灯者即是诸法无二相也。善男子。了了智。不疑智。不失智。不挽智。不随智。无闇智。圣智。猛利智。捷疾智。分别智。广大智。纯一智。种种智。过去智。未来智。现在智。三世平等智。三界智。三解脱门智。三慧智。三宝智。三乘智。三眼智。三垢智。三滓智。三聚智。心意识智。阴入界智。因缘和合智。见毕竟智。如法界智。自相智。第一义智。方便智。一切声语智。一切字智。无碍智。不坏智。能说法智。知下中上根智。无作无受智。一切咒智。一切医智。一切世事智。庄严陀罗尼智。日月三昧智。入三昧智。圣智。圣三昧智。金刚三昧智。无诤三昧智。心等三昧智。坏魔三昧智。日光三昧智。无想三昧智。宝幢三昧智。一切法门三昧智。一切法器三昧智。无边光三昧智。福德三昧智。无住三昧智。乐见三昧智。善见三昧智。无尽器三昧智。毕竟尽智。一切智。无动智。那罗延三昧智。一切见智。如是等六万三昧门智。我于往昔见燃灯佛。即得如是诸三昧门。如是诸三昧门。一切悉是慧灯三昧之所摄持。善男子。譬如日出能为四事。一者有大光明。二者除灭闇冥。三者示种种色。四者令诸众生得造事业。菩萨摩诃萨住是三昧亦复如是能为四事。一者破坏一切烦恼闇冥。二者出大慧光。三者示诸众生种种诸行。四者开示众生道非道等。善男子。譬如净宝之珠置之高幢。其明遍照四由延所。施诸众生所须之物。而珠体相无有增减。慧灯三昧亦复如是。住是三昧菩萨摩诃萨。永断一切烦恼习气。净戒净定净慧净身心净于方便净陀罗尼。修集大悲放大光明。遍照无量诸佛世界。随众生意而作事业。菩萨虽作如是诸事。而其相性无有增减。善男子。譬如虚空容受佛土无有障碍。亦不障碍一切雨渧风火水灾。一切众生无量无边。善男子。慧灯三昧亦复如是。住是三昧诸菩萨等。为诸众生说一切法无有障碍。方便教化一切众生。为因力者演说方便。令其解脱调伏成熟。为邪定者方便演说令坏邪定。无善子者令种善子。无法器者令作法器。为法器者分别演说阿耨多罗三藐三菩提。求声闻人方便说法。令其获得四沙门果。求缘觉人方便教诲。令其获得辟支佛道。复为方便说法渐进。令其悉发阿耨多罗三藐三菩提心住不退地。通达八万四千法聚。为坏众生疑网心故。种种开示分别解说。解说一事于无量劫不可穷尽。虽作如是无量之事。而是三昧亦无增减。善男子。譬如一灯力能显示种种诸色。慧灯三昧亦复如是。于一心中能于无量诸佛世界示种种色。而是三昧无有倾动。是故四念处中法念为顶。四正勤中未生善法能生善法名之为顶。四如意中身心寂静名之为顶。五根五力中慧根慧力名之为顶。七觉分中择法为顶。八正道中正见为顶。一切外道所有舍摩他毗婆舍那名之为顶。四真谛中灭谛为顶。四依之中依义为顶。四无碍智义无碍智名之为顶。六神通中漏尽为顶。四无量心悲心为顶。修梵行中智慧为顶。诸波罗蜜中般若为顶。一切方便知众生心名之为顶。一切诸力处非处力名之为顶。诸无畏中初名为顶。不共法中无碍为顶。三十二相无见顶相名之为顶。八十种好不空说法名之为顶。庄严口中解一切语名之为顶。庄严心中破慢为顶。一切法中智慧为顶。是名慧灯三昧。说是经时。莲华菩萨及万菩萨得是三昧。三千大千世界大地六种震动。一切大众以妙华香种种伎乐供养于佛尊重赞叹。时会菩萨各作是言。世尊。我等昔来未曾闻是三昧名字。况得闻其广说分别。我今皆得如是三昧。是故报恩设此供养。若有闻是三昧名字。即能获得大利益事。不失无上菩提之心。佛言。善哉善哉。善男子。如汝所说。若有众生。已于无量无边佛所。殖诸善本亲近善友。然后乃得闻是三昧。尔时世尊说是法时。于其脐中出一菩萨身真金色。三十二相八十种好放大光明。除佛光明余无及者。是时菩萨敬礼佛足右绕七匝。长跪合掌而白佛言。世尊。慧憍如来致意无量。问讯世尊起居轻利身无病患大众安不。我今此界有六万亿诸菩萨等。欲往听受大集妙典。并欲觐见无言菩萨。及以十方诸来菩萨。并复欲闻慧灯三昧。善哉善哉释迦牟尼。幸为开示。令诸往者悉得慧灯三昧还来此土时舍利弗言。世尊。慧憍如来住何方面去此远近世界何名。而是菩萨复名何等。是六万亿诸菩萨等住在何处。舍利弗。其佛世界去此东方过一恒河沙等恒河沙世界。世界名曰金刚坚根。佛号慧憍。舍利弗。何因缘故。世界名曰为金刚坚根。舍利弗。彼佛世界地悉金刚。其佛愿力故致如是。其佛身体众生菩萨身悉金刚。是故世界得如是名。此菩萨者名金刚脐。是人能于一念之顷。破坏一切金刚诸山。直至无量诸佛世界。示现诸佛脐中而出。以佛神力及已愿力。是故名为金刚脐也。舍利弗。汝向所问如是菩萨住何处者。汝今当问彼金刚脐。自当答汝。尔时舍利弗。即问金刚脐言。善男子。汝言六万亿菩萨者住在何处。金刚脐言。如来说汝智慧第一。当以圣智观是菩萨所住之处。时舍利弗。即以圣智观之不见。语金刚脐。善男子。我尽圣智不见。大德。汝之同学阿尼楼陀。天眼第一。当令观之住在何处。尔时阿尼楼陀。以天眼观三千大千世界亦不能见。语舍利弗。我以天眼都不能见。金刚脐菩萨言。大德。汝之同学若不能见。不名天眼应名肉眼。舍利弗言。善男子。汝之天眼其义云何。大德。我之天眼。汝诸声闻所不见色我能见之。舍利弗言。善男子。何等色法我不能见而汝得见。大德。汝今得见金刚坚根世界。慧憍如来及菩萨不。不也善男子。我唯闻名不能得见。大德。如是佛土如来菩萨及诸众生。我之天眼悉能得见。是名菩萨清净天眼。如是天眼。一切声闻辟支佛等之所无有。说是法时。求声闻者六万众生舍离本志。发阿耨多罗三藐三菩提心。各作是言。愿我获得无碍佛眼不用声闻辟支佛等障碍之眼。尔时金刚脐菩萨即入三昧。以佛神通及己力故。令一切众悉见六万亿诸菩萨等。在佛身内坐莲华台。至心专念听佛所说。然不逼触如来之身而如来身无增无减无有障碍。时诸大众见是事已。供养礼敬欢喜赞叹如来之事不可思议。复作是言。如来之身智慧三昧。一切悉皆不可思议。何以故。是六万亿诸菩萨等。悉住身内无障碍故。金刚脐菩萨观诸大众作如是言。诸大众汝等不知如来之身如虚空也。是无边身。无障碍身。广身法身。无相貌身。无量身耶。诸善男子。如来若欲内一切物所谓国土城邑村屯聚落山河树木置身中者亦无障碍。是故如来不可思议。善男子。十方世界无量净土无量菩萨来诣如来。听大集经成就妙色。具二十八大人之相。如来亦内置其身内。何以故。此土众生梵释诸王。若其见者生愧耻故。是故不令得见一人。尔时世尊功德力故。及金刚脐菩萨力故。悉令大众见如是等六万亿菩萨。悉从如来一毛孔出。出已礼佛右绕七匝却坐一面。尔时金刚脐菩萨白佛言。世尊。何因缘故无言菩萨名无言也。佛言。善男子。汝自咨问无言菩萨。自当答之。金刚脐菩萨。即问无言菩萨。善男子。何因缘故字无言耶。无言菩萨默然而住。二问三问亦复如是。金刚脐言。善男子。何故不答。无言菩萨言。我求言辞都不可得。是故默然无所宣说。善男子。若求言辞不可得者。云何有是不得之言。善男子。我答一切佛语世语。云何名为答佛语耶。善男子。我以念力受持一切诸佛所说。不忘不失。然都不见音声字句。为流布故而宣说之。亦为众生坏是声字及以文句而宣说法。云何名为答世语耶。解诸众生种种言音。随其所言而为说法。善男子。汝能如是随顺说法为久近耶。善男子。我从除灭觉观已来能作是说。善男子。何因缘故作如是说。善男子。若无觉观声云何出。以是因缘作如是说。善男子。夫声出者。为从身出从心出耶。善男子。夫音声者不在身心。何以故。身如草木心如幻化。众因缘故有声而出。若从缘出即是无常。若无常者即是无定。无常无定即是空无。夫音声者犹如虚空。不可睹见不可宣说如虚空。一切诸法亦复如是。若声无者。声所了法亦复是无。是声空故一切法空。声寂静故诸法寂静。声不可见一切诸法亦不可见。声不出生一切诸法亦不出生。若不出生即无去来。若无去来即是甚深十二因缘。甚深因缘无作无属。若无作属即无生出。无生无出即是无句。若无句者即是不生。眼色及识乃至法识。无有生老病死等苦。日月光明亲怨之想。断一切行难可睹见不近不远。金刚脐言。善男子。如是等说是何等说。善男子。如是即是毕竟不出。善男子。何等名为毕竟不出。善男子。不近不远是毕竟不出。善男子。何等名为不近不远。善男子。即是虚空。若见诸法如虚空者是名平等。善男子。以何义故。名一切法如虚空耶。善男子。过去之法无有终竟。未来现在亦无终竟。三世无终即是实相即是无二。二者所谓。眼色耳声鼻香舌味身触心法是名为二。若有二者即是可说。若无二者即不可说。不可说者即是无识无心无意。以是义故不可宣说。夫可说者即是二法。不可说者即是无二。善男子。谁作是二。善男子。夫无二者不可作二。二亦不可作于无二。若坚牢者不可作脆。脆亦不可作于坚固。生死之法不作无二。涅槃之法不得作二。正见之性不作邪见。邪见之性不作正见。金刚脐菩萨白佛言。世尊。无言菩萨凡所解脱。似得如是慧灯三昧。佛言。善哉善哉善男子。汝谓无言不得慧灯三昧耶。尔时金刚坚根世界。慧憍如来诸菩萨等。语无言菩萨言。善男子。汝住何地能作是答。无言菩萨言。善男子。如佛所说。菩萨摩诃萨。若住戒地能如是答。善男子。善哉善哉。唯愿解说如是戒地。善男子。若无身住心住意住内住外住及内外住即是住戒。善男子。若无相无命无作无行即是住戒。若有菩萨住如是戒即是无住。若无住者终不生念。我能出声有所演说。善男子。如汝所问住在何地。能如是答者。我住法性实相法界能如是答。若如是知法真实者则无觉观。若无觉观云何有说。诸菩萨言。善男子。如是说时为何所说。善男子。如是说时即说二法。一者灭尽。二者不出。一者过去。二者未来。现在不住故不可说。善男子。过去之法不可作相。未来现在亦复如是。若使有人于三世法而作相者即是颠倒。是故一切诸法之义不可宣说。一切法义身口意等所不能说。何以故。无业无作。无有色貌。无有口业。无有觉观。犹如响相。如佛化故。善男子。诸佛菩萨凡所言说皆逆世语。是故一切诸佛菩萨不可思议。诸佛菩萨所有智慧。不可思议不可穷尽不动法界。尔时一切菩萨摩诃萨。同声赞叹无言菩萨。善哉善哉。善能分别如是法门。令我等辈得大利益。并得觐见如是无量诸大菩萨。金刚脐语无言菩萨言。善男子。我欲与汝俱还金刚坚根世界觐见供养慧憍如来。无言菩萨言善男子。金刚坚根世界。即是此间娑婆世界。慧憍佛者。即是释迦牟尼如来。我何用往彼佛世界。金刚脐言。善男子。此佛世界地非金刚。云何而言即彼世界。无言菩萨言。善男子。汝之神通能坏无量。金刚之山直过无碍。汝今试坏此土微尘。如其坏者然后乃知汝名金刚。尔时无言。即便入于金刚三昧。悉变此土一切山林草木微尘皆为金刚。时金刚脐尽其神通。乃至不能破一微尘。时金刚脐白佛言。世尊。我之神力能坏一切世界金刚及诸山壁。以何因缘今于此土。乃至不能坏是一微尘。为是如来神通之力。为是无言道德力耶。佛言。善男子。是无言菩萨入金刚三昧。三昧力故令此三千大千世界一切所有悉为金刚。若欲复使无量世界为金刚者其力亦能。金刚脐菩萨言。世尊。菩萨摩诃萨具足几法。能得如是金刚三昧。佛言善男子。菩萨摩诃萨具足四法。则能获得如是三昧。何等为四。一者至心念于菩提。二者所作善法毕竟。三者至心庄严善法愿向菩提。四者能观十二因缘。是名为四。复有四法。一者成就神通。二者修三脱门。三者持戒精进。常观法界知一切法无有根本。无有觉观不可宣说。四者知义知时。知实知一切法皆悉平等。是名为四。复有四法。一者从大悲心求大智慧。二者从善方便求三十七助菩提法。三者从大慈心观诸众生一切平等。四者从于舍心观四真谛。复有四法。所谓身口意业。及菩提心不可沮坏悉如金刚。善男子。菩萨摩诃萨。具足成就如是等法。则能获得金刚三昧。说是法时。六万亿菩萨一切悉得金刚三昧。尔时无言。启白其父师子将军。尊者。佛出世间即是具足无量功德。大功德聚即是如来。佛出世时无量众生得大利益。大利益者即是涅槃。夫涅槃者常不变易。尊者何故不发阿耨多罗三藐三菩提心。其父答言。吾初生时。已发阿耨多罗三藐三菩提心。尔时亦有无量诸天。来劝如汝无异。如是事者唯佛证知。师子将军所将眷属满五百人。悉发阿耨多罗三藐三菩提心。尔时无言菩萨。赞其眷属。善哉善哉。善能庄严菩提之心。诸眷属言。云何名为庄严菩提心。无言菩萨言。有四十事庄严菩提心。何等四十。所谓信佛不疑。不动法界。供养圣众。亲近善友。于诸菩萨作医王想。于诸众生其心平等。供养恭敬诸师和上。父母有德顺受其语。护法求法。至心听法。既受持已为人广说。供养恭敬护法之人。为他说法。不生食想。破坏憍慢。知恩报恩。常善思惟。如法而住。能施难施。至心护戒。精进勤修一切善法。具足成就功德庄严。心无嫉妒护诸众生。防制烦恼。调伏其心及以施心。调诸众生能断烦恼。知足寂静。修净梵行。不断圣种。世法不污。供养恭敬说法之人。随顺世间。远离懈怠。无有放逸。不求下乘菩提之心初不动转。处在生死心不厌悔。远离一切不善之法。具足一切纯善妙法庄严梵行。是名四十。尔时师子将军言。汝当时时示现其身。为令我等不退无上菩提之心。无言菩萨言。尊者。具足十法常得亲近诸佛菩萨。何等为十。所谓自舍己乐以施众生。修集忍辱护无力者。常劝众生修集善法。化导一切趣向菩提。愿诸众生先得阿耨多罗三藐三菩提。我当供养听其所说受持拥护然后我当成无上道。知实法性不惜身命。为护法故闻深法界不生恐怖。观无菩提无有得者。观己平等一切众生亦复平等。以众生等观法亦等。以法平等观虚空等。观生死苦亦不舍离。见生死过心无悔恨。具足如是诸善法者。常得亲近诸佛菩萨。说是法时。师子将军及诸眷属得柔顺忍。尔时世尊告阿难言。阿难。汝当受持读诵书写如是经典。何以故。是经典中分别演说一切法相。亦令无量无边众生。发阿耨多罗三藐三菩提心。阿难。若有能于无量佛所植诸善本。是人乃能信受是经。持读诵写广分别义。受是经者有三事。一者定发阿耨多罗三藐三菩提心。二者得不退心。三者能护正法。尔时大众闻是语已。有七那由他菩萨。即从座起白佛言。世尊。我等能于如来灭后。受持是经读诵书写。无言菩萨言。世尊。如来世尊得何等法。而令是等受持守护。善男子。若能护是持法之人。即是护法。所谓书写读诵解说文字。文字可说法不可说。善男子。有二种人能守护法。一者如法而住。二者诵是文字。若无文字法不可说。尔时一切大众。及师子将军所将眷属诸天世人。闻是法已心大欢喜信受奉行。

　　　　大方等大集经卷第十二



　　　　大方等大集经卷第十三

　　　　北凉天竺三藏昙无谶译

　　不可说菩萨品第七

　　尔时世尊。故在欲色二界中间大宝坊中。与诸大众围绕说法。是时会中有一菩萨名不可说。从座而起更整衣服。偏袒右肩前礼佛足。长跪合掌而说偈言。
　　无碍智慧无碍行　　如虚空性不可说
　　三世平等无觉观　　我今敬礼无上尊
　　观于无相乐寂静　　调伏诸根远离相
　　了诸法性无有二　　我礼人中师子王
　　观众生性及法性　　如是二性无差别
　　等心观于诸众生　　今我永断一切性
　　所得菩提无所得　　如菩提性色亦尔
　　无相庄严庄严相　　我今敬礼无上尊
　　一切法界无觉观　　凡夫观之有相行
　　法界之性不破坏　　佛真实智故我礼
　　如来身业不可说　　口意等业亦如是
　　一切法性及众生　　无上胜尊了了知
　　如来住于真实地　　所可演说无声字
　　众生乐闻得大利　　是故如来难思议
　　所说诸法无相貌　　调伏众生断诸有
　　善说众生法性空　　是故我礼大丈夫

　　尔时不可说菩萨。偈赞佛已。白佛言。世尊。此会菩萨。各各当已已咨请竟。我今于是大集经中复欲少问。唯愿如来垂哀听许。佛言。善哉善哉。善男子。随疑致问。吾当为汝分别解说。尔时不可说菩萨。既蒙许可即入定意。入定意已悉令大众处大宝台。上虚空中雨散华香种种伎乐。而以供养复出是声。是不可说菩萨摩诃萨。今于是中欲问大事。尔时不可说菩萨摩诃萨白佛言。世尊。诸佛菩提清净寂静。大静无垢无闇大光。真实如尔其性平等。微妙甚深无有觉观。远离诸垢不可宣说。无字无句无有音声。广大无量无有边际。离一切边不增不减。不前不却无有住止。无峻无平无有无无。坚固无坏无我我所。无取无舍无广无狭。无法无众生。无尽毕竟尽。不空空性。非处非非处。非心非作非生非灭。如地水火风。无有边际不可度量。平等遍有无有障碍犹如虚空。非眼识界乃至非意识界。断一切有不可譬喻离一切喻。如一切佛真实知故非不是如。何以故。一切众生皆悉得故非异于如。何以故一切众生悉平等故其性是有。何以故。是实性故其性是实。何以故。无有去来现在节故。无作无受无色无心。无想无受断一切受。无想断想。无行断行。无识断识。无阴入界断阴入界。无初中后离诸魔业。无有流布无漏非摄。非行非讼无诤无罪。常住自性无有分别。无生无能生。无灭无能灭。无有根本无上无下。无有屋宅无方无间。非智非慧亦非慧行。非谛所摄非生死摄。无有对治无具功德远离诸相。世尊。若如是义名菩提者。即无变句。即无觉句。即无贪句。即无诤句。即坚固句。即不坏句。即不动句。即不作句。即无身句。即无生句。即无智句。即平等句。即无二句。即是实句。有句。真句。第一义句。无分别句。一味句。一事句。一乘句。无尽句。三世平等句。分别三世句。空句。无相句。无愿句。无行句。寂静句。性句。如句。无生句。无出句。尽句。无屋宅句。法句。实性句。自身性句。无身句。无作句。无想句。无诤句。无断句。无常句。十二因缘句。可观句。定句。上句。胜句。无罪咎句。无上句。毕竟句。净句。无顶句。无胜句。无等句。无依句。念句。无相似句。胜一切世间句。无句句。一切句之所依句。如是菩提。非青非黄非赤非白非色非非色。非长非短非圆非方无有规矩。非三界摄。非道非毕竟非行非到。非有处所非取非舍。离诸烦恼无有愁畏。断一切喜无真无化。离一切入无我我所。无有众生寿命士夫。无量无边不可思议。无有分界犹如虚空。其性毕竟不可宣说。成就如是无量之法乃名菩提。说是法时。三千大千世界大地六种震动。一切诸天大设供养香华伎乐。各作是言。善哉善哉。善男子。快作是说。尔时会中有八万四千菩萨。得无尽器陀罗尼一切法自在三昧无碍解脱法门。若有人能如是信者。是人亦当得是法利。
　　尔时不可说菩萨复白佛言。世尊。菩萨之戒不可宣说。何以故。身之本性不可说故。是故身戒不可宣说。口之本性亦不可说。是故口戒不可宣说。意之本性亦不可说。是故意戒不可宣说。世尊。若有菩萨修行无上菩提道时。护十善法亦不可说。若以十善劝诸众生。所劝众生亦不可说。修集慈悲喜舍之心亦不可说。何以故。修集慈心观无众生。修集悲心无作无受。修集喜心离憍慢醉。修集舍心远离二相。世尊。若有菩萨如是修集四无量心。即是修于清净梵行。住于梵道。是梵方便胜一切梵。常为诸梵之所供养。何以故。胜出一切诸梵行故。不修众生因缘慈故。不修诸法因缘悲故。不修二相因缘喜故。不修内外因缘舍故。远离一切世间行故。舍弃世间诸梵行故。是故常为一切诸梵之所供养。世尊。以是因缘。菩萨之戒不可宣说。菩萨戒者终不自诳亦不诳佛。何以故。自即无性无性即无无即无出无出即是无有因缘。无因缘者即是无字。无字者即是不可言说。若有菩萨能如是学即不自诳。云何名为不诳。诸佛如来觉了一切诸法非法非非法。若非法非非法者即是平等。如是平等不可宣说。若有菩萨作如是学。是名不诳诸佛如来。复次自者即是无我无有我所。知亦无我无有我所。若能如是修集学者。亦是无我无有我所。若能如是思惟观者即不自诳。又如来者能随于如。随于如者即随众生。随众生者即是随顺一切诸法。随一切法即是不出不灭不住。若法不出不灭不住即是无为。是故说言无为之法有三种相。所谓无出无灭无住。以是义故名为无为。无为即圣圣名无怨。如来远离一切怨故故名为圣。怨者所谓无明。如来永离一切无明。是故不为一切怨仇之所侵害。凡夫之人具无明故。是故常为怨仇所害。如来世尊能观怨界及智慧界。知烦恼界及寂静界。知生死界及涅槃界。知众生界及法界。了知魔界及以佛界。观于色界及以眼界。耳界声界鼻界香界舌界味界身界触界意界法界。知无明界及智慧界。皆悉平等即是平等。佛界不可说界。生死涅槃二界平等。即是佛界不可说界。名色界知名色界皆悉平等。即是佛界不可说界。知六入界六神通界皆悉平等。即是佛界不可说界。触界灭界皆悉平等。即是佛界不可说界。受界灭界皆悉平等。即是佛界不可说界。爱界灭界皆悉平等。即是佛界不可说界。取界灭界皆悉平等。即是佛界不可说界。有界灭界皆悉平等。即是佛界不可说界。生界灭界皆悉平等。即是佛界不可说界。老病死界及以灭界皆悉平等。即是平等佛界不可说界。世尊。菩萨若能作如是等观即得入于一切诸界。菩萨若入如是等界。见有贪者不生嗔恚。见断贪者亦不生爱。见有嗔者不生嗔心。见断嗔者不生爱心。见有痴者不生恚心。见断痴者不生爱心。何以故。菩萨摩诃萨。于如是等三种界中了了知故。如是菩萨了知三聚。世尊。菩萨若欲作是学者不诳如来。何以故。知诸如来所觉诸法。而是菩萨随顺学故。是故菩萨不诳如来。
　　尔时众中有一菩萨名无所畏。问不可说菩萨言。善男子。菩萨摩诃萨。云何而学名诳如来。不可说菩萨言。善男子。若有菩萨自作是言。我是持戒彼是破戒。如是菩萨名诳如来。我是施者彼是悭贪。我是修忍彼是嗔恚。我是精进彼是懈怠。我是定者彼是乱者。我是智慧彼是愚痴。我是知足少欲之人。乐于寂静易养易满。乞食粪衣唯畜三衣不处众中。多闻诤语所言柔软。众生乐受具念智慧。净诸威仪及以口业。具四摄法慈悲喜舍。真语实语如说而作。知魔境界知已远离。常能修学六波罗蜜。能善说法为诸众生发大誓愿。能化众生不令放逸。若作如是自赞己身毁呰他者。是名菩萨诳于如来。复次善男子。菩萨若言我能观察。如是等法远离修灭。是亦名为诳于如来。何以故。诸佛出世及不出世法性常住。以常住故一切法界不可知见。不可远离不可修灭。菩萨若说我及我所。是亦名为诳于如来。何以故。无二相故。若有说言我已得证我能远离。是亦名为诳于如来。何以故。性清净故。若言我有四念处者。是亦名为诳于如来。何以故。如来觉了一切诸法无有念故。若言我有四正勤者。是亦名为诳于如来。何以故。如来觉了一切诸法本性离故。若言我有四如意分。是亦名为诳于如来。何以故。如来觉了一切诸法无分别故。若言我具根力觉道。是亦名为诳于如来。何以故。如来世尊性无为故。若有说言我异道异。是亦名为诳于如来。何以故。身即是道故。若言无明异于有爱。是亦名为诳于如来。何以故。无明与爱即是智慧即解脱故。若言三毒异三解脱门。是亦名为诳于如来。何以故。空无相愿即是贪欲嗔恚痴故。若言四倒异四果者。是亦名为诳于如来。何以故。四倒即是四道果故。若言八邪异于八正。是亦名为诳于如来。何以故。为坏八邪修八正故。若言众生九居止处异九次第。是亦名为诳于如来。何以故。无二性故。若有说言十善异于无学十善。是亦名为诳于如来。何以故。一切诸法无修学故。善男子。菩萨若学如是等法。是名为诳诸佛如来。善男子。一切众生及一众生无二无别。何以故。性无我故。言一众生一切诸法无二无别。若言一法一切法界无二无别。一佛世尊一切法界无二无别。言一佛界一切佛界无二无别。言一福田一切福田无二无别。一切福田及以虚空无二无别。一切圣人远离烦恼。一切凡夫无二无别本性清净。一众生心一切众生心。无二无别本性清净。一界一切界。一入一切入。一众生行一切众生行无二无别。若言诸法乃至无有一念暂住。不造众恶不著善法不生憍慢。于不得中不作得想。于不证中不作证想。知于生死及以涅槃无作无受。知诸烦恼无有根本无生无长。随于戒戒心戒慧戒。远离烦恼不舍众生。净檀波罗蜜。无戒于戒。净尸波罗蜜。无人于人及无有我。净羼提波罗蜜。无作于作。净毗梨耶波罗蜜。无净于净。净禅波罗蜜。无行于行。净般若波罗蜜。无尽无生获得忍辱。得无记心而受记莂。不入正位亦不退转。一生不生兜率陀天。不从天下而处母胎。于一切法心无所住。亦不自说我已过于生老病死。不行七步。亦不自言我是世间无上之尊。不处中宫婇女娱乐。不习世间技艺之事。示现老人为坏贪身。示现病苦为坏贪寿。示现死相为坏贪欲及我我所。示现沙门为令众生不求释梵人天之身。勤求出世无上之法。逾出宫城。示现出离三界系缚及示悲果。前后顾视示无嗔爱。三十二相庄严其身。为示众生良祐福田。剃除周罗弃舍璎珞。遣马揵陟放阐陀还。示现远离一切烦恼。现剃髭发示不贪著于一切法。受著袈裟示调众生。从郁陀伽阿罗逻边咨问受法。示现破坏自高之心。六年苦行为坏外道。现受饮食示随世法。现受槁草示于知足。坐草蓐上示坏憍慢。诸天龙神赞叹戴仰。示现功德庄严果报。降伏魔怨示勇猛力。右手指地示往福力。大地震动示报恩故。获得无上菩提之道。示现了知一切法相。观诸法等名之为佛。佛之智慧无能胜者。以是义故名为如来。了了知见善不善法名萨婆若。真实语故名天人师。不出诸法名转法轮。无转无说故名转说。无入之入名为法入。无门之门名为法门。无作之作名为法作。无禅之禅名为正禅。无脱之脱名正解脱。一切法性无系无缚。若是灭法即是过去。即是不生。是名佛出。无出之出即名佛出。若有菩萨能作是学。是名不诳诸佛如来。尔时世尊。赞不可说菩萨摩诃萨言。善哉善哉。善男子。善能分别如来出世。若有能信如是佛出。是人不觉一法微相。若不觉者乃能了知如来出世。何以故。无出之出即是佛出无作。无作者无受。无受者无漏。无漏者无诤无见。无入无转。无生无灭。无有菩提。无谄无诳。无心意识。无眼无二。无有眼行乃至意行。无说无教。是名佛出。尔时无畏菩萨白佛言。世尊。如佛所说。如来出世及不可说。所说佛出谁当信之。尔时宝女语无畏言。法兄。如来出世不可思议。难可庄严难可证得。若人懈怠心不真正虚伪谄曲憍慢喜嗔嫉妒悭贪。不知恩义受恩不报。三戒不净贪著三界。三垢所污不敬三宝不修三脱。粗犷恶口乐说无义不知惭愧。为利养故外现细行。自诳诳他贪于供养诸根不调。乐求声闻辟支佛乘。心不真实寡闻愚痴。无念喜忘不知方便。不修慈悲喜舍之心常行魔界。贪著于人众生寿命。说无因果无业行缘。其心放逸乐为恶行。舍离头陀乐行世法自赞己身毁呰他身。贪于身命色等五法。乐于睡眠。喜闻世法不知时节。亲近恶友不能修行四摄之法。法兄。如是等人不知佛出不信佛出。无畏菩萨言。宝女。汝今已得远离如是恶法不耶。宝女言。法兄。我已远离如是恶法。云何远离如不贪节。云何不贪犹如贪节。云何贪节如真实节。云何实节如我见节。云何我见如过去节。云何过去如无明节。云何无明如贪爱节。云何无明贪爱等节。犹如智慧解脱等节。云何智慧解脱等节。犹如幻节。无畏菩萨言。宝女。幻者非心非意。智慧解脱即是心意。法兄。一切众生心意智慧。及以解脱悉皆如幻。无畏菩萨言。宝女。如不可说菩萨所说。汝能信不。宝女言。法兄。不可说者终无所说。如其说者非不可说。若不可说有所说者。云何得名不可说耶。即应是说。以不可说实无所说。是故名为不可说也。若不可说实无所说。我于今者为何所闻。若无所闻何所信耶。无畏菩萨言。宝女。是不可说实有所说。今有证知所谓大众一切大众皆悉得闻。是不可说之所宣说。宝女言。法兄。此大众中若有言我闻不可说之所说者。即是虚妄。何以故。是不可说实无所说。云何大众而言闻耶。无畏菩萨言。宝女。汝于今者信佛语不。法兄。若有世间无信之人。即是佛也。何以故。信者即是贪欲嗔恚。如来无有贪欲嗔恚。是故无信。若无信者即是无证。法兄。空无相愿真实无证。是故如来亦无有证。法兄。法界实性无作无为。虚空等法真实无证。是故如来亦无有证。无畏菩萨言。宝女。以何为证。宝女言。法兄。若有不见无量佛法。如是之人可以为证。无畏菩萨言。宝女。此舍利弗。目揵连等是证信不。宝女言。法兄。如是如是是证是信。何以故。声闻人戒则有边际。如来之戒无有边际。定慧解脱解脱知见亦复如是。尔时舍利弗语宝女言。宝女。声闻亦有三解脱门。如来亦有三解脱门。汝今何故以声闻人而为证信不以如来。宝女言。大德。如阿耨达池。有八味水雨阎浮提。而已一切草木丛林。悉得增长。如是雨水有差别不。舍利弗言。不也宝女。大德。如阿耨达池水本一味。德人用之则有种种微妙甘味。薄德之人用其味则一粗恶不美。大德。如来声闻三解脱亦复如是。是故如来声闻之人。则有差别。而法界性实无差别。尔时世尊赞宝女言。善哉善哉。宝女。善能分别宣说是义。宝女。说是法时。天与人三万二千发阿耨多罗三藐三菩提心。宝女复语舍利弗言。大德。譬如大海其水一味。多有诸宝。亦有水精下价之珠。法界亦尔。虽复平等。诸佛学之得无价宝。声闻学之得下价宝。大德。如须弥山上有诸天人多受快乐。或复有天少受快乐。而须弥山实无差别。法界亦尔。虽复无差。如来处之受无量乐。声闻处之受有量乐。大德。如转轮王。虽有千子皆亦不得称绍尊位。声闻之人亦复如是。虽有智慧不名为佛。大德。如然灯器。金则黄光铜则赤光。其色虽异灯无差别。法界亦尔。诸佛然之智光无边。声闻然之智光有边。而法界性实无差别。大德。如转轮王入城邑时一切悉知。薄福之人入城邑时。乃至亲厚犹不觉知。如来世尊入法界时亦复如是。一切天人皆悉觉知。障覆一切外道异学。胜诸声闻辟支佛等。声闻之人入法界时。声闻犹尚不觉不知。况复余人。大德。譬如山间有师子吼。瞿枳罗鸟。迦陵频伽。孔雀等声。人声牛声。驴声马声。响随声发。而是响者实无差别。随声发故响则不同。如来声闻三解脱门亦复如是。如来能坏一切魔众。能胜一切外道邪见。能知一切众生心念。能知众生种种所行。能调声闻辟支佛等。能出诸佛如来音声。声闻之人虽同法界。则不能同作如是等事。大德。譬如甘蔗其味虽一。与白石蜜为福德人。出黑石蜜为薄福德人。法界亦尔。菩萨摩诃萨则得大智甘露之味。不杂声闻辟支佛味。声闻唯得有边智味。大德。譬如三千大千世界多有大海。为利无量无边众生。亦有小河利少众生。法界亦尔。大德。如日月星宿俱游虚空而星宿明不及日月。是虚空性实无差别。法界亦尔。如来声闻虽俱游止。智慧光明实不同等。而法界性亦无差别。大德。譬如二人同学一业。一则工巧多得利益。一则疏拙获利无几。如来声闻法界亦尔。大德。如一叠华无有差别。巧方便故得上价衣。拙方便故得下价衣。法界一性亦复如是。如来乃以智慧方便大慈大悲业因缘故。得大寂静无价智慧。声闻之人得下智慧而不清净。大德。如大海中有罗睺罗阿修罗王。亦有其余众生之类。唯阿修罗王能得其底余则不得。法界亦尔。如来则得毕竟智慧。声闻不得。大德。譬如大地生千叶华及七叶华。诸天世人见千叶华悉生欢喜。如来声闻法界亦尔。诸天世人见佛欢喜心生爱乐。非声闻也。大德。以是义故。如来智慧无量无边。声闻智慧有量有边。而法界性实无差别。无畏菩萨语宝女言。是不可说菩萨摩诃萨定是汝师。能以妙法调伏于汝。宝女答言。善男子。不可说菩萨无所调伏。何以故。如是菩萨。不见自他及以此彼。如其尔者何所调伏。善男子。若有不觉一切魔界及自境界。如是之人则能调伏。复次善男子。若能知见一切诸法。不见有我及以我所。如是之人则能调伏。复次善男子。若有能自勤修苦行。不劝他修。修苦行已心不生高。如是之人则能调伏。复次善男子。如诸菩萨为众生故。在大生死即得解脱不行涅槃。如是之人则能调伏。是名第一实义调伏。尔时世尊告无畏菩萨言。善男子。是宝女者。真实从彼不可说菩萨而得调伏。以调伏故未来当得阿耨多罗三藐三菩提。是时宝女复白佛言。世尊。菩萨摩诃萨实无调伏。若调伏者即是大悲。悲能调伏非是人也。声闻之人则须调伏。何以故。无大悲故。世尊。如庵罗果树上熟者。其味甘美人所贪嗜。若生郁者其味则苦人所薄贱。如来智慧亦复如是。从大悲生。是故自调不由于他。无畏菩萨语宝女言。汝亦能报是不可说菩萨恩不。宝女言。善男子。我若知恩何得不报。若有众生不能修行菩提道者。如是之人则不能报。宝女。云何名为修菩提道。宝女言。善男子。三十二业名菩提行。何等三十二。终不退失菩提之心。不贪声闻辟支佛心。至心修行无有谄曲。凡所修行无有障碍。为众生行心无厌悔。虽行生死离贪恚心。于诸众生其心平等。悉能教化而调伏之。以四摄法而摄取之。为众得乐修大慈心。为苦众生修行大悲。如说而行精进坚固。终不欺诳一切众生。所修庄严为助菩提。不求一切世间之乐。心不贪著世间利养。不为身故造作众恶。不贪寿命不见他过。其心调伏净三种戒。庄严修集相好之业。常念出家报往善业。常乐寂静多闻无厌。智慧能利自身他身。凡所说法无有食想。能舍一切不求果报。净于戒聚不生憍慢。终不自赞所有功德。为他人故勤修忍辱。为净土故勤行精进。为知方便求一切智。永断一切烦恼习气。为得神通护持正法。亲近善友善心思惟。远离魔业如法而住。得无生灭微妙智慧。善男子。若有不能行如是法。当知是人不能报恩。亦复不能知如来恩。善男子。有二种人必死不治。毕竟不能知恩报恩。一者声闻。二者缘觉。善男子。譬如有人坠堕深坑。是人不能自利利他。声闻缘觉亦复如是。堕解脱坑不能自利及以利他。尔时无畏菩萨。即脱己身所著上衣。以报宝女说法之恩。尔时宝女不肯受之。无畏菩萨言。我为法故唯愿受之。善男子。法离于贪。是故不应说法。而受法者无取。是故不应取供养物。法者无贪。是故不应贪供养物。法者无我及以我所。是故不应以我所物而为供养。法者清净。是故不应以不净物而为供养。法无身心。身心行者非供养也。法非心意识。心意识者非供养也。法无牵挽。有牵挽者非供养也。法非有无。是故有法非供养也。法非诸有。是故有想非供养也。法非觉观。有觉观者非供养也。法无增减。有增减者非供养也。法无高下。有高下者非供养也。法不可说不可听闻无有名字。舍一切声远离圣道。是故不可以衣供养。法无境界。非眼境界。至意境界。无有屋宅。是故不应以衣供养。法者即是十二因缘。非常非断。是故不应以衣供养。法无障碍不颠不倒。不可量度。无我众生士夫寿命。不生不灭不出无为。是故不应以衣供养。无畏菩萨言。宝女。如来世尊亦受如是法之供养。善男子。如来虽受法之供养。如法界性而不分别。宝女。云何名为分别法界。善男子。若言法异法供养异。受施者异施者亦异。是则名为分别法界。若不分别法及供养受者施者。是则不名分别法界。无畏菩萨言。宝女。如其法界无分别者。云何说言分别法界不分别耶。宝女言。善男子。法界之性虽无分别。而诸众生心颠倒故生于分别。善男子。如有器故名为完破。若有作业有所取者。则名为破名为分别。善男子。如器虽坏器中虚空终不可坏。法界之性亦复如是。尔时世尊赞宝女言。善哉善哉。若有人能成就是法。如是之人堪受三千大千世界人天供养。佛说是已。大众诸人各各脱身乌多罗僧奉上宝女。尔时不可说菩萨摩诃萨白佛言。世尊。凡可说者即是世间。不可说者即是出世。可宣说者即是爱心。不可说者即是离爱。可宣说者是世间行。不可说者是出世行。世尊。出世之义无所造作。无所作者即无诤讼。无诤讼者即沙门法。沙门法者即出世法。出世法者即无罪过。无罪过者即是不取不生不灭。不生不灭即是出世。出世之法不可宣说不可显示。以是义故。一切诸法不可宣说。尔时众中有一天子。名曰胜意。语不可说菩萨言。善男子若一切法不可说者。众生云何而得言说。不可说言。善男子。汝宁知响有言说不。胜意言。善男子。响者皆从因缘而有。善男子。是响之因为定在内为定在外。天子言。善男子。如是因者不定在内不定在外。天子。一切众生强作二想而有所说。诸法之性实不可说。天子言。善男子。若不可说。云何如来宣说八万四千法聚。令诸声闻受持读诵。天子。如来世尊实无所说。无所说者即是如来。天子。汝知何等为如来也。将不谓色受想行识是如来乎。将不说佛是去来现在。有为无为阴界诸入三界所摄。是因是果是和合耶。或想非想亦想非想非想非非想耶。不也善男子。天子。若如是等非如来者。云何可说。若不可说云何而言如来。世尊演说八万四千法聚。是故八万四千法聚实不可说。声闻受者亦不可说。不可说者即是正义。义若无说即是真实。若可说者则为不定。若不可说则为可证。若可说者不可为证。何以故。以颠倒故。尔时胜意天子白佛言。世尊。是不可说菩萨所说谁当信之。尔时不可说菩萨。以神通力化作比丘作如是言。我今深信是不可说菩萨所说。何以故。我如如来亦如法界。如来诸阴不可宣说。我阴亦尔不可宣说。如来界入不可宣说。我之界入亦不可说。如来菩提我之菩提。亦尔等无差别。如来了知诸众生界。我亦了知诸众生界。如来转于无上法轮。我亦如是转于法轮。如来入于无上涅槃。我亦如是入于涅槃。天子言。比丘汝今将非魔所造耶。而说是言等于如来。比丘言。天子。若有人言我异佛异。当知是人即魔弟子。若有说言以我平等观法平等。法平等故众生平等。众生平等如来平等。如是之人即真实知能过魔界。时化比丘说是语时。五百比丘漏尽解脱。八千菩萨成就忍辱。即以香华供养比丘。舍利弗言。诸善男子。何故供养是化比丘。诸菩萨言。大德。谁作是化。诸善男子。汝今不知是不可说之所化乎。诸菩萨言。大德。譬如如来复化如来。有人供养为供养谁。诸善男子。是人即是供养如来。大德。若有供养是化比丘。即是供养不可说菩萨。舍利弗言。善男子。是不可说菩萨摩诃萨。设何供养任供养之。大德。若有智人无有声行。无字无色无名无作。无所宣说无自无他。无法非法无净无秽。如是供养乃任供养。时化比丘语舍利弗言。大德。汝意将无谓我今者异于汝耶。舍利弗言。不也比丘。何以故。如来常说一切诸法皆悉如幻。如来如说我亦如信。大德。若有人能供养如来。即是供养化无异也。时舍利弗。语不可说菩萨言。善男子。谁入是化今作是说。大德如镜中像。其谁在中而有像现。善男子。无在中者直以清净四大因缘故有像现。大德。化亦如是法性净故能作此说。善男子。若尔者一切众生何故不能如是宣说。大德。镜之背后俱不离镜像何不现。善男子。镜背四大不清净故。大德。众生亦尔。不能清净法界性故不能宣说。善男子。汝先后语义不相应。何以故。汝常说言。一切法界性自清净。今云何说法界不净。大德。若不尔者。汝云何因阿湿比丘得法眼净。善男子。我但因其开导除灭客烦恼故名法眼净。实无所得。善男子。若有人言我得虚空。是义不然。何以故。虚空之性常自清净。若常清净。云何可得。客云覆故众生不见。除客云故名之为见。法界之性亦复如是。是故我实不得法眼。善男子。汝今云何作如是等不相应说。言法界性或净不净。不可说菩萨言。大德。汝之所说及我所说者。皆是诸佛如来境界。非是我等之所知见。舍利弗言。善男子。若言是说是佛境界非我所知。云何复言法界之性无有分别。若有分别当知法界则有无量。不可说言。大德。法界性一实非无量。舍利弗言。善男子。如其法界性是一者。云何说言是佛境界非我所知。若法界一以何因缘一切众生不名如来。大德。汝欲分别众生如来有异相也。善男子。如汝先说。我不欲令众生如来有别异想。大德。汝意定谓有无生耶。善男子。有所谓法界。大德。汝意复谓有邪正耶。不也善男子。邪正聚者即是颠倒。大德。汝谓有法不生生耶。不也善男子。若是不生毕竟不生。大德。汝意谓是不生之法有分别耶。不也善男子。大德。如其不者。何故说言一切众生非如来耶。若如是者谁是众生。谁是如来。善男子我以先解如是之义。为显智慧故作此问。善男子。若有不解汝意所说。是诸众生当堕地狱。何以故。以生诽谤故。不可说菩萨言。大德。如是法者无人能诽无人能受。何以故。若有诽受当知是人亦当获得如是等法。大德。如大力士。弱劣之人不能生疑。我法亦尔。若有不于无量佛边种善根者。终不能疑不能受持。善男子。如我解汝所说义者。有人信顺如是法语。胜无量劫行檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。世间般若波罗蜜。尔时世尊赞舍利弗言。善哉善哉。如汝所说。若有信解如是语者。当知是人已于无量阿僧祇劫。修行如是六波罗蜜。若有不能信是语者。则不能得受佛记莂。成阿耨多罗三藐三菩提。若能信者则得受记。成阿耨多罗三藐三菩提。舍利弗。我念往昔无量劫中。修六波罗蜜。以不能信如是语故不得受记。不成阿耨多罗三藐三菩提。其后信已即得受记。成阿耨多罗三藐三菩提。是故当知。若有人能信解是语即得受记。成阿耨多罗三藐三菩提。不可说菩萨白佛言。世尊。以何等分而得受记。若过去分得受记者是义不然。何以故。是灭法故。若未来分得受记者是亦不然。何以故。以未生故。若现在分得受记者是亦不然。何以故不可说故。若是三分无受记者。云何说言菩萨受记。佛言。善男子。若有菩萨摩诃萨。信不可说知不可说说不可说。于不可说不生怖畏。知不可说及色二法无有差别。受想行识眼乃至意。佛法僧宝生死解脱。法界不可说亦复如是。是名菩萨得忍辱分。得无生分。得无出分。得无取分。得无污分。得无有分。得无作分。具足成就如是等分。于一切法不生二相。二心二意二分二缘。若有菩萨能如是观。是名不去不来不住。以不住故故无所作。无所作故无所愿求。无愿求故不断不常。若无断常即是中道。中道即是十二因缘。十二因缘无作无求。以是义故。名为甚深。无有作者无有受者。以是义故复名甚深。不生而生不出而出。以是义故复名甚深。譬如炽火从因缘生。无有作者无有受者。是火灭已无有去处。无有来处。一切诸法亦复如是。无有作者无有受者。善男子。若有菩萨能如是知。当知是人则得受记。
　　尔时世尊说是法时。八千菩萨得无生法忍。得是忍已。上升虚空七多罗树。合掌恭敬而说偈言。
　　若能观是色阴分　　及不可说无二相
　　是人即获平等智　　犹如先佛之所得
　　若观受想行识阴　　亦复如是无有二
　　能谛了知不可说　　即得受记如先佛
　　若欲观察入界等　　及一切法无二相
　　无声无字无有节　　是故诸法不可说
　　不可说分三世分　　即是一分无差别
　　实性真相悉平等　　如是观名义菩萨
　　贪欲嗔恚及愚痴　　空无相愿悉平等
　　生死涅槃无差别　　佛法僧宝亦无二
　　一切法义不可说　　无有生灭如虚空
　　无作无受如火性　　从缘而生非缘灭
　　灭已不知去来处　　一切诸法亦如是
　　诸法皆从因缘生　　因缘断故名为灭
　　若法不生而不灭　　亦复不常而不断
　　即是甚深十二缘　　更不从缘而出生
　　本无有生而今生　　本无有出而今出
　　无有造作无受者　　无有诸因及果报
　　亦复非有而非无　　非有彼此二种相
　　亦不在内非在外　　即是甚深十二缘
　　是法本无而今有　　已有之法后还无
　　若是有法三世摄　　当知性相如前说
　　若是内法外中无　　外法之性内中无
　　一切诸法亦如是　　是名第一真空义
　　一切众生心本性　　清净无秽如虚空
　　凡夫不知心性故　　说客烦恼之所染
　　若诸烦恼能污心　　终不可净如垢秽
　　诸客烦恼障覆故　　说言凡夫心不净
　　如其心性本净者　　一切众生应解脱
　　以客烦恼障覆故　　是故不得于解脱
　　心不能生次第心　　心不能见次第心
　　一切诸心从缘生　　是故次第心不断
　　若能知见如是心　　犹如虚空及幻相
　　是人即得心自在　　亦能了知次第心
　　犹如幻师所作幻　　无量世业师亦尔
　　如心众生亦复然　　若知即得心自在
　　若有能得如是忍　　犹如幻法无因缘
　　若知如是不生贪　　不由因缘得解脱
　　一切众生诸心性　　如来摄为三世摄
　　犹如幻物无真性　　众生之心亦复然
　　心能了知诸众生　　众生亦能了于心
　　心者非色不可见　　如心众生亦复然
　　如众生性一切法　　无为之性不可说
　　如来学得真法性　　是故名为无碍智
　　一切凡夫不知见　　流转无量生死中
　　无明所覆迷于实　　不知如尔及法界
　　法界之性如虚空　　一切世间不能说
　　如来修集大慈悲　　无字法中而演说
　　犹如世间六种味　　各各不能自觉知
　　众生虽说阴入界　　而不能了其性相
　　众生智慧不生灭　　犹如虚空及以幻
　　远离一切颠倒故　　是则名为净智慧
　　如来觉了一切法　　无受无作如草木
　　若能观察如是法　　是人即得无生忍
　　若有无量诸菩萨　　获得如是忍辱者
　　是人即为无量佛　　授其无上菩提记
　　若能放舍内外物　　乃至不惜于身命
　　能调一切诸众生　　是人即为佛授记
　　若能清净诸众生　　既清净已不生慢
　　说诸众生悉清净　　以是因缘得受记
　　若知诸法念念灭　　为众生故修忍辱
　　复能演说众生忍　　因是忍故得受记
　　远离恶法勤精进　　为修善法不休息
　　若能演说勤精进　　因精进故得受记
　　一切诸法本性净　　平等无差如虚空
　　若能演说是平等　　因三昧故得受记
　　若能知法不可说　　说时不生于怖畏
　　能以方便化众生　　因是智故得受记

　　尔时魔王将四种兵。车兵马兵象兵步兵来至佛所。魔自化身作比丘像。语不可说菩萨言。善男子。魔王波旬。今将四兵来至佛所。汝今欲设何等方便。不可说言。彼若来者我当令其发阿耨多罗三藐三菩提心。比丘言。善男子。彼魔波旬都无善心。云何能令发菩提心。不可说言。我当调伏令得善心。得善心已以是因缘。发阿耨多罗三藐三菩提心。云何调伏。我当往彼他化自在王。其境界彼当属我。既属我已我当随意而调伏之。尔时波旬闻是语已心生忧怖。即欲退还而不能得复作是念。我于今者既不被缚又不得解。亦复不能作神通力。时魔即闻空中声曰。是不可说神通之力。魔王波旬。即时便前向不可说。礼拜忏悔而作是言。我今舍离一切魔业。不可说言。波旬。谁系缚汝。波旬答言。善男子。我无系放而不能行。不可说言。善男子。如汝今者。不系不放而不能行。一切众生亦复如是。无系无放而不能行。何以故。无明爱等颠倒系缚不得解脱。波旬。汝今若欲坏系缚者。应当速发阿耨多罗三藐三菩提心。波旬答言。善男子。一切众生成就几法。能发无上菩提心耶。波旬。众生成就十六种法。能发阿耨多罗三藐三菩提心。何等十六。所谓常修上心莹磨诸根。勤修诸善庄严功德。至心持戒不生悔厌。修集大悲怜愍众生。信佛世尊有大慈悲。为诸众生受行诸苦。能坏众生所有苦恼。调伏诸根具足正念。心无所畏不求诸有。乐求佛智不乐二乘。受乐无慢受苦无悔。恭敬智慧破坏憍慢。知恩报恩具足身力。护持正法不断三宝。是名十六。善男子。若有众生具如是法。当知是人能发阿耨多罗三藐三菩提心。波旬言。善男子。众生若具如是等法。能发阿耨多罗三藐三菩提心者。我今实无如是等法。云何能发无上道心。不可说言。波旬。譬如种树为华果实。初虽未有当知其后必得不疑。众生若为向菩提心行。亦复如是。虽未现有。渐渐当得是十六法。波旬言。善哉善哉。善男子。如汝所说。说是法时天与人众。三万二千。发阿耨多罗三藐三菩提心。波旬言。善男子。云何名为向菩提心行。善男子。有三十二法。向菩提心而得增长。何等三十二。一者至心。二者定心。三者净心。四者欲心。五者不放逸心。六者修集善法。七者庄严趣向无上菩提。八者能以四摄摄取众生。九者乐行方便。十者调伏众生。十一者能熟众生。十二者能知因缘。十三者勤行精进。十四者亲近善友。十五者具足信心。十六者具足信心故便生欢喜。十七者。供养恭敬师长和上有德之人。十八者能瞻病苦。十九者能善思惟。二十者如法而住。二十一者为护法故不惜身命。二十二者成就总持。二十三者具足念心。二十四者能说深法。二十五者具足智慧。二十六者具足诸力。二十七者愿于菩提。二十八者不舍众生。二十九者修集慈悲喜舍之心。三十者。游于生死心不生悔。三十一者为受身故庄严福德。为发净愿庄严智慧。三十二者知一切法不可宣说。是名三十二。菩萨若能增长是法。必得阿耨多罗三藐三菩提。善男子。譬如秋夜初月增长亦明亦净。众生未发菩提之心。具足如是三十二法。亦复如是。善男子。菩萨若能具足如是三十二法得妙色相。常为天人之所供养。能舍一切不求果报。发大誓愿净于三世。持戒完净不漏不破。修于忍辱得从闻善。无生法忍庄严善法。身心寂静不贪善根。终不修集爱味诸禅。亦不修习缘众生慈。唯修法缘无缘之慈。修集大悲作他所作。知恩报恩不舍众生。乐听正法如闻而说。演说法时无有食想。能调自他离贪恚心。以四摄法摄取众生。修行福智二种庄严。毗婆舍那及舍摩他。具足念心净诸威仪。成就获得四无碍智。身口意业从于智慧。其心坚固无有退转。常能利益一切众生。波旬。为诸众生入佛法故。示有文字音声演说。第一义中都无如是文字声说。是则名为一切法性。一切法性性不可说。波旬言。善男子。若一切法不可说者。菩萨云何发大誓愿向于菩提。不可说言。波旬。譬如虚空其性无边。是中宁可作井池不。不也善男子。波旬。若一切法性无不可说者。终不可证不可宣说。波旬言。云何名为发菩提心。不可说言。了知贪性则名发心。若复了知嗔痴悭妒阴入诸界。无明行识名色六入。乃至生老病死大苦是名发心。波旬言。一切诸法有何等性。波旬。一切诸法无出是性。波旬言。云何无出。夫无出者即无魔迹。魔迹即是我及我所。离我我所是名无出。觉观因缘行想聚取。说想非想生灭善恶。有漏无漏有为无为。世及出世即是魔迹。若无如是即是无出。说是法时八千菩萨得无生忍。虚空之中出如是声。善哉善哉。波旬。说是法时八千菩萨得无生忍。波旬言。善男子。菩萨具足何等法故得无生忍。空中声曰。修集具足六波罗蜜得无生忍。尔时不可说菩萨白佛言。世尊。唯愿如来。为诸菩萨说不可说。佛言。善男子。若有菩萨。行檀波罗蜜时。观身如幻。观受如梦。观于菩提犹如虚空。行施之时不见一法。是名檀波罗蜜不可宣说。若有菩萨观戒戒地毁戒及地。观诸众生无有我性。观于法性。是名持戒不毁破戒。具足戒已不发三眼。一持戒眼。二破戒眼三菩萨眼。虽复持戒不求一法。不见菩提去来现在。是名尸波罗蜜不可宣说。善男子。若有菩萨观诸众生。不生不出而修于忍。观于菩提众生诸法皆悉空寂。众生空中无嗔喜心。亦复不觉一法怨相而修于忍。亦复不觉远离一法而修于忍。是名羼提波罗蜜不可宣说。善男子。若有菩萨勤行精进。都不见有身口意等一法是生一法是灭。而修精进不坏法界。为度众生而修庄严。于空无我不生错乱。为欲具足一切佛法而行庄严。闻说佛法即是无法。于是事中不生恐怖。清净庄严如来世界。虽复庄严观之如空。亦不庄严转于法轮。何以故。一切法性不可说故。是名毗梨耶波罗蜜不可宣说。善男子。若有菩萨修禅波罗蜜。修已不见过去心性。净本性已不见住处。亦复不见贪恚痴心上中下心及无贪恚。愚痴慧心亦不分别。何以故。如贪恚痴性。无贪恚痴亦复如是。如是观已亦入禅定。亦不能作平等平等。亦不能以不平等法而作平等。亦能了知阴界诸入。善恶净秽。有漏无漏。世间出世间。生死涅槃对治等法。是名禅波罗蜜不可宣说。善男子。云何名为不可宣说般若波罗蜜。若无慧行。无我我所众生寿命士夫。常断有无等见。欲界色界及无色界是名无行。无有诤讼无去无来。是则名为随于慧行。离无明闇及恶邪见。观如是法即真实观。善男子。火灾起时一切烧尽。无有因缘唯除虚空。菩萨行是不可宣说般若波罗蜜时。亦复如是无有因缘。见一切法本性尽灭。以方便故为诸众生宣说涅槃。亦知众生无有名字。以方便故宣说名字。以慧力故知过去未来说于出灭。虽复了知无有身心。以方便故说于身心。虽知诸法不可宣说。为众生故方便而说。虽知无施及以受者。以方便故说施说受。虽知诸法本性清净。以方便故说有禁戒。虽知诸法本无嗔性。以方便故修集忍辱虽知无修无有远离。以方便故勤修精进。虽知诸法本性寂静。以方便故修行禅定。虽知无有生死涅槃。以方便故修集智慧。虽知诸法本性自灭。以方便故说于涅槃即是般若。夫般若者无声名字不可宣说。不可见闻无心无识。不取不舍非我我所。非有处所形质规矩。不高不下非色非见。非对非作非觉非想。无有住处非去来现在。非色声香味触法意。非明非闇非是虚空。非内非外非作非有。非肥非瘦非增非减。本性清净非贪恚痴。亦非狂乱无有边际不可称量。是名般若波罗蜜不可宣说。说是法时。魔王波旬。于系得脱心生欢喜即作是言。如我今闻不可说法而得解脱。若有善男子善女人闻是法者。亦当如我于颠倒中而得解脱。一切众魔不得其便。尔时会中万二千众生。发阿耨多罗三藐三菩提心。是时阿难白佛言。世尊。如是正法名字何等云何奉持。佛告阿难。是经名为方等大集。亦复名为不可说法。亦复名入一切佛法。断一切佛所有名字。若有人能顶戴受持如是等法。即能获得阿耨多罗三藐三菩提。尔时空中多设伎乐香华。供养不可说菩萨。是时三千大千世界六种震动。

　　　　大方等大集经卷第十三



　　　　大方等大集经卷第十四

　　　　北凉天竺三藏昙无谶译

　　虚空藏品第八之一所问品第一

　　尔时婆伽婆。游如来行处妙宝庄严堂上。如来威神大功德庄严众相具足。因于本行佛地得报。菩萨宫宅称无量赞。如来神力之所建立。入无碍智行处生胜喜悦。思念进智分别巧说。众德具足来世所叹。世尊正觉善转法轮。善能调顺无量众生。于诸法中皆得自在。知诸众生心所趣向。善能分别一切诸根。彼岸善断结习永尽无余。所施佛事自然成办。与大比丘众六百万人俱。其心调柔结习已断。皆是如来法王之子。行甚深法善能解了无所有法。殊妙端正威仪具足。是大福田。正住如来所教法中。复与大菩萨僧俱。度一切诸行。不舍菩萨所行。得无我忍。于诸众生不舍大悲。过诸世间而顺世法勤化众生。亦能善入如来行地。又复不离菩萨行地。其名曰普明菩萨摩诃萨。无碍明菩萨。于一切法自在王菩萨。无碍行处菩萨。分别辩觉菩萨。净无量网明灯王菩萨。不染行处菩萨。坏魔界放光明菩萨。如是等不可计阿僧祇。不可思不可称不可量。无齐限不可说菩萨摩诃萨俱。
　　尔时世尊。说诸菩萨出要之行。名无碍法门庄严菩萨道。成就佛法诸力无畏。得知诸法自在。入陀罗尼印门。入分别诸辨门。入大神通门。入说不退转轮诸乘平等门。入一相法界无分别门。入说随众生根所解差别门。入坚法分别坏诸魔界善顺思惟门。入断诸结及见无碍智慧门。入无等愿方便智门。入诸佛等智门。入诸法无滞碍如实分别门。入无变异平等法门。入甚深十二因缘门。入功德智慧庄严佛身口意坚固思进念专无尽门。入四圣谛门。为调伏声闻故。入远离身心行门。为调伏辟支佛故。入授一切智记门。为调伏菩萨故。入诸法自在门。为显佛功德故。所谓开示解说显现令解。教读施设次序开张。分别令易随顺正说。尔时世尊如是善分别大法方便时。于此三千大千世界一切诸色像。若铁围山大铁围山。须弥山王。及诸黑山。四天下及阎浮提。聚落城邑舍宅。大海江河泉源陂池。药草树木及诸丛林。诸龙夜叉乾闼婆阿修罗迦楼罗紧那罗摩睺罗伽等宫殿。地神宫殿。虚空中诸神宫殿。四天王天三十三天。夜摩天。兜率陀天。化乐天。他化自在天。及梵天宫殿。上至阿迦腻吒天宫殿。一切大地及欲界色身众生。悉皆隐蔽眼所不见。喻如劫尽火灾起后。大地焦尽大水未出。当尔之时乃无一色与眼作对。尔时三千大千世界。亦复如是亦无少色。是欲色界所摄。唯除妙宝庄严堂中所见色像。尔时于妙宝庄严堂中虚空中。无所依著。自然成无量百千那由他宝台。微妙庄严世所乐见。喻如大妙庄严世界。一宝庄严佛土菩萨所住宝台。此诸宝台亦复如是。见诸大众坐宝台中。于妙宝庄严堂内。自然踊出净妙真金师子之座。高十千由旬。此师子座出妙净光明。普照此三千大千世界。映诸菩萨光明令不明显。尔时大众欢喜踊跃。心情悦豫叹未曾有。合掌向佛作如是言。今者如来必说大法现此瑞应。尔时舍利弗承佛威神从宝台起更整衣服。偏袒右肩右膝著地。合掌向佛而白佛言。世尊。是何瑞相有如是等生胜喜悦现大神变。世尊。此诸大众皆生疑惑。愿如来说何因何缘。现此未曾有事。尔时佛告舍利弗。东方去此过八佛世界微尘数等佛土。有世界名大庄严。彼国有佛号一宝庄严如来应供正遍知明行足善逝世间解无上士调御丈夫天人师佛世尊。今现在说法。以何因缘世界名大庄严。若广说彼世界庄严事者一劫不尽。是故彼土名大庄严。何因缘故。彼佛名为一宝庄严。舍利弗。彼如来因一宝说法。所谓无上大乘之宝。是故彼佛名一宝庄严。彼佛与诸菩萨众各升师子座。踊在空中高八十亿多摩树。为诸菩萨说虚空印法门。何谓虚空印法门。如一切法以虚空为门无住处故。一切法无住处门无形相故。一切法无形相门过诸行处故。一切法无行处门内外净故。一切法净门性无染故。一切法无染门自性寂静故。一切法寂静门。心意识本无故。一切法本无门离物非物故。一切法无物门无教相故。一切法无教门无形段故。一切法无形段门。离因缘境界故。一切法无因缘境界门寂灭相故。一切法寂灭门离二相故。一切法无二门舍别异故。一切法无别异门入一相故。一切法一相门自相净故。一切法自相净门过三世故。一切法过三世门不离平等故。一切法不离平等门。幻化相非相故。一切法幻化相门体不实故。一切法无体门无作相故。一切法无作门身心远离故。一切法远离门离相无相故。一切法无相门相不动故。一切法不动相门无依处故。一切法无依处门住无际故。一切法无际门无樔窟故。一切法无樔窟门。无我无我所故。一切法无我无我所门无主故。一切法无主门性无我故。一切法无我门。内清净故。舍利弗。彼一宝庄严如来。为诸菩萨广说如是虚空印法门。彼如来说是法时。无量阿僧祇诸菩萨。解知诸法性与虚空等于诸法中得无生忍。舍利弗。彼大庄严刹土一宝庄严佛所。有一菩萨摩诃萨名虚空藏。以大庄严而自庄严。于诸不思议愿最为殊胜。得一切功德中之威德无碍知见。不可思议菩萨功德以自庄严。以诸相好庄严其身。以善说法随所应度庄严其口。不退于定庄严其心。以诸总持庄严其念。入诸微细法庄严其意。顺观法性庄严于进。以坚固誓庄严淳至。以必成办庄严所作。以从一地至一地庄严毕竟。舍诸所有庄严于施。以净心善语庄严于戒。于诸众生心无有碍庄严忍辱。众事备足庄严精进。入定游戏神通庄严于禅。善知烦恼习庄严般若。为救护众生庄严于慈。住不舍众生庄严于悲。心无犹豫庄严于喜。离于憎爱庄严于舍。游戏诸定庄严神通。得无尽宝手庄严功德。分别诸众生心行庄严于智。教众生善法庄严于觉。得慧明净庄严慧明。得义法辞应庄严诸辩。坏魔外道庄严诸无畏。得佛无量功德而自庄严。常以诸毛孔说法庄严于法。见诸佛法明庄严自明。能照诸佛国庄严光明。说不错谬庄严所记。神通随所乐说庄严教授。神通到四神足彼岸庄严变化。神通入佛密处庄严诸如来护持。自悟正智庄严法自在。如说而行无能坏者。庄严一切善法坚固。彼虚空藏菩萨。成就如是等无量功德。与十二亿菩萨摩诃萨俱。发意欲来诣此娑婆世界见我。礼拜供养恭敬围绕。亦为此大普集经。分别少法门分故。又为此十方诸来会菩萨生大法明故。又为增益开大乘法故。又为受持如来法故。又为无量众生善根出生故。又为以善法调伏诸魔外道故。又为示现菩萨师子游戏神通故。彼虚空藏菩萨。欲来至此是其瑞应。
　　尔时世尊说此事已。即时虚空藏菩萨。与十二亿菩萨摩诃萨恭敬围绕。诣一宝庄严佛所。白佛言。世尊。我欲诣娑婆世界。见释迦牟尼佛。礼拜供养。彼佛报言。欲往随意宜知是时。即顶礼一宝庄严如来足下已右绕七匝。承佛游戏无作神足。于彼大庄严国土忽然不现。以一念顷与诸菩萨众俱。来至此娑婆世界。宝庄严堂妙宝台上。尔时虚空藏菩萨。雨妙华香供养世尊。及此大宝集经。所谓曼陀罗华。摩诃曼陀罗华。波利质多罗华。摩诃波利质多罗华。曼殊沙华。摩诃曼殊沙华。卢遮那华。摩诃卢遮那华。水陆诸华大如车轮。百叶千叶百千叶。皆出光明香气普薰妙香。适意开敷鲜净。杂色光耀眼所乐见。雨如是等种种无量妙华满妙宝堂中。高一多罗树。作诸天乐其音皆出无量百千法门之声。与檀波罗蜜相应声。尸罗羼提毗梨耶禅那般若波罗蜜相应声。与四无量相应声。与四摄法相应声。与助道法相应声。与三脱门相应声。与四圣谛相应声。与十二因缘相应声。
　　尔时虚空藏菩萨供养世尊顶礼佛足。绕七匝已在一面立。白佛言。世尊。彼一宝庄严如来应正遍知致问无量。少病少恼起居轻利安乐行不。彼一宝庄严如来又言。有十二亿菩萨。与虚空藏菩萨俱往。至彼娑婆世界。愿世尊说如是如是法。使诸菩萨得自然智。亦使成就大法光明已还来至此。所以者何。以世尊昔来已曾化此。善男子等发菩提心。尔时虚空藏菩萨当世尊顶上。化作大宝盖。广十千由旬。以青琉璃为轩。真珊瑚宝为子。以琉璃及阎浮檀金为升垂。杂妙真珠缦网璎珞宝铃和鸣。其盖光明普照十方。与诸妙华互相绮错。尔时虚空藏菩萨于如来不思议功德深生敬重合掌向佛以偈赞言。
　　法义智慧最胜尊　　本净无垢无所著
　　喻如虚空无染污　　我礼不动圣足下
　　行无与等无涯底　　现法严身最殊胜
　　佛真法身如虚空　　普生大悲而济度
　　人中师子能示现　　百福庄严世尊身
　　断诸言语无音响　　离诸言说无戏论
　　虽知如是而现说　　无性众生令悦豫
　　众心非心得此心　　能知非心幻化心
　　善知众生心行性　　而能不住彼我心
　　示现威仪济众生　　善逝身无作不作
　　佛知众生随所乐　　即能示现如是形
　　世尊于法不计我　　不生忆想著于法
　　能知以何法受教　　而随所悟应时说
　　大众渴仰瞻世尊　　世所希有最无比
　　世尊无心于示现　　无能令诸大众悦
　　此等诸法从缘生　　虚无寂寞非真实
　　世尊善知如是法　　得至清凉泥洹道
　　去离二边不著中　　知虚非真无自性
　　此等诸法无作者　　善说业报非断常
　　法无众生命及人　　寂静不名如虚空
　　如实分别无众生　　而安多众至甘露
　　昔行多劫不思议　　求进势力胜菩提
　　所为妙行今已成　　至无至义觉无余
　　一切诸法上中下　　悉知平等常无异
　　智者所知知不著　　是故世尊定不乱
　　阴入诸界如幻化　　三界皆如水中月
　　众生虚伪性如梦　　以智分别说是法
　　世人假称名得道　　实无有得无得相
　　如道无得轮无转　　如轮无转无度者
　　故能度众于四流　　自度度彼系颠倒
　　善能安慰苦恼者　　自灭灭彼至无为
　　众生无生无涅槃　　众生本净不可得
　　道及众生犹如幻　　自觉此际觉多众
　　如虚空中不见色　　一切群生色亦尔
　　诸法离色及色相　　能知此色则得离
　　作诸妙喻以赞佛　　执见而赞是其毁
　　佛德如空无差别　　无所限量是赞佛
　　故礼净尊净他者　　无缘无心入微心
　　如佛功德世尊知　　如如功德我今礼
　　能知众生无我者　　知诸法际离欲者
　　见法身者则见佛　　即为供养十方佛

　　虚空藏菩萨说此偈已。即时妙宝庄严堂及虚空中诸宝台六变振动。一切大众心净悦豫。踊跃欢喜叹未曾有。皆言虚空藏菩萨。善能说此妙偈。若有善男子善女人能行此法者。乃至梦中不见有法。以渐皆当得师子吼。如虚空藏菩萨。尔时虚空藏菩萨。以如斯妙偈赞如来已。白佛言。世尊。欲少所问。唯愿听许。若听问者。尔乃敢问。所以者何。世尊。有无量知见能知众生诸根。有淳熟未淳熟者。世尊明达去诸闇冥故。世尊了义善说分别诸句义故。世尊知时不过限故。世尊所记不谬如说不错故。世尊知时随诸众生行说法故。世尊善游戏通达诸神足故。世尊善观。体众生心行故。世尊最无染于诸法中得自在故。世尊自悟觉了诸法故。世尊正御邪趣众生。教令入正故。世尊是大医王。能令无始世界众病永断故。世尊大力成就佛十力故。世尊无畏成就四无畏故。世尊无胜成就十八不共法故。世尊大慈行救一切众生心无碍故。世尊大悲行知见无我。拔一切众生苦故。世尊大喜行于禅解脱定入定到彼岸故。世尊大舍行断一切憎爱。心如虚空故。世尊得平等觉了诸佛法无碍故。世尊无憎爱心毕竟清净毁誉不动故。世尊无悕望智慧满足于利养赞叹无欲求故。世尊一切知见一切佛行处到彼岸故。我知见世尊有如是等无量无边功德成就。是故我欲于法门中少有所问。虚空藏菩萨作是语已。尔时世尊告虚空藏菩萨言。善男子。我当听汝问随汝欲问恣汝所问。吾当随汝所问悦可尔心。尔时功德光明王菩萨问虚空藏菩萨言。善男子。汝为谁故欲问如来。即时虚空藏菩萨。以偈报功德光明王菩萨言。
　　一切等心诸众生　　平等能至彼岸者
　　游戏无垢悲心中　　我为是等问世尊
　　能到正见无垢秽　　已无犹豫断彼疑
　　自得了达利众生　　我为是等问世尊
　　知我无我无与等　　为众发心不著众
　　能脱众生计我见　　我为是等问世尊
　　能护威仪慎所行　　其心清净如虚空
　　坚固不动如须弥　　我为是等问世尊
　　进心无涯慧无等　　勇健能害烦恼怨
　　已结已断断彼结　　我为是等问世尊
　　乐施威仪调伏心　　常住闻进戒忍力
　　禅定诸通胜慧明　　我为是等问世尊
　　乐空无相无愿法　　而现受形处生死
　　无生无终达甘露　　我为是等问世尊
　　知见甚深无崖际　　声闻缘觉所不及
　　而知一切众生行　　我为是等问世尊
　　善能了达乐正行　　于法非法系已断
　　常处正定心不乱　　我为是等问世尊
　　不断佛种诸贤士　　能护正法及与僧
　　多闻三世诸佛赞　　我为是等问世尊

　　尔时虚空藏菩萨。以此妙偈答功德光明王菩萨已。白佛言。世尊。云何菩萨行檀波罗蜜与虚空等。云何行尸波罗蜜。羼提波罗蜜。毗梨耶波罗蜜。禅波罗蜜。般若波罗蜜与虚空等。云何行功德与虚空等。云何行智与虚空等。云何菩萨不离如如。如来所许。念佛念法念僧。念施念戒念天。云何菩萨修行诸法平等如泥洹。云何菩萨善分别行相。云何菩萨持诸佛法宝藏。随如来所觉法相性。如实知诸法相性已不取不舍。云何菩萨分别众生。从始已来清净而教化众生云何菩萨善顺发行成就佛法。云何菩萨不退诸通。于诸佛法悉得自在。云何菩萨入甚深法门。诸声闻辟支佛所不能入。云何菩萨于十二因缘。因善得胜智方便。离二边诸见。云何菩萨为如来印所印。如如不分别智方便。云何菩萨入法界性门。见一切法平等性。云何菩萨淳至坚固犹如金刚。于此大乘心住不动。云何菩萨自净其界如诸佛界。云何菩萨得陀罗尼终不失念。云何菩萨得无障碍如来加持辩。云何菩萨得自在示现受生死。云何菩萨破诸怨敌去离四魔。云何菩萨利益众生庄严功德。云何菩萨世无佛时能作佛事。云何菩萨得海印三昧。善能得知众生心行。云何菩萨能得知诸尘界无碍。云何菩萨威仪行成就。离诸闇冥得胜光明。于诸法中得自然智。速得成就一切智行。
　　尔时世尊告虚空藏菩萨言善哉善哉。善男子。汝善能分别问于如来如斯妙义。如汝已曾供养过去无量诸佛。种诸善根心行平等喻如虚空。礼敬诸佛至慧明处。发勤精进欲度一切。诸佛如法不舍一切众生。度大慈悲彼岸。及过诸魔行不离世法。以虚空同量之心。成就此无上大乘妙法虚空藏。汝之功德无有边际难可校量。汝已曾于过去恒河沙等。诸佛世尊所问如此事自亦能说。是故虚空藏。汝今谛听谛听。善思念之。吾当为汝分别解说。所问诸菩萨事复过于此。能得无上大乘。如来自然智。一切种智。虚空藏菩萨言。唯然快哉愿乐欲闻。佛告虚空藏。善男子。菩萨成就四法。行檀波罗蜜与虚空等。何谓为四。善男子。若菩萨于一切处。无障碍不分别。行檀波罗蜜。以我净故于施亦净。以施净故于愿亦净。以愿净故于菩提亦净。以菩提净故于一切法亦净。善男子。是为菩萨成就四法。行檀波罗蜜与虚空等。善男子。若菩萨成就八法能净檀波罗蜜。何等为八。离我能施。离为我施。离爱结施。离无明见施。离彼我菩提相施。离种种想施。离悕望报施离悭嫉施。其心平等如虚空。是为菩萨成就八法能净檀波罗蜜。离此八法是谓净施。喻如虚空无所不至。菩萨慈心行施。亦复如是。喻如虚空非色叵见。菩萨所行诸施不依于色。亦复如是。喻如虚空不受苦乐。菩萨所行诸施离一切受。亦复如是。喻如虚空无有相智。菩萨所行诸施离诸想结。亦复如是。喻如虚空是无为相。菩萨所行诸施无为无作。亦复如是。喻如虚空虚假无相。菩萨所行诸施不依识想。亦复如是。喻如虚空增益一切众生。菩萨所行诸施利益众生。亦复如是。喻如虚空不可穷尽。菩萨所行诸施。于生死中无有穷尽。亦复如是。善男子。喻如化人给施化人。无有分别无所戏论不求果报。菩萨亦复如是。如化人相去。离二边而行诸施。不分别戏论悕望果报。善男子。菩萨以智慧舍一切结使。以方便智不舍一切众生。是为菩萨行檀波罗蜜与虚空等。
　　尔时会中有一菩萨名曰灯手。从座而起偏袒右肩右膝著地。合掌白佛言。世尊。何等菩萨能行如是檀波罗蜜。佛言善男子。菩萨若过诸世间。得出世间法。非色无体无行知见清净。非闇非明离一切诸相。至无相智际成就无尽忍。近如来知见已。绍菩萨决定界分。已得受记为不退转印所印。已得灌顶正位。已得善行知众生行相。至一切处亦无所至。如是菩萨能行是檀波罗蜜。说此法时。万六千菩萨。见诸法性犹如虚空得无生法忍。佛告虚空藏菩萨言。善男子。菩萨成就四法。行尸罗波罗蜜与虚空等。何谓为四。善男子。菩萨知身如镜中像。知声如响。知心如幻。知诸法性犹如虚空。是为菩萨成就四法。行尸罗波罗蜜与虚空等。善男子。菩萨成就八法能护净戒。何等为八。善男子。诸菩萨不忘菩提心能护于戒。不求声闻辟支佛地能护于戒。持戒不限于戒能护于戒。不恃诸戒能护于戒。不舍本愿能护于戒。不依一切生处能护于戒。成就大愿能护于戒。善摄诸根为灭烦恼能护于戒。是为菩萨成就八法能护净戒。善男子。喻如虚空离诸悕望。菩萨以无求心能护于戒亦复如是。喻如虚空清净。菩萨持戒清净亦复如是。喻如虚空无有垢污。菩萨持戒无垢亦复如是。喻如虚空无有热恼。菩萨持戒无恼亦复如是。喻如虚空无有高下。菩萨持戒无高无下亦复如是。喻如虚空无有樔窟。菩萨持戒而无所依亦复如是。喻如虚空无生无灭毕竟无变。菩萨持戒无生无灭毕竟无变亦复如是。喻如虚空悉能容受一切众生。菩萨持戒普能运载亦复如是。为利益众生能护正戒。善男子。如水中月无持戒破戒。菩萨亦复如是。了知一切诸法犹如月影无持戒破戒。是为菩萨行尸波罗蜜与虚空等。善男子。菩萨成就四法。行羼提波罗蜜与虚空等。何等为四。善男子。若菩萨他骂不报。以分别无我想故。他打不报以无彼想故。他嗔不报以离有想故。他怨不报以去离二见故。是谓菩萨成就四法。行羼提波罗蜜与虚空等。善男子。菩萨成就八法。能净羼提波罗蜜。何等为八。善男子。菩萨善净内纯至。修羼提波罗蜜。善净外不悕望。修羼提波罗蜜。于上中下毕竟无障碍。修羼提波罗蜜。随顺法性无所染著。修羼提波罗蜜。离一切诸见应空。修羼提波罗蜜。断一切诸觉应无相。修羼提波罗蜜。舍一切诸愿应无愿。修羼提波罗蜜。除一切诸行应无行。修羼提波罗蜜。是谓菩萨摩诃萨成就八法。能净羼提波罗蜜。善男子。喻如虚空无憎无爱。菩萨修羼提波罗蜜。无憎无爱亦复如是。喻如虚空无有变易。菩萨毕竟心无变易。修羼提波罗蜜。亦复如是。善男子。喻如虚空无有亏损。菩萨毕竟修羼提波罗蜜。心无亏损亦复如是。喻如虚空无生无起。菩萨修羼提波罗蜜。心无生起亦复如是。喻如虚空无有戏论。菩萨修羼提波罗蜜。心无戏论亦复如是。喻知虚空不望恩报。菩萨修羼提波罗蜜。于一切众生不望果报亦复如是。喻如虚空无漏无系。菩萨修羼提波罗蜜。离一切漏不系三界亦复如是。善男子。菩萨行羼提波罗蜜时不作是念。彼来骂我我能忍受。亦不见骂者受骂者及所骂法。不作是观。不作是戏论言。彼空我亦空。亦不作是思惟。音声如响何由而出。亦复不作是观我是彼非。又复不作是见。彼无常我亦无常。亦复不作是念。彼愚我智。亦不作是想。我等应行忍辱。善男子。譬如有人求娑罗枝。为娑罗枝故。赍持利斧入娑罗林中。至一大树下斫其一枝。余枝不作是念。彼已被斫不斫我等。其被斫者亦不作是念。我已被斫余者不斫。二俱无想不生憎爱。善男子。菩萨摩诃萨行羼提波罗蜜时观知一切法性。如草木墙壁瓦石等。而示现割截身体。为教化众生故。无憎无爱无忆想分别。善男子。是为菩萨行羼提波罗蜜与虚空等。
　　善男子。云何菩萨摩诃萨行毗梨耶波罗蜜与虚空等。善男子。菩萨成就四法行毗梨耶波罗蜜与虚空等。何谓为四。善男子。若菩萨勤求一切善法。而知一切法自性不成就。以一切最胜供具。给侍供养诸佛世尊。然不见如来及所供侍之法。善能受持一切诸佛所说妙法。亦不见文字而可受持。亦能成就无量众生。见众生性即是泥洹。毕竟无生无起。善男子。是为菩萨成就四法。行毗梨耶波罗蜜与虚空等。善男子。若菩萨成就八法。能净毗梨耶波罗蜜。何等为八。善男子。菩萨为净身故。发勤精进。知身如影。不著于身。为净口故。发勤精进。知口语如响。不著于口。为净意故。发勤精进。知意如幻无所分别。不著于意。为具足诸波罗蜜故发勤精进。知诸法无自性。因缘所摄不可戏论。为得助菩提分法故发勤精进。觉了一切法真实性故无所碍著。为净一切佛土故发勤精进。知诸国土如虚空故不恃所净。为得一切陀罗尼故发勤精进。知一切法无念无非念故不作二相。为成就一切佛法故发勤精进。知诸法入一相平等故而不坏法性。善男子。是为菩萨成就八法。能净毗梨耶波罗蜜。善男子。喻如虚空无有疲惓。菩萨于无量劫。发勤精进无有疲厌。亦复如是。喻如虚空悉能容受一切诸色。然此虚空无有覆障。菩萨为容受一切众生。发勤精进平等无碍亦得如是。喻如虚空能生一切药草丛林。然此虚空无有住处。菩萨为增益一切众生诸善根故发勤精进。无所依著无有住处亦复如是。喻如虚空至一切处然无有去。菩萨发勤精进为至一切法故。而无至无不至亦复如是。喻如虚空非色。而于中见种种色。菩萨为一乘故发勤精进。而为成就纯至故。示诸乘差别亦复如是。喻如虚空本性清净。不为客尘所污。菩萨发勤精进本性清净。为众生故现受生死。不为尘累所染亦复如是。喻如虚空性是常法。无有无常。菩萨究竟为不断三宝故。发勤精进亦复如是。喻如虚空。无始无终不取不舍。菩萨发勤精进。无始无终不取不舍亦复如是。善男子。精进有二种。始发精进。终成精进。菩萨以始发精进习成一切善法。以终成精进分别一切法不得自性。唯所集善根见是平等。所见平等亦非平等。善男子。喻如工匠刻作木人身相备具。所作事业皆能成办。于作不作不生二想。菩萨为成就庄严本愿故。发勤精进修一切业。于作不作不生二想。去离二边亦复如是。善男子。是为菩萨行毗梨耶波罗蜜与虚空等。善男子。云何菩萨摩诃萨行禅波罗蜜与虚空等。善男子。若菩萨成就四法。行禅波罗蜜与虚空等。何等为四。善男子。若菩萨专其内心。亦不见内心遮缘外界诸心。亦不见外心行处。以己心平等故。知一切众生心平等。亦不依二法心及平等思惟。法界定性无摄无乱。知一切法性无有戏论。是为菩萨成就四法。行禅波罗蜜与虚空等。善男子。若菩萨成就八法。能净禅波罗蜜。何等为八。善男子。若菩萨不依诸阴修禅。不依诸界修禅。不依诸入修禅。不依三界修禅。不依现世修禅。不依后世修禅。不依道修禅。不依果修禅。是为菩萨成就八法。能净禅波罗蜜。喻如虚空无所依著。菩萨修禅无所依止亦复如是。喻如虚空无所爱恋。菩萨修禅离诸染著亦复如是。喻如虚空不著诸见。菩萨修禅舍离诸见亦复如是。喻如虚空无有诸慢。菩萨修禅离诸憍慢亦复如是。喻如虚空究竟无灭。菩萨修禅善入法性究竟不退亦复如是。喻如虚空不可破坏。菩萨修禅不坏本际亦复如是。喻如虚空无有变易。菩萨修禅不变如如亦复如是。喻如虚空非心离心。菩萨修禅离心意识亦复如是。善男子。菩萨以平等心修禅。非不平等心。云何心平等。若心不高不下。无求无非求。无作无非作。无分别无非分别。无行无非行。无取无舍。无闇无明。无知无念。无非知无非念。不一不异。非二非不二。无动无不动。无去无不去。无修无非修。心不缘于一切境界。是谓平等心。以菩萨心平等故。不取于色。去离眼色二法。而修于禅。以心平故。不取声香味触法。去离意法二法。而修于禅。善男子。喻如虚空火灾起时不能焚烧。水灾起时不为所漂。菩萨不为诸烦恼火之所焚烧。不为诸禅解脱三昧所漂。受生自无定乱。乱心众生能令得定。自行已净不舍精进。与平等等示现差别。而不见平等及不平等二相。善能遍观智慧真性。其心不为爱见所覆。于诸行中行无所著与虚空等。善男子。是为菩萨行禅波罗蜜与虚空等。
　　善男子。云何菩萨行般若波罗蜜与虚空等。善男子。若菩萨成就四法。行般若波罗蜜与虚空等。何等为四。善男子。若菩萨以我净故。知众生亦净。以知净故知识亦净。以义净故知文字亦净。以法界净故知一切法亦净。是为菩萨成就四法行般若波罗蜜与虚空等。善男子。若菩萨摩诃萨成就八法。能净般若波罗蜜。何等为八。善男子。若菩萨精勤欲断一切不善法而不著断见。精勤欲生一切善法而不著常见。知一切有为法皆从缘生。而不动于无生忍法。善分别说一切字句。而常平等无有言说。善能辨宣一切有为无常苦法。于无我法界寂静不动。能善分别诸所作业。而知一切法无业无报。善能分别垢法净法。而知一切法性常净。善能筹量三世诸法。而知诸法无去来今。是为菩萨成就八法能净般若波罗蜜。善男子。喻如虚空非行无行。菩萨行般若离一切行亦复如是。喻如虚空无能破坏。菩萨行般若一切诸魔无能坏者亦复如是。喻如虚空性常寂静。菩萨行般若觉见寂静亦复如是。喻如虚空性常无我。菩萨行般若了知无我亦复如是。喻如虚空性非众生。菩萨行般若。离一切众生见亦复如是。喻如虚空性无有命。菩萨行般若。离一切命见亦复如是。喻如虚空性无有人。菩萨行般若。离一切人见亦复如是。喻如虚空非物非非物。不可名字。菩萨行般若。离物非物见亦复如是。善男子。般若是寂静句义无微觉故。是不作句义自相净故。是无变句义无行相故。是真实句义不发动故。是不诳句义无有异故。是了达句义入一相故。是通明句义断习气故。是满足句义无欲求故。是通达句义能正见故。是第一句义无所得故。是平等句义无高无下故。是牢固句义不可坏故。是不动句义无所依故。是金刚句义不可摧故。是已度句义所作办故。是真净句义本性净故。是无闇句义不恃明故。是无二句义不积聚故。是尽句义究竟尽相故。是无尽句义无为相故。是无为句义离生灭故。是虚空句义无障碍故。是无所有句义真清净故。是无处句义无行迹故。是无樔窟句义无所猗故。是智句义无识别故。是无降伏句义无群匹故。是无体句义不受形故。是知见句义知苦不生故。是断句义知集无和合故。是灭句义究竟无生故。是道句义无二觉故。是觉句义觉平等故。是法句义究竟不变故。善男子。此般若不从他得。自证知见如性行故。知一切文字句义其犹如响。于诸言音随应而报。其辩不断。亦不执著文字言语。菩萨摩诃萨。如是能于一切言说中善能报答。知诸音声言说如响。解不可得故。不生执著亦不戏论。善男子。是为菩萨行般若波罗蜜与虚空等。尔时世尊。欲重明此义。而说偈言。
　　离著而行施　　普及适众性
　　终已无碍心　　亦不生分别
　　我净故施净　　施净故愿净
　　愿净菩提净　　道净一切净
　　无我我所想　　离爱及诸见
　　舍除彼我相　　施心如虚空
　　去离诸想施　　无有望报心
　　舍嫉妒心结　　施心如虚空
　　空非色无猗　　无受想分别
　　亦无行及识　　施时心亦然
　　如空益一切　　始终无穷尽
　　解法施无尽　　利益一切众
　　如化人相施　　不望所施报
　　慧者施亦尔　　终不望其报
　　以慧断结习　　方便不舍众
　　不见结及众　　如是施如空
　　知身如镜像　　知声犹如响
　　知心如幻化　　法性如虚空
　　不舍胜菩提　　不求于二乘
　　于过去诸佛　　常敬慎护戒
　　不舍本愿故　　能于诸趣中
　　善成就本愿　　摄意护净戒
　　如空无悕望　　无热恼高下
　　无浊无变易　　净戒者亦尔
　　如空受一切　　水月不持戒
　　护戒者如是　　净戒如虚空
　　骂打嗔怒等　　忍力故不嗔
　　无我及彼见　　以去离二想
　　内纯至善净　　外行亦清净
　　纯至故无嗔　　顺如法能忍
　　离诸见忍空　　舍觉而离想
　　无愿无悕望　　舍诸行所取
　　无爱如虚空　　不戏不怀恨
　　无戏不求报　　无漏忍者尔
　　无忍无骂者　　彼人声如响
　　非是及无常　　无如是戏论
　　彼愚及我智　　无生而示生
　　虽如是分别　　犹修无生忍
　　如斫娑罗枝　　余枝不分别
　　断身无分别　　此忍净如空
　　勤修无所依　　供佛无佛想
　　持法不著文　　度众无众想
　　净身净法身　　净口无言说
　　净心无意行　　具诸波罗蜜
　　具助菩提法　　净土如虚空
　　成就辩总持　　求如是佛法
　　如空受无惓　　故能生丛林
　　遍至无形色　　精进亦如空
　　常净如虚空　　无始亦无终
　　人精进亦尔　　无始无终成
　　如机关木人　　所作无分别
　　行者无二想　　其进如虚空
　　知止住内心　　摄外境界心
　　自心彼心等　　依止无心禅
　　诸法性常空　　以无漏智知
　　不依阴界入　　亦不依三界
　　不依于三界　　不依界道果
　　如空常无依　　修禅者亦尔
　　空无爱见慢　　修禅者亦尔
　　空无退坏变　　修禅者亦尔
　　平等寂解脱　　智者不缘界
　　无结无禅等　　是故禅如空
　　我净众生净　　智净识亦净
　　义净文字净　　法净界亦净
　　断不善及习　　大士集诸善
　　知有无缘生　　无生不著灭
　　善分别文字　　说无常苦法
　　示现受业报　　言有垢及净
　　知法性常净　　而筹量三世
　　空无行非行　　慧无行亦尔
　　如空无能坏　　无我人寿者
　　非物非无物　　拔断二边见
　　知句假不染　　不变真实句
　　满足通达句　　达义慧等句
　　等不动牢句　　金刚度净句
　　明尽无尽句　　无为虚空句
　　处樔识别句　　降伏体智句
　　断集灭道句　　法觉智慧句
　　如响随声应　　无尽辩亦尔
　　说法无所依　　此慧净如空


　　　　大方等大集经卷第十四



　　　　大方等大集经卷第十五

　　　　北凉天竺三藏昙无谶译

　　虚空藏菩萨品第八之二

　　佛复告虚空藏言。善男子。何谓菩萨行功德与虚空等者。若菩萨闻佛无量法广大如虚空故。发萨婆若心彼作是念。如萨婆若无量。佛无量。自在觉无量。于如是无量中。生无量欲精进不放逸行。为佛道故当行无量菩萨所行之法。所以者何。如诸佛无量功德庄严身故。我亦为庄严其身。应成就无量善根。如诸佛无量功德。庄严口庄严意。庄严道场庄严佛土故。我亦当庄严口意道场佛土。应成就无量善根。我当教化无量众生。为成就善根。我于无量生死中。为成就善根故不生厌惓。诸佛世尊。有无量国土。无量智慧。无量神通。彼诸众生。无量行。无量心。无量诸根差别。于生死中受无量苦恼聚。起诸烦恼。我为入无量诸佛法。为舍无量众生所行诸根生死苦恼聚故。成就无量善根。菩萨以如是正观之心。所作功德与诸波罗蜜相应。与四摄法相应。与四无量心相应。与助菩提法相应。成就众生受持正法。恭敬供养诸佛世尊。及净菩萨所行相应法。如是等所作无量功德与虚空等。以众生性无量故。佛智慧无量故。法界无量故。所修亦无量。如虚空众生性。佛智慧法界无处不至。一切众生皆得蒙益。菩萨所作功德亦复如是。至一切处利益众生。以无依著故。以愿方便力故。善男子。菩萨能如是行功德与虚空等。
　　善男子。云何菩萨行智与虚空等者。若菩萨从善知识得闻法已。善顺思惟所作诸行终不放逸。修少境界想已受无量想。受无量想已得如是智明。得是智明已得阴方便智。得界方便智。得入方便智。得谛方便智。得十二因缘方便智。知众生垢亦知垢性。知众生净亦知净性。所谓众生有染心。如实知有染心无染心。如实知无染心有恚心。如实知有恚心无恚心。如实知无恚心有痴心。如实知有痴心无痴心。如实知无痴心有诸烦恼心。如实知有诸烦恼心无诸烦恼心。如实知无诸烦恼心。彼菩萨不见有垢心为卑无垢心为胜。所以者何。以菩萨入不二性清净法门智故。如法性我性亦尔。如我性无我性亦尔。如无我性诸法亦尔。性清净故。若入一切诸法性清净者。则不求诸法有垢有净。亦不见诸法文字相貌。不受不著故。亦不见诸法障碍盖缠及不障碍盖缠。菩萨思惟无量境界。离心识二法。名之为智不名为识。喻如虚空无心意识。菩萨亦复如是。离心意识。知诸法性与虚空等。智行无碍过诸碍故。善男子。是为菩萨行智与虚空等。
　　善男子。云何菩萨成就不离如如来所许念佛者。菩萨若在阿练若处。或在树下。或在旷野。或在露处。以得定力故能摄心不著诸缘。以不散乱心善摄所念。以行相观如来。成就三十二相八十随形好。庄严其身取一一相貌。为成就己身故。心向一切智地于如来身。忆念放鬘网光明。菩萨以得解悕望观如来身。满一由旬二由旬。三四五十由旬。乃至百由旬。若过百由旬。以得解悕望。观坐道场。或见转法轮。或见现种种威仪说法调伏众生。或见于一佛世界施作佛事。或五佛世界。或十二十三十四十五十。或百佛世界施作佛事。乃至百千无量世界施作佛事。得解悕望观自见随意。若听法若供养给侍诸佛世尊。于余威仪随意自在。菩萨如是观如来色身已忆念佛功德。或观戒。或观定。或观慧。或观解脱。或观解脱知见。或观力无所畏。或观佛不共法。或观菩萨本行。或观成就佛地。普忆念如来成就功德已。忆念如来业。何等相貌云何造业。身造耶。口造耶。意造耶。威仪造耶。可见耶。不可见耶。可说耶。不可说耶。何国造耶。几种身造耶。如是种种忆念胜业。成就不可思议诸善根已。观如来法。诸佛世尊以法身故名为如来。不以色身。彼菩萨不见色是如来。不见相是如来。不见种性是如来。不见阴界诸入是如来。不见威仪是如来。不见过去未来现在世是如来。不见因是如来。不见缘是如来。不见所以是如来。不见和合是如来。不见有是如来。不见无是如来。不见成就是如来。不见败坏是如来。不见彼有如来。不见此有如来。不见如来在何所。不见如来。不恃如来。不分别如来。不得如来。喻如虚空无有阴界入名。非不利益众生。诸佛世尊。无有阴界入名。亦非不利益众生。善男子。是为菩萨不离如如来所许念佛。善男子。云何菩萨不离如如来所许念法者。若菩萨念法。所谓四念处。四正勤。四如意足。五根。五力。七觉分。八圣道分。三脱门。四圣谛。甚深十二因缘。六波罗蜜。菩萨所应学藏。不退转轮净三境。是为菩萨所应念法。云何应念。念舍念欲。离念灭念。无来无去念。无樔窟念。无自性念。出世间念。解达念。尽念无生念。无取念。无漏念。无为念。涅槃无自性。作如是念。于诸法中犹有法想。所以者何。以有想故则有动念。有动念故则住颠倒。住颠倒者无有念法。若离念法非法二想。知一切法是无生已。断法想故得无生忍。得无所得无所有故。善男子。是为不离如如来所许念法。
　　善男子。云何菩萨不离如如来所许念僧者。僧谓四双八辈。僧中或是阿罗汉向。阿罗汉果。或是阿那含向。阿那含果。或是斯陀含向。斯陀含果。或是须陀洹向。须陀洹果。是为声闻僧。复次有僧。所谓不退转菩萨得决定忍。上圣正位已离诸相恃著戏论。次得如来功德无间。彼菩萨念如是等大菩萨众。应供养赞叹。合掌给侍右绕礼敬。是良祐福田。是第一僧入圣众数。是僧所应作事皆已成办。是菩萨念僧。亲近菩萨僧。不亲近声闻僧。彼菩萨虽忆念僧。不取僧数不取有数。知僧是无为。忆念无行无变异无生无灭。作如是忆念。不生心行境界。善男子。是为菩萨不离如如来所许念僧。
　　善男子。云何菩萨不离如如来所许念舍者。所谓舍财舍法。复次有舍身及命。舍一切邪道。复次有舍不取一切法。所以者何。有取者则无舍。若不取者。名为究竟舍。究竟舍中则无有求。无求者则不望报。不望报故谓为真实舍者。若菩萨行如是坚固舍。随舍发愿。若舍时及发愿时。不见菩提及佛法而专念舍。念过去诸菩萨行道时。云何行舍。我今云何行舍。将无不及为智者所讥耶。即能一切舍。舍已分别所舍。谁是舍者舍何等物谁作忆念。如是分别已都无所得。不见舍者所施物及所忆念。是为菩萨不离如如来所许念舍。善男子。云何菩萨。不离如如来所许念戒者。若菩萨持戒至解脱处威仪行成就。乃至微戒畏如金刚。恒修净命善护持戒。菩萨自念戒摄身口。是无作相而谨慎奉行。修胜正命于萨婆若心终不废舍。纯至不动亦终不舍大慈大悲。摄取教诲破戒众生。宁舍身命不求余乘。是名为戒。菩萨念胜戒。不瑕缺戒。不荒秽戒。不求戒。不染戒。无浊戒。智者所叹戒。菩萨念如是等戒。不恃持戒。不毁破戒。不称己德不讥彼过。终不舍戒亦不依戒亦不住戒。虽舍一切诸所恃著而行色行。是为菩萨不离如如来所许念戒。
　　善男子。云何菩萨不离如如来所许念天者。若菩萨念天。所谓念欲界天。或色界。或无色界天。念欲界天持戒果报故。受适意色声香味触。以天五欲游戏娱乐。天衣饮食自恣满足。一向受爱喜适意乐。菩萨作是念。此一切兴盛皆当衰灭。是诸天等亦当无常变异。由放逸故不造善根。先有善业今悉当尽。此诸天等虽生天上。犹未脱地狱畜生饿鬼之分。菩萨作是念已。不悕望生欲界天处。唯除兜率天宫。兜率宫中有一生补处菩萨。于一切菩萨行以到彼岸。一切诸地。一切神通。一切诸定。一切陀罗尼。一切辩才。一切菩萨事。于一切方便等以度彼岸。但忆念如是功德。于此天中心生欣仰。若欲生天者当愿生如是天中。菩萨发心言。我何时当得如是天身。菩萨复念色界诸天。此诸天等。由诸禅四无量心果报故生彼天处。已过欲界欲患一心处定。以喜为食一向知受第一乐报。菩萨作如是念。彼色界诸天。受少味故用为欢喜。无常有常想。苦有乐想。无我有我想。无涅槃有涅槃想。此色界诸天。亦有无常变。异未脱地狱饿鬼畜生之分。是菩萨不愿生色界诸天处。唯除净居天即彼入涅槃不还此间者。菩萨作是念。此是清净诸天。已脱五道流转生死。是菩萨以如是故。生敬重之心。亦不愿乐求生彼处。菩萨复念无色界诸天。受无色定果报。已过欲界色界心处定寂静。菩萨作是念。此无色界诸天。离见佛闻法及供养僧。此诸天等。不知求出无色界法。假令久住会当变灭。未脱地狱饿鬼畜生之分。是故于彼天处亦不愿生。但作是念。我当作天中天如来应供正遍知。是菩萨虽念诸天。不依欲界色界无色界天处。而于三界众生起大悲心。是为菩萨不离如如来所许念天。
　　善男子。云何菩萨。行诸法平等如涅槃者。若菩萨知入诸法平等如涅槃。见一切众生性同涅槃。知已入涅槃者。无阴界诸入。如是菩萨见众生性同涅槃。过诸阴界入见如影如梦。无有生死而现生死。凡夫众生所因结使造烦恼业。造烦恼业已受无量苦报。菩萨以般若波罗蜜力故。善观结使断令不生。亦不因彼作业而受苦报。得至涅槃平等之处。名之无为。过一切算数智道。不舍本愿故。游戏大慈。已到慧方便彼岸。已入佛神通力。已能善知分别诸想。自已得度度未度者。自已得解解未解者。自已得安安未安者。自已得涅槃使未得者得。于涅槃生死无有二想。是为菩萨行诸法平等如涅槃。
　　善男子。云何菩萨善分别行相者。若菩萨翘勤精进求胜善法。于甚深法门心入筹量。清净通利分布慧明。得大智明门。以此大智明门力故。知一切众生心行所趣。总说一一众生。有八万四千诸行皆能了知。所谓贪欲行二万一千。嗔恚行二万一千。愚痴行二万一千。等分行二万一千。是为八万四千诸行。一一众生皆有是行。若广说者则有无量行。一一行相门中。知有八万四千诸根。一一根门中。知有八万四千种差别解。尽知诸行诸根诸解差别相。知所应修习相。云何知差别相。知此诸行诸根诸解。是贪欲相。是嗔恚相。是愚痴相。是等分相。是减相。是增相。是住相。是达相。是名知差别相。云何知所应修习相。知诸行诸根诸解无常相。苦相。无我相。空相。寂灭相。离相。如实相。涅槃相。相自空相。相自离相。若能知如是等诸行诸根诸解。如如来成就诸行无障碍智。知一切众生诸行诸根诸解差别相。菩萨亦次如来智知。而不舍菩萨所行。教化众生无有疲惓。是名善分别行相。
　　善男子。云何菩萨持诸佛法宝藏者。善男子。如来藏无尽亦无量。至一切处。悦可一切众生。如众生诸行诸根诸解。无量阿僧祇。不可思议。不可称不可量。诸佛法宝藏。无量阿僧祇。不可思议。不可称不可量。亦复如是。佛法宝藏文字。假令一切众生如阿难等。一劫乃至百劫。不能受持读诵。能令通利除义。所以者何。如来一切法宝藏唯有一义。所谓离欲义。寂灭义。涅槃义。若菩萨闻如来法宝藏已。随力所受。受持读诵通利。善顺正观如所受行。菩萨入法藏门。坚持思惟。不依一切相行。则得陀罗尼门三昧门。得陀罗尼门三昧门已。能持一如来法宝藏文字及义。若二若三若四若五。若十二十三十四十五十。若百若千若百千。乃至无量无边阿僧祇。不可思议不可称不可量。无有量过诸量。于一切诸佛法宝藏心不散乱。受持读诵通利文字及义。广为人说。依义不依文。净意成就所闻说法。乃至一句文义不失。能净辩门。善能巧说悦可众心。为诸佛所叹。亦能降伏诸魔外道。及供养三宝。乃至不见一法异于法性。不坏本际。不动于如。如来所觉了性法。以知一切法性如如来所觉故。乃至不见一法不入佛法者。所以者何。如来知一切法性如幻无成就故。知一切法性如野马无所取故。知一切法性如镜中像不彼此故。知一切法性如梦不真实故。知一切法性如响从缘起故。知一切法性空虚无实故。知一切法性无相无分别故。知一切法性无愿无发动故。如来如实知一切法性如是相。菩萨如是知一切法性无生。能持诸佛法宝藏。乃至一切非念非不念。是为菩萨持诸佛法宝藏。
　　善男子。云何菩萨分别众生从始以来清净而教化众生者。若菩萨为教化一切众生故。修于大慈大悲时。作如是思惟。何等是众生。作是念言。此诸众生但假名字。颠倒虚假谓为众生。一切众生本际清净。毕竟无生无起。但因虚妄愚痴故造种种业。造种种业已受无量忧悲苦恼。喻如有人梦中劫盗他物。为王者所捉种种苦治。梦作贼人虚妄忆想受诸苦恼。作是念言。我何时当得脱此苦恼。是人梦中实无成就无所觉知。一切凡夫及一切诸法。皆亦如梦无有觉知。为颠倒所覆。受无量妄想忧悲苦恼。亦复如是。菩萨作是念言。是诸众生我应令如实觉知诸法。使脱妄想苦恼。于诸众生中。亦不见众生性。而不舍大悲教化众生。是为菩萨分别众生从始以来清净而教化众生。善男子。云何菩萨善顺发行成就佛法者。若菩萨闻甚深微妙。于诸世间最胜佛法。发大欲精进。我应成就此甚深微妙。于诸世间最胜佛法。如是善思惟分别。是何等法与何法相应。是何等法知何法。菩萨作是念言。无有法与法相应者。无有法与法不相应者。无有法知法者。无有法不知法者。此诸法性钝性无性故。是一切法从因缘生。无有定主。而能随意庄严。有种种果报相诸法无性故。布施是庄严宝藏大富相。布施得大富不离因故。布施不知大富。大富不能知施。持戒是庄严生天相。持戒得生天不离因故。多闻是庄严智慧相。多闻得智慧不离因故。思惟是庄严断结相。思惟得断结不离因故。思惟不能知断结。断结不能知思惟。菩萨如是忆念诸法无生能庄严相。是故布施已回向萨婆若。成就檀波罗蜜。行是菩萨檀波罗蜜。则能具足佛法。持戒回向萨婆若。成就尸波罗蜜。行是菩萨尸波罗蜜。则能具足佛法。修羼提波罗蜜回向萨婆若。成就羼提波罗蜜。行是菩萨羼提波罗蜜。则能具足佛法。发毗梨耶回向萨婆若。成就毗梨耶波罗蜜。行是菩萨毗梨耶波罗蜜。则能具足佛法。入禅定回向萨婆若。成就禅波罗蜜。行是菩萨禅波罗蜜。则能具足佛法。净般若回向萨婆若。成就般若波罗蜜。行是菩萨般若波罗蜜。则能具足佛法。菩萨如是善顺行时。不见一法无因无缘而生者。亦不著因缘。自善顺入一切法。如我无生无起。一切法无生无起。亦复如是。如我空一切法空。亦复如是。如我离一切法离亦复如是。知一切法入平等如性非作非不作。是为菩萨善顺发行成就佛法。
　　善男子。云何菩萨不退诸通。于诸佛法悉得自在者。若菩萨戒身真净。心定不动。得大智光明。已成就福德智慧资粮。已到诸波罗蜜彼岸。已成就四摄。已修四梵行。已修欲进念慧定。以善修四神足故得五神通。诸菩萨本业净故。勤进不废舍故。常不散乱行故。善伏结使故。离念声闻辟支佛心故。受持方便故。攀缘上地诸法故。无我无依行故。是以菩萨不退诸通。是故诸菩萨。究竟知诸法无退。知诸法与法性等无有变异如虚空无变。是为菩萨不退诸通。于诸佛法悉得自在。
　　善男子。云何菩萨入甚深法门。诸声闻辟支佛所不能入者。若菩萨入甚深因缘法。知逆顺因缘法。善知出知离。知生知灭。知集知尽。善知众生。以何因缘故。受垢离垢。舍净得净。乃至不见一法有垢有净。知一切法性相清净。亦不得清净法相。以我甚深故知一切法甚深。以我离故知一切法离。以我无二故知一切法无二。以眼色二俱离故乃至意法亦离。则入第一义。以世谛故假名诸法。亦不执著真谛世谛。是为菩萨入甚深法门。诸声闻辟支佛所不能入。善男子。云何菩萨于十二因缘善得胜智方便。离二边诸见者。若菩萨知一切缘生法。属他所摄。属因属缘。属和合。属所由。所谓诸法皆从境界缘生。各有所因各有所依。诸法各各九相分别。譬如外诸药草丛林及诸树木等。皆无诸根。无记无知。依诸大故便得增长。各各无相分别。内有诸法亦复如是。依造业增长一切诸法。无我人众生寿命。亦无作者受者。诸法生时无能生者。灭时无能灭者。菩萨作是念言。是诸缘生法各无自性。无自性者他不能生。所因亦无性。所缘亦无性。无自性者则无他性。若法无自性他性者则无生。无能生未生。不可生已。生亦不生。若未生非未生。不生者则究竟无生无能生。是故一切诸法皆无生无起。但以名字故。假名从因缘生。而实无生。亦无断无常。所以者何。若法有生性者。则当有灭则是断见。若无灭者即有常见。离断常见故。当知一切诸法皆无有生。是为菩萨于十二因缘。善得胜智方便。离二边诸见。善男子。云何菩萨为如来印所印。如如不分别智方便者。若菩萨于甚深法。得现前知见力。离一切倚著。过诸戏论。得无终无始无生法忍。如来尽知诸菩萨所成就根已。以如来印印之。所谓受决定三菩提记。是如来印无错无谬。无诸障碍无诤竞不可沮坏。无能非者无能发印者得。如来印愿行成就。智水所灌菩萨为如是印所印。所谓究竟无生无起印。空印。无相印。无愿印。离染印。寂灭印。涅槃印。菩萨智行成就。不坏如性。不变法界。不离本际。于诸法中。不见上中下黑白等差别。菩萨亦见一切众生。为此印之所印。无忆想分别。不舍本大誓愿。是为菩萨为如来印所印。如如不分别智方便。
　　善男子。云何菩萨入法界性门。见一切法平等性。若菩萨见诸法界。无处不至。无来无去。无生无灭。无相无起。无戏无行。菩萨作如是思惟。此诸法等皆同法界。如法界是离欲界。离尘垢界故。是无生界不可作故。是无灭界无灭尽故。是无来界不入根门故。是无去界无所至故。是不可安界无形质故。是无樔窟界无依止故。是真实界三境分断故。此法界中无眼界。无色界。无眼识界。如法界。一切法界亦如是。是故名一切法入于法界。乃至无意界法界意识界。如法界。一切法亦如是。是故名一切法入于法界。是菩萨知一切法入于法界。知地界法界无二无别。水界火界风界法界亦无二无别。欲界法界亦平等无二无别。色界无色界有为界无为界法界。亦平等无二无别。如是知无心境界及觉。是为菩萨入法界性门。见一切法平等性。
　　善男子。云何菩萨淳至坚固。喻如金刚心住不动于此大乘者。若菩萨以直心行。成就净淳至以不退。毕竟不减。勤进以无碍。大慈以无惓。大悲以普至。方便得成就真实观慧。无碍等法皆悉成就。菩萨见一切众生有垢有浊。凡愚粗犷拒逆不顺。是故菩萨为教化一切群生故不废精进。见此生死有无量过患忧悲苦恼等。不退于来际庄严。亦解无量无边阿僧祇诸佛法。为成就难集难持难满诸佛法故。种诸善根而能入如来无量法宝藏。众生性无量故。法性无量故。虚空性无量故。为受持一切如来法宝藏故。不舍精进。闻一切法空无相无愿。无作无生无起。解了分别观行身证。成就未具足佛法。终不中道证于实际。善入诸禅解脱三昧。亦不厌离欲界而现受生。已离阴界诸入。无形无色无行。而随众生性。随意示现种种形色而为说法。转菩萨轮示大涅槃。亦不舍菩萨行。入如是不思议法门。知一切法无性相。不动不坏不散。于此大乘不退转。如金刚宝珠能鉴余宝。余宝无能鉴此珠者。诸菩萨亦复如是。能以声闻辟支佛乘。度无量无边众生。令入涅槃。而自不灭度。亦不退究竟大乘。是为菩萨淳至坚固。犹如金刚心住不动于此大乘。善男子。云何菩萨自净其界。如诸佛界者。若菩萨知一切法无界无非界。至一切处无至无不至。若菩萨见法发六情皆知是佛法。亦不见凡夫法佛法有异。作是念此一切法皆是佛法。佛法至一切处故。一切诸法及佛法但假名字。亦非是法亦非非法。是故我等不应取著。以自界净故知诸佛界净。此法与平等等。眼界是佛界。耳鼻舌身意法界是佛界。我不应分别有尊有卑。菩萨如是至一切法平等界。是为菩萨自净其界如诸佛界。
　　善男子。云何菩萨得陀罗尼终不失念者。若菩萨已得成就陀罗尼行。云何陀罗尼行。善男子。陀罗尼行有三十二。何等三十二。修于得法为陀罗尼故。修于欲法。修于尊法。修于向法。修敬仰法。修于乐法。修求法无厌。修亲近供养多闻智慧者。修于和上阿阇梨所。无憍慢心尊重给侍。修如来教诲无所拒逆。修于说法人所生世尊想不求其短。修于受持正法开示解说。修所得法无所吝惜。修无悕望而行法施。修求智慧根栽。修如所闻法善顺思惟。修于诸法坚固受持。修于梵行无有休息。修乐远离行阿练若行。修心常寂静。修勤行诸念。修顺行六和敬。修于诸长宿无调慢行。修于一切众生中生无碍心。修缘生法得。修顺忍。修三脱门正观心无惊怖。修四圣种顺行不惊疑。修勤受持诸佛正法。修为众生行于大慈。修受持正法不惜身命。修大智行不生憍慢。修常教化众生而无厌惓。善男子。是为三十二种修陀罗尼行。菩萨修已得如是陀罗尼门。以得是陀罗尼门故。能总持一切诸佛所说。不忘不失陀罗尼者。所谓于如所闻法不忘不失。以念而念。以意分别。以进能觉。于诸文字入无边崖。于诸言音随类善解。言辞辩说无有滞碍。于不了义经善能进入。于了义经进入微觉。于世谛有分别智。于第一义谛知无言说。于诸谛有分别智。于四念处有不忘智。于四正勤等无坏智。于四神足有游戏智。于诸根门有差别智。于诸力中得无胜智。于七觉分觉一切法如性智。于八圣道无退没智。于定法中得善住心。于慧法中得遍至智。于明解脱得随顺智。于诸辩中得深入智。于诸神通得生起智。于诸波罗蜜得分别智。于四摄法得方便智。于讲法处授不及智。于诸经义得无分别智。于诸文字得无尽智。于一切众生得称足智。随所受解得说法智。于一切文字得所因辩智。于一切垢净得如实觉智。于一切法得无障翳明智。是为陀罗尼。得陀罗尼平等心者去离憎爱能堪受法雨。断一切结使热恼。顺诸助道法。是为陀罗尼菩萨。住此陀罗尼故常行无失。是为菩萨得陀罗尼终不失念。善男子。云何菩萨得无障碍。如来加持辩者。若菩萨善净淳至。善护戒众。拔诸慢根。离彼我想诸佛世尊知如是菩萨是大法器令持正法。以佛神力及自善根力故。得捷辩。得疾辩。得无碍辩。得无滞辩。得巧说辩。得甚深辩。得众音具足辩。得善庄严辩。得无减辩。得无畏辩。得妙偈赞辩。得快说修多罗辩。得善说譬喻本缘辩。得无坏胜辩。得分别句无尽辩。得圆足辩。得威德无违辩。得说法不唐捐辩。得断众疑辩。得利应辩。得分别文字不错谬辩。得悦可众辩。得问答方便辩。得以法降伏一切外道辩。已成就如是等二十四辩。此诸辩修行二十四种因故。能得成就。何等二十四。善男子。若菩萨不违逆师长教故。能得捷辩。不谄曲故能得疾辩。舍离烦恼故得无碍辩。无我行故得无滞辩。离两舌故得巧说辩。入因缘法无际故得甚深辩。行种种施故得众音具足辩。严饰如来塔庙故得善庄严辩。不舍菩提心故得无减辩。善护诫众故得无畏辩。施种种幢幡华盖宝铃故。得妙偈赞辩。恭敬供养给侍诸尊及师长故。得快说修多罗辩。昔殖修习无量善根故。得善说譬喻本缘辩。不轻贱恶趣众生故。得无坏胜辩。施无量宝藏故。得分别句无尽辩。真实言说无粗犷故。得圆足辩。讲说法时无诤竞故。得威仪无违辩。以德淳净顺法律行故。得说法不唐捐辩。不吝于法不恃己德故。得断众疑辩。求法之时不威逼他生恭敬心故。得利应辩。常省己过不讥彼缺故。得分别文字不错谬辩。等润众生不望报故。得悦可众辩。受持大乘不求小乘故。得问答方便辩。不著我见入平等性故。得以法降伏一切外道辩。是名二十四种成就诸辩因。善能随彼众生所应受解说法无有错谬。所受法者亦不退失。是为菩萨得无障碍如来加持辩。
　　善男子。云何菩萨得自在示现受生死者。若菩萨成就十二法。得自在示现受生死。何等十二。亲近真善知识故。消除我见故。成就戒身故。善知入出定故。并修智慧方便故。善知深入诸通游戏故。如实亲知诸法无生无起故。净本愿种故。常不舍大慈大悲故。知一切法如幻化故。知一切法如梦想故。一切诸佛加威神故。是为菩萨成就十二法。无生现生无起现起。而现一切生死。于一切诸佛大会示现其身。在在佛国皆现受生。而常不动于真法身。是为菩萨得自在示现受生死也。善男子。云何菩萨破诸怨敌去离四魔者。若菩萨翘勤修习。观五阴如幻。得离阴魔。观诸法性净故。得离烦恼魔。观一切法从缘生性不成就故。得离死魔。观一切法缘所庄严是无常败坏相故。得离天魔。菩萨如是观故得离四魔。发趣菩提终不懈息。所有障菩提魔业。菩萨皆能远离。何谓魔业。所谓心向小乘是为魔业。不护菩提心是为魔业。于众生生异想是为魔业。行施望报是为魔业。为受生故持戒是为魔业。有色想行忍是为魔业。为世事精进是为魔业。于禅生著味想是为魔业。于慧生戏论是为魔业。厌惓生死是为魔业。作诸善根而不回向是为魔业。厌恶烦恼是为魔业。犯罪覆藏是为魔业。憎嫉菩萨是为魔业。诽谤正法是为魔业。不受正法是为魔业。不知报恩是为魔业。不进求诸波罗蜜是为魔业。不敬顺法是为魔业。吝惜于法是为魔业。为利养说法是为魔业。不知方便而化众生是为魔业。舍四摄法是为魔业。轻毁禁者是为魔业。嫉持戒者是为魔业。学二乘行是为魔业。悕望正位是为魔业。舍离大慈而观无生是为魔业。欲证无为法是为魔业。厌离有为功德是为魔业。不愍众生是为魔业。不谦下尊长是为魔业。习行两舌是为魔业。谀谄多奸是为魔业。显己净行是为魔业。作恶不耻是为魔业。不流布法是为魔业。以少德为足是为魔业。不遮结使是为魔业。不舍心垢是为魔业。忍沙门垢是为魔业。善男子。若亲近行一切不善法。远离一切善法尽是魔业。善男子。是谓诸魔业。行是业者障菩提道。彼诸菩萨已过舍离能正受行故。云何为正受行。若菩萨成就四法能正受行。何等为四。一者于诸波罗蜜法无懈退行。二者不舍欲进及不放逸。三者正住方便大慈法中。四者入甚深无爱无樔窟法门。善男子。菩萨成就此四法。正受行故能破诸怨敌。是为菩萨能破诸怨去离四敌。
　　善男子。云何菩萨庄严功德资粮利益众生者。若菩萨善根回向向无等等。若有所种善根。若布施。若爱语。若利益若同事。尽以施与一切众生。以净戒众故得自在力。用此自在力故。随诸众生所应受乐而度化之。以种功德无厌故得无尽宝手。用此无尽宝手能施众生无量富乐。以求无边智慧资粮故。得无碍陀罗尼辩。用此无碍陀罗尼辩能总持一切诸佛所说。能说妙法悦可众心。以善调身心故。不退于诸通。用此不退诸通力故。能过无量佛刹。以无数方便度多众生。以常勤求法无疲惓故。得一一毛孔出无量法门。用出无量法门力故。能常以法施利益众生。以并修慧方便波罗蜜故得分身智。用此分身智力故。能于诸趣中在在现身。度化群生。常以无相敬侍诸佛故。得无厌见闻。以此无厌见闻力故。其有众生得见闻者。彼诸众生乃至为作大涅槃因。是为菩萨庄严功德资粮利益众生。善男子。云何菩萨世无佛时能作佛事化度众生者。若菩萨已成就菩萨十力。已于菩萨四无畏中而得自在。已于菩萨十八不共法中不从他受。已修如来力无所畏不共法等。已得游戏首楞严三昧。已于四辩。得智力自在。已于诸佛法得灌顶正位。于一切诸菩萨行得次佛神力。若有菩萨成就如是等法者。若诸佛土众生应见佛身而受化者。然彼土世无佛时即于彼国而现入胎。现初生时。现出家时。现坐道场转法轮时。现舍寿命未入涅槃时。亦能示现大涅槃。亦现法住时节久近。亦复不舍菩萨行法。亦不用所化以为满足。是为菩萨世无佛时能作佛事化度群生。善男子。云何菩萨得海印三昧能知一切众生心行者。若菩萨多闻如海。成就慧众常勤求法。菩萨为闻法故。尽能施与珍宝库藏。为闻法故尽能施与仆从给使妻子眷属。为闻法故舍家饰好严身之具。为闻法故谦下给事。为闻法故舍国土荣位及己身命。菩萨以如是等无数方便。勤求法门而不恃所行。菩萨为闻法故。去至一由旬乃至百由旬。为闻一四句偈受持读诵广为人说。不舍是精进。是菩萨自成就多闻。于一切众生生大悲心。无忧心。不望报心。乃至一众生不生轻贱而为说法。从一日乃至七日而无食想。乃至命终不舍说法。以说法善根回向海印三昧。随所闻法受持读诵通利。善知义趣不依文字。真实坚持终身不舍。菩萨发大欲精进。以此大欲精进力故。不久便得海印三昧。得此三昧已。即得自然无量阿僧祇百千万法门。得无量阿僧祇百千万亿修多罗。不从他闻自然能说。一切诸佛所说悉能受持。能了一切众生心行。善男子。喻如阎浮提一切众生身及余外色。如是等色海中皆有印像。以是故名大海印。菩萨亦复如是。得大海印三昧已。能分别见一切众生心行。于一切法门皆得慧明。是为菩萨得海印三昧。见一切众生心行所趣。
　　善男子。云何菩萨得知诸尘界无碍者。若菩萨以眼空故知色亦空。以色离故知眼亦离。耳鼻舌身亦如是。意空故知法亦空。以法离故知意亦离。菩萨如实知空性离性。于内外法无有障碍。知诸结本性净故则不起使。于一切法无所有著。以不见诸法著处著法著者。是为菩萨能得知诸尘界无碍。
　　善男子。云何菩萨威仪行成就。离诸闇冥得胜光明。于诸法中得自然智。速得成就一切智行者。若菩萨发起所作修习正行。诸业尽是如来所许智者所赞。所谓身口意业。以行此业故。悦可诸佛及余贤圣善知识等。所造诸业无能讥嫌。最胜无上无与等者无能毁损。所作诸业终不悔退。所作诸业不离愚痴。所作诸业皆能观知。所作诸业终不动转。所作诸业究竟吉祥。是菩萨知所作业非憍慢。所造慧所作业非愚痴所造。如是所作善业已。一切三昧诸陀罗尼门。悉现在前不从他闻。菩萨若见诸佛。若不见诸佛。终不退转助菩提道诸善根。若遇适意善知识不适意善知识。不退菩提法。是菩萨过一切障碍地。离一切诸魔结使修三解脱。般若波罗蜜力故。疾得佛道自然道一切智道如来道。是为菩萨威仪行成就。离诸闇冥得胜光明。于诸法中得自然智。速得成就一切智行。尔时世尊欲重宣此义而说偈言。
　　已离边无碍　　慧功德庄严
　　彼离诸著相　　回向无上道
　　舍我慢憍慢　　慧者庄严智
　　无障碍解脱　　具足一切智
　　非色非种性　　念佛非功德
　　不忆念法身　　是念佛所许
　　离欲性寂静　　非相非明闇
　　无心无意行　　如是名念法
　　圣无为无爱　　无诸烦恼染
　　以解脱得称　　名念僧无碍
　　已舍一切受　　无阴界入行
　　解脱诸动念　　名究竟念舍
　　不依无漏戒　　不行身口意
　　不生过三有　　名念无漏戒
　　如天净无垢　　兜率灌顶天
　　忆念自业报　　当作天中天
　　持世尊正法　　舍离诸烦恼
　　解脱法非法　　是持世尊法
　　如佛得道相　　受持法亦然
　　善思惟真际　　无法可摄持
　　如我性净故　　诸法性亦净
　　知众生如相　　而教化众生
　　不见众生增　　亦复不见减
　　说断颠倒想　　教化无量众
　　说诸阴界入　　不异于佛界
　　知如虚空性　　则入于佛界
　　言语诸文字　　犹如呼声响
　　知非内非外　　即得陀罗尼
　　受持读诵利　　进求说诸法
　　无我无法想　　安住陀罗尼
　　持诸佛所说　　善说悦众心
　　不失诸禅定　　是陀罗尼力
　　不持不诵文　　不积集诸法
　　常说法无碍　　如龙降大雨
　　无住无障碍　　说无量契经
　　不生众生想　　慧者得是辩
　　以佛力说法　　庄严自威仪
　　悦众随所乐　　是辩佛所许
　　知法实性者　　知与虚空等
　　无我人寿命　　如是持佛法
　　众生同涅槃　　究竟不生灭
　　得是不动忍　　是为不放逸
　　见诸阴如幻　　诸界如法性
　　六入如空聚　　得离于阴魔
　　知使如浮云　　究竟无和合
　　于法无妄想　　则离烦恼魔
　　知众生不生　　无生则无死
　　诸法无去来　　如是过死魔
　　无爱无动者　　行道无道想
　　无我人行悲　　则能降众魔
　　知智识平等　　不住为无为
　　知众心如幻　　心健无能坏
　　此彼无障碍　　成就胜法船
　　渡众无众想　　是谓大船师
　　知空无有我　　净生死渴爱
　　将导渡众生　　是谓大导师
　　善知进退相　　随法而依止
　　方便示涅槃　　佛说善导师
　　知心心相续　　二心不共俱
　　是名知心性　　佛赞能护众
　　知诸法性净　　如空水中月
　　知者离烦恼　　是谓净众生
　　知一余亦然　　入诸法如梦
　　虚空不可取　　得道无染污

　　说此分别诸法门时。七十二那由他众生。发阿耨多罗三藐三菩提心。三万二千菩萨得无生法忍。时大宝庄严堂。六种震动大光普照。诸天于虚空中作百千种伎乐。雨种种天华。说如是言。此诸众生为如来印所印已入如来法中。闻此法门心得信解。受持通利能为他说如法修行。白佛言。世尊。我等一切向此佛土。深心供养恭敬礼拜。以如来应供正遍知出世故。闻说此方便法门。及见此土菩萨。尔时虚空藏菩萨闻佛解说已。心净欢喜。心净欢喜已。以无价宝网供养于佛。宝网中放大光明。照十方诸佛国土。供养已白佛言。世尊。未曾有也。如来无碍智如是甚深难解。如来应供正遍知。如所闻法门。佛以无碍智如实解说。一切大众皆得欢喜。

　　　　大方等大集经卷第十五



　　　　大方等大集经卷第十六

　　　　北凉天竺三藏昙无谶译

　　虚空藏菩萨品第八之三

　　尔时众中有一菩萨。名曰速辩。即从座起偏袒右肩。右膝著地合掌向佛白佛言。世尊。此虚空藏菩萨。何因缘故名虚空藏。佛告速辩菩萨。善男子。譬如大富长者多诸民众。无量库藏财宝充满。能行布施心无悭吝。若行施时。贫穷往者随意所须。开大宝藏悉能给与。彼诸众生皆得适意。长者施已心喜无悔。善男子。虚空藏菩萨亦复如是。常行功德成就方便力回向故。戒身善清净故。得成就神足力故。纯至究竟善清净故。所愿增益成就故。知一切法如幻化故。得如来神足力故。于虚空中随众生所须。若法施若财施。尽能施与皆令欢喜。以是故善男子。是贤士以此方便智故名虚空藏。复次善男子。过去无量阿僧祇劫。复过无量阿僧祇劫。不可思议不可称不可量不可算数。尔时有佛出世。号普光明王如来．应供．正遍知．明行足．善逝．世间解．无上士．调御丈夫．天人师．佛．世尊。世界名曰大云清净。劫名虚空净。是大云清净世界。丰足炽盛安隐快乐多诸天人。地平如掌无诸沙砾荆棘。宝绳界道。杂宝庄严软如天衣。阎浮檀金华遍布其地。众宝间错。世界众生无上中下。人天同等如兜率天。彼世界无有村营城邑聚落。是诸天人各有宝楼台观。人宫在地天处虚空。以此为异。是普光明王如来寿命十六中劫。纯以菩萨为僧有六十那由他。皆得神通游戏。于菩萨行悉得自在。尔时于三千大千世界处中有一四天下。名曰日明。如来于中成阿耨多罗三藐三菩提。于三千大千世界而作佛事。彼日明四天下中。有转轮圣王名功德庄严。于四天下而得自在七宝成就。是大圣王。于四天下中起七宝台。东西八由旬南北四由旬。周匝有五百园观。是功德庄严圣王。有三十三万六千宫人婇女。端正殊妙如天玉女。有四万童子端正勇健。各与半那罗延力等。尔时功德庄严王与童子婇女及诸眷属俱。出诣大乐庄严园游观。作乐歌舞以自娱乐。尔时众中有二大夫人。一名德威。二名德光。离本坐处诣一树下。思惟诸行无常。当作是思惟时。各有一子化生抱上。端正殊妙成就第一微妙之色。相好严身观者无厌。身放大光普照园观。于上空中诸天唱言。此二童子。一名师子。二名师子进。从是以来常名师子师子进。尔时二子适生不久说诸妙偈。赞功德庄严王言。
　　昔造善恶不败忘　　供养诸佛亦不失
　　纯至不舍菩提心　　坚持所闻不忘智
　　调伏自守不失戒　　忍辱软和善防护
　　能报恩者造善业　　能勤精进不失道
　　善能专心定诸根　　心能分别思惟慧
　　以智能造不浊业　　以此净法证菩提
　　不为烦恼所染著　　善能分别诸义趣
　　是故能舍受胎形　　化生清净莲华中
　　我等从上医王佛　　闻此普光明如来
　　智慧无等叵思议　　故来至此为法故
　　愿共父王到佛所　　礼拜供养大法王
　　诸佛世尊甚难值　　亦如优昙波罗华
　　王闻是语甚适意　　时会大众皆欢喜
　　百千万种导从王　　俱共发进向佛所
　　到已璎珞及杂华　　涂香伎乐诸供具
　　供养围绕七匝已　　合掌敬礼在前立
　　尔时师子师子进　　顶礼两足天人尊
　　以口呜足而赞叹　　言辞妙巧顺法义
　　世尊是舍依止护　　为世盲冥开大明
　　体众心行到彼岸　　随所信乐能悦可
　　今此大王恃王位　　贪著色声香味法
　　是故不来至佛所　　失供养佛不闻法
　　快哉世尊生大悲　　愿说无上菩提法
　　令此大王发道心　　坚固不退于佛智
　　佛踊八十多罗树　　处在虚空告王言
　　人王汝今至心听　　闻已如法而奉行
　　五欲无常喻如梦　　命喻草木如霜露
　　王及国邑如幻化　　是故智者不足贪
　　习行欲者无厌足　　习欲渴爱更增心
　　习犹未足而命终　　唯得圣智者乃足
　　汝当善顺观己身　　诸阴如幻不坚固
　　四大其犹如毒蛇　　六情无实如空聚
　　妻子珍宝及王位　　临命终时无随者
　　唯戒及施不放逸　　今世后世为伴侣
　　观我神足力无畏　　以诸相好庄严身
　　辞应弟子徒众等　　是故王宜发道心
　　大王即时闻法已　　妻子眷属皆欢喜
　　七十六千亿众俱　　皆发无上菩提心
　　皆言我已发道心　　誓度一切诸众生
　　我等涉行为众生　　成正觉已度脱之

　　尔时功德庄严王从佛闻说如斯等偈。及见神变已。复增益坚固菩提之心。顶礼佛足而白佛言。唯愿世尊。及菩萨弟子大众。受我八万四千岁请愿。以衣服饮食卧具医药。给侍所须。
　　尔时世尊及诸大众。为怜愍王故即便受请。于是功德庄严王。知佛受其请已。欢喜踊跃顶礼佛足。绕已便去。时王子师子师子进。及二万王子舍世王位。于佛法中剃除须发出家修道。勤行精进乐求善法。师子及师子进出家未久。得五神通坚固不退。彼佛知此二人得神通已。加其威神。常为众生演说妙法。彼二比丘。即于彼三千大千世界。从国至国。从四天下至四天下。施作佛事而为说法。彼二比丘。以如是因缘。化度无量阿僧祇众生。令坚固不退于无上大乘。尔时功德庄严王于八万四千岁中。以诸乐具供养世尊及大众已。与一切群臣前后侍从。为听法故往至佛所。而作是念。我诸子等剃除须发出家修道。常受供养自不行施。亦未见得过人之法。宁可还家舍财布施修诸功德。如我所种善根耶。尔时普光明王如来即知功德庄严王心。告师子进菩萨言。善男子。现汝自在功德神力。大菩萨变现使此大众普得见闻。回彼邪心使得正见。为降伏诸魔外道故。尔时师子进菩萨即时入定已。现如是等相。使三千大千世界六变振动。于上虚空中雨种种妙物。所谓诸华香。末香涂香。缯盖幢幡。作种种天乐。美膳饮食。璎珞衣服。种种珍宝。皆从空中缤纷而下。雨如此宝。满足三千大千世界。众生得未曾有皆大喜悦。尔时从地神诸天上至阿迦腻吒天皆欢喜踊跃。唱如是言。此大菩萨。可名虚空藏。所以然者。以从虚空中能雨无量珍宝充足一切。尔时世尊即印可其言名虚空藏。于是功德庄严王见师子进。作如是无量神变。心净踊悦得未曾有。舍憍慢心合掌向佛作如是言。希有世尊。菩萨功德智慧乃能如是。自然而雨无量珍宝。充足一切终无穷尽。世尊。在家者施所益无几。夫出家者。以神通力施无崖际。在家者施不称彼意。虽施犹吝以为苦恼。出家者施能适彼意。亦不吝惜不生苦恼。尔时功德庄严王即舍王位与子吉意。以真信心剃除须发。于佛法中出家修道。出家已。为增长善法故常勤精进。出家未久修得四禅四无量心及五神通。时吉意王以法治化国无怨者。精进不废供养世尊。佛复告速辩菩萨。善男子。尔时功德庄严王者岂异人乎。莫造斯观。即拘留孙如来是。尔时师子菩萨者则我身是。尔时师子进菩萨者。即虚空藏菩萨是。善男子。虚空藏菩萨当乎尔时。初于空中雨无量珍宝。以是因缘常名虚空藏。善男子。尔时王子吉意者。今弥勒菩萨是。尔时二万王子于彼佛法中出家者。今与虚空藏菩萨来此众中听法者是。于彼佛法中先出家者。彼王内外眷属及王子所化众生。今现在十方行菩萨道。是故速辩菩萨。应常净戒众增长本愿。以净戒众增长本愿故。随欲所作皆能成办。尔时众中有诸菩萨。渴仰欲见虚空藏神变之力。虚空藏相貌云何。
　　尔时世尊知众心所念。即告虚空藏菩萨言。善男子。现汝神变虚空藏相。尔时虚空藏菩萨即入称一切众生意三昧。入已以此三昧力故。于此三千大千世界。妙宝庄严堂上虚空中。雨种种妙物。随众生所欲尽给足之。所谓须华雨华。须鬘须香。须末香须涂香。须缯盖幢幡。须种种音乐。须严身之具璎珞衣服。须肴膳饮食。须车乘翼从。须金银琉璃颇梨车渠马瑙真珠珊瑚。雨如是等种种珍宝随意与之。有须法欲法乐法之者。于虚空中随所乐闻。出众法音悦可耳根。所谓契经。音合偈经。受记经。偈经。结可经。因缘经。双句经。本生经。胜处经。方等经。未曾有经。大教敕法。须如是等经者。尽出应之。须譬喻者。须那罗等变音者。须巧言语音者。须种种杂音者。须甚深音者。须方便浅音者。须如是等音者。尽出应之。须声闻乘度者。出四谛法音应之。须缘觉乘度者。出甚深十二因缘法音应之。须大乘度者。出六波罗蜜不退转法音应之。又于空中出诸妙偈曰。
　　说诸法性　　如虚空等　　今说其门
　　众咸谛听　　如空无高　　亦无有下
　　以无高下　　亦无体性　　如空无生
　　亦无有灭　　以无生灭　　性不败坏
　　如空无增　　亦无有减　　以无增减
　　同诸法相　　如空无明　　亦无有闇
　　以无明闇　　心性亦尔　　如日照空
　　亦无有喜　　不照不忧　　智者学尔
　　如雨鉾箭　　不伤于空　　行者修空
　　亦不可伤　　如空水润　　无有喜悦
　　智者称利　　亦无喜悦　　如空毁誉
　　无有分别　　智者毁誉　　亦复如是
　　如动大地　　空终不动　　智者无依
　　不动法性　　如干大炭　　不烧虚空
　　知烦恼者　　不为所烧　　如空常住
　　无有败坏　　诸法亦尔　　常住法界
　　喻如虚空　　受一切色　　法界亦尔
　　受一切法　　如空非色　　相不可见
　　心性如是　　同空无相　　虚空假名
　　无有形貌　　心意识然　　亦假名说
　　如空无边　　终不可取　　大人智然
　　与虚空等　　如鸟行空　　无有足迹
　　行菩提然　　行不可见　　身灭过去
　　如虚空等　　现在诸阴　　同虚空相
　　四大亦然　　同如虚空　　如三灾后
　　无诸异相　　一切众生　　不能满空
　　凡夫如是　　五欲无满　　若有圣智
　　知一切法　　彼足无求　　离淫贪著
　　如空广大　　无有边崖　　佛法亦尔
　　无有边际　　知诸法性　　是佛法者
　　彼不依物　　亦不舍物　　知物非物
　　住于实际　　于物非物　　无有二相
　　以声明空　　空性非声　　无有音声
　　是名为空　　佛虽说空　　终已无说
　　空性叵说　　是故名空　　如幻化梦
　　野马影响　　诸佛说法　　皆悉如是
　　为导众生　　说如是喻　　真净之义
　　更无譬喻　　诸法无相　　以相如说
　　相及无相　　法性俱无　　空相为相
　　空亦无相　　体此相者　　是为菩萨
　　无滞无碍　　无戏无动　　无始无终
　　是为菩萨　　不离众生　　非众生数
　　如众生性　　是为菩萨　　喻如幻师
　　杀众幻人　　实无死者　　所度亦尔
　　幻与众生　　泥洹佛法　　知同一性
　　无性无相　　此大士得　　无漏空藏
　　充足一切　　不可穷尽　　昔殖众德
　　故获斯藏　　不有贮聚　　乃能如是
　　能知诸法　　因缘生者　　其藏无尽
　　不可思议　　救世大仙　　说四无尽
　　空及道心　　众生佛行　　若财是宝
　　则可贮聚　　非宝无宝　　是以无尽
　　究竟空法　　已尽无尽　　无尽不尽
　　是谓无尽　　知此门者　　近于菩提
　　住此门故　　速成菩提

　　以虚空藏菩萨神力故。于上空中雨如是等妙法及财。令三千大千世界一切众生。得无量不可思议快乐所愿具足。有患苦众生蒙药除愈。孤穷众生得无量珍宝。系闭众生得开悟解脱。诸根不具者悉得具足。应被刑戮者。空中雨诸化人而代受之。亲爱久别悉得欢会。被忧煎众生悉得无忧。堕三涂众生。蒙光触身除一切苦身心快乐。尔时此三千大千世界中众生各各饮食游戏。五欲具足共相娱乐。或有行施作诸功德。一切众生成就如是等乐。各作是言。乃有此大士能施世乐。此虚空藏菩萨出世故。能施世间甘露。乃能常勤为与一切众生乐无疲惓也。虚空藏菩萨现如是等神变。悦可一切众生性。示现菩萨神力。以财施法施摄众生故。令无量阿僧祇众生发阿耨多罗三藐三菩提心。令无量菩萨得无生法忍。复令无量阿僧祇不可说不可说诸菩萨发勤精进故。得成就诸三昧门陀罗尼门。得游戏神通门。尔时生疑菩萨作是念。此不可思议未曾有也。虚空藏菩萨但于娑婆世界。示现种种神足也。亦于他方世界现种种神足也。尔时虚空藏菩萨知生疑菩萨心所念。即放身光。以此光明力故普照十方无量无边诸佛世界。尔时生疑菩萨及余菩萨。皆见虚空藏以神变力。于十方无量无边不可思议诸佛世界。应化众生亦如此娑婆世界等无有异。一切声闻辟支佛所不能为。生疑菩萨见如是神变已。疑网即除。合掌礼虚空藏菩萨而作是言。希有大士。乃能安此无尽之藏在虚空中。普雨充足无量世界而犹不尽。大士有安此藏在于空中其已久如。虚空藏言。善男子。自我发阿耨多罗三藐三菩提心已来。常有此藏在于空中。生疑菩萨又问。大士。发阿耨多罗三藐三菩提心已来几时。虚空藏答言。世尊当知。汝可问之。生疑菩萨即白佛言。世尊。虚空藏菩萨发阿耨多罗三藐三菩提心已来为经几时。唯愿说之除我等疑。佛告生疑菩萨言。善男子。此事久远甚深难知。若当说之令诸天人皆生疑惑不信佛语。以不信故得无量罪。生疑菩萨复白佛言。世尊。唯愿说之。若有久殖善根者必当信受。佛告生疑菩萨。善男子。汝已殷勤欲闻。岂得不说。谛听谛听善思念之。吾当为汝分别解说。为坚固善根久殖德本者生喜悦故。善男子。喻如一恒河沙数等诸恒河沙。以此诸恒河沙一沙为一佛土。末尔所佛土尽为微尘聚著一处。有一长寿之人于此尘聚中。百劫乃取一尘尽此尘数。欲知虚空藏菩萨发心已来劫数。复过于此。非算数所知。善男子。当以此比知虚空藏发心久近。善男子。乃往过去过恒河沙数等诸恒河沙。以此诸恒河沙一沙为一佛土。末尔所佛土尽为微尘。复过是数百千万劫。尔时有佛。号曰净一切愿威德胜王如来应供正遍知明行足善逝世间解无上士调御丈夫天人师佛世尊。彼世界名曰现无量诸佛刹土。劫名众宝庄严。彼世界。何故名曰现无量诸佛刹土。善男子。以彼刹土真净故。能现十方诸佛刹土。喻如无翳净月现于清水。善男子。以是因缘故。十方无量阿僧祇诸佛刹土。及彼诸佛并师子座。众生所作皆现彼国。是故彼世界名为现无量刹土。彼世界与百亿三千大千世界等。广博严净丰乐安隐天人炽盛。地平如掌无有丘陵堆阜秽恶不净。多诸珍宝。间错而成端严可乐。悬诸缯彩幢幡华盖庄严。烧栴檀沉水众妙杂香。以杂色劫波育张施其上众宝妙华以布其地。在在处处。生宝华树果树衣树璎珞树伎乐树宝器树香树灯树药树等。普以庄严。以界八道平正分明。真珠璎珞宝网庄严。观者无厌彼世界中不假日月光明。以诸灯树及摩尼树。而以照明无有昼夜。唯以宝华开合知有时节。彼世中众生。无盲瞎偻躄痤短跛蹇形体。不具颜貌丑恶污面睐眼。无有如是等丑恶众生。一切众生皆成就三十二相。庄严其身。彼世界中乃无三涂八难诸恶名字。亦不闻外道异学音声。彼世界众生皆必定于阿耨多罗三藐三菩提。亦无声闻辟支佛名。彼佛纯说诸菩萨乘。彼世界中无女人及胎产者。一切众生结加趺坐自然化生。无老病名尽彼寿命。命终之后。生余清净佛土。或还生本土。善男子。彼土成就如是无量无边不可思议功德。我若一劫若减一劫。说彼功德终不能尽。善男子。尔时现无量诸佛刹土中有一转轮圣王。名曰众天灌顶。典领三千大千世界。于诸佛所久殖德本。利根慧猛威德成就。灌顶圣王有三万六千子。皆于莲华中化生。皆于过去诸佛所久殖善根尔时净一切愿威德胜王如来。与诸天世人大众恭敬围绕。游于众天灌顶圣王住处。诸菩萨众无量无数。非算师及算师弟子所能算知。彼佛寿命百千劫。劫数长短如此贤劫。彼世界众生。经尔所劫谓如一劫。尔时众天灌顶圣王请净一切愿威德胜王如来及菩萨僧。四十中劫劫数长短。如此中劫供养适意。肴膳饮食。衣服卧具。房舍台观。园林浴池。如是等种种所须之物。而以供养。尔时众天灌顶圣王为供养佛故。庄严一小千世界以为妙堂。纯以琉璃宝庄严其地。周匝垣墙众宝合成。以赤栴檀及忧陀罗婆罗栴檀为柱。以车磲宝为栌欂。间错此堂。以如是等庄严合成甚可爱乐。世尊中食后从三昧起。在此堂中为诸大众讲说妙法。复庄严一堂与一四天下等。欲令如来及菩萨僧于其中食。日日所用食直珍宝如大山[卄/積]。善男子。尔时众天灌顶转轮圣王于四十中劫常专一念。未曾放逸不作余事。常以一切乐具。供养如来及菩萨僧。于尔所时所作功德。亦不发愿有所志求。过四十中劫。于最后日。以无价三衣供奉如来诸菩萨僧。各施一衣。当乎尔日世尊。中后为诸大众广说妙法。于时众天灌顶圣王侍从围绕。为听法故往诣佛所。
　　尔时世尊知彼圣王功德淳淑堪任有用。于时世尊及众天灌顶转轮圣王等。七日七夜都无食想。处师子座身不倾动说大乘经。名摄菩萨净行不退转轮方便。世尊说如是法。为欲令尽受持不忘失故。灌顶圣王于七日七夜心不分散。从佛闻法欢喜踊跃。其心悦豫从座而起。顶礼佛足右绕七匝。绕七匝已右膝著地。合掌向佛深心淳至。发阿耨多罗三藐三菩提心已。即说偈言。
　　我发无上心　　请召诸群生
　　无救者作救　　冥世开大明
　　非为一法行　　非为供一佛
　　非为一众生　　愿度无余故
　　生老病死苦　　众恼所逼者
　　一切莫忧惧　　我誓要当度
　　欲嗔痴慢覆　　失道造诸恶
　　正断邪恶业　　导至无畏城
　　堕三涂众生　　难处受众苦
　　强志莫忧惧　　我生施无畏
　　无明痴所翳　　不识解脱门
　　我为然法炬　　得明至涅槃
　　为四流所漂　　沉溺不得边
　　为造胜法船　　令度诸有流
　　处生死饥馑　　食先甘业尽
　　我为作导师　　当令至安乐

　　佛告生疑菩萨言。善男子。尔时灌顶圣王说此偈已。彼佛世界即六变振动光明遍照。于时圣王发道心已。即得菩萨三昧名曰不退菩提心。以得此三昧力故。常得见诸佛无碍。乃至梦中一切烦恼不为作患。自是已后其心不与嫉妒共俱。不与破戒俱。不与嗔恚俱。不与懈怠俱。不与散乱俱。其心不与愚痴等俱。彼灌顶圣王。尽其形寿常给侍世尊左右。为闻法故。又常教化三万六千子令发阿耨多罗三藐三菩提心。亦复教化余无量无边众生令发阿耨多罗三藐三菩提心。善男子。尔时众天灌顶转轮圣王者。岂异人乎。莫造斯观。即今虚空藏菩萨是也。尔时彼诸王子及诸大众。教令发阿耨多罗三藐三菩提心者。我今即见在此会中大力精进大智慧诸菩萨摩诃萨听法者是也。善男子。虚空藏菩萨发心已来。经如是无量阿僧祇劫行菩萨道。此虚空藏菩萨从发心已来。未曾失菩提心未曾胎产。常值诸佛听法供养众僧。于诸佛所受持正法。摄法为首未曾失念。能善分别成就遍行。初发心已得甚深难解菩萨初地能行诸施。成就大悲得无戏论。无有厌惓发勤精进。学一切诸论知一切世法。成就惭愧得坚固念力。此菩萨住于初地。于无量阿僧祇不可称不可量不可思议不可说不可说诸劫。能净淳至具足行檀波罗蜜。于诸众生常行大慈。勤修摄法一切波罗蜜及诸助道法。成就欲进不放逸等。皆随顺檀波罗蜜。是菩萨住于初地。常勤给侍供养诸佛。勤求方便教化众生。净佛国土住于初地。得入一切地智慧光明而不过初地。然后乃成就无量功德智慧资粮。得如来力持不退神通已。离诸地障碍。而从初地入菩萨第二地。住无量阿僧祇劫净于二地。修尸罗波罗蜜乃至十地。为一一众生所经劫数亦复如是。于一一地中过无量阿僧祇劫成就菩萨行。为诸众生现作佛事。而不舍菩萨所行。善男子。少有菩萨能行如是甚深不思议殊胜不散乱淳至勤修进行。如此虚空藏菩萨所行成就者。尔时生疑菩萨问虚空藏菩萨言。希有善男子。乃能如是发弘誓愿。于此大乘久住生死无疲惓耶。虚空藏答言。善男子。此大地运载诸山河石壁树木丛林一切药草百谷苗稼及诸众生有疲惓不。答言。不也大士。虚空藏言。善男子。诸菩萨心亦如大地。淳至成就故行菩萨行无有疲惓亦复如是。虚空藏复言。善男子。如此大地住于水上。此水持地无有疲惓。诸菩萨心亦如大水。以大悲力故教化众生无有疲惓亦复如是。虚空藏复言。善男子。如此大水住于风上。此风持水无有疲惓。诸菩萨心亦如大风。以大方便力故净佛世界无有疲惓亦复如是。虚空藏复言。善男子。喻如大风住于空上无所依止。此空持风无所障碍无有疲惓。诸菩萨心亦如风空。以般若波罗蜜力故集一切佛法无有懈废疲惓亦复如是。所以者何。菩萨知一切法相。所以成就无生质。无作者无受者。因缘合成故而有所作。所作诸法亦无有实。本际空故本际离故实无成就。自性空故无生无灭。知一切诸法性相如。是故不见有法可生疲厌及疲厌者。所以者何。菩萨知一切法无二故。知生死性与涅槃性等。知涅槃性与一切法性等。知一切法性与无性等故。亦不恃不著。知一切诸法过去际未来际无自性。以定力故。誓愿力故。不起于定而能现一切所作。
　　尔时生疑菩萨问虚空藏菩萨言。唯愿大士说诸菩萨三昧行业。何谓三昧。何谓行三昧业者。虚空藏菩萨答生疑菩萨言。善男子。有八万四千种诸三昧门。此诸三昧门能总摄一切诸余三昧。何等是八万四千三昧门。善男子。菩萨有三昧名曰不忘菩提心。能成就不散乱行。有三昧名曰降伏。能净淳至。有三昧名曰不显行。能究竟成就不退所作。有三昧名曰不依。能增进成就毕竟。有三昧名曰无垢。能成就白心。有三昧名曰照耀。能开示善法。有三昧名曰真净。能回一切魔行。有三昧名曰踊出。终不为外道诸论之所降伏。有三昧名曰舍离。能调伏一切诸烦恼结。有三昧名回伏。能令一切入真实道。有三昧名曰转进。能离声闻辟支佛地。有三昧名曰乐游。能不厌生死。有三昧名曰趣向。能从一地至一地故。有三昧名曰怡怿。能成就悦可大众故。有三昧名无碍光。能于一切众生成就等心。有三昧名曰知所作。能顺一切所作不逆故。有三昧名曰师子相。能成就大众无所畏。有三昧名曰心勇。能降伏四魔。有三昧名曰莲华庄严。能成就不染世法。有三昧名曰光庄严。能普照诸佛世界。有三昧名曰清凉。能断离憎爱故。有三昧名曰幢相。能成就一切佛法光明故。有三昧名曰炬王。能成就大智慧光明。有三昧名曰日光。能成就断除无明闇冥。有三昧名曰集德。能成就辞辩无尽。有三昧名曰那罗延。能成就金刚身。有三昧名曰坚固。能成就不掉动心。有三昧名曰弥楼幢。能成就不见顶相。有三昧名曰坚自在。能成就度本愿。有三昧名曰金刚士。能成就不退诸通。有三昧名曰金刚场。能成就升于道场。有三昧名曰喻如金刚。善能鉴彻一切诸法。有三昧名曰行王。能观一切众生心行。有三昧名曰慧王。能成就胜智。知诸根满足未满足者。有三昧名曰随类。能成就随众生性而为说法。有三昧名曰修一切诸身。能成就法身。有三昧名曰不眴。能得成就无碍见见诸如来。有三昧名曰无诤。能得分别一切因缘。有三昧名曰无垢轮。能得成就转妙法轮。有三昧名曰电光。能得觉诸法因缘。有三昧名曰善分别。能知诸界尽同一界。有三昧名曰庄严王。能得成就相好。有三昧名曰随解王。能以一音报于一切。有三昧名曰不分别法界。能知一切三昧同一三昧。有三昧名曰坚固。能得不退于诸法性。有三昧名曰不可坏。能知诸法同于法性。有三昧名曰无终。能知本际非际。有三昧名曰无作。能成就如如无有变易。有三昧名曰无动。能知诸法平等如虚空。有三昧名曰净住。能得成就诸波罗蜜。有三昧名曰善摄。能成就四摄法。有三昧名曰等行。能得成就四梵行。有三昧名曰无碍观。能得成就诸助道法。有三昧名曰海印。能得总持诸佛所说。有三昧名曰空。能断一切诸见。有三昧名曰无相。能断一切诸觉。有三昧名曰无愿。能得净成就一切诸愿。有三昧名曰决了。能得成就无生法忍。有三昧名曰不脱。能得成就不失所闻法。有三昧名曰无翳。能以善说悦可众生。有三昧名曰得丰。能得成就宝手。有三昧名曰法云。能雨一切法门。有三昧名曰宝庄严。能得成就不断三宝胜种。有三昧名曰无比。能成就智所作业。有三昧名曰虚空门。能得离一切障碍。有三昧名曰智印。能得遍知一切诸法。有三昧名曰见现在诸佛。能得成就诸如来功德。有三昧名曰选择寂静如意。能得成就离于本际。有三昧名曰分别一相法门。能得成就于未来世说一相法门。有三昧名曰了知一切法平等性。能得成就解了一切经书。有三昧名曰集诸功德。能得润益一切众生。有三昧名曰游戏神通。能得成就不思议解脱。有三昧名曰自觉。能入如来秘密之藏。有三昧名曰首楞严。能于菩萨地中乃至示大涅槃。有三昧名曰遍至。能得成就在在现生。有三昧名曰灌顶王。能得成就菩萨所行无余。有三昧名曰无胜。能得成就如来十力。有三昧名曰无尽。能得成就四无所畏。有三昧名曰无等。能得成就佛不共法。有三昧名曰愿王。能得成就诸所闻法。自利利彼功不唐捐。有三昧名曰善入无垢印。能现前觉了一切佛法。有三昧名曰善知觉。能得成就萨婆若智无有遗余。有三昧名曰尽无边。能得成就一切佛事受行无余。善男子。此谓八万四千三昧门。以此等为首。菩萨坐道场时。便得八万四千诸三昧门。一一三昧。以无量阿僧祇百千万亿三昧以为眷属。善男子。是诸三昧能知八万四千种众生诸所行法。以能显现八万四千法聚。善男子。是为略说诸菩萨行。及诸佛法藏少分。而诸菩萨行无量无边。诸佛法藏不可思议。
　　尔时虚空藏菩萨说是法时。有万六千菩萨得柔顺忍无量三昧而现在前。复有八万四千众生发阿耨多罗三藐三菩提心。尔时世尊赞虚空藏菩萨言。善哉善哉。善男子。快说是诸三昧法门。善说如来胜智。如汝自身证行此法不从他得。尔时生疑菩萨合掌白虚空藏言。希有大士。乃能成就如是不可思议功德。不从他闻。而能入于如来胜智行处。我亦愿乐欲令一切众生得此不可思议法如来行处。尔时大德舍利弗问生疑菩萨言。善男子。谁为汝作此生疑名也。生疑菩萨答舍利弗言。菩提心为我作此生疑名。所以然者。若不发菩提心。于佛法中终不生疑。其有发阿耨多罗三藐三菩提心者。其人于一切佛法则生疑惑。为欲现知明了一切佛法故。譬如灌顶刹利王最大太子成就王相。应作国主次父之后应绍王位。是故其子每常咨问治国之法。我当云何监领国事。大德舍利弗。菩萨摩诃萨亦复如是。毕竟发阿耨多罗三藐三菩提心者。次如来后亦应绍继无上法王尊位。亦常思惟咨问一切智相应之法。我等应当云何持无上法王法也。是故亦于一切佛法每常生疑。大德舍利弗。当知以此因缘由菩提心故立此生疑名也。生疑菩萨复语舍利弗言。大德。我从昔来不忆值诸佛菩萨及善知识。未曾不问诸佛妙法。是故我真名生疑也。

　　　　大方等大集经卷第十六



　　　　大方等大集经卷第十七

　　　　北凉天竺三藏昙无谶译

　　虚空藏菩萨品第八之四

　　尔时虚空藏菩萨白佛言。世尊。诸佛行处不可思议。菩萨所应行法亦复无量。是故此行不可以少誓庄严。不可以少言说。不可以小乘道而得成就。快哉世尊。唯愿说诸菩萨大誓庄严及道庄严。菩萨以大誓庄严及道庄严故。能乘大乘行真实最上出世间道。为当得出世无上大乘。成就一切自然大智。虽未成一切智。能作佛事利益一切。佛告虚空藏菩萨言。善男子。谛听谛听善思念之。吾当为汝分别解说诸菩萨大誓庄严乘庄严道庄严。唯然世尊。愿乐欲闻。佛言。善男子。菩萨有二十庄严法以自庄严。自庄严已能乘大乘。何等为二十。善男子。若有菩萨毕竟发阿耨多罗三藐三菩提心。于一切众生生最胜大悲。生利益众生心。利益众生心已。便能庄严无上大誓。何谓大誓庄严。为度未度者大誓庄严。乘大船舫故。为解未解者大誓庄严。脱虚妄颠倒故。为安未安者大誓庄严。安止无畏道故。为未得涅槃者令得涅槃大誓庄严。舍五阴重担故。为常勤给足众生大誓庄严。精进不懈怠故。为不舍无量生死大誓庄严。不疲厌故。为悦可一切诸佛大誓庄严。现前供养恭敬故。为受持一切佛法大誓庄严。不断三宝种故。为受持一切所闻不忘大誓庄严。得陀罗尼故。为善说法悦可一切众生大誓庄严。得辩才故为集无量。功德资粮大誓庄严。成就相好故。为悦可一切善知识大誓庄严。坚固所行故。为遮驰散心大誓庄严。生诸禅解脱三昧故。为在阿练若处舍离身命大誓庄严。得六通故。为欲大师子吼无所畏惧大誓庄严。现前得无我法故。为欲至一切世界大誓庄严。欲知一切诸法如幻如梦如影故。为普照严饰一切世界大誓庄严。净戒众受持成就力故。为成就如来十力大誓庄严。满足诸波罗蜜故。为得四无所畏大誓庄严。如所说行故。为尽得十八不共法大誓庄严。如所闻菩萨地法不戏论故。善男子。是为诸菩萨二十大誓庄严。以此庄严力故能乘于大乘。菩萨以此自庄严力故。断三恶趣因缘。是名庄严。具足善为诸佛所护持。是名庄严。随所欲至便得往生。是名庄严。舍一切胞胎能化生诸佛前。是名庄严。能行无诤身口意业。是名庄严。住不放逸行为诸天世人之所恭敬。是名庄严。善通达三脱门而不证实际。是名庄严。一切无我法皆现在前而犹不舍大誓庄严。是名庄严。是为菩萨具足大誓庄严。云何云为庄严菩萨乘。善男子。乘者谓无量也。无边崖故。普遍一切喻如虚空。广大容受一切众生故。不与声闻辟支佛共。是故名大乘。复次乘者。以正住四摄法为轮。以真净十善业为辐。以净功德资粮为毂。以坚固淳至毕竟为輨辖钉镊。以善成就诸禅解脱三昧为辕。以四无量心为善调。以善知识为御。以知时非时为发动。以无常苦空无我之音为驱策。以七觉宝绳为鞦纼。以净五根为索带。以弘普端直大悲为旒幢。以四正勤为网。以四念处为安详。以四神足为速进。以胜五力为鉴阵。以八圣道为直进。于一切众生无障碍慧明以为轩。以无住六波罗蜜回向萨婆若。以无等四谛度到彼岸。是为大乘。此乘诸佛所受。声闻辟支佛所观。一切菩萨所乘。释梵护世所应敬礼。一切众生所应供养。一切智者所应赞叹。一切世间所应归趣。一切怨憎不能轻毁。一切诸魔不能破坏。一切外道不能测量。一切世智不能与竞。此乘殊胜无能遏者。一切贤圣之所守护。此乘随愿能至一切佛界故。此乘普照能放缦网光明故。此乘有大名称能出法门故。此乘强志不退还故。此乘坚牢不懈缓故。此乘正住不倾动故。此乘众事备具。能满一切所愿故。善男子。是名大乘诸大誓庄严。菩萨乘此乘。乘此乘已能从一地至于一地。是其庄严。能舍诸地过患是其庄严。能舍诸魔业是其庄严。能化度众生是其庄严。能净佛世界是其庄严。能现菩萨神变是其庄严。能度生死大饥馑是其庄严。能入如来行处是其庄严。善男子。云何菩萨庄严道。善男子。菩萨大誓庄严及乘大乘。已舍一切邪道。舍一切邪道已趣于真实正道到萨婆若。何谓正道耶。所谓不舍善法故行于大欲。不退菩提道故勤修精进。善根不失故行不放逸。不动淳至不没于所作。必能究竟仰攀上法。求功德资粮无有满足。求智慧资粮终不废舍。是为菩萨正道。复次善男子。菩萨道者。所谓四禅。四无量心。四空定。五神通。三福业。三学。六应敬。六念。四摄法。四念处。四正勤。四神足。五根。五力。七觉分。八圣道分。三解脱门。知阴方便。知界方便。知入方便。知谛方便。知因缘方便。是名为道。菩萨得成就此道方便。皆能随顺入六波罗蜜道。所以然者。以菩萨六波罗蜜道不与一切声闻辟支佛共故。此道一切诸佛皆所称叹。从诸如来口出成就方便。菩萨能知一切法实性者。能住出世间六波罗蜜圣道。云何为住。善男子。若有菩萨。成就自然慧方便而求菩提。于此五受阴中为如实觉故求于菩提。是菩萨知色无常而行布施。知色苦知色无我。知色钝知色无智。知色如幻。知色如水中月。知色如梦知色如影。知色如响。知色如旋火轮。知色无我知色无众生。知色无命知色无人。知色无主知色无养。知色空知色无相知色无愿。知色无作。知色无生知色无起。知色无出知色无形。知色寂静知色离。知色无终知色无成。知色与虚空等。知色如涅槃性而行布施。菩萨如是行施时。以施离故知色亦离。以色离故知施亦离。以色施离故知愿亦离。以愿离故知色施亦离。以色施愿离故知菩提亦离。以菩提离故知色施愿离。而知一切法同菩提性。善男子。是为菩萨出世间檀波罗蜜。受想行亦如是。知识无常应行布施。知识苦知识无我。知识钝知识无智。知识如幻知识如野马。知识如水中月。知识如梦知识如影。知识如响知识如旋火轮。知识无我知识无众生。知识无命知识无人。知识无主知识无养。知识如空知识无相知识无愿。知识无作。知识无生知识无起。知识无出知识无形。知识寂静知识离。知识无终知识无成就。知识与虚空等。知识如涅槃性而行布施。菩萨如是行布施时。以施离故知识亦离。以识离故知施亦离。以识施离故知愿亦离。以愿离故知识施亦离。以识施愿离故知菩提亦离。以菩提离故知识施愿离。而知一切法同菩提性。善男子。是为菩萨出世间檀波罗蜜。复次善男子。菩萨知色无常而护于戒。乃至知色如涅槃性而护于戒。知受想行亦如是。知识无常而护于戒。乃至知识如涅槃性而护于戒。以戒离故知识亦离。知戒离故乃至于识亦离。乃至知一切法同菩提性。善男子。是为菩萨出世间尸罗波罗蜜。羼提波罗蜜。毗梨耶波罗蜜。禅波罗蜜亦如是。知色无常而行于慧。乃至知色如涅槃性而行于慧。知受想行无常而行于慧。乃至知识如涅槃性而行于慧。以慧平等故知识平等。以识平等故知慧平等。以慧识平等故知愿平等。以愿平等故知慧识平等。知慧识愿平等故知菩提平等。以菩提平等故知慧识愿平等。即知一切法同菩提性。善男子。是为出世间般若波罗蜜。是为菩萨出世间波罗蜜道。悉能摄取一切诸道。当知一切诸道皆入在中。何故名之为出世间耶。善男子。五受阴名为世间。菩萨善分别五阴。观是无常乃至如涅槃性。已知此道中无有世间及世间法。知此道是无漏是出世间无所系著。是名出世间。善男子。是名菩萨道。复次道者。所谓如实求一切诸法。分别选择不见一切诸法。相续积聚无二无别。是故名道。而此道者无有憎爱。无憎爱故名为平等。离思惟观察余乘故名为广大。去离谄故名为端直。去离曲心故名为无奸。断除诸盖故名无系滞。去离欲嗔恚害觉故名无尘垢。不爱色声香味触故名为安乐。去离诸魔事故名为清凉。去离烦恼众贼故名为无畏。能到涅槃故名为出要。成就静定故名清凉水。慧善解故名为常明。善修慈故名为凉乐。不舍大悲故名进无厌。常行喜故名为悦豫。成就舍故名无过失。顺摄法故名为大富。成就施食波罗蜜力故。得萨婆若智辩。诸佛善护持故名过四魔行法。不舍本愿故名进无滞碍。渡一切烦恼流故名无有上。一切世间无能降伏故名无酬对。善男子。此道成就如是等及诸余无量功德。一切大士乘此道故能往来教化无量众生。是为庄严。无诸烦恼现入烦恼。是其庄严。观于生死而不证实际。到空无相无作门。而能教化行诸见诸相诸愿众生。是其庄严。现入声闻辟支佛涅槃而不舍生死。是其庄严。现诸趣受生而不动于法性。现说一切言教而不动于无言。是其庄严。能现一切佛事而不舍菩萨行。是其庄严。善男子。是为菩萨大誓庄严大乘庄严道庄严。菩萨以大誓庄严自庄严故。能乘大乘顺出世间圣道。未得萨婆若为众生故能作佛事。
　　尔时众中有菩萨名曰宝德。问虚空藏菩萨言。善男子。汝已修此出世间圣道耶。虚空藏答言已修。宝德言。云何修。虚空藏答言。如得清净道如是修。宝德问言。云何为清净道。虚空藏答言。善男子。我净故道净。宝德问言。云何为我净。虚空藏答言。如世净。宝德问言。云何世净。虚空藏答言。善男子。色过去际净。所以然者。以色本际无来故。色未来际亦净。所以然者。以色未来际无去故。色现在际亦净。所以然者。以现在色无住故。善男子。是为世净。受想行识过去际净。所以然者。以识本际无来故。识未来际亦净。所以然者。以识未来际无去故。识现在际亦净。所以然者。以识现在际无住故。善男子。是为世净。善男子。以世中世净故则我净。以我净故是名道净。宝德言。善男子。如是净道能何所为。虚空藏答言。能作大智慧光明。以此慧明力故。能知一切法过去未来际。宝德复问言。何谓过去未来法际。虚空藏答言。一切法于过去际无生。于未来际无灭。是名知过去未来际。宝德复问。若见过去未来际者。为何所见。虚空藏答言。见二俱离。宝德复问。何谓二俱离。虚空藏答言。离断常者。善男子。若有见法生及著法者。则是断常见。所以然者。由有生故则有灭。有生灭故则有断常之见。若不见有法从自性他性生者则见因缘。若见因缘则见法。若见法者则见如来。若见如来者则见如。若见如者则不滞于断亦不执于常。若不常不断者即无生无灭。宝德复问。善男子。若无生无灭。云何有名数。虚空藏答言。假言说故名之法耳。善男子。犹如有空故。有色差别名。所谓青黄赤白色。紫色颇梨色。琉璃色。粗色细色。长色短色。方色圆色。虚空不为如是等法所染。然一切色自性亦空。一切诸法亦复如是。同虚空性。但假言说有名数耳。所谓善法不善法。世间法出世间法。应作法不应作法。有漏法无漏法。有为法无为法。而菩萨亦不作一切非福行。所作福行皆是虚诳。非真不坚固。是菩萨知一切行非行。平等舍离一切相。成就般若波罗蜜力故。回向菩提而亦不见菩提有增有减。不于色中求菩提。亦不于受想行识中求菩提。菩萨以无求故。住于清净戒众。修无愿解脱门。满足一切诸愿。知生死性同涅槃性。虽入究竟涅槃为断除众生虚妄颠倒故行菩萨行。亦无行法可行。善男子。如是菩萨入于涅槃行菩萨行。善男子。凡有所作皆是生死。无有所作是名涅槃。菩萨所行是无所作。是故菩萨名入涅槃行菩萨行。善男子。凡有染著樔窟妄想戏论取相。是名生死。涅槃者无染著樔窟妄想戏论取相。是名涅槃。菩萨以修无乐著樔窟妄想戏论取相。行菩萨行。是名菩萨入于涅槃行菩萨行。当说此法时有五百菩萨得无生法忍。
　　尔时世尊赞虚空藏菩萨言。善哉善哉贤士。快说法性称菩萨行真实不异。虚空藏白佛言。世尊。此是如来快也。所以者何。由世尊慧明故。我等得斯辩分。世尊。喻如日光照阎浮提。由日威德力故。有眼之者得见色像作诸事业。由于如来大智力故。照一切众生及诸世界亦复如是。诸法实性不可言说。诸言说性与虚空等。是故诸法不可得数。凡有数法则有限量。凡有限量则是有为。凡有有为则可知可断可修。凡是可知可断可修则有得有证有名数法。思惟筹量分别。不见有法可知可断可修可证可得故。即无有得。所以然者。以一切法无生故。能如是正见诸法。于诸法中不生爱染。以无爱染故则无有著。以无著故则无近。以无近故则无受无取。何谓无受无取。谓色若常若无常无受无取。受想行识。若常若无常无受无取。色若苦若乐。若有我若无我。若净若不净无受无取。受想行识若苦若乐若有我若无我无受无取。色若空若非空。无受无取。受想行识若空若非空。无受无取。色若离若非离。无受无取。受想行识若离若非离。无受无取。菩萨以无受无取故。得诸法无受三昧。住是三昧已。诸佛世尊以无上心通授是菩萨记。是菩萨虽入涅槃见一切众生究竟同涅槃性。为教化众生故。不舍大誓庄严及菩萨大悲。云何菩萨入于涅槃行菩萨行。善男子。凡有所作名为生死。凡无所作名为涅槃。菩萨以正智慧。见一切诸行离相。菩萨以法明眼明了见故。能说如来智明。
　　尔时宝德菩萨问虚空藏菩萨言。善男子。汝何为自隐己智言尽是如来力耶。虚空藏答宝德言。善男子。如来岂不说隐善显恶也。善男子。我还问汝随意答我。善男子。于汝意云何。若无阿那婆达多龙王时。阿耨大池能出四河。使诸众生得受用不。宝德答言。不也。虚空藏言。善男子。若无如来则无法律。菩萨无由得成大智之海。亦不能利益一切众生。以如来出世故则有法律。诸菩萨得成大智之海。亦能度化一切众生。善男子。是故当知一切菩萨所得辩说。能以利益众生。皆是如来神力。宝德复问。善男子。诸如来辩。可得转至菩萨心不。虚空藏答言。不也。宝德言。云何由如来力故得辩说也。虚空藏答言。善男子。喻如巧种果树。因缘和合便得果实。然树非即果。果不离树。善男子。如来所说法。菩萨于此法中善顺行故。便生大智明辩。因佛说得亦无有转。宝德言。希有善男子。因缘生法如是甚深难测。虚空藏言。善男子。一切诸法究竟无生。宝德言。善男子。诸法谓从缘生。虚空藏言。善男子。生已生也。未生生也。宝德言。善男子。生已不生。未生亦不生。虚空藏言。善男子。是故无生。宝德言。善男子。缘中有因耶。虚空藏答言。无也。宝德言。因中有缘耶。虚空藏答言。无也。宝德言。于汝意云何。若因若缘自实有性耶。虚空藏言。无也。宝德言。善男子。于汝意云何。诸法无因缘生耶。虚空藏答言。不也。善男子。是故一切法无自性无生无起无出。是以缘不生因。因不生缘。自性不生自性。他性亦不生他性。自性不生他性。他性不生自性。是故说一切法自性无生。所以者何。以如无生无灭。法性实际亦无生无灭。如如法性实际。如来所觉一切诸法亦复如是无生无灭。宝德言。善男子。如来亦不出世也。虚空藏答言。此不应说也。所以者何。如来于一切法。尽不可说不可言出。不得言不出。若有人问言。如来出世耶。不出世耶。智者为不谤如来故应置不答。宝德问言。云何应置。虚空藏言。如法性住。应如是置。宝德言。云何法性住。虚空藏答言。如虚空性住。住无所住。法性亦如是住。如法性众生性亦尔。如众生性一切法亦尔。如一切法如来亦如是住。住无所住。无住处故无住无不住。是故不得言生。不得言灭。宝德言。善男子。如来出世事。甚深甚深。虚空藏答言。善男子。若能如实解了缘生法者。名为佛出世。宝德言。善男子。谁当解此说也。虚空藏答言。若于一切法中不得增减者。宝德问言。何谓为增。虚空藏答言。增者所谓增上句。谓于无中妄生增上。无增上句者是平等句。无等句无文字句。无句无教句。无教之中。无句无增上。亦无心意识。以是故非句。喻如空中鸟迹究竟已无。当无而言鸟迹。于一切法中无有字句亦复如是。无句而假名为句。如无迹假名为迹。如来出世亦无有出。假名为出亦复如是。是故智者不应取著。以无取著故假名为出。而常依无出。所以者何。以无生是一切诸法实性故。无生者则无所有。是故名一切法无所有性。无所有性无有住处。无住处故是无住际。一切诸法及无住际。即是实际实际即是一切法际。是故言一切法与实际等。言实际者是三场分断际。不可坏际。不断不常际如实际。三世等际。以如是等际等一切法际。所以者何。实际及我际无二无别。实际及众生寿命养育人际。无二无别。实际及我见际无二无别。于我见中无有实际。能如是如实知者则无有二十种我见。所以者何。以实际中无一无多故。实际与平等等。无来无去无尽无减。实际究竟空故。是故言一切法是无尽门无尽际。涅槃者无尽。所谓空故无性故。如涅槃无尽无不尽。一切法亦复如是。以是故言一切法与涅槃等。诸法无等无不等无俦匹故。喻如虚空无有俦匹。一切诸法亦复如是。若见有酬匹。言有涅槃者。已言有涅槃。便求涅槃则与贤圣相违。已言有涅槃故。便言此应知此应断此应证此应修此应生此应灭。如是行不具者。不能如实知。不能如实见。则不识不解。不知不见。不识不解一切法故。则著于文字。于诸法中妄生诤竞。生诤竞者于佛法中则为可愍。所以然者。如来说言。沙门之法不应诤竞。
　　尔时大德阿难白佛言。希有世尊。此贤士才辩乃能如是甚深明了难解难测也。于一切法不从他受。如身自证能如是说。虚空藏菩萨即谓阿难言。大德。我已自身证知。是故如所证知能如是说。何以故。我身即是虚空。以虚空证知一切法。为虚空印所印。大德阿难。凡诸菩萨修身善解身相者。能以此身作诸佛事。现种种色像。而亦不退于真法身。亦复不离结业生身。又复不过于平等性。现变化身悉得自在。于一切佛国普能示现。终已不隐应化之身。如是行者皆可名之为身证行。阿难问言。善男子。汝于法颇有证耶。虚空藏答言。大德阿难。我不见法离于身身离于法。阿难言。善男子。汝若身证者汝得阿罗汉果耶。虚空藏言。大德。无得不得无所得故。于一切法无恼行故。离贪欲嗔恚愚痴故。是谓阿罗汉。阿难言。善男子。汝何时当般涅槃耶。虚空藏言。大德。阿罗汉者无般涅槃。知一切法究竟是涅槃亦无涅槃相。凡愚之人有如是分别戏论行。言此是生死此是涅槃。阿罗汉者无是戏论也。大德阿难言。善男子。如我解汝所说义。夫菩萨者。不应言是凡夫。亦不应言是学。不应言是无学。去离二相故。虚空藏言。大德阿难。善哉善哉。以非凡夫非学非无学故。在在处处皆能示现。于一切处亦不取著。
　　尔时五百大声闻。各以己身所著忧多罗缯奉上虚空藏。奉上衣已。一时同声说如是言。其有众生深心发阿耨多罗三藐三菩提者快得善利。于如是大智法藏中不堕其外。所上之衣即便不现。彼诸声闻问虚空藏言。衣何所至也。虚空藏答言。入我藏中。又言。如来知之汝等可问。尔时诸声闻即白佛言。世尊。衣何所至也。佛告诸比丘。东方去此过无量阿僧祇诸佛刹土。有世界名曰袈裟幢。其界有佛号曰山王如来。虚空藏已遣此衣至彼世界。诸声闻即白佛言。世尊。以何因缘遣衣至彼耶。佛言。欲以此衣于彼世界施作佛事。虚空藏菩萨于此所说。如虚空藏等三昧印法门。此三昧于彼衣中当演其义音。彼世界无量阿僧祇诸菩萨。闻此法故当得无生法忍。诸比丘当知。菩萨作如是种种方便利益众生。说此法时于上虚空中雨无量金色华。以此诸花遍覆妙宝庄严堂。于诸花中出如是法音。其有众生信此虚空藏所说法。善顺思惟分别其义者。皆当为不退转印所印。毕定得至无上道场。尔时阿难白佛言。世尊。是何瑞应乃雨此花。出如是妙音安慰众生。佛告阿难。有梵天名曰光明庄严。从梵天上与六十八百千梵众俱欲来诣此。如来说此语已。时诸梵众忽然来至妙宝庄严堂上。顶礼佛足右绕七匝。绕七匝已在一面立。合掌向佛而白佛言。希有世尊。虚空藏菩萨不可思议。戒众。清净善修诸定。善分别大智慧。善能游戏诸大神通。善能满足大弘誓愿。善能成就大权方便善能庄严身口及意。善能于诸法中成就大自在力。是虚空藏菩萨。身口及意都无所作。无有分别忆想。而能现此不可思议庄严神变。又能显现无量百千法门。亦能出入百千诸三昧门。从昔以来常乐修习成就诸善法故。世尊。诸菩萨不应于往昔所修善根不知其因。集诸善根亦应无厌。所以者何。是因往昔所种善根果报故。能现如是不可思议神变。佛告梵天。如是如是。如汝所言。诸菩萨已成就善根资粮及出要智方便故。能现如是不可思议功德庄严之事。无忆想分别。亦无不分别。梵天白佛言。世尊。云何菩萨集善根资粮及出要智方便。佛告光明庄严梵天言。善根有三种。何等为三。所谓无贪善根。无恚善根。无痴善根。是名善根。资粮者。所谓舍一切所有修慈观诸法。是名资粮。方便者。所谓去离凡夫地。不愿乐声闻辟支佛地。进入诸菩萨地是名方便。智者。所谓知舍不善法智。知集善法智。知回向菩提智。是名智。菩萨能住如是等正行者。是名出要。复次善根者。能发阿耨多罗三藐三菩提心。资粮者。所谓求一切善法。方便者。所谓已作未作善根终不废忘。智者。所谓知心如幻化。如是等法现前了知。是名出要。复次善根者。所谓淳至。资粮者。所谓发动。方便者。所谓深心。智者。所谓无持无动。能行如是等法者。是名出要。复次善根者。所谓欲善法。资粮者。所谓胜进。方便者。所谓安住不放逸。智者。所谓舍一切依著。能行如是等行者。是名出要。
　　复次善根者。所谓正信。资粮者。所谓不舍本愿。方便者。所谓不舍念定。智者所谓慧。能正住如是等行者。是名成就善根资粮智方便出要。复次善根者。所谓悦可诸善知识。资粮者。所谓给侍所须。恭敬供养尊重利益。方便者。所谓于善知识生世尊想。智者。所谓知时非时而问法。能正住如是等行者。是名出要。复次善根者。所谓善顺听法。资粮者。所谓受持不废忘。方便者。所谓随闻能观。智者。所谓随所闻而行。能正住如是等行者。是名出要。复次善根者。所谓值佛悦可。资粮者。所谓护一切诸波罗蜜诸摄法及助道法。方便者。所谓能从一地至于一地。智者。所谓得无生法忍。菩萨能正住如是等行者。是名成就善根资粮方便智出要。尔时光明庄严梵天白佛言。希有世尊。如来能以四句义。总说一切菩萨行。世尊。一切佛法应于中求。尔时虚空藏菩萨语梵天言。一句亦能总摄一切佛法。何谓为一。所谓离欲句。所以然者。以一切佛法同于离欲。如佛法一切法亦然。梵天。是为一句总摄一切佛法。复次梵天。一空句总摄一切佛法。一切佛法同于空故。如佛法一切法亦然。梵天。是为一句总摄一切佛法。所谓无相句。无愿句。无作句。无生句。无起句。如句。法性句。真际句。离句。灭句。尽句。涅槃句。总摄一切佛法。以一切佛法同于涅槃故。如佛法一切法亦然。梵天。是为一句总摄一切佛法。所以者何。以如是等句皆非句故。一切佛法非句。假名为句。复次梵天。欲是离欲句。所以者何。离欲性即是欲故。一切佛法亦同是性。嗔恚是离嗔句。所以者何。离嗔恚性即是嗔恚故。愚痴是离愚痴句。所以者何。离愚痴性即是愚痴故。一切佛法亦同是性。身见是实际句。所以者何。实际性即是身见。一切佛法亦同是性。无明是明句。所以者何。明性即是无明故。一切佛法亦同是性。乃至苦恼是离苦恼句。所以者何。离苦恼性即是苦恼故。一切佛法亦同是性。色是虚空句。所以者何。虚空性即是色故。一切佛法亦同是性。受想行识是无作句。所以者何。无作性即是识故。一切佛法亦同是性。地大是虚空句。所以者何。虚空即是地大故。一切佛法亦同是性。水大火大风大是法界句。所以者何。法界性即是风故。一切佛法亦同是性。眼是涅槃句。所以者何。涅槃性即是眼故。一切佛法亦同是性。耳鼻舌身意是涅槃句。所以者何。涅槃性即是意故。一切佛法亦同是性。梵天。是为一句总摄一切佛法。菩萨入如是等一一智门。皆见一切佛法入于一句。梵天。喻如大海能吞众流。一一句中摄一切佛法亦复如是。喻如虚空悉能苞容一切色像。一一句中摄一切佛法亦复如是。如是等一切佛法。若摄若不摄。若说若不说。不增不减。究竟离相故。梵天。喻如算师数数以算筹。布在算局上。然局中无筹。筹中无局。所以者何。究竟不相应故。究竟离故。如是于上一一句中假名数故。言一切佛法皆入一句。而诸佛法不可名数算计。究竟不相应故。究竟离故。梵天。如佛法名数。即是一切法名数。何以故。一切法即是佛法。此法非法非非法。自性空故。自性离故。自性究竟无性故。无性即是虚空。虚空性同一切法性。此法性非生相非灭相。非有处相非无处相。是故一切法名无相无非相。说如是一法门时于彼梵众中有万二千梵天。皆发阿耨多罗三藐三菩提心。复有昔殖德本五千梵天得无生法忍。
　　尔时众中有一菩萨名曰宝手。问虚空藏菩萨言。希有善男子。一切诸法及如来法。甚深难测不可思议。又善男子。何谓安一切佛法根本耶。虚空藏菩萨答宝手言。善男子。菩提心是安一切佛法根本。一切法住菩提心故。便得增长。宝手菩萨言。善男子。菩提心者。何法所摄得不忘失能速至不退转地。虚空藏言。善男子。菩提心为二法所摄得不忘失速至不退转地。何等为二。所谓淳至毕竟。是名为二法所摄得不忘失能速至不退转地。宝手言。善男子。此二者为几法所摄。虚空藏言。此二法为四法所摄。何等为四。所谓淳至者。为不虚诈不谄曲所摄。毕竟者。为无我及上进所摄。是为二法为四法所摄。宝手言。善男子。此四法为几法所摄。虚空藏言。善男子。此四法为八法所摄。何等为八。所谓不虚诈者。为不犹豫及体真净所摄。不谄曲者。为正直及正住所摄。无我者。为不退没及进所摄。上进者。为功德资粮及智资粮所摄。是为四法为八法所摄。宝手言。善男子。此八法复为几法所摄。虚空藏言。善男子。此八法复为十六法所摄。何等十六。所谓不犹豫者。为大慈及大悲所摄。体真净者。为身调及心调所摄。正直者。为忍辱及柔和所摄。正住者。为无憍慢及无滞碍所摄。不退没者。为坚固及力所摄。上进者。为如所作及正行所摄。功德资粮者。为始发及究竟不舍所摄。智资粮者。为求多闻及思惟所闻所摄。是为八法为十六法所摄。宝手言。善男子。此十六法复为几法所摄。虚空藏言。善男子。是十六法。为三十二法所摄。何等三十二。所谓大慈者。为无碍心及于一切众生等心所摄。大悲者。为无厌惓及勤给足一切众生所摄。身调者。为不触挠及不加害所摄。心调者。为定及寂静所摄。忍辱者。为受正教及顺行所摄。柔和者。为惭及愧所摄。无憍慢者。为谦卑及礼敬所摄。无滞碍者。为无垢秽及不强梁所摄。坚固者。为不犯所行及成就本愿所摄。力者。为住正意及不掉动所摄。如所作者。为如说及能行所摄。正行者。为正发及正进所摄。始发者。为必胜及不退所摄。不舍者。为乐胜及上求所摄。求多闻者。为亲近善知识及悦可善知识所摄。思惟所闻者。为智慧及善观所摄。善男子。是为十六法为三十二法所摄。宝手言。善男子。此三十二法。复为几法所摄。虚空藏答言。善男子。是三十二法。为六十四法所摄。何等六十四法。所谓无碍心者。为护我及护彼所摄。于一切众生等心者。为无别异及一味所摄。无厌惓者。为如梦观及知。生死如幻所摄。勤给足一切众生者。为诸神通及方便所摄。不触娆者。为羞耻及信有业报所摄。不加害者。为少欲及知足所摄。定者。为无发恼及无散失所摄。寂静者。为舍吾我及离我所所摄。受正教者。为求法及欲法所摄。顺行者。为敬重及平等无疲惓所摄。惭者。为内心断除及外不行所摄。愧者。为信乐佛智及在屏处不行恶所摄。谦卑者。为不慠慢及知自下所摄。礼敬者。为身端心直所摄。无垢秽者。为具静定及修智慧所摄。不强梁者。为不粗犷及不两舌所摄。不犯所行者。为不舍菩提心及念道场所摄。成就本愿者。为舍魔事及佛神力持所摄。正住意者。为不轻躁及不掉乱所摄。不掉动者。为如石山及不可移转所摄。如说者。为所作善业及无热恼所摄。能行者。为无虚诳及不舍归趣所摄。正发者。为离边见及顺观甚深因缘所摄。正进者。为善巧及方便所摄。必胜者。为不懈慢及勇猛所摄。不退者。为大欲及增进所摄。乐胜者。为见如来及闻法所摄。上求者。为舍诸地过患及得诸地功德所摄。亲近善知识者。为无憎嫉及信乐所摄。悦可善知识者。为敬顺及不逆教敕所摄。智慧者。为无常观及无我观所摄。善观者。为修无相及不怙涅槃所摄。善男子。是三十二法。为六十四法所摄。宝手复问。此六十四法。复为几法所摄。虚空藏答言。善男子。此六十四法。为百二十八法所摄。何等为百二十八法。所谓护我者。为断一切恶及成就一切善根所摄。护彼者。为忍辱及柔和所摄。无别异者。为犹如水心及如风心所摄。一味者。为法界观及如如观所摄。如梦观者。为无移转观及无真实观所摄。如幻者。为适性示现及无自性观所摄。诸神通者。为了义及了智所摄。方便者。为大悲及般若波罗蜜所摄。羞耻者。为不覆藏所犯及悔过所摄。信有业报者。为不放逸及畏恶趣所摄。少欲者。为净处有齐限及离宿秽所摄。知足者。为易称及易养所摄。无发恼者。为究竟及究竟边际所摄。无散失者。为得忍及不退转地所摄。舍吾我者。为不计我身及与寿命所摄。离我所者。为无贪及无愚痴所摄。求法者。为智及断所摄。欲法者。为不著五欲及离烦恼所摄。敬重者。为起世尊想及疗救想所摄。无疲惓者。为身轻及翘勤省眠所摄。内心断除者。为身念处及受念处所摄。外不行者。为心念处及法念处所摄。信乐佛智者。为深敬重及净信所摄。在屏处不行恶者。为自证知及诸神天证知所摄。不慠慢者。为不自叹誉不讥彼人所摄。知自下者。为不虚称及不显己德所摄。身端者。为不行三不善业及不犯禁戒所摄。心直者。为常省己过及不说彼短所摄。具静定者。为寂静心及灭烦恼所摄。修智慧者。为选择诸法及知无我所摄。不粗犷者。为常行益事及顺忍所摄。不两舌者。为自足眷属及和合别离者所摄。不舍菩提心者。为众生及为佛智所摄。念道场者。为欲坏于魔众及成正觉所摄。舍魔事者。为正观及不舍菩提志所摄。佛神力持者。为坚固行及善淳至所摄。不轻躁者。为坚护诸根及不舍境界所摄。不掉乱者。为观苦及观空所摄。如石山者。为不高及不下所摄。不可移转者。为断爱及除恚所摄。所作善业者。为智所作业及舍魔事所摄。无热恼者。为净戒及净定所摄。无虚诳者。为诚实语及不望果报所摄。不舍归趣者。为成就贤士业及不行怯弱所摄。离边见者。为观无生及不败坏观所摄。顺观甚深因缘者。为观因及观缘所摄。善巧者。为第一无诤竞及不慠慢所摄。方便者。为离方便及无生方便所摄。不懈慢者。为身力及心力所摄。勇猛者。为胜进心及害怨敌所摄。大欲者。为不求利养及不爱身命所摄。增进者。为无愚冥及不退还所摄。见如来者。为修念佛及清净信所摄。闻法者为乐至讲所及乐请问所摄。舍诸地过患者。为不散乱行及舍离恶知识所摄。得诸地功德者。为方便回向及不舍本行所摄。无憎嫉者。为能施一切及称意而舍所摄。信乐者。为无垢行及不浊心所摄。敬顺者。为知世宜及随顺行所摄。不逆教敕者。为舍除不净及净正行所摄。无常观者。为动转观及败坏观所摄。无我观者。为不得作者及不得受者所摄。修无相者。为不缘境界及除觉所说所摄。不怙涅槃者。为除去无明及断爱著所摄。善男子。是为六十四法。为百二十八法所摄。尔时宝手菩萨。从虚空藏菩萨闻分别如是等法门已。欢喜踊跃得未曾有。即白虚空藏菩萨言。希有大士。汝乃能成就如斯捷疾辩才及巧分别辩。事事所问尽能开解。如我今者。解汝所说义趣及与文字。以如是方便。若一劫若减一劫。说不可尽辩亦无断。尔时佛告宝手菩萨言。善男子。如是如是如汝所言。此虚空藏菩萨若演一句之义。若一劫若减一劫。说不可尽辩亦无断。虚空藏菩萨有如是无量无边不可思议无尽辩才。尔时宝手菩萨。以手遍覆妙宝庄严堂。于其手中出无量花香璎珞末香涂香衣服严身之具及诸幢幡妙盖。雨如是等上妙供具。供养如来及虚空藏。于上空中。百千音乐不鼓自鸣。于诸音中出诸妙偈。以赞如来。
　　持德开德具百福　　上意调伏念不动
　　沙门贤士降天人　　十力佛子十方吼
　　大称威德自在尊　　降伏有畏除痴闇
　　能度漂流诸天人　　闭恶趣门使清凉
　　圣尊巧说音微妙　　无错无谬音恬静
　　三界无等无三垢　　十方所说施众乐
　　意念坚固乐寂静　　最胜十方降彼力
　　已舍谄曲得甘露　　无有尘累众归仰
　　世尊处众不动转　　而化十方无量众
　　随众生行能随顺　　佛子亦乐修此行
　　如日无翳能普照　　能令众华得开敷
　　佛智慧光照长流　　诸子得悟亦如是
　　如风无碍山不动　　净如虚空照如日
　　佛子放光雨甘露　　是故我礼佛及子
　　大千海水尚可量　　十方虚空犹可涉
　　诸众生心尚可同　　世尊功德不可尽


　　　　大方等大集经卷第十七



　　　　大方等大集经卷第十八

　　　　北凉天竺三藏昙无谶译

　　虚空藏菩萨品第八之五

　　说此偈已。时魔波旬严四种兵来诣佛所。到已化作长者形。前礼佛足。在一面立而白佛言。希有世尊。此诸大士。乃能成就如是不可思议种种神变。又能示现不可思议庄严之事。世尊。于未来世有几所众生。闻此不可思议神变而得开悟。决定不疑者也。佛告魔波旬言。于未来世中。少有众生若一若二。闻此不可思议神变经典。得信解者少耳。波旬。喻如一毛析为百分以一分毛于大海中取一渧水。于汝意云何。取者多耶。在者多耶。波旬言。世尊。取者甚少。在者甚多。佛复告波旬言。如海中所取水甚少。众生闻是不可思议神变经典。能信解者少亦如是。如大海中水在者甚多。不信解不可思议神变经典者。多亦如是。佛复告波旬。若有一人于恒河沙等劫。日日以满三千大千世界。满中珍宝持用布施。不如善男子善女人闻是不可思议神变经典能信解者其福甚多。所以者何。波旬。若有信解是经典者。则知其人亲从释迦牟尼如来。闻是经典信解无疑。何以故。波旬。若未种善根众生。闻此世所难信经典。能信解者无有是处。波旬。我般涅槃后法欲灭时。多有憍慢众生。彼诸众生著我所说文字。不知方便故。各各生于诤竞。舍思惟法舍已正行为利养名誉衣服饮食。自缠缚故。乐论世俗种种诸事及世典文辞。而不论第一实义不乐玩习佛无上道反向他人讥论如是等真实深妙经典。则为诽谤诸佛。积集无量大苦恼聚。魔神诸天佐助彼人。为利养恭敬及名闻故。重增放逸慠慢。彼诸人等以慠慢故。若见有持戒贤行比丘受持读诵此经典者。而轻慢憎嫉横生谤毁。彼诸愚人则为现世破犯禁戒。其中或有畏不活者。或惭耻于人者。假被袈裟。或有舍戒还附俗者。如是等人身坏命终。堕阿鼻地狱受诸苦报。佛复告波旬。于未来世中若有求菩萨乘众生。著诸因缘善根微浅。新发道意但著文字不能了义。于如是等甚深经典。受持读诵为人说时。则为他人所见轻贱陵蔑。以为他人所轻贱陵蔑故。便舍如是等甚深经典。读诵声闻辟支佛相应经典。为利养名誉种种所须之所缠缚故。反诽谤毁呰如是真实甚深经典。又复轻贱受持读诵此经典者。乃至不欲以眼观之。常乐卑行退失菩萨大乘之法。所谓退失淳至心及深心。魔神诸天得如是等人便故。勤作方便坏乱其心。乃至使令不闻如是等经。设当闻者。生大诽谤无有信心。此人亦复积集无量罪聚。成就破法重业。永离三宝不得见佛闻法及供养僧。所以者何。波旬。以于如来所说法律中生疑犹豫故。
　　尔时魔波旬。自见有过忧愁惶恐。前礼佛足在一面立。时虚空藏菩萨问魔波旬言。汝何以忧愁憔悸战栗悚息。状如失志人。在一面立耶。魔波旬答言。善男子。我从如来闻说如是等可畏之事。是故以为忧愁恐怖。当堕何趣谁当救我。我于如来所说法律之中。数作无量诸留难事。是故忧耳。虚空藏言。波旬。佛法之中有出罪法。汝可来至世尊所。可诚心忏悔所作诸恶。更莫复作。若能如是可获善利。为不空过。尔时天魔波旬。即前五体投地。礼世尊足下。仰视如来流泪涕泣而白佛言。世尊。我今诚心忏悔。从昔以来于如来所说法律之中。数作无量诸留难事。唯愿世尊起大悲心。以慈愍故愿受忏悔。佛言善哉善哉。波旬。汝乃能自见所作诸恶。为上善哉。能如是悔过罪者。于佛法中则为弘广如来法藏。诸佛亦受其人悔过。是故汝今勿更复作。尔时世尊告众菩萨言。诸贤士。汝等各说过魔界行法。为生怜愍魔波旬故。
　　尔时众中有一菩萨名金山王。在众中坐即白佛言。世尊。若有防护内界者。则为未过魔界。若复有菩萨见一切诸界同佛界者。知此佛界即是非界。是为菩萨能过魔界。
　　尔时宝德菩萨白佛言。世尊。有依倚樔窟者。是为魔界。若有菩萨不倚樔窟。知一切法无得相者。则能为诸众生。说断倚樔窟法。是为菩萨能过魔界。
　　尔时宝手菩萨白佛言。世尊。若有取我我所者。是为魔界。若有菩萨不取我我所者则无诤竞。以无诤竞故则无心行。况当有魔界耶。是为菩萨能过诸魔界。
　　尔时无诤勇菩萨白佛言。世尊。若有触有离则有诤讼。有诤讼者魔得其便。若无触无离自不诤讼。亦不令他诤讼。以得无我故。无恼行者能过魔界。
　　尔时宝思菩萨白佛言。世尊。若有妄想分别则是烦恼。及有烦恼处则是魔界。若有菩萨知一切诸法无相貌者。于诸烦恼则无妄想。若内若外亦不别知。去离一切妄想分别故。是为菩萨能过魔界。
　　尔时乐作菩萨白佛言。世尊。若有乐不乐处。则有憎有爱。若有憎有爱则是魔界。若有菩萨去离憎爱平等行者。于诸法中则无二想。得入不可思议界。是为菩萨能过魔界。
　　尔时离诤菩萨白佛言。世尊。魔界由我而起。若菩萨能知我者。得无我忍即知我净。知我净故知一切法净。知一切法净故。知诸法性净如虚空。是为菩萨能过魔界。
　　尔时。法自在菩萨白佛言。世尊。若顺烦恼法为爱所使者。魔则得其便。世尊。若有菩萨于诸法中最得自在自然开悟。以为诸佛之所授记。于菩提法终不退转。是为菩萨能过魔界。
　　尔时山相击音菩萨白佛言。世尊。若心有缺漏则是魔界。若菩萨戒无缺漏心无缺漏。成就一切诸空法行者。是为菩萨能过魔界。
　　尔时喜见菩萨白佛言。世尊。若有不见佛不闻法者。魔得其便。若有菩萨常见诸佛而不著色像。常听诸法而不著文字。以见法故则为见佛。以无言说故能听诸法。是为菩萨能过魔界。
　　尔时帝网菩萨白佛言。世尊。若有恃有动则是魔界。若菩萨善相顺精进。知一切法究竟。无成就相故不恃不动。是为菩萨能过魔界。
　　尔时德明王菩萨白佛言。世尊。若有行二法者。则魔得其便。若有菩萨知一切法同于法性。则不见魔界与法性有异解。知法性与魔界等。以不二相故。是为菩萨能过魔界。
　　尔时香象菩萨白佛言。世尊。若有菩萨性弱畏甚深法者。则魔得其便。若勇健菩萨善能通达三解脱门。于甚深法不惊不畏。以能现前证知诸法实性故。是为菩萨能过魔界。
　　尔时弥勒菩萨白佛言。世尊。喻如大海中水同一咸味。佛法海中亦复如是。同一法味。所谓解脱味离欲味。若菩萨善解一味法者。是为菩萨能过魔界。
　　尔时虚空藏菩萨白佛言。世尊。喻如虚空究竟无垢究竟明净究竟不为一切烟尘云雾之所干绕。菩萨亦复如是。心如虚空。知一切法性常清净。亦复不为客尘烦恼之所干绕。得度般若波罗蜜彼岸离诸闇冥。于诸法得慧光明者。是为菩萨能过魔界。
　　尔时文殊师利法王子菩萨白佛言。世尊。若有言语则有滞碍。若有滞碍则是魔界。若法不为一切言说所表者。乃无滞碍。何谓法不可言说。所谓第一义。其第一义中亦无文字及义。若菩萨能行第一义谛。于一切法尽无所行。是为菩萨能过魔界。无所过故。
　　尔时世尊告波旬言。汝闻说过魔界法不也。波旬白佛言。世尊。唯然已闻。佛言波旬。若有行如是等法者。一切诸魔无如之何。若有诸魔。欲于行人起魔事者。终不能办。而更成就无量罪聚。是故波旬。汝可发阿耨多罗三藐三菩提心。于如是过魔界法。应坚持奉行。汝若能如是行者。则能过一切诸魔国界。波旬。喻如百千年垢腻可于一日浣令鲜净。如是于百千劫中所集诸不善业。以佛法力故善顺思惟。于一日一时尽能消灭。波旬。如有干草[卄/積]大如须弥。以少火投中速能烧尽。如是以少慧力故。能除灭无量诸闇冥聚。何以故。波旬。慧明勇猛故。无明劣弱故。时魔波旬即作是念。大慈世尊今怜愍我。而能为我说菩提心法。我今宜应于如来所种少善根。于是波旬即化作八万四千殊妙宝盖及无量华鬘璎珞末香涂香而告己眷属言。诸佛世尊出世甚难。卿等诸人咸应共来至世尊所为供养故。尔时魔天眷属中。有八万四千众及魔波旬。各共持殊妙宝盖及无量华香璎珞末香涂香。至世尊所设供养已。皆发阿耨多罗三藐三菩提心。诸余魔眷属诸天不发菩提心者。形相嗤笑讥论。波旬复言。希有波旬。乃能于沙门瞿昙前。诈现如是笃信之相。状如至亲。所以然者。波旬或欲于沙门瞿昙所学咒幻方术。是故今于面前。现善赞誉耳。尔时魔子丑面及余魔子等。悉无信心各说是言。假使沙门瞿昙。以诸方术回转魔王者。我等共当设诸方便令如是等经不得流布。设使流布者。亦当令少有护助。信受行者亦令甚少。当为多人之所薄贱轻弄。常堕边方不令中国之所宣传。唯使诸无威德贫穷众生当得闻之。常为诸大威德豪富之人不信诽谤也。
　　尔时世尊。告虚空藏菩萨言。贤士汝闻此诸魔子出是恶言不耶。虚空藏白佛言。唯然已闻。佛言。善男子。是故汝当安慰护助此妙经典。为降伏诸魔神故。于是虚空藏菩萨。即白佛言。诸佛世尊。皆已护持如是等经。我等亦当安慰受持。尔时虚空藏菩萨。即说咒曰。所谓。
　　阿跋低(一)跋低(二)毗跋低(三)婆醯多[少/兔]散提(四)头楼陀罗尼(五)涅伽多涅伽多尼(六)钵伽多尼(七)迷罗育低(八)伽楼那涅耐提(九)萨遮跋低(十)浮多勒差(十一)达摩涅折低(十二)达摩勒差(十三)郁鸠离(十四)尸鸠离(十五)咻楼咻楼咻楼德迦攡(十六)多婆婆帝低(十七)尸罗[少/兔]婆帝低(十八)阿叉夜涅涕池(十九)枳奢婆迦利拖(二十)佛驮遏提魅低(二十一)达摩蔚耆罗泥(二十二)僧伽[少/兔]铜咩(二十三)阿[少/兔]头隶(二十四)不可济度(二十五)坏魔眷属(二十六)若犯此者(二十七)无诸刀杖(二十八)顺已处行(二十九)圣众所住(三十)吉吉等句(三十一)顺流解脱(三十二)破诸外论(三十三)降伏魔众(三十四)
　　四王常护　　及天帝释　　梵王世主
　　奉佛诸天　　护菩提者　　如是等神
　　常当拥护　　降伏诸魔　　利众生故
　　受持正法　　护说法师　　尽当拥护

　　虚空藏菩萨说此咒已。即时此妙宝庄严堂及三千大千世界六变振动。时诸魔子见上虚空中。有五百蜜迹执金刚杵。炽然如火甚可怖畏。时诸蜜迹。唱如是言。若有魔子及诸魔神。若闻此咒。其有不发阿耨多罗三藐三菩提心者。吾等当击破其头令作七分。尔时魔子及诸眷属。惊怖战悚身毛皆竖。即合掌礼佛而白佛言。我等今发阿耨多罗三藐三菩提心。善哉世尊。愿救我等离此恐怖得无畏乐。尔时世尊。告侍者阿难言。如向此诸魔子所说言。我等当于来世于此经典作留难者。必当称其本誓而作留难如斯经典。唯当以佛神力及诸菩萨受持故。当得流布于世。而无有多人受持读诵分别解说。佛复告阿难。汝见此诸魔子为脱恐怖故发阿耨多罗三藐三菩提心不。阿难白佛言。世尊。唯然已见。佛复告阿难言。此语即为诸魔子。当作离魔事因。以不深心发菩提故。佛复告阿难。于未来世。当有佛出现于世。名无垢相如来应正遍知。此魔波旬。于彼佛所乃当不退转发阿耨多罗三藐三菩提心。阿难。彼无垢相如来。知其深心成就故。当授阿耨多罗三藐三菩提记。当于尔时。亦当作魔王。深心敬信于如来正法。如弥勒出时。有魔王名曰导师。深心敬信佛法圣众。此诸五百魔子。亦当于彼生于魔中。当于彼佛所为菩提故种诸善根。乃至波旬成佛之时。当与授阿耨多罗三藐三菩提记。佛告阿难言。此魔波旬。今虽发菩提心。犹豫不定。如少叠毳。虽尔当渐渐成就无量功德。为世之尊如今我身。
　　尔时众中有无量无边诸天世人释梵护世。闻授魔波旬记当得成佛。欢喜踊跃怪未曾有。合掌向佛而作是言。甚奇希有。其见佛者必得成就无量功德法宝之聚。所以然者。或有不信众生。为欲挠乱如来故。而得见佛。或有遇会得见佛者。即为彼众生作因。乃至令得涅槃。又白佛言。世尊。自除如来应正遍知。谁能如是分别。知众生根。佛告诸天人言。如汝等所言。其有得见如来者。无不蒙益。汝等当知。或有众生善根都尽。于无量阿僧祇那由他劫。无人身分者。如是众生见如来故。即便得作善因乃至涅槃。如来乃能如是。作无量不可思议无上福田。佛复告诸天人言。心性常净。而凡愚众生不能如实知见。以不能如实知见故。言是垢。能正知见故。便言是净。而第一实义中。无有一法可净可污。汝等当知。诸烦恼者。无方无处非内非外。以不善顺思惟故便生烦恼。善顺思惟故则无烦恼。增减不等则生烦恼。无增减者则无烦恼。虚伪妄想便是烦恼。无有妄想则无烦恼。是故我言。如实知邪见则是正见。而邪见亦不即是正见。能如实知者。则无虚妄增减取著。是故名为正见。佛复告诸天人言。喻如大地依水界住。大水依风界住。大风依虚空住。虚空无所依住。如是大地无所依住。而假有依住之名。是故汝等当如是知之。苦依于业业依于结。而苦业结都无所依。以心性常净故。如是当知。一切诸法无有根本。都无所住。以假言说故。言有而实无也。是故说一切法本性常净。究竟无生无起。佛复告诸天人言。是故汝等当知。此法门名为性常净法门。菩萨通达此门者。不为一切烦恼之所染污。而亦不恃此清净门。以舍一切诸恃动故。便得平等道。能过魔界入于佛界。亦能得入诸众生界。而不动法界知一切法无界无非界。而能速生一切智界。当说此法时。有五百菩萨得无生法忍。尔时申越长者在于众中。从座而起顶礼佛足。白佛言。世尊。为我故说如是等甚深经典。我先为触恼世尊故。作大火坑及设毒饭。而大圣如来是不可害者。故我于佛生信敬心。自尔以来。疑悔心结常未能除灭。今者从佛闻此甚深微妙经典。疑悔即除心无障碍得安乐行。世尊。是故我信敬心转复增长。今我家中多诸财宝。当以供佛法僧及诸沙门婆罗门贫穷孤独下贱乞儿。世尊。谁当闻是断一切缚甚深经典。而于一切诸物生贪著者乎。
　　尔时虚空藏菩萨白佛言。世尊。诸佛如来无上菩提。甚为甚深难可测知。若有菩萨于未来世。舍己身命及利养名誉。而能侍佛菩提者。甚为难有。尔时众中有六十八亿菩萨。从座而起合掌向佛。一时同声而说偈言。
　　世尊灭后　　我等能忍　　舍身寿命
　　为护正法　　舍利名誉　　离诸贪著
　　愿护正法　　为佛智故　　骂詈呵责
　　及讥刺语　　护正法故　　当忍受之
　　轻贱毁弄　　唱说恶名　　当以慈忍
　　为护此经　　来世比丘　　计著诸有
　　与魔为党　　诽谤正法　　毁禁行恶
　　乐著俗累　　为利所覆　　不乐正法
　　恃玩俗典　　憍慢放逸　　高叹己利
　　蔑正行者　　常舍闲静　　乐处愦闹
　　习世文辞　　计著吾我　　不营教化
　　不业智慧　　舍离坐禅　　不亲三宝
　　无有智慧　　群党求利　　动与结俱
　　乐受他供　　他慈心施　　惜犹己有
　　数往到彼　　说诸世事　　田宅居业
　　及贩卖事　　勤求息利　　犹言沙门
　　慠慢著有　　依邪险见　　闻性空法
　　当大惊怖　　言后长远　　但求现报
　　当虚妄说　　非法言法　　如是大灾
　　弊恶比丘　　魔及魔子　　复当佐助
　　经文是一　　说义各异　　各是己论
　　愚者当尔　　诸深妙经　　能与解脱
　　当拥遏之　　及说浅事　　我胜汝劣
　　由胜得果　　于佛法中　　当如是竞
　　如是竞时　　众生数坏　　为非法王
　　之所恼逼　　于是末世　　坏甚可畏
　　我持正法　　救世所说　　我常慈心
　　不舍法律　　生正大悲　　为世作护
　　毁禁作恶　　不住正法　　坠堕何道
　　我常忧愍　　见故作恶　　谤毁正者
　　我终不共　　与为亲党　　常任我力
　　善护口过　　见无用人　　不说其短
　　我住圣种　　头陀护戒　　处定习慧
　　常勤修行　　离世愦闹　　乐处闲静
　　无著如鹿　　善调知足　　若至聚落
　　摄根少语　　见说法者　　共论正法
　　爱语利益　　以化众生　　又与说法
　　令断恶行　　我为正法　　极远当往
　　为彼说法　　利益众故　　若见凡愚
　　有缺失者　　但当自护　　住法行忍
　　毁辱恭敬　　当如须弥　　不染世法
　　为世导师　　毁禁比丘　　若来呵责
　　自省己行　　将是业报　　当为是等
　　嫉恶众生　　先意善言　　现为恭敬
　　彼即生念　　我亦沙门　　成就是德
　　无若干恶　　诸毁禁等　　如失志人
　　闻是经忧　　如劓照镜　　其作方便
　　不欲闻之　　复教余人　　言非正法
　　又教国王　　坏臣民心　　诽谤正法
　　言非佛说　　我等于时　　以佛力故
　　为持正法　　不惜身命　　世尊知我
　　言无有二　　当坚护持　　住是正法
　　作诚实语　　如说而行　　悦可诸佛
　　乃成菩提

　　尔时虚空藏菩萨赞诸菩萨言。善哉善哉诸大士。汝等乃能发诚实愿。受持如来甚深微妙无上大法。甚为快也。虚空藏菩萨白佛言。世尊。其有善男子善女人。受持读诵此经典者。得几所福。佛告虚空藏言。贤士。譬如东方十三千大千世界。南西北方四维上下。各十三千大千世界。尽末为微尘。以尔所尘集为一聚。设有一人成就神足无量威德。寿命长远。此人持诸微尘。过东方尔所尘数世界。乃下一尘。如是展转东行。尽此尘聚。而诸世界犹不可尽。如东方世界。南西北方四维上下。亦过尔所佛土乃下一尘。如是展转诸方世界。尽此尘聚而诸世界犹不可尽。虚空藏。于汝意云何。是诸世界宁为多不。虚空藏白佛言。甚多甚多。世尊。无量无边不可计知。佛言贤士。是诸世界微尘所著处及不著处尽此微尘所及世界已。还为一大城。纵广高下悉皆同等。于其城中满葶苈子。贤士。是诸葶苈子。可数知不。虚空藏白佛言。世尊。假设譬喻犹不能了况可数知。唯除如来无能数者。佛告虚空藏言。如是如是。如汝所言。唯如来能知是诸葶苈子。若百数千数百千万数。佛言贤士。设有一人成就神足无量威德。能以口吹是诸葶苈布散十方。一葶苈子堕一佛世界。终不过一。贤士。于汝意云何。是诸葶苈所及世界。宁为多不。虚空藏白佛言。世尊。是诸世界。乃非心力所能分别。说分别者。令人心迷错乱。贤士。我今告汝。若有行菩萨道善男子善女人。日日以满尔所等世界。无量珍宝持用布施。无有休废不营余事。若复有善男子善女人。受持读诵书写此甚深经典。不求利养为菩提故。乃至为一人说。使其人闻已。劝令于阿耨多罗三藐三菩提。乃至发一善念。欲令正法久住世故。此人功德复过于彼布施者上。百倍千倍百千万倍。乃至非算数譬喻所及。何况能令住阿耨多罗三藐三菩提者。何以故。贤士。以能说如是无量善根。成就诸菩萨。为护持正法故。贤士。我不见菩萨更有余法能过于是。坚固正行摄诸善法。教化众生者也。尔时虚空藏菩萨白佛言。世尊。希有如来不可思议。如来大法亦不可思议。如如来大法不可思议。其受持此经典者。所得功德亦不可思议。唯愿世尊。护持此经为当来世。令受持此正法。诸善男子善女人手得是经。执在胸怀不离是经。若应离生死者。不从他闻。自然得悟菩提。悟菩提已。广为他说。佛言贤士。谛听谛听善思念之。吾当为护此经故。当说章句召护世四天王天。帝释梵天王等诸神。以此章句召故。护世四天王天。帝释梵天王。皆当拥护诸说法师持此经者。说此世所难信甚深经典时。使无能作留难。所谓若王大臣驱遣出国。若得重病。若斗诤时起。若国土疾疫。如是等事起时。以咒术力故。即令消灭不得成就。何等为咒术章句。所谓。
　　头头丽(一)提提丽(二)陀夜簸帝(三)陀夜罗伽罗(四)泥帝提(五)毗婆知(六)赊咩(七)赊弥多毗(八)目仙(九)膻帝低(十)尼耆弩祢(十一)阿[少/兔]多丽(十二)鸣多罗尼(十三)婆簸斯(十四)钵他输陀尼(十五)钵陀[少/兔]枳(十六)钵陀散提(十七)般若牟丽(十八)阿娑究丽(十九)浮陀勒差(二十)伊那萨枝(二十一)多婆萨枝(二十二)多婆钵低(二十三)
　　随佛意　顺法性　恭敬僧　世主信　护世四王　为诸佛子　受持此咒　护说法者。
　　尔时四天王即从座起。合掌向佛而白佛言。世尊。我等当护此诸佛子受持经者。即说咒曰。
　　首鞞(一)首婆钵低(二)首提帝(三)因哆拥(四)陀梨拥(五)陀罗尼(六)颇耽麋(七)阿丘拥怯卑(八)阿目仙(九)阿罗尼陀拥(十)薮首晒婆醯那(十一)脾提脾陀赖散提(十二)三咩(十三)婆夜咩(十四)三摩赖弥(十五)波扇多[口*第](十六)休休(十七)醯醯(十八)丘楼丘丽(十九)
　　于时四大天王自在者。说此不可犯咒已。
　　尔时天帝释即从座起心净悦豫。合掌向佛而说偈言。
　　末世饥馑时　　大称诸贤士
　　受持说此经　　我当为给侍

　　于是帝释说此偈已。即说咒曰。
　　弥低(一)首脾(二)摩诃弥低(三)达摩弥低(四)天多加丽(五)三摩弥低(六)萨遮弥低(七)那提咩(八)阿[少/兔]多丽(九)阿[少/兔]头离(十)阿[少/兔]勒差(十一)萨婆萨埵阿[少/兔]伽醯(十二)阿那[少/兔]多卑(十三)修冀低(十四)阿毗卢提(十五)阿毗伽醯(十六)浮提菩舍咩(十七)腻魑(十八)遏他尼低(十九)泥提罗尼(二十)阿那他婆差帝(二十一)咩低(二十二)咩低阇耶私(二十三)修莎罗(二十四)
　　汝等起禅乐　　来护持法者
　　诸世界世尊　　皆悉共受持

　　尔时梵自在天王即从座起。赞彼释梵护世诸天言。善哉善哉。汝等乃能为护正法持法说法者故。发大庄严。汝等正应如是。甚得其宜随如来法律。住世久近。于尔所时中。当有识别正行法行。于尔所时中诸天世人。甚当炽盛充满宫宅。此法灭后。诸天世人转当减少宫宅空荒。
　　尔时世尊告弥勒菩萨言。弥勒。汝受持此甚深经典。读诵书写广为人说。弥勒。我今以如斯等甚深经典嘱累于汝。令此大法久住世故。降伏诸魔故。为利益一切众生故。令一切外道不得便故。教敕一切菩萨。使亲近此经不远离故。欲令佛法大明久住于世不衰灭故。使佛法僧种不断绝故。尔时弥勒菩萨即白佛言。世尊。我于如来在世及灭度后。常当受持此甚深经典广宣流布。所以者何。受持此法者。则为受持过去未来现在诸佛正法。非但受一如来法也。世尊。我亦为自护己法故。世尊。我常与诸天人众。普会处兜率天宫。每为广说如是等甚深经典。我复当令人中。受持读诵此经典者。使手得是经执在胸怀不离经卷。世尊。若复末世法欲灭时。其有受持此经转为人说者。当知皆是弥勒威神之所建立。世尊。当于尔时虽多诸魔事娆乱行人。诸说法者。依烦恼魔为魔所持故。不乐此经不勤修习。互相是非。我等俱当勤作方便。令说法者爱乐是经。常勤修习读诵通利。广为人说。尔时世尊赞弥勒菩萨言。善哉善哉。弥勒。汝乃能为护持正法故作师子吼。汝不但今于我前作师子吼。亦于过去无量阿僧祇诸佛前作师子吼护持正法。尔时世尊告大德阿难言。阿难。汝受持此经耶。阿难白佛言。唯然世尊。以佛神力故我已受持。佛言阿难。汝常当广为四众分别解说。若有先种善根乐胜法者。如是等人闻已。则能信解受持读诵广为人说。其人则得无量无边不可思议大功德聚。阿难即白佛言。世尊。当何名斯经。云何奉持。佛言阿难。此经名劝发菩萨庄严菩提。当如是奉持之。尔时功德庄严菩萨。在于众中即从座起。右膝著地合掌向佛。白佛言。希有世尊。如来为拥护正法及说法者故。善能如是快赞此经。世尊。诸新学菩萨为菩提故种诸善根。以种种华香璎珞末香涂香。勤供养如来。而不受持此经。是人颇成以第一供养供如来不。佛言。善男子。不成第一供养如来。亦不能以此因缘得无量功德。不如善男子善女人。受持此经者功德甚多。尔时世尊即说偈言。
　　我以佛眼　　所见佛刹　　周遍十方
　　广大无边　　尔所诸界　　盛满珍宝
　　菩萨以此　　恒用布施　　若有于此
　　甚深妙经　　无所得法　　诸佛所说
　　而能受持　　为人演说　　此人功德
　　复多于彼　　华香璎珞　　涂香末香
　　宝盖幢幡　　上妙衣服　　以是供具
　　普满诸界　　供养如来　　回向佛道
　　若后末世　　法欲灭时　　于救世法
　　勤修护助　　受持正法　　不放逸行
　　此功德聚　　复多于彼　　十方世界
　　一切巨海　　尽盛满中　　上妙香油
　　作大灯炷　　犹如须弥　　然以供养
　　一切诸佛　　法炬若欲　　断灭之时
　　知世众生　　无明所覆　　若能然此
　　大法炬者　　此人功德　　复胜于彼
　　我之所见　　无量诸佛　　虽亿千劫
　　种种供养　　诸天上妙　　适意供养
　　不能受持　　此妙经典　　若于诸佛
　　知有重恩　　拥护三宝　　为报恩故
　　为欲饶益　　一切众生　　受持此经
　　福胜于彼　　我以佛眼　　所见众生
　　若有能教　　尽成释梵　　所得功德
　　不如书写　　持此经者　　功德甚多
　　大千世界　　所有众生　　若有能教
　　尽成二乘　　若有能发　　菩提心者
　　护持此经　　功德复胜　　持经功德
　　假令是色　　悉当充满　　十方世界
　　唯除如来　　无上大智　　更无能知
　　此功德者　　如如来智　　无有边际
　　虚空法界　　亦无边际　　能持如来
　　此经法者　　功德无边　　亦复如是

　　尔时功德庄严菩萨白佛言。世尊。如我今者。信解如来所说义趣。后五百岁。法欲灭时。诸发大乘众生。其不受此经法者。将知是等为魔所持堕佛法外。世尊。我今堪任如来灭后受持此经。欲令佛法久住世故。尔时世尊为嘱累此经法故。放大光明。普照十方无量阿僧祇诸佛世界。彼诸如来。亦为嘱累此经法故。皆放眉间白毫相光。普照十方一切世界。无不周遍。说此经已。如来以大神力放光明。时无量阿僧祇诸佛世界。六变振动。有无量阿僧祇众生发无上道心。无量阿僧祇菩萨得无生法忍。复有无量阿僧祇菩萨。得一生补处善根。又复过是无量阿僧祇众生得声闻乘住学无学地。佛说经已。虚空藏菩萨大德阿难诸菩萨大众。及诸声闻诸天世人。闻佛所说皆大欢喜。

　　　　大方等大集经卷第十八



　　　　大方等大集经卷第十九

　　　　北凉天竺三藏昙无谶译

　　宝幢分第九魔苦品第一

　　尔时世尊故在欲色二界中间大宝坊中。与诸眷属围绕说法。告大众言。我昔初得阿耨多罗三藐三菩提时。住王舍城迦兰陀长者竹林。尔时城中有二智人。一名优波提舍。二名拘律陀。具足成就十八种术。五百弟子常相随逐。是时二人各相谓言。若有先得甘露味者要当相惠。时有比丘名曰马星。于其晨朝从禅定起。入王舍城次第乞食。忧波提舍。中路遥见马星比丘。即作是念。我久住是王舍城中。初未曾见若人沙门婆罗门等威仪庠序。如此人者。我当往问所事何师从谁受法。时忧波提舍。即往趣彼马星比丘。作如是言。比丘。汝师是谁从谁受法。马星答言。善男子。有释迦牟尼如来大士。胜诸出家无上之尊。已度生死获得解脱。能度一切无量众生。名之为佛。能悟众生。善作诸行能干苦河。具足成就如是等法。即是我师我从受法。忧波提舍言。汝师常说何等法义。善男子。汝今谛听。我当为汝分别解说。法从缘生。通达是因。因缘灭故。即是寂静。世间即苦。苦因名集。若修八正。世间集灭。若无苦集。我师说言。名为涅槃。善男子。我师唯说如是等法。忧波提舍闻是语已。得法眼净名须陀洹。即说偈言。
　　我闻比丘说四谛　　即得过于三恶道
　　昔来未闻今得闻　　昔所未得今已得
　　我今已过三恶趣　　真实了知道非道
　　我今诚心归依佛　　以能宣说是法故

　　说是偈已复语比丘。如是世尊今住何处。马星答言。世尊。今在王舍大城迦兰陀长者竹林之中。与迦叶等千比丘俱。菩萨十千。汝可往彼。忧波提舍言。比丘。我今先当还问同学及我徒众。时忧波提舍。敬意礼拜马星比丘。右绕三匝还所住处。拘律陀梵志。遥见忧波提舍。即便问言。忧波提舍。汝今诸根清净悦豫颜色光泽。将非获得甘露味耶。善男子。我已得矣。谛听谛听当为汝说。法从缘生。通达是因。因缘灭故。即是寂静。世间即苦。苦因名集。若修八正。世间集灭。若无苦集。我师说言。名为涅槃。拘律陀言。善男子。如是之言能尽诸苦。即是梵行。能断邪见一切因缘。亦说一切有为皆空。善男子。唯愿更说。忧波提舍复如本说。说已即得须陀洹果。拘律陀言。如是之言。能过四流度于生死。通达五阴永灭烦恼。是甘露味我今已得。不宜住此。善男子。如是师者住在何处。忧波提舍言。我闻住在王舍大城迦兰陀竹林。尔时忧波提舍及拘律陀。告诸弟子。此间今有释迦如来。我已咨受其所说法。汝等今者欲何所趣。尔时魔王告诸天众。鸯伽摩伽陀国有二大人智慧最胜。一名忧波提舍。二名拘律陀。今欲为彼瞿昙弟子。若此二人从彼瞿昙沙门受法。我境则空。我今欲往转彼二人出家之心。尔时魔王即化其身作马星像。至忧波提舍拘律陀所。而作是言。善男子。我先所说试汝智耳。汝既无答。释迦如来。真实不作如是之言。如来常说。无善业果无恶业果。若能亲近五欲乐者。是人即得甘露法味。又言无有今世后世。是故无业。若无业者谁作谁受。既无种子云何得果。释迦如来唯作是说。尔时忧波提舍与拘律陀。各相谓言。如是语者即是魔说。非如来语。又非马星比丘所说。魔知是已即便灭去。尔时二人复告弟子摩纳。汝常谛观生老病死世无免者。我今已能永灭诸苦。汝等今日欲何志求。尔时魔王复更化作马星形像。而作是言。谁能破坏生老病死。譬如有人说言。我能坏彼虚空。无有是处。若言能坏生老病死。亦复如是。时拘律陀语魔王言。我欲通达清净之法远离诸苦。一切出家皆悉无有解脱如是烦恼苦者。是故我今欲诣如来。魔王如野狐鸣。而云师子吼。色虽相似实非师子。魔王汝今虽作比丘形像。汝之所说非比丘说。夫比丘者破诸烦恼。破烦恼语即是清净。言无善恶非比丘语。时虚空中一切诸天。各各赞言。善哉善哉。善男子。一切出家佛道最胜。夫佛道者即是涅槃。汝今不受魔之所说。善哉善哉。尔时魔王受大苦恼即便隐灭。时诸弟子白二师言。如师今受瞿昙沙门无上正法。我等亦尔。当往启受。时二大师与五百弟子前后围绕。往迦兰陀长者竹林。尔时魔王复于其路化作大坑深百由旬。欲令诸人不得诣佛。如来知已即以神通。令彼二人所见平坦无有坑险。魔复于前化作大山高广千里。如来神力令其不见。时魔复遣百千师子遮其道路。时诸师子见忧波提舍及拘律陀五百弟子。善心即生默然潜伏。诸人即得前至佛所。到已头面礼敬佛足。却住一面而白佛言。世尊。唯愿如来听我出家。我欲修佛清净梵行。佛言。善来诸善男子。恣意修集清净梵行。作是言已具比丘戒。尔时魔王见是二人得出家已。即便化作自在天像。向于佛所而说偈言。
　　世间若有智慧人　　具足成就世方术
　　悉来礼敬供养我　　我亦为彼说净道
　　瞿昙若欲度生死　　今当诚心见归依
　　我今所说清净道　　如先佛说无有异

　　我时以偈答魔王言。
　　我真实知八正道　　能永远离破诸苦
　　汝等真实不能知　　无以狐身师子吼

　　尔时魔王隐自在天像。复现梵像而说偈言。
　　真实远离诸烦恼　　能过三千大千界
　　莫为众生受诸苦　　应当默然受禅乐
　　世间乃至无一人　　堪任盛受甘露味
　　我今怜愍故告汝　　应当速入于涅槃

　　我时以偈复答魔言。
　　我见世间多众生　　能度生死大险河
　　如是上中下品类　　先得度已我乃灭

　　尔时魔王受大忧恼。入于苦宅还其所止。其诸眷属各作是言。我王何故受是大苦。虽作是语无能知者。时魔婇女其数五百。身佩璎珞庄严饰好。为魔波旬作诸伎乐。歌舞嬉戏以相娱乐。波旬以手而遮止之。婇女于是默然而住。从二至七。魔亦如是遮止至七。时有一女名曰电光。语波旬言。大王何故如是愁恼。如失天位火灾起耶。将无有怨不能坏乎。波旬答言。我有大怨谓释种子。是大恶人成就幻术。若不治者我界则空。诸婇女言。彼释种子。以何庄严。有何道力。谁为伴党。能空王界。魔王答言。彼人以戒施忍庄严。无常苦空以为器甲。若坏众生诸有受生。我莫能知其所住处。具足无上大神通力。大慈大悲而为伴党。能度一切三有众生。是故能令我界空虚。时诸婇女闻佛功德。赍持香华及诸伎乐。来至佛所尽心供养。是大众中唯佛见之。其余众生悉无睹者。尔时大众咸有疑心。即白佛言。世尊。如是香华伎乐供养。将非舍利弗目揵连等力所作耶。佛言不也。此是波旬五百闻女供养之具。魔王不久当来至此。时诸婇女闻佛语已。心生欢喜即得不失菩提心定尔时婇女长跪合掌。而说偈言。
　　如来永断诸烦恼　　能施众生净法眼
　　令众生度生死河　　是故至心赞叹礼
　　一切人天赞供养　　具足无量无边智
　　愿佛为我开方便　　令我得解于女身
　　世尊修大空三昧　　了了通达第一谛
　　具足法宝大商主　　愿坏魔力调我等

　　尔时婇女说偈赞已。即还魔所而说偈言。
　　王之自在非常我　　亦未离生老病死
　　众苦烦恼绕王身　　常行痴闇处恶道
　　若欲度生老死河　　当生信心诣如来
　　我今欲还至佛所　　咨受甘露断诸味

　　尔时波旬生大恶心。欲以五系系诸婇女。佛神力故而不能系。时诸婇女即还佛所。波旬眼见不能遮止。复于空中作毗岚风。欲令诸女处处散灭不见于佛。以佛力故不能令坏。尔时魔王啼哭懊恼。以大音声告其妻子。我今丧失大神通力。有一毒树今出于世。为诸众生说于断灭。成就大幻有巧方便。魔诸眷属闻是语已。悉来聚集至魔王所。大王何故生大愁苦。既无退相又无火灾。欲界之中亦无怨敌。魔王言子。汝今不见。世有一人坐菩提树。坏四兵聚犹如猛火焚烧干草。世间所有一切智人。今已归属如此。即是我之怨敌。汝今不见五百婇女。舍我而去归依彼耶。汝等若不治彼释子。如此三千大千世界。不久当空。汝等各当牢自庄严。咸共尽力除彼释子。魔子言曰。善哉大王。我当庄严尽其神力。若我能除善哉快矣。如其不能复当归依。魔王复曰。恶人汝今云何发如是言。大王。瞿昙沙门往独一己坐菩提树犹难沮坏。况今眷属无量殷多而可除灭。魔王言。爱子若能杀彼瞿昙沙门。甚善甚善。如其不能自守土境。尔时四兵其数无量。满阎浮提高八十由延。放大恶风降注大雨。手拍须弥动四天下。出大恶声如大龙王夜叉诸鬼。振动一切河池泉源。一切龙鬼人天之等。咸皆怖畏心惊毛竖。时彼魔众于须弥山取一大石。欲令覆盖王舍大城迦兰陀林诸善男子。我于尔时即入破魔力势三昧。魔子尔时所雨刀槊箭石火毒。以我力故。皆悉变为忧钵罗华。钵头摩华。拘勿头华。分陀利华。堕王舍城。复雨种种微妙好香。变是恶声作如来声。法声僧声神通之声。波罗蜜声不退转声。菩萨之声破四魔声。涅槃音声。坏其恶风令无遗余。其土所有一切草木。悉皆变为微妙七宝。我身尔时高至初禅。三十二相八十种好。放大光明悉照三千大千世界。其中所有一切天人。诸龙夜叉阿修罗迦楼罗紧那罗摩睺罗伽人非人等。地狱畜生饿鬼等类。皆见我身。无量诸天大设供养。华香幡盖伎乐之属。三恶众生称南无佛。即得解脱受人天身。尔时魔众见佛示现如是神力皆生信心。生信心已即说偈言。
　　我今归依于如来　　净身口意无上智
　　能示魔界八正道　　施闇众生大光明
　　具足大力无能胜　　等视一切如子想
　　其心平等如虚空　　故我稽首大商主
　　烦恼不污修慈悲　　获得吉祥示因果
　　能施众生真解脱　　是故我今稽首礼
　　大慈大悲天中天　　最胜无上之世尊
　　说一切法如水月　　我今敬礼大幻师
　　众生遇重烦恼病　　是故归依大医王
　　三恶众生贫七财　　今当归依离诸漏
　　唯愿哀愍听我忏　　于佛所生诸恶心
　　佛是众生慈父母　　我今弃舍诸魔业
　　我能请召诸众生　　为其发起菩提心
　　愿为我说无上道　　具足何等得菩提
　　我今献奉妙香华　　为众生故供养佛
　　亲近善友善思惟　　至心听受如法住

　　尔时五百婇女及魔眷属。以妙香华幡盖伎乐。供养于我。此供养具。遍至无量恒河沙等诸佛世界。一时供养无量诸佛。一切魔众悉皆睹见一切诸佛形色修短方圆之相。等无有异。唯师子座世界树林。所居舍宅差别不同。魔众见已各心欢喜。坐于佛边至心听法。听受法己还波旬所。启白魔言。我等往至彼瞿昙所。尽其神力乃至不能令一毛动。大王当知。我今已属瞿昙沙门。尔时波旬心恶生嗔。即作是念。我当云何杀彼释子除灭此怨。尔时波旬及其眷属。心生忧恼。入于苦宅。

　　　　大方等大集经宝幢分中往古品第二

　　尔时魔众。复还我所而白我言。世尊。我欲大乘念于大乘。欲具神通大慈大悲。世尊。菩萨摩诃萨具足几法不近恶友。速得成就阿耨多罗三藐三菩提。善男子。菩萨摩诃萨具足四法不近恶友。速得成就阿耨多罗三藐三菩提。何等为四。一者若有菩萨不贪诸法不舍诸法。不受诸法不觉诸法。亦无有我及以我所想。行于布施不求果报。不生贪著不舍不取。亦无觉知我我所想。乃至般若亦复如是。二者若有菩萨不见众生寿命士夫。亦复不舍于众生界。不贪不取。亦无觉知我我所想。三者若有菩萨不见色声香味触法。不舍色声香味触法。不舍不取。亦无觉知我我所想。四者若有菩萨能深观察如是等法。于佛正智不生觉观。何以故。断一切行断一切智。名为佛智。无有无乘。无声无想无字。无有无量。无生无出无灭。无想无碍无障。无见寂静。无我无命无名。无明无闇无处无界。无根无翅无有思惟。无食无贪无净无垢。无尘无节无边无数。无行无受无业无宅。无取无作无可显示。无念念灭即是佛智。犹如虚空如空无觉不可宣说。无有染著无有觉知。善男子。菩萨具足如是等法。不亲恶友。速得成就阿耨多罗三藐三菩提。善男子。若有能求如是智慧。当知是人能观二法。所谓眼色乃至意法。复有二法生死涅槃。复有二法一生二有。复有二法一常二断。复有二法众生寿命。复有二法一此二彼。复有二法一内二外。诸善男子。若有欲求如是佛智。离是二法。观异法者。当知是人则不能得。善男子。譬如有人求火取水。求水取火。求食取石。求华取铁。求香取尸。求衣取木。求于涂香而取虚空。求佛智者。若离是二更观异法。亦复如是。是时宝坊大会之中。有一菩萨名曰地意。闻是语已白佛言。世尊。不可说义可觉知不。若不可觉。云何得名一切智耶。善男子。不可说智即一切智。善男子。我今问汝随汝意答。于意云何。我得如来一切智时。有所得不。地意菩萨即便思惟。我若说有即是常见如其说无即是断见。我等当远离如是二边说于中道。思惟是已。白佛言。世尊。如是义者亦有亦无。世尊。若不出灭无数无量。非明非闇即是佛智。电意菩萨言。世尊。若无去来即是佛智。善见菩萨言。世尊。无得无离无证无修。即是佛智。无尽意菩萨言。世尊。若法不为三世所摄。不堕三界。非是三结。三智三乘阴入界等。无有增减即是佛智。金刚意菩萨言。世尊。若不分别凡法圣法学无学法。声闻缘觉及以佛法。即是佛智。坚意菩萨言。世尊。如法无转即是佛智。宝手菩萨言。世尊。若观诸法生坏之相。观已通达知无得失。即是佛智。善觉意菩萨言。世尊。三界众生。从意观意亦不觉意。即是佛智。分别怨亲菩萨言。世尊。若有人能不乐烦恼。不厌烦恼。不爱不嗔。不舍不求。不施不念。即是佛智。莲华子菩萨言。世尊。不乐罪福得深法忍。不觉不知我及我所。若不觉知我我所者。即是佛智。月光童子菩萨言。世尊。若能观察一切诸法。犹如水月。亦不见法有增有减。即是佛智。无边意童子菩萨言。世尊。若于诸法不见明闇。于一切心不见生灭。即是佛智。弥勒菩萨言。世尊。若能观察四种梵行及不善行平等无二。即是佛智。无尽意菩萨言。世尊。若观三世六波罗蜜二相无差。即是佛智。文殊师利童子菩萨言。世尊。若于诸法心无贪嗔。亦观诸法甚深境界。亦不了知非不了知。亦不观法有增有减。不观智慧及以无明。即是佛智。尔时众中有一菩萨。名曰乐欲。语文殊师利言。善男子。如来世尊以何因缘。说如是等甚深之义。文殊师利言。善男子。为令众生远离邪见得正见故。得正见已不生染著无有悭吝。不近恶友正命自活。不著三结怜愍众生。不著三宝不诳一切。于诸众生不舍不著。不著财物不著三界。众生怖畏能为救护。能坏恶道开示正路。不著忍辱离一切想。灭一切垢除一切闇。不求果报。善男子。以是因缘求一切智。得是智已。于声字句不生觉观。佛语邪语佛行余行。佛法余法阴界诸入。功德庄严智慧庄严。十波罗蜜三解脱门。业之与果世智佛智。于如是法不生分别。是故如来说如是等甚深之义。乐欲菩萨言。善哉善哉。文殊师利。实如所言。甚深义者即是佛智。何以故。无所觉故。若无所觉故不可说。不可说者即是佛智。若有能知是不可说。当知是人即得佛智。佛言。善哉善哉。善男子。善能分别宣说佛智。何以故。不著诸法不生不灭。即是佛智。善男子。不著诸法。即不出边不破坏边。无明涅槃真无出边虚空涅槃。一切诸法一切众生不可说边。是虚空边无挂碍边。无有物边无有阴边。三行空边法阴业阴。果非果阴。聚阴无物。无物边虚空边。一切诸法不可说边。菩萨摩诃萨若能具足如是等边。即得佛智。说是佛智不可说时。一切魔众得无生法忍。舍于粗身获得细身。随心意身法化之身。复有二万八千众生。于诸法中得无生忍。九万二千菩萨得无量陀罗尼。一切众魔以妙香华伎乐供养。赞诵如来。作如是言。世尊。善知识者。即是一切善法根本。我今遇佛善知识故。得大利益。佛告善男子。汝当至心观于诸业。尔时世尊。即为众会说过去业。善男子。过去无量阿僧祇劫。劫名电持。时世众生寿命满足六万八千。世界名曰妙香光明。是中有佛。号香功德如来应正遍知明行足善逝世间解无上士调御丈夫天人师佛世尊。尔时彼世具足五滓。有转轮王名曰华目。王四天下。与诸眷属大臣人民至于佛所。以妙香华幡盖伎乐。供养于佛及比丘僧。敬意礼拜右绕三匝。以偈赞佛。
　　佛为人天所赞叹　　远离诸恶乐寂静
　　具足七财破贫穷　　云何令众得深智
　　修集三种解脱门　　已得离生老病死
　　能度三恶道诸生　　云何令众过魔业

　　佛言大王。具足三法得甚深智。何等为三。一者至心缘念一切众生。二者修集大悲破众生苦。三者见一切法无有众生寿命士夫。不生分别。又有三法能过魔业。一者于诸众生不生恶心。二者修行施时不观福田及非福田。三者观一切法平等无二犹如虚空。不生不灭无行无物。无有相貌不可宣说。菩萨具足如是等法。得甚深智能过魔业。尔时圣王有一夫人。名曰善见。与八万四千诸婇女俱共供养佛。既供养已。即说偈言。
　　大千世界无胜者　　常乐寂静修子想
　　善行远离诸尘垢　　云何令我离女身
　　已得远离一切怨　　真实见生老病死
　　唯愿为我演说道　　令我具足男子身
　　离诸有得无上有　　能施欢喜增善法
　　具足十力四无畏　　云何令我离女身
　　摧灭四魔修四梵　　实语具足巧方便
　　三十二相八十好　　云何令我离女身

　　佛言。善女人。有巧方便。得离女身能坏女业。乃至得阿耨多罗三藐三菩提。终不复受女人之身。除其誓愿巧方便者。所谓宝幢陀罗尼门。若有能修是陀罗尼。得离女身。净身口意。远离三障。若有闻是陀罗尼名。即离女身受男子身。得具足身微妙智慧。净身口意。乐于善行。具足多闻。远离恶业及受苦报。能灭五逆无间重罪。何以故。如是宝幢陀罗尼者。即是过去无量诸佛之所演说。为破恶业增长善法故。十方现在无量诸佛亦共说之。为破恶业增善法故。未来之世十方诸佛亦共说之。为破恶业增善法故。我今现在亦复宣说如是宝幢陀罗尼门。十方现在无量诸佛。悉共赞叹是陀罗尼。善女人。若刹利王所领国土。若有如是陀罗尼名。赞叹受持读诵书写。其王则为十方现在诸佛世尊护念赞叹。乃至阿迦尼吒诸天。亦复护念而赞叹之。是王行住坐卧之处。亦有无量天龙夜叉悉共护念。令其国土和安无诤。无有疫病。兵革不起。无恶风雨。不寒不热。谷米丰熟。诸恶鬼神及恶禽兽。悉怀喜心不生恶想。随是经典所住国土。其土若有恶星不祥恶想恶病。皆悉除灭。若刹利王兴兵攻伐。专念是经能伏强敌。令已得胜二王俱念。则二兵和同不相侵害。若有国土城邑村落人。若畜生有疫病者。当写是持安著幢头。其土不祥疾疫悉皆除灭。若有法师持戒精进。月十五日净自洗浴。以妙香华供养三宝。升师子座赞陀罗尼。是人能护所住国土。所有恶相寻即消灭。亦能调伏教化众生。得阿耨多罗三藐三菩提。善女人。若有人能读诵此经乃至一偈。如是之人终不复更受女人身。亦得不退菩提之心。
　　尔时香功德佛。说是陀罗尼已。足指按地。即时大地六种震动。乃至十方亦复如是。其中所有天龙夜叉。以佛如来功德力故心生欢喜。亦见亦闻说陀罗尼。尔时如来。说宝幢陀罗尼曰。
　　阇落翅　阇落翅目翅阇隶　阇罗阇怜泥阇罗跋赖帝　阇醯隶波罗　富娄沙　三摩奢阿摩弥沈　摩弥摩诃弥阇摩弥　婆罗弥婆婆毗　婆婆毗　婆婆毗　婆阇毗　婆罗诃　婆隶蓰　阇诃弥　婆罗诃　婆隶蓰　阿罗阇醯　阇斗目呿　婆沛罗　婆沛罗　私陀　跋赖坻　檀帝隶　檀帝罗　檀帝隶　修隶毗诃伽　旃陀毗　诃伽旃陀毗诃伽斫啾　树提沙毗呵伽　萨婆叉裔帝多凡　修罗毗诃迦　阇罗阇罗迦奢弥隶呵　奢弥隶呵　奢弥隶呵　奢弥隶呵　奢弥隶呵　奢弥隶呵　毗婆车陀羯摩　豆宁　豆宁　豆宁　温摩　渥毗婆车提　阇那吃栗多　阿讷婆陀隶　奴鸯崛隶　多崛隶　毗婆崛隶　究罗呵　因陀婆隶　婆诃那毗婆车陀羯婆　遮婆坻　遮婆坻　遮婆坻　呵暮阿陀舍尼　婆隶跋坻　婆师久摩羯　摩树坻　羯阇醯阇醯树坻腻迦毗罗娑毗罗娑毗罗娑毗罗娑　毗赖阇　毗赖阇　劫婆摩诃劫婆醯　利嘻隶嘻隶阿　那婆坻那婆坻昙摩檀那阇那阿婆罗弥隶絁阿罗军陀罗　波食毗婆坻那　帝隶婆凡羯摩叉裔婆罗咄颇婆　富娄沙多凡阿三摩　三摩三摩　毗坻　若多陀　阿竭陀莎诃
　　尔时世尊。即为大众说陀罗尼。五百婇女闻已即得男子之身。复有无量人天诸女。亦受男子身。及得不退菩提之心。永断一切决定女业。善男子。尔时夫人闻是持已。所将八万四千女人亦转女身得男子身。复有无量人天妇女。亦转女身得男子身。尔时圣王。以四天下委付千子。与无量人出家修道。尔时复有无量诸天。各作是念。转轮圣王以何因缘舍国出家。复相谓言。此界如来演说妙法。以法力故女转为男。有人出家能施袈裟。为诸白衣说人天乐。坏三恶苦灭一切有。摧诸魔业令魔受苦。魔既受苦不乐听法。大幻师者。谓香功德沙门是也。复有说言。当知沙门即是魔也。何以故。能转女身得男子身。时有大臣名曰善行。作如是言。我诸妇女悉为男子。汝等无量妻妾诸女。亦舍本形受男子身。剃除须发被著袈裟。咸皆归向属彼沙门。唯我一己独住不往。我等当舍是国土去。永不见闻是大恶人。尔时诸人闻是语已。唱言善哉。我今若欲不见不闻。远离恶沙门者。当入深山。尔时诸人既入山已。舍家修集婆罗门法。作如是言。无有解脱无善恶果。此世今有一沙门出。宣说断见。说于魔业欺诳众生。是大幻师。若人往见听其所说。亲近礼拜供养恭敬。心即狂乱无所晓知。剔除须发被著袈裟。舍家所有受乞食制。住于冢间受一食法。于生死中生厌离想。不乐受于五欲之乐。及诸香华璎珞伎乐。不乐宣说世间之事。具足如是诸不善法。说斯断见行于魔业。是诸众生之大怨仇。教化无量无边众生。令生断见。若不见闻得大利益。时华目比丘。闻无量人生大邪见。即作是念。我若不能调伏如是邪见众生。云何当得阿耨多罗三藐三菩提。时华目比丘。即便往请香功德佛。与无量比丘僧。周遍国土城邑聚落处处说法。所谓远离恶法修进善法。或说大乘。或缘觉乘及声闻乘。或沙门果。或比丘戒或优婆塞戒。或说三归。或复演说转女身法。或说宝幢陀罗尼门。或说十善。说是法时破除无量众生疑网生于善心。发于阿耨多罗三藐三菩提心。令无量众生来至佛所。唯除一人。善行大臣向彼华目。发恶誓愿。汝若未来成无上道。我当于汝成佛国土。而作恶魔。诣菩提树作大恐怖。若成佛已当坏汝法。若我于汝生信心者。汝便当与我受记莂。诸善男子。尔时比丘即我身是。夫人善见即弥勒是。善行大臣魔波旬是。波旬。汝于尔时发是誓愿。若于我所生信心者。当与受记。是故我今称汝本愿。与受阿耨多罗三藐三菩提记。波旬。汝于往昔香功德所。礼拜供养以是善根。我今与汝授菩提记。说是法时。五百婇女得男子身。无量众生。以三乘法。而得调伏。

　　　　大方等大集经宝幢分中魔调伏品第三

　　尔时世界百亿魔王。悉来集聚。至波旬所。波旬语诸魔王言。诸善男子。汝等知不。有释种子出现于世作大幻术。六年苦行趣菩提树。我于尔时。将领三万六千亿众。至于彼所然我尽力。乃至不能动金刚座。尔时瞿昙。于菩提树成就幻术。以幻力故。令此三千大千世界六种震动。使我眷属颠倒堕落如树拔根。当尔之时。释子成就无相幻术。以幻力故。十方智人悉皆归属。推求瞿昙所度众生。心相所在莫知其处。若有人能至心归依。尽力不能动其一毛。不可诳惑不可怖畏。我今婇女五百之众。及诸眷属悉复归向。而我不能遮止动转。汝等今者福德弘大多有幻力。若能有心见助佐者。然后我能坏彼释子断绝其命。亦能摧破诸归依者。灭沙门法增长魔业。尔时我当受无上乐。尔时有魔名曰亲近。即作是言。彼释子者。悉已成就无量功德。功德庄严智慧庄严。不住诸有悉能调伏一切众生。能坏种种众苦烦恼身净心净。汝等不能起恶加害。波旬言。我诸眷属为彼释子之所诳惑。汝等若不作方便者。如是世界不久当空。复有魔言。如来不住一切诸有心净身净。远离一切诸恶烦恼。于三界中而得解脱。一切有为不能系缚。是故名为无上寂静。如是寂静谁能毁害。波旬言。若欲界中所有众生。贪著五欲归释子者。是人则能破坏四魔。是等恶人若不治者。汝等云何能治欲界。复有魔言。彼释子者如幻如炎。不可宣说无有处所。无诸障碍。如是之人云何可害。波旬言。释子于此欲界之中。受食供养诳惑众生。我当云何而不治耶。复有魔言。我今所有神通之力。及我眷属神通之力。不及释子神通之力十六分中一。我当云何而能加害。波旬言。若彼瞿昙入城乞食。我当方便令其终日不得一粒。当放大石骂辱使嗔。我唯一己犹望能办。况于汝等多诸眷属。复有魔言。设使造作如是等事加彼释子。不能令彼生嗔喜心。若不嗔喜云何可害。波旬言。彼释子者有大智慧。以智力故嗔处不嗔喜处不喜。修集大慈大悲之心。于诸众生平等无二。是故于我不生嗔喜。复有魔言。若为三界所系缚者。我则能害。彼释子者。不为三界之所系缚。我何能害。波旬复言。汝等若能随我计者害彼不难。汝等悉作比丘比丘尼优婆塞优婆夷像。至诸国土城邑聚落。向诸国王大臣长者。作如是言。我等已属沙门瞿昙。沙门瞿昙实非沙门空言沙门。非婆罗门虚自称言是婆罗门。实非持戒现持戒相。真实破戒不异凡夫。汝等若信。善哉善哉。如其不信七日之后。当雨大石猛火利刀。作是言已。便当于空而降雨之。若作如是种种方便。瞿昙眷属将坏不久。时诸魔王咸言善哉。尔时诸魔各自庄严。庄严毕已。趣向鸯伽摩伽陀国。尔时波旬所有一切弊恶眷属。悉庄严已趣向雪山。时雪山中有一仙人。名曰光味。眷属五百悉具五通。波旬到已头面礼敬。作如是言。沙门瞿昙悉坏一切异见外道。处在大众宣说是言。一切众生中实无沙门及婆罗门。大德。若能与我俱至摩伽陀国。我则能坏沙门瞿昙。沙门瞿昙殊不能与大德论议捔试神力。沙门瞿昙若摧灭已。一切众生悉当恭敬供养于汝。尔时波旬作是语已。还来向于无量魔众广说上事。时有一魔复作是言。瞿昙沙门入王舍城。乞食之时我当于其中路。而作师子虎狼罗刹恶鬼等像。令彼见已生怖畏心。既生怖畏不能论议现神通力。复有魔言。我当于彼虚空之中。降雨大石坏破瞿昙。复有魔言。我当诈作瞿昙弟子。既为弟子当得亲近。得亲近已当断其命。复有魔言。我当现作长者之像设食请之。彼若受请我当害之。复有魔言。我当现作淫女之像。至诸王所云彼瞿昙与我交通。复有魔言。我当至彼瞿昙沙门。现坏其身而为七分。汝等当言。如此尸者瞿昙所杀。复有魔言。我当于彼虚空之中。大声唱言沙门瞿昙是大恶人。若有男女供养之者。命终当生阿鼻地狱。尔时世尊知魔心已。变此三千大千世界悉为金刚。以遮石雨火雨刀雨。悉令众生眼不睹见如是魔业。尔时世尊四大弟子。入王舍城次第乞食。时舍利弗从东门入。中路值遇五百魔子执持刀杖。语舍利弗。汝若歌舞善哉善哉。如其不者当断汝命。舍利弗言。善哉童子。我今当歌汝等当舞。诸魔子言。善哉大德。时舍利弗。即说偈言。
　　我今不求阴界入　　无量世中诳惑故
　　若有求于如是法　　是人终不得解脱

　　时舍利弗说是偈已。复说陀罗尼句。
　　婆呵罗(一)婆呵罗(二)婆罗婆呵啰(三)摩利至嘙罗呵(四)萨陀婆啰呵(五)阿摩[(口*皮)/女]呵啰(六)莎呵(七)
　　时舍利弗。说是陀罗尼已。五百魔子心得调伏。得调伏已礼拜忏悔。即作是言。大德我今当发阿耨多罗三藐三菩提心归依三宝。舍离一切魔之恶业。尔时大德大目犍连从南门入。中路亦值五百魔子手执刀杖。语目连言。汝若歌舞善哉善哉。如其不者当断汝命。目连答言。善哉童子。我今当歌汝等当舞。诸魔子言。善哉大德。尔时目连。即说偈言。
　　我今不求阴界入　　无量世中诳惑故
　　若有求于如是法　　是人终不得解脱

　　时目犍连说是偈已。复说此陀罗尼句。
　　阿[(口*皮)/女]摩(一)阿[(口*皮)/女]摩(二)摩啰拏(三)啰阇(四)阇呵奢(五)摩咃(六)奢摩咃(七)奢摩咃(八)伽伽那[(口*皮)/女]摩(九)莎呵(十)
　　时目犍连。说是陀罗尼已。五百魔子心得调伏。得调伏已礼拜忏悔。即作是言。大德。我今当发阿耨多罗三藐三菩提心归依三宝。舍离一切恶魔事业。尔时弥多罗尼子从西门入。中路亦值五百魔子执持刀杖。语富楼那。汝若歌舞善哉善哉。如其不者当断如命。富楼那言。善哉童子。我今当歌汝等当舞。诸魔子言。善哉大德。时富楼那。即说偈言。
　　我今不求阴入界　　无量世中诳惑故
　　若有求于如是法　　是人终不得解脱

　　时富楼那说是偈已。复说此陀罗尼句。
　　呿竭[(口*皮)/女](一)呿竭[(口*皮)/女](二)呿竭[(口*皮)/女](三)茂遮泞(四)茂遮泞(五)阿跋多尼(六)比跋多尼(七)莎呵(八)
　　时富楼那。说是陀罗尼已。五百魔子心得调伏。得调伏已礼拜忏悔。即作是言。大德。我今当发阿耨多罗三藐三菩提心归依三宝。舍离一切恶魔事业。时须菩提从北门入。中路亦值五百魔子执持刀杖。语须菩提。大德。汝若歌舞善哉善哉。如其不者当断汝命。须菩提言。善哉童子。我今当歌汝等当舞。诸魔子言。善哉大德。时须菩提。即说偈言。
　　我今不求阴入界　　无量世中诳惑故
　　若有求于如是法　　是人终不得解脱

　　时须菩提说是偈已。复说此陀罗尼句。
　　娑茂提(一)比茂睼(二)茂利蛇阇醯(三)思隶(四)思隶(五)思隶(六)婆思隶(七)婆思隶(八)啊[(口*皮)/女]思隶(九)复多拘置思隶(十)莎呵(十一)
　　时须菩提说是陀罗尼已。五百魔子心得调伏。得调伏已礼拜忏悔。即作是言。大德。我今当发阿耨多罗三藐三菩提心归依三宝。舍离一切恶魔事业。尔时世尊神通力故。令王舍城所有众生一切皆见百由旬地。城四门中各各皆有一大弟子。其城中出一大莲花。纵广满足二十五丈。琉璃为茎黄金为叶。金刚为须有无量叶。光明远照。众生皆见高出三丈。四天王处乃至阿迦腻吒天处。亦如是见高出三丈。时莲华中说如是偈。诸天世人随处皆闻。
　　此世界中一佛出　　悉能摧伏一切魔
　　能转无上妙法轮　　调伏此间诸众生
　　二足中尊能成就　　忧婆提舍拘律陀
　　能破二种烦恼根　　佛欲来此调众生
　　了知三世如掌果　　具足三戒所说净
　　远离三垢愍一切　　佛欲来此调众生
　　具足如意无所畏　　调伏四众说四果
　　常乐说法真实义　　圣师子王为我来
　　具足五力及五根　　成就功德无碍智
　　无上世尊为众生　　修悲拔出三恶众
　　调伏六根得上信　　远离六入修六念
　　具足六通真实语　　世尊欲来调众生
　　一切众生烦恼缚　　处闇不知解脱道
　　常行魔路不知实　　贪著颠倒失智慧
　　不知此彼及生死　　贪五欲故远离禅
　　是故不能得解脱　　不能修道报昔善
　　众生不知生老死　　是故不修三解脱
　　远离一切施戒慧　　是故不出三恶道
　　众生若离五欲乐　　亲近如来听正法
　　至心受持一偈义　　是人解脱如先佛

　　又复偈音闻于色界十六住处。
　　若有修集清净法　　远离诤讼修禅定
　　至心专念诸解脱　　无有散乱坏烦恼
　　获得十三忍辱法　　远离恶触及乱心
　　出过一切生老死　　修四无量诸禅定
　　永断常见及断见　　过三恶道得正定
　　深观无常无我乐　　获随法忍如先佛
　　若欲舍乐如涕唾　　观一切空行无异
　　净于法界及菩提　　于法无碍如虚空
　　能坏四魔灭烦恼　　修集正道诸方便
　　不畏邪见如师子　　当亲如来则获之

　　出如是等偈音声时。无量众生趣莲华所。尔时波旬耳闻是偈。又见王舍城中莲华。无量众生悉坐其下。次第乃至阿迦腻吒。亦复如是受大苦恼。告诸魔言。谛听谛听。瞿昙沙门作大幻术。汝等不能造作魔业。不久当失所居之处。汝等当雨刀石猛火。时有一魔语波旬言。瞿昙沙门。悉已成就无量功德具二庄严。所谓功德智慧。彼神力故。令我狂乱不能造作魔之事业。我今于彼实怀恐惧。复有一魔语波旬言。汝今愚痴行于邪道。无心之人若见瞿昙尚生信敬。况有心者。汝今若欲得大利益。应当至心归依宗敬。复有一魔语波旬言。波旬。汝今云何常乐恶行造作恶业。汝当远离恶魔之业。汝今不见如来世尊。趣王舍城欲施众生甘露味耶。汝来当共归依瞿昙。尔时无量魔众乘空而下至王舍城。或作王像或转轮王像成就七宝。或复示作自在天像。或作沙门梵志尼干。或作四天王像日月等像帝释梵像。或有坐立及以礼拜而赞叹者。或有周遍绕王舍城。或有示现上其城上。或有青色白衣白璎珞白幡白盖。或有黄色赤衣赤璎赤幡赤盖。或有白色种种色衣种种璎珞黄幡黄盖。或有赤色青衣青璎青幡青盖。或七宝色七宝衣服七宝璎珞七宝幡盖。或琉璃色或颇梨色。种种色衣种种璎珞。种种幡盖。或有向佛散种种华烧香礼拜。或有歌颂赞叹起舞。波旬见已举声啼哭。即作是念。我今丧失所有福报。一切魔众悉皆归属瞿昙沙门。尔时波旬语梵天言。我虽失福无有伴党。犹故能坏瞿昙沙门。我今当示最后势力。我今能拔如是莲华。尔时波旬则趣莲华。虽复目睹捉不能得。如世人言我能捉电。电虽可见而不能捉。莲华亦尔。魔虽得见而不能捉。是时波旬心生懊恼。如是莲华捉之尚难云何可拔。复作是念。我今当出无量恶声令诸四众闻已怖畏。当舍瞿昙迸散而去。波旬尔时即出大声。一切四众都无闻者。唯魔自闻。闻已复生大怖畏心。尔时波旬怖畏战栗。两手拍地而不能著。犹如拍空。复欲取杖以打四众。亦不能见。倍生怖畏举身战栗。犹如猛风吹动树叶。复作是念。我今永失一切功德一切神力。不如速还本所住处。若不还者必死不疑。于是欲去莫知道径。复作是念。我今住此瞿昙沙门多将眷属今至不久。如其到者必见屠戮。我今正欲沉身此地。复恐此界众生见之。是时波旬不能上下四方遁走。即见己身被五系缚。见已涕泣愁忧苦恼。时有一魔名曰圣道。作转轮王像。向彼波旬而说偈言。
　　汝以何缘出恶声　　啼哭愁忧受苦恼
　　如来今将趣莲华　　能坏众生种种苦
　　汝等若欲受安乐　　当至心依无上尊
　　汝若不乐五系缚　　应受我语归世尊

　　尔时波旬闻是偈已。即作是念为我得脱当诈归依非实心也。即向如来所住方面。合掌说偈。
　　我今归依世中尊　　能坏众生诸苦恼
　　亦复忏悔一切恶　　于佛眷属更不造

　　时魔波旬说是偈时。于五系缚寻时解脱。得解脱已欲趣己界。复还被缚第二第三乃至第七。尔时波旬既不得去。至心听法。


　　　　大方等大集经卷第十九

　　阇路翅(一)　阇路迦慕翅(二)阇梨　(三)　阇罗阇梨尼(四)　阇罗[(口*皮)/女]赖坻(五)　阇唏隶(六)　[(口*皮)/女]啰富楼沙勒叉拏(七)　娑摩留呵蛇(八)　阿摩咩(九)　[(口*皮)/女]摩咩(十)　[(口*皮)/女][(口*皮)/女]咩(十一)　摩呵咩(十二)　阇摩屣(十三)　阇呵咩(十四)　呿[(口*皮)/女]啰咩(十五)　[(口*皮)/女]啰鞞(十六)　[(口*皮)/女][(口*皮)/女]鞞(十七)　[(口*皮)/女]呵脾(十八)　登伽脾(十九)　[(口*皮)/女]阇脾(廿)　[(口*皮)/女]呵啰[(口*皮)/女]离屣(廿一)　阇呵咩(廿二)　呿[(口*皮)/女]啰脾(廿三)　阿罗阇唏梨(廿四)　禅[豆*婁]梨(廿五)　禅[豆*婁]罗茂[口*仚](廿六)　[(口*皮)/女]呵啰(廿七)　[(口*皮)/女]呵啰(廿八)　[(口*皮)/女]呵啰(廿九)　婆呵啰思陀婆啰极(卅)　弹帝罗(卅一)　弹帝罗(卅二)　修利蛇比呵呿(卅三)　旃陀罗比呵呿(卅四)　斫啾树帝沙比呵呿(卅五)　萨[(口*皮)/女]叉蛇唎埵(卅六)　修啰比呵呿(卅七)　阇呿伽(卅八)　阇呿伽(卅九)　阇呿伽(四十)　修呿伽(四十一)　比呵摩(四十二)　阿勿呵(四十三)　阿勿呵(四十四)　阿勿呵呵(四十五)　阿勿呵(四十六)　阿勿呿(四十七)　阿勿呿(四十八)　阿勿呿(四十九)　阿勿呿(五十)　阿勿呿(五十一)　勿呿(五十二)　勿呿勿呿(五十三)　鞞[(口*皮)/女]车陀羯摩(五十四)　[豆*婁]泞(五十五)　[豆*婁]泞(五十六)　[豆*婁]泞(五十七)　[豆*婁]泞(五十八)　郁[?*皮]陀鞞[(口*皮)/女]车陀(五十九)　蘘那吃多(六十)　阿[少/(兔-、)][?*皮]陀(六十一)　鸯究隶(六十二)　朋究隶(六十三)　比遮究隶(六十四)　究罗呵(六十五)　因陀罗波利[(口*皮)/女]呵[(口*皮)/女](六十六)　鞞[(口*皮)/女]车陀竭婆(六十七)　遮[(口*皮)/女]赖坻(六十八)　遮婆赖坻(六十九)　遮[(口*皮)/女]赖坻(七十)　遮婆赖坻(七十一)　阿暮呵陀舍奴波利[跳-兆+犬]多(七十二)　[(口*皮)/女]沙呿摩(七十三)　羯摩树喻极(七十四)　呿伽阇唏(七十五)　阇呵树极(七十六)　腻呿(七十七)　毗啰娑(七十八)　毗啰娑(七十九)　毗啰娑(八十)　毗啰娑(八十一)　毗啰娑(八十二)　毗啰娑(八十三)　[(口*皮)/女]阇摩[?*皮]伽啰摩吃波(八十四)　摩诃吃波(八十五)　唏隶(八十六)　唏利隶(八十七)　阿拏[(口*皮)/女]赖坻(八十八)　娑摩蛇腻[口*仚](八十九)　陀摩(九十)　陀那(九十一)　阿波啰勿[糸*他](九十二)　呵罗军荼罗婆呿(九十三)　比[跳-兆+犬]多蛇(九十四)　唎婆畔羯摩叉蛇(九十五)　波啰[豆*婁]婆[(口*皮)/女]富留沙埵(九十六)　阿娑摩娑摩蛇(九十七)　比提蘘(九十八)　多咃伽多(九十九)　莎呵(百)


　　　　大方等大集经卷第二十

　　　　北凉天竺三藏昙无谶译

　　宝幢分第九三昧神足品第四

　　是时如来四大弟子与诸魔子。游王舍城歌舞颂偈。尔时大地六返震动。无量天人悲感啼泣。苦哉苦哉。今者如来犹在于世。而四弟子为诸魔众之所戏弄。即共和集往至佛所而作是言。世尊。唯愿如来放舍舍心。何以故。一切诸魔欲坏佛法。佛言。我今当入王舍大城。教化众生欲破坏魔业。示大神通施作佛事。尔时佛欲入王舍城。时诸天众悲[口*睪]。向佛而作是言。今佛入城实非时也。何以故。无量恶鬼弥满虚空。无量魔众持刀大石。若佛入城如来法灯将灭不久。尔时如来默然不许。复有天言。世尊。王舍城中。五百魔子执持刀戟欲害如来。复有一天啼泣而言。今者释种不久当坏。复有天言。无上法船今当散灭。三界众生谁当济渡令至彼岸。复有天言。一切众生常为烦恼之所缠绕。无上大师如其灭者。谁当令彼得解脱耶。复有天言。世尊。不见空中无量魔众。欲雨刀剑大石猛火。唯愿如来。愍众生故且莫入城。复有天言。世尊。王舍城中有二万魔。各各示作婆罗门像。执持刀剑欲害如来。复有二万持槊待佛。复有二万执持弓箭。复有二万持大炬火。唯愿如来。受我等语勿复入城。如来尔时默然不许。尔时世尊入王舍城门。其守城天啼泣向佛作如是言。唯愿如来勿复入城。何以故。今此城中恶众弥满。若使如来于此灭者。我当云何见诸天众。魔众今者欲雨刀剑猛火大石。如来若灭众生闇行灭大法炬坏大法山。生老病死欢喜受乐。佛于尔时。虽闻是语亦不许可。时天复言。世尊。若不惜身命必欲放舍有六大城何必于此。如来若于此间灭者。则令我于无量世中得大恶名。尔时复有无量诸天俱至佛所。作如是言。世尊。我已曾见无量诸佛说法教化无量众生。实未曾见如是魔众。世间众生常为无量诸恶烦恼之所围绕。值遇良医通达无量医方方便。如来何故。放舍大慈大悲之心。复有天言。如来往昔无量劫中为诸众生修集苦行。今者云何欲舍众生放弃身命。唯愿怜愍演说正法。调伏一切闇昧众生。愿施众生光明。迷行之人示以正路。永断一切三恶道苦。唯愿久住莫舍身命。尔时复有净居诸天。告诸天言。且勿[口*睪]哭放舍愁恼。如来具足十力无畏。今欲摧灭一切魔众。假使无量无边魔众。乃至不能动佛一毛。尔时梵王释提桓因。往至佛所白佛言。世尊。一切魔众今者定欲毁害如来。唯愿勿往。如来当灭一切众生无明闇行。世尊往昔请诸众生。许以甘露斯事未果。云何便欲放舍身命。莫猗往昔菩提树下坏一魔已轻蔑余者。如来若入王舍城中。即便灭没无复疑也。
　　尔时世尊出大梵音声。遍三千大千世界已。而作是言。谛听谛听。假使诸魔悉皆遍满十方世界。尽其力势乃至不能动我一毛。我昔已请无量众生许以甘露。今当演说第一义谛。增长善法说于正道以称我愿。我于往昔无量世中。为诸众生多受苦恼。放舍一切金银琉璃颇梨宝货国城妻子衣服饮食及以身命。以妙香华幡盖灯明供养诸佛。受持净戒修行忍辱。谁能以恶加于我身。我于众生常修慈悲。谁能令我而灭没耶。如我先已摧魔眷属。当知今者亦能破坏。汝等于此勿怀怖畏。时无量天闻是语已。心生喜乐各各而言。南无大士如来世尊。坏大魔众破诸烦恼。永断习气摧憍慢山。拔生死树。灭死日月除无明闇。劝化一切邪见众生。焦涸四流然大法炬。示菩提道击大法鼓。施诸众生善法之乐。复令觉悟四真谛相。度生死海入无畏处。说是语已。以妙香华幡盖伎乐供养于佛。复以种种微妙好华散王舍城。所谓曼陀罗华摩诃曼陀罗华。波楼沙华摩诃波楼沙华。迦迦罗华摩诃迦迦罗华。曼殊沙华摩诃曼殊沙华。瞻婆罗华摩诃瞻婆罗华。欢喜华大欢喜华。爱乐华大爱乐华。波利质多华。俱毗遮罗华。忧婆钵罗华。俱物头华。波头摩华。分陀利华。如是等华。庄严遍覆如来行处。于路二边七宝行树高一多罗树。间有八味清泉。上虚空中多有诸天。手持上妙七宝幡盖。雨诸杂华金银颇梨琉璃等宝。牛头栴檀及白栴檀。坚[革*卬]沉水种种华香。遍雨如来所行之处。复有种种微妙伎乐。一切人民悉共严治王舍城外如来行处。诸魔眷属庄严城内。时佛世尊入王舍城。尔时心游首楞严定。示现微妙八十种好。若事象者即现象像。事师子者现师子像。有事牛者即现牛像。事命命鸟现命命像。有事兔者即现兔像。有事鱼龙龟鳖。梵天自在建陀八臂。帝释阿修罗迦楼罗虎狼猪鹿。水火风神。日月星宿。国王大臣。男女大小。沙门婆罗门。四王夜叉。菩萨如来。各随所事而得见之见已皆称南无南无无上世尊。合掌恭敬礼拜供养。尔时雪山光味仙人。与其弟子在西门下。侧立待佛。光味仙人睹见佛身。是仙人像。为无量众生之所供养。即作是言。如是人者真是大仙。堪受世间人天供养。何以故。福德相故。我云何知彼大我大。我今当问生姓经书出家久近。光味仙人即趣佛所。告其弟子摩纳。彼仙人者德相成就。了了可知聪明睿哲能解深义汝等应当至心生信。如我所见相书所载。是人必能说无上道。彼定能令我度生死。五百弟子同声叹言。善哉善哉如和上言。尔时光味与五百弟子。前后围绕即至佛所。作如是言。汝是谁耶。佛言。是婆罗门。光味复言。姓何等耶。答言。我姓瞿昙。又问。受何戒耶。答言。吾受三戒。又问。修集何行。答言。吾修三空行。又问。出家已来为久近乎。答言。具大智时。又问。汝颇读诵星宿书不。答言。汝今读诵得何利益。光味复言。我以此法教诸众生。受我语者多献供养。佛言。汝知此书。颇能得过生老死不。光味复问。瞿昙。生老病死云何可断。佛言。汝若不能断生老死何用读诵如是星书。光味复言。瞿昙。汝若不知星宿书者。身上何故有星行处。如我知者。定谓瞿昙通达如是星宿彼岸。佛言。云何名星宿道。光味答言。谓二十八宿日月随行。一切众生日月年岁皆悉系属。瞿昙。一切星宿迹有四分。
　　瞿昙。东方七宿。谓角亢氐房心尾箕。若人生日。属角星者。口阔四指额广亦尔。其身右边多生黑子。上皆有毛。当知是人多财富贵。广额似像。聪明多智眷属炽盛。其项短促。脚两指长。左有刀创。多有妻子。恶性轻躁。寻命八十。四十年时一受衰苦。长子不寿。心乐法事。衰患在火。瞿昙。属角星者有如是相。
　　属亢星者。心乐法事。受性多巧。聪明富贵。多怀惭愧。怨不能害。乐欲出家。受性柔软。轻躁确尽无所隐藏。寿六十年。三十五时身遇笃病。绕颈四指。当有疮[病-丙+槃]。不宜子息。瞿昙。属亢星者有如是相。
　　属氐星者。生人受身勇健。巨富豪贵。寿二十五。左有黑子。于父母所悔(丹本云恒)生恶心。敬出家人。于己眷属不能增长。瞿昙。属氐星者有如是相。
　　属房星人受性弊恶。愚騃无智巨富豪贵。右有黑子。寿三十五当被兵死。宜于兄弟。瞿昙。属房星人有如是相。属心星人富贵多财。愚痴风病。寿三十五头有疮[病-丙+槃]。有大名声。毒不能中。妻子不乐。瞿昙。属心星人有如是相。属尾星人具诸相好。雄壮富贵得大自在。两乳轮相。有大名声。身诸光明胜于日月。聪明大智无能胜者。贪乐出家能调烦恼。增长眷属多有惭愧。寿命百年。四十五时。暂一受苦。胸有德相众生乐见。不宜父母。瞿昙。属尾星人有如是相。
　　属箕星人乐喜诤讼。多犯禁戒。受性弊恶人不喜见。贪欲炽盛。寿六十年。贫穷困苦。常乐游行。牙齿疏小。胸臆确瘦。瞿昙。属东方宿有如是相。
　　属井星人多饶财宝人所恭敬。心乐于法。脐有疮[病-丙+槃]。寿八十年。慈孝供养父母师长。先父母丧。心无悭吝多有惭愧。衰祸在水。瞿昙。属井星者有如是相。
　　属鬼星人悭吝短寿。脐下四指当有黑子。不宜父母。喜乐诤讼。瞿昙。属鬼星者有如是相。属柳星者富贵持戒。慕乐法事。寿七十五。增长眷属。死已生天。腰有赤子。敬受法者人所信伏。瞿昙。属柳星者有如是相。
　　属七星者乐为劫贼。盗物为业。奸伪谄曲。薄福短寿。举动粗犷。愚痴狂骇必被兵死。瞿昙。七星生者有如是相。属张星者。寿命八十。善于音乐。首发稀少。衰二十七及三十三。富贵勇健有大名称。聪明无吝。乐法惭愧。不宜父母及以兄弟。顶(丹本云项)有疮[病-丙+槃]。过三十五乃有子息。阴有黑子。髀有黄子。瞿昙。属张星者有如是相。
　　属翼星人善知算数。悭吝恶性钝根邪见。右有黑子。寿命三十三。绝无子息。瞿昙。属翼星者有如是相。
　　属轸星人巨富豪贵。多饶眷属奴婢仆使。聪明勇健。乐法爱法。敬受法者。寿命百年。死已生天。瞿昙。属南方星者有如是相。
　　属奎星者。其人两颊当有黑子。持戒乐法。敬受法者。富贵乐施。身有火疮。寿五十年。瞿昙。属奎星者有如是相。属娄星者寿命短促。贫穷困苦。乐见毁戒。其心悭吝。膝下疮[病-丙+槃]。寿三十年不宜于兄。瞿昙。属娄星者有如是相。属胃星者不宜父母。多失财宝。田业舍宅。膝有黑子。过二十二得大富贵。不悭乐施。瞿昙。属胃星者有如是相。属昴星者乐于正法。辩口利辞。聪明富贵。多有名称。护持禁戒。人所敬信。死已生天。膝有青子。寿五十年。瞿昙。属昴星者有如是相。属毕星者人所信伏。恶性喜斗。于己姊妹生于贪心。富贵多怨。常患胸痛。不宜钱财。左有黑子。寿七十年。瞿昙。属毕星者有如是相。
　　属觜星者富贵乐施。惭愧无贪。无有病苦。众生乐见。死已生天。衰在七十。寿满八十。瞿昙。属觜星者有如是相。属参星者受性弊恶。多造恶业。作守狱卒。贪欲偏多。聪明贫苦。寿六十五。多有黑子。瞿昙。属西方星有如是相。属斗星者受性愚痴。贪不知。贫穷恶性。寿命短促。当病食死。黑色羸瘦。瞿昙。属斗星者有如是相。
　　属牛星者性痴贫穷。乐为偷窃。心多嫉妒。寿七十年。无有妻子。瞿昙。属牛星者有如是相。属女星者持戒乐施。其人足下多有黑子。增长眷属。寿八十年。有大名声。无有病痛。宜于父母及以兄弟。瞿昙。属女星者有如是相。属虚星者福德富贵。眷属爱乐。悭吝不施。寿六十五。其人足下当有黑子。瞿昙。属虚星者有如是相。
　　属危星者身无病苦。聪明持戒。通达世事。富贵多财。寿八十年。宜诸眷属。瞿昙。属危星者有如是相。
　　属室星者受性弊恶。多犯禁戒。为人富贵。寿命百年。死堕恶道。不宜父母及以兄弟。瞿昙。属室生者有如是相。属壁星者雄猛多力。尊荣富贵。有大名称。眷属增长。不宜父母。寿命千年。名闻无量。乐法出家。敬受法者。聪明多智。善解世事。瞿昙。属北方星有如是相。若有通达如是相者。到于彼岸得大智慧。
　　佛言。众生闇行。著于颠倒烦恼系缚。随逐如是星宿书籍。仙人星宿虽好。亦复生于牛马狗猪。亦有同属一星生者。而有贫贱富贵参差。是故我知是不定法。仙人汝虽得禅。我是一切大智之人。何故不问解脱因缘乃问是事。光味又言。汝今现身如世无异。而尊其事与仙无别。我今真实不知汝是天耶仙耶。龙耶鬼耶。声如梵音色如古仙。我从昔来未曾见闻如是色相如是事业。是故今问。汝为是谁系属于谁。姓氏何等。宣说何事。唯愿广说我当听受。尔时世尊即说偈言。
　　若有学习著相书　　是人不能知此彼
　　若有烦恼所缚者　　不得解脱常受苦
　　我今具足六神通　　是故名大婆罗门
　　六波罗蜜是我性　　以六和敬调诸根
　　我以受持三种戒　　行空无相三脱门
　　我往初发菩提心　　尔时得名大出家
　　我都不觉一法相　　是故不说星宿书
　　法无众生无寿命　　是故演说无我净
　　已度三受三行岸　　断诸根故无有相
　　我已真实知诸法　　是故获得大寂静
　　若无挂碍如虚空　　虽行菩提不学法
　　修集禁戒大忍辱　　即得无想大智慧
　　若不觉业求果报　　如法不转得菩提
　　心不贪著一切阴　　亦复不观于此彼
　　又不觉知菩提道　　是能速得菩提道
　　无有相貌无想念　　于一切法无觉观
　　亦不贪著于诸法　　即能获得一切觉
　　若有修集净梵行　　是人得名婆罗门
　　观察诸法如虚空　　是人即得名大觉

　　于是世尊说是偈已。光味仙人及诸眷属。一切皆见如来本身。见本身已。往善所追。即各获得宝幢三昧。得是三昧。能遍观察一切三昧。故名为幢。于诸三昧而得自在。游入一切三昧境界。是故名为宝幢三昧。尔时光味合掌恭敬。持微妙华满其手掬。说偈赞佛。
　　如来成就无量德　　犹如大海水弥满
　　功德光明甚微妙　　悉照三千大千界
　　勇猛精进大智慧　　出胜一切诸众生
　　具足大慈大悲心　　是故我礼无上尊
　　如来永断诸烦恼　　故我稽首大仙师
　　清净金色戒光明　　我今礼敬于佛日
　　能干众生诸烦恼　　能说真实菩提行
　　能坏一切烦恼山　　转于无上正法轮
　　今我修于菩提道　　为得无量大智慧
　　如来具足一切相　　愿记我等菩提时
　　我当云何断烦恼　　度脱一切苦众生
　　演于真实正真道　　平等犹如十方佛
　　众生三世造恶业　　我当云何令其断
　　若我身口意善业　　愿此因缘断彼结
　　永断一切烦恼病　　身受妙乐如先佛
　　令众妙色诸根具　　远离诸恶修善法
　　断除众生诸邪见　　修习具足于正见
　　得识宿命乐善行　　度生死河至彼岸
　　六波罗蜜得具足　　知佛深法常住世
　　乐降无上大法雨　　令诸众生离贫渴
　　若我身口意恶业　　今于佛前悉忏悔
　　我今所有福德力　　施与众生早成佛
　　我请一切诸众生　　劝之令种菩提子
　　我为众生受苦时　　愿不生悔及退转
　　净于世界及众生　　得无碍智净法界
　　若我真实得佛道　　愿此所散成华盖

　　尔时光味即以华散。是时三千大千世界六种震动。无量众生生敬喜心。有诸众生奉事象者。见佛是象作如是言。云何此象有大福德。令是仙人敬意供养。乃至若有敬事佛者。见彼仙人敬心供养。见已生信礼拜赞叹。尔时世尊出首楞严定。从定起已一切众生悉见佛身。见已心生供养欢喜。各任己力而作供养。尔时世尊告光味言。善男子。一切诸天见汝决定发阿耨多罗三藐三菩提心欢喜踊跃故。令是地六种震动。善男子。汝当成就无量智慧。然后获得无上佛道。乃当复于无量世界然大法炬。善男子。汝于来世过三阿僧祇劫。当于此土北方世界名曰香华。其界庄严如阿弥陀。当于彼中得成为佛名光功德如来应正遍知明行足善逝世间解无上士调御丈夫天人师佛世尊。于无量世宣说大乘。终不说于声闻缘觉。尔时大众耳闻目见光味仙人得受记莂。悉共欢喜供养恭敬。五百弟子。无量众生。发阿耨多罗三藐三菩提心。其意坚固无有退转。

　　　　大方等大集经宝幢分中相品第五

　　尔时佛知诸魔心已即入三昧。三昧力故令王舍城有十二门。一一门中有一如来。尔时诸魔见十二佛。自现其身为五通像。乃至示现梵天王像。以妙香华幡盖伎乐供养于佛。佛入城时足指案地。令此三千大千世界六种震动。其中天人阿修罗等。帝释梵天及四天王一切众生。悉皆得见十方世界十方众生。皆悉来集王舍大城。赍持香华供养于佛。佛神力故。令香华中说如是偈。
　　若欲永断三恶道　　应当发起菩提心
　　若于生死独觉者　　是能度脱诸众生
　　若欲离于恶匆务　　应当修集于正道
　　若有值遇诸如来　　是人即得受道记
　　如来大士利众生　　今来入此王舍城
　　欲摧一切诸魔众　　欲转无上正法轮
　　佛为五滓诸众生　　宣说三乘首楞严
　　如来今欲大授记　　欲听实义应往彼

　　是偈音声周遍而闻。迦兰陀竹林精舍有诸菩萨阿罗汉等。悉往集会王舍大城中。乃至十方无量世界净土秽土有佛之处及无佛处。一切众生悉来聚集。尔时世尊入佛庄严璎珞三昧。入三昧已。令此娑婆世界清净庄严。犹如未来遍见如来所有国土。尔时世尊光明净妙。众生乐见。十方无量微尘世界净秽等土有无佛处一切众生亦复如是。乐见如来净妙光明。亦复乐闻如来音声。尔时十方一一方面。无量佛土无量菩萨。悉来至此娑婆世界王舍大城。尔时此界具足多有无量菩萨。如是菩萨悉共供养如来世尊。或有菩萨于娑婆世界雨诸杂香以供佛养。或有菩萨于此世界雨真珠宝以供养佛。或有菩萨于此世界雨妙璎珞。或雨金银琉琉颇梨车磲马瑙。或雨栴檀沉水诸香。或复有雨牛头栴檀。或雨诸华须曼那华以供养佛。或有菩萨以真实法赞叹于佛。或有现作天帝释像。梵天王像。四天王像。魔王形像。自在天像。违陀天像。八臂天像。转轮王像。宝像山像。树林等像。大臣长者男女师宗牛羊象马水牛等像。作如是像。趣王舍城大莲华所。以手触华华即为动。是时一切魔众男女大小及诸眷属。皆悉动摇生大恐怖即作是言。何因缘故我之宫殿如是倾动。我等所尊将不退没。失我天耶。我等复不欲灭堕乎。我往常见如是世界有五滓浊。今者何缘寂然清净。尔时诸魔悉见十方清净菩萨皆来集会娑婆世界。见是事已复作是言。以佛世尊光明严丽众生乐见之因缘故。乃至不见己之眷属有一人在。复作是念。我今何故不往佛所亲近供养。时魔波旬即至佛所。合掌恭敬而说偈言。
　　我今归依于如来　　已得欢喜至心乐
　　愿见放舍还本处　　还已乃当听正法

　　尔时世尊说偈答言。
　　我不劝汝以去来　　诸法性相亦如是
　　汝今若有大神通　　随意自在无遮者

　　是时波旬复说偈言。
　　如佛世尊真实语　　今者实无遮我者
　　我适欲还本处时　　寻即见身被五缚

　　佛言。我已永断一切系缚。欲解一切众生系缚。我亦不念众生诸恶。是故得名解脱系缚。尔时世尊见十方众生悉来集会即说偈言。
　　一切大众至心听　　远离一切疑网心
　　我今所说不思议　　应当谛观业因缘
　　无上世尊甚难有　　法僧二宝亦复然
　　人身难得信亦尔　　施心福田亦复难
　　无上世尊难得见　　见已闻法亦复难
　　难得远离于八难　　得如法忍亦复难
　　其心难得而调伏　　修空三昧亦复难
　　修善思惟如法住　　如是二事亦复难
　　一切烦恼难远离　　获得菩提亦复难
　　我今说趣菩提事　　犹如世人说变化
　　我之所说远离爱　　能坏闇冥修善法
　　所示无上正真道　　应当至心勤修行
　　若欲远离三恶垢　　及余一切诸魔业
　　不为烦恼之所害　　应当从佛听正法
　　若欲具足三种戒　　应学具足三脱门
　　即能破坏三界结　　亦能过于三恶道
　　若不断绝三宝性　　为于正法丧身命
　　即能具足无量通　　是人名为如法住
　　若欲三世无觉观　　亦复不著三世法
　　是人能过于三界　　亦复获得如法忍
　　一切凡夫无明覆　　常为四倒所围绕
　　于无法中作法想　　于无物中作物想
　　以是因缘名颠倒　　如是之人行邪道
　　若有说言眼见色　　乃至意能知诸法
　　如是之人行颠倒　　流转生死无量劫
　　若有修集四禅定　　是则名为世间慧
　　能度一切诸颠倒　　亦于生死得解脱
　　若能调伏诸众生　　亦复远离于四流
　　如是之人干生死　　亦复能到于彼岸
　　若能具足四如意　　是名菩萨无所畏
　　亦能永断于生死　　令诸众生脱恐怖
　　若能了了知五阴　　是人能到无漏边
　　了知不生亦不灭　　能令众生到彼岸
　　若能于佛世尊前　　忏悔发露一切罪
　　是人远离于邪见　　能到生死之彼岸
　　若观生死多受苦　　行业因缘迳三恶
　　以近恶友因缘故　　造作无量之恶业
　　若能远离恶知识　　亦能远离诸邪见
　　是人能观生死过　　亦能咨问第一义
　　若有能观第一空　　是人能服甘露味
　　我常说于第一义　　至心听者无有相
　　我说六入真实空　　无有造作无受者
　　众生颠倒谓有相　　法性真实无所有
　　若有众生六受爱　　是能生于六触因
　　如是六触真实空　　一切诸法亦复然
　　如一法性诸法尔　　如一切法一法然
　　一切诸法无生灭　　亦无相貌无有物
　　我所宣说无胜道　　一切诸法如一法
　　若见诸法无性相　　是人获得真实义
　　若有修行十三忍　　即能度于生死岸
　　真知法性众生性　　得无上道如先佛

　　于是世尊说是偈时。十方如恒河沙等五滓世界一切众生悉得闻之。一一世界无量众生。闻已即得不退转心。或有获得陀罗尼者。或复有得三昧定者。或有成就得诸忍者。此佛世界无量众生闻已亦得不退转心。教化众生于三乘中。尔时光味菩萨于莲华边造七宝梯具种种华。合掌恭敬而白佛言。如来佛日大慈悲光。无量众生多受苦恼。唯愿降注无上法雨。除灭众生烦恼疾病。有诸众生任为法器。堪受如来无上法味。愿说八道净于法眼。上升莲华摧伏众魔。十方世界无量菩萨悉为证人。了了能见诸法空寂。无有相貌犹如虚空。知法无我。唯愿如来忆念往昔初发菩提心时所立誓愿。如来尔时自言。我若具足十力四无所畏。当施众生甘露法味。悉令得度生死大海。今已果之。唯愿演说清净之法。度诸众生于生死海。化无量人于菩提道。尔时世尊即蹬宝梯坐莲华上。遍观十方告波旬言。波旬。汝亦当生欢乐之心。何以故。以汝因缘有是大集。亦因于汝令我说法。说法因缘断诸生死度于四流。令诸众生获得正道得虚空相。如是等事皆因于汝。汝当请我。我当说法。魔波旬言。瞿昙。若无嗔心憍慢嫉妒。何故恼我而宣说法。若有嗔恚憍慢嫉妒。云何自言我得解脱。佛言波旬。我住母胎经历十月。汝于尔时欲来杀我。我心于汝亦无嗔恚。我初生时地六种动。汝于尔时复降石雨。我饮乳时汝持毒药置之乳中。我昔初乘香象之时。汝动此地令六种震欲令我堕。我在林野修世禅时。汝将婇女欲来乱我。我乞食时汝以臭豆持来施我。我时虽受竟不食之。我初出城汝自变身为黑毒蛇。又作恶贼围城四边。我行虚空复放风雨。我下马时雨大猛火。我苦行时复作恶声故令五人恐怖舍我。我身羸瘦复放冷风。及其洗浴放大暴水。我度河已复欲危害。化作无量师子恶兽。受牧牛女所奉乳糜。汝复持毒置之而去。我趣菩提道树之时。复于中路降金刚雨。我坐树下金刚座上。复遣四女来娆乱我。汝虽如是欲来害我。然我于汝都无恶心。如是等事终不能令我心扰乱。复将无量百千万众。造作种种无量恶事。欲令我身不得菩提。我既获得阿耨多罗三藐三菩提已。复来请我令舍寿命。因于汝欲令我于彼娑罗大村乞食不得。又因汝故令阿阇世放大醉象欲令害我。又因汝故提婆达多放下大石。又因汝故令我受彼婆罗门请。三月之中食瞰马麦。又因汝故令我为彼孙陀利女之所诈谤。又因汝故尸利鞠多火坑毒食以请于我。汝于尔时作如是等无量恶事不能害我。今复聚合如是魔众欲来害我。然我于汝都无嗔心。我今当度无量亿魔。我为众生常勤修集慈悲喜舍。汝若不信十方诸佛诸大菩萨可为明证。唯为汝故使我于此恶世之中施作佛事。汝虽于我作无量恶。然我犹故随逐于汝。我今实无嗔妒憍慢。我于汝所修集慈心。汝于我所生大恶心。善哉波旬。应离恶心启请于我说无上法。我欲与汝受菩提记。既受记已当广为汝宣说法要。汝闻法已。当得远离一切恶业。我常思念种种方便令汝解脱。而汝于我常生恶心。我常于汝生怜愍想。汝今当舍恶见恶意。我当授汝阿耨多罗三藐三菩提记。尔时波旬闻是语已。生嗔恶心欲还所止。复还见身被五系缚。欲出大声而不能出。即吐恶气欲歔杀佛。尔时如来变其恶气成须曼华。佛神力故令是化华遍至十方恒河沙等诸如来所而以供养。于诸佛上一一化作须曼华盖。尔时无量诸佛世尊无量菩萨。各各自问其土如来。如是变化谁之神力。无量诸佛各各说言。娑婆世界释迦如来。欲为具足五滓众生演说法要。所谓法印句门入陀罗尼能坏一切魔境界力。开显一切佛功德力。竖大法幢不断佛种。能令一切善法增长。能坏一切邪见众生。能坏一切恶梦不祥。能断疾病刀兵饥馑斗讼等事。复能调伏一切天龙乾闼婆人。炽然慧炬示导一切平等之道。能令一切远离恶见。能断一切诸恶种性。能令一切同于一性。能护一切城邑聚落沙门婆罗门。能知一切星宿运度。能学一切世间诸事。能令一切远离恶口获无碍辩。观一切法通达其性如法而住。能说大乘安慰菩萨。悉令能得不退转心。能施无上甘露法味。能令获得无生法忍。转正法轮利益调伏无量众生。悉令得住六波罗蜜。能令众生见无上道。能降法雨示诸佛事过四魔界。入大涅槃金刚法心因缘自在陀罗尼。持欲演说如是等法。如过去佛未来诸佛之所宣说。现在十方诸佛世尊。住世说法教化众生。皆是金刚法心因缘自在陀罗尼也。过去未来诸佛世尊亦复如是。尔时诸方无量菩萨各白佛言。世尊。我初未曾闻金刚法心因缘自在陀罗尼。云何名为金刚法心因缘自在陀罗尼。唯愿如来分别解说。乃至为令入大涅槃。利益无量人天杂类。尔时十方诸佛世尊。各各告其诸菩萨言。善男子。我亦欲见释迦如来听受是法。为欲利益一切众生。为坏一切众生恶业。乃至为欲入大涅槃。尔时十方诸佛世尊告诸菩萨言。善男子。若欲供养一佛世界无量诸佛。各欲听受无上正法所未闻法。见大集会。宜当往诣娑婆世界释迦如来所住之处。尔时无量诸菩萨等。默然而受佛之教敕。各作是言。我欲于彼一佛世界供养恭敬无量诸佛。亦欲于彼无量佛所听受种种无量法义。亦欲睹见无量神通及以无量不思议事。不知彼土有座处不。若有座处则得供养听受正法。尔时诸佛告诸菩萨言。善男子。汝等不应于如来所生疑虑心。何以故。诸佛境界不可思议。智慧方便不可思议。为欲调伏一切众生。善男子。娑婆世界释迦如来。智慧方便不可限量。善男子。释迦如来一切众生阴所摄身。一一皆如须弥山王。能令葶苈容其座处。是名如来智慧方便。亦令众见葶苈不宽所座不迮。而葶苈子其质如本无增减相。复次善男子。一切世界所有大地。悉令入于一微尘中。亦令微尘无增减相。是名如来智慧方便。复次善男子。一切世界所有诸水。悉能令入一微尘中。亦令微尘无增减相。是名如来智慧方便。复次善男子。一切世界所有诸风。悉能令入一毛孔中。亦令毛孔无增减相。是名如来智慧方便。复次善男子。一切世界所有诸火。悉令入于一毛孔中。亦令毛孔无增减相。是名如来智慧方便。复次善男子。十方所有一切众生。悉能令入一微尘中。亦令微尘无增减相。是名如来智慧方便。复次善男子。一切众生三世所有身口意业三世所受苦受乐受无苦乐受。三世众生身口意业所受果报。三世所有地水火风。至一切法界。释迦如来于一念中了了通达。亦不称言我知我觉。又不役虑然后而知。善男子。释迦如来具足如是智慧方便住娑婆世界。尔时十方无量佛土无量菩萨。既得闻佛无量功德。即各具足无量神通。

　　　　大方等大集经卷第二十



　　　　大方等大集经卷第二十一

　　　　北凉天竺三藏昙无谶译

　　宝幢分第九中陀罗尼品第六

　　尔时东方有乐世界。佛名阿閦。与诸无量神通菩萨发彼世界。一念来至娑婆世界释迦如来大集之处。到已坐于化莲华上。无量菩萨亦复如是。各各皆坐化莲华上。如是东方无量诸佛无量菩萨各各来诣娑婆世界。到已皆坐化莲华座。南北二方亦复如是。尔时西方安乐世界无量寿佛。亦与无量神通菩萨发彼世界。一念来至娑婆世界释迦如来大集之处。到已坐于化莲华上。无量菩萨亦复如是。各各皆坐化莲华上。各各以己神通福力作供养具。或作金沙和微妙香以散佛上。或作种种微妙香华。或起右绕娑婆世界。或有长跪说偈赞叹。或有系心善思惟者。或雨金华乃至优钵罗华。或以妙眼瞻睹佛身。时有童子名须菩提。以己神力及佛神力。出大音声而说偈言。
　　诸佛无量大宝幢　　能坏一切疑网心
　　我初未曾得见闻　　如是无量大会众
　　满此世界无量佛　　具足福德诸菩萨
　　此地即是大宝塔　　皆得供养十方佛
　　无量诸佛何因缘　　悉来集是恶世界
　　今此国土恶众生　　亦复不能信佛事
　　为坏一切大魔业　　为欲具足大功德
　　为欲示现大神通　　是故诸佛集会此
　　此会若有诸众生　　至心生于信喜心
　　若以此心听受法　　是人即能破魔业
　　若欲通达无上乘　　及欲修行八正道
　　若欲永断诸烦恼　　应当至心听正法
　　诸十方佛及菩萨　　皆来至此坐化华
　　释迦如来欲说法　　为护正法住无量

　　如是音声充遍大会。无量菩萨得无量忍。异口同声作如是言。我今坐已。唯愿如来宣说正法。摄一切法无畏微妙。能坏魔业过于魔道。摧伏魔幢建立胜幡。坏诸烦恼调伏怨敌。裂诸疑网入种智门。过诸怖畏护众菩萨。亦令菩萨一切受乐。得诸菩萨慧方便门。及以一切安乐之处。一切三昧忍辱光明慧方便门。三十七品心陀罗尼。唯愿如来广分别说。为令众生受诸安乐。获得上色上力上乐上触上辩上念上意。为闻法已不忘失故。为坏国土恶瑞应故。受持戒故。修集道故。不失无上菩提心故。唯愿如来为如是事。颁宣广说是陀罗尼。为护法故。不断一切三宝种故。示诸菩萨菩提道故。为不分别虚空法性空相等故。显示明闇有相无相。观平等相此彼法故。为不分别众生寿命士夫等法。不生不灭断一切相。一切变易等相无物。虚空实性故。唯愿释迦牟尼如来及与诸佛广宣分别大陀罗尼。为令无量无边众生真实睹见三宝性故。为令无量无边众生发阿耨多罗三藐三菩提心故。尔时一切无量诸佛默然许之。许已即入诸佛上妙境界誓愿功德三昧。尔时此间娑婆世界。所有地狱畜生饿鬼诸苦即灭得见诸佛。有诸众生疑网无信即得净信。一切众生。悉见无有贪欲嗔恚愚痴憍慢恶见疑网狂乱等病。身心寂静。各各皆作如是念言。唯我一人独坐佛前听受正法。如来世尊唯为我说。独调伏我断诸烦恼。如我所请而为我说。尔时世界一切众生。异口同音作如是言。愿佛说法我当顶受。尔时释迦如来。劝此世界所有众生。令供养佛。尔时众生既闻劝已。即各供养一切诸佛香华幡盖伎乐赞叹。尔时世尊即作是言。十方诸佛谛听谛听。我以往昔本愿力故。在此世界具足五滓恶众生中。成阿耨多罗三藐三菩提。是诸众生迷失正道无明所覆。失于正念增长烦恼。安处三趣乐作十恶。远离善根舍功德业。喜造五逆耽著非法。诽谤正典毁呰圣人。嗔恚炽盛不乐修慈。招提僧物随意而用。于业果报不能深信。不乐供养师长和上有德之人。为如是等弊恶人故。修集如是大慈悲心。以是因缘。于是世界而得成道。既成道已。常乐修集勤精进法。忍于饥渴寒热等苦。游诸国土城邑聚落。为诸众生宣说正法。或有众生贫穷病苦受身丑陋。为怜愍故。受其所施臭秽之食。为欲增长施主福德。皆悉食之。亦受众生粗涩臭秽弊坏衣服。山间河涧空旷林野所有住处悉亦受之。若草若叶。若石若砖。为众生故随施受之而卧其上。以勤精进修善方便。为刹利故演说王事。为婆罗门说四毗陀星宿祀天。为诸大臣说治化事。为诸医师演说四大增减等病。为诸农夫商贾之人。说护财谷。为诸女人说护璎珞。勤修诸善得不共夫。为出家者说于忍辱。为调伏故说如是法。未得善利劝之令得。未得证者劝令得证。未解脱者劝令解脱。为调众生受诸苦恼。我为众生修集慈悲。然诸众生犹于我所生不善心。或打或骂。或生嫉妒。或有说言。沙门瞿昙即是幻士。虽赞持戒自畜妻妇。虽赞慈心而害众生。赞舍富贵自往王家。瞿昙沙门善知方术。虽畜妻妇不生子息。瞿昙沙门能治女身故。令末利生爱重心。瞿昙沙门善知咒术故。令须达生宗敬想。瞿昙沙门善知药法。是故其身常有光明。得如是等无量恶名。或有以石土木刀毒遥见打掷为欲杀我。为杀我故。故放恶象毒蛇。于我住处放大猛火粪秽不净。造作种种诸恶方便。欲坏我法。为灭我法。为摧法幢。为破法船。为坏法性。为破法藏。十方诸佛。唯愿观察。过去诸佛。有于如是五滓世界成得佛道。无有不说如是大集金刚法心因缘自在陀罗尼者。为坏一切诸魔力故。为三宝种不断绝故。为诸众生增善法故。为坏一切佛法怨故。为令众生远离苦故。灭身口意诸恶业故。为令人天性调柔故。为诸国土受安乐故。为破世间诸恶相故。为令众生悉得具足六波罗蜜故。为发无上菩提心故。为教菩萨善方便故。为令菩萨次第住故。以如是等诸因缘故。过去诸佛为如是等五滓众生。说是大集金刚法心因缘自在陀罗尼也。今此世界十方诸佛悉来集会。唯愿诸佛。各说如是陀罗尼咒。为怜愍故。为当流布大乘经故。为此世界法久住故。令诸恶魔不得便故。尔时诸佛即皆同声。说此陀罗尼句。
　　安伽逻(一)安伽逻(二)半伽逻(三)婆[(口*皮)/女]伽逻(四)婆逻[(口*皮)/女]伽逻(五)婆蛇比呵(六)曼啰婆毗(七)阿[口*仚](八)阿佉婆呤(九)题咩(十)度慕汦(十一)翘婆知(十二)翘由离(十三)三摩婆阿尼(十四)三摩多婆提呤(十五)陀弥(十六)陀移(十七)陀摩翘阇(十八)弥啰[少/(兔-、)]破犁(十九)破罗婆汦(二十)伽泞(二十一)伽那婆逻汦(二十二)希利(二十三)希提(二十四)希逻(二十五)希逻翘(二十六)谵婆提(二十七)婆迦斯(二十八)咤迦汦(二十九)咤迦婆逻汦(三十)伽那[(口*皮)/女]呵汦(三十一)希利汦(三十二)尸利汦(三十三)频地利[(口*皮)/女]汦(三十四)具婆希(三十五)酬呤(三十六)弥啰酬呤(三十七)酬蓰(三十八)阿其离(三十九)阿婆弥(四十)娑利也(四十一)多哆旦(四十二)富流(四十三)希利(四十四)战地离(四十五)摩陀弥(四十六)陀弥(四十七)究周流(四十八)牟周流(四十九)阿遮吒(五十)至利(五十一)至弥利(五十二)遮婆呵(五十三)周婆(五十四)周娄(五十五)悉啰[(口*皮)/女]呵(五十六)究娄(五十七)娑罗究侜(五十八)究侜(五十九)摩诃娑逻娑(六十)[豆*斤]侜(六十一)[豆*斤]侜(六十二)摩诃萨哆希力陀蛇(六十三)富罴(六十四)修富罴(六十五)度摩波利呵利(六十六)阿婆移(六十七)流之泞(六十八)迦逻叉(六十九)阿陀摩兜(七十)比婆呵(七十一)提提利(七十二)摩摩利(七十三)波舍佉(七十四)或或逻(七十五)路迦比那蛇迦(七十六)[(口*皮)/女]时离(七十七)[(口*皮)/女]时罗陀呤(七十八)[(口*皮)/女]时离陀提(七十九)斫迦逻婆时离(八十)遮尼离(八十一)遮迦逻婆提(八十二)陀呤(八十三)陀呤(八十四)牟离咤呤(八十五)休休呤(八十六)朋伽频婆呤(八十七)舍利奢(八十八)流流周(八十九)之利周利(九十)牟呤慕陀呤(九十一)慕荼泞(九十二)慕荼泞(九十三)伽伽逻尼(九十四)牟荼泞(九十五)散婆逻牟荼泞(九十六)提提罗蛇尼(九十七)摩醯首逻罗蛇尼(九十八)律师婆尼(九十九)陀逻[(口*皮)/女]至(一百)战荼罗素咩(百一)萨婆萨写阿提[口*悉]多(百二)车陀兜[(口*皮)/女]阿那(百三)摩弥尼(百四)[(口*皮)/女]罗逻提(百五)乌阇其离(百六)比比那(百七)[(口*皮)/女]那逻诃(百八)复佛呤(百九)仇留(百十)仇留(百十一)牟留(百十二)牟留(百十三)希希(百十四)希希(百十五)阿逻(百十六)阿逻(百十七)迦迦荼婆呵(百十八)希希多(百十九)阿由那(百二十)鞬荼谵婆斯(百二十一)竭陀尼(百二十二)阿婆陀呵泞(百二十三)末力伽比流比流(百二十四)破罗萨哆(百二十五)阿路沙[(口*皮)/女]提(百二十六)希利希利(百二十七)夜哆婆阇蛇(百二十八)莎其罗(百二十九)夜多波兰遮(百三十)希力陀蛇婆呵(百三十一)萨多波利[(口*皮)/女][(口*皮)/女](百三十二)末力伽毗卢呵尼(百三十三)阿遮罗佛提(百三十四)陀陀波罗遮罗波遮蛇(百三十五)宾荼希力陀蛇(百三十六)战陀逻[(口*皮)/女]逻泞(百三十七)阿遮呤输陀泞(百三十八)波逻冀逻摩力伽(百三十九)伊罗(百四十)伊利呤(百四十一)波腊脾(百四十二)波逻[(口*皮)/女]逻汦(百四十三)萨婆啰多哆多(百四十四)萨多[少/兔]竭脾(百四十五)阿那[(口*皮)/女]罗那伏律汦(百四十六)阿罗茶(百四十七)安伽呤(百四十八)舍弥尼(百四十九)比婆罗[(口*皮)/女]俞希(百五十)阿希多(百五十一)阿婆希(百五十二)尼逻[(口*皮)/女]蛇[(口*皮)/女](百五十三)阿之逻末力伽(百五十四)罗[(口*皮)/女]那(百五十五)逻仇婆呤(百五十六)犁勒那朋舍(百五十七)陀摩伽蛇(百五十八)阇罗战陀(百五十九)三牟陀罗[(口*皮)/女]提(百六十)摩诃复多脾蛇(百六十一)三牟陀比伽婆(百六十二)陀罗尼牟陀离那(百六十三)摩呿牟陀逻(百六十四)波逻波罗提(百六十五)思比陀牟陀(百六十六)阿婆多尼(百六十七)娑波多尼(百六十八)三慕迦逻(百六十九)比豆多逻斯那(百七十)厕提牟地离都思(百七十一)移迦之(百七十二)卑利痴比迦蛇(百七十三)[(口*皮)/女]呵婆冀荼(百七十四)迦[(口*皮)/女]吒(百七十五)尸逻波逻提多希力陀蛇(百七十六)三牟陀多陀罗尼(百七十七)陀逻(百七十八)陀逻(百七十九)陀逻(百八十)弹提罗(百八十一)弹堤罗休尼罗萨婆希力陀蛇勿陀离都思阇吒(百八十二)阇婆咤(百八十三)阇呿[(口*皮)/女]咤(百八十四)修摩堤(百八十五)摩提(百八十六)摩诃复多勿陀离多(百八十七)易翅之散迦罗(百八十八)婆荼蛇多那尼(百八十九)首力多复多(百九十)伊尼弥尼(百九十一)裟遮尼(百九十二)输沙萨遮尼(百九十三)牟地离多遮利也阿堤咩那(百九十四)婆比哆(百九十五)阿那若哆(百九十六)摩呵富若三牟遮蛇[(口*皮)/女]多逻(百九十七)摩诃迦留尼迦牟地离多(百九十八)萨婆三藐波罗提般(百九十九)至逻逻逻罗阇罗兜(二百)萨婆尼犁(二百一)萨婆牟尼婆罗沙婆摩诃迦留那三摩堤若那婆离难(二百二)咩啰多竭毗(二百三)比利也比利也(二百四)婆犁那提[口*悉]多(二百五)萨婆复都波蛇(二百六)莎呵
　　尔时娑婆世界一切众生。闻是咒已。各各称言南无一切十方诸佛。第二第三亦复如是。甚奇甚特。诸佛大会不可思议。诸菩萨事亦不可思议。我等昔来未曾得闻如是持名今得闻之。能坏一切魔境界力。绍三宝性断魔罗网。得诸善法具足佛事。为如是等说是大持。为诸众生著心封印。印诸众生阴入界法。乃至获得大般涅槃。尔时会中有一童子菩萨。名曰月光。从莲华起。一心合掌观察十方。以佛力故出大音声。其音遍闻娑婆世界。而说偈言。
　　如是大集甚难得　　具足智慧亦复难
　　难得亲近善知识　　如是法印亦难闻
　　如来怜愍诸众生　　为众生故护正法
　　说是无上陀罗尼　　为坏种种诸魔力
　　十方诸佛说是持　　为不断绝三宝性
　　能和一切诸忿诤　　亦能增长无上忍
　　增益众生诸善根　　消灭国土诸恶相
　　能破众生三恶业　　亦令远离诸恶见
　　如来说是无上持　　为欲显示无上道
　　亦为具六波罗蜜　　真实修于菩提道
　　是持即是善方便　　亦能增长无阂智
　　摄取一切诸善法　　是故名为无上持
　　具修三十七道品　　是名无垢菩提道
　　能断一切疑网心　　及断众生诸烦恼
　　是持即是真实语　　了了睹见菩提道
　　我今欲说陀罗尼　　是则名为无上胜
　　为欲拥护说法师　　及以听受是持者
　　其谁欲受欲听者　　我今当说勿生疑
　　无上无胜陀罗尼　　即是最上之智慧

　　尔时有恒河沙等菩萨童子。异口同音作如是言。我等亦欲说陀罗尼。若比丘比丘尼优婆塞优婆夷。先当澡浴净于身心著新衣服。以妙香华供养三宝。升于法座说陀罗尼。如是四众无有众生能起恶事以加之者。身心不浊四大清净。身诸病苦皆得远离。如是法师。若有过去业因缘病。悉皆消灭。听此法者亦复如是。灭过去业因缘病苦。尔时月光童子菩萨。向十方佛。长跪合掌而说咒曰。
　　那提阿三摩路卑(一)咩罗素摩[(口*皮)/女]泯(二)伊希那遮久遮尼(三)那婆久遮尼(四)那遮久遮尼(五)牟罗输陀尼(六)[(口*皮)/女]荼呿(七)[(口*皮)/女]荼呿(八)修罗啰尼(九)那[(口*皮)/女]修罗啰尼(十)复多拘知(十一)波利车陀(十二)阇罗呿(十三)阇罗呿婆移(十四)阇罗呿那(十五)摩叉呿(十六)迦迦呿(十七)呵呵(十八)呵呵(十九)休休休(二十)拨施脾陀那婆利车陀(二十一)阿摩摩(二十二)若摩摩(二十三)呿摩摩(二十四)三牟陀陀罗(二十五)阿陀罗呿婆(二十六)散迦罗尼(二十七)波利车陀菩提娑厕提比摩(二十八)比比摩摩诃比比摩(二十九)复多拘知(三十)阿迦奢或婆娑波利车陀莎呵
　　尔时娑婆世界。十方诸佛菩萨声闻。释梵龙王。阿修罗王。乾闼婆王。迦楼罗王。紧那罗王。摩睺罗伽王等。同声唱言。善哉善哉。菩萨童子。善能说是大陀罗尼。为坏魔业及恶知识身心诸病。是上慧印。尔时会中有一梵王。名菩提自在。自变其身而为女像。端严殊特逾于人天。以妙璎珞而自庄饰。在西方佛阿弥陀前。作如是言。唯愿世尊。加我神力。令我一音遍满此间娑婆世界。我今欲说陀罗尼咒护说法者及听法者。亦令释迦如来灭后无有能于是说法者生起恶事。若魔若魔父母子息眷属亲友仆使。若天若龙。若阿修罗若乾闼婆。若伽楼罗。若紧那罗。若摩睺罗伽。若鸠槃茶。若富单那。迦多富单那。荔藜多。毗舍遮。夜叉罗刹等。父母子息眷属仆使。亦复如是。于是法师不能为恶。乃至不能动其一毛之分为其身心而作恶事。唯愿世尊。加我神力。令我音声遍此世界。尔时会中有一帝释。名曰高持。语菩提自在梵言。姊。莫于如来生戏弄心。何以故。夫戏弄者即凡夫法。如来已过凡夫事业。一切有为悉是无常。如来不增有为之法。唯增于空断声字句。姊。如来于汝不生诤讼。但观平等一相无相。犹如虚空。夫虚空者无三有为。无有觉观。不离有为。无有障碍。如来世尊亦复如是。于一切法无有障碍。如来于欲亦复如是。一切觉观寿命士夫。阴界诸入音声字句。悉皆无碍。姊今云何。于如来所而生戏弄。无量寿佛告帝释言。善男子。当先思惟然后发言。无得于后而生悔恨。何以故。是女人者即大丈夫。已于无量诸如来所。久修善本。为欲庄严此大众故。现为女身实非女也。即是菩萨摩诃萨身。汝云何言称之为姊。尔时帝释闻佛语已。即前忏悔。自在梵言。我受汝忏。令汝不得恶口等果。尔时梵天。白无量寿佛。世尊。若彼高持不忏悔者。当得何等恶口果报。佛言。善男子。彼若不忏。当于八万四千世中常受女身。其形丑陋臭秽不净。是故众生应当护口。尔时无量寿佛。告菩萨言。我今施汝威神道力。便可说之。尔时梵天。敬白十方无量诸佛及诸菩萨一切人天。唯愿善听。若有欲令如来正法久住于世。拥护说法及听法者。唯愿诸佛悉施我欲。说是语时。其音遍满娑婆世界。尔时一切梵王释王。各作是言。我施仁欲并欲受持。尔时梵天即说咒曰。
　　阿摩犁(一)比摩犁(二)伽那沙踟(三)波利战踟(四)摩诃战踟(五)遮弥(六)摩诃遮弥(七)素咩(八)哆弥(九)阿[(口*皮)/女]呵(十)比[(口*皮)/女]呵(十一)修伽阇尼啰呿婆(十二)牟罗波利车陀(十三)夜叉战踟(十四)比舍遮战荼(十五)阿婆阿多尼(十六)三婆逻哆尼(十七)娑伽罗尼(十八)谵婆尼(十九)慕呵尼(二十)郁遮吒尼(二十一)阿摩呵(二十二)阿多遮尼(二十三)呿伽舍婆(二十四)阿摩罗(二十五)阿牟罗(二十六)牟罗波利跋汦(二十七)阿娑罗呿婆(二十八)莎呵
　　阿遮遮(一)阿[(口*皮)/女]呵遮遮(二)周尼罗叉(三)遮遮咤(四)呿遮遮(五)那呿伽遮遮(六)遮遮(七)遮遮遮遮(八)阿牟罗遮遮(九)呵摩摩牟罗遮遮(十)阿牟罗呵牟婆茶婆呵(十一)莎呵
　　尔时一切诸天世人。咸皆赞言善哉善哉。是陀罗尼不可思议无能胜者。尔时梵王复作是言。若有不能调伏恶鬼。闻是持已即便能调。若有受持如是咒者。随所住国。信心诸王一切男子女人。若大若小。若天若人。皆于是王不能起恶。若有起恶首为七分。其心干焦身被癞病。有神通者即便还失。暴风所吹身陷入地。随是持咒流布之处。我亦当护令得远离一切诸恶。受者听者不乏衣食卧具医药资生所须。尔时会中有一梵天。名曰正语。亦现女像。复作誓言。我今于此娑婆世界。现在佛前至心护法。乃至释迦如来灭后亦当护之。随是持咒流布之处。护其国土。说者听者令离魔业一切恶事。若有法师欲说法者。为调众生。先当读诵是陀罗尼。即说咒曰。
　　阿婆咩(一)比摩咩(二)庵婆罗(三)庵婆呤(四)波利军阇那荼(五)富沙波逻婆呵(六)阇留迦(七)摩呿罗蛇(八)伊利弥利(九)冀利弥利(十)冀提遮罗牟蛇离(十一)牟陀罗目[口*仚](十二)莎呵
　　若有法师。先读诵说如是持者。我以天耳当往听之。闻已身往在其会中。令诸会者远离诸恶。至心听受如是持咒。若我闻已而不往者。则为欺诳过去未来十方现在无量诸佛。亦于未来。不得成就阿耨多罗三藐三菩提。若我往者。即令法师逮无碍辩得无所畏。听法之人。远离病苦及疑网心。饥渴寒热。兵革怨敌。虎狼毒兽。一切诸恶。唯愿十方一切诸佛加我神力。尔时释迦如来。白诸佛言。今我当与此梵天咒。为护法故。即便说咒。
　　遮慕踟(一)慕茶波利车陀(二)阿牟摩(三)阿牟摩(四)呵牟摩(五)娑罗叉(六)[(口*皮)/女]罗究思(七)弥呿波利[(口*皮)/女]呵(八)遮罗摩(九)蛇哆[(口*皮)/女](十)修比呿(十一)阿牟罗波利车题(十二)萨婆佛陀阿提[口*悉]汦(十三)莎呵
　　于是如来说是咒已。即告梵天。善男子。如是持咒力。能调伏一切众生。尔时梵天白佛言世尊。我今所以现此女身。为欲调伏一切女人。若有女人欲生男者。当读是持。读是持已即得生男。厌儿息者便不复生。若有受持读诵之者。我当至心营卫拥护。

　　大方等大集经宝幢分中护品第七

　　尔时会中有一菩萨。名善系意。立于宝光功德佛前。现身如梵。或如帝释。或自在天。或他化自在天像。或兜率天。或夜摩天。或提头赖吒天。或毗楼勒迦。或毗楼博叉。或毗沙门。或作龙王。或阿修罗王。或紧那罗王。或伽楼罗王。或夜叉王。或罗刹王。或毕力迦王。或毗舍阇王。或拘办荼王。或作刹利婆罗门毗舍首陀比丘比丘尼优婆塞优婆夷。或作师子象虎毒蛇牛马之形。复作种种飞鸟之身。一时之中能示八万四千种色。尔时富楼那弥多罗尼子。白释迦如来言。世尊。何因缘故。是善男子变现如是八万四千种种诸色佛言富楼那。是善系意菩萨摩诃萨。所入三昧不可思议非是声闻缘觉境界。是善男子以如是等诸善方便调伏众生。随众生身意色三昧。悉能住之。若有众生宗事梵天敬念梵天。即现梵像为说三乘法。乃至或有奉事佛者。即现佛身为说三乘。若有众生宗事畜兽。即现兽像为说三乘。若有奉事山谷河涧树林百卉。即现其像而调伏之。若有众生贪于财利。先以财施后为演说三乘之法为坏贪故。若有病者随其所须给施医药。若悟时与。若梦中与。令其病者众苦除愈。为调伏故而为说法。富楼那。是善男子于一日夜。能以三乘调伏恒河沙等众生。富楼那言。是善男子。发阿耨多罗三藐三菩提心已来。为久近耶。富楼那。是善男子已于无量恒河沙等劫中发心。是人得是三昧已来。调伏众生。已经六万四千亿阿僧祇劫。富楼那言。世尊。是善男子久近当得成无上道。成道之时在何国土。富楼那。此世界中过六大劫。劫名星宿。于是劫中当成正觉。号曰宝髻。是时众生寿四万岁。多造恶逆具足五滓。成正觉已四十年中。宣说三乘便入涅槃。富楼那言。世尊。彼时众生未调伏者。复当云何。富楼那。彼时众生无有一人不调伏者。富楼那。如是菩萨常立誓愿。十方各各千佛世界所有众生。乃至一人不调伏者。我终不成阿耨多罗三藐三菩提。若我不能了了知见如是世界所有诸佛。亦复不成阿耨多罗三藐三菩提。如是十方千佛世界所有众生。若有一人非我调者。我亦不成阿耨多罗三藐三菩提。若他世界所有恶人愿生我国。生我国已。我当以三乘之法而调伏之。富楼那。如是菩萨具足如是不思议事。富楼那言。世尊。我于今者得大利益。而得见闻如是正士。若有人能至心听受是大集经。是人亦得如是利益。

　　　　大方等大集经宝幢分中授记品第八

　　尔时阿閦佛。告大众言。今是众中梵释四王。阿修罗王。人王非人王。如是等众集会甚难。汝等今日而得值遇。应当至心于诸佛前随其至乐发深重愿。时有魔王名庄严华。现七宝首而为女像。身佩种种微妙璎珞。作如是言。今我至心于诸佛前立大誓愿。愿于贤劫娑婆世界。以此女身常施众生香华甘果而调伏之。以是因缘。令其成就阿耨多罗三藐三菩提。尔时一切十方诸佛。同时赞言。善哉善哉。善男子。汝有信喜。而于今日大作佛事。当随汝愿悉得成就。魔王复言。世尊。随何国土有人受持读诵书写思惟分别是陀罗尼处。我当住中为作种种华果树林泉源浴池谷米所须令无所乏。若有众生于是经中。义说非义。非义说义。我当治之。或令病苦狂乱错谬。国主摈之生嗔害心。此言若虚则为欺诳十方大众。亦莫令我于未来世得阿耨多罗三藐三菩提。若此世界及他世界佛诸弟子。不得供养利安之者。无有是处。除过去业必应受者。如我所施华果浴池泉源谷米。即是我之檀波罗蜜。受我施已。获得无上慈善之心。即是我之尸波罗蜜。受我施已。勤修精进集诸善法。即是我之进波罗蜜。受我施已。深观诸法无常之相。即是我之禅波罗蜜。受我施已。能忍一切身口意恶。即是我之忍波罗蜜。受我施已。能观诸法空无相愿。即是我之般若波罗蜜。如是我则具足成就六波罗蜜。唯愿十方无量诸佛令我得之。尔时十方无量诸佛。默然许可。尔时慧幢如来。赞庄严华。善哉善哉。善男子。如汝所愿当令汝果。汝既果已当得利益无量众生。尔时魔王即以女身说此陀罗尼。
　　遮弥呿(一)遮咩呿(二)遮咩呿(三)涅伏多阿提(四)[(口*皮)/女]呵(五)[(口*皮)/女]呵(六)[(口*皮)/女]呵(七)沫罗(八)沫迦(九)娑罗知(十)比婆婆比(十一)娑罗娑利地离(十二)娑罗摩希地离(十三)娑罗[(口*皮)/女]时离地离(十四)多波蛇沬迦(十五)休休休休(十六)阿沙伽阇脾(十七)多呿(十八)多呿(十九)多呿(二十)婆油婆醯(二十一)乌波那蛇(二十二)萨多波蛇(二十三)频阇破罗(二十四)富逋沙陀(二十五)陀那陀泞那(二十六)遮居离厕移(二十七)阇罗[(口*皮)/女]呵尼(二十八)沫罗沫迦(二十九)三藐波罗提波那婆延(三十)萨多迦利(三十一)蛇摩咩(三十二)摩咩(三十三)摩咩(三十四)阇婆罗(三十五)莎呵
　　世尊是陀罗尼流布之处。若国土城邑聚落村屯。我当住中调伏众生。悉令具足无上佛道。尔时一切十方诸佛无量菩萨。梵释四王。阿修罗乾闼婆迦楼罗紧那罗摩睺罗伽人非人等。同声赞言。善哉善哉。善男子。汝能以是女人之身。护持如来无上正法调伏众生。修行具足六波罗蜜。演说无量诸佛功德。尔时释迦如来。告诸大众。谁能与此同心护法。尔时会中无量众生。咸作是言。我等能与是善男子。同共护法不相舍离如影随形。愿是菩萨成无上道。当复与我授佛道记。时庄严华白释迦如来言。世尊。如来灭后。我当于此护持如来无上正法及受法者。唯愿如来怜愍我故。授我阿耨多罗三藐三菩提记。佛言。善男子。汝得阿耨多罗三藐三菩提时。世界名法行。佛名功德意。时庄严华。既闻记已。即以香华供养如来。尔时会中有一菩萨。名曰吉意。白娑婆世界十方诸佛言。世尊。是人已于贤劫之初迦罗鸠孙陀佛所。发大誓愿。愿以女身教化成就无量众生。亦令远离四百四病故。说四百四善方便。根药果药散药丸药。下药吐药。阿伽陀药。油苏汤药。各四百四。以如是等调伏众生。复于四万四千岁中。供养恭敬迦罗鸠孙陀佛及以众僧。供养佛已即得受记。彼佛告言。善男子。未来众生寿命百三十年当有如来号释迦牟尼。以大愿力。娑婆世界当有十方无量诸佛菩萨集会。是大集时。汝于彼中当得受阿耨多罗三藐三菩提记。迦那牟尼迦叶等佛。亦复如是。是人尔时白彼佛言。世尊。我以本愿力故。常以女身持种种药。给施一切病苦众生。以我是愿福德力故。一切树木华果悉出甘露之味。若有食者。即是我之檀波罗蜜因。若有食我如是所施华果谷米甘露味者。舍除毁禁受持净戒。即是我之尸波罗蜜因。受我食已勤行精进修集善法。即是我之进波罗蜜因。堪忍持戒思惟修善即是我之羼提波罗蜜因。深观诸法无常之相。即是我之禅波罗蜜因。观法苦空无常无我。即是我之般若波罗蜜因。如此世界女身教化。调伏众生令离病苦。十方世界亦复如是。世尊。我说是事。令庄严华增长成就精进力势。如来灭后。我当与彼共护佛法。唯愿世尊。于此大众与我授记。尔时一切十方诸佛赞言。善哉善哉。释迦如来当授汝记。尔时世尊告吉意言。善男子。汝于当来莲华世界。得成为佛。号曰善见。如吉意女。地天水天。火天风天。虚空天。种子天。华天果天。山天树天草天。抵天涧天。宝天四天下天。乃至六万七千神天。亦复如是。皆是菩萨现受女像为调伏众生。是等女天悉得授记。当成阿耨多罗三藐三菩提。所以现为女像教化。为令众生转女身故。若转男身得女身易。若转女身为男则难。是故以此女身教化是等六万七千诸女得授记已。百亿龙王。百千亿夜叉。百万亿阿修罗。七万亿天。九万九千亿魔王。恒河沙等人。所谓刹利婆罗门毗舍首陀。不可数拘办茶等。发阿耨多罗三藐三菩提心。无数众生得不退转菩提之心。不可数众生得菩萨三昧。不可数众生得无生忍。不可数众生得陀罗尼。不可数众生得菩萨地。不可计众生成就忍辱。不可计众生得沙门果。不可计众生得尽诸漏。不可计众生于声闻心无有退转。不可计众生于缘觉心无有退转。不可计众生得不退心。

　　　　大方等大集经宝幢分中悲品第九

　　尔时释迦如来。白诸佛言世尊。怜愍我故悉来集此娑婆世界。时庄严华吉意菩萨。为护法故发深重愿。如愿即得。时十方佛。为二正士大誓愿故。即说咒曰。
　　树提婆婆(一)持律提婆婆(二)牟尼婆婆(三)萨多婆婆(四)富若棱伽婆婆(五)[口*長]那婆婆(六)摩诃迦留那婆婆(七)摩诃伏律多婆婆(八)阿慕呵婆婆(九)流提婆婆(十)厕提婆婆(十一)娑利罗婆婆(十二)却伽婆婆(十三)婆由婆婆(十四)跋多婆婆(十五)阿提单那婆(十六)阿摩婆婆(十七)阿颇那婆婆(十八)多咃多婆婆(十九)复多拘置婆婆(二十)尼提提婆婆(二十一)梨究舍罗婆婆(二十二)梨养那婆婆(二十三)梨陀兜婆婆(二十四)梨比目叉婆婆(二十五)梨道居罗婆婆(二十六)赖吒提那婆婆(二十七)婆婆(二十八)婆婆(二十九)婆婆(三十)三摩多(三十一)阿那若三摩多(三十二)咤咤咤咤咤咤咤咤咤(三十三)娑咤思提(三十四)萨婆佛陀究舍罗牟罗阿提啅那(三十五)莎呵
　　说是咒已。复告二人。善男子。汝等若欲教化众生。应当受持如是等咒。时庄严华菩萨。与诸菩萨其数十万。作如是言。十方诸佛为众生故。所说神咒。我等要当受持在心。若我今于十方佛前。立大愿已。听是神咒不能受持。则为欺诳诸佛世尊。亦莫令我得阿耨多罗三藐三菩提。若有人天持是咒者。设有于其起恶心者。我若不护令我不得成无上道。若比丘比丘尼。优婆塞优婆夷。受持是咒。亦无有能于是四众起恶心者。时十方佛。同声赞言。善哉善哉。善男子。汝能受持无上法雨。尔时释迦如来。告魔波旬。汝于佛法当生信心。以汝因缘。当令无量无数众生得解脱果。汝今失离一切伴侣。谁当与汝复共为恶。我怜愍故。殷勤告教。汝可速发阿耨多罗三藐三菩提心。魔波旬言。世尊。我今乃至无一念心发阿耨多罗三藐三菩提心。瞿昙今者。未能永断欲界众生。云何令我失离伴侣。我终不能归依三宝。

　　　　大方等大集经宝幢分中护法品第十

　　是时会中有佛。名曰曼陀罗华微妙香。语释迦牟尼佛。如过去世十方诸佛。以怜愍故。亦悉集会五滓世界。为护法故。坏魔怨故。怜愍众生故。施大智炬故。为说正道故。十方现在无量诸佛。亦复如是。今日十方无量诸佛。悉来集会娑婆世界。谁可付嘱释迦佛法。释迦如来言。我之正法可以付嘱频婆娑罗等诸大国王四王帝释梵天王等。如是等众能护我法。若有能发菩提心者。当知是人则能护法。尔时一切大众所有天王梵王龙王。异口同声作如是言。世尊。我等要当至心护法。何以故。如来正法难得难值。一佛界中无量佛会。亦复难遇。十方诸佛尚为众生而来集会。我等云何不护正法尔时十方诸佛。同声赞言。善哉善哉。善男子。若有刹利能护法者。所有国土衰恶之事。四百四病皆令除灭。及其国土所有树木华果谷米滋茂丰登。护其人民亲戚眷属令离诸恶。若有比丘比丘尼优婆塞优婆夷。亦当护之。何以故。过去菩萨。得成阿耨多罗三藐三菩提者。皆由拥护正法因缘。未来现在亦复如是。若能护是受者听者。当知佛法久住不灭。是故娑婆世界。天王人王当守护法。为久住世不断绝故。善男子。若有善男子善女人。欲令佛法久住于世不灭尽者。应当供养是大集经受者说者何以故。是大集经即是十方诸佛印封。若能供养如是大集。即是供养十方诸佛。释迦如来灭度之后。随有是经流布之处。若有听受持读诵说书写经卷乃至一偈一句一字。而其国主一切恶事即得消灭。所有树木谷米药草。四大天王降施甘露。而以益之。国土王法悉得增长。邻国恶王勤求和同。各各自生喜心慈心。一切诸天佛弟子者悉来拥护。如是国土王子夫人及诸大臣。各各生于慈愍之心。谷米丰熟食之无病。亦无斗讼兵革不起。无诸恶兽及恶风雨。远离一切过去恶业。若诸众生有女业者。现受生受及以后受。即能令灭除五逆罪。谤方等经及以圣人。犯四重禁一阐提辈。其余恶业如须弥山。悉能远离增长善法。具足诸根身口意善。远离恶见破坏烦恼。修集正道供养诸佛。具足善法及内外事。令诸众生寿命增长念慧成就。尔时弥勒菩萨等九万七千亿菩萨得无生忍者。作如是言。我等亦能佛灭度后护持正法。为怜愍故。当于都邑城村聚落广说是经。尔时娑婆世界无量诸佛。同声赞言。善哉善哉。善男子。娑婆世界一切人天。复作是言。我等亦能于佛灭度后。护持正法及四部众中受持说者。时十方佛。复赞叹言。善哉善哉。汝等真能护持正法。善男子。汝等若能护持正法。应当供养如是诸佛世尊。我等要当拥护是经流布之处都邑聚落人民眷属及受持者。并令土地谷米丰熟药木滋茂。何以故。随有是经流布之处。我于是中有大力势。以力势故我能护之。令离一切衰祸之事。亦令是国所有众生远离恶业生于惭愧。是时十方诸佛赞言。善哉善哉。汝今真能护持正法。亦能供养十方诸佛护持法者听受法者。

　　　　大方等大集经宝幢分中四天王护法品第十一

　　尔时释迦牟尼佛。告诸梵天帝释四王。善男子。我为如是恶众生故。本愿力故。大怜愍故。于此恶处成就阿耨多罗三藐三菩提。为欲利益无明闇冥渴法众生。常乐增长烦恼众生破坏魔众建立法幢。施其法雨。令诸众生离烦恼苦。令不可计无量众生发阿耨多罗三藐三菩提心。无量诸佛及诸菩萨。悉来在此世界集会。为坏众生无量恶业绍三宝种。我涅槃后所有正法当付汝等。汝等便当深心守护。若有菩萨福德成就。如是等辈。亦能拥护我之正法。若有众生。已于诸佛种诸善根者。是人于后法欲灭时余五十年。守护正法信敬受持读诵书写解说其义。如是法师。若于都邑城村聚落。欲多饶益无量众生。当净澡浴著新好衣庄严香华。于一案上安置种种诸甘味浆。置高座前。汝等尔时若不来集为护法师遮诸恶事听受正法自利利他。汝则欺诳十方诸佛。尔时梵天白佛言。世尊。随是经典流布之处都邑聚落。我当至心而拥护之。若比丘比丘尼。优婆塞优婆夷欲说是经。当净洗浴著新净衣。聚集香华乃至甘浆。置高座前。我与眷属定往其所。若我不往。则为欺诳十方诸佛世尊。此世界中。随有是经流布之处。当令其地无诸兵革及诸恶事。我今至诚十方佛前立深重誓。即说咒曰。
　　安仇呵(一)登伽(二)富罗那呵(三)　蛇咩呿(四)呿呿(五)婆呿(六)[(口*皮)/女]呿[(口*皮)/女](七)居离那呿[(口*皮)/女](八)莎呵
　　尔时释提桓因。即说咒曰。
　　呿[(口*皮)/女]密(一)摩奢密奢(二)那罗呿(三)阿牟若(四)阿牟[(口*皮)/女]呵(五)阿呿吒(六)阿呿(七)阿伽呿时那休律[口*仚](八)莎呵
　　尔时东方天王提头赖吒。即说咒曰。
　　频头阇那(一)呿婆阇那(二)罗牟呿(三)叉娑罗(四)富那呵(五)阿末伽婆咤(六)莎呵
　　尔时南方天王毗留勒叉。即说咒曰。
　　郁呿那婆阇荼(一)三牟陀斯若(二)多哆周多(三)婆逻那[(口*皮)/女](四)婆逻阇(五)莎呵
　　尔时西方天王毗留博叉。即说咒曰。
　　阇路伽(一)阿郁伽(二)阿摩慕伽(三)阿摩摩娑逻阇(四)婆脾也牟阇(五)莎呵
　　尔时北方天王毗沙门。即说咒曰。
　　[颱-台+秋]地离(一)[颱-台+秋][颱-台+秋][颱-台+秋]地离(二)呿[颱-台+秋]地离(三)阿尼[颱-台+秋]地离(四)希力多[颱-台+秋]地离(五)娑竭逻希力多(六)[颱-台+秋]地离散究娑[颱-台+秋]地离(七)陀摩叉地[颱-台+秋]地离(八)莎呵
　　尔时十方诸佛。赞梵释四王等言。善哉善哉。汝等今真能护持正法。时梵释四天王等白佛言。世尊。我等随是经典流布之处。要当至心护持。十方诸佛及诸菩萨。同共赞言。善哉善哉。毗沙门等。汝能真实护持正法。尔时娑婆世界。有万二千大鬼将军。护此世界。复有四万四千小将。成就大力及大功德。同音而言。世尊。我等亦当于未来世。随有是经流布之处。我则随护。若说法时我亦当往。有听法者。当为坏其种种魔业护说法者。令得增长一切善法。当劝诸王大臣长者。施其衣食种种资生所须之物。亦令其土无有兵革寇难之事及恶风雨。若我虚妄则诳十方无量诸佛。尔时娑婆世界。有一菩萨。名曰疑心。白释迦牟尼佛言。世尊。此娑婆世界。有百亿魔不。如其有者悉来集不。佛言。一切都集。世尊。若都集者。有信心不。佛言。善男子。皆有信心。唯除波旬眷属千人。当于未来破坏我法常求过罪。是魔波旬及其眷属破坏三宝。何以故。皆是过去恶因缘故。过去不种善根因缘。善男子。我法灭时是魔波旬及与眷属。于如是法乃得信心。种菩提子修菩萨道。乃至得阿耨多罗三藐三菩提。
　　尔时会中有一魔天。名曰太白。已于无量诸如来所。成就功德。所有信根无能倾动。奉敬三宝。已于诸佛得受阿耨多罗三藐三菩提记。现仙人像。从坐而起长跪合掌。以大音声遍诸佛土。而白佛言。世尊。释迦如来本愿因缘。生怜愍故。于此具足五滓世界谤法众中。得成阿耨多罗三藐三菩提。以怜愍故。说三乘法脱三恶道。复为无量无边菩萨。说无生忍。不断十方诸佛种性。是故我当于未来世至心拥护。令释迦法久住不灭。令诸魔众不得其便。我终不坏如来正法。若无持者佛法则灭。若诸四众无说听者法则衰灭。若未来世。善男子善女人。修立三业绍三宝性。为坏三界诸恶烦恼。修行正道。能坏众生三恶道苦。一切魔众无能为也。唯愿十方无量诸佛。施我功德智慧二力。我欲诵咒。为坏一切恶魔眷属。时十方佛同共赞言。善哉善哉。时太白魔即说咒曰。
　　阿摩犁(一)阿汉呿咩(二)阿阇婆[(口*皮)/女](三)阿阇婆婆(四)阿阇婆婆(五)牟罗娑犁(六)脾也呿娑[口*仚](七)阇摩娑犁(八)呵呵(九)呵呵(十)呵呵(十一)伽罗娑吒(十二)阇囊却伽(十三)若蛇却伽(十四)比若蛇娑呿伽(十五)阿牟叉逻(十六)叉叉(十七)叉叉(十八)叉叉(十九)牟逻婆呵呿迦(二十)莎呿若(二十一)莎波利婆多(二十二)牟逻(二十三)阿若若(二十四)战陀修利蛇若若(二十五)婆提若若(二十六)那婆呵若若(二十七)呿逻叉若若(二十八)那波逻若若(二十九)复多拘知若若(三十)多哆多若若(三十一)萨菩婆比若若(三十二)逻提悉多若若(三十三)遮居逻摩频婆多叉婆(三十四)叉摩摩(三十五)叉波若(三十六)差比多(三十七)摩罗比沙蛇(三十八)莎呵
　　说是咒时地六种动。一切魔众心生怖畏。一切天人。乃至迦罗富单那皆离怖畏。得不退转菩提之心。尔时魔王问坚意言。善男子。是太白魔王从何处来。有何等力。而能破坏一切魔众及诸黑业。增长瞿昙断灭之法。我今睹见心欲变吐。四方皆闇身心苦痛。而彼见之甘乐爱著。唯愿怜愍为我说之。坚意菩萨言。波旬皆是一切诸佛威神。令是太白有如是力。以是力故坏诸魔众。增长如来无上正法。是太白菩萨所有德力。乃至人天无能坏者。波旬。汝于三宝宜应生信发菩提心远离一切身口意恶。波旬言。大士。我今方欲造成种种身口意恶。实不能发菩提之心。

　　　　大方等大集经宝幢分中旷野鬼品第十二

　　尔时旷野菩萨即现鬼身。散脂菩萨即现鹿身。慧炬菩萨现猕猴身。离爱菩萨现羖羊身。尽漏菩萨现鹅王身。如是五百诸菩萨等各各现受种种诸身。其身悉出大香光明。一一菩萨手执灯明。为欲供养十方诸佛。尔时疑心菩萨。至心观察是五百人。即知悉是菩萨大士。语旷野鬼言。善男子。汝等何故现如是身供养诸佛。旷野鬼言。善男子。往古过去九十一劫。有佛世尊。号毗婆尸如来应正遍知明行足善逝世间解无上士调御丈夫天人师佛世尊。我于尔时。与如是等同一父母共为兄弟。受持五戒勤修精进。聪明智慧心乐善法。种种供具供养彼佛。既供养已。皆发阿耨多罗三藐三菩提心。为欲调伏一切众生。尸弃。毗舍浮。鸠留孙佛。亦复如是。皆供养已。散脂大士于彼佛前立大誓愿。愿我来世以鬼神身教化众生。若有弊恶恶鬼众生。我当演说三乘之法而调伏之。乃至无量恒河沙等恶鬼恶兽悉令调伏。然后乃当成就阿耨多罗三藐三菩提。亦有一万二千大鬼。于此世界发大誓愿调伏众生。尔时我复发大誓愿。若有恶鬼。欲坏如来如是正法。我当治之。是故我受如是鬼身。若有恶鬼。能杀众生。令其心乱。恶心杀害。深著邪见。能令刹利婆罗门毗舍首陀乱心作恶。于国土中移转日月。错易年岁使国荒乱。寒暑失所变改时节。降恶风雨谷米不登。及坏一切树木果子。愿我悉能调伏教化令住三乘。我亦不害夺其命根。同其受身。与共软语言谈戏笑。以三乘法而教化之令离恶道。若有众生远离善法。行身口意不善之业。舍是身已生三恶道。或有杂作善恶诸业。是人舍命则受鬼身。是故尔时。恶鬼滋多善鬼鲜少。是故我欲调伏恶鬼现受是身。亦令刹利婆罗门毗舍首陀远离恶心。善男子。有金刚槌咒。以是咒力。一切恶鬼于彼四姓不能为恶。善男子。若有都邑城村聚落有是咒处。一切恶鬼无能为也。是处众生皆修慈心。远离一切不善之事恶病恶雨亢旱斗诤。乃至鸟兽皆生善心。远离一切诸恶怖畏。我今于此十方佛前发大誓愿欲说是咒。尔时释迦如来告旷野鬼善男子。十方诸佛。今已施汝神通之力。便可说之。时旷鬼即起合掌而说咒曰。
　　豆摩(一)　豆摩(二)　陀摩(三)　陀摩(四)　豆摩(五)　豆摩(六)　那那罗(七)　尼罗(八)　尼罗(九)　究吒尼(十)　究吒尼(十一)　摩诃究吒尼(十二)　吒吒吒株(十三)　摩诃吒吒吒(十四)　阿娑婆(十五)　阿比(十六)　利尼(十七)　利尼(十八)　摩诃利尼利尼(十九)　利弥(二十)　利弥(二十一)　利弥(二十二)　陀利蓰(二十三)　摩诃利蓰(二十四)　首流首流(二十五)　摩诃首流首流(二十六)　首流多(二十七)　摩诃首流首流(二十八)　郁究摩(二十九)　仇摩(三十)　仇摩(三十一)　仇摩那(三十二)　利弥(三十三)　利弥(三十四)　希利(三十五)希利(三十六)　希利(三十七)　希利(三十八)　希利(三十九)　希利(四十)　希利(四十一)　希利(四十二)　希利(四十三)　希利(四十四)　希利(四十五)　希利(四十六)　
尼弥
(四十七)　尼弥(四十八)　希尼(四十九)　希尼(五十)　牟尼(五十一)　牟尼(五十二)　牟提尼(五十三)　
娑逻娑逻娑逻吒(五十四)　
路迦那利也(五十五)　只儜(五十六)　
只儜(五十七)　时儜力
沙婆(五十八)　时那(五十九)　时那(六十)　时那逻沙婆(六十一)　莎呵
　　世尊。随有国土诵此咒处。彼诸恶鬼虽闻是咒。于诸众生。犹怀恶心凶暴难伏。不受法教不起慈心者。我为是等诸恶鬼故。更说此咒以调伏之。
　　阿车(一)阿车(二)牟尼(三)牟尼(四)尼休休(五)牟尼(六)牟尼(七)摩那逻沙婆(八)休休(九)阿尼罗那荼(十)阿多但荼(十一)阿多阿提(十二)流咤(十三)希尼(十四)希尼(十五)希利(十六)希利(十七)希利(十八)希利(十九)希利(二十)希利(二十一)希利(二十二)希利(二十三)郁仇摩(二十四)仇摩(二十五)仇摩(二十六)仇摩(二十七)希梨(二十八)希梨(二十九)希梨(三十)尼利(三十一)尼利(三十二)摩诃尼梨(三十三)三牟陀呼呿(三十四)阿吒(三十五)阿吒(三十六)阿吒(三十七)陀罗咩呿(三十八)叉[(口*皮)/女]呿(三十九)叉[(口*皮)/女]呿(四十)卑利痴比(四十一)阿波(四十二)泯阇(四十三)婆由(四十四)阿迦奢(四十五)啅啅啅(四十六)究脾(四十七)婆穷脾(四十八)阿叉穷脾(四十九)视靴穷脾(五十)萨多伽穷脾(五十一)逻阇穷脾(五十二)萨多兜穷脾(五十三)莎呵

　　　　大方等大集经宝幢分中还本品第十三

　　于是十方无量诸佛。各各欲还本佛世界。其地即时六种震动。上虚空中雨种种华。微妙伎乐不鼓自鸣。种种诸香而以供养一切大众。悉共合掌礼敬诸佛。尔时梵天白月香佛言。世尊。是谁神力成几福德。于未来世能信受持读诵书写如是经典。梵天。皆是十方现在诸佛。本愿力故破坏魔众。除国霜雹暴风恶雨。护持正法。为调众生宣示正道。亦是诸佛本愿力故。来世众生成就十法。能于未来护持正法。是人亦为诸天所护梵天。若有人能具足念心善意方便。是人则能拥护正法。不贪五欲常修习空。忍辱如地得深大忍。以四摄法摄取众生。此彼无碍。修行清净菩提道行宝幢三昧。如是之人。于未来世能护正法。书写受持读诵解说。是人舍身得见十方现在诸佛及比丘僧诸菩萨等。亦闻诸佛所说妙法。闻已即得圣人喜乐。灭除一切不善之法。得生清净诸佛国土。常闻演说大乘经典。终不生于五滓世界。常得亲近娑婆世界如是诸佛。是人于后余五十年。以佛力故。则能护持如来正法。尔时释迦牟尼佛告梵天言。随是经典流布之处。其土则无一切恶事恶雨疾病。受者听者身无患苦。衣食无乏。尔时华幢佛告诸大众。若以满此娑婆世界微妙七宝施十方佛。不如有人于佛灭后余五十年受持读诵书写是经。所得福多先福德。佛复告大众。假使有人。以恒河沙等上妙七宝施十方佛。不如有人于佛灭后余五十年受持读诵书写是经所得福多。佛说是已。诸天世人闻已欢喜信受奉行。

　　　　大方等大集经卷第二十一

　　安伽逻(一)　安伽逻(二)　半伽逻(三)　婆婆伽逻(四)　婆逻[(口*皮)/女]伽逻(五)　婆蛇比呵(六)曼啰婆毗(七)　阿[口*企](八)　阿呿婆泠(九)　题咩(十)　度慕泯(十一)　翘婆知(十二)　翘由离(十三)　三摩婆阿尼(十四)　三摩多婆提泠(十五)　阿弥(十六)　阿移(十七)　陀摩翘阇(十八)　弥啰[少/兔]破梨(十九)　破罗波泯(二十)　伽泞(二十一)　伽耶婆[這-言+羼]泯(二十二)　希利(二十三)　希提(二十四)　希罗(二十五)　翘希罗(二十六)　谵婆提(二十七)　婆迦斯(二十八)　咤迦泯(二十九)　咤伽嘙罗泯(三十)　伽那嘙呵泯(三十一)　希利泯(三十二)　尸利泯(三十三)　频地利嘙泯(三十四)　具婆希(三十五)　酬泠(三十六)　弥啰酬泠(三十七)　酬蓰(三十八)　阿其离(三十九)　阿婆弥(四十)婆利也(四十一)　多哆且(四十二)　富流(四十三)　希利(四十四)　战地离(四十五)　摩陀弥(四十六)　陀弥(四十七)　究周流(四十八)　牟周流(四十九)　阿遮吒(五十)　至利(五十一)　至弥利(五十二)　遮婆呵(五十三)　周婆(五十四)　周娄(五十五)　迷啰嘙呵(五十六)　究娄(五十七)　婆罗究洞(五十八他公切)　究侗(五十九)　摩诃婆逻娑(六十)　[豆*斤]侗(六十一)　[豆*斤]侗(六十二)　摩诃萨哆希力陀蛇(六十三)　富罢(六十四)　修富罢(六十五)　度摩波利呵利(六十六)　呵婆移(六十七)　流之泞(六十八)　迦逻叉(六十九)　阿陀摩兜(七十)　比婆呵(七十一)　提提利(七十二)　摩摩利(七十三)　波舍呿(七十四)　或或逻(七十五)　路迦比那蛇迦(七十六)　婆时利(七十七)　嘙时罗陀吟(七十八)　婆时离陀提(七十九)　斫迦罗婆时离(八十)　遮居离(八十一)　遮迦罗嘙提(八十二)　陀吟(八十三)　陀吟(八十四)　婆泠(八十五)　牟离咤吟(八十六)　休休吟(八十七)　多伽频婆吟(八十八)　舍利奢(八十九)　流流周(九十)　之利周利(九十一)　牟吟慕陀吟(九十二)　慕荼泞(九十三)　慕荼泞(九十四)　伽伽罗尼(九十五)　牟荼泞(九十六)　散婆逻牟荼泞(九十七)　提提罗蛇尼(九十八)　摩醯首罗逻蛇尼(九十九)　律师婆尼(一百)　陀逻嘙至(百一)　战荼逻素咩(百二)　萨婆萨写阿提[口*悉]多(百三)　车陀兜嘙阿那(百四)　摩弥尼(百五)　嘙逻逻提(百六)　乌阇其离(百七)　比比那(百八)　嘙那诃逻(百九)　复佛吟(百一十)　仇留(百一十一)　仇留(百一十二)　牟留(百一十三)　牟留(百一十四)　希希(百一十五)　希希(百一十六)　阿逻(百一十七)　阿逻(百一十八)　迦迦荼嘙呵(百一十九)　希希多(百二十)　阿由那(百二十一)　鞬荼谵婆斯(百二十二)　竭陀尼(百二十三)　阿嘙阿呵泞(百二十四)　末力伽比流(百二十五)　破罗萨哆(百二十六)　阿路沙嘙提(百二十七)　希利希利(百二十八)　夜哆婆阇蛇(百二十九)　莎其罗(百三十)　夜哆波兰遮(百三十一)　希力陀婆呵(百三十二)　萨多波利嘙嘙(百三十三)　末力伽毗卢呵尼(百三十四)　阿遮逻佛提(百三十五)　陀蛇波罗逻遮波遮蛇(百三十六)　宾荼希力陀蛇(百三十七)　战陀逻嘙逻泞(百三十八)　阿遮吟输陀泞(百三十九)　波逻冀逻摩力伽(百四十)　伊逻(百四十一)　婆逻冀逻摩力伽(百四十二)　伊逻(百四十三)　伊利吟(百四十四)　波腊脾(百四十五)　婆罗嘙逻泯(百四十六)　萨婆逻多哆(百四十七)　萨多[少/兔]竭脾(百四十八)　阿那嘙逻那伏律泯(百四十九)　阿罗荼(百五十)　安伽吟(百五十一)　舍弥尼(百五十二)　比婆罗婆俞希(百五十三)　阿希多(百五十四)　阿婆希(百五十五)　尼逻嘙蛇嘙(百五十六)　阿之罗末力伽(百五十七)　逻嘙那(百五十八)　罗仇婆吟(百五十九)　犁勒那朋舍(百六十)　陀摩伽蛇(百六十一)　阇罗战陀(百六十二)　三牟陀罗嘙提(百六十三)　摩诃复多脾比伽嘙三牟陀(百六十四)　陀罗尼牟陀离那(百六十五)　摩呿牟陀逻(百六十六)　娑逻婆提(百六十七)　思比陀牟陀(百六十八)　阿嘙多尼(百六十九)　婆婆多尼(百七十)　慕迦逻(百七十一)　比豆多逻斯那(百七十二)　厕提牟地离都思(百七十三)　移迦之(百七十四)　卑利痴比迦蛇(百七十五)　嘙呵嘙呵冀荼(百七十六)　迦嘙咤(百七十七)　尼罗波罗提多希力陀陀蛇(百七十八)　三牟陀多陀罗尼(百七十九)　陀罗(百八十)　陀罗(百八十一)　陀罗(百八十二)　弹提罗(百八十三)　弹提罗休尼罗萨婆希力陀蛇勿陀离都思阇咤(百八十四)　阇婆咜(百八十五)　阇呿[(口*皮)/女]咤(百八十六)　修摩提(百八十七)　摩提(百八十八)　摩诃复多勿陀离多(百八十九)　易翘之散迦罗(百九十)　婆荼蛇多那尼(百九十一)　首力多复多(百九十二)　伊弥尼弥尼(百九十三)　婆遮尼(百九十四)　输沙萨遮尼(百九十五)　牟地离多遮利也何提咩那(百九十六)　婆比哆(百九十七)　阿那若哆(百九十八)　摩诃富若三牟遮蛇[(口*皮)/女]多罗摩呵加留尼迦牟地离多(百九十九)　萨婆三藐波罗提般(二百)　至逻阇罗兜(二百一)　萨[(口*皮)/女]尼梨(二百二)　萨婆牟尼婆罗沙娑摩诃迦留那三摩提若那若那婆离难(二百三)　咩啰多竭毗(二百四)　比利也比利也(二百五)　婆梨那提[口*悉]多(二百六)　萨婆复都波蛇(二百七)　娑呵(二百八)


　　　　大方等大集经卷第二十二

　　　　北凉天竺三藏昙无谶译

　　虚空目分第十之一初声闻品第一

　　尔时世尊故在欲色二界中间大宝坊中。与无量比丘僧诸大菩萨。围绕说法。时舍利弗目揵连等。出家未久。以舍利弗目连因缘。说声闻法杂四真谛。尔时众中有诸人辈。本是外道。诸根闇钝自谓有智。起大憍慢。增长色慢欲慢无明慢胜慢非法慢。未得第二第三第四沙门果证。是故如来为如是等。宣说中道。为离如是恶烦恼故。如来说是中道义时。如是诸人各各论说断见我见。尔时世尊即作是念。哀哉诸人本外道故。虽入佛法犹生大慢。于未得中而生得想。于未知中而生知想。于如来法中而不修行。虽顺四谛而不能得四无碍智。乃至不得第四果证。尔时世尊二手举捉瞻婆华鬘。发大誓愿。以愿力故。于华鬘中出生四宝。一帝释宝。二天光宝。三金刚光宝。四胜诸光宝。一一宝中出大光明。遍照此间娑婆世界。光明出已掷之虚空。时华鬘中说是偈言。
　　虽除须发不去结　　被服染衣不离染
　　示佛为师不随教　　如是之人污大众
　　如来宣说正法时　　而复不能至心听
　　是人不得真实义　　亦不能离诸烦恼
　　若能睹见实法性　　是能破坏无明慢
　　若有亲近善知识　　是人速得甘露味
　　若能呵责于生死　　是则能得到彼岸
　　是人具足戒多闻　　亦具禅定智慧聚
　　若人欲坏烦恼魔　　远离阴魔及死魔
　　摧伏天魔诸眷属　　常当亲近无上尊

　　说是偈已。声闻弟子有憍慢者。咸作是念。如来知我并有污心。是故为我说如是偈。即时心中生大惭愧。及四天下佛诸弟子。亦复如是生惭愧心。于一念顷悉来集会。尔时无量百千万亿声闻大众悉来聚集。于是佛知众会已定。即为宣说杂四真谛。时此宝鬘直往南方。过九万二千恒河沙等诸佛世界。彼有世界名金刚光藏。其土众生具足五滓。有佛世尊。号金刚光明功德如来应正遍知明行足善逝世间解无上士调御丈夫天人师佛世尊。亦为四众宣说如是杂四真谛法。而彼会中有诸菩萨声闻四众比丘比丘尼优婆塞优婆夷。见是宝鬘大光明已。观察四方。仰见宝鬘在佛顶上虚空中住。即白佛言。世尊。如是宝鬘从何处来。谁之所遣。彼佛答曰。善男子。北方去此。九万二千恒河沙等诸佛世界。彼有世界名曰娑婆。有佛世尊号释迦牟尼如来应正遍知明行足善逝世间解无上士调御丈夫天人师佛世尊。亦为具足五滓众生。宣说开示杂四谛法。如我今于此土无异。善男子。彼佛世界所有众生甚大痴闇粗犷轻躁。生大憍慢多作恶业难调难解。是故释迦牟尼如来。为此大集于大集中演说正法。为坏如是诸大恶事。彼世界中所有众生。于未得中而作得想。于未证中而作证想。于未修中而作修想。是故彼佛为大众说法。如法修行。为坏如是大憍慢故。为得尽智及无生智。将欲宣说虚空目法行。为得声闻缘觉佛果。欲开如来无上法藏。是故彼佛遣此宝鬘。从我索欲我今与之。并欲以是法目陀罗尼赠彼为信。能作无量微妙大明能干一切诸恶烦恼。能持一切所闻不忘能净一切心之垢污。能护一切诸善禁戒。能入一切大智慧中。能护一切无上三昧。能护己心生他喜心。受持圣法远离诸病。所求之法如愿即得。增长一切资生所须。亦能长养一切善根。能调恶王及以四姓。诸恶鬼神鸟兽水虫。护持一切诸善根本。能得如来一切诸法。乃至能得十八不共。是故我今。欲遣如是法目陀罗尼至彼世界与释迦如来。即告金刚山童子言。善男子。汝可往彼娑婆世界称我名字问讯彼佛。金刚光明功德如来。以此法目陀罗尼门远赠世尊。金刚山童子言。世尊。善哉善哉。我亦欲往礼觐彼佛。并欲启受所未曾闻虚空目法门。尔时复有六万亿菩萨摩诃萨八十千亿声闻大众。同声而言。世尊。我等亦欲诣彼世界礼觐彼佛。并欲启受所未曾闻虚空目法门。唯愿如来加我神力令得往返。彼佛答言。善哉善哉。诸善男子。宜知是时。是金刚山童子者。能调伏汝。即是汝等善知识也。尔时彼佛。即告金刚山童子言。善男子。谛听谛听。我当为汝宣说如是法目陀罗尼。即说咒曰。
　　阿[(口*皮)/女](一)阿[(口*皮)/女](二)阿[(口*皮)/女](三)若那蛇咤(四)摩诃摩呿(五)三摩呿呿[(口*皮)/女][(口*皮)/女](六)树提(七)阿咃(八)那[(口*皮)/女]那蛇泞(九)佛阇罗哆(十)安豆赖哆(十一)阇逻迦哆(十二)阿那耨德叉(十三)凡浮婆(十四)那婆荼婆(十五)勒叉卢战那(十六)莎致呿婆(十七)陀逻尼叉阇(十八)波逻迦啅婆(十九)鞞那叉(二十)婆那鞞吼(二十一)阿那迦呿(二十二)战荼咩修(二十三)波陀呿多(二十四)修卢遮那(二十五)卢战那婆(二十六)卢遮蛇若婆婆斯(二十七)莎呵(二十八)
　　善男子。汝当受持读诵书写是陀罗尼。往彼世界问讯释迦牟尼如来。如我辞曰。四部弟子乐受法不。四姓之人能供养不。众生之心不浊乱不。常能亲近于如来不。复能尊重赞叹佛不。增广流布佛正法不。金刚光明功德如来。以此法目陀罗尼门远赠世尊。能作大明。干焦一切诸恶烦恼。乃至获得如来十八不共之法。时金刚山童子。受持读诵书写如是陀罗尼已。告诸大众。若欲往彼娑婆世界觐见释迦牟尼如来。并欲启受所未曾闻虚空目法门者。应当远离一切色想。亦莫念于分别之相。常当修集虚空之相。远离一切取舍等相。放舍一切尘劳等相。解诸结缚专念虚空。尔时大众咸作是言。善哉善哉。善男子。即前礼佛礼已。系念观虚空相。于一念顷即来至此娑婆世界。觐见释迦牟尼如来。头面礼足供养恭敬。尊重赞叹右绕三匝。却在一面合掌而立。是时宝鬘复往西方。过八万亿诸佛世界。彼有世界。名曰慧闇。具足五滓。有佛世尊。号曰智幢如来应正遍知明行足善逝世间解无上士调御丈夫天人师佛世尊。亦为四众宣说如是杂四谛法。彼时会中有诸菩萨声闻四众比丘比丘尼优婆塞优婆夷。见是宝鬘大光明已。观察四方。仰见宝鬘在佛顶上虚空中住。即白佛言。世尊。如是宝鬘从何处来。谁之所遣。彼佛答言。善男子。东方去此。八万亿诸佛世界。彼有世界名曰娑婆。具足五滓。有佛世尊。号释迦牟尼十号具足。亦为四众宣说开示杂四谛法。如我今于此土无异。乃至欲开如来法藏。是故彼佛遣此宝鬘。从我索欲我今与之。并欲赠彼净目陀罗尼。能作大明干焦烦恼。乃至能得如来十八不共之法。是故我今。欲遣如是净目陀罗尼至彼世界赠彼如来。彼佛即告胜幢童子。汝可往彼娑婆世界称我名字问讯彼佛。并以如是净目陀罗尼门。远相赠遗。时彼众中复有无量菩萨声闻。同声而言。善哉世尊。我等亦欲诣彼世界礼觐彼佛。并欲听受所未曾闻虚空目法门。乃至彼佛即说咒曰。
　　蜜呵(一)蜜呵(二)蜜呵(三)蜜呵(四)阿婆蜜呵(五)萨多蜜呵(六)修婆舍蜜呵(七)那婆蜜呵(八)修破婆(九)阿能伽提比叉(十)阇蛇私罗(十一)那罗乌难(十二)呿婆波啰(十三)那逻逻禅(十四)修叉(十五)翅奢私罗(十六)阿婆罗私摩(十七)摩诃厕提阇那(十八)阿那叉陀(十九)阿婆呿伽(二十)那由多文陀(二十一)娑婆逻(二十二)阿若伽伽(二十三)萨遮首留婆竭婆车那(二十四)莎呵(二十五)
　　善男子。汝当受持读诵书写是陀罗尼。往彼世界。乃至一面合掌而立。是时宝鬘复至北方。过九万九亿诸佛世界。彼有世界名曰为常具足五滓。有佛世尊。号发光功德。十号具足。亦为四众宣说开示杂四谛法。而彼会中有诸菩萨声闻四众比丘比丘尼优婆塞优婆夷。见是宝鬘大光明已。观察四方。仰见宝鬘在佛顶上虚空中住。即白佛言。世尊。如是宝鬘。从何处来。谁之所遣。彼佛答言。善男子。南方去此。九万九亿诸佛世界。彼有世界名曰娑婆。具足五滓。有佛世尊。号释迦牟尼十号具足。亦为四众宣说开示杂四谛法。如我今于此土无异。乃至欲开如来法藏。是故遣此四宝华鬘。从我索欲我今与之。并欲赠彼光目陀罗尼。能作大明干焦烦恼。乃至能得如来十八不共之法。是故我今。欲遣如是光目陀罗尼。至彼世界赠彼如来。彼佛即告胜意童子。善男子。汝可往彼娑婆世界称我名字问讯彼佛。以是光目陀罗尼远相赠遗。时彼众中。复有无量菩萨声闻。同声而言。善哉世尊。我等亦欲诣彼世界礼觐彼佛。并欲启受所未曾闻虚空目法门。乃至彼佛即说此陀罗尼。
　　阇婆摩(一)阇婆摩(二)阇婆摩(三)阿拘卢吒(四)比婆阇婆(五)摩诃陀摩(六)呿婆(七)阿逻阇(八)散菩陀若呿婆(九)阿逻阇[(口*皮)/女]婆(十)三牟婆逻[(口*皮)/女]婆(十一)三摩逻[(口*皮)/女][(口*皮)/女](十二)阇[(口*皮)/女][(口*皮)/女][(口*皮)/女][(口*皮)/女](十三)阇提叉蛇婆婆(十四)摩希阇婆涅畔陀(十五)比牟遮婆婆(十六)那蛇那婆婆(十七)遮颰婆婆(十八)输卢多婆婆(十九)其浪那婆婆(二十)靴婆婆(二十一)迦蛇婆婆(二十二)质多婆婆(二十三)三牟陀婆婆(二十四)提逻那婆婆(二十五)嗔那修留提婆婆(二十六)莎呵
　　善男子。汝当受持读诵书写是陀罗尼往彼世界。乃至一面合掌而立。是时宝鬘复至东方。去此六万千亿佛土。彼有世界名曰宝顶。具足五滓。有佛号曰宝盖光明功德。十号具足。亦为四众宣说开示杂四谛法。而彼会中有诸菩萨声闻四众比丘比丘尼优婆塞优婆夷。见是宝鬘大光明已。观察四方。仰见宝鬘在佛顶上虚空中住。即白佛言。如是宝鬘从何处来。谁之所遣。彼佛答言。西方去此。六万千亿诸佛世界彼有世界。名曰娑婆。具足五滓。有佛世尊。号释迦牟尼十号具足。亦为四众宣说开示杂四谛法。如我今于此土无异。乃至欲开如来法藏。是故遣此四宝华鬘。从我索欲我今与之。并欲赠彼圣目陀罗尼。能作大明干燋烦恼。乃至能得如来十八不共之法。是故我今欲遣如是圣目陀罗尼至彼世界赠彼如来。即告虚空声童子。善男子。汝可往彼娑婆世界称我名字问讯彼佛。并以如是圣目陀罗尼远相赠遗。乃至复有无量菩萨声闻大众。同音而言。善哉世尊。我等亦欲诣彼世界礼觐彼佛。并欲启受所未曾闻虚空目法门。乃至彼佛即说此陀罗尼。
　　阿罗摩(一)阿罗摩(二)阿罗摩(三)阇蛇逻阇(四)首路罗阇(五)伽阇手(六)[(口*皮)/女]逻遮罗(七)阿尼遮(八)阿呿莎逻(九)呿伽莎阇那(十)那乌诃(十一)那逻咃(十二)那乌诃(十三)摩醯首逻遮摩(十四)阿摩昵(十五)阿蛇莎利逻(十六)遮[颱-台+秋]遮摩(十七)遮[颱-台+秋]散遮[颱-台+秋]那(十八)那[(口*皮)/女](十九)那婆摩阇(二十)阿[(口*皮)/女]呿[(口*皮)/女](二十一)车婆那婆呿伽禅头(二十二)娑罗战陀罗(二十三)摩醯首逻尼罗那[(口*皮)/女](二十四)萨陀摩叉蛇(二十五)莎呵
　　善男子。汝当受持读诵书写是陀罗尼往彼世界。乃至一面合掌而立。时四童子变此世界。地平如掌。香华幡盖七宝具足为供养佛。一切天宫阿修罗宫悉为震动。诸天悦豫多受喜乐。咸以香华七宝幡盖种种伎乐供养于佛。时四童子作如是等。供养佛已。上升虚空高七多罗树。各执四宝说偈赞叹。
　　佛是清净大法王　　为诸众生说甘露
　　于诸众生心如地　　大宝商主愍一切
　　为众生说清净法　　令离诸苦及烦恼
　　如来心等如虚空　　其语微妙知真道
　　具足戒禁及智慧　　永灭烦恼降甘露
　　为渴法者出恶世　　智炬大明能坏闇
　　虽无修集八圣道　　及以证得解脱者
　　如来犹故生怜愍　　施诸人天净法眼
　　能度众生生死岸　　能施无上七财宝
　　能令众生悔生死　　具修三十七助道
　　法宝久失佛今示　　是故得名无上尊
　　四方众生已大集　　唯愿怜愍转法轮

　　尔时一切无量大众心生欢喜。各作是言。如是无量无边众生从何处来。威仪清净具无量德。惭愧智慧皆悉成就。我从昔来未曾睹见如是妙色五通大仙。尔时世尊告憍陈如比丘。憍陈如。四方多有无量菩萨。悉来集会。为听法故。今当至心清净其意。尔时世尊以微妙音告四童子。诸善男子。善来甚快。从何方面何处而来。时四童子敬礼佛足周匝围绕。尔时金刚山童子言。世尊。南方去此。九万二千亿恒河沙等诸佛世界。彼有世界。名金刚光藏。具足五滓。有佛世尊。号金刚光明功德如来。十号具足。今现在为诸众生。宣说开示杂四谛法。彼佛劝我至此世界。问讯世尊。并欲听受虚空目法门。世尊。彼金刚光明功德如来。致敬殷勤。问讯世尊。并遗如是陀罗尼。能作大光明干焦烦恼。乃至能得如来十八不共之法。即于佛前说如是咒。乃至四童子亦复如是。说是咒已。其地即时六种震动。一切龙王各作是言。我等亦当共至佛所。尔时东方有二龙王。一名牛护。二名宝护。是二龙王与六万龙王。南方亦二。一名为月。二名婆修。与七万龙王来至佛所。头面敬礼。前白佛言。世尊。我等皆能受持读诵书写如是法目陀罗尼。若有比丘比丘尼优婆塞优婆夷。受持读诵书写如是法目陀罗尼者。我等皆当诚心守护。西方北方亦复如是。尔时世界一一各有十万龙王。来至佛所头面礼敬。尔时龟兹国土有一龙王。名曰海德。是阿那婆达多龙王弟。与九万龙王。于阗国土有一龙王。名乐藏宝。亦是阿那婆达多龙王弟。与万八千龙王。波罗越国有一龙王。名曰山德。亦是阿那婆达多龙王弟。与二万龙王。师子国土有一龙王。名曰宝藏。与四万八千龙王。毗茶国土有一龙王。名曰长发。与四万二千龙王。念蜜奢山有一龙王。名曰婆修吉。与八千龙王。乌苌国土有一龙王。名阿钵罗罗。与二万五千龙王。乾陀罗国有一龙王。名伊罗钵多。与三万龙王。真丹国土有一龙王。名曰三角。与万八千龙王。难陀龙王。优波难陀龙王。亦与无量龙王。共至佛所头面礼敬。白佛言。世尊我等皆能受持读诵书写如是陀罗尼门。乃至不忘不失一字。佛言。善哉善哉。善男子。汝等真实能护正法。尔时世尊。告正语天女。天女。汝能守护我正法不。世尊。如来在世及灭度后。是陀罗尼流布之处我当守护。有受持者随其所求我当与之。若复有欲见我身者。我当现之。世尊。若有比丘比丘尼优婆塞优婆夷欲见我者。当净其身持戒精进。于一日中三时洗浴。断食三日独在静处若佛像边。若在塔中。若处静室。以妙香华种种幡盖及诸味浆供养于佛。面正东向读诵如是陀罗尼句。
　　[(口*皮)/女]吒置(一)[(口*皮)/女]吒置(二)休娄(三)休娄(四)屯豆娄(五)屯豆娄(六)呿吒(七)呿吒(八)比莎诃
　　是时四众。诵是陀罗尼已我当随诸四众之所愿。求我悉当令一切成就。若我不来。即为欺诳十方诸佛。亦莫令我成阿耨多罗三藐三菩提。尔时佛告罗睺阿修罗王。毗摩质多阿修罗王。毗娄遮那阿修罗王。我今以此净目陀罗尼。付嘱汝等。何以故。汝有大力。若有众生不信三宝。能令信故。诸阿修罗言。善哉世尊。我等护持。若有四众比丘比丘尼优婆塞优婆夷。若佛在世。若灭度后。受持读诵书写广说是陀罗尼。我于是等能施八事。何等为八。一者健行。二者乐听受法。三者心无怖畏。四者常明无闇。五者善愿具足。六者解脱。七者具足辩才。八者善法增长。世尊。若阿修罗父母兄弟妻子眷属。恼是人者我等当治。若我不于此世界中护佛法者。则为欺诳十方诸佛。尔时世尊观四众已。告憍陈如比丘。憍陈如。一切大众甚乐闻法。无量世界无量众生。悉为法故来集于此。咸皆欲知法行方便。成大智慧。远离贪欲一切烦恼。真实了知法行方便。时憍陈如白佛言。善哉世尊。诚如圣教。世尊。四方世界。无量菩萨。悉持四佛所与欲来并欲启受虚空目法行。今正是时唯垂怜愍。为众生故而宣说之。世尊。所言法行。法行比丘。云何名为法行比丘。唯愿世尊。分别演说法行比丘。佛言憍陈如。至心谛听当为汝说。若有比丘。读诵如来十二部经。谓修多罗。乃至优婆提舍。是名乐读。不名法行。复有比丘。读诵如来十二部经。乐为四众敷扬广说。是名乐说。不名法行。复有比丘。读诵如来十二部经。能广演说思惟其义。是名思惟。不名法行。复有比丘。受持读诵十二部经。演说思惟观其义理。是名乐观。不名法行。憍陈如。若有比丘能观身心。心不贪著外一切相。谦虚下意不生憍慢。不以爱水溉灌业田。亦不于中种识种子。灭觉观心境界都息。永离烦恼其心寂静。如是比丘。我则说之名为法行。如是比丘。若欲获得声闻菩提缘觉菩提如来菩提。即能得之。憍陈如。如工陶师埏埴调泥。置之轮上随意成器。法行比丘亦复如是。憍陈如。若有比丘修法行者。当观三事。一者身。二者受。三者心。观三事已得二种智。一者尽智。二者无生智。憍陈如。云何尽智。云何无生智。知尽烦恼名为尽智。知尽有支名无生智。复次无行行智名曰尽智。无行果智名无生智。尽诸使智名曰尽智。尽烦恼智名无生智。复次知尽诸行名曰尽智。尽一切有名无生智。分别尽物是名尽智。知诸缚解名无生智。知尽根界名曰尽智。知尽缘界名无生智。不觉观烦恼名曰尽智。不觉观果报名无生智。复次尽三地智名曰尽智。尽一切漏名无生智。复次我生已尽梵行清净。名曰尽智。更无余有名无生智。如是二智即名一智。亦名一行知于三道。若有比丘能断三道。是名法行。能作是观。是观心受。云何比丘能观察身。若有比丘观息出入。是名观身观受观心。云何名为观息出入。息入出者。名阿那波那。入名阿那。出名波那。观于出入如门如向。若有比丘能如是观。是名法行。若有比丘能观能数。随息入出冷暖长短。若遍满身。系心鼻端。能观新故。分别诸相能观生坏。求舍摩他善入于定。亦能观察息之粗细。乃至观于内身。身作身想。是名比丘修于法行。憍陈如。修数息时获得二事。一者离恶觉观。二者观息相貌。修集随时亦得二事。一者专念念心。二者离善觉观。观于冷暖亦得二事。一者分别出入。二者观心数相。修观身时亦得二事。一者身轻。二者心轻。转观生灭亦得二事。一者知一切法是无常相。二者知一切法是无乐相。善男子。法行比丘念入出息系心一处。云何数减。二数为一。三数为二。乃至十数为九是名数减。云何数增。一数为二。乃至九数为十。是名数增。何故修增。坏一切觉观故。得初禅时观息入出。及以心相。初禅五支。一觉。二观。三离生喜。四者受乐。五者定。具五支时离贪恚痴。若有比丘具是五支。是名法行。远离五事成就五事。修集梵行成大功德。憍陈如。若有比丘能得二禅。名为法行。若有比丘观息出入。系心一处远离喜乐。得第三禅不喜不乐。何以故。一心系念息入出已。远离喜乐得第四禅。若有比丘观息入出则观五阴。若观五阴是名法行。若比丘见一切法行生灭。乃至见一切烦恼生灭。是名法忍。若比丘见眼空。乃至见意识空。是名空忍。若比丘见眼无相。乃至见意识无相。是名无相忍。若比丘不愿于眼乃至意识。是名无愿忍。若比丘观苦异乐异不苦不乐异。是名中谛忍。若为众生行于生死。如是名为随上谛忍。云何随忍随根随力随于觉观乃至随涅槃。于如是法心不著者。是名信忍。是名为信。不名信根。若摄身心不令造恶。是为精进。不名进根。若能专念如是等法。是名为念。不名念根。心心数法能系一缘。是名为定。不名定根。若能不观如是等相。是名为慧。不名慧根。若观如是无根。是名法行。
　　憍陈如。若有比丘观于顶法世第一法。观三解脱空无相愿无常苦空。是名法行。是名空三昧。如是三昧。缘无受命。缘无自在。无相三昧。缘尽缘坏。缘灭缘厌。无愿三昧缘于甘露。非甘露行。有甘露行非缘甘露。有空三昧缘于甘露。非甘露行。有甘露行非缘甘露。无相三昧缘于甘露。非甘露行。有甘露行非缘甘露。憍陈如。若有比丘缘慧灭庄严入无愿三昧。是名缘于甘露非甘露行。若有比丘缘慧灭而得解脱。名甘露行非缘甘露。空与无相亦复如是。憍陈如。若有比丘能如是观。是名法行。憍陈如。若有比丘观受观心。是名法行。何以故。能坏我见二十种故。憍陈如。断见我见各有五种。色断乃至识断。是名五断见。色我乃至识我。是名五我见。憍陈如。五种断见分别则有四十四种。十六种说想。八说无想。八说非想非非想。六说种种想。六种说断。是名四十四种。我见分别十八。四定说我。四种说边。四说异事。六说无求三昧。是名六十二见。二十我见因缘。能生四百四种烦恼为离如是诸烦恼故。观于身心是名法行。如是比丘能观身心。憍陈如。云何八人。云何决定。憍陈如。断见之人言一念断。常见之人言八忍断。是二种人俱得决定后离烦恼俱亦无妨。憍陈如。能得八忍是名八人。得十六心是名决定。是名如法。憍陈如。若有比丘成出入息。即得八人名。亦名决定。憍陈如。若有比丘成就数息。即得信根乃至慧根。若得五根。即得世间第一法。如是比丘。能破一切疑网之心。是名真实修集圣行。若有比丘成就苦智。则断十种烦恼。是名修初无漏心观。尔时次第观无愿三昧。观无愿时修三十七助道之法。是名无漏定智。得苦法忍苦法智集法忍集法智。尔时观于色界五阴无色界四阴。如欲界苦。色无色界亦复如是。如是观已。断色无色十八种烦恼。十八种断已。作是思惟。如是诸苦从何业来。谁之所造。作是观已。了知是苦从爱因缘。我若不拔如是爱根必当生苦。是故观集。作是观已断七烦恼。观欲界集已。色无色界亦复如是。如是观已。得比忍比智。作是观时断十二烦恼。憍陈如。具八忍者是名见法。断三界集已。复作是观。何因缘故断于苦集。为安乐故。夫安乐者即是灭谛。尔时初观欲界灭谛。得灭法忍断七烦恼。色无色界亦复如是。作是观已得灭比忍灭十二烦恼。复作是观。何因缘故得是比忍。因修八道。以八正道力故。知欲界苦集灭谛色无色界苦集灭谛。尔时次生道法忍。得已能断八种烦恼。尔时复观色无色界。得道比忍。断十四烦恼。以修集故。远离八十八种烦恼。是名决定得须陀洹果。是名十六心。是名必得菩提。是七往来断一切苦。憍陈如。有人从信决定。有人从法决定。有人从一生得须陀洹果。乃至得阿罗汉。有人入信根乃至慧根。有人修定。有人修慧。有人得初禅乃至四禅。入决定观。观一切行无常次第生灭。远离一切凡夫之法。有人观一切行无常苦空不净。不得自在无有寂静。从缘而生从缘而灭。作是观已。得寂静灭谛。是名比丘如法而行。憍陈如。如来了知一切众生诸根利钝。亦知一切众生心性诸烦恼性。是名如来随应众生而为说法。随诸烦恼宣说对治。是故得名萨婆若智。
　　憍陈如。我涅槃后有诸弟子。受持如来十二部经。书写读诵颠倒解义。颠倒宣说。以倒解说。覆隐法藏。以覆法故名昙摩鞠多憍陈如。我涅槃后我诸弟子。受持如来十二部经读诵书写。而复读诵书说外典。受有三世及以内外。破坏外道善解论义。说一切性悉得受戒。凡所问难悉能答对。是故名为萨婆帝婆。憍陈如。我涅槃后我诸弟子。受持如来十二部经书写读诵。说无有我及以受者。转诸烦恼犹如死尸。是故名为迦叶毗部。憍陈如。我涅槃后我诸弟子。受持如来十二部经。读诵书写。不作地相水火风相虚空识相。是故名为弥沙塞部。憍陈如。我涅槃后我诸弟子。受持如来十二部经。读诵书写。皆说有我不说空相。犹如小儿。是故名为婆嗟富罗。憍陈如。我涅槃后我诸弟子。受持如来十二部经。读诵书写。广博遍览五部经书。是故名为摩诃僧祇。善男子。如是五部虽各别异。而皆不妨诸佛法界及大涅槃。云何名为随于信行。若信三宝具足信根。从信根因缘入于决定。得须陀洹果斯陀含果阿那含果。过色无色界。得阿罗汉果。从信得解名信解脱。亦名一分。亦名身证。名慧解脱。是名随信行。憍陈如。云何名为随于法行。若有从法入于决定。具足慧根。得须陀洹果斯陀含果阿那含果。过色无色界。得阿罗汉果。是名见到二分解脱。亦名身证慧得解脱。心得解脱得灭尽定。是故名为二分解脱。是名无学解脱。是名法行。是名成就观身乃至成就法法观。是名成就毗婆舍那及奢摩他云何名为奢摩他。奢摩他者。名之为灭。能灭贪心嗔心乱心。名奢摩他。云何名为奢摩他相。能灭贪相及嗔痴相。名奢摩他相。云何名为随奢摩他入于决定。若能随修舍摩他行。尊重赞叹。向奢摩他方便庄严。是则名为奢摩他相。若有比丘。深自思惟。我之贪心唯观不净乃能坏之。嗔恚之心慈能坏之。十二因缘能坏愚痴。是名奢摩他相。云何名为毗婆舍那。若修圣慧。能观五阴次第生灭。是名毗婆舍那。复次若观诸法皆如法性。实性实相真实了知。是名毗婆舍那。云何名为毗婆舍那相。若能成就具足念心。观一切行从缘而生从缘而灭。一切行无自在无作无受。是名毗婆舍那相。云何名为从毗婆舍那入于决定。至心念于毗婆舍那。恭敬尊重向庄严道。是名从毗婆舍那入于决定。云何名为出法摄心非灭法摄心。若比丘能观心出因缘乃至一切行出因缘。是名出法摄心非灭法摄心。云何名为灭法摄心非出法摄心。若比丘能深观察灭心因缘乃至一切行灭因缘。是名灭法摄心非出法摄心。云何名为非出法摄心非灭法摄心。若比丘能观心性眼性乃至识性。是名非出法摄心非灭法摄心。云何缘摄心非思惟摄心。若比丘能观出息不观入息。是名缘摄心非思惟摄心。云何名为思惟摄心非缘摄心。若比丘观于入息。是名思惟摄心非缘摄心。云何名为非缘摄心非思惟摄心。若比丘观于心性眼性乃至意性。是名非缘摄非思惟摄。憍陈如。若比丘能摄心者。则得八十诸三昧门。及修三解脱门。若比丘观过去身。及修庄严。观身见身。是名修无愿解脱门。若比丘观过去身已。唯见于心而不见身。及修庄严观身见身。是名修无相解脱门。若比丘观过去身已。亦不见作及以作者。作者无身身无作者。修庄严道观身见身。是名修空解脱门。观受心法亦如是。复次憍陈如。三解脱门修庄严观。观一切行不出不灭。出已则灭灭无所至。不至去来。是名庄严无愿解脱门。复次观未来世诸行未出。若行未出。则无有灭。是名庄严无愿解脱门。不毕竟尽。毕竟尽者。则无生灭。若无生灭即毕竟尽。若毕竟尽即空因缘。若如是观毕竟尽者。是名庄严空解脱门。若观诸行是毕竟尽。即无生灭。若无生灭即无有空。何以故。先有后无名之为空。若本无者则无后无。若无后无云何名空。若无行者即是无为。毕竟尽者。非是有为亦非无为。空亦非行亦非无行。是故毕竟尽者。非有为摄非无为摄。是名庄严无相解脱门。若一切行毕竟尽者。即是涅槃。非过去未来现在。是故非过去行灭名为涅槃。非未来现在行灭名为涅槃。须陀洹人见是涅槃。乃至阿罗汉人见是涅槃。云何名苦谛。观一切行不见第一谛。观一切因不见第二谛。观一切灭不见第三谛。观一切道不见第四谛。云何名生。本无后有是名为生。云何名灭。有已还无是名为灭。无有出灭是名为尽。何因缘故。无有出灭名之为道。道有六行。修非修。行非行。知非知。若有比丘。能见如是生灭法者。是人能厌一切诸行。能见一切行无常相。云何无常相非无常法。若有相杂初无漏根行。若有相杂无愿解脱门行。若有空相苦相不净相无我相。是名无常相非无常法。云何无常法非无常相。所谓三界色相乃至法相。是名倒相。是名舍相。非无常相。是名无常法非无常相。云何无常相亦无常法。所谓一切众生未得决定。以世俗道入诸三昧。随法相忍。是名无常相亦无常法。云何非无常相非无常法。所谓寂静常相解脱净相。是名非无常相非无常法。云何名为得第一谛。所谓观于六根五阴犹如镜像。名得第一谛。云何一心观于四谛。若观诸行悉是苦因。以苦因故可见可灭可得远离。如是名为心缘无漏。是故一心获得四谛。名离有漏心得解脱。若有比丘观于心心。是名无愿解脱门观心心已观十二事。一者业。二者行。三者苦。四者空。五者坏。六者不自在。七者过去。八者现在。九者未来。十者因缘。十一者无作。十二者无受。是名见于心心。名无愿解脱门。若有比丘观察是心。无有心主无出入者。无能远离无可远离。是名见于心心得空解脱门。若观无有入定之心。而得远离一切烦恼。无因缘故烦恼不生。是名远离见于心心得无相解脱门。若如是观。即得远离有漏之心。得无漏解脱。憍陈如。一切有为诸行无有决定。若不定者。云何而得入于定聚。若言观察于三世已得入定聚者。是义不然。何以故。过去已尽。未来未出。现在无常。三世观异。云何得入正聚聚耶。是故一切异观性不决定。憍陈如。譬如殿堂有四梯橙。若言不由初第一橙至四橙者。无有是处。登初橙时亦不得名登第四已。如是四橙亦不名一。憍陈如。若是四谛即一谛者。可一心得。憍陈如。观时亦异得时亦异。观时异者。因果尽坏。得时异者。苦智集智灭智道智。若有比丘观行无常。是苦无我不净无住。是漏结缘是一切有。是名系缚。是故不求诸阴诸行。厌一切行乐求涅槃。至心思惟涅槃功德。深乐寂静不惜身命。修奢摩他毗婆舍那。是名比丘修集法行。憍陈如。云何比丘心能见心。若有比丘能观察心。心是无常是生灭法。是名比丘心能见心。如是比丘修空三昧。云何名空。阴入界空。谛空实空。十二因缘空。性空。云何阴空。所谓色空无我我所。乃至识空无我我所。是名阴空。入界二空亦复如是。云何谛空。所谓苦谛无得无舍。乃至道谛亦复如是。云何实空。一切法中无有觉观我及我所。是名实空。云何十二因缘空。十二因缘即是十二有支。观十二支无我我所。是名十二因缘空。云何性空。若有比丘。观于眼空无我我所。乃至意空亦复如是。是名法行能观心心。如是比丘不见众生寿命士夫某甲。知诸法性真解世谛。为流布故说阴入界。知一切法性无出灭。如是比丘能度生死。能知一切苦集灭道能断烦恼。憍陈如。若有比丘修集法行。知一切法从因缘生从因缘灭。如是比丘得三解脱知色真相。色真相者。所谓碍相。受受相。想觉相。行行相。识知相。是名真知一切法相。如是观已得空解脱门。见一切法无作受者寿命自在。唯见无常苦无我等。是名得无愿解脱门。观一切法无生无灭。是名得无相解脱门。憍陈如。法行比丘能得神通。无恶觉观。口终不说四种恶过。无有斗诤不听恶言。尔时即得远离五盖增五善根。是法行比丘获得初禅。入初禅已欲得身通。系心鼻端观息入出。深见九万九千毛孔息之出入。见身悉空。乃至四大亦复如是。如是观已。远离色相获得神通。乃至四禅亦复如是。云何法行比丘获得眼通。憍陈如。若有比丘观息出入真实见色。既见色已作是思惟。如我所见三世诸色。意欲得见随意即见。乃至四禅亦复如是。云何法行比丘得天耳通。憍陈如。若有比丘得初禅时。观息出入已次第观声。乃至四禅亦复如是。云何法行比丘得他心智。若有比丘观息出入得初禅时。修奢摩他毗婆舍那。是名他心智。乃至四禅亦复如是。云何法行比丘得宿命智。憍陈如。若有比丘观息出入。得初禅时获得眼通。得眼通已。观于初有迦罗罗时乃至五阴生灭无量劫中五阴生灭。乃至四禅亦复如是。所言禅者何故名禅。疾故名禅。疾大疾。住大住。静寂静。观灭远离是名为禅。初禅者亦名具足。亦名远离。云何具足。云何远离。言远离者远离五盖。言具足者具足五支。所谓觉观喜安定。云何名觉。如心觉大觉思惟大思惟。观于心性是名为觉。云何名观。若观心行大行遍行随意。是名为观。云何为喜。如真实知大知心动至心。是名为喜。云何为安。所谓身安心安受安。受于乐触。是名为安。云何为定。若心住大住不乱。于缘不谬无有颠倒。是名为定。第二禅者。同离五事所谓五盖。具足三支。一喜二安三定。入第三禅。亦离五事具足五支。一者念。二者舍。三者慧。四者安。五者定。入第四禅。亦离五事具足四支。一者念。二者舍。三者不苦不乐。四者定。憍陈如。若有比丘具足四禅是名法行。憍陈如。若有比丘观身厌患。远离身相一切身触喜触乐触。分别色阴远离色阴。观无量空处。是名法行比丘入空处定。是名比丘修集法行。憍陈如。云何比丘得识处定。若有比丘修舍摩他毗婆舍那。观心意识。自知此身不受。知三受已。得远离是三种受。是故名为得识处定。是名法行。憍陈如。云何比丘得少识处定。若有比丘观三世空。知一切法行亦生亦灭空处识处亦生亦灭。作是观已次第观识。我今观识亦非识非非识。若非识者是名寂静。我今云何永断此识。作是观已得少识处。是名比丘得少识处定。憍陈如。云何比丘获得非想非非想定。憍陈如。若有比丘有非心想。作是顺忍。我今此想是苦是漏。是疮是癕。是不寂静。若我能断如是非想及非非想。是名寂静。若有比丘。能断如是非想非非想。是名获得无想解脱门。何以故。法行比丘作是思惟。若有受想。若有识想。若有触想。若有空。若有识。若有非想非非想。如是等想名为粗想。我今若修无想三昧。则能永断如是等想。是故见于非想非非想。为寂静处。如是见已。入非想非非想定。若得非想非非想定已。不爱不贪能破无明。破无明已。名为获得阿罗汉果。前三种定二道所断。后第四定终不可以世俗道断。凡夫离于非想非非想处无粗烦恼。亦有十法。所谓一受二想三行四触五思惟六欲七解八念九定十慧。云何为受。所谓识受。云何为想。所谓识想。云何为行。所谓法行。云何为触。所谓意触。云何为思。所谓法思。云何为欲。所谓欲入出定。云何为解。所谓法解。云何为念。所谓念三昧。云何为定。所谓心如法住。云何为慧。所谓慧根慧力。观向四果行。乃至得阿罗汉果。观于生灭及空三昧。观于四大如四毒蛇。如是十法。第四空处具足而有。以其无有粗烦恼故。一切凡夫谓是涅槃。憍陈如。若有比丘修集圣道。厌离四禅及四空处。观于灭定庄严之道。作是思惟。诸出入息悉是无常。我若能断出入息者。即是安乐。是故一切诸行因缘悉灭受灭乃至慧灭。觉观灭故。阴入界灭。贪恚痴灭。一切心数法灭。一切非心数法亦灭。是名不与凡夫共法。非是世法是无学法。憍陈如。若须陀洹斯陀含。终不能得如是灭定。若次第得须陀洹果。亦不能得。若须陀洹舍是身已。得阿罗汉果。亦不能得。若有具足八解脱者。是人能得。憍陈如。若使如来穷劫尽劫说是法目陀罗尼法乃能穷尽。是名法无碍智。憍陈如。如是法目陀罗尼者不可思议。憍陈如。假使有人。能以兔毛渧数知海水渧。不能数知法目陀罗尼所有功德。若除如来欲说尽者无有是处。乃至一切娑婆世界微尘亦尔。尔时世尊。告金刚山童子言。善男子。汝所持来法目陀罗尼。吾今所说颇有异不。不也世尊。善男子。如是说不。世尊。实如是说。善男子。若有人能受持如是法。读诵书写广为人说。当知是人。常为一切人天龙神阿修罗乾闼婆迦楼罗紧那罗摩睺罗伽等之所守护。一切四魔不能得其便。度烦恼河入八正道。金刚山童子言。善哉善哉世尊。实如圣教。尔时世尊。告憍陈如。若比丘比丘尼优婆塞优婆夷。修行是法无能坏者。是名施光能净寂静。无有行处无浊无动。无有舍宅无少无多。名至处行细行坚行。能坏四魔及四魔众一切邪见。度生死河入智慧海。常为诸圣之所赞叹。得近如来所入之处。虽复未断一切烦恼。亦得上身无上菩提上色上力上辩上念上慧上处。或得典领作四域王。若三二一。若作帝释。乃至得作他化自在王。若作梵王。若复获得菩提树下金刚之床。梵音深远其心平等。得大悲心得舍摩他。坏诸烦恼名无上尊。说是法时。舍利弗目揵连等。于一坐处得阿罗汉果。尔时一切世人诸天而赞叹言。如来功德不可思议。无量众生得须陀洹果斯陀含果阿那含果阿罗汉果。发阿耨多罗三藐三菩提心。尔时四天王及功德天白佛言。世尊。随是经典所流布处。我当护其四部弟子。及其国土城邑村落。诸王人民。

　　　　大方等大集经卷第二十二

　　阿[(口*皮)/女](一)　阿[(口*皮)/女]阿[(口*皮)/女](二)　蘘那蛇沙吒(三)　摩诃摩呿(四)　摩诃咃娑婆娑(五)　树喻低(六)　阿咃(七)　那[(口*皮)/女]那咃祢(八)　佛阇啰[糸*多](九)　安缕濑[糸*多](十)　阇罗迦咃(十一)　阿那耨得叉(十二)　滼复婆(十三)　那[(口*皮)/女][口*荼][(口*皮)/女](十四)　勒叉鲁遮那(十五)　莎吒呿[(口*皮)/女](十六)　陀罗尼茂阇(十七)　波啰伽啅[(口*皮)/女](十八)　鞞那厕(十九)　婆那鞞哹(二十)　阿那迦咃(二十一)　栴茶咩修(二十二)　婆罗呿多(二十三)　修鲁遮那(二十四)　鲁遮那[(口*皮)/女](二十五)　鲁遮蛇蘘[(口*皮)/女][(口*皮)/女]斯(二十六)　莎诃(二十七)
　　勿力呵(一)　勿力呵(二)　勿力呵(三)　勿力呵(四)　阿[(口*皮)/女]勿力呵(五)　萨[多*也]勿力呵(六)　修[(口*皮)/女]奢勿力呵(七)　那婆勿力呵(八)　修颇[(口*皮)/女](九)　阿能伽(十)　柢比叉(十一)　阇蛇私罗(十二)　那[(口*皮)/女]噢[日*男](十三)　呿伽钵罗(十四)　那啰那讇(十五)　宿沙(十六)　翅奢私罗(十七)　阿[(口*皮)/女]罗思罗(十八)　摩诃迫坻阇那(十九)　阿那闪陀罗(二十)　阿婆呿伽(二十一)　那犹多闪陀罗(二十二)　娑颇啰(二十三)　阿蘘伽伽(二十四)　那啰拏(二十五)　娑遮(二十六)　守留多竭婆侈那(二十七)　莎呵(二十八)
　　阇[(口*皮)/女]摩(一)　阇[(口*皮)/女]摩(二)　阇婆摩(三)　阿驹卢吒(四)　比[(口*皮)/女]阇婆(五)　摩诃陀摩[(口*皮)/女]呿(六)　阿啰阇(七)　珊菩陀(八)　蘘呿[(口*皮)/女](九)　阿啰阇[(口*皮)/女][(口*皮)/女](十)　啰阇[(口*皮)/女][(口*皮)/女](十一)　阇坻叉蛇[(口*皮)/女][(口*皮)/女](十二)　摩醯阇[(口*皮)/女]尼畔陀(十三)　比牟遮[(口*皮)/女][(口*皮)/女](十四)　那啰蛇拏[(口*皮)/女][(口*皮)/女](十五)　斫啾[(口*皮)/女][(口*皮)/女](十六)　输卢多[(口*皮)/女][(口*皮)/女](十七)　输卢多[(口*皮)/女][(口*皮)/女](十八)　伽恨拏[(口*皮)/女][(口*皮)/女](十九)　嗜贶[(口*皮)/女][(口*皮)/女](二十)　迦蛇[(口*皮)/女][(口*皮)/女](二十一)　质多[(口*皮)/女][(口*皮)/女](二十二)　娑茂陀啰[(口*皮)/女][(口*皮)/女](二十三)　[革*亟]啰拏[(口*皮)/女][(口*皮)/女](二十四)　叱那修留坻[(口*皮)/女][(口*皮)/女](二十五)　莎呵(二十六)
　　阿罗摩(一)　阿罗摩(二)　阿罗摩(三)　阇蛇啰阇(四)　字犁蛇啰阇(五)　伽阇哹(六)　[(口*皮)/女]啰阇罗(七)　阿那遮(八)　阿呿莎啰(九)　呿伽莎阇那(十)　那乌呵(十一)　那啰蛇那乌呵(十二)　摩醯湿波罗遮摩(十三)　阿摩昵呵(十四)　阿蛇[(口*皮)/女]利罗(十五)　斫啾遮摩(十六)　斫啾娑斫啾那(十七)　那[(口*皮)/女]那[(口*皮)/女]摩阇(十八)　阿[(口*皮)/女]呿[(口*皮)/女](十九)　车[(口*皮)/女]那[(口*皮)/女](二十)　呿伽禅缕(二十一)　娑啰旃陀啰(二十二)　摩醯湿波罗昵罗那[(口*皮)/女](二十三)　娑檀摩叉蛇(二十四)　莎呵(二十五)


　　　　大方等大集经卷第二十三

　　　　北凉天竺三藏昙无谶译

　　虚空目分第十之二中世间目品第二

　　尔时世尊。即放眉间白毫相光。悉蔽十方诸佛世界。日月星宿珠火灯明所照之处。一切石山诸恶刺棘为不复现。十方无量恒河沙等世界众生。见是光已。各各系念思惟善事。其中诸佛见是光已。各告己众而作是言。善男子。过于无量恒河沙世界。彼有世界名曰娑婆。具足五滓。有佛出世。号释迦牟尼如来应正遍知明行足善逝世间解无上士调御丈夫天人师佛世尊。无量世界无量菩萨无量声闻。悉集彼土坐彼佛前。彼佛即为宣说法行法目陀罗尼门。为诸声闻。说法行已放大光明。将欲演说净目法门陀罗尼法。为中乘者得缘觉果。为诸菩萨。庄严成就阿耨多罗三藐三菩提。具足十地如来十八不共之法。转不退轮坏三恶趣。令修八圣得无上果。尔时十方恒河沙等世界诸众。闻是语已。各各白佛言。世尊。我欲往彼娑婆世界至说法处。听受如是净目法门。尔时无量诸菩萨众。悉共来诣娑婆世界。到于佛所头面礼拜却坐一面。时此世界无量梵天。往至佛所供养恭敬却坐一面。百亿魔天。百亿化自在天。百亿兜率天。百亿夜摩天。百亿帝释天。百亿四天王天。百亿日月天。百亿自在天。百亿阎罗王。百亿地鬼。四百亿阿修罗。四百亿龙王。如是等众悉向佛所。恭敬供养却坐一面。无量沙门及婆罗门悉得神通。来向佛所恭敬供养却坐一面。诸世界中外道相师。见光明时作是思惟。如是光者。非是日月星宿之明。必是异光。如是不久七日并出。当焦四海须弥山王一切草木。其后欲界火灾当出。或复有言。却后不久必当雨毒害于一切。或复有言。却后不久必当雨刀害诸人物。恶时将至谁能救之。或复有言。瞿昙沙门怜愍一切。唯是能救施其寿命。尔时一切无量众生至心念佛。念已即见是大宝坊。以佛力故即至坊中。尔时波斯匿王。以佛神力故亦见宝坊。以佛力故得到坊中。忧填耶那王。恶性王。输头檀王。摩醯陀王。修陀奢那王。频婆娑罗王。如是等王亦因佛力得见宝坊。悉至坊中供养礼拜次第而坐。各作是念。今此众中有大仙人。有佛世尊。此光因缘今当问谁。当问仙人。问佛可耶。尔时须陀舍那王言。我今有大婆罗门师。名曰电发。善知相法能解能说。是最可问。电发闻已即作是言。我所博览一切相书都无此事。我实不能解此光瑞。阎浮提中一切相师其数五百悉不能解。尔时频婆娑罗王。语诸王言。汝何故狂。此大众中有佛世尊。号释迦牟尼。具一切智。善知世间出世间相。了十二月善相之书。大悲怜愍一切众生。实语正语。唯佛能说是光报应。尔时诸王及诸大众一切宗仰。共白佛言。世尊。唯愿如来为我等说十二月相书。佛言大王。今此大会不应宣说世间相书。频婆娑罗王白佛言。世尊。今此会中有诸众生。不信如来所有功德。又不信是一切智人。唯愿破坏如是疑心。而宣说之。是诸众生若得闻已心生喜信。生信心已。乃可为说出世之道。如是众生。亦当乐受易可调伏。佛言大王。至心谛听。我当说之。大王。往昔雪山有一仙人。名婆伽婆。食果草根修集慈心。而不能除诸烦恼结。不能调伏贪欲之心。时彼住处有一雌虎。即共行欲。虎便怀妊日月已满。至此人所产十二子。是时仙人心怜愍故。即取洗浴而哺养之。虎母心爱随时乳养。尔时仙人各为立名。一名竭伽。二名跋伽婆。三名为虎。四名师子。五名担重。六名婆罗堕阇。七名步行。八名婆罗奴。九名健食。十名恶性。十一名师子担。十二名健行。是十二子年始七岁。食草根华果。是时父母俱时命终。时十二子心怀愁恼。仰天号哭。如何一旦无所归依。时有树神闻是声已。作如是言。诸童子且莫啼哭。有归依处。所谓梵天怜愍众生。汝等应当昼夜六时净自洗浴。向于虚空至心礼拜求哀梵天。梵天当以无碍天耳闻汝等声。闻已当来至汝住处。以怜愍故。来已当坏汝等痴闇施慧光明得智慧已。一切诸天当供养汝。况世间人。时十二子闻是语已。如教而行经十二年。然后梵天乃闻其声。即来下至三十三天。尔时帝释见梵天来即前供养。既供养已。即复白言。大士。欲何所至。憍尸迦。汝不见彼雪山之中十二仙耶。憍尸迦可共往彼。时释提桓因与无量天。相随俱下至雪山中。时十二仙见梵天来。欢喜踊跃礼拜供养。时梵天王。告十二童子。汝等何故。十二年中精勤苦行供养于我。欲何所求。为求名声色力财宝圣道智慧诸天身耶。时竭伽仙白梵天言。大士。我今不求如是等事。我欲求智慧。为众生故。我等孤稚少失覆荫自随其心。无教告者。唯愿大士施我智慧。令我识知善恶等业。及了众生善恶等业。亦知众生国土城邑刹利婆罗门毗舍首陀男女大小善恶等相受苦乐事。诸王贪国无厌足者。兴兵相伐衰盛等相。若我知已。当以方便教灭恶相。令得受乐。

　　　　大方等大集经虚空目分中弥勒品第三

　　尔时弥勒菩萨即于佛前。心念说偈。问于如来。
　　非有途路　　而有轮转　　如来亦不
　　住一切道　　非道见道　　道见非道

　　佛言。善男子。非道者即是不出不灭。不住非智。非智境界。非明非闇。非常非断。非善非恶。非是色阴乃至识阴。是名实性。是名法性。名一切行。名真实际。是名非道。如是中道。诸佛如来转于法轮。而不贪著如是诸道。若有众生。道见非道非道见道。如是众生不能达于道与非道及知三道。如来悉能分别解说。及以断道。善男子。如来世尊于无道中而转法轮。为坏众生三种道故。何等三道一烦恼道。二者苦道。三者业道。业道者。所谓行有。烦恼道者。所谓无明爱取。苦道者。所谓识名色六入触受生老死等。如是三道。何因缘有。触缘故有。善男子。因眼见色而生爱心。爱心者即是无明。为爱造业即名为行。至心专念名之为识。识共色行是名名色。六处生贪是名六入。因入求受名之为触。贪著心者即名为爱。求是等法名之为取。如是法生是名为有。次第不断名之为生。次第断故名之为死。生死因缘众苦所逼名之为恼。乃至识法因缘生贪。亦复如是。如是十二因缘。一人一念皆悉具足。出有三种。一者因出。二者初出。三者道出。若有比丘修行法行。观察所有爱心相貌。比丘当观。若有爱心即是无明。无明之体能出二过。一者出行。二者出识。识亦有二。一者出名。二者出色。名色亦二。一者无住。二住六入。六入亦二。一不厌欲。二能生触。触亦有二。一生受心。二者求受。受亦有二。一受苦乐。二生贪爱。爱亦有二。一者系缚坚固。二者求取。取亦有二。一者贪心。二者求有。有亦有二。者乐住。二生因缘。生亦有二。一者生老。二者苦缘。老亦有二。一坏壮色。二作死因。死亦有二。一坏寿命。二爱别离。是名出因。云何初出。若有比丘修集法行。观如是法。亦出亦灭是名初出。尔时世尊。告憍陈如。云何道出。若比丘见道有二种。一者行行。二者慧行。憍陈如。汝颇知是行行慧行耶。憍陈如言。未知世尊。唯愿如来为观十二因缘比丘得大智慧坏诸烦恼。分别解说。比丘闻已当具受持。尔时世尊。告宝幢童子。善男子。汝颇能知息出入不。不也世尊。善男子。法行比丘。先观无明乃至老死。云何名为观于无明。先观中阴。于父母所生贪爱心。爱因缘故四大和合。精血二渧合成一渧。大如豆子名歌罗罗。是歌罗罗有三事。一命二识三暖。过去世中业缘果报。无有作者及以受者。初息出入是名无明。歌罗罗时气息入出。有二种道。所谓随母气息上下。七日一变。息入出者名为寿命。是名风道。不臭不烂。是名为暖。是中心意名之为识。善男子。若有欲得辟支佛果。当观如是十二因缘。后观三受因缘。五阴十二入十八界。云何为观。随于念心观息出息入。观于内身皮肤肌肉筋骨髓脑如空中云。是身中风亦复如是。有风能上。有风能下。有风能满。有风能焦。有能增长。是故息之出入名为身行。以出入息从觉观生。故名意行。和合出声名为口行。以如是等三行因缘。故有识生。识因缘故则有四阴及以色阴。故名名色。五阴因缘行六处。故名六入。情尘相对故名为触。触因缘故念色至念法。是名为受。贪著于色乃至于法。是名为爱。爱因缘故四方求觅。故名为取。取因缘故受于后身。故名为有。有因缘故有生老死种种诸苦。是名五阴十二入十八界十二因缘之大树也。是故缘出入息。能生一切诸苦烦恼。是故凡夫生时。亦为烦恼系缚。死时亦尔。终不能得身心自在。不得三昧。不尽诸漏。若有比丘观入出息。如空中风无我我所。无有作者及以受者。从缘而生从缘而灭。无相无物无有觉观。众生风者亦复如是。共四大行。生歌罗罗九孔乃至九万九千诸孔出入无作无受。是风出入如是肉段。以是因缘故。有无明乃至老死众苦聚集。善男子。譬如虚空无物无我。出入诸息地水火风。寿命暖识。无明乃至生老病死。亦复如是。众生颠倒于非我中而横见我。于如是等同虚空法。作阴界入想。一切凡夫因是颠倒。轮转生死无有穷已。若法行比丘。观是息冷则举身冷。观是息暖则举身暖。是身尔时随意随风。若观冷时不得禅定不入定聚。是人则堕冷地狱中。若观暖时不得禅定不入定聚。是人则堕热地狱中。若佛弟子修集法行。观察出入息冷暖等时则得正道。法行比丘如实观察无明乃至生老病死。心不颠倒。是名净目陀罗尼也。善男子。汝若能受是陀罗尼。即是真实观入出息。宝幢菩萨白佛言。世尊。诸佛境界不可思议。非是声闻缘觉所及。尔时四天王白佛言。世尊。随是经典所流布处。我等要当随侍守护。所有恶事悉令消灭。

　　　　大方等大集经虚空目分中四无量心品第四

　　尔时频婆娑罗王白佛言。世尊。因诸声闻辟支佛等修行法行。令阎浮提无有疾疫饥馑恶事。世尊。菩萨摩诃萨修四无量心。若有四姓供养恭敬。得几所福。佛告大王。若有菩萨修四无量。随所住国具八上事。一者其土人民供养父母增长惭愧。恭敬沙门诸婆罗门耆旧有德。受持禁戒。大王。若诸国土有诸菩萨修四无量。其土人民。则能成就如是初事。复次大王。若有菩萨修四无量。随所住国其土人民。修集慈心远离杀害。其心调柔无有浊心嗔恚之心。平等无二。是名为二。复次大王。若有菩萨修四无量。随所住国其土人民。不贪财宝。乐为惠施。呵责盗窃。是名为三。复次大王。若有菩萨修四无量。随所住国。其土人民。自足妻色。远离非法。呵责欲心。是名为四。复次大王。若有菩萨修四无量。随所住国其土人民。真语实语无破坏语。常修善语。是名为五。复次大王若有菩萨修四无量。随所住国。其土人民。无有嫉妒浊恶之心。是名为六。复次大王。若有菩萨修四无量。随所住国其土人民。正见不谬无有邪见。是名为七。复次大王。若有菩萨修四无量。随所住国其土人民。一切供养恭敬三宝。远离恶见。是名为八。大王若有菩萨修四无量。随所住国其土人民。具足如是八种功德。大王。若有菩萨修四无量。随所住国。其土无有八怖畏事。何等为八。一者无内外军畏。二者无诸恶鬼畏。三者无恶星宿畏。四者无诸恶病畏。五者无诸恶兽畏。六者无诸恶贼畏。七者无诸旱涝畏。八者无诸谷难畏。大王。若有菩萨修四无量。随所住国。其土无有如是八畏。大王。若有菩萨修四无量。随所住国。其土具足八大丈夫。何等为八。一者有诸众生。已于过去无量佛所。深种善根。如是之人乐生其土。二者复有众生。已于过去无量世中。修戒多闻。如是之人乐生其土。三者复有众生。已于过去无量世中。供养父母师长和上耆旧有德。如是之人乐生其土。四者复有众生。已于过去无量世中。成就天业。当受天身。故转天身来生其土。五者复有众生能坏一切三恶道业。如是之人乐生其土。六者复有众生具声闻乘。如是之人乐生其土。七者复有众生乐缘觉乘。如是之人来生其土。八者复有众生。已于过去无量世中。修六波罗蜜。如是之人乐生其土。大王。若有菩萨修四无量。随所住国。其土具足如是八人。大王。若有菩萨修四无量。随所住国。其地具足上地水味无上法味众生之味。一切众生心相亲爱。如是众生舍是身已。复生天上。乃至鸟兽亦复如是。大王。譬如一筐盛四种香。一者沉水。二者多伽罗。三者牛头栴檀。四者多摩罗叶。如是四香合有四两。有四姓人。以四种衣置之筐中。经数日已各自赍去。而是四香铢两不折。然是衣中各各有香。大王。若有菩萨修四无量。随所住国其土人民。各各成就种种功德。而于菩萨无所损减。尔时频婆娑罗王白佛言。世尊。菩萨摩诃萨修四无量心不可思议。何以故。菩萨摩诃萨自身修集。能令无量无边众生得大利益。
　　尔时会中有一菩萨。名曰净光。告无胜菩萨言。善男子。汝今已得无上利益。何以故。汝常修集四无量心。无胜菩萨言。善男子。我今云何得大利益。如是法中无作无受。无觉无见无知。无此无彼。善男子。如人自言。能画虚空璎珞庄严。虽有是言。真实不能。一切诸法亦复如是。无出无坏。无生无灭。无有处所。无有觉观。净三解脱。无相无作无愿。如尔法界。无转无散。无合无碍。无浊无边。犹如虚空无有和合。无欲无性。无见无说。法性无数。无少无多。无有境界。无二无著。无量无色。无声寂静。无变无量。犹如虚空。无比无胜。无常无断。难见难知。难可思惟。坚固无行。无有嗔恚。摄诸佛界。是名梵行。名四无量。如来修集。心无厌足。勤行精进。是名佛法。大信大念。大不放逸。至心不忘。若菩萨摩诃萨修集如是四无量心。即是菩萨修行菩萨甚深法界。如是菩萨将欲近入无生法忍。行六波罗蜜护诸佛法。已近第三如法顺忍。真见佛身。能摧魔众及坏邪道。度生死河入大智海。通达一切诸佛境界。具足庄严诸佛功德。诸所有色种姓财物。胜诸众生。次第当坐如来法座。具足一切三昧总持。不为一切圣人所轻。为诸缘觉之所赞叹。常为诸佛之所护念。能解一切国土众生种种语言。于诸法中。不见受者及以施者。亦无说者及听法者。无有作者及以受者。犹如虚空。净光言。善男子。是故我言。汝今成就无量功德。何以故。已于无量无边世中勤修集故。善男子。若佛获得十力无畏一切佛法。出家苦行逮成正觉。转妙法轮示大神通入大涅槃。如是等事悉皆因修四无量心。如是即是四无量果。以是义故。诸善男子及善女人。应当修集四无量心。说是法时二万众生得随慈忍。无量众生具四无量心。一切大众咸供养佛。

　　　　大方等大集经虚空目分中净目品第五

　　尔时有一菩萨童子。名无胜意。长跪合掌白佛言。世尊。慈无量心。有何等相。有何等体。何等因缘。何等果报。云何具足。佛言。善哉善哉。善男子。能问如是甚深之义。尔时如来即入三昧。其三昧名调伏众生无所畏惧。入三昧已。从其肉髻放大光明。其光猛盛有种种色。遍照无量无边世界。复出妙音。而说偈言。
　　淤泥之中生芙蓉　　亦复生于种种华
　　众生以之供养佛　　并及一切诸天神
　　一切恶国亦如是　　生诸圣人大菩萨
　　能调难调不调众　　犹如众生华供养
　　娑婆世界恶土地　　释迦住中宣说法
　　若欲获得无量利　　应当往彼娑婆界

　　无量世界所有众生。闻是偈已。各各供养其土世尊。既供养已。乘佛神力。悉来集会娑婆世界。至于佛所头面礼拜却坐一面。尔时此界大宝坊中。无量众生具足弥满。是诸众生各作是念。独我至此供养如来。独在佛前咨问正法。如来独为我一人说。尔时世尊。告无胜意童子。善男子。慈有三种。一众生缘。二者法缘。三者无缘。善男子。众生缘者缘于五有。若有法行菩萨。欲得具足六波罗蜜大慈大悲菩萨十地。速得成就阿耨多罗三藐三菩提。转正法轮。调伏无量无边众生。令度无边生死大河。欲坏无量恶魔伴党入大涅槃。如是菩萨。应当修集四无量心。应云何修。若菩萨摩诃萨。为下方众生乃至上方一切众生。修集是慈。视诸众生如父如母。如师和上。如佛世尊声闻缘觉。尔时应作如是思惟。若有众生。横于我所起诸恶事。菩萨尔时应作是念。若我嗔是恶众生者。则为十方诸佛所见。是大可耻。当见呵责。云何是人为阿耨多罗三藐三菩提。而自不能调伏其心。譬如有人无有脚足而欲趣彼郁单曰土。如无目者而欲读书。如无手者而欲执作。远离慈心。而欲获得阿耨多罗三藐三菩提者。亦复如是。若不能断如是嗔心。尚不能得声闻菩提。何况阿耨多罗三藐三菩提。若我不能调伏自心。当为诸佛声闻缘觉天龙八部之所呵责。若我不能调伏自心。当得大罪受地狱苦。不得现在未来利益。是故应当修集慈心。复作是念。若有于我已作诸恶。始作欲作。或以恶事加于我亲。以利养事益于我怨。亦复如是。如是观已。菩萨先于一方众生。修集慈心。二三四方四维上下。亦复如是。善男子。是名菩萨慈缘众生。尔时会中有一天子。名曰明星。白佛言世尊。若菩萨摩诃萨。初修慈心。如是慈心有何等果。为是现在。为在未来。具足成就几所福德。世尊。如是菩萨修集慈心。颇复当堕三恶道不。佛言。善哉善哉。善男子。汝已于昔供养恭敬无量诸佛。是故今能发如是问。已种善子善根坚固。无量世中修集慈心。不与声闻辟支佛共。为欲利益无量众生。是故今者能作是问。善男子。谛听谛听。今当为汝分别解说。若有菩萨。能如我先所说修慈。是人则得卧安寤安不见恶梦。资生所须无所乏少。诸天守护人天乐见。不闻恶声身不恶病。常乐寂静勤行精进乐受正法知见无我。常为国主沙门梵志男女大小乃至鸟兽之所供养。亲近善友。所谓声闻缘觉诸佛菩萨。乐行惠施能度众生。所有善心。不为三毒之所破坏。善名好誉流布四方。能疗众生所有恶病。能令众生远离众苦。能解众生一切系缚。能调众生诸恶烦恼。能坏一切恶邪异见。能与众生信心念心。大智慧心。心住大乘无能倾动。不随他语。能坏众生身口意恶。能灭众生三种障业。唯除五逆诽谤正法贤圣之人。劫招提僧物。善男子。菩萨若能如是修慈。当舍命时。面见十方诸佛世尊手摩其头。佛手触故心则欢喜。心欢喜故。寻得往生其佛国土。亦闻如是善妙之言。所谓莫生怖畏。莫生怖畏。汝是修慈纯善之人。定当得生净佛世界。觐见无量诸佛世尊。离三恶道必入涅槃。亦闻法缘无缘之慈。亦得具足四无量心。乃至获得阿耨多罗三藐三菩提。尔时明星天子。闻是法时。于诸禅定出入自在。无胜意童子白佛言。世尊。如是天子。以何力故。于禅定中速入速出。佛言。善男子。是天子者。已于无量诸如来所。殖诸善根。无量世中修法缘慈。本愿力故生四天处。在日天前十千由旬。所住宫殿纵广三万二千由旬琉璃所成。前后左右满十由旬。诸天男女而共围绕。是人在中离其眷属。三由旬所独坐宝床。出入禅定一日一夜。此四天下有八十天处。六十龙处。四阿修罗处。四迦楼罗处。五十二紧那罗处。四十六摩睺罗伽处。八拘办荼处。三十富饿鬼处。三十毗舍遮处。于如是处。悉能调伏如是众生。以本愿力故。往昔发愿。此阎浮提夜五分过。余一分在。当在日前十千由旬。先当破坏阎浮提闇而作明相。若阎浮提诸善众生。欲度生死修禅定者。当为是人除去睡眠施其念力。若欲见我。我当于梦现作和上师长父母。若有凡夫修集外道。我当破坏其人邪心示以正道。若有众生于世间事及出世事。生懈怠者。睹见我已除去懈怠勤修事业。若有众生迷失正路。得见我时则还见道。若有众生身遇重病。得见我者苦痛休息。身得安眠受大快乐。若有老人身受众苦心多忘误。得见我者还得念心。然我出时能令众生系心念善。若有众生命将欲尽。最后一念。我当为说大乘经典。彼既闻已面见佛像。舍身得生净佛世界。若有欲求辟支佛者。我当为说辟支佛乘。若有欲求声闻乘者。我亦当为说声闻乘。若有众生。有三恶业。闻我说法恶业即灭。世尊。我先行于阎浮提国。然后次行于瞿陀尼。瞿陀尼后次郁单曰郁单曰后。次弗婆提。以如是等本愿力故。常得修行六波罗蜜。乃至得成阿耨多罗三藐三菩提。尔时明星天子白佛言。世尊。我今为欲利益一切众生故。说此陀罗尼。
　　庐遮罗(一)　卢遮罗(二)　卢遮那(三)　娑罗叉婆(四)　娑罗叉婆(五)　娑罗叉[(口*皮)/女](六)　阿[(口*皮)/女]呵呵(七)　阿[(口*皮)/女]特荼(八)　阿婆阇婆(九)　阿婆叉那(十)　阿叉叉叉(十一)　富罗婆逻(十二)　阿婆叉叉(十三)　阇婆阇婆(十四)　摩呵迦波(十五)　阿婆阿婆(十六)　摩呵娑摩(十七)　频豆(十八)　莎阇羯波(十九)　阿靴(二十)　阿靴(二十一)　呵呵尼摩(二十二)　沫逻莎律阇(二十三)　迦留那阇逻(二十四)　莎呵。
　　世尊。若有比丘比丘尼优婆塞优婆夷。若男若女若大若小。若有至心念我事者是人则得净于诸业。神通施戒忍辱精进禅定智慧。解脱佛土四无碍智。如是诸人不得成就如是事者。我则欺诳十方诸佛。于未来世。亦莫令我得阿耨多罗三藐三菩提。尔时无胜意童子白佛言。世尊。他方佛土所有人民。常作是言。娑婆世界杂秽不净。然我今者常见清净。佛言。如是如是。善男子。如汝所说。又此世界诸菩萨等。或作天像调伏众生。或作龙像。或作鬼像。或阿修罗像。或迦楼罗像。或紧那罗像。或摩睺罗像。或夜叉像。或拘办荼像。毗舍阇像。薜荔陀像。人像畜生像鸟兽之像。游阎浮提。教化如是种类众生。善男子。若为人天调伏众生。是不为难。若为畜生调伏众生。是乃为难。善男子。阎浮提外。南方海中有琉璃山。名之为潮。高二十由旬。具种种宝。其山有窟名种种色。是昔菩萨所住之处。纵广一由旬高六由旬。有一毒蛇在中而住。修声闻慈。复有一窟名曰无死。纵广高下亦复如是。亦是菩萨昔所住处。中有一马修声闻慈。复有一窟名曰善住。纵广高下亦复如是。亦是菩萨昔所住处。中有一羊修声闻慈。其山树神名曰无胜。有罗刹女名曰善行。各有五百眷属围绕。是二女人常共供养如是三兽。善男子。阎浮提外西方海中有颇梨山。高二十由旬。其山有窟。名曰上色。纵广高下亦复如是。亦是菩萨昔所住处。有一猕猴修声闻慈。复有一窟名曰誓愿。纵广高下亦复如是。亦是菩萨昔所住处。中有一鸡修声闻慈。复有一窟名曰法床。纵广高下亦复如是。亦是菩萨昔所住处。中有一犬修声闻慈。中有火神。有罗刹女。名曰眼见。各有五百眷属围绕。是二女人常共供养是三鸟兽。善男子。阎浮提外北方海中有一银山。名菩提月。高二十由旬。中有一窟名曰金刚。纵广高下亦复如是。亦是菩萨昔所住处。中有一猪修声闻慈。复有一窟名香功德纵广高下亦复如是。亦是菩萨昔所住处。中有一鼠修声闻慈。复有一窟名高功德纵广高下亦复如是。亦是菩萨本所住处。中有一牛。修声闻慈。山有风神名曰动风。有罗刹女名曰天护。各有五百眷属围绕。是二女人常共供养如是三兽。善男子。阎浮提外东方海中有一金山。名功德相。高二十由旬。中有一窟名曰明星。纵广高下亦复如是。亦是菩萨昔所住处。有一师子修声闻慈。复有一窟名曰净道。纵广高下亦复如是。亦是菩萨昔所住处。中有一兔修声闻慈。复有一窟名曰喜乐。纵广高下亦复如是。亦是菩萨昔所住处。中有一龙修声闻慈。山有水神名曰水天。有罗刹女名修惭愧。各有五百眷属围绕。是二女人常共供养如是三兽。是十二兽。昼夜常行阎浮提内。天人恭敬。功德成就已。于诸佛所发深重愿一日一夜。常令一兽游行教化余十一兽安住修慈。周而复始。七月一日鼠初游行。以声闻乘教化一切鼠身众生。令离恶业劝修善事。如是次第至十三日。鼠复还行。如是乃至尽十二月。至十二岁。亦复如是。常为调伏诸众生故。善男子。是故此土多有功德。乃至畜生亦能教化。演说无上菩提之道。是故他方诸菩萨等。常应恭敬此佛世界。
　　尔时会中有一优婆塞。名曰净德。白佛言。世尊。我今可得睹见如是十二兽不。善男子。若有比丘比丘尼优婆塞优婆夷。欲得睹见是十二兽。欲得大智大念大定大神通力。欲受一切所有典籍四无量心。欲行正道得奢摩他。欲得寂静。欲增善法。是人当以白土作山。纵广七尺高十二尺。种种香涂金薄薄之。四边周匝二十尺。所散瞻婆华当以铜器盛。诸种种非时之浆置之四面。清净持戒日三洗浴敬信三宝。离山三丈正东向立。诵如是咒。
　　战陀罗呵(一)修利蛇比摩(二)其罗[月*兄](三)沸己牟逻(四)若蛇牟逻(五)阿呵希(六)娑呵啰希(七)若蛇[日*可]希(八)萨婆复多呵(九)梨蛇婆呵休(十)摩莎车婆牟梨(十一)迦[(口*皮)/女]浮(十二)逻奢浮(十三)修逻蛇牟(十四)呿迦那(十五)摩希叉婆(十六)迦婆摩诃(十七)阿叉比婆逻(十八)多波比莎(十九)沙持因持利蛇鞞莎(二十)阿阇牟他婆(二十一)婆卢婆叉(二十二)槃陀哆(二十三)遮罗叉婆希(二十四)呵迦比牟(二十五)哆比勒搜(二十六)散遮勒搜(二十七)[(口*皮)/女]婆浮(二十八)娑逻[(口*皮)/女]叉搜(二十九)沸己遮(三十)哆莎赖莎(三十一)陀叉逻莎(三十二)波利波遮(三十三)修罗修(三十四)搜婆莎弥(三十五)希逻莎(三十六)[(口*皮)/女]逻牟莎逻莎(三十七)牟莎逻私(三十八)逻婆逻娑(三十九)频婆思逻莎(四十)[(口*皮)/女][(口*皮)/女]逻娑(四十一)陀摩卢遮那逻娑(四十二)富囊挫兰呵逻娑(四十三)首陀卢遮那逻娑(四十四)[(口*皮)/女]摩摩逻娑(四十五)比摩卢遮那呿伽(四十六)萨颠摩逻娑(四十七)阿利耶卢遮那耨耨(四十八)比摩牟(四十九)婆罗呵芒[(口*皮)/女]呵逻私[少/(兔-、)][少/(兔-、)](五十)阿由比目猛(五十一)牟尼逻提致汦(五十二)莎呵
　　住十五日。当于山上见初月像。尔时则知见十二兽。见已所愿随意即得。善男子。若能如是修行苦行。即得眼见是十二兽。尔时净德优婆塞语明星菩萨言。善男子。汝能教化调伏众生。云何调伏。为以身耶。口耶意耶。善男子。我非身口。唯以心业。善男子。若是心业。为过去耶未来耶现在乎。善男子。亦非去来。唯是现在。制限在心不令作恶。善男子汝犹不能令现在心获得解脱云何而能调伏众生。明星答言。我今受持四无碍智净目持力故。能调伏一切众生净德言。四无碍智净目持者。亦复不能调伏众生。何以故。无觉观故。云何而言。能调众生。善男子。我今问汝随意见答。善男子。摄入系缚解脱清净道及寂静。虽复平等亦不平等。如是平等及不平等。何因缘生。何因缘出。何因缘增长。汝宁不知乎。净德答言。善男子。如是等事。因我我所生出增长。明星菩萨言。善男子是我我所何因缘生。善男子。是我我所风因缘生。明星菩萨言。风住何处。善男子。风住虚空。又问虚空为何所住。答言。虚空住于至处。又问。至处复何所住。答言。至处何处住者不可宣说。何以故。远离一切诸处所故。一切处所所不摄故。非数非称不可量故。非觉非观。非有非无。非行非生。非出非灭。非有增长。非字非念。非作非受。非闇非明。非增非减。非壮非老。真实之性是一切法无挂碍门。是故至处无有住处。明星菩萨言。善男子。如是即是四无碍智净目陀罗尼。若有菩萨修集如是陀罗尼者。一切烦恼则为烂败入法缘慈。一切法中无有疑心。说是法时十方世界无量众生得法缘慈。无量众生得近四无碍智净目陀罗尼。尔时世尊赞是二人。善哉善哉。善男子。能如法问。能如法答。是陀罗尼因缘力故。四天王等。于我灭后能守护法。

　　　　大方等大集经卷第二十三

　　战阿罗呵(一)　修利蛇比摩(二)　其罗贬(三)　佛已牟逻(四)　若蛇牟逻(五)　阿呵希(六)　婆呵啰希(七)　若蛇呵希(八)　萨婆复多呵希(九)　梨咃婆呵休(十)　摩沙车婆牟梨(十一)　迦[(口*皮)/女]浮(十二)　逻奢浮(十三)　修逻蛇牟(十四)　呿迦那(十五)　摩希叉婆(十六)　迦婆摩呵(十七)　阿叉比婆逻(十八)　多波比婆(十九)　沙持因持利蛇鞞婆(二十)　阿阇牟他婆(二十一)　婆卢婆叉(二十二)　槃陀哆(二十三)　遮罗叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　嘙嘙浮(二十八)　婆罗婆叉搜(二十九)　佛已遮(三十)　哆纱赖沙(三十一)　陀叉逻娑(三十二)　波利波遮(三十三)　修逻修(三十四)　搜婆娑弥(三十五)　希逻(三十六)　嘙罗牟娑罗娑(三十七)　牟娑逻私(三十八)　罗婆逻婆(三十九)　频婆思逻娑(四十)　嘙嘙逻娑(四十一)　陀摩卢遮那逻娑(四十二)　富囊挫兰呵逻婆(四十三)　首陀卢遮那逻娑(四十四)　嘙摩摩逻娑(四十五)　比摩卢遮那呿伽(四十六)　萨颠摩逻娑(四十七)　阿利那遮那褥褥(四十八)　比摩牟(四十九)　婆遮呵芒嘙呵逻私葂葂(五十)　阿由比目醯(五十一)　牟尼逻提致沙(五十二)　娑呵(五十三)


　　　　大方等大集经卷第二十四

　　　　北凉天竺三藏昙无谶译

　　虚空目分第十之三中圣目品第六

　　尔时明星菩萨白佛言。世尊。声闻之人行声闻乘。辟支佛人行辟支佛乘。如是二人云何修悲。思作何法离何烦恼。佛言。善男子。若有善男子善女人。行声闻乘辟支佛乘。不观众生所有乐相。不作怨亲父母等相。怜愍众生修起悲心。乃至十方亦复如是。若我不能于恶众生修集悲者。当观是人八种苦相。生苦乃至死苦。是人具足如是八苦。我当云何于是人所不生悲心。是人复有三种大苦。亦复未得脱三恶道。我当云何不生怜愍。云何名为观于生苦。从业因缘父母和合。初受意识。歌罗罗时。其身犹如葶历子许。是时未有入出气息。亦不觉知苦之与乐不苦不乐。离先色相。未具后色。无力无欲。无有精进。无有憍慢上色上性上自在相。无五欲相。诸根不具。如是众生我当云何不生怜愍。如是众生过去爱取名为无明。过去业有名之为行。初入胎心名之为识。歌罗罗中。初色四阴名为名色。是时未具十二有支。以生因缘故。可说有十二因缘。众生如是何有智者不生怜愍。歌罗罗时住六七日。六七日转名頞浮陀。是时形色犹如小枣。住七七日转名伽那。是时形色如胡桃壳。住八七日转名闭尸。形色犹如频婆罗果。是时身边有五胞出谓头手脚。十二七日始有肠相。二十七日男女根别。二十一七日始生骨节。乃至三十六七日中。其身具足血肉毛根。三十八七日具足身肢。四日四夜住在腹中臭秽之处。是人如是我当云何不怜愍耶。尔时还忆本生之事。忆已愁苦。作是念言。若我出胎当修善法。愿后更莫生如是处。修不放逸远离受生。初出母胎。尔时举身受迫迮苦。入风触身亦复受苦。身初至地。以水摩洗复受大苦犹如地狱。尔时还失忆宿命事。生已复有老病死苦随逐不舍。复有风病白水黄水和合等病。如是四病数各百一常随逐之。是故名为生。是大苦既受生已老复随逐。发白面皱。失智惭愧。发毛稀疏。诸行陈故诸根衰熟。易破易坏。烂朽危脆。唯贪二味。所谓咸酢。能坏安乐身根遍恼。是大苦河。能破众生三世壮色。妄如婴儿。狂如鬼著。众生具足如是恶事。我当云何不生怜愍。尔时复为死所侵逼。失于智慧寿命诸有。舍弃诸阴。身坏命坏四大离散。三世众生寿命之怨。一切众生成就死法。我当云何不生怜愍。尔时复有所不爱物。而来亲近。所谓寒热饥渴恶人恶兽。众生如是我当云何不生怜愍。复有所爱别离。所谓盛年财宝。康强寿命。父母妻子亲戚眷属上妙六尘。众生既受如是等苦。我当云何不生怜愍。或有众生于三世中。求上六尘而不能得。以是因缘具受众苦。若我于此恶类众生不生怜愍。我当云何得阿耨多罗三藐三菩提。一切众生受五阴担。我亦如是。若我不修大悲之心。云何得舍如是重担。一切圣人已得远离五阴重担。若不修行三种净戒。不善思惟。其心放逸不行正道。不得解脱如是之人受百种苦。众生既受如是百苦。我当云何不修悲心。若有众生于一日夜。能如是观。是人得心犹如虚空。是人能于一切众生修集大悲。是人能得身心寂静。是人不远正真法界及以法性。如是方便。能得声闻缘觉众生缘悲。若有菩萨初修道时。作是思惟。设令我有恒河沙等如须弥身。当以是身为于一人。于无量世受大剧苦。令彼一人得受乐者。我终不悔。亦不退转于菩提心。复作是念。假令一切所有众生。各各执椎如须弥山。来打我身经无量岁。我当忍受不生恶心乃至一念。复作是念。是人所受百种之苦。一切众生亦受是苦。而不知念阿耨多罗三藐三菩提。我今是学阿耨多罗三藐三菩提。云何不受刀剑火石。亦复如是。若我当于一切众生生恶心者。诸佛贤圣当见呵责而作是语。是人欲得阿耨多罗三藐三菩提。云何如是而不忍辱。菩萨摩诃萨修净意者。即是忍辱。忍辱者即是璎珞精进道性器四财宝。菩萨修集如是忍辱。能净身心。能净庄严坚固庄严。得大智慧。不与声闻辟支佛共。于诸众生最为殊胜。一切四魔不得其便。邪不能动。烦恼折减一切怨仇不能为恶。言辞所说不可穷尽。其智甚深犹如大海。精进坚牢如须弥山。等诸众生如海一味。能大利益犹如大地。净众垢污犹如清水。能作光明犹如朗日。于众无碍犹如猛风。世法不污犹如莲华。下视众生如金翅鸟。众生乐见如夏日云。众生乐受如夏时雨。见无余求犹病遇医。坏诸贫穷如如意珠。施众禅定犹如梵天。生死无碍犹如虚空。示平不平犹如明灯。人天恭敬犹如帝释。若有菩萨起嗔恚心。一切怨贼悉得其便。丧失一切善根财宝。一切众魔获得其过。为诸烦恼之所污染。入大闇处失一切善根。为诸圣人之所呵责。若有菩萨起嗔恚心乃至一念。则为丧失一切善法。设我悉受一切众生无量亿数打骂毁辱。乃至不应起一念嗔。何以故。如是众生不学慈悲。若彼众生心无嗔打。我当云何修集慈悲。以是义故。众生嗔时我应生喜。何以故。即是我之悲因缘故。若有善男子善女人。能作是观。即得不共声闻缘觉众生缘悲。亦能疾得阿耨多罗三藐三菩提。善男子。复有众生观三恶道苦众生已。修集悲心。复有观察三界所有诸苦众生。而修悲心。复有观察五阴众生。而修悲心。入界亦尔。善男子。以是义故。菩萨摩诃萨欲得阿耨多罗三藐三菩提。当修慈悲。何以故。夫慈悲者。即是一切善法种子。若有众生得色界身。亦是修集慈悲因缘。若无色身。若声闻道若缘觉道。若诸菩萨庄严坚固行六波罗蜜。调伏众生得无生忍。成阿耨多罗三藐三菩提。皆因慈悲种子因缘。说是慈悲因缘法时。明星菩萨得无生法忍。是忍不与缘觉声闻共之。八万四千众生得如法忍。五万五千那由他众生发阿耨多罗三藐三菩提心。十万八千众生得不退心。二万众生成就慈悲。五千比丘得阿罗汉果。五百比丘尼尽一切漏。十万亿众生破大邪见得正见心。尔时世尊告无胜意童子。善男子。过去有佛名发功德意。亦说如是大慈大悲。无胜意童子言。世尊。所言如者云何名如。佛言。善男子。远离身相名之为如。无胜意童子言。所言身者即是实性。即是寂静。即是法界。即是无漏。即是无尽佛言。善男子。如身者即是一切众生之身。即是过去未来边际。即是寂静。无胜意童子言。世尊。若一切佛如即是身。佛言。善哉善哉。善男子。如是法界无有增减。三世平等不生不出不灭。犹如虚空。如身亦如是。说是法时。三万众生得如法忍。尔时世尊告明星菩萨言。善男子。云何修集缘众生喜。善男子。若有菩萨不修慈悲。不念众生所有乐相。乃至不观三趣三界所有诸苦。而亦观于五阴出灭。如是观已生于喜心。但乐观法。观已生喜。如是喜心愿及众生。是名为喜。世尊。云何修舍。善男子。若有菩萨不修慈悲及以喜心。修舍念舍父母乃至声闻缘觉菩萨诸佛。修是舍时。远离一切爱嗔法心。是人修集空无相愿。既修集已。不久定当得入涅槃。若人修集如是等四无量心。是人则为十方诸佛菩萨天龙夜叉刹利婆罗门毗舍首陀比丘比丘尼优婆塞优婆夷之所供养。随有国土若四部众修集如是四无量心。其土则已远离一切衰祸之相。其中众生乐离恶法受持善法。善男子。四无量心。具足如是无量福德。

　　　　大方等大集经虚空目分中辟支佛乘品第七

　　无胜意童子复白佛言。世尊。修缘觉乘。比丘比丘尼优婆塞优婆夷善男子善女人。云何修集慈悲喜舍。佛言。善男子。若有修集辟支佛乘。比丘比丘尼优婆塞优婆夷善男子善女人。观众生乐。解众生乐。念法缘慈。终不忆念缘众生慈。如自心中所受乐事。亦愿众生同共得之。观法平等。观乐平等。观心平等。观如平等。如是观已。乃至不于一人生恶。设有因缘生恶心者。应作是念。若我于彼生恶心者。云何当得阿耨多罗三藐三菩提。菩萨摩诃萨。成就无量纯善功德。若于一人生嗔恶心。尚不能得阿耨多罗三藐三菩提。况我未成诸善功德。以是因缘。修众生慈及法缘慈。悲喜舍心亦复如是。善男子。若有欲学缘觉乘者。应如是修慈悲喜舍。说是法时。六万亿众生得住初地。或得二地三地四地五地。或有众生得无生忍。或有获得辟支佛道及声闻道。无量众生发阿耨多罗三藐三菩提心。

　　　　大方等大集经虚空目分中圣无碍智品第八

　　尔时众中有一童子名虚空声。白佛言。世尊。云何菩萨庄严无上菩提之道。修一切智目方便。无缘梵行一切法目方便。无缘梵行一切阴入界方便。解脱方便。三昧方便。陀罗尼方便。得忍方便。诸地方便。世尊。云何菩萨摩诃萨。修一切智目门。同虚空慧度于彼岸。无缘梵行。越度四流断四魔系。佛言。善哉善哉。善男子。汝今能入四无量海。欲度众生于生死河。是故今者发如是问。复欲不断佛大智海。善男子。十方佛土若有菩萨。同共汝行三昧智慧。我说法时。如是等辈悉为明证。若无如是菩萨证者。我则不说无缘梵行。何以故。我若说者。多于是中而生疑心。若有未得无缘梵行亦复生疑。以是义故。不应宣说。尔时世尊。即入三昧。其三昧名虚空幢。入已面门出大光明。其明种种遍照十方诸佛世界。蔽于日月令不复现。其光明中出大声言。娑婆世界释迦牟尼。为诸众生宣说梵行坏诸烦恼。说声闻乘辟支佛乘无缘梵行。无量众生及诸菩萨。次第而坐听受正法。亦说清净菩提之行。为欲利益无量众生故。作大集说种种行。无量众生获得一生及以后生。十方众生闻是语已。一切悉集娑婆世界。或有菩萨现真金身雨于金沙或现银身雨于银沙。或琉璃身雨琉璃沙。或颇梨身雨颇梨沙。或沉水身雨沉水沙。或栴檀身雨栴檀沙。或多摩罗跋身。雨多摩罗跋沙。供养于佛。供养已毕头面敬礼却坐一面。
　　尔时世尊告虚空声童子。善男子。今日十方诸大菩萨。其中或有得法忍者得无生忍一生后生。悉为我证如是菩萨修集慈悲喜舍之心。了了通达诸法之性。亦能远离身相业相。其心不著有为无为。亦不贪著眼乃至意色乃至法。至心修集无缘梵行。无诸觉观不生憍慢。无所贪著知真实性。观一切法皆悉平等。所谓三世三界三戒。亦得增长大慈大悲大喜大舍。一切众生。远离三界阴入界等。离一切字聚名聚句聚有为之法。作是观时。即得具足大慈大悲大喜大舍。修集同空三昧梵行六波罗蜜。诸佛护念。具善方便住第三忍。过于声闻辟支佛道。远离一切眼色因缘乃至一切意法因缘。观法界如随顺不倒。获得大慈大悲等力。于诸法中得大自在。而于生死不生厌悔。有大力势调伏众生。于三乘中得智方便。能雨法雨得无碍智。解诸众生异语方便。善男子。是名圣目陀罗尼。具无碍智修集梵行。善男子。若有菩萨修是梵行。如是菩萨常得见佛。能具佛法净佛世界。性净众净。行净智净。意净供养亦净。能具十地。次第当坐如来法座。如是名为清净法行。是名如来。是名世尊。名过四潮。名菩提道。能得菩提转大法轮。云何名为一切智耶。若智能观一切平等。众生平等三世平等不倒平等。如是等一切法见虚空目。见法虚空目。见无行虚空目。见性虚空目。见如空虚空目。见如内空虚空目。见如外空虚空目。见如内外空虚空目。见如大空虚空目。见如第一义空虚空目。见如有为空虚空目。见如无为空虚空目。见如毕竟空虚空目。见如无始空虚空目。见如性空虚空目。见如散空虚空目。见如自性空虚空目。见如一切法空虚空目。见如无所觉空虚空目。见如无法空虚空目。见如无性空虚空目。见如无法有法空虚空目。见如实性空虚空目。见如无相无愿虚空目。见如一切法无边无处虚空目。见如大慈大悲虚空目。见一切知见虚空目。见一切智。如是见已转正法轮。是名不共众生法界。是名一切智。名佛境界。说是无缘梵行时九万二千众生成就是法。恒河沙等众生得如法忍。恒沙众生远离垢秽得法眼净。一千比丘得阿罗汉果。无量人天发阿耨多罗三藐三菩提心。

　　　　大方等大集经虚空目分中护法品第九

　　尔时一切欲色界天。以妙香华幢盖伎乐供养于佛。白佛言。世尊。如来先已于阎浮提。转正法轮。今复于此大宝坊中。转大法轮。为菩提行故。一切大众复作是言。如来境界不可思议。何以故。如来在此大宝坊中。转法轮时。十方无量佛世界中。所有菩萨悉来集此。为听如是虚空目法行。尔时文殊师利童子。金刚山童子。无胜幢童子。无胜意童子。虚空声童子。如是等童子。其数九万二千亿。白佛言。世尊。唯愿如来以愿力故。令是虚空目法行久住于此娑婆世界及十方土无有灭没。何以故。如是法中说三梵行。菩萨若行如是三行。即得阿耨多罗三藐三菩提。佛言。善男子。南方世界金刚光明功德如来。西方世界智幢如来。北方世界发光功德如来。东方世界宝盖光明功德如来。是四如来以先有愿。以是愿故。是经后当流布十方令诸菩萨悉得修行如是三行。我今以此正法。付嘱四大天王。功德天女。四大龙王。诚实语天。四阿须罗王。具天。大自在天。八臂天地神女等。何以故。善男子。或有众生。其性弊恶。有大势力。多造重业不受是经。是人死已受恶鬼身恶龙之身。是恶鬼龙欲坏佛法。降注恶雨恶风尘坌。为诸修行三业比丘。而作重病。以手探腹取其心肝。吹吐恶气置饮食中故。令食者得大重病。良医拱手不能疗治。如是修行三业比丘。尽舍命已。是名法灭。如是恶鬼。复令如来所有弟子。刹利婆罗门。毗舍首陀。大臣长者悉生恶心。恶心既生互相残贼。当尔之时。阎浮提内国土城邑。空荒无人。人民既无。谁当流布如是经典。是故我今不以是经。付嘱菩萨。比丘比丘尼。优婆塞优婆夷。及诸国主。以付四王乃至地神。如是天神至心护持。若有国土。刹利婆罗门。毗舍首陀。比丘比丘尼优婆塞优婆夷。受持读诵如是经者。是诸天神。当至心护。劝诸檀越令致供养。所谓衣服饮食。卧具病药房舍灯烛。是诸檀越若有恶相诸恶病瘦。诸天力故悉令消灭。以是因缘法得增长无有灭没。尔时一切诸天神等。白佛言世尊。若今现在若佛灭后。我等要当舍离自事守护是法。若佛弟子比丘比丘尼优婆塞优婆夷。有能受持如是等经勤行精进。虽复受畜八不净物。畜养妻息金银琉璃颇梨。田宅奴婢仆使。我为法故。亦当守护遮诸恶鬼不令娆近。随是经典所在之处。令其土地日月五星不越常度。怨仇兵革皆悉消伏。所有众生若男若女。若大若小。悉乐受诵如是经典。持戒清净勤行精进。世尊。以是因缘。一切诸天乐处人间。是人舍身即得生天。诸天增长色力寿命。所有恶相灭无遗余。其无信者我能令信。若佛弟子。比丘比丘尼。优婆塞优婆夷。不能受持如是经典。读诵书写。不乐寂静。不善思惟。乐求供养不持净戒。懒惰懈慢。心无惭愧。亲近白衣。如是比丘。以财俗力毁佛弟子。若打若杀若缚若骂。向王大臣说其过恶。佛诸弟子。闻是事已生大恶心。生恶心已。诸善鬼神舍至他土。是故恶鬼即得其便。既得便已。诸国兴兵互相讨伐。降恶风雨令谷不登。人民饥馑共相茹食。尔时十方世界菩萨白佛言。世尊。诸佛如来。为如是等五滓众生。制于禁戒。唯愿如来为法久住复制禁戒。所谓身戒口戒意戒。不得受畜一切恶物。恶心斗诤。亲近国王大臣长者。受畜一切俗人之物。如余佛土所制净戒。佛言。善男子。止止。佛自知时。善男子。因缘未出。如来则不豫制禁戒。尔时世尊告频婆娑罗王。大王。汝之国法何名大罪。何名小罪。频婆娑罗言。世尊。我之国法。有四重罪。一者断他命根。二者偷至五钱。三者淫他妇女。四者为五钱故大众王边故作妄语。如是四罪犯者不活。佛言。我今亦为未来弟子制是四重。复次大王。王子几岁不听入宫。世尊。过二十年则不听入。佛言。我亦如是。沙弥二十乃至得道不听入众。王言世尊。如我国法。有作罪者必死不疑。或打或骂闭系输物。摈出界外。如来法中其义云何。大王。我之法中亦复如是。有犯罪者或令苦作一月二月。或不与语共坐共食。或不共住。或摈令出。或出一国。或出四国。有佛法处。治如是等恶比丘已。诸善比丘安乐受法。故使佛法久住不灭。大王。若未来世有我弟子。饶财多宝有大力势。王所亲爱。一切大众不能摈治。如是等人汝等当治。刹利婆罗门毗舍首陀。不能治者。如是四姓。则为断我三宝种性。能灭法炬。破坏法船。燋涸法味。夺众生眼。我法坏时。心则放舍。大王。譬如一人夺一切眼。于意云何。是罪多不甚多。世尊。不可称量。不可计数。大王。若有刹利婆罗门毗舍首陀。有大力势。见我法灭舍不守护。其所得罪亦复如是。大王。若有国主。于无量世修施戒慧。见我法灭舍不拥护。如是所种无量善根悉皆灭失。其国当有三不祥事。一者谷贵。二者兵革。三者疫病。一切善神悉舍离之。其王教令人不随从。常为邻国之所侵娆。暴火横起多恶风雨。暴水增长吹漂人民。内外亲信咸共谋叛。其王不久当遇重病。寿终之后生地狱中。若宿善追及。还得人身。无量世中常盲无目。贫穷跉跰行乞自活。常生恶心。因是恶心。复当还堕于地狱中。如王夫人。太子大臣城主村主。将帅郡守宰臣。亦复如是。频婆娑罗耳闻是语。悲泣哽咽收泪而言。世尊。我值如来犹故不能如法治国。况未来世放逸诸王。不能持戒修行精进。治恶比丘护持佛法。不能绍继三宝种性。如是诸王。长夜常行于三恶道。尔时诸王夫人。太子大臣。城主村主将帅郡守宰官。皆白佛言。我等于今现在之世。要当勤心守护佛法。亦当供养受持法者。衣服饮食卧具医药。治恶比丘绍三宝性。佛言。善男子。汝等若能建立此事。则为供养三世诸佛。亦得无量不可思议诸善功德。

　　　　大方等大集经虚空目分中大众还品第十

　　尔时世尊复告诸天。善男子。汝等今者勿怀忧虑。我今当与未来弟子。为护法故。立严峻制。为不断绝三宝性故。为欲增长诸善法故。为增长多闻满宝藏故。为离一切苦烦恼故。为成无上菩提道故。善男子。我今所说。一切声闻。具足成就得声闻乘。一切缘觉具足获得辟支佛乘。一切菩萨。具足成满三种梵行。得无上智。善男子。是经能离诸恶众生。能坏众生恶不善法。能灭身口意不善业。能破一切诸恶果报。若有善男子善女人。供养是经。则为供养十方诸佛。尔时娑婆世界一切众生。异口同音而作是言。善哉善哉。世尊我初未闻是大法聚。今得闻之。世尊。我能受持守护是法。为护法故不惜身命。若有比丘比丘尼优婆塞优婆夷。受是经者我当供养。随其所须一切给与。若复有能供养如是受持经者。我等亦当勤守护之。内外财宝令无损秏。随是经法所流布处。亦护其土令无诸恶。佛言。善哉善哉。善男子。汝能如是守护法者。则为供养三世诸佛。善男子若诸众生有护法心。若生人天得大自在。乃至畜生亦有大力。为人所重不经寒苦。善男子。是护法者恶不能加。心无所畏无能破坏。诸魔烦恼不得其便。多饶眷属智慧具足。凡有所说无所挂碍。乐行十善修集正定。父母诸王见则恭敬。能升法座转正法轮。凡有所闻终不忘失。

　　　　大方等大集经卷第二十四



　　　　大方等大集经卷第二十五

　　　　北凉天竺三藏昙无谶译

　　宝髻菩萨品第十一之一

　　尔时世尊故在欲色二界中间大宝坊中。坐师子座。放大光明犹如日月。得大自在犹如梵释。功德高显独如须弥山。法界甚深犹如大海。于大众中演说正法。初中后善字义真正。具足清净班宣梵行。为诸菩萨净于法印。令诸菩萨闻已修集。尔时东方过九万二千诸佛世界。彼有世界名曰善华。其土有佛。号曰净住如来应正遍知明行足善逝世间解无上士调御丈夫天人师佛世尊。为化众生宣说正法。有一菩萨名曰宝髻。与诸菩萨其数八千。没彼世界欲来此土。赍妙宝盖欲奉如来。其盖周覆一千世界。及诸香华欲供养佛。妙音说偈赞叹如来。
　　若诸人天得睹佛　　则为获得大利益
　　如来所受苦无量　　勤精进故得菩提
　　往昔精进修菩提　　超过一切诸菩萨
　　为令众生得利益　　故转无上正法轮
　　如来如是难得见　　所说正法亦难闻
　　获得人身亦复难　　诸根具足亦如是
　　若诸众生行不善　　亦不能作三善业
　　若人欲得大利益　　应当觐见释中尊
　　若欲听受无上法　　并见十方诸菩萨
　　具足三十二妙相　　应当速诣大宝坊
　　今若不种诸善根　　后必不得大涅槃
　　若欲具足人身者　　应当速诣娑婆界
　　若欲破坏三恶道　　欲受人天微妙乐
　　获得无上无比乐　　应当诣于娑婆界
　　大医今施甘露味　　除灭众生诸烦恼
　　如来商主大法王　　今日演说无上界

　　宝髻菩萨说是偈时。其声遍满大千世界。时舍利弗闻是偈已即白佛言。世尊。如是偈音何处演说。佛言。舍利弗。东方过于九万二千诸佛世界。彼有世界名曰善华。其土有佛号曰净住。彼有菩萨名曰宝髻。与八千菩萨俱来至此。是其所说。其声闻乎大千世界。劝诸众生令修善法。尔时宝髻菩萨。与八千菩萨。及无量人天。来至佛所。头面礼拜。白佛言。世尊。善华世界净住如来。致敬问讯。起居轻利气力安不。眷属大众乐受法不。世尊。我从彼来至此世界。为听菩萨净行法印。唯愿如来。普为一切。大慈怜愍分别解说。令诸菩萨闻已修集。破坏一切烦恼习气修菩萨行。了知一切众生之心。能修菩萨所有行相。能得解了智慧之行。能知一切烦恼等行。能修菩萨所修法行。能深观察一切罪过。身得无碍见一切佛。佛言。善哉善哉。善男子。谛听谛听。我今当说如是净行十分之一。善男子。菩萨摩诃萨有四行。何等为四。一者波罗蜜行。二者助菩提行。三者神通行。四者调众生行。波罗蜜行者。是愿方便。助菩提行者。是修道方便。神通行者。是调心方便。调心方便者。是菩提心坚固方便。善男子。云何名檀波罗蜜。檀波罗蜜即是净行。能坏痴心能修舍心。修舍心已能一切施。若有菩萨能一切施。即得四种无分别心。何等为四。一者不分别众生。二者不分别法。三者不分别心。四者不分别愿。是名为四。不分别众生。是可与是不可与。此多与此少与。此上与此下与。此恭敬与此轻慢与。此全与此半与。此持戒此破戒。此福田此非福田。此得大报此不得大报。此是正见此是邪见。此行正聚此行邪聚。善男子。若菩萨摩诃萨。得如是心。名不分别心。无憍慢心。无上下心。无挂碍心。是平等心。真正之心。平等施戒。平等慈悲。无有分别犹如虚空。是名不分别众生。不分别法者。菩萨终不作是分别受者为说不受不说。受法者施其所须。不受法者则不供给。终不观察凡夫之人不可惠施。贤圣之人则应布施。是名不分别法。不分别心者。观诸众生心皆平等。不为报施。无内外贪。非为名施。不求果施。所爱之物施已不悔。为摄众生故行惠施。是名不分别心。不分别愿者。施时不为得帝释身梵王之身转轮王身魔身长者大臣之身。亦复不为大自在故。大眷属故。不为上有。不为声闻辟支佛乘。乃至不为阿耨多罗三藐三菩提故。而行布施。是名不分别愿。善男子。菩萨摩诃萨修惠施时。具足成就如是四事。则得远离八不正见。一者我见。二者众生见。三者寿命见。四者士夫见。五者常见。六者断见。七者有见。八者无见。是名为八。复得远离四种功德。一者凡夫功德。二者声闻功德。三者缘觉功德。四者余习功德。如是施已。不观四相。一者常相。二者乐相。三者我相。四者净相。能净四法。一者净身。二者净口。三者净心。四者净愿。远离三碍。一果报碍。二声闻碍。三悔心碍。善男子。菩萨修行如是施时。远离三畏。一者憍慢畏。二者上慢畏。三者魔业畏。菩萨修行如是施时。具四种印。一者内空印。二者外空印。三者众生空印。四者菩提空印。如是施时具四精进。一者满众生故具足精进。二者护佛法故具足精进。三者为具三十二相八十种好故具足精进。四者净佛土故具足精进。是时复得具足四念。一者念菩提心。二者念欲见佛。三者心常念慈。四者念离烦恼。如是施时净于三事。一者自身。二者他身。三者菩提。如是施时净于四智。一者界智。二者众生满足智。三者愿智。四者助菩提智。善男子。菩萨若能行如是法。则能净于檀波罗蜜。善男子。云何菩萨净于尸波罗蜜行。善男子。有一种净。所谓菩萨怜愍一切世间众生。胜于声闻辟支佛慈。能坏魔业调诸众生。具足无量功德宝聚。无有放逸。复有二种。一者于诸众生。不生恶心。二者调诸众生令向菩提。复有三种。一者净身。远离一切身恶业故。二者净口。远离一切口恶业故。三者净意。远离一切贪恚邪见故。复有四种。一者劝诸众生令持禁戒。二者劝诸众生具足净戒。三者能调诸毁戒者。四者见持戒者。供养恭敬尊重赞叹。复有五种。一持戒已不生憍慢。二见毁戒不生轻慢。三见持戒心无嫉妒。四终不求声闻之乘。五者不念辟支佛乘。复有六种。一者念佛。为过戒故。二者念法。为过戒已心不生悔。三者念僧。为能具足如来戒故。四者念戒。为不求诸有果报故。五者念施。为能一切悉施与故。六者念天。为欲具足诸善法故。复有七种。一者深信一切佛法。二者勤行精进。为得佛法故。三者具智。为知一切诸佛法故。四者闻已能说一切佛法故。五者供养父母师长和上。六者畏于现在未来恶业。七者有惭愧心。复有八种。一者不为利养显异惑众。二者不说自事。离一切故。三者不赞供养。心知足故。四者行圣种性。乐善法故。五者随头陀法。不惜身命故。六者乐于寂静。离说世事故。七者深心乐法。厌三界故。八者至心护法。不惜身命故。复有九种。一者离九恶心。过九众生所居处故。二者念净。三者念修。四者增长善法。五者心乐寂静。六者离烦恼热。七者庄严舍摩他。八者勤行精进。九者不欺众生。复有十种。一者净身三业。二者净口四业。三者净意三业。四者远离嫉妒。五者离谄曲心。六者至心念戒。七者为持戒故。勤行精进。八者软语。为调众生。九者受身为众生使。十者于诸福田不生轻慢。善男子。菩萨修行尸波罗蜜。有二种净行。一者有心有相及以庄严。宁舍寿命终不毁戒。二者无心无相及无庄严。于一切法心无所著。复有二种。一者净于内入。二者不求一切外入。复有二种。一者常愿菩提之心。二者不观本向菩提戒相。善男子。云何菩萨净羼提波罗蜜行。善男子。菩萨摩诃萨受骂不报口业净故。受打不报身业净故。受嗔不报意业净故。善男子。菩萨摩诃萨虽受骂辱所以不酬。护众生故。受诸楚毒所以不报。护后世故。被截手足慈心不嗔。护菩提故。见有求者。心不生嗔。为四摄故生慈心故。增菩提道故。坏悭贪心破魔业故。善男子。菩萨摩诃萨修念佛已。行于忍辱。受一切苦。为得佛身故。善男子。复有菩萨修于忍辱。为欲具足得十力故。复有菩萨修于忍辱。为欲成大师子吼故。复有修忍。为知三世无挂碍故。复有修忍。为得大慈大悲力故。复有修忍。为得具足一切智故。
　　善男子。菩萨摩诃萨具足二力。能成就忍。一者智力。二者修力。以智力故观于身心。是故为忍。以修力故不著诸法。是故为忍。复次善男子。净忍菩萨则能观察一切法中无有众生。是故修忍。一切诸法其性解脱。是故菩萨观一切法。无忍无嗔。若于诸法心无所著。是名为忍。善男子。菩萨有二忍。一者观如法身。二者观如法界。菩萨摩诃萨若能如是观二法者。是名菩萨净羼提波罗蜜行。善男子。云何菩萨。净毗梨耶波罗蜜行。若菩萨摩诃萨于诸修行不息不悔。于诸善法心无厌足。亦乐修行五波罗蜜。常求庄严一切善法。拥护正法乐宣说之。调伏众生心无休息。过于声闻辟支佛乘。拥护一切诸佛正法。修诸苦行其心不悔。终不丧失本昔善根。广修多闻心无厌惓。为众走使不生愁悔。是名精进。如是精进云何名净。若能观身犹如影像。口无言说心毕竟净。以尽智观诸灭法。以无生智知诸有尽。如是观时则能庄严三种精进。一者体庄严。二者觉庄严。三者分别庄严。复有三种不著精进。一不著眼。二不著色。三不著识。乃至法亦复如是。是名不取不舍精进。具足如是勤精进已。不取惠施不舍悭贪。不取持戒不舍毁戒。不取忍辱不舍嗔恚。不取精进不舍懈怠。不取禅定不舍乱心。不取智慧不舍愚痴。不取善法不舍恶法。不取佛道不舍二乘。是名二种勤精进也。是二精进能具佛法。复有二种。所谓内外。若菩萨能修如是勤精进者。是名毗梨耶波罗蜜行净。善男子。云何菩萨净禅波罗蜜行。若菩萨摩诃萨。取诸禅支观诸禅支。观已入定。既入定已。不贪著色受想行识。是名为禅。非著眼禅乃至意禅。是名为禅。非著色禅乃至法禅。是名为禅。非著地水火风空禅。是名为禅。非著日月释梵自在天禅。是名为禅。非著欲界色无色禅。是名为禅。非著此彼禅。是名为禅。非观身心禅。是名为禅。非著上下禅。是名为禅。非著四取禅。是名为禅。非著众生寿命士夫我人相禅。是名为禅。非著常见断见有无见禅。是名为禅。非毕竟尽漏禅。是名为禅。非入定聚禅。是名为禅。非得沙门果禅。如是禅者。非毕竟行禅。名空调伏禅。非真空禅。名无相调伏禅。非真无相禅。名无愿调伏禅。非真无愿禅。是菩萨具足成就大慈大悲一切空行禅。云何名为具一切空。若能不观布施持戒忍辱精进禅定智慧方便。慈悲喜舍。四谛菩提。智慧誓愿庄严。舍摩他毗婆舍那。解脱惭愧。是名诸佛方便三昧神通无碍智。摄取十力四无所畏十八不共法。不为二乘之所染污。断诸习气。具足无量大神通智。为诸众生之所归依。庄严世法及出世法。能善调伏一切众生。渡于四流生死大海。能断一切所有系缚。净诸法性。是名性寂静。非向法寂静。亦取向法舍性。了了向法盲性。有闻向法聋性。勤调伏向法停住。凉灭寂静。调伏炽然。是名一切行空。善男子。譬如三千大千世界。所有众生悉善知画。其中或有善能泥涂。或能磨彩。或晓画身不晓手足。或晓手足不晓面目。时有国王。以一张[疊*毛]与是诸人。而告之言。凡能画者。悉来聚集于此[疊*毛]上。画吾身像。尔时诸人悉来聚集。随其所能而共作之。有一画师。以缘事故竟不得来。诸人画已持共上王。善男子。可言诸人悉集作不。不也。世尊。善男子。我说此喻。其义未显。善男子。一人不来故。不得言一切集作。亦不得言像已成就。佛法行者亦复如是。若有一行不成就者。不名具足如来正法。是故要当具足诸行。名为成就无上菩提。说是法时。六万菩萨于一切行。得具足空。善男子。云何菩萨摩诃萨净般若波罗蜜。善男子。菩萨摩诃萨具十二慧。一者知过去无碍。二者知未来无碍。三者知现在无碍。四者知有为无碍。五者知无为无碍。六者知一切世作无碍。七者知出世无碍。八者知辩才无碍。九者知实无碍。十者知世谛无碍。十一者知第一义谛无碍。十二者知诸众生利钝无碍。是名为慧。难破能破。难观能观。难解能解。譬如金刚不可沮坏。是名出世之慧。毕竟慧。一切众生真解心慧。难行难入难见。甚深难可习学。正见正聚。远离诸见及以习气。自知了了知见一切众生之心。法智义智无所贪著。旷大光明无诤无迮。善知时节过于时节。护正法聚。毕竟觉正觉实觉。远诸垢秽不为一切之所呵责。一行无行。一切众生行。无足迹行。虽离一切世间之行。亦不远离一切世行。虽离世界不离佛土。虽离一切诸行庄严。亦不远离调伏众生。虽离诸行不离善行。虽离众生心行因缘。不离知于众生心行。虽离世行不离世法。虽离诸身亦入众生心。是名为慧。如是智慧甚为难得。非善根纯熟终不能获。不能常修行善法者。亦不能得如是智慧。菩提树下乃能得之。真知法性诸佛所护。度至彼岸。知一切法施甘露味。是故名为般若波罗蜜。善男子。如是智慧。毕竟了知一切缘一切相。一切众生心之所行。以是义故名为智慧。如是智慧有二寂静。一者知碍相寂静。二者知无碍相寂静。复有二种。一者无觉净。二者离诸见净。如是智慧菩萨摩诃萨常游众生利钝根中。众生心中。一切法中。观诸烦恼即是智慧。菩萨虽住诸界。多住佛界。能善观见十方世界。离一切盖。悉是一切佛法根本。具足一切无上佛法。不学诸法不离诸法。不坏一法不成一法。菩萨成就如是智慧。能作功德能读诵说一切佛法。一切福德悉能得之。皆能修成一切善法。是名菩萨净般若波罗蜜行。说是法时。二万二千众生发阿耨多罗三藐三菩提心。八千菩萨得无生忍。五百比丘漏尽意解。十千天人得须陀洹果。尔时一切天与人同声而言。世尊。若有人能信是经者。当知是人诸佛所护。何况有能受持读诵书写供养。善男子。云何菩萨摩诃萨净菩提行。善男子。菩萨摩诃萨观身念处。有二种行。一者不净行。二者净行。不净行者。观身不净臭秽充满。无常无住诳诸凡夫。净行者。菩萨摩诃萨作是思惟。我今因是不净之身。得净佛身。得净法身。净功德身。一切众生所乐见身。复次善男子。菩萨摩诃萨观身身已。能净二行。一者无常。二者常。菩萨摩诃萨观身无常毕定当死。如是观已。不为身故造诸恶业邪命自活。修三坚法。一者身坚。二者命坚。三者财坚。如是观已。能为众生而作给使。即得远离身口意曲。菩萨如是观身无常。得如是等无量功德。云何为常。菩萨摩诃萨观无常已则得常身。因无常故得功德身。因无常故。不断佛种法种僧种。善男子。又复常者即是无尽。无尽者即是无为。无为者即是一切智所行处。一切智所行处者。是空无相愿。又复常者即是虚空。菩萨摩诃萨观一切法犹如虚空。是名菩萨摩诃萨常行。善男子。复有菩萨修身念处。观察一切众生之身。毕竟当是如来佛身。如如来身法身亦尔。如是二身我身亦尔。是名菩萨观无漏身。菩萨尔时所得善法。随其多少悉是无漏。以如是法。发愿回向一切种智。得无漏已终不起漏。所言漏者即是三漏。所谓欲漏有漏无明漏。菩萨了了知三漏已。为众生故生于欲界。亦复不为欲漏所污。色无色界亦复如是。无明漏者已拔其根。何以故。拔无明故则无见漏。菩萨摩诃萨修身念已。于是身中。不见我及我所不生憍慢。离我我所故。不求不取一切财物。不求取故于物无诤。以无诤故即是寂静。夫寂静者即是忍辱。住于忍辱不上不下。不上不下者即如法住。如法住者。不行善法不行恶法。不上下已即得善友。得善友已遇善知识。遇善知识故得闻正法。闻正法故不以漏心向有漏法。是名过于诸漏境界。过漏境已常入禅定。既入定已。乃至一法不生觉观。无觉观故。不作一法不变一法。是名如法。是名一切法平等。若得如是诸法平等。是名一切智。善男子。菩萨摩诃萨若能如是观身念处。是名观身身念。善男子。菩萨尔时次观受念处。于有受者生慈悲心。向诸众生作如是言。毕竟乐者断一切受。若人能断一切受者。即是常乐。菩萨尔时随所受者生慈悲心。若自若他受乐受时。远离爱心生于慈心。若受苦时。远离嗔心生于悲心。若受不苦不乐。离无明心生于舍心。是故菩萨受乐受时不生贪著。受苦受时不生嗔恚。受不苦不乐不生无明。菩萨尔时观一切受无常苦无我。见受乐者即知是苦。见受苦者如痈如疮。见不苦不乐受是不寂静。观于乐受即是无常。观于苦受即是空无。不苦不乐即是无我。菩萨尔时作是观已。见是诸受即是无受。见一切受即是有为。若是有为即是生灭散漏无住。如是观已。不见于我不见受者。是名菩萨大智方便。因是方便。见一切受无常生灭。观一切法悉是空无。无受无受者无作无作者。从缘而生从缘而灭。无属无取于诸因缘不生觉观。因无觉观。作如是言。诸因缘法皆悉是空。菩萨摩诃萨如是观时成受念处。能令身心皆悉寂静。知一切行。是名一切智。是名受受念处。云何菩萨修心念处。菩萨摩诃萨住菩提心。观是心性。不见内入心。不见外入心。不见内外入心。不见阴中心。不见界中心。既不见已作是思惟。如是心缘为异不异。若心异缘。则一时中应有二心。若心即缘。不应复能观于自心。犹如指端不能自触。心亦如是。作是观已。见心无住无常变异。所缘处灭。即知是心非从缘生非不缘生。非常非断非内非外非有非无。观心如是。不妨如法知心寂静。是名菩萨修心心念。复次善男子。菩萨摩诃萨观心非色不可睹见。非是觉观。是名菩萨修心念处。如心心数亦如是。如心数心行亦如是。如心行心所求法亦如是。如所求法。菩提亦如是。如菩提一切善法亦如是。菩萨若观心。如猕猴画水朝露蜂王鱼母。如河如焰。如想远事独行无身。常转无停。贪著诸界次第生灭。能摄如是无量之心。令住一处不动不转。不漏不错不乱不散。是名舍摩他。菩萨若能作如是观。是名成就观心心念处。是名知心境界。是名知心法界。是名知心真实之相。是名知心真实之性。即是广知即真净知。了知真知实知如幻。是名知法。名知心性。名知心尽。名无取知无挂碍知。菩萨摩诃萨如是观已。善知一切众生心性。知已如应而为说法。如知自心性。知一切众生心性。亦复如是。如自知心相。知一切众生心相亦复如是。如知自心空。知一切众生心空亦复如是。如观自心平等。观一切众生心平等。亦复如是。作是观已不动法界。是名菩萨修心心念处。善男子。云何菩萨修法念处。菩萨摩诃萨作如是观。法出法灭。无我众生寿命士夫。无生无灭无没无出。是名法性。若能求法是名出法。若不求法是名灭法。若善不善。出者从缘灭者从缘。如是观时观于三行。所谓恶行善行不动行。是三行中。我当常行福善之行。为十善法。十善法者。为净身业。欲求如来三十二相八十种好他不能害。净口业者。凡有所说众乐听受。净心业者。于诸众生其心平等。常入禅定。净四无碍智。净慈心故施众生常乐。净悲心故。无量世中为众生受苦其心不悔。净于十力。为知众生诸根利钝。净四无畏。为知众生障无障故。净十八法。为知三世无障碍故。净一切佛法。为一切众生无能胜故。菩萨摩诃萨能如是观。于诸善法及诸功德。不生厌足亲近善行。远离恶行及烦恼习。真实了知于不动行。虽知不贪心得自在。随愿往生非结业生。生于欲界为众生故。善男子。菩萨摩诃萨得善方便。观法念处。修集庄严助菩提法。远离一切障菩提垢。得是功德。不著常见不著断见。离是二见行于中道。夫中道者有二种法。一者不善念。二者无明。是二法中心不放逸。是名中道。复有二法。一行二识。复有二法。一者名色二者六入。复有二法。一触二受。复有二法。一爱二取。复有二法。一有二生。复有二法。一老二死。是二法中不放逸者。是名中道。如是中道。世间智慧所不能见。不可宣说不可显示。无有相貌无色无处无取无舍。清净寂静。善男子。夫中道者。不可眼见。乃至不可触触。亦无至处亦世出世。不可宣说非多非少。故名中道。善男子。我与无我名为二边。若有说言非常非断。非命非士。非想非非想。非觉非非觉。非实非虚。非此非彼。非有非无。非有为非无为。非行非非行。非生死非涅槃。不作如是。是名中道。复次善男子。菩萨摩诃萨观法法念。不分别法界。如法界众生界亦如是。如是二界名虚空界。一切诸法悉入法界。夫法界者即众生界。众生界者即无分别。是名观察一切法。等见一切界即是法界。虽明了见而心不著。以不著故则无分别。菩萨摩诃萨不以肉眼天眼慧眼观法念处。何以故。如是三眼无相貌故。是故观法则以法眼。虽了了知而心不著。虽复不著不失法界。是名佛智。能知如是甚深法界。亦不失于一切智念。是名菩萨修法法念处。善男子。菩萨摩诃萨何故修集是四念处。为欲远离四颠倒故。修身念处为离净倒。修受念处为离乐倒。修心念处为离常倒。修法念处为离我倒。又离四食。修身念处离于抟食。修受念处离于触食。修心念处离于识食。修法念处离于思食。又复远离识四住处。修身念处离住色处。修受念处离住受处。修心念处离住想处。修法念处离住行处。复离五阴。修身念处远离色阴。修受念处远离受阴。修心念处远离识阴。修法念处离想行阴。是名菩萨净四念行。善男子。云何菩萨修四正勤行。菩萨摩诃萨常乐修集一切善法。未生恶法为不生故勤行精进。已生恶法为远离故勤行精进。未生善法为令生故勤行精进。已生善法为住不失故勤行精进。善男子。菩萨摩诃萨于无量世修集善行。是故性善。不以方便令恶不生。若有菩萨修四正勤心得自在。四正勤者。菩萨尔时心及心数与大慈悲和合共行。故名正勤。菩萨尔时次第修集四如意足。一者欲。二者心。三者进。四者慧。专念至心念于菩提。是名为欲。修大悲故觉心轻便。是名为心。远离恶法是名精进。得方便故名之为慧。菩萨修四如意足已。得四自在。一者寿命自在。以自在故。虽生短命自得长寿。为调众生。与长寿者演说正法。于长寿中能现短寿。随是菩萨所生之处。若天若人得命自在。二者身得自在。以自在故。随心作身随心作色。示现威仪为众生故。菩萨若欲于诸众生其身同等。高大微小悉皆能作。三者得法自在。以自在故。能知一切世出世法。示诸众生一切世事。于出世行心亦不退。明知甚深十二因缘。得无碍智。能为众生说种种法。无量众生闻是法已。发阿耨多罗三藐三菩提心。四者愿得自在。以自在故。令四大海合作一海。不来不去无有动转如本不异。亦令三千大千世界诸须弥山合为一山。不来不去无有动转如本不异。于四天王三十三天无所妨碍。欲令三千大千世界。悉作金宝七宝栴檀华香璎珞。虚空水火皆随意成。是名菩萨得四自在。善男子。菩萨若得四如意足。则得面见十方诸佛。与共语言进止一处。一切梵天帝释四王。阿修罗乾闼婆迦楼罗紧那罗摩睺罗伽。亦复如是。云何净严四如意足。善男子。若能供养父母和上师长有德。见诸众生先意问讯。柔软与语如语而作。视诸众生其心平等。善心正心恭敬心惭愧心。远离贪欲嗔恚愚痴。无欺无贪无姤无悭。营他事业如己所作。无势力者助其力势。泥涂之处发治土石。河涧沟渠造作桥梁。或以身负或施船济。常施众生所须之物。口不说他衰恼之事。亦不讥刺他所犯罪。有犯罪者能如法除。遮诸烦恼令不生起。所重之物能以施人。既施之后心不生悔。为诸众生发愿回向。信心以善劝诸众生。不惜身命少欲知足。于他利养心无悕望。常念出家亦劝众生。念善知识无心舍离。于怨亲中平等无二。以种种乘施行路者。羸乏之人施床卧具。有恐怖者能为救护。视诸众生如父母想。不轻毁戒施贫财物。有病瘦者给其医药。施恩于他不自称说。终不断绝三宝种性。常念无为。远离世事一切诸恶不善之法。不为世法之所污染。不失菩提至心之念。是名庄严净四如意足行。

　　　　大方等大集经卷第二十五



　　　　大方等大集经卷第二十六

　　　　北凉天竺三藏昙无谶译

　　宝髻菩萨品第十一之二

　　云何菩萨净五根行。菩萨信心不可动转。名为信根。不由他教而行精进。名精进根。常念菩提名为念根。常修大悲名为定根。摄取善法名为慧根。复次信诸佛法名为信根。求诸佛法名精进根。念诸佛法名为念根。得佛三昧名为定根。断诸疑网名为慧根。复次心向菩提无有疑网。名为信根。增长善法名精进根。求善方便名为念根。视诸众生其心平等。名为定根。观诸众生上中下根。名为慧根。复次心净无浊名为信根。坏众浊心名精进根。念清净法名为念根。观心性净名为定根。能令众生住清净法。名为慧根。复次远离一切弊恶之法。名为信根。求诸善法名精进根。得已不失名为念根。既得善法如法而住。名为定根。思惟善法不善无记。名为慧根。复次信根者即是施心。精进根者即是乐施无有休息。念根者既施之后不求果报。定根者即平等施心无分别。慧根者不观福田及非福田。复有信根。即是初入善法之心。精进根者能坏憍慢。念根者离我我所。定根者远离一切六十二见。慧根者远离一切诸恶烦恼。是名菩萨净五根行。
　　云何菩萨净五力行。善男子。菩萨摩诃萨具足五根。不为诸魔之所破坏。故名为力。一切声闻辟支佛乘所不能及。一切众生不能令其退大乘心。一切烦恼不能破坏。能令其心知足少欲。身得大力善覆诸根得金刚身。是名为力。善男子。菩萨摩诃萨住信力时。终不造作一切诸恶。住进力时造一切善。住念力时不失善法。住定力时不为五欲乐之所坏。住慧力时远离一切诸结烦恼。复次住信力时不随他语。住进力时求善不息。住念力时得陀罗尼。住定力时说法平等。住慧力时能坏一切众生疑心。复次住信力时具得解力。住进力时具精进力。住念力时具解脱力。住定力时具足愿力。住慧力时具诸行力。复次住信力时见悭罪过。住进力时远离悭贪。住念力时以所修善愿向菩提。住定力时其心平等。住慧力时心终不求施戒定报。复次住信力时能离一切破戒之垢。住进力时至心具戒。住念力时以所持戒愿向菩提。住定力时具清净地。住慧力时远离作戒。复次住信力时远离嗔心。住精进力修习忍辱。住念力时以所修忍愿向菩提。住定力时护诸众生。住慧力时不观众生士夫寿命。复次住信力时远离懈怠。住进力时所修诸行到毕竟岸。住念力时所修精进愿向菩提。住定力时身心寂静。住慧力时不住善恶。复次住信力时远离一切匆务之事。住进力时勤求禅支。住念力时以所修定愿向菩提。住定力时其心常定。住慧力时不著诸定。复次住信力时远离无明。住进力时勤求诸善。住念力时以所修智愿向菩提。住定力时修善思惟。住慧力时如法而住。复次住信力时具足七力。住进力时得住七觉。住念力时得八念处。住定力时离七识处。住慧力时离八邪支。复次心于菩提无有退转。是名信力净信力行。不取不舍是名进力净进力行。修四念处是名念力净念力行。调伏于心是名定力净定力行。远离诸见知善方便。是名慧力净慧力行。善男子。云何菩萨净七觉行。终不失于助菩提法。名念觉分。不取不舍奢摩他。名择觉分。离一切恶名进觉分。离诸愁恼名喜觉分。身心寂静名除觉分。得解脱味名定觉分。所作已办名舍觉分。复次不舍菩提心名念觉分。至心护法名择觉分。调诸众生无有休息名进觉分。具足善法名喜觉分。离诸烦恼名除觉分。能令众生住三昧中名定觉分。令诸众生悉知法界名舍觉分。复次不念声闻辟支佛乘。名念觉分。分别一切法字句义。名择觉分。求善法时三业不息。名精进觉分。离怨亲心名喜觉分。如法而住名除觉分。随诸世间而能调伏。名定觉分。不观二法名舍觉分。善男子。助菩提者。觉一切法知一切法。分别诸法筹量诸法。知诸众生心性心行。是名菩提分。亦名圣行。如是圣行。非是一切凡夫魔众邪见所行。非是色声香味触行。非一切相一切受。诸心意识见闻觉知。有想无想一切法行。故名圣行。夫圣行者。非觉非非觉亦非大觉。而能对治一切诸法。然复不与诸法诤讼。是名圣行。圣行者即是佐助菩提之法。
　　善男子。云何菩萨净八道行。八道者。所谓正见。云何正见。正见者。见一切法皆悉平等。如是正见不名空见。何以故。自有正见非是空见。如是二见亦名同见。复有我见众生见空见。不名正见。如是三见亦复同见。又众生见命见空见。不名正见。如是三见亦复同见。又有我见断见空见。不名正见。如是三见亦复同见。又有有见无见空见。不名正见。如是三见亦复同见。复有四见。佛见法见僧见空见。是名正见。如是四见不名空见。善男子。若有人著如是见者。不名正见。若不著者乃名正见。何以故。夫正见者。见无分别平等无二。云何名为平等见耶。若作是念。凡夫法下学法为上。如是名为非平等见。凡夫法漏学法无漏。凡夫法食缘觉无食。凡夫法垢菩萨法净。凡夫有为佛是无为。如是见者非平等见。若能观察凡夫之法乃至佛法无有差别。乃名平等。若能观见凡夫法空至佛法空。是名正见。观凡夫法从因缘生辟支佛法亦从缘生。乃名正见。若观凡夫法寂静菩萨法寂静。是名正见。若观凡夫法不具足。乃至佛法亦不具足。是名正见。若观我与无我无有差别无差别见。乃名正见。若如是见则不见于上中下法。于一切法亦无觉观。是名正见。正见者名无所见。无所见者即是正见。若如是见。是人乃至不见一法一法相貌一法光明。善男子。若如是见。是名佛法之正见也。说是法时。五百比丘得阿罗汉果。善男子。云何正觉。正觉者离一切觉。觉者名为智慧方便。观法知法是名正觉。观察诸法何者是垢何者是净。如是观已。都不觉知等与不等。离一切觉是名正觉。云何正语。口所出言不自焦恼亦不焦他。不自污辱亦不污他。不自生慢不生他慢。不自诳惑不诳惑他。是名正语。复次正语凡有所说。说一切法皆悉平等。善能分别有为之相。是名正语。复次正语说一切法空无相愿。无生无灭无出无没。是名正语。复次正语说有为苦无常无我涅槃寂静。是名正语。若有众生说言众生。一切无有寿命士夫。一切诸法从因缘生从因缘灭犹如子果。是名正语。净正语者即是佛语。是名净正语行。云何正业。正业者。若业虽能坏一切业。亦不名业。若业能作寂静之因。不垢不净能坏烦恼不令增长。是名正业。知业如是犹作善业。亦观诸业皆悉空寂。无有坚实是苦无乐。是名正业。云何正命。正命者。若命不妨自身他身。不增一切诸恶烦恼非恶业活。是名正命。菩萨摩诃萨于诸众生净于正命。以是正命愿向菩提。是名正命。如是正命能利自他。正精进者。勤作方便求诸善法。欲心不息无有厌悔。是名精进。推求诸法平等之性。亦不观法等与不等。不作非不作。了知于如法性实性。名正精进。宣说正法令诸众生离邪精进。亦知众生所修行行。是名正精进。云何正念。若念施戒忍辱精进禅定智慧四无量心。是名正念。复有正念。摄诸烦恼不令妄起。不近一切恶魔诸业。不堕恶道不起恶心。常修一切正善之法。远离一切邪恶之法。是名正念。菩萨住是正念之中。获得正聚沙门正果。是名正念。云何正定。修行圣行知苦离集证灭修道。是名正定。复有正定。观一切法皆悉平等。若观我净一切亦净。若观我空一切亦空。虽作是观不入正位。是名菩萨之正定也。菩萨摩诃萨住是定中。于一念顷得一切智。是名正定。说是法时。万六千天与人发阿耨多罗三藐三菩提心。
　　善男子。云何菩萨净神通行。善男子。天眼五种。悉能睹见十方世界。及见十方世界诸佛。亦见众生出生退没。所见十方无有挂碍。胜于一切声闻缘觉及诸天人。菩萨具足如是五事。则能了了见一切法。是名菩萨净天眼行。菩萨摩诃萨得天耳通。闻五种声。人声。非人声。地狱声。十方诸佛说法之声。一切众生语言音声。是名菩萨净天耳行。云何菩萨净他心智行。知他心智亦有五种。悉知一切人天之心。地狱饿鬼畜生等心。知过去心。知未来心。知现在心。是名菩萨净他心智行。复有他心智。知是众生是正定聚。是邪定聚。是不定聚。知是众生有贪嗔痴。既了知已随应说法。众生闻已得坏烦恼。是名菩萨净他心智行。云何菩萨净宿命智行。了知是身从贪恚痴因缘而生。了知是身从施戒忍精进定慧慈悲喜舍因缘而生。了知是身具足不具足。了知是身因无明爱及四倒生。了知是身施因缘故具足财物及以眷属。如是等智。是名菩萨净宿命智行。云何菩萨净神通行。神通行者亦有五种。一者示色。二者解种种语而为说法。三者善能了知心意识等。四者能觉诸法说一切法。是名菩萨净神通行。
　　善男子。如是五通为漏尽故。菩萨修习而不尽漏。为欲了知一切诸漏。何以故调众生故。善男子。譬如一城纵广一由旬多有诸门。路险黑闇甚可怖畏。有入城者多受安乐。复有一人唯有一子爱念甚重。遥闻彼城如是快乐。即便舍子欲往入城。是人方便得过险道。到彼城门一足已入未举一足。即念其子。寻作是念我唯一子。来时云何竟不与俱。谁能养护令离众苦。即舍乐城还向子所。善男子。菩萨摩诃萨亦复如是。为怜愍故修习五通。既修习已。垂得尽漏而不取证。何以故。愍众生故舍漏尽通。乃至行于凡夫地中。善男子。城者喻于大般涅槃。多诸门者喻于八万诸三昧门。路险难者喻诸魔业。到城门者喻于五通。一足入者喻于智慧。一足未入者喻于菩萨未证解脱。言一子者喻于五道一切众生。顾念子者喻大悲心。还子所者喻调众生。能得解脱而不证者。即是方便。善男子。菩萨摩诃萨大慈大悲不可思议。宝髻菩萨白佛言。世尊。如佛所说大慈大悲不可思议。实如圣教。不但慈悲不可思议。善方便力亦不可思议。菩萨了了自知当得阿耨多罗三藐三菩提而不证之。为众生故行于生死。不为生死之所污染。世尊。菩萨摩诃萨具何等法。在生死中心不厌悔。善男子。菩萨摩诃萨具二十一法。在生死中而不生悔。一者所修善法共大慈行。二者所修慈心共大悲行。三者所修大悲共调众生行。四者调伏众生共精进行。五者所修精进共善心行。六者所修善心共方便行。七者所修方便与慧共行。八者所修习慧共禅定行。九者所修四禅共神通行。十者所修神通与智共行。十一者所修习智与欲共行。十二者所修习欲与念共行。十三者所修习念共菩提心行。十四者所修菩提共四摄行。十五者所修四摄与戒共行。十六者所修戒禁共多闻行。十七者所修多闻共如法住行。十八者如法共住陀罗尼行。十九者陀罗尼共无碍智行。二十者无碍智共功德庄严行。二十一者功德庄严共智慧庄严行。是名菩萨二十一法在生死中不生厌悔。
　　宝髻菩萨白佛言。世尊。云何菩萨庄严自身。亦令众生得大利益。佛言。善男子。菩萨摩诃萨若具多闻则名庄严。为他演说名大利益。复次得大总持名为庄严。为他演说名大利益。复次无有放逸名为庄严。调伏众生名大利益。复次三十二相名为庄严。具大智慧名大利益。复次口言柔软名为庄严。说如说行名大利益。复次能一切施名为庄严。不求果报名大利益。善男子。是名菩萨庄严自身。亦令众生得大利益。善男子。过去无量阿僧祇劫。劫名乐喜。彼中有佛号一切众生乐念如来应正遍知明行足善逝世间解无上士调御丈夫天人师佛世尊。其佛世界名曰天观。善男子。何故彼劫名曰乐喜。彼大劫中具有六万诸佛出世。彼劫之初首陀婆天。唱如是言。是劫当有六万佛出。众生闻已心皆乐喜。是故彼劫名曰乐喜。善男子。其佛世界庄严微妙无有限量。快乐好妙如天无别。是故世界名曰天观。其土皆悉栴檀为地。一切无有土沙尘雾。其香遍薰无量佛土。其地周遍出诸莲华。一一诸华有大光明遍照其土。其土众生悉得神通足不蹈地。乃至无有一人处胎皆悉化生。一切不闻女人之名。亦无受苦三恶道名。一切众生禅喜为食其土无有三乘之名。一切皆以真金璎珞天冠宝饰而自庄严。虽无剃发染衣袈裟。而亦得名出家之人。何以故。于一切物舍无贪故。彼土如来色如梵天。现梵天身。为诸菩萨演说法要。若他世界有诸菩萨。见彼佛已受大欢喜。善男子。彼佛若欲宣说法化。升大法座在大众上七多罗树。常略说法。何以故。一切众生根猛利故。如来所说唯是一句。而诸众生解百千句。如来常说四净之法。何等为四。一者波罗蜜净。二者助菩提净。三者神通净。四者调众生净。时有菩萨。名曰宝聚。白佛言。世尊。云何菩萨庄严自身。亦令众生得大利益。彼佛答言。善男子。菩萨若具无碍智者名为庄严。能作智明名大利益。尔时彼佛说是法时。六千菩萨得无生忍。时彼菩萨复白佛言。世尊。云何菩萨庄严菩提树。佛言。善男子。菩萨若能修不放逸。是名庄严菩提之树。云何名为不放逸。不放逸者名如法住。如法住者如说而住。复次不放逸者。名无量庄严。无量布施。无量持戒。无量忍辱。无量精进。无量禅定。无量智慧。无量佛法。无量调伏。无量功德智慧庄严。供养无量诸佛世尊。具智慧故无量多闻。为增智慧故无量修奢摩他毗婆舍那。成就如是无量等法。名为庄严菩提之树。亦能疾得阿耨多罗三藐三菩提。善男子。一切佐助菩提之法。以不放逸而为根本。具大庄严一切智慧。不失一切善法。远离一切烦恼。摄取一切诸法。于一切法无有挂碍。调伏诸根护诸善法不令退失。知时非时。具足十力四无所畏。佛法顶法名不放逸。善男子。说是法时。万二千菩萨得无生忍。尔时宝聚菩萨。即汝身是。善男子。汝今当知具不放逸菩萨摩诃萨。则能庄严菩提之树。
　　善男子。云何菩萨净于调伏。善男子。众生之行。无量无边不可思议。调伏亦尔。无量无边不可思议。菩萨行亦无量无边不可思议。菩萨摩诃萨一心至心调伏众生。善男子。有诸众生闻说惠施则得调伏。或有众生闻说持戒而得调伏。复有众生闻说施戒而得调伏。复有众生软语调伏。复有众生嗔语调伏。复有众生具二种语而得调伏。复有众生闻说身业而得调伏。复有众生闻说舍身而得调伏。复有众生胜能调伏。复有众生强可调伏。复有众生闻说呵责而得调伏。复有众生施时调伏。复有众生初时调伏。复有众生见妙色已而得调伏。声香味触亦复如是。复有众生常亲近故而得调伏。复有众生。常远住故而得调伏。复有众生见佛调伏。或有众生闻法调伏。或有众生闻无常法而得调伏。苦空无我亦复如是。或有众生闻说施声而得调伏。戒忍精进禅定智声。亦复如是。或有众生闻说一切有为无常而得调伏。或有众生闻赞人天而得调伏。或有众生闻声闻乘而得调伏。辟支佛乘佛乘亦复如是。或以四摄而得调伏。或以三摄二摄一摄而得调伏。或复不以四摄之法而得调伏。或因内施而得调伏。外施内外施亦复如是。或闻宣说地狱中苦而得调伏饿鬼畜生人天亦尔。或说纯乐而得调伏。或闻纯苦而得调伏。或闻苦乐而得调伏。或有睹见比丘形像而得调伏。比丘尼优婆塞优婆夷像而得调伏。或因种种作倡伎乐而得调伏。善男子。菩萨如是能知种种调伏众生行。是名菩萨能行六波罗蜜。具足佐助菩提之法。具足神通调伏众生。善男子。若有菩萨具足四法。则能调伏一切众生。一者心不悔厌。二者不贪诸乐三者知时非时。四者了知诸心。复有四法。何等为四。一者正语。二者爱语。三者净语。四者如法语。复有四法。一者于诸众生心无挂碍。二者悲心。三者利益心。四者自调诸根。复有四法。一者净于自心。二者怜愍他心。三者勤行精进。四者远离受乐。善男子。是故菩萨摩诃萨调伏之行。无量无边不可思议。善男子。过去无量阿僧祇劫。有劫名爱。是中有佛号广光明如来应供正遍知明行足善逝世间解无上士调御丈夫天人师佛世尊。世界名寂静。彼佛具有九万六千亿声闻众。八万四千诸菩萨众。其土人民寿命十七万二千岁。尔时有一大王之子。名财功德。婆罗门种。颜貌端正众生乐见。年十六时自恃端正而生憍慢。初不向佛恭敬礼拜。尔时如来即作是念。如是王子今将退失阿耨多罗三藐三菩提善根不熟。若得善友则得诣佛闻法受持。尔时如来即于八万四千菩萨大众之中。行筹而言。谁能调伏是婆罗门子。谁能于是八万四千年中。经常往返是王子家若受众苦。所谓骂打心不生悔。八万四千诸菩萨等乃至无有一人取筹。第二第三亦复如是。第三唱已。有一菩萨名净精进。即从座起偏袒右肩。右膝著地合掌而言。世尊。我今能诣彼王子家甘心受苦。说是语时三千大千世界为大震动。一切人天咸共同声唱言。善哉善哉大士。时净精进菩萨。即便往彼王子门立。王子见之恶言呰毁以土坌面。刀杖瓦石而加其身。菩萨尔时不嗔不去心不疲厌。经一千年受如是苦。过二万岁乃得至彼第二门下。八万四千年七日未满。方得至其第七门下。尔时王子见是菩萨。便作是言。道士今来何所求索。即于菩萨生不思议心。云何是人经尔所时。多受众苦而心不厌。第二第三亦如是言。道士今来欲何所求。尔时菩萨知彼王子心已调伏。即说偈言。
　　世间所有一切财　　金银琉璃及颇梨
　　及四供养我不须　　唯为法故来至此
　　此世有佛名广光　　为众生说无上法
　　众生闻已离烦恼　　亦受无量甘露味
　　诸佛世尊出于世　　甚难于彼灵瑞华
　　今此世出无上尊　　汝乃放逸沈欲海
　　一切众生常闇行　　无上如来施慧炬
　　自恃财色生憍慢　　而不往诣如来尊
　　一切财宝众生命　　佛说是二悉无常
　　众生若闻是甘露　　不诣佛者名放逸
　　汝本往昔行菩提　　请诸众生许法味
　　汝今犹属诸烦恼　　云何能调诸放逸
　　我今求汝共诣佛　　破坏憍慢离烦恼
　　勤修精进舍国事　　令汝终时心不悔
　　是时王子闻是已　　远离憍慢即生信
　　赞叹恭敬净精进　　忏悔先来所加苦
　　我今舍离国土事　　及以上妙五欲乐
　　坏破憍慢至佛所　　听甘露法调众生
　　八万四千众围绕　　持妙香华往供养
　　到已即便奉献佛　　破慢至心而听法
　　礼拜合掌心欢喜　　向佛世尊发是言
　　我今归依净精进　　受苦不悔调伏我
　　虽设多供不能报　　今于佛前至心悔
　　我所修行菩提道　　以慈悲心调众生
　　我更不造放逸心　　乃至获得菩提道

　　善男子。尔时王子即舍王位。在佛法中出家听法。如法而住得无生忍。善男子汝知。尔时净精进者岂异人乎。莫作斯观即我身是。财功德者即弥勒是。善男子。是故菩萨调众生行。无量无边不可思议。若有菩萨能调众生。是真菩萨所修之业。善男子。菩萨摩诃萨有四种业。一者净佛国土菩萨业。二者净身菩萨业。三者净口菩萨业。四者求一切佛法菩萨业。复有四业。一者知心。二者知根三者知病四者能治。
　　尔时宝髻菩萨闻是法已。即以髻上真宝之珠价直无量。从无量业之所出生。奉献如来。作是誓愿。我今以是顶宝施佛。愿此功德为众生首。因是因缘得无上智。尔时世尊即便微笑。是时口中出大光明。种种杂色。悉能隐蔽一切光明。尔时疾辩菩萨即起合掌白佛言。世尊。何因缘故如来微笑。佛言。善男子。汝见宝髻施我顶宝不。已见世尊。善男子。如是菩萨已于无量无边佛所。发阿耨多罗三藐三菩提心。持戒精进求于菩提。供养无量恒河沙等诸佛世尊。亦已调伏恒河沙等无量众生。善男子。如是菩萨于未来世。过十阿僧祇劫。当得阿耨多罗三藐三菩提号曰宝出。世界名净光。劫名无垢。其佛世界七宝所成。光明遍照十方世界。一切人民无有饥渴。一切皆是清净菩萨。耳初不闻二乘之名。常闻纯一大乘之法。是故如来名曰宝出。一切菩萨具足神通。其土无主唯除法王。一切众生悉得化生。亦复无有三恶之名。及男女根爱欲之名。无有众生不具诸根。亦无边地。众生寿命四万中劫。是佛世尊不说余事。唯除六度菩萨慈悲一切利根。闻说一句悟解千句。是佛常为一切菩萨说陀罗尼金刚句。云何名为陀罗尼金刚句。陀罗尼金刚句者即是一句。如是一句即摄一切法句无尽法句。无尽法句一切诸佛所不能尽。是故名为无尽法句行。无尽法句摄一切字。一切字者摄一切法句。一时不得说于二字。一字亦复不合二字。是故名一句。名为作句名为字句。若不分别字句法句作句。是名陀罗尼金刚句。善男子。如是陀罗尼金刚句。彼佛常为诸菩萨说。善男子。若我一劫若减一劫。说彼如来所有功德不能具尽。尔时宝髻闻授记已心大欢喜。说偈赞叹。
　　一切知见一切事　　得到一切法彼岸
　　远离一切诸烦恼　　是故名佛无上尊
　　我所供养无量佛　　如来善了如一佛
　　如来获得无碍智　　故知三世无障碍
　　如来今为我授记　　令我远离疑网心
　　我亦当得真实道　　如今释迦牟尼尊
　　一切大地能令散　　虚空日月可令落
　　如来之言无有二　　是故我定得菩提
　　正语实语微妙语　　授我无上菩提记
　　若我真实得菩提　　当善调伏无量众
　　我之所得净妙国　　及其大众佛已说
　　我今闻此无上法　　坏疑趣向于菩提
　　我今精进修菩提　　调伏众生心不悔
　　今佛口施我信力　　无上智慧及佛力

　　说是偈时。万二千众生发阿耨多罗三藐三菩提心。各作是言。愿我皆得生彼世界。尔时世尊告阿难言。汝当受持如是正法。读诵广说为大利益诸天世人。阿难。若有众生信受是经。定当为我之所授记。善男子。若以三千大千世界满中七宝给施众生。满一千年。不如有人受持读写如是经典。阿难白佛言。世尊。是经何名。云何奉持。阿难。是经名曰方等大集大陀罗尼大行菩萨入处。尔时阿难闻佛说已。诸天世人皆大欢喜。信受奉行。

　　　　大方等大集经卷第二十六



　　　　大方等大集经卷第二十七

　　　　宋凉州沙门智严共宝云译

　　无尽意菩萨品第十二之一

　　如是我闻。一时佛游王舍城如来行处宝庄严堂。是大功德之所修成。佛一切法本行果报。苞容无量诸菩萨众。其所讲宣悉是无量甚深之义。皆是如来神力护持。入无碍行微妙智门。其心欢喜得念进意。分别智慧无轻毁者。若有称赞叹其功德。尽未来世不可穷尽。如来正觉觉平等法。善转法轮度无量众。于一切法而得自在。知众生意尽其根源。善为众生断诸习气。虽为佛事心无所作。与大比丘六百万人。悉是如来法王之子。善得解脱断烦恼习。晓了甚深无生法忍。成就威仪其行端严。堪受供养为众福田。善持诸佛所说教戒。复有菩萨摩诃萨众。其数无量不可称计不可思议不可宣说。是诸菩萨于一念顷。能过无量无边佛刹。已曾供养过去诸佛。咨受妙法无有厌足。常勤教化无量众生。善解方便智慧具足。其心安住无碍解脱。善除忆想取相戏论。近一切智悉是补处。其名曰电天菩萨。胜诤菩萨。日藏菩萨。勇健菩萨。离恶意菩萨。游行菩萨。观眼菩萨。离闇菩萨。如是无量菩萨大士。德皆如是。
　　尔时世尊入诸菩萨所行无碍诸法门经。所谓庄严诸菩萨道甚深佛法。十力无畏智慧成就。获得自在总持印门。分别诸辩大神通门。转不退转无生法轮。通达诸法同于一相。于一相法不生分别。知诸众生根性无碍。善能观察诸法实相。破坏一切诸魔境界。入于通达善思惟门。能除一切烦恼诸见。无碍智慧善权方便。一切佛法平等无二。受持诸佛智慧之门。演说诸法如真实相。忆想取相入平等门。成就功德入深因缘。庄严佛身身口意业。念意进持显示四谛。分别妙慧化声闻故。身心寂静化缘觉故。得一切智化大乘故。入一切法得自在智。赞叹如来诸功德故。如是等门宣说开示教导分别。
　　时佛说是大集经时。于此东方自然出现大金色光。照此三千大千世界靡不周遍。除佛光明其中所有日月释梵护世天王。诸龙鬼神乾闼婆。阿修罗．迦楼罗．紧那罗．摩睺罗伽。所有光明悉不复现。诸墙壁等树木丛林。小山大山。目真邻陀山。铁围山。大铁围山。及国土中间其光彻照。若此世界所有地狱皆蒙其光。其中众生光触身时。除一切苦受微妙乐。尔时佛前大众之中。其地自然出六十亿净妙莲华。好香流布种种庄严。诸华杂色悦可众心。其华各有亿百千叶。以宝罗网弥覆其上。华质柔软犹如天衣。其有触者受妙快乐。是一一华所出诸香。遍满三千大千世界。是世界中若天若人。所有诸香悉灭不熏。诸龙八部闻其香者。皆得妙喜渐离烦恼。尔时尊者阿难见是金色光明及诸莲华白佛言。世尊。今此瑞应谁之所为。有是光明及诸莲华。佛告阿难。有菩萨摩诃萨名无尽意。在此东方。与六十亿诸菩萨俱。眷属围绕欲来至此故先现瑞。未久之间。时无尽意即以神力。感动此地令大震动。放无量光雨种种华。亿那由他诸天人等。作百千伎乐。与六十亿诸菩萨众周匝围绕来至佛所。至佛所已寻于佛前住虚空中高七多罗树。合掌向佛出微妙音。其声遍闻大千世界。即以偈颂而赞叹佛。
　　清净永离垢　　勇健除诸欲
　　能灭众尘劳　　而得净妙眼
　　三垢荒秽等　　善断吐洗灭
　　一切皆无余　　稽首大慈觉
　　除去诸怖畏　　善灭无明网
　　十力圣主王　　邪论不能伏
　　外道异见人　　皆悉怀怖畏
　　犹如师子王　　独步无所惧
　　正觉净光明　　无垢普照曜
　　天人世间中　　能离一切闇
　　除尽众闇冥　　无有无明网
　　其光常明净　　如日出云雾
　　众生老死苦　　无有救护者
　　为调是等故　　而受无量苦
　　能生坚慈悲　　唯有等正觉
　　犹如大医王　　勤行疗众疾
　　一切诸法本　　其性无有我
　　譬如山谷响　　皆从众缘生
　　众生本无性　　无作无受者
　　而能为此故　　生于大慈悲
　　诸有之渊海　　无明闇甚深
　　其中多觉观　　勇溢而波浪
　　不从他闻法　　自然到彼岸
　　如莲华在水　　行世不染污
　　秋月草木零　　盛热河池竭
　　比智知世法　　迁动不常住
　　愚人所亲近　　圣智所呵弃
　　解法不牢固　　独拔渡有流
　　其面目开明　　譬如优钵罗
　　微妙甚清净　　过百千日月
　　所有过去世　　及现在众生
　　一切所赞叹　　如来悉堪受
　　调不调伏故　　除热得清凉
　　是故我今日　　稽首无上尊
　　度世增上福　　功德无有极
　　如人中牛王　　顶礼佛福田

　　尔时无尽意菩萨以如实赞赞叹佛已从空中下。及六十亿诸菩萨众顶礼佛足。礼佛足已右绕三匝。于华台上结加趺坐。
　　尔时舍利弗白佛言。世尊。是无尽意菩萨摩诃萨。从何处来。佛号何等。世界何名。去此远近。佛告舍利弗。汝可自问。无尽意当为汝说。时舍利弗。敬顺佛教问无尽意。唯善男子从何处来。佛号何等。世界何名。去此远近。无尽意言。唯舍利弗。有来想耶。舍利弗言。唯善男子我知想已。无尽意言。若知想者应无二相。何缘问言从何处来。唯舍利弗。有来去者为和合义。如和合想。是无合无不合。无合无不合即不去不来。不去不来者是圣行处。唯舍利弗。有来去者即是业相。如业相无作无非作。无作无非作即不去不来。不去不来者是圣行处。唯舍利弗。有来去者是国土相。如国土相。无国土无非国土。无国土无非国土即不去不来。不去不来者是圣行处。唯舍利弗。有来去者即是缘想。如缘想无缘无非缘。无缘无非缘即不去不来。不去不来者是圣行处。唯舍利弗。有去来者即因等生相。如因相。无因无非因。无因无非因即不去不来。不去不来者是圣行处。唯舍利弗。有去来者即是文字语言。如文字相。无文字无非文字。无文字无非文字即不去不来。不去不来者是圣行处。舍利弗言。唯善男子。汝今所说微妙事相。吾从昔来所未曾闻。向之所疑当还启请。如主关人。若见空行若见担者。即应诘问。汝所赍持悉是何物。若知种稷应收其税。唯善男子。我等如是。从他闻法随音声解以自照心。是故我今应当咨禀。汝等大士。为护大乘出生无量声闻缘觉。唯善男子。愿为分别说其来处。无尽意言。唯舍利弗。汝今自可咨请如来。如来当说断汝疑网。
　　时舍利弗。即白佛言。唯愿世尊。说是菩萨从何处来佛号何等世界何名去是远近。若闻彼佛及世界名。则令无量无边菩萨庄严菩提。佛告舍利弗。谛听谛听善思念之。吾今当说彼土功德及佛名号。汝闻是时勿怀疑惧。应当一心信受奉持。时舍利弗。闻是语已。赞言善哉善哉。世尊。愿时宣说。我当一心顶戴受持。佛告舍利弗。东方去此度十恒河沙国土微尘等世界。彼有世界名曰不眴。是中有佛号曰普贤如来应正遍知明行足善逝世间解无上士调御丈夫天人师佛世尊今现在。舍利弗。其土无有声闻缘觉。乃至不闻二乘之声。一切圣众纯是菩萨。已于过去久修德本。善业成备布施调伏。自守防护戒忍多闻。心不放逸安住功德。威仪成就忍力无碍。于无上道坚固精进。所修善根一切成就。诸禅解脱三摩婆提。游戏神通大智照明。善分别知一切诸法。所怀慈心等如虚空。大悲坚固拯济众生。常行喜心令彼同欢。所有舍心善灭憎爱。魔网诤讼悉使无余。善解众生诸根所趣。随其根量授与法财。其心平等如地水火风。能坏一切外道异论。摧伏敌阵建立胜幡。入深佛法十力无畏。于诸大众心无所惧。常观甚深十二因缘。离有无见行于中道。我及我所众生寿命。养育士夫作者受者。断常有无一切诸见。结缚因缘皆灭不起。总持王印而以印之。所有辞辩分别敷演。那由他劫说不可尽。得大神力感动无量无边佛土。于诸佛土善能往来。断除嗔怖憍慢放逸。其所演说如师子吼。一切众生怨亲中人。悉皆安止究竟涅槃。法云垂布以兴雷震。三明解脱以为电光。无上法雨以为甘露。能惠法财三宝不断。内外清净譬如宝珠。相好殊胜最上无比。以诸善根璎珞其身。佛法灌顶得补处位。善能分别诸众生行。随而调伏令得解脱。能净道场坐师子座。于诸法中得无所畏。能自变形犹如佛身。一切佛事悉能示现。心得自在转于法轮。舍利弗。彼土纯有如是菩萨摩诃萨等以为眷属。尔时大会闻佛称赞彼菩萨众功德智慧踊跃欢喜。以天优钵罗华。拘物头华。波头摩华。分陀利华。曼陀罗华。散无尽意及诸菩萨。异口同音作如是言。我等今日快得善利。得见如是诸正士等。礼拜供养恭敬围绕。若有众生闻其名者。亦得如是无量善利。若闻赞叹称其功德。悉皆当发无上道心。说是语时大会中有三百六十万众生发阿耨多罗三藐三菩提心。
　　佛告舍利弗。彼佛世界无三恶道及其名字。亦无邪行越戒之名。又无女人悭贪嫉妒破戒嗔恚懈怠乱心愚痴之名。及以障碍荫盖集名。众生根等无上中下。纯是一乘无大小名。佛土无有净秽之名。亦无三宝差别之称。不闻饥渴饮食之声。及我我所遮护之名。无诸魔网妄见集名。彼佛世界平坦广大。一日月照周匝六十亿百千那由他由延。是希有事是彼菩萨本愿所致。其土平正犹如手掌。琉璃众宝杂厕共成。其地柔软犹如天衣。若有触者受微妙乐。宝树庄严行伍相当。宝绳连绵以界八道。所有诸华常自开敷。亦无石沙荆棘秽恶。所有诸山纯以众宝而挍饰之。人天无别法喜禅味以为饮食。其土无有王者之名。唯除普贤如来法王。彼佛世尊及诸菩萨。不以文字而有所说。彼诸菩萨唯修观佛。谛视无厌。目不曾眴。即便能得念佛三昧悟无生忍。是故彼土名曰不眴。云何念佛。谓不观色相。出生种性过去净业。是时心中不生自高。不观现在阴界诸入。见闻觉知心意识等。无有戏论生住灭相。不取不舍不念不思。不观思想及非思想。不分别想法想己想无一异想。境界功德内外中间。不起觉观始终之念。不观形貌威仪法式。不观戒定智慧解脱解脱知见。十力无畏不共之法。正念佛者。不可思议。不造行不作想。无等等离思惟。无所念无思处。无阴入界生住灭想。无有处所非无处所。非动非住。非色非识非想非受非行。于识不生识知。于地水火风不生识知。眼色耳声鼻香舌味身触心法亦复如是。如是不缘一切境界。不生诸相我及我所。不起见闻觉知之想。究竟能到一切解脱。心心数法灭不相续。净诸忆想非忆想等。善除爱恚灭因缘相。此彼中间悉断无余。是法清净无文字故。法无欢喜不动转故。法无有苦不味著故。法无燋热本寂灭故。法无解脱性舍离故。法无有身离色相故。法无受相无有我故。法无结缚寂无相故。法相无为无所作故。法无言教无识知故。法无始终无取舍故。法无安止无处所故。法无有作离受者故。法无有灭本无生故。心数思惟所缘住法。不取其相不生分别。不受不著不然不灭不生不出。法性平等犹如虚空。过于眼色耳声鼻香舌味身触心法。是名菩萨念佛三昧。菩萨得是念佛三昧。一切法中得自在智陀罗尼门。闻佛所说悉能受持终不忘失。亦得晓了一切众生言辞音声无碍辩才。舍利弗。彼普贤如来。不如此土以二因缘演说正见。所谓从他闻声内正忆念。彼诸菩萨当见佛时。寻能分别诸深妙义。具足成就六波罗蜜。何以故。若不取色相即是具足檀波罗蜜。若除色相即是具足尸波罗蜜。若观色尽即是具足羼提波罗蜜。若见色寂灭即是具足毗梨耶波罗蜜。若不行色相即是具足禅波罗蜜。若不戏论色相即是具足般若波罗蜜。是诸菩萨即观佛时。寻具如是六波罗蜜得无生忍。舍利弗。诸佛世界严净微妙。少有如彼普贤如来不眴世界。
　　时舍利弗语无尽意。唯善男子。快哉仁者。汝等大士。得在彼土见普贤佛获无量利。时无尽意语舍利弗。大德今者。颇欲得见不眴世界普贤世尊及大众不。舍利弗言。唯然欲见。令此大众增长善根。时无尽意。即入菩萨示现一切佛土三昧。入三昧已令此大众及舍利弗。寻见彼土普贤如来及其大会。见是事已即从座起。合掌遥礼彼佛大众。此会大众以佛世尊及无尽意神通道力。得微妙华世所希有。其华色香未曾见闻。自然满掬遥散东方。以用供养普贤如来。华寻遍至彼佛世界普贤如来及其大众。彼诸菩萨见是华已白佛言。世尊。是华严丽世所希有。为从何处而来至此。彼佛答言。是无尽意在娑婆世界。是中亦有十方世界诸来菩萨。而共聚集能仁佛所。供养恭敬尊重赞叹。听佛世尊说大集经。是其大众所散之华。彼诸菩萨复白佛言。其佛世界在何方面去是远近。彼佛答言。诸善男子。在此西方去是佛土十恒河沙世界微尘等国。彼有世界名曰娑婆。诸菩萨言。愿乐欲见释迦文佛及其大众。尔时普贤如来寻放大光。其明彻照此佛世界。彼诸大众因佛光明。悉得遥见娑婆世界释迦文佛及诸大众。见已欢喜合掌恭敬作如是言。希有世尊。其土菩萨一切大众。从何所来而作此集。遍满其界间无空处。彼佛答言。诸善男子。其诸大众悉从十方无量世界而来集会。咨启听受甚深妙法。
　　时舍利弗问无尽意。谁字仁者为无尽意。无尽意言。唯舍利弗。一切诸法因缘果报名无尽意。所以者何。一切诸法不可尽故。舍利弗言。唯善男子。愿仁当说无尽法门。无尽意言。唯舍利弗。初发无上菩提心时已不可尽。所以者何。发菩提心不离烦恼故。发心相续不悕余乘故。发心坚固不参外论故。发心不坏魔不沮故。发心恒顺善根增长故。发心至常有为法无常故。发心不动一切诸佛安慰护助故。发心胜妙离衰损故。发心安止不戏论故。发心无喻无相似故。发心金刚坏诸法故。发心无尽无量功德悉成就故。发心平等利众生故。发心普覆无别异故。发心鲜明性常净故。发心无垢智慧明了故。发心善解不离毕竟故。发心广快慈如虚空故。发心旷大悉能容受诸众生故。发心无碍智慧通达故。发心遍至大悲不断故。发心不断善解立愿故。发心为归诸佛所赞故。发心殊胜二乘宗仰故。发心深远一切众生所不知故。发心不败不破佛法故。发心安隐善与众生诸快乐故。发心庄严一切功德悉成就故。发心善察智慧成就故。发心增长随意施与故。发心如愿戒清净故。发菩提心普及怨亲具忍辱故。发心难坏具精进故。发心寂灭具禅定故。发心无毁具智慧故。发心无愿增长大慈故。发菩提心住根坚牢增长大悲故。发心和悦增长大喜故。发心不动增长大舍故。发心任重诸佛所受故。发心不绝三宝不断故。唯舍利弗。菩萨如是为一切智发菩提心。岂可尽耶。舍利弗言。唯善男子。譬如虚空不可穷尽。为一切智发菩提心。不可得尽亦复如是。无尽意言。唯舍利弗。佛戒无尽。因戒发心故不可尽。佛定无尽。因定发心故不可尽。佛慧无尽。因慧发心故不可尽。佛解脱无尽。因解脱发心故不可尽。佛解脱知见无尽。因解脱知见发心故不可尽。唯舍利弗。如来戒定智慧解脱解脱知见其性无尽。因是五众发菩提心。岂可尽耶。如来十力四无所畏十八不共法无尽。因如是等故发菩提心是故无尽。唯舍利弗。举要言之。一切如来悉皆无尽。因是发心故不可尽。三宝不断故无有尽。众生性无尽故无尽。如实智无尽故无尽。随诸众生无量心行智无尽故无尽。回向无上无尽故无尽。教化众生无尽故无尽。无尽智无生故无尽。离性无生故无尽。知一切法本性无尽故无尽。唯舍利弗。是名菩萨发菩提心不可尽也。
　　复次舍利弗。是菩萨心清净无尽。心清净者不作谄故。不作谄者无奸诈故。无奸诈者善分别故。善分别者无邪命故。无邪命者心清白故。心清白者常正一故。常正一者性殊胜故。性殊胜者无轻毁故。无轻毁者灭诸曲故。灭诸曲者心质直故。心质直者入平正故。入平正者心坚实故。心坚实者不可坏故。不可坏者性牢固故。性牢固者不可动故。不可动者无所依故。无所依者除我心故。除我心者无伴等故。无伴等者息呰蔑故。息呰蔑者作善业故。作善业者无呵责故。无呵责者消过失故。消过失者不热恼故。不热恼者性真实故。性真实者无虚诳故。无虚诳者如说行故。如说行者能善作故。能善作者无瑕疵故。无瑕疵者不错谬故。不错谬者无所滞故。无所滞者不退转故。不退转者观众生故。观众生者大悲根深故。大悲根深者善化众生不疲惓故。善化众生不疲惓者不求己乐故。不求己乐者不贪利养故。不贪利养者不染爱故。不染爱者缘诸法故。缘诸法者观羸劣故。观羸劣者见众生故。见众生者常拥护故。常拥护者为归依故。为归依者无垢累故。无垢累者善观察故。善观察者无讥论故。无讥论者心纯善故。心纯善者。不动摇故。不动摇者善清净故。善清净者常精进故。常精进者内清净故。内清净者常鲜明故。常鲜明者无垢染故。唯舍利弗。其净心者能断悭惜。亦化他人令断悭惜。其净心者能断破戒。亦化他人令断破戒。其净心者能断嗔恚。亦化他人令断嗔恚。其净心者能断懈怠。亦化他人令断懈怠。其净心者能断乱心。亦化他人令断乱心。其净心者能断愚痴。亦化他人令断愚痴。舍利弗。净心如是能断一切诸不善法。安诸众生于善法中。是故名曰菩萨净心不可得尽。
　　复次舍利弗。菩萨摩诃萨心行清净亦不可尽。何以故。菩萨行施时。一切皆见舍诸所有。菩萨行戒亦不可尽。一切皆见持诸禁戒头陀正行威仪无犯。菩萨行忍亦不可尽。一切皆见于诸众生心无恚碍。菩萨行进亦不可尽。一切皆见于诸善法精勤修集。菩萨行禅亦不可尽。一切皆见于诸禅定无有错乱。菩萨行慧亦不可尽。一切皆见修习多闻。是名菩萨行施行戒行忍行进行禅行慧。菩萨修行慈悲喜舍亦不可尽。一切皆见利益拔苦欢喜踊跃善断爱恚。是名菩萨慈悲喜舍。菩萨所行三业清净。离身三恶及口四过。心离三恶。所谓贪欲嗔恚邪见。菩萨修学多闻无尽不吝惜故。菩萨修行无吝惜者集一切智故。菩萨修集一切智者劝余菩萨发道心故。劝余菩萨发道心者修行安止于善根故。修行安止于善根者愿向无上菩提道故。愿于无上菩提道者摄取一切诸佛法故。摄取一切诸佛法者四事摄取故。菩萨修行四事摄者忏悔诸罪故。菩萨修行悔过法者发露诸恶故。菩萨修行发露诸恶者回向一切诸功德故。菩萨回向诸功德者积聚无量诸珍宝故。积聚无量诸珍宝者劝请诸佛故。劝请诸佛者摄取诸法故。摄取诸法者行大士法故。行大士法者能为众生作重任故。为诸众生作重任者不舍坚牢诸庄严故。不舍坚牢诸庄严者成就众生一切善事故。
　　复次舍利弗。菩萨摩诃萨有四行无尽。何等为四。菩萨心行无尽。法施无尽。教化无尽。善根无尽。是为菩萨四行无尽。菩萨复有四行无尽。何等为四。乐在空闲摄持威仪无有厌足。常乐聚集无量功德而无厌足。多求学问广知诸义而无厌足。常愿无上菩提智慧而无厌足。是名菩萨四行无尽。菩萨复有四行无尽。何等为四。觉校计无尽。觉称量无尽。觉思惟无尽。觉观法无尽。是为菩萨四行无尽。菩萨复有四行无尽。何等为四。觉垢因无尽。觉白法无尽。呵诸烦恼无尽。赞叹白法无尽。是名菩萨四行无尽。菩萨复有四行无尽何等为四。观诸阴尽无尽。观诸界尽无尽。观诸入尽无尽。观因缘尽无尽。是名菩萨四行无尽。菩萨复有四行无尽。何等为四。说无常行无尽。说苦行无尽。说无我行无尽。说寂灭涅槃无尽。是名菩萨四行无尽。举要言之。菩萨所行一切无尽。向一切智。尊一切智。仰一切智。一切智无尽。以是因缘菩萨所行悉皆无尽。是名菩萨心行无尽。
　　复次舍利弗。是菩萨心毕竟无尽。何以故。其所思惟乃至一念常缘菩提心不疲惓。专趣诸地过生死故。毕竟增长到彼岸故。毕竟本行转胜增上故。毕竟离负摄胜法故。毕竟无等具足一切诸佛法故。毕竟所缘增长善法故。毕竟能到过心行处故。毕竟庄严无疲厌故。毕竟修行吉祥菩提种种苦行悉成就故。毕竟不望不求己乐故。毕竟随顺无诸恶故。毕竟调伏住圣法故。毕竟不杂离烦恼故。毕竟难施不吝头目故。毕竟难戒拥护犯禁故。毕竟难忍忍无力势诸过恶故。毕竟难进专修苦行舍二乘故。毕竟难定心不味著诸禅定故。毕竟难慧不著一切诸善根故。发行能到一切善事悉成就故。毕竟远离憍慢增上慢胜慢我慢下慢憍慢邪慢善分别故。毕竟能舍施诸众生不求报故。毕竟不惊观深佛法故。毕竟增进不停滞故。毕竟无尽常精进故。毕竟不诳必为众生作重担故。又毕竟者。调柔众生。慈覆利益诸贤善人。悲心救拔诸行恶者。恭敬尊长。护无护者。归无归者。照无照者。依无依者。伴无伴者。直诸曲者。善不善者。无奸奸者。净邪命者。恩于恩者及无恩者不知恩者。利不利者。实虚谤者。不憍憍者。不毁作者。软语教呵。诸作恶者。护邪行者。见行方便不以为过。于诸受者等心恭敬。于余菩萨常行诱导。以柔软语而演教诲。乐在空处修行善法。离诸利养不惜身命。无有邪念心寂灭故。言无邪谄摄口过故。不以邪业而求利益。其心少欲常知足故。心调柔和无垢秽故。回在生死具善根故。能忍诸苦为众生故。是为大士一切毕竟而不可尽。是菩萨心。生死烦恼永不能坏。何以故。是心增长诸功德故。含受一切诸众生故。成就无尽妙智慧故。大德。是名菩萨摩诃萨毕竟无尽。
　　尔时舍利弗。语无尽意菩萨摩诃萨言。唯善男子。颇复更有无尽法不。无尽意言有。菩萨修行檀波罗蜜不可穷尽。何以故。菩萨摩诃萨行施无量。所谓须食与食具足命辩色力乐故。须饮与饮离渴爱故。须衣与衣具清净色除无惭愧故。须乘与乘得一切乐具神通故。须灯与灯具足佛眼清净故。须音乐者施与音乐具足天耳清彻故。须香与香身出具足微妙香故。须鬘与鬘具陀罗尼七觉华故。须涂香末香悉施与之。具戒定慧熏涂身故。须种种味随意与之。味相成就故。无依止者施与依止。能为众生具足救护为归依故。须敷具者悉施与之。具足究竟断除阴盖。成就梵天贤圣诸佛妙床座故。须座与座具足三千大千世界以为道场。金刚座处悉成就故。随其所须悉能与之。成就菩提诸所须故。随病施药得无老死。甘露法药悉成就故。须仆使者皆给与之。自在智慧得具足故。若以金银琉璃颇梨真珠珂贝璧玉珊瑚种种诸珍用惠施者。具足大人三十二相故。能以种种璎珞施者。具足八十随形好故。若以象马车乘施者。具足大乘故。若持园林以布施者。具诸禅支故。若持妻子以布施者。具足无上道法爱故。若以仓库谷财施者。具足诸善法宝藏故。以阎浮提若四天下随意施者。具足法王得自在故。以诸乐具持用施者。具足无量法乐乐故。若持脚足以布施者。法足具成进至道场故。若以手施。具足法手安抚众生令得乐故。若以耳鼻用施与者。具足诸根悉通利故。若以眼目持用施者。为欲具足无碍法眼故。若以头施。于三界中具足殊胜一切智慧故。若以血肉持用施者。诸不坚牢具坚牢故。若以髓脑持用施者。具金刚身得不坏故。菩萨不以邪命求财而行布施。不逼众生强求他物转以施人。无恐怖施。无羞耻施。无悭惜施。如其所许无损减施。无不爱施。毕竟常施。无不毕竟施。无谀谄施。无奸诈施。不疑业报施。无邪命施。无愚痴施。无不信施。无不解施。无疲难施。无依著施。无选择施。无异相施。不求受者施。无有众生不堪受者持戒犯戒无增减施。于受者所不望报施。不求名施。不毁誉施。无慢非慢施。无热恼施。不悔心施。不自赞施。无杂秽施。不望业报施。无定处施。无有嗔怒垢爱等施。有来乞者不恼害施。无轻易施。不[卑*頁]面施。不撩掷施。无不故施。无手不与施。无不常施。无断绝施。无嫉慢施。无齐限施。如其所许不贸易施。无有堪任不堪任施。无非福田施。不轻小施。不赞多施。无衰耗施。不求后生施。不求自在得财宝施。不求释梵护世天王转轮圣王诸果报施。不愿声闻缘觉乘施。不求王子得自在施。不为一世故施。无厌足施。无不回向一切智施。无不净施。无不时施。无刀毒施。无恼众生施。菩萨行施。不为智者之所轻笑。何以故。观空寂行施。是故无尽。无作所熏施。是故无尽。出三有相施。是故无尽。不取处施。是故无尽。为解脱果是施无尽。为伏众魔是施无尽。为断结爱是施无尽。为增上施是故无尽。善分别施是故无尽。助菩提施是故无尽。正回向施是故无尽。庄严道场解脱果施是故无尽。是施无边是故无尽。是施无坏是故无尽。是施不断是故无尽。是施广大是故无尽。是施无住是故无尽。是施无伏是故无尽。无等等施是故无尽。是施进趣一切种智是故无尽。唯舍利弗。是名菩萨修行布施而不可尽。
　　尔时舍利弗语无尽意言。善哉善哉。唯善男子。仁已快说菩萨摩诃萨修行檀波罗蜜而不可尽。唯愿仁者当说菩萨尸波罗蜜如诸菩萨所得无尽尸波罗蜜。无尽意言。唯舍利弗。菩萨戒众六十七事清净修治亦不可尽。何等六十七。于诸众生不起恼害。于他财物不生窃盗。于他妇女中不生邪视。于诸众生无有欺诳。初不两舌于自眷属知止足故。无有恶口忍粗穬故。无有绮语常善说故。于他乐事不贪嫉故。初无嗔恚忍恶言故。正见不邪贱余道故。深信于佛心不浊故。信顺于法善观法故。信敬于僧尊重圣众故。五体投地志念佛故。五体投地思惟法故。五体投地宗敬僧故。坚持禁戒。一切无犯。乃至小禁不放舍故。持不缺戒不依余乘故。持不穿戒离恶处生故。持不荒戒不杂诸结故。持不污戒专长白法故。持甚深戒随意回向得自在故。持赞叹戒智者不呵故。持纯善戒正念知故。持不呵戒一切戒不散故。持善坚戒防护诸根故。持名闻戒诸佛所念故。持知足戒无不厌故。受少欲戒。断贪惜故。持性净戒身心寂灭故。持阿兰若戒。离愦闹故。持圣种戒不求他意故。持威仪戒一切善根得自在故。持如说戒人天欢喜故。持慈心戒护众生故。持悲心戒能忍诸苦故。持喜心戒心不懈怠故。持舍心戒离爱恚故。持自省戒心善分别故。持不求短缺戒护他心故。持善摄戒善守护故。持惠施戒教化众生故。持忍辱戒心无恚碍故。持精进戒不退还故。持禅定戒长诸禅支故。持智慧戒多闻善根无厌足故。持多闻戒博学坚牢故。持亲近善知识戒助成菩提故。持远离恶知识戒远离恶道故。持不惜身戒观无常想故。持不惜命戒勤行善根故。持不悔戒心清净故。持不邪命戒心行清净故。持不焦戒毕竟清净故。持不烧戒修善行业故。持无慢戒心下不憍故。持不掉戒远离诸欲故。持不高戒心平直故。持柔和戒心无抵突故。持调伏戒无恼害故。持寂灭戒心无垢秽故。持顺语戒如说行故。持化众生戒不离摄法故。持护正法戒不违如实故。持如愿成就戒于诸众生心平等故。持亲近佛戒愿求如来无上戒故。持入佛三昧戒具足一切诸佛法故。舍利弗。是名菩萨六十七事净治戒众而不可尽。
　　又舍利弗。菩萨无尽清净戒中无有倚著。所谓破我人众生寿命养育士夫色受想行识地水火风。是净戒中无眼色相。耳声鼻香舌味身触意法等相。亦无身心。是戒定相一向不共故。是戒分别相方便缘一切法故。是戒空相得无相际不杂三界故。是戒不作无生忍故。是净戒中无有已作今作当作。是清净戒过去不灭未来不来现在不住。又舍利弗。是净戒中心净无垢识不止住思不亲近。是清净戒不依欲界不近色界不住无色界。是清净戒舍离欲尘除嗔恚碍灭无明障。是清净戒不断不常不逆因缘。是清净戒无有我相舍我所相不住身见。是清净戒不取假名不住色相不杂名色。是清净戒不系于因不起诸见不住疑悔。是清净戒不住贪嗔痴不著善根。是清净戒不恼不热寂灭离相。是清净戒不断佛种求正法故。不断法种不分别法性故。不断僧种修无为故。
　　舍利弗。持净戒者相续不断故不尽。所以者何。凡夫戒者在所受生是故有尽。人中十善尽故有尽。欲界诸天福报功德尽故有尽。色界诸天禅无量心尽故有尽。无色界天所入诸定尽故有尽。外道仙人所有诸戒退失神通尽故有尽。一切声闻学无学戒入涅槃际尽故有尽。辟支佛戒无大悲心尽故有尽。舍利弗。菩萨净戒皆无有尽。何以故。于是戒中出一切戒。如种无尽果亦无尽。是菩提种不可尽故。如来戒禁亦无有尽。以是故诸大士等所持诸戒皆不可尽。舍利弗。是名菩萨修持净戒而不可尽。
　　尔时舍利弗语无尽意言。善哉善哉。善男子。仁已快说菩萨尸波罗蜜而不可尽。唯愿仁者。当说菩萨羼提波罗蜜。如诸菩萨所得无尽羼提波罗蜜。无尽意言。唯舍利弗。菩萨具三十二事。修行忍辱亦不可尽。何等三十二。断诸结故当知是忍。不生害故当知是忍。无有缠故当知是忍。无有恼故当知是忍。无覆蔽故当知是忍。无有嗔故当知是忍。无忿诤故当知是忍。无斗讼故当知是忍。于诸尘界心不异故当知是忍。护自他故当知是忍。顺菩提心故当知是忍。善思惟故当知是忍。无二想故当知是忍。识业报故当知是忍。庄严身故当知是忍。口演净言故当知是忍。心清净故当知是忍。心坚牢故当知是忍。言语自在故当知是忍。不忆想故当知是忍。善分别心故当知是忍。护他心故当知是忍。修梵世行故当知是忍。受人天报故当知是忍。身相胜故当知是忍。具妙梵音故当知是忍。除诸过患故当知是忍。断诸荒秽故当知是忍。断一切不善根故当知是忍。杀诸结贼故当知是忍。于恼害众生得超越故当知是忍。具足一切佛法故当知是忍。舍利弗。是名菩萨三十二事修行忍辱而不可尽。
　　舍利弗。云何为忍。若见骂者默受不报。善知音声如响相故。见有呵责默而受之。善知身相如影像相故。见有嗔者心不怀恨。善知心法如幻相故。忿不报忿心清净故。闻有称名心不生爱不自高故。闻不称名心不生碍功德具足故。若遇荣利不生喜悦善自调故。若遇衰耗不生挂碍心寂灭故。见有称者心不惊动善知分别故。见有毁者心不缩没其心广大故。见有讥者其心不下善安住故。见有誉者其心不高不倾动故。若遇乐事心不欢逸观有为法无常相故。若遇苦事心不疲恼为众生故。世法不染不依止故。忍受诸苦见危逼者以身伐故。忍节节支解具足觉支故。众苦加身悉能堪受具佛身相故。忍他过患善作业力故。示现烧热修诸苦行伏外道故。现入诸道出过释梵护世诸天故。是名菩萨之忍辱也。
　　又毕竟忍者无有诤讼。何以故。若见他骂我能忍者。如是忍者是观二相非毕竟忍。若言谁骂我者。如是忍辱是法功德非毕竟忍。若骂眼耶。如是忍者是观入相非毕竟忍。耳鼻舌身若骂意耶。如是忍者是观诸入非毕竟忍。若无骂者。如是忍辱是观无我非毕竟忍。若知假名。如是忍者是观响相非毕竟忍。彼之与我二俱无常。如是忍者是观无常非毕竟忍。彼是颠倒我无颠倒。如是忍者是观高下非毕竟忍。彼不勤行我是勤行。如是忍者是观勤懈非毕竟忍。彼住恶道我住善道。如是忍者是观善恶非毕竟忍。我忍无常不忍有常。我能忍苦不受诸乐。我忍无我不忍有我。我忍不净不忍于净。如是忍者。是观有对非毕竟忍。我忍于空不忍诸见。我忍无相不忍诸觉。我忍无愿不忍于愿。我忍无作。不忍于作。我忍结尽不忍结在。我忍于善不忍不善。我忍出世不忍在世。我忍无诤不忍于诤。我忍无漏不忍于漏。我忍白法不忍黑法。我忍寂灭不忍生死。如是忍者是观相对非毕竟忍。
　　云何名为毕竟忍耶。若入空寂。不与诸见和合不倚著空。是诸见等亦复皆空。如是忍者是无二相是毕竟忍。若入无相不与诸觉和合。不倚无相是觉皆空。如是忍者。是无二相是毕竟忍。若入无愿不与愿合。不倚无愿是愿皆空。如是忍者是无二相是毕竟忍。若入无作不与作合。不倚无作是作皆空。如是忍者是无二相是毕竟忍。若入尽结不与结合。不倚尽结诸结皆空。如是忍者是无二相是毕竟忍。若入于善不与不善和合。不倚于善不善皆空。如是忍者。是无二相是毕竟忍。若入出世不与世合。不倚出世在世皆空。如是忍者是无二相是毕竟忍。若入无诤不与诤合。不倚无诤是诤皆空。如是忍者是无二相是毕竟忍。若入无漏不与漏合。不倚无漏诸漏皆空。如是忍者是无二相是毕竟忍。若入白法不与黑合。不倚白法黑法皆空。如是忍者是无二相是毕竟忍。若入寂灭不与生死和合。不倚寂灭生死皆空。如是忍者是无二相是毕竟忍。若性不自生不从他生不和合生。亦无有出不可破坏。不可坏者是不可尽。如是忍者是毕竟忍。无作非作。无所倚著。无分别。无庄严。无修治。无发进。终不造生。若无生者是不可尽。如是忍者是无生忍。无生忍者是不出忍。不出忍者是毕竟忍。如是菩萨修行是忍得受记忍。舍利弗。是名菩萨行忍无尽。说是忍时。一切大众赞无尽意言。善男子。善哉善哉。快说此忍。言已即雨种种希有诸华末香涂香无数杂衣幢幡宝盖。以用供养于无尽意。百千伎乐于上空中自然出声作如是言。若有众生欲得如来甚深忍者。闻作是说不应惊怖。时诸华香杂衣幡盖普遍充溢。满此三千大千世界。
　　尔时佛告无尽意言。善男子。汝所供养华香等物。可自求器除去摒挡。无尽意言。唯然世尊。我今当以神通之力即身为器。时无尽意。即入菩萨色身三昧。入三昧已一切所有供养之具悉入脐中。身界如故不增不减。尔时众中有一菩萨名大庄严。问无尽意。善男子。所入三昧名为何等。而仁入已诸供养具悉入身中。身界如故而不增减。无尽意言。善男子。其三昧者名为一切色身三昧。大庄严言。是三昧定。颇复更有余力势不。无尽意言。是三昧力。能令身界悉受三千大千世界所有色相。身界如故亦无增减。尔时众中或有人天作是思惟。宁可得见是定力不。尔时佛知一切大众人天所念。告无尽意。善男子。汝可示现是定神力。时无尽意菩萨摩诃萨。于是三昧久已通达。是故能以一切大众十方诸来大菩萨等佛及圣僧悉内身中。尔时其身犹如大宝庄严世界。受诸菩萨摩诃萨等所有种种庄严之事。是时大众悉自见形在无尽意菩萨身内。时无尽意示现如是大神通已。是时大众各还如本。时大庄严菩萨摩诃萨问无尽意。善男子。我从昔来未曾见闻如是三昧神通变化。无尽意言。善男子。假使三千大千世界一切所有悉入我身犹无增减况于此耶。说是无尽忍辱现大神变时。七十六那由他天及人发阿耨多罗三藐三菩提心。万二千菩萨摩诃萨得无生法忍。舍利弗。是名菩萨修行忍辱而不可尽。

　　　　大方等大集经卷第二十七



　　　　大方等大集经卷第二十八

　　　　宋凉洲沙门智严共宝云译

　　无尽意菩萨品第十二之二

　　尔时舍利弗。语无尽意言。善哉善哉。唯善男子。汝已快说菩萨羼提波罗蜜而不可尽。唯愿仁者。当说菩萨毗梨耶波罗蜜。如诸菩萨所得无尽毗梨耶波罗蜜。无尽意言。唯舍利弗。菩萨具足八事。修行精进而不可尽。何等为八。发大庄严而无有尽。积集勇进而不可尽。修行诸善而不可尽。教化众生而不可尽。助道功德而不可尽。助无上智而不可尽。助无上慧而不可尽。集助佛法而不可尽。云何菩萨庄严无尽。于诸生死心不疲倦。不计劫数当成佛道。若干劫在而作庄严。若干劫在不作庄严。菩萨庄严所经劫数不可称计。如从今日至生死。本为一日一夜。如是三十日为一月。十二月为一岁。于是百千万岁。一发道心一见如来。如是发心。所见诸佛。如恒沙数。于尔所佛边。方得知一众生心行。如是遍知一切众生心之所行犹不退没。是则名曰不懈庄严无尽庄严。经于如是见佛发心。知他众生心所行时。常修具足檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。修集一切助菩提法。具修相好十力无畏不共之法。具修一切诸佛法故。是名不懈庄严无尽庄严。若有菩萨闻作是说。不惊不怖不畏。当知是菩萨不懈精进。是名菩萨庄严无尽。云何菩萨勇进无尽。若三千大千世界满中盛火。为见佛故。要当从是火中而过。若为闻法教化众生安止众生于善法故。亦应如是从火中过。是名菩萨勇进无尽。何因缘故。名曰勇进。常为他故。为静他故。为调伏他故。为灭尽他故。常不懈慢坚牢不退。心善安止于大悲中常勤精进。而为众生故名勇进。菩萨行时步步御心。悉向菩提常观众生为化度故。虽作是观不起烦恼。是名菩萨勇进无尽。
　　云何菩萨修习无尽。如所发起一切善心常愿菩提。是名菩萨修集无尽。何以故。以诸善根回向阿耨多罗三藐三菩提。初无尽故。舍利弗。譬如天雨一渧之水堕大海中。其渧虽微终无灭尽。菩萨善根愿向菩提。亦复如是无有灭尽。修集善根者。所谓正回向修集善根。为护众生修集善根。为随众生诸所须故修集善根。为欲成就一切智故修集善根。是名菩萨修集无尽。
　　云何菩萨教化无尽。众生之性不可称计。菩萨于中不应称计。若言一日教化三千大千世界满中众生。如是计数乃至无量不可思议不可称劫教化众生者。虽作如是教化众生。不可称计不可思议。于众生分犹未是教化百分千分百千分百千万分。乃至算数譬喻所知众生。何以故。是众生性无量无边不可称计不可思议。若菩萨闻作是说。不惊不怖不畏。当知是菩萨勤修精进。是名菩萨教化无尽。云何菩萨助道无尽。菩萨所修助道功德无量无边。菩萨于中不应限量。何以故。一切众生所有功德。若去来现在。及声闻缘觉所有功德。于佛世尊始是成就一毛孔功德。如是一一毛孔所有功德。乃至一切毛孔功德。聚集成就始成如来一随形好。如是一一随形好等。乃至一切随形好功德。聚集成就如是成就如来一相。如是一一相至三十相。聚集如是三十相百倍功德。始成如来眉间毫相。乃至修集倍是毫相百千功德。始成如来无见顶相。是名菩萨助道功德无尽。云何菩萨助智无尽。菩萨所修助智无量无边。菩萨于中不应限数。若三千大千世界所有众生。如一信行所成就智。如是信行。比一法行所成就智。百分千分百千分百千万分。乃至算数譬喻所不能及。若三千大千世界众生悉为法行。比一八人所成就智。百分千分百千分百千万分。乃至算数譬喻所不能及。若三千大千世界所有众生悉为八人智。比一须陀洹所成就智。百分千分百千分百千万分。乃至算数譬喻所不能及。若三千大千世界所有众生。悉为须陀洹智。比一斯陀含所成就智。百分千分百千分百千万分。乃至算数譬喻所不能及。若三千大千世界所有众生。悉为斯陀含智。比一阿那含所成就智。百分千分百千分百千万分。乃至算数譬喻所不能及。若三千大千世界所有众生。悉为阿那含智。比一阿罗汉所成就智。百分千分百千分百千万分。乃至算数譬喻所不能及。若三千大千世界所有众生。悉为阿罗汉智。比一缘觉所成就智。百分千分百千分百千万分。乃至算数譬喻所不能及。若三千大千世界所有众生。悉成缘觉智。比一百劫菩萨所成就智。百分千分百千分百千万分。乃至算数譬喻所不能及。若三千大千世界所有众生。悉为百劫菩萨所成就智。比一得忍菩萨所成就智。百分千分百千分百千万分。乃至算数譬喻所不能及。若三千大千世界所有众生。悉为得忍菩萨所成就智。比一不退菩萨所成就智。百分千分百千分百千万分。乃至算数譬喻所不能及。若三千大千世界。所有众生悉得不退菩萨智。比一补处菩萨所成就智。百分千分百千分百千万分。乃至算数譬喻所不能及。若无量无边世界众生。悉如补处所成就智。比一如来是处非处智。百分千分百千分百千万分。乃至算数譬喻所不能及。总说如来诸力无畏不共之法亦复如是。若菩萨闻作是说。不惊不怖不畏。当知是菩萨勤行精进。是名菩萨助智无尽。云何菩萨助慧无尽。一切众生所有心行不可穷尽。菩萨于中不应计数。若过去未来现在众生所有心行。若有人于一念中。具如是等三世众生所有心行。如是念念皆亦如是具诸心行。如一人心中所具心行。一切无量无边众生皆亦如是。若过去未来现在众生。所有贪淫嗔恚愚痴及诸烦恼。若有一人于一念中。具如是等三世众生所有烦恼。如是念念当亦如是。具诸烦恼无量无边。如一人心中所具诸结。一切无量无边众生皆亦如是。菩萨于中生慧光明。一念慧光无诸尘翳。悉照过去未来现在众生烦恼诸心所缘境界生住灭相无有遗余。是菩萨于诸众生三世相应诸烦恼等无不尽知。舍利弗。譬如虚空无所不覆。菩萨慧光亦复如是无所不照。若菩萨闻作是说。不惊不怖不畏。当知是菩萨勤行精进。是名菩萨助慧无尽。
　　云何菩萨修集助佛法无尽。菩萨所行修助佛法无量无边。若菩萨于中不应限量。从初发心至坐道场。于其中间。修行具足六波罗蜜。修行具足诸助道法。如是一切发心修行一切善根不可称计悉助佛法。是名菩萨修助佛法而无有尽。是名菩萨八事修行精进无尽。
　　复次舍利弗。菩萨精进亦不可尽。若身善业若口善业若意善业常勤不住。何以故。菩萨所作精进。常与身口意相应。虽身口精进皆由于心。心为增上。云何菩萨心精进耶。所谓心始心终。云何心始。初发心故。云何心终。菩提心寂灭故。云何心始。于诸众生起大悲故。云何心终。无我人故。云何心始。摄众生故。云何心终。不取诸法故。云何心始。不厌生死故。云何心终。无三界故。云何心始。舍所有故。云何心终。无所轻故。云何心始。受持戒故。云何心终。不持戒故。云何心始。修行忍故。云何心终。无忿诤故。云何心始。发行诸善故。云何心终。独不杂故。云何心始。修集定故。云何心终。心清净故。云何心始。多闻无厌故。云何心终。善思惟故。云何心始。习问义故。云何心终。法无言说故。云何心始。求智慧故。云何心终。断戏论故。云何心始。修四梵行故。云何心终。舍真智故。云何心始。具五通故。云何心终。具漏尽故。云何心始。发念处故。云何心终。念无思惟故。云何心始。发正勤故。云何心终。脱善不善故。云何心始。发如意分故。云何心终。具报得故。云何心始。发诸根方便故。云何心终。观诸根法故。云何心始。集诸力故。云何心终。智不坏故。云何心始。发助菩提分故。云何心终。善知分别诸学方便故。云何心始。求助道法故。云何心终。无进趣故。云何心始。求寂灭故。云何心终。心永寂灭故。云何心始。发起慧故。云何心终。善知法故。云何心始。觉知因故。云何心终。善知因故。云何心始。从他闻故。云何心终。于诸法中无放逸故。云何心始。发严饰故。云何心终。知身性故。云何心始。庄严口故。云何心终。圣默然故。云何心始。行三脱故。云何心终。无所作故。云何心始。降四魔故。云何心终。舍结习故。云何心始。知方便故。云何心终。了于慧故。云何心始。善知发故。云何心终。善知度故。云何心始。知世俗故。云何心终。善知真谛故。是名菩萨心精进也。是心具足精进无尽故说始终。菩萨具足如是作相。而心未常住于作业。是菩萨于诸业相知而故作。云何菩萨知而故作。为诸善根故。为诸众生修大悲故不离有为。为一切佛真妙智故不随生死。是名菩萨摩诃萨毗梨耶波罗蜜而不可尽。说是法时。七十那由他诸天及人发阿耨多罗三藐三菩提心。三万二千菩萨摩诃萨得无生法忍。
　　尔时舍利弗。语无尽意言。善哉善哉唯善男子。仁已快说菩萨毗梨耶波罗蜜而不可尽。唯愿仁者。当说菩萨禅波罗蜜。如诸菩萨所得无尽禅波罗蜜。无尽意言。若菩萨摩诃萨以十六事修行禅定而无有尽。不与声闻辟支佛共。何等十六。菩萨修定无有吾我。具足如来诸禅定故。菩萨修定不味不著。不求己乐故。菩萨修定行于大悲。断诸众生烦恼结故。菩萨修定增益诸禅观。见欲界诸过患故。菩萨修定具诸通业。为知众生诸心行故。菩萨修定其心柔软。于众生中得自在故。菩萨修定诸禅三昧善知入出。过于色界无色界故。菩萨修定其心寂灭。胜于二乘诸禅三昧故。菩萨修定更无有发。毕竟已作故。菩萨修定无诸衰耗。善断除灭诸习气故。菩萨修定常入智慧。过诸世间到彼岸故。菩萨修定为知众生心。度脱一切诸众生故。菩萨修定不断三宝种。具足无尽诸禅定故。菩萨修定无有退失。其心常定无诸错谬故。菩萨修定而得自在。具足一切诸善法故。菩萨修定内善思惟。断入出息得胜智故。舍利弗。是名菩萨以十六事修行禅定而无有尽。不与声闻辟支佛共。云何名为菩萨修定。具诸通智故。云何为通。云何为智。若见诸色相是名为通。若知一切色尽法性而不证尽是名为智。若闻音声是名为通。解了三世一切音声无言辞相是名为智。若知一切众生心行是名为通。若知心行悉皆灭尽不证于灭是名为智。若念过去是名为通。若知三世无有挂碍是名为智。若能遍至诸佛世界是名为通。若知佛界同虚空相是名为智。若求诸法无破坏相是名为通。若不见法是名为智。若不坏世间是名为通。若不杂行是名为智。若过梵释护世天王是名为通。过于二乘学无学智。是名为智。是名菩萨修行禅定通智差别。
　　唯舍利弗。菩萨若知一切众生烦恼乱心。是故修集诸禅定法。助成住心。舍利弗。如是众生烦恼心乱。菩萨于中。善修聚集助成禅定。令此禅定住平等心。是名菩萨修行禅定。若住众生平等智中。是名为定。心行平等性相平等毕竟平等发行平等。是名为定。住于施戒忍辱精进禅定智慧及诸法等。是名为定。如定等者则众生等。众生等者则诸法等。入如是等是名为定。如是等定则等于空。等于空者则众生等。众生等者则诸法等。入如是等是名为定。如空等者则无相等。无相等者则无愿等。无愿等者则无作等。无作等者则众生等。众生等者则诸法等。入如是等是名为定。自心等故他心亦等。是名为定。一切等者。所谓利衰如地水火风。得是等心心如虚空。无有高下常住不动。所行威仪常定不转。本性自尔不恌不高。自在无畏寂默无言。知义知法知时非时。随世所行不杂于世。舍世八法灭一切结。远离愦闹乐于独处。菩萨如是修行诸法。于诸禅定心安止住离世所作。是菩萨以方便慧入禅波罗蜜。入禅定时生大悲心为诸众生是名方便。其心永寂是名为慧。入时念佛是名方便。不依止禅是名为慧。入时摄取一切善法。是名方便。不分别法性。是名为慧。入时趣向庄严佛身。是名方便。于佛法身不生分别。是名为慧。入时念佛声如梵音。是名方便。于法性中无言说相。是名为慧。入时受持心如金刚。是名方便。思惟诸法本性不乱。是名为慧。入时不舍本所誓愿教化众生。是名方便。于一切法思惟无我。是名为慧。入时思惟一切善根。是名方便。思惟善根性无所住。是名为慧。入时遍观诸佛世界。是名方便。见诸佛界同于虚空。是名为慧。入时庄严菩提道场。是名方便。观所庄严同于寂灭。是名为慧。入时欲转无上法轮。是名方便。思惟法轮无转不转。是名为慧。入时一向修助觉分。是名方便。为知众生诸热恼心。是故修集如来禅定。知一切法相应不相应有相无相一切相续。随顺菩萨决定思惟。是名为慧。是名菩萨入于禅定方便慧也。如是菩萨。禅波罗蜜方便智慧。二事俱行得佛法器。一切诸魔不能破坏。说是法时。三万二千菩萨得日灯三昧。何因缘故名日灯三昧。譬如日出。灯火月光星宿诸明悉不复现。菩萨大士得是定已。先所修智一切二乘学与无学。及余众生所得诸智。皆亦如是悉不复现。是名日灯三昧。菩萨住于禅波罗蜜。即于无量百千种种诸禅三昧而得自在。今于此中当说少分。其名曰电灯三昧。净三昧。月光三昧。净庄严三昧。日光三昧。不可思议三昧。勇出三昧。照明三昧。无垢光明三昧。功德光明三昧。一切法中得自在三昧。吉道三昧。无忧三昧。坚称三昧。勇出如须弥山等三昧。法炬三昧。法健三昧。法尊三昧。自在知一切法三昧。住法聚三昧。总持法净三昧。随知他心行三昧。法幢璎珞三昧。烧一切烦恼三昧。破四魔力三昧。十力声勇健三昧。无碍断碍三昧。手灯三昧。施得名闻三昧。持地三昧。住无我如须弥山三昧。胜诸明智三昧。智焰三昧。生慧三昧。修禅三昧。无量自在三昧。心调伏无我无我所成就三昧。水月三昧。日声三昧。无有高下如佛三昧。离相三昧。如善调象师子游戏三昧。念佛三昧。念法得智自在无碍三昧。无退不退三昧。不眴三昧。胜净光无我三昧。空三昧。无相三昧。无愿三昧。住心平等三昧。金刚三昧。增上三昧。无能胜三昧。旋三昧。净声三昧。善分别三昧。离烦恼三昧。广大如空三昧。入诸功德三昧。念意进觉三昧。勇慧三昧。辩无尽三昧。语无尽三昧。总持三昧。不忘三昧。善作三昧。观一切世三昧。善知所乐三昧。生踊跃三昧。勇慈心净三昧。大悲根本三昧。入喜三昧。舍离三缠三昧。法义三昧。法作三昧。智炬三昧。智海三昧。不波荡三昧。一切心喜三昧。调伏三昧。解脱智三昧。已自在三昧。法场金刚幢三昧。莲华三昧。莲华增上三昧。离世法三昧。不动三昧。慧增上三昧。诸佛所念首楞严三昧。无诤三昧。火三昧。火明三昧。解脱胜智三昧。庄严佛身三昧。遍照三昧。入众生心欢喜三昧。顺助道三昧。庄严诸波罗蜜三昧。宝鬘三昧。与诸觉华三昧。与解脱果三昧。甘露三昧。速疾如风三昧。实际三昧。遮海涛三昧。山相搏三昧。广大神足三昧。见无量诸佛三昧。闻持三昧。不乱三昧。一念智无量功德海净三昧。如是等不可计那由他诸三昧。入禅波罗蜜时悉得清净。舍利弗。是名菩萨修行禅定而不可尽。
　　尔时舍利弗。语无尽意言。善哉善哉。善男子。仁已快说菩萨禅波罗蜜。唯愿仁者。当说菩萨般若波罗蜜。如诸菩萨所得无尽般若波罗蜜。善男子。般若波罗蜜。云何行云何入。无尽意言。唯舍利弗。般若波罗蜜。如闻修行善入思惟。舍利弗言。唯善男子。云何如闻修行。无尽意言。闻者具八十行。何等八十。欲修行顺心行。毕竟心行。常发起行。亲近善友行。无憍慢行。不放逸行。恭敬行。随顺教行。从善语行。数往法师所行。至心听法行。善思惟行。不乱心行。勤进心行。生宝想行。起药想行。除诸病行。念器行。进觉行。意喜行。入觉行。闻无厌行。增长舍行。调智行。亲近多闻行。发欢喜行。身轻悦行。心柔和行。闻无疲倦行。闻义行。闻法行。闻威仪行。闻他说行。闻所未闻行。闻诸通行。不求余乘行。闻诸波罗蜜行。闻菩萨藏行。闻诸摄法行。闻方便行。闻四梵行。闻念正智行。闻生方便行。闻无生方便行。观不净行。思惟慈行。观因缘行。观无常行。观苦行。观无我行。观寂灭行。观空行。观无相行。观无愿行。观无作行。作善行。持真实行。不失行。好恶住处防护心行。勤进无懈行。善分别诸法行。知诸烦恼非伴侣行。护诸善法自伴侣行。降伏烦恼非伴侣行。亲近正法财行。断诸贫穷行。智者所赞行。欣乐利根行。众圣所劝行。令非圣者生欢喜行。观诸谛行。观阴过患行。思量有为多过患行。思义行。不作一切恶行。自利利他行。随顺增进诸善业行。进增上行。得一切佛法行。舍利弗。是名菩萨如其所闻具八十行。
　　舍利弗。菩萨摩诃萨。行般若波罗蜜。具三十二事善入思惟。何等三十二。善入受持定。善入分别慧。善入心柔和。善入身独行。善入十二缘。善入不断。善入不常。善入因缘生法。善入无众生无命无人。善入无来去住处。善入无进不断因果。善入空不懈。善入无相不废。善入无愿不舍。善入不证空无相无愿。善入生诸禅三昧。善入不随禅定生。善入生诸通智。善入不证无漏法。善入内观法。善入不证决定。善入思量有为法过患。善入不著有为法。善入观一切众生无我而不舍大悲。善入一切趣诸怖畏处。善入虽生诸趣非业故生。善入离欲。善入不证离欲法。善入舍所乐欲。善入不舍法乐。善入舍一切戏论诸觉。善入不舍方便诸观。舍利弗。是名菩萨行般若波罗蜜三十二事善入思惟。
　　又复善思惟者所谓善顺句。善顺句者是不始句。是不终句。是不住句。是无依句。是不动句。是不猗句。是平等句。是非等句。是真实句。是正真句。是不变句。是清净句。是永寂句。是不然句。是不举句。是不下句。是不灭句。是不增句。是不共句。是不戏论句。是如句。是不如句。是如非如句。是非如非不如句。是如实句。是三世平等句。是三际句。是不住色句。是不住受想行识句。是不住地大句。是不住水火风句。是不住眼界色界眼识界句。是不住耳界声界耳识界句。是不住鼻界香界鼻识界句。是不住舌界味界舌识界句。是不住身界触界身识界句。是不住意界法界意识界句。是念义句。是念智句。是了义经句。是念法句。是名菩萨善入思惟。
　　又复善思惟者。所谓一切诸法。若我无我如是诸法随顺观察。若知众生无有我者。即是随顺观察诸法。如是观察即是善入思惟。如善思惟即是思惟生死涅槃同一法界。观是二句无有差别。如是见者是名勤进善入思惟。若观黑法及以白法二性平等无有差别。是名勤进善入思惟。若观诸枙及以无枙不动不恃。是名勤进善入思惟。若菩萨起善思惟。为诸众生而不舍离。于诸法相亦不分别。是名菩萨发善思惟。舍利弗。如闻行者。如是得入报善思惟是名为慧。
　　舍利弗。菩萨慧者。有十六法不于中住。云何十六。不住无明行识名色六入触受爱取有生老死乃至不住无明灭至生死灭。不住根本身见乃至不住六十二见。不住高下乃至不住世法利衰毁誉称讥苦乐。不住慢慢增上慢胜慢我慢下慢憍慢邪慢乃至不住二十烦恼。不住因贪所起诸结。若粗若细若上中下。乃至不住贪欲所起一切诸结。不住痴闇覆盖诸碍。乃至不住因痴所起一切诸结。不住淫欲爱浊。不住阴死烦恼天魔乃至不住因魔所起诸魔事等。不住我人众生寿命养育士夫。乃至不住取众生相。不住业障报障法障烦恼障诸见障乃至不住一切习气。不住思想忆想分别想缘相想境界见闻觉知乃至不住一切诸结。不住随众生心行智乃至不住八万四千法聚。不住悭贪布施破戒持戒嗔恚忍辱懈怠精进乱意禅定愚痴智慧乃至不住诸波罗蜜伴非伴等。不住定乱邪正善不善世间出世间可作不可作有漏无漏有为无为黑法白法生死涅槃乃至不住一切诸法伴非伴等。不住众生异相诸乘异相佛界异相诸佛异相诸法异相圣众异相乃至不住一切异相。不住知不知识不识世谛真谛乃至不住一切诸相。所谓菩萨思惟慧者。无闻无行无身无相无形无为。如是真慧。不住一切忆想思惟心作止住名字异相。舍利弗。是名菩萨真智慧者不住如是十六法中。
　　舍利弗。云何菩萨慧者。处所具八方便。何等八。诸阴方便。诸界方便。诸入方便。诸谛方便。诸缘方便。三世方便。诸乘方便。诸法方便。云何诸阴方便。若说诸阴如沫如泡。如热时焰。如芭蕉树。如幻如梦。如呼声响。如镜中像。如影如化色。如水沫如水沫性。非我非众生。非命非人。色亦如是。能如是知是名菩萨观色方便。受喻如泡。想喻如焰。行如芭蕉。识喻如幻。如泡如焰如芭蕉幻性。无我无众生。无命无人。受想行识亦复如是。能如是知。是名菩萨观受想行识方便。诸阴如梦如响。如像如影。如化如化等性。无我无众生无命无人。是诸阴等亦复如是。能如是知是名菩萨观阴方便。所谓阴者即世间相。世间相者是可坏相。如可坏相即无常性。苦性。无我性。寂灭性。能如是知是名菩萨观阴方便。云何菩萨知界方便。法界地界。水火风界。是法界中。无有坚相湿相热相动相。法界眼界耳界鼻舌身意界。是法界中。无有见相闻相嗅相别相觉相知相。法界色界声香味触法。是法界中。无眼可见相。耳可闻相。鼻可嗅相。舌可别相。身可觉相。意可知相。法界眼识界。耳鼻舌身意识界。是法界中。无眼识知色。乃至无意识知法。法界色界法界非色作相。乃至法界亦复如是。法界我界无二无别。法界欲界色界无色界我界生死界涅槃界无二无别。法界虚空界。一切法界我界空界。无相无愿无作不出不生无所有等如涅槃。虚空涅槃。及一切法等。无有二。如是无量有为法界入无为界。能如是知如是说者。是名菩萨知界方便。
　　云何菩萨观入方便。如佛所说。眼空我空我所空。何以故。是眼性中。无我无我所。耳鼻舌身意空亦复如是。观是入者见一切法。若善不善。无有二相。是名菩萨观入方便。若眼入色。入若见眼色离欲。不证离欲法。是名菩萨观入方便。耳入声入鼻入香入舌入味入身入触入意入法入。若见离欲不证离欲法。是名菩萨观入方便。所谓入者。若圣入非圣入。云何圣入。若修集道。云何非圣入。不修集道。若菩萨住道。于不修道者生大悲心不舍入道。是名菩萨观入方便。
　　云何菩萨。观谛方便。所谓甚深难入。云何难入。若苦智集智灭智道智。苦智者观阴无生。集智者观断爱因。灭智者观无明等诸烦恼无有和合。道智者得平等观。于一切法无所倚著。菩萨若于四圣谛中作如是观。而不取证为化众生。是名菩萨观谛方便。复有三谛。何等三。俗谛。第一义谛。相谛。云何俗谛。若世间所用语言文字假名法等。云何第一义谛。乃至无有心行。何况当有言语文字。云何相谛。观一切相同于一相。一相者即是无相。菩萨随顺俗谛而不厌倦。观第一义谛而不取证。观诸相谛一相无相。是名菩萨观谛方便。复有二谛。何等二。俗谛。第一义谛。何等俗谛。若说苦集道谛。若世间语言文字假名法等。云何第一义谛。若于涅槃法终不忘失。何以故。如与法界其性常故。菩萨随俗不生厌倦。观第一义而不取证。复有一谛。何等为一。于一切法无所倚著。为化众生现有所著。是名菩萨观谛方便。复次五阴苦。若见五阴苦相。是名为苦观。苦即空是名苦智观苦圣谛。若观五阴诸烦恼爱因见因是名为集。若观爱因见因。不取不著不希不求。是名集智观集圣谛。若五阴毕竟尽相。过去已灭。未来未生。现在不住。是名为灭。能如是知。是名灭智观灭圣谛。若得道者证集灭智比智知已是名为道。若于是中悉见空性。是名道智观道圣谛。若能如是观四圣谛。是名菩萨观谛方便。若一切受是名为苦。若于诸受思惟分别。是名苦智观苦圣谛。受因和合是名为集。若于受因知如真实。是名集智观集圣谛。若除诸受无受者受。观受灭尽不证于灭。为化众生。是名灭智观灭圣谛。若有所受是名为道。虽有和合犹如筏喻。不为所受不求于道。是名道智观道圣谛。作如是知。见四圣谛清净平等。是名菩萨观谛方便。复次略说生苦是名为苦。若观于生。是名苦智观苦圣谛。生从因缘是名为集。若观有非有。是名集智观集圣谛。一切生非生是即非灭。若法不生即无有灭。是名为灭。若观此灭即是灭智观灭圣谛。若如是等。推求称量思惟分别是名为道。若灭如是求称量等。入法门者是名道智。观道圣谛。若住于智不证圣谛。是名菩萨观谛方便。云何菩萨观缘方便。集不善思惟故无明集。无明集故行集。行集故识集。识集故名色集。名色集故六入集。六入集故触集。触集故受集。受集故爱集。爱集故取集。取集故有集。有集故生集。生集故老死集。老死集故忧悲苦恼集。若知如是诸苦聚集。是名菩萨观缘方便。若住如是诸法聚集。则不长养。无所作。无诤讼。无有主。无所属。无系缚。所谓若因善法。因不善法。因不动法。若因向涅槃法。如是等法如实分别。若诸众生根量齐限。因是诸根所作诸业。若有受报及非受报。善知其因聚集方便。是名菩萨观缘方便。不善思惟灭则无明灭。无明灭故行灭。行灭故识灭。识灭故名色灭。名色灭故六入灭。六入灭故触灭。触灭故受灭。受灭故爱灭。爱灭故取灭。取灭故有灭。有灭故生灭。生灭故老死灭。老死灭故忧悲苦恼诸苦聚灭。若知如是诸苦聚灭。是名菩萨观缘方便。一切诸法属因属缘属和合。若法属因缘和合。是法则不属我人众生寿命。若法不属我人众生寿命则不入法数。能如是知是名菩萨观缘方便。若菩萨所修诸法。为助菩提安止菩提。如是诸缘悉见灭尽。而不取证为化众生。是名菩萨观缘方便。云何观三世方便。若念过去己身他身。善不善心心数法。不善心法。呵责毁呰善心数法。悉以回向无上菩提。是名菩萨观过去方便。若未来世心心数法。一向专念菩提之道。若起善心愿悉回向无上菩提。所有不善心心数法不令入心。发如是愿是名菩萨未来方便。若现在世心心数法。善思惟等所作诸业。悉以回向无上菩提。是名菩萨观现在方便。作如是方便。是名菩萨观三世方便。复次善解三世空无所有。若作是观观三世空智慧力故。若于三世诸佛所种无量功德。悉以回向无上菩提方便力故。如是方便。是名菩萨观三世方便。复次虽见过去尽法不至未来。而常修善精勤不懈。观未来法。虽无生出不舍精进愿向菩提。观现在法。虽念念灭。其心不忘发趣菩提。如是方便。是名菩萨观三世方便。过去已灭未来未至现在不住。虽如是观心心数法生灭散坏。而常不舍聚集善根助菩提法。如是方便。是名菩萨观三世方便。
　　复次若诸神通。念过去世所作善根。念已回向无上菩提。念未来世未生善根。愿心所图如意成就。现在世中常生善根。专念不懈回向无上菩提之道。如是方便。是名菩萨观三世方便。复次若化众生。念过去世所作善根助道功德。所谓随众生心应可化者。如其所乐悉已化讫。若未来世所有众生。或须见佛及诸圣人而得度者。随形应适悉令得度。若现在世所有众生。若应闻法应见神力。亦随所应皆悉化之。随所教化诸众生已。即于三世成自他利。如是之利悉为菩提具无碍智。如是方便。是名菩萨观三世方便。
　　舍利弗。云何菩萨观诸乘方便。世有三乘。何等三。声闻乘。缘觉乘。大乘。复有二乘。何等二。天乘人乘。云何菩萨观声闻乘。佛未出世无声闻乘。何以故。从他闻法生于正见。所谓闻者持戒威仪。威仪具故戒聚具足。戒聚具足已定聚具足。定聚具足已慧聚具足。慧聚具足已解脱聚具足。解脱聚具足已解脱知见聚具足。如是方便。是名菩萨观声闻乘方便。复次观声闻乘。若善不善及不动行。心常毁呰厌离三界。观一切行无常苦无我寂灭涅槃。乃至一念不悕受生。常怀怖惧心不甘乐。观阴如怨界如毒蛇。入如空聚。于一切趣不愿受生。若能如是开示分别。是名菩萨观声闻乘方便。云何菩萨观缘觉乘方便。若缘觉出世。观其所行如实知之。缘觉所行出过声闻所有功德。欲精进不放逸。持戒少闻不多供养诸佛世尊给侍使令。以中根故常有厌心。所作众事皆悉鲜少。厌患愦闹常乐远离。独住空闲威仪庠序。出入凝重安心静默简于人事。能为众生现世福田。其心玩乐观十二缘。常念一法出世涅槃。数游禅定不从他闻自然觉了少分境界。因缘悟道故名缘觉。若能如是开示分别。是名菩萨观缘觉乘方便。云何菩萨观大乘方便。其乘无量。今于此中当说少分。是乘无量悉能容受。一切众生。无挂碍故。是乘增长一切善根。令无量众生得受用故。是乘具足诸波罗蜜。能随众生心行化故。是乘能过助道之法。进趣无碍至道场故。是乘平等无碍光明照于一切无量众生悉堪受故。是乘无畏过怯弱道。悉能示现诸佛法故。是乘能坏一切诸魔外道邪众。了十二缘。建立佐助菩提幢故。是乘能除一切诸边有无断常因缘。诸见所起烦恼障碍。覆盖疑网调戏。得佛无碍真智慧故。是乘富足具诸珍宝。真实不虚能益众生。大悲勇猛本愿成就故。是乘具足十力无畏不共之法。相好严身身口意故。如是方便。是名菩萨观大乘方便。云何菩萨观一切法方便。所谓若有为。若无为。菩萨于中善知方便。云何善观有为方便。所有身善业。口善业意善业。愿以回向无上菩提。是名有为方便。若观身口意业同菩提相。回向菩提。是名菩萨观无为方便。复次有为方便。若能聚集五波罗蜜。是名有为方便。虽知般若波罗蜜其性无为。于所聚集终无厌贱。要欲具足诸波罗蜜。深解善根同无漏菩提。而犹愿成一切种智。是名菩萨无为方便。复次有为方便。住于无碍平等心中。以四摄法摄取众生。是名有为方便。云何无为方便。善解众生无我无人无所悕求。知四摄法同无为解脱。而能回向一切种智。是名无为方便。复次有为方便。若诸烦恼生死相续断令不起。所有善根助菩提者令不断绝。乃至不行少烦恼分。是名有为方便。云何无为方便。虽观空无相无愿。知此三空即助道方便故能不证。是名无为方便。复次有为方便。虽在三界不为三界烦恼所污。是名有为方便。云何无为方便。虽出三界不证于出。是名无为方便。如佛所说知诸法方便则能具足一切种智。何以故。一切种智无量无边。具足正念慧方便故。是故名为一切法方便。舍利弗。是名菩萨智慧所缘八方便也。舍利弗。是八方便能摄菩萨无尽智慧。舍利弗。是慧能解。观了善法不善法故。是慧如箭。善射法故。是慧财行。圣法现在故。是慧真解。断除诸见烦恼障碍诸覆盖故。是慧定愿。悉能满足本所求故。是慧消融。能除烦恼诸焦热故。是慧悦豫。不断法乐故。是慧正念。了所缘义故。是慧安住。具三十七助道法故。是慧得相。如所行乘能具足故。是慧解相。性智照故。是慧能度。过诸流故。是慧能进。成正定决定故。是慧正见。具足一切诸善法故。是慧欢喜。堕烦恼者能拔济故。是慧殊胜。得顶法故。是慧微妙。自然觉故。是慧不行。不近三世故。是慧摄取。具一切方便故。是慧能断。过诸思想故。是慧不放逸。舍离闇曚故。是慧初始。发行一切诸善法故。是慧能发。具诸乘故。是慧照明。除无明网故。是慧与眼。一切众生如其所解得明了故。是慧无依。过眼色故。是慧第一义。出真实故。是慧无诤。善分别故。是慧明了。向智门故。是慧无尽。能遍行故。是慧不逆。见十二缘故。是慧解脱。诸缠系缚悉善断故。是慧不杂。离于一切障碍法故。舍利弗。一切众生所有心行。如是智慧悉能照达。如众生心行慧思智诸烦恼门。如是智慧皆悉观了。若声闻缘觉菩萨如来所有智慧。是菩萨悉能遍学。舍利弗。是名菩萨无尽之慧。以是无尽慧具无尽智。说是法时。三万二千菩萨善根熟者。得无生法忍。

　　　　大方等大集经卷第二十八



　　　　大方等大集经卷第二十九

　　　　宋凉州沙门智严共宝云译

　　无尽意菩萨品第十二之三

　　尔时无尽意菩萨复语舍利弗。菩萨修慈亦不可尽。何以故。菩萨之慈无量无边。是修慈者无有齐限等众生界。菩萨修慈发心普覆。舍利弗。譬如虚空无不普覆。是菩萨慈亦复如是。一切众生无不覆者。舍利弗。如众生界无量无边不可穷尽。菩萨修慈亦复如是。无量无边无有穷尽虚空无尽故众生无尽。众生无尽故菩萨修慈亦不可尽。是谓大士所修慈心不可得尽。舍利弗言。善男子。齐几名众生界。无尽意言。所有地界水火风界其量无边。而犹不多于众生界。舍利弗言。唯善男子。颇可得说譬喻比不。无尽意言可说。但不得以小事为喻。舍利弗。东方去此尽一恒沙佛之世界。南西北方四维上下。皆一恒沙佛世界。作一大海其水满溢。使一恒河沙等诸众生聚集。共以一毛破为百分以一分毛渧取一渧。如是一恒河沙共取一渧。二恒河沙共取二渧。如是展转乃至尽此满大海水尽。是众生界犹不可尽。菩萨慈心悉能遍覆如是众生。舍利弗。于意云何。是修慈善根岂可尽耶。舍利弗言。实不可尽。唯善男子。是虚空性尚可得尽。菩萨慈心不可尽也。若有菩萨闻作是说不生惊怖。当知是人得无尽慈。舍利弗。是慈能自拥护己身。是慈亦能利益他人。是慈无诤。是慈能断一切嗔恚荒秽系缚。是慈能离诸结及使。是慈欢喜。是慈不见一切众生破戒之过。是慈无热身心受乐。是慈远离一切恼害。是慈能离一切怖畏。是慈能顺众圣人道。是慈能令嗔者欢喜。是慈能胜一切斗诤。是慈能生利养称叹。是慈庄严释梵威德。是慈常为智人所赞。是慈常护凡夫愚人。是慈常能随顺梵道。是慈不杂远离欲界。是慈能向解脱法门。是慈能摄一切诸乘。是慈能摄非财功德。是慈长养一切功德。是慈过诸无作功德。是慈悉能庄严相好。是慈能离下劣钝根。是慈能开天人涅槃诸善正道。是慈能离三恶八难。是慈爱乐诸善法等。是慈如愿一切所欲成就自在。是慈平等于诸众生。是慈发行离诸异相。是慈正向持戒之门。是慈能护诸犯禁者。是慈能成无上忍力。是慈能离诸慢放逸。是慈发起无诤精进入于正道。是慈根本入圣禅定。是慈善能分别于心离诸烦恼。是慈因慧而生总持语言文字。是慈定伴离魔结伴。是慈常与欢喜同止。是慈善为心之所使。是慈坚持威仪戒法。是慈能离诸掉动等。是慈能灭种种诸相。是慈善香惭愧涂身。是慈能除烦恼臭气。舍利弗。夫修慈者。悉能拥护一切众生。能舍己乐与他众生。声闻修慈齐为己身。菩萨之慈悉为一切无量众生。舍利弗。夫修慈者能度诸流。慈所及处有缘众生。又缘于法又无所缘。缘众生者初发心也。缘法缘者已习行也。缘无缘者得深法忍也。舍利弗。是名菩萨修行大慈而不可尽。
　　复次舍利弗。菩萨摩诃萨修行大悲亦不可尽。何以故。舍利弗。如人命根即以出息入息为本。菩萨如是修学大乘。以大悲为本。如转轮圣王。以轮宝为本。菩萨如是修一切智以大悲为本。如大长者唯有一子愍爱情重。菩萨大悲亦复如是。于诸众生爱之若子。如是大悲我已行已。如是大悲作己利已。如是大悲不假他事。如是大悲己心所作出不谄曲。如是大悲所作毕竟出正决定。如是大悲种性所作出于直道。如是大悲心无邪曲出生正直。如是大悲无有憍慢出众生境。如是大悲捐舍己身出如来身。如是大悲不贪寿命出不作恶。如是大悲拥护众生出于菩提。如是大悲护真实法出心清净。如是大悲见诸穷厄出拔济事。如是大悲本誓坚固出不动心。如是大悲不欺己身人天贤圣出不虚诳。如是大悲其行清净出于善业。如是大悲自舍己乐出与他乐。如是大悲不与他苦出不焦热。如是大悲能令众生舍于重担出坚精进。如是大悲有忍势力出护无力。如是大悲不厌可污出瞻病者。如是大悲得法自在出教化钝根。如是大悲覆自功德出显他功业。如是大悲出离诸苦。如是大悲出求无漏乐。如是大悲出舍所爱物。如是大悲出作众善业无所娆恼。如是大悲出善持禁不舍毁戒。如是大悲出教化众生。如是大悲出不惜身命。如是大悲出舍自支节。如是大悲出生他善根。如是大悲出自利益善根。如是大悲出无味诸禅。如是大悲出不厌欲界。如是大慈出于观慧。如是大悲出不污善根。如是大悲出诸众生如所愿成。如是大悲出有为无为。如是大悲出不证无为。如是大悲出知众生性同无为而能教化。如是大悲出护毁戒者。如是大悲出赞叹佛戒。如是大乘诸悲出于大悲。以是因缘故名大悲。谓大悲者。必定善行布施持戒忍辱精进禅定智慧诸助道法。为得自然无师智慧。营他众生所作事业。精勤专著如修己务。以是因缘故名大悲。舍利弗。是名菩萨修行大悲而不可尽。
　　复次舍利弗。菩萨摩诃萨。修行于喜亦不可尽。云何为喜。常念于法欢喜踊跃。不生懈怠无诸恼热。离五欲乐住于法乐。心和悦豫身轻柔软。意勤劝督心常生悲。乐求如来无上法身。乐修相好以自庄严。听法无厌念行正法。行正法已心生欢喜。生欢喜已具得法悲。常于众生不生碍心。以增上欲勤求于法。勤欲法已深心得解甚深佛法。远离二乘发无上心。除诸悭惜发于舍心。见来乞者心生欢喜。舍时欢喜施已无悔。如是布施三时清净。得清净已心则悦豫。于持戒者常行布施。于毁禁者喜心摄取。自持禁戒心则清净。能令恶道怖惧众生得无所畏远离恶处。一心回向如来禁戒。坚持牢固不可亏坏。恶骂加己堪忍不报。于诸众生心无憍慢。于诸尊长谦下恭敬。言常和悦离于颦蹙。先以爱语终无谄曲。不以邪心诱诳于人。不以利养为他执役。其心清净无有粗过。于诸不可不见其过。不求他短不举人罪。专心正念诸和敬法。于诸菩萨生如来想。爱说法者重于己身。爱重如来如惜己命。于诸师长生父母想。于诸众生生儿息想。于诸威仪如护头首。于诸波罗蜜如爱手足。于诸善法生珍宝想。于教诲者生五欲想。于知足行生无病想。爱乐求法生妙药想。于举罪者生良医想。摄御诸根无有懈怠。是故名喜。是喜寂静觉知微妙故。是喜寂灭无恌戏故。是喜行倚不戏论故。是喜根本心不乱故。是喜多闻取善语故。是喜平等心柔软故。是喜勇猛善作业故。是喜不悔专行善故。是喜正住不懈怠故。是喜不动无所依故。是喜不共难摧伏故。是喜实义不忘失故。是喜真实无变异故。是喜诚谛如所作故。是喜能舍力坚牢故。是喜大力无能胜故。是喜能作诸佛神力求诸佛法故。舍利弗。是名菩萨修行于喜而不可尽。
　　复次舍利弗。菩萨摩诃萨。修行于舍亦不可尽。云何菩萨修舍无尽。菩萨行舍。舍有三种。云何为三。舍诸烦恼。舍护己他。舍时非时。云何舍诸烦恼。恭敬供养其心不高。轻蔑毁呰心亦不下。若得利养心不贪恃。若遭衰恼心亦不愁。若遇誉赞心无喜庆。若遭毁者心不退缩。若遇讥者心无亏赧。若有称者善住法界。若遭苦事心力忍受。若遇乐事明见无常。放舍所爱断于嗔恚。于亲非亲得平等心。持戒毁戒意无增减。作善作恶无有二相。于爱非爱心无所著。闻善不善心能堪忍。于善恶语心不系著。于昧过患其量无二。于诸众生得平等心。于上中下得等光明。不惜身命好恶名闻同于法界。于实不实法心得清净。于世法等得菩萨舍。是名菩萨舍于烦恼。云何菩萨舍护己他。若被割截身体支节。心无嗔恨不求仇报。以得舍心故能舍二。内外身口于此二中不生诤讼。于眼与色无有欲污。耳声鼻香舌味身触意法亦复如是。故于二中不生诤讼是故名舍。不伤不害是故名舍。舍护己他是故名舍。于利非利心行平等是故名舍。于第一义不生诤论是故名舍。于己心中善能分别是故名舍。观舍己身是故名舍。不害他身是故名舍。菩萨修舍于诸禅定常行舍心。诸佛世尊不听菩萨于诸众生而行舍心。何以故。菩萨常修精进为利自他勤求善根。是名菩萨舍护己他。云何舍时非时。非器众生舍不引接。衰毁讥苦舍而不受舍求声闻成决定者。行布施时舍修持戒。修持戒时舍于布施。修忍辱时舍施戒进。修精进时舍施戒忍。行禅定时舍于布施。修智慧时舍五波罗蜜所不应作终不复作。如是诸法安住戒行。精勤勇猛具足修行。是名菩萨修无尽舍。
　　复次舍利弗。菩萨诸通亦不可尽。云何诸通。天眼通。天耳通。他心通。宿名通。如意通。云何天眼通菩萨天眼于诸天龙鬼神诸乾闼婆学无学人声闻缘觉所有天眼为最第一。微妙殊胜开达明了。向一切智功德所成。不与天龙二乘共之。若有十方无量无边诸佛世界。所有形貌色像光明。若粗若细若近若远。菩萨天眼一切悉见。照了分别善解善见。亦见其中所有众生生诸趣者。除无色天其余业行生死相续。若业业果分别诸根悉知无遗。若于十方无量无边诸佛世尊。所有庄严净妙国土悉见无余。如是见已清净持戒。愿以回向庄严己土。住是持戒如其所愿。悉得成就无量大利。菩萨天眼亦见其中。菩萨大众修行于道。身四威仪及正忆念。得解脱法安住总持。辩才方便入慧方便。见已自修如是诸行悉令备足。是菩萨眼清净无碍得见色故。是眼不污不著色故。是眼解脱远离诸见烦恼故。是眼清净性明了故。是眼不依离所缘故。是眼不发断烦恼故。是眼无翳断疑网故。是眼不起断障碍故。是眼得明照了法故。是眼念知不行识故。是眼无贪嗔恚愚痴能断一切诸结使故。是眼无上趣圣本故。是眼无碍平等光明照众生故。是眼无垢断恶法故。是眼不染性清净故。是眼入佛眼毕竟不舍故。是眼不缚断爱恚故。是眼行义出于真实修行念知净道法故。何以故。是大士安住大悲深解法相。善分别义无有诤讼。随见闻说背不善法。趣向道场心无障碍。见悭惜人能舍财施。见毁禁者修持净戒。见嗔恚者修忍不诤。见懈怠者摄取劝励。见散心者示诸禅支。无智慧者施与慧眼。行邪道者示以正道。修下行者为说甚深微妙佛法令入一切智。不退诸通具足菩提。舍利弗。是名菩萨天眼神通而不可尽。
　　复次舍利弗。菩萨摩诃萨天耳神通亦不可尽。云何菩萨天耳神通。若十方无量无边诸佛世界所有诸声。所谓天龙鬼神乾闼婆阿修罗迦楼罗紧那罗摩睺罗伽人非人声。及以圣声。所谓声闻缘觉菩萨正遍知声。一切凡是耳根所对。乃至地狱饿鬼畜生。蝇蚁蚊虻所有诸声一切悉闻。若诸众生心所缘处。若善不善无记所作事业。出诸音声。一切悉解。若口善业口不善业口无记业。如是诸业悉如实知。若有口业因于爱欲说嗔说痴。若有口业因于嗔恚说欲说痴。若有口业因于愚痴说欲说嗔。若因欲说欲因嗔说嗔因痴说痴。如是诸声亦皆能知。或有口业心净口粗。或有口业口净心粗。或有口业口净心净。或有口业口粗心粗。如是一切无碍耳通能如实知。是菩萨天耳。亦知圣声及非圣声。若闻圣声不生爱著。闻非圣声心不生碍。于圣人声得具大慈。非圣人声得具大悲。若闻过去未来诸声。得尽本际如实正智。是菩萨天耳。得闻一切诸佛世尊所说妙法。闻已忆念正智总持不忘不失。随众生器而为说法。善知诸法坚不坚相。是菩萨若听一佛说法。不闻余佛所说法者无有是处。一切诸佛所可演说悉能听受。菩萨若闻善不善无记法声。皆悉善知时与非时。所谓若有众时非说法时。闻已默然而无所说。若有说时非有众时。所谓正为一人能堪受者。是故虽说不为一切。事若真实或畏伤他故不为说。事若不实为利益他。以清净心方便得说。若所喜声即能得闻。所不喜者便不复闻。若于大众为诸众生演说法时。随其耳识所解所受。是菩萨天耳悉得闻知。若说法时或有众生。应解悟者便得闻法。不解悟者则便不闻。是菩萨耳界法界其性清净。知见我人众生悉清净故。是菩萨正分别耳界。如言语文字所说之相。若有五趣杂类众生。随其所解言语音声而为说法。持是天耳回向如来所得耳界。不求余乘故。舍利弗。是名菩萨天耳神通而不可尽。
　　复次舍利弗。菩萨知他心通亦不可尽。云何菩萨知他心通。若诸众生上中下心菩萨悉知。知是众生因施根心相。知是众生因戒根心相。知是众生因忍根心相。知是众生因进根心相。知是众生因定根心相。知是众生因智根心相。知是众生因慈悲喜舍根心相。知是众生因声闻缘觉大乘根心相。知是众生因力增上善根具足。知是众生因行增上善根故得生此。知是众生其行清净心不清净。知是众生其行不净而心清净。知是众生心行俱净。知是众生行之与心二俱不净。知是众生过去世心诸根行因。知是众生随缘悟法。是名菩萨知他心智。又复知他未来世心。知是众生未来世中有持戒因。现在世中有布施因。知是众生未来世中有忍辱因。现在世中有持戒因。知是众生未来世中有精进因。现在世中有忍辱因。知是众生未来世中有禅定因。现在世中有精进因。知是众生未来世中有智慧因。现在世中行俗心因。知是众生未来世中发大乘因。现在世中有下根因。未来众生有如是等诸因诸缘。是诸因缘能如实知。是菩萨于未受化众生终不疲厌。如其心根如实能知。随其器量而为说法。若乐少闻则不多说。说必有益功不唐捐。是名菩萨知他心智。若现在世众生所行。心心数法悉如实知。所谓欲心如实知。欲心离欲心如实知。离欲心恚心如实知。恚心离恚心如实知。离恚心痴心如实知。痴心离痴心如实知。离痴心散心如实知。散心摄心如实知。摄心懈怠心如实知。懈怠心精进心如实知。精进心下心如实知。下心上心如实知。上心乱心如实知。乱心定心如实知。定心无解脱心如实知。无解脱心有解脱心如实知。有解脱心无寂静心如实知。无寂静心有寂静心如实知。有寂静心有量心如实知。有量心无量心如实知。无量心一一众生一一烦恼缠覆心者一切皆知。如是知已。如其出道而为说法。又是菩萨所住之处。先观众生知其根量。随而为说出要之法。是诸众生上中下根悉如实知。是菩萨心知他心时无有障碍。何以故。是菩萨心智猛利善分别故。念意进慧之所知故。善能解了菩提相故。断诸习气故。清净无垢故。明了无诤故。无诸烦恼故。无有渊流故。照一切法故。善入一切众生心故。能如是解。是菩萨心智猛利。于如是法正入知者。是名菩萨他心智通而不可尽。
　　复次舍利弗。菩萨宿命智通亦不可尽。云何菩萨宿命智通。是菩萨念宿命事。若自若他善受忆持。安住法界无有倾动。无倾动者能善解了善作业故。是念无恼安住禅定故。是念无畏善摄智慧故。是念不从他求现得善知故。是念正忆毕竟不失故。是念助功德善解大乘故。是念助智不从他具足故。是念善根诸波罗蜜具足能到一切佛法故。是宿命智。若念一生二生三生四生五生十生二十生三十生四十生五十生。乃至百生千生百千生无量百生无量千生无量百千生。及天地成坏无量成世无量坏世无量成坏世无量成坏劫。知诸众生于是中生如是种姓如是名字如是色像如是饮食如是寿命受苦乐等。于是中死还是中生。于彼中死还彼中生。是菩萨念如是等无量生死。自念宿世及他众生尽过去际。是菩萨念自善根回向阿耨多罗三藐三菩提。念他善根愿令发阿耨多罗三藐三菩提心。是菩萨以正念心。于本生死行苦。善观无常苦无我。若观无常苦无我者。于诸色欲封禄寿命眷属自在悉无贪著。亦复不贪释梵护世转轮圣王及受生处五欲欢乐。为化众生故现受生。是菩萨念于无常苦无我已。过去秽行发露忏悔。现世诸恶乃至失命终不为之。过去善根欲令增广。回向阿耨多罗三藐三菩提。现在善根与众生共。回向阿耨多罗三藐三菩提。是菩萨离诸恶愿不断三宝种故。所有善根悉以回向阿耨多罗三藐三菩提。舍利弗。是名菩萨念宿命智而不可尽。
　　复次舍利弗。菩萨摩诃萨如意神通亦不可尽。云何菩萨如意神通。若欲进心慧所摄诸法。调伏柔和心得自在。善修集故。现在能得是如意通。是菩萨作种种神通变化。以是神通为化众生。是菩萨一一示现种种神通教化众生。所谓若色相若力势若变化。是菩萨示种种色相。令众生见见已心伏。所谓若佛色像若缘觉色像若声闻色像若释梵护世转轮圣王色像。及余种种无量色像。乃至示现畜生色像。化众生故作是示现。示现是已随其所应而为说法。若有众生自谓己身有大势力。而起憍慢嗔恚贡高。菩萨欲为调伏如是诸众生故示现大力。所谓示现那罗延力四分之一或四分之二或四分之三。或全示现须弥山王高十六万八千由旬纵广八万四千由延。以三指举掷置他方无量世界。譬如掷一阿摩勒果。于菩萨力而无损减。断取三千大千世界。下尽水际以手举之。高至有顶住经一劫。菩萨成就示现如是大势力时。能令如是嗔恚憍慢贡高众生内善调伏。知调伏已然后随应而为说法。是菩萨修如意通。能得智慧变化势力。以变化力诸所欲作悉得成就。能变大海以为牛迹大海不小。又变牛迹以为大海牛迹不大。若劫欲尽火灾起时。欲变为水能如意变。水灾起时能变为火。风灾起时能变为火。火灾起时能变为风。风灾起时能变为水。水灾起时能变为风。如是变化皆悉成就。若上中下法随意变化。唯除诸佛。更无有人能移动留碍破坏。菩萨如意神通。所谓释梵天王魔王波旬及其眷属。是菩萨作种种变化。示诸众生令欢喜已。然后随意而为说法。是菩萨神通勇健自在。能过诸魔烦恼境界。入于佛界不恼众生。所有善根皆悉成就。一切魔众无能断者。舍利弗。是名菩萨如意神通而不可尽。
　　复次舍利弗。菩萨四摄亦不可尽。云何为四。一者布施二者爱语三者利行四者同利。云何布施。施有二种。财施法施。云何爱语。于求财人及听法者柔和与语。云何利行。于求财人及听法者。随其所求悉令满足。云何同利。求财法者以大乘己利令彼安止。又复施者。见诸乞求心生清净。爱语者。于诸乞士心生欢喜。利行者。于诸乞士随其所利而令具足。同利者。常以大乘劝诲众生。复次施者。所谓舍心。爱语者。行无限齐。利行者。毕竟不悔。同利者。回向大乘。复次施者。起慈行舍。爱语者。不舍喜心。利行者。大悲庄严利于众生。同利者。舍于高下。发心回向一切种智。复次施者。如法求财清净行施。爱语者。将导爱者安止善法。利行者。说于己利以利益他。同利者。令诸众生发一切智心。复次施者。舍于内外。爱语者。功德智慧心无吝惜。利行者。舍自利行而行利他。同利者。弃舍重位心初无悔。复次法施者。如所闻法悉能演说。爱语者。不为利养而演说法。利行者。诲他讽诵心无疲厌。同利者。一切智心所得妙法。即以此法劝励众生。复次法施者。若有众生一一听法次第为说而无错谬。恶语者。为人说法不辞远近。利行者。有求法人供给衣服饮食卧具病瘦医药令无所乏。既施所安然后随应而为演说。同利者。凡所讲说常劝众生。回向阿耨多罗三藐三菩提。复次法施者。于诸施中知其最胜。以此胜法为人演说。爱语者。常为利益众生故说。利行者随义而说不随文字。同利者。常为具足佛法故说。复次施者。具足檀波罗蜜。爱语者。具足尸罗羼提波罗蜜。利行者。具足毗梨耶波罗蜜。同利者。具足禅那般若波罗蜜。复次施者。初发菩提。爱语者。修行菩提。利行者。不退菩提。同利者。一生补处。复次施者。安住菩提种子根本。爱语者。滋长菩提芽茎枝叶。利行者。渐以开敷生菩提华。同利者。已能成就菩提果实。舍利弗。是名菩萨以四摄法摄取众生而不可尽。
　　复次舍利弗。菩萨摩诃萨四无碍智。亦不可尽。云何为四。一者义无碍。二者法无碍。三者辞无碍。四者乐说无碍。云何义无碍。于诸法中知第一义。是比智。是因智。是缘智。是和合智。是不堕边智。是不住中智。是十二因缘智。是不异法性智。是如实智。是真际智。是觉空空智。是无相相智。是无愿愿智。是无为为智。是观一相智。是观无我智。是观无众生智。是观无命智。是观无我第一义智。是观过去无挂碍智。是观未来无有边智。是观现在一切种智。是观诸阴如怨贼智。是观诸界如毒蛇智。是观诸入如空聚智。是观内法永寂灭智。是观外法无行处智。是观所缘如幻化智。是观念正住智。是观忍正法智。是观自身智。是观了诸谛智。是苦不和合智。是集不作智。是灭自性智。是道能到智。是分别诸法智。是观众生诸根心行随所入智。是诸力无能伏智。是诸觉如实解智。是禅定受持智。是慧光明智。是幻化庄严智。是热时焰迷惑智。是梦中所欲智。是响所缘智。是镜中像无去来智。是种种相无相智。是扼离扼智。是取生离生智。是声闻乘从他闻智。是缘觉乘观十二缘智。是大乘具足一切善根智。舍利弗。是名菩萨义无碍智。又复义无碍者。思一切法义。何以故。是一切法无我众生无命无人。如无我众生无命无人即名为义。如命义者色等诸法亦复如是是名义无碍。又复义无碍者。是无住说。是无尽说。是得一切法说。如是义无碍者。诸佛所许。是真实义无别无异。智慧分别无有障碍。是名菩萨义无碍智而不可尽。舍利弗。云何菩萨法无碍智。若观诸法。所谓善法不善法。世法出世法。可作法不可作法。有漏法无漏法。有为法无为法。黑法白法。生死法涅槃法。是智法性平等。是智菩提平等。是智性平等。是名法无碍智。又复法无碍者。观于众生。多欲心行。少欲心行。初发欲心行。欲相心行。现在所缘欲心行。现在因缘欲心行。有众生内有欲行外无欲行。外有欲行内无欲行。有内外欲行。有内外无欲行。有色欲行非声香味触。有声欲行非色香味触。有香欲行非色声味触。有味欲行非色声香触。有触欲行非色声香味。入如是观众生诸欲行门行。欲行者二万一千行。恚行者二万一千行。痴行者二万一千行。等分行者二万一千行。观如是众生八万四千心之所行如实而知。随其所应而为说法。舍利弗。是名菩萨法无碍智。而不可尽。
　　舍利弗。云何菩萨辞无碍智。于诸音声悉观了知。所谓天龙鬼神乾闼婆阿修罗迦楼罗紧那罗摩睺罗伽人非人如是言语文字音声皆悉能知。如是五道杂类众生。随其种类一一音声语言文字而为说法。是名辞无碍智。如是语法文字思惟觉了无碍。是菩萨知一语二语三语乃至多语男语女语非男女语过去语未来语现在语。知积一字至多字语。是名辞无碍智。是辞无碍智。说时无谬无有滞碍。妙语通畅所言审谛正直无粗。所有文辞具足庄严。大众闻者无不欢喜。如是种种微妙音声。深远广普庄严俗谛第一义谛。以智慧箭善射邪见。是辞无碍诸佛所许。能令众生皆得欢喜。舍利弗。是名菩萨辞无碍智而不可尽。
　　舍利弗。云何菩萨乐说无碍智不可穷尽。所说无碍所说不住。所说速疾所说捷利。如所问答无挂碍答。无违逆答。是相应答。住忍力答。依二谛答。依施戒忍进定慧答。依一切法章句而答。依于念处正勤如意根力觉道甚深义答。依寂灭思惟答。所谓乐说无碍智者。若一切言语文字。口所分别正直而答。所谓一切禅定三摩跋提真谛智答。辩畅三乘随诸众生一切心行如应而答。所言巧妙非如哑羊。强梁粗恶卒暴恌戏。如是之语悉无复有。所宣寂灭人所受用。威德之言无诸缠缚。相应无违微妙柔软。无可讥诃圣人所赞。如佛世尊所教诲语。梵音清彻一切悉闻。是乐说无碍智诸佛所许。为他众生说微妙法。闻是法者得出世乐灭尽诸苦。是名乐说无碍智也。舍利弗。是名菩萨摩诃萨四无碍智而不可尽。
　　复次舍利弗。菩萨摩诃萨有四依法亦不可尽。何等为四。依义不依语。依智不依识。依了义经不依不了义经。依法不依人。云何依义不依语。语者若入世法中而有所说。义者解出世法无文字相。语者若说布施调伏拥护。义者知施戒忍入于平等。语者称说生死。义者知生死无性。语者说涅槃味。义者知涅槃无性。语者若说诸乘随所安止。义者善知诸乘入一相智门。语者若说诸舍。义者三种清净。语者说身口意受持净戒功德威仪。义者了身口意皆无所作。而能护持一切净戒。语者若说忍辱断除恚怒贡高憍慢。义者了达诸法得无生忍。语者若说勤行一切善根。义者安住精进无有终始。语者若说诸禅解脱三昧三摩跋提。义者知灭尽定。语者悉能闻持一切文字智慧根本。义者知是慧义不可宣说。语者说三十七助道之法。义者正知修行诸助道法能证于果。语者说苦集道谛。义者证于灭谛。语者说无明根本乃至生缘老死。义者知无明灭乃至老死灭。语者说助定慧法。义者明解脱智。语者说贪恚痴。义者解不善根即是解脱。语者脱障碍法。义者得无碍解脱。语者称说三宝无量功德。义者三宝功德离欲法性同无为相。语者说从发心至坐道场。修集庄严菩提功德。义者以一念慧觉一切法。舍利弗。举要言之。能说八万四千法聚是名为语。知诸文字不可宣说是名为义。云何依智不依于识。识者四识住处。何等四。色识住处。受想行识住处。智者解了四识性无所住。识者若识地大水火风大。智者识住四大法性无别。识者眼识色住。耳鼻舌身意识法住。智者内性寂灭外无所行。了知诸法无有忆想。识者专取所缘思惟分别。智者心无所缘不取相貌。于诸法中无所悕求。识者行有为法。智者知无为法识无所行。无为法性无有识知。识者生住灭相。智者无生住灭相。舍利弗。是名依智不依于识。
　　云何依了义经不依不了义经。不了义经者分别修道。了义经者不分别果。不了义经者所作行业信有果报。了义经者尽诸烦恼。不了义经者诃诸烦恼。了义经者赞白净法。不了义经者说生死苦恼。了义经者生死涅槃一相无二。不了义经者赞说种种庄严文字。了义经者说甚深经难持难了。不了义经者多为众生说罪福相。令闻法者心生欣戚。了义经者凡所演说必令听者心得调伏。不了义经者若说我人众生寿命养育士夫作者受者。种种文辞。诸法无有施者受者。而为他说有施有受。了义经者说空无相无愿无作无生。无有我人众生寿命养育士夫作者受者。常说无量诸解脱门。是名依了义经不依不了义经。
　　云何依法不依于人。人者摄取人见作者受者。法者解无人见作者受者。人者凡夫善人信行人法行人八人须陀洹人斯陀含人阿那含人阿罗汉人辟支佛人菩萨人。一人出世多所利益多人受乐。怜愍世间生大悲心。于人天中多所余润。所谓佛世尊。如是等名佛依世谛为化众生故作是说。若有摄取如是见者。是谓依人。如来为化摄人见者故。说依法不依于人。是法性者。不变不易无作非作无住不住一切平等。等亦平等。不平等者亦复平等。无思无缘得正决定。于一切法无别无异。性相无碍犹如虚空。是名法性。若有依止是法性者。终不复离一相之法。入是门者观一切法同一法性。是故说言依一切法不依于人。舍利弗。是名菩萨摩诃萨四依无尽。

　　　　大方等大集经卷第二十九



　　　　大方等大集经卷第三十

　　　　宋凉州沙门智严共宝云译

　　无尽意菩萨品第十二之四

　　复次舍利弗。菩萨摩诃萨修集助道功德智慧亦不可尽。云何修集功德无尽。若布施持戒心所修集。发行慈悲自所有罪发露忏悔。亦代众生发露忏悔。已行忏悔次当随喜。一切众生学无学人及辟支佛发心菩萨已习行者。坚住不退一生补处。如是诸人于三世中所集功德。当以一心随其欢喜。复于过去未来现在诸佛世尊所有善根生随喜心。是随喜菩萨悉当成就如是功德。随喜已讫。次当劝请十方世界一切诸佛。始成道者请转法轮。示涅槃者常住于世。及请一切菩萨圣人。常为众生住世说法。如是善根如菩提想。悉以回向无上菩提。是菩萨未发心者劝令发心。已发心者为说诸度。有贫穷者救摄以财。病施医药随时瞻疗。无势力者劝行忍辱。有犯禁者令不覆藏。已覆藏者劝令发露。现在诸佛及涅槃者。悉皆发心供养恭敬。敬重师长如佛世尊。若求法时没命不懈。于此法宝生无价想。于说法者生诸佛想。为听法故。过百由旬心力勇锐无疲劳想。凡所讲说不为利养。于父母所知恩报恩。供养给事心初无悔。所作功德常无厌足。护身口意令无谄曲。建立佛塔所得功德。等于梵天劝请之福。具足诸相开门大施故。得随形好修诸善根故。庄严身者无憍慢故。庄严口者离口过故。庄严意者不住法故。庄严佛土者神通教化故。庄严法者离诸欲故。庄严大众者不两舌恶口破坏他故。于受法者如实说故。说法欢喜称赞善哉。所作功业不唐捐故。离覆盖者故往听法故。庄严菩提树者以妙园林奉施佛故。庄严道场者成就一切诸善根故。出生清净者不为烦恼所染污故。得宝手者能舍一切所重物故。得无尽者无量宝藏以布施故。见者欢喜常和悦故。体得法性者心慧光明等照众生故。庄严光明者不轻未学善诱导故。生生清净者持戒功德悉成就故。处胎清净者不见他罪故。生人天者净行十善故。慧明独步者所可教化不生分别故。于法自在者所爱重法无吝惜故。世中独胜者毕竟清净故。微妙解脱者不求少分行故。行一切功德者不舍一切智心故。七财满具者信为根本故。摄取正法者不惜身命故。不诳世间者具本誓愿故。具足一切佛法者诸善根本本已行故。舍利弗。是名略说菩萨功德。若广说者。若经一劫若过一劫不可得尽。
　　云何菩萨智慧无尽。若一一因闻说智慧。若一一缘得于智慧。云何为因。内增上欲。云何为缘。外勤求法。如是因缘依佛智慧。非依声闻缘觉智慧。亲近智者心无憍慢。常于其人起世尊想。是诸智者知受法人。心已柔和。为说智慧教令依止。随其正器说无染法。听法之人于是法中。勤修聚集。助法精进是为智慧。云何菩萨助法精进。若无悕求简绝事务省少语言。于诸所欲心常知足。初夜后夜减损睡眠。凡所闻义能善思惟筹量分别。数求善法心无爱浊。除诸阴盖无有障蔽。所犯过失寻能除灭。正行坚固趣向倾仰。尊敬法行具精进行。求法不懈如救头然。无有我行不迟缓行。不舍本行心增上行。呵众闹行爱乐独行。向阿兰若处思惟行。圣种知足行。不动头陀行。欣乐法行。不思惟世间言语行。求出世间法行。不失正念行。发诸法义行。真正道行。知缘总持行。惭愧庄严行。智慧坚牢行。除无明网缠结系缚净慧眼行。善觉了行。广觉了行。不灭觉行。分析觉行。现在知行。不从他功德行。不自恃功德行。赞叹他人诸功德行。善修作业行。因果不动行。知清净业行。舍利弗。是名助法精进。
　　复次舍利弗。菩萨摩诃萨有四种施。具足智慧。何等为四。一者以纸笔墨施与法师令书写经。二者种种校饰庄严妙座以施法师。三者以诸所须供养之具奉上法师。四者无谄曲心赞叹法师。舍利弗。是名菩萨四种布施具足智慧。菩萨复有四持禁戒具足智慧。何等为四。一者持戒常演说法。二者持戒常勤求法。三者持戒正分别法。四者持戒回向菩提。是名菩萨四种持戒具足智慧。菩萨复有四种忍辱具足智慧。何等为四。一者于求法时忍他恶骂。二者于求法时不避饥渴寒热风雨。三者于求法时随顺和上阿阇梨行。四者于求法时能忍空无相无愿。舍利弗。是名菩萨四种忍辱具足智慧。菩萨复有四种精进具足智慧。何等为四。一者勤于多闻。二者勤于总持。三者勤于乐说。四者勤于正行。舍利弗。是名菩萨四种精进具足智慧。菩萨复有四种禅定具足智慧。何等为四。一者常乐独处。二者常乐一心。三者求禅及通。四者求无碍解智。舍利弗。是名菩萨四种禅定具足智慧。菩萨复有四种智慧具足智慧。何等为四。一者不住断见。二者不入常见。三者了十二缘。四者忍无我行。舍利弗。是名菩萨修行四慧具足智慧。菩萨复有四拥护法具足智慧。何等为四。一者拥护法师如己君主。二者护诸善根。三者将护世间。四者护利益他。
　　舍利弗。是名菩萨四拥护法具足智慧。菩萨复有四满足法具足智慧。何等为四。一者说法满足。二者智慧满足。三者利益满足。四者诸法满足。舍利弗。是名菩萨四满足法具足智慧。菩萨复有四力具足智慧。何等为四。一者精进力求于多闻得解脱故。二者念力菩提之心不忘失故。三者定力等无分别故。四者慧力修多闻故。是名四力具足智慧。复有四方便具足智慧。何等为四。一者随世所行。二者随众生行。三者随诸法行。四者随智慧行。是名四方便具足智慧。菩萨复有四道具足智慧。何等为四。一者诸波罗蜜道。二者助菩提道。三者行八圣道。四者求一切智慧道。是名四道具足智慧。菩萨复有四无厌足行具足智慧。何等为四。一者乐于多闻无有厌足。二者乐于说法无有厌足。三者行慧无厌。四者行智无厌。是名菩萨四无厌足具足智慧。复次助智慧者。随一切众生心行。随一切法行。随布施行。随持戒忍辱精进禅定智慧行。随慈悲喜舍行。得具足智慧。何以故如诸菩萨所发起行。皆以智慧而为根本。智慧成已还依止智。是菩萨安住于智依一切智。诸魔眷属不能留难。是故能得具一切智。舍利弗。是名菩萨助智无尽。
　　复次舍利弗。菩萨摩诃萨四念处亦不可尽。是菩萨观身修身行。见过去未来现在诸身颠倒和合。如外草木墙壁瓦石。从因缘有不可长养无所系属。此身如是从因缘生不可长养无所系属。是阴界入中我我所空常无常空。是身无我无有我所。是身不坚不可依怙。当求菩提正觉之身。云何菩提正觉之身。所谓法身。金刚之身不可坏身。坚牢身出三界身。我身虽有无量过患。愿当除灭成如来身。是菩萨所以堪忍久处四大诸结焦然。皆为利益诸众生故。如外四大地水火风。种种门。种种所作。种种形貌。种种器物。种种所用。皆为利益一切众生。我今此身为利众生亦复如是。菩萨摩诃萨见如是利益已。观身众苦不生厌离。观身无常不厌生死。观身无我不舍教化。观身寂灭不随于舍。是菩萨观内身时不生烦恼。观于外身亦复如是。是菩萨离黑污身成白净身业。具足妙相以自庄严。于天人中多所利益。是名菩萨观身修身行。云何菩萨观受修受行。菩萨如是思惟。诸受一切皆苦善分别受。智慧筹量知受寂灭。若受乐时不贪所欲。若受苦时观三恶道。起大悲心不生嗔恚。若受不苦不乐时不起愚痴。是菩萨正念受处。如其所受。若苦若乐不苦不乐。于是诸受知出知修。观诸众生受寂灭庄严。是诸众生于诸受中不知出修。若受乐时生于贪著。若受苦时便生嗔恚。若受不苦不乐时便生愚痴。我今要当进修智慧。除一切受发诸善根。起大悲心摄取智慧。亦为众生除断诸受而为说法。未解受者受苦。解受者受乐。云何解受者。所谓无受者无我人众生寿命养育士夫。除摄取受者。摄者。受取者。受受者。受有者。受颠倒者。受分别者。受诸见者。受眼相者。受耳鼻舌身意相者。受色相者。受声香味触法相者。受眼缘色生触。受苦受乐受不苦不乐。受耳声鼻香舌味身触心缘法生触。受苦受乐受不苦不乐。是名为受。复有一受心意觉了。复有二受内受外受。复有三受过去未来现在受。复有四受觉了四大。复有五受思惟五阴。复有六受分别六入。复有七受七识住处。复有八受八邪法也。复有九受九众生居处。复有十受十不善法。舍利弗。举要言之。无量众生诸受思惟所缘境界一切名受。菩萨于中修受观行起大智慧。知诸众生善不善受生住灭相。舍利弗。是名菩萨正受念处而不可尽。
　　云何菩萨观心念处。菩提之心不忘不失。正念不乱如是观心。心生已灭无有住相。不于内住不从外来。我初所发菩提心者。是心已尽过去变异。不至方所不可宣说无有住处。若心所集诸善根等亦是过去尽灭变异。不至方所不可宣说无有住处。若心善根回向阿耨多罗三藐三菩提。是亦灭尽变异之法。不至方所不可宣说无有住处。心不知心。心不见心。心不生心。我以何心。成阿耨多罗三藐三菩提。是菩提心不与善根心合。善根心不与回向心合。回向心不与菩提心合。若菩萨作是观时不惊不怖。是名菩萨勤精进也。又复思惟观察甚深十二因缘不失因果。知是心性属众因缘。不可长养无作无系。一切诸法亦复如是。如法修行如所庄严。我今当勤修集庄严不离心性。云何心性。云何庄严。心性者。犹如幻化无主无作无有施设。庄严者。所作布施悉以回向严净佛土。心性者。如梦所见心相寂灭。庄严者。具足持戒修集诸通。心性者。如镜中像其相清净。庄严者。所修诸忍悉以回向无生法忍。心性者。如热时焰究竟寂灭。庄严者。于一切善深发精进回向具足无上佛法。心性者。无色无对无所为作。庄严者。一切所修禅定解脱三摩跋提回向具足佛之禅定。心性者。不可得见亦不可取。庄严者。于一切问难善能分别回向具足佛之智慧。心性者。无缘不生。庄严者。常观善根。心性者。无因不生。庄严者。因助菩提而发起心。心性者。舍离六尘心则无起。庄严者。入佛境界。如是菩萨观是心行系念神通。得神通已能知一切众生诸心。既知心已如其心量而为说法。又观心行系念大悲。教化众生无有厌倦。又观心行不起尽灭变异之相。不舍生死相续烦恼。正念是心知无生起成正决定。如是行者不堕声闻辟支佛地。极是心势以一念智。成阿耨多罗三藐三菩提。舍利弗。是名菩萨正心念处而不可尽。
　　舍利弗。云何菩萨观法念处。常以慧眼见一切法。至坐道场未曾中失。是菩萨当观法时。不见一法乃至微相。离空无相无愿无作无生无灭无物。亦不见一法乃至微相不入十二缘者。菩萨观法。见诸非法无不是法。云何为法。谓无我义。无众生义。无寿命义。无人义。是名为法。云何非法。谓我见众生见。寿命见人见。断见常见。有见无见。是名非法。复次一切法是法。一切法是非法。何以故。观空无相无愿。是名一切法是法。我慢憍慢我及我所摄取诸见。是名一切法非法。是菩萨观法时不见有法。非菩提因出世道因。是菩萨知一切法悉是出世。得无碍大悲。观一切法烦恼结缚如幻化相。知是诸法非有烦恼非无烦恼。何以故。了诸法义无有二性。是诸烦恼无隐藏处无有聚集。若解烦恼即解菩提。如烦恼性即菩提性。是菩萨安住正念。无有一法可作分别。无诸障碍善能解了正住法性。如住法性即住众生性。如住众生性即住虚空性。如住虚空性即住一切法性。菩萨观法时。依于佛法解一切法即是佛法。其心尔时不生尽智无为。虽尽而亦不尽入无生智。亦观众生不舍假名。法念处者。安住正念一切诸法。所谓声闻缘觉菩萨正觉所知一切假名诸法。尽未来际终不忘失。又法念处者。说无量行亲近佛法。坏诸魔众得自然智。舍利弗。是名菩萨正法念处而不可尽。
　　复次舍利弗。菩萨摩诃萨四正勤亦不可尽。何等为四。若未生恶不善法为不生故。生欲勤进摄心正除。已生恶不善法为断故。生欲勤进摄心正除。未生善法为生故。生欲勤进摄心正除。已生善法安住修集为增广不失故。生欲勤进摄心正除。未生恶不善法为不生故。生欲勤进。所谓欲者。善思惟也。勤精进者。不舍善思惟也。摄心正除者。观善思惟也。何以故。善思惟时。恶不善法不令入心。云何恶不善法。恶不善法。非戒聚伴。非禅定伴。非智慧伴。云何非戒聚伴。若破重戒及毁余戒。是名非戒聚伴。云何非定聚伴。若毁威仪及余乱心法。是非定聚伴。云何非智慧伴。若摄取诸见及余见障碍。是非智慧伴。是名恶不善法。善思惟时如是等恶法不令入心。是名初正勤已生恶不善法为断故生欲勤进摄心正除。如上所说。恶不善法心不聚集。无有方所无有住处。是不善法心行断故。已觉了故。从缘生故。净故生欲碍故生恚。无明缘故生于愚痴。是善思惟观不净时灭于欲心。修集慈心灭于嗔恚。观十二因缘灭于愚痴。如是烦恼永寂灭者。即是除断一切假名。亦复不见有可断者。是名第二正勤未生善法为生故生欲勤进摄心正除。是诸善法说有无量。何以故。无量善法菩萨修集。于是法中欲为根本。勤进修集摄心者出过善法。正除者在在处处常在善法。是名第三正勤已生善法安住修集为增广不失故摄心正住。是诸善根悉已回向阿耨多罗三藐三菩提。何以故。善根回向无上菩提者则不可尽。所以者何。如是善根不依三界。若依三界是则损耗。是故回向一切种智诸善根等不可得尽。是名第四正勤。舍利弗。是名菩萨修四正勤不可穷尽。
　　复次舍利弗。菩萨摩诃萨四如意分亦不可尽。何等为四。欲进心思惟。如是四法。以慈悲喜舍而为根本。是四无量心常亲近。常亲近故心得调柔。心调柔故得入初禅第二禅第三禅第四禅。入诸禅故身得轻软。成就如是身轻心柔。入如意分。善入如意分已即生神通。若欲若进若心若思惟。欲者专向彼法。精进者成就彼法。心者观察彼法。思惟者彼法方便。是如意分已具足故能得神通。欲者庄严。进者成就。心者正住。思惟者能善分别。是菩萨得如意分随其所解。如其所作心得自在。随意所往善作诸业。毕竟成就一切本行。如风行空无所挂碍。舍利弗。是名菩萨四如意分不可穷尽。
　　复次舍利弗。菩萨摩诃萨五根亦不可尽。何等为五。信根进根念根定根慧根。云何信根。信于四法。何等四。于生死中行世正见信于业报。乃至失命终不作恶。信菩萨行不随诸见。专求菩提不求余乘。信解诸法同空无相无愿之法。同第一义同于了义。甚深因缘无我众生无有分别。信一切佛十力四无所畏十八不共法。如是信已消除疑网修集佛法。是名信根。何等进根。若法信根所摄。是法即为进根所修。是名进根。云何念根。若法进根所修。是法终不忘失。是名念根。云何定根。若法念根所摄。是法不忘不失一心不乱。是名定根。云何慧根。若法定根所摄。是慧所观是慧体性。内自照了不从他知自住正行。是名慧根。是五根者。共相续生具一切法得授记别。譬如外道五通神仙不能定知胎中差别。男女相现然后乃知。多有菩萨无信等根。诸佛世尊不为授记。若成就者便与授记。舍利弗。是名菩萨五根无尽。
　　复次舍利弗。菩萨五力亦不可尽。何等为五。信力进力念力定力慧力。云何信力。是信一向不可沮坏。乃至天魔变为佛身。示现出入禅定解脱。不能倾动菩萨信力。是名信力。云何进力。菩萨精进于诸善法得坚固力。如所得力。修诸禅定诸天及人所不能坏。如本所愿皆悉成就。是名进力。云何念力。菩萨住诸善法不为烦恼之所破坏。何以故。是菩萨正念之力能摧伏故。如是念力无能坏者。是名念力。云何定力。远离愦闹常乐独行。是菩萨虽有所说。言语音声不碍初禅。善住觉观不碍二禅。心生欢喜不碍三禅。是菩萨虽乐化众生。不舍佛法而亦不碍于第四禅。是菩萨行四禅时。诸妨定法无能为也。菩萨尔时不舍于定亦不随定。而能自在处处往生。是名定力。云何慧力。是菩萨知世间法出世间法。无有一法能坏是智。菩萨在在所生之处。一切伎艺不从师受悉自然知。世间外道苦行难行。是菩萨为教化故。亦悉现受同其所行。是出世法能过世者。慧力成就故。诸天及人所不能伏。是名慧力。舍利弗。是名菩萨五力无尽。
　　复次舍利弗。菩萨摩诃萨七觉分亦不可尽。何等为七。念觉分择法觉分进觉分喜觉分除觉分定觉分舍觉分。云何念觉分。若念觉分能观于法。能分别法撰集思智。亦能观察诸法自相。何等为自相。观一切法自性皆空。念如是等令其觉了。是名念觉分。云何择法觉分。若能分别晓了八万四千法聚。如所了法。了义是了义。不了义是不了义。世谛是世谛。第一义谛是第一义谛。假名是假名。正了无疑是正了无疑。如是等法分别选择。是名择法觉分。云何进觉分。若念法择法喜法除法定法舍法。以智摄取精进勇猛。欲不退转勤修力励。不舍本意行于正道。是名进觉分。云何喜觉分。所修法喜。于无量法心生悦豫无有懈怠。清净乐法是喜踊跃。能除身心舍诸烦恼。是名喜觉分。云何除觉分。若除身心及诸烦恼。离于覆盖入定境界令心正住。是名除觉分。云何定觉分。如所入定悉能觉了。非不入定是觉了法。又了诸见烦恼结缚。无始无终其心平等。一切诸法无别异相。能觉如是诸法等者。是名定觉分。云何舍觉分。若法忧喜其心不没。亦复不为世法所牵。无高无下正住不动。无有诸漏无喜无著。无诸障碍正直随顺真谛正道。是名舍觉分。舍利弗。是名菩萨七觉分亦不可尽。
　　复次舍利弗。菩萨摩诃萨八圣道分亦不可尽。何等为八。正见正思惟正语正业正命正精进正念正定。云何正见。若见出世不起我见众生寿命养育士夫断见常见有见无见。亦复不起善与不善无记等见。乃至不起生死涅槃二相之见。是名正见。云何正思惟。若思能起贪欲嗔痴诸烦恼等。是不名正。是正思惟不思不起如是等事。唯思戒定智慧解脱解脱知见。是正思惟能思如是住戒等聚。如是思惟名正思惟。云何正语。凡所演说不令其身而有燋恼。亦不损他。成就如是善妙好语趣于正道。是名正语。云何正业。若业黑有黑报。白有白报。黑白有黑白报。终不敢作。若业非黑非白有非黑非白报。若业能尽业是业必作。是菩萨所依止业。勤修如是诸正业等。是名正业。云何正命。若不舍圣。种头陀威仪。不动不转无诸奸谄。不为世间利养所牵。易养易满常自坚持威仪礼节。见他得利心不生热。于己利养常知止足。如是正行圣人所赞。是名正命。云何正进。若进向邪非圣所赞。所谓贪淫嗔恚愚痴烦恼。是不正精进终不为之。若法能入正谛圣道寂灭涅槃攀缘正路。是正精进修集勤行。是名正进。云何正念。若念不失不动于法。正直不曲。见生死过进向涅槃。系心不忘不失正道。是名正念。云何正定。若定不乱于一切法。是菩萨如是住时成正决定。是名正定。菩萨住是三昧为一切众生得解脱故。成正决定。是名正定。是八圣道悉是过去未来现在诸佛之道。是菩萨觉了已演说开示。分别显现成就佛道。舍利弗。是名菩萨八圣道分亦不可尽。
　　复次舍利弗。菩萨摩诃萨修行定慧亦不可尽。云何为定。若心寂静正寂静寂灭不然。心常不乱守护诸根。不动不转无有卒暴。安详静默坚持不失。善调柔软独处闲静。其身远离心不回转。思乐空寂阿练若处。无有恶求亦无所求非有多求。正命正行威仪坚固。知时随时常知止足。易养易满堪忍力故。心无高下能忍恶骂。发心专向善法思惟。乐思惟处及诸禅支。发起慈心入于悲心。安住喜心善修舍心。正入初禅二禅三禅四禅。空处识处无所有处非有想非无想处。善能思惟九次第定。是名为定。举要言之。菩萨助定无量无边勤行修集。是名菩萨定不可尽。云何为慧。是慧修道入于诸法无我无人众生寿命。如是智慧分别诸阴如幻如化。诸界平等入如空聚。分别诸谛皆悉明了。随顺观知十二因缘。分别诸见因果果证。所谓分别者。于一切法能得正见。如实而见真见空见无相愿见。又分别者无分别故分别。所谓见者。亦无所见无所别知。如是见者为真实见。见真实者即得方便。是菩萨如是慧见不随无为。修行诸善心无所住。是名为慧。舍利弗。是名菩萨修行定慧而不可尽。
　　复次舍利弗。菩萨摩诃萨总持辩才亦不可尽。云何总持。所修善根正念积集。所有八万四千法聚。能正受持不忘不失。是名总持。又复总持。若一切佛所说妙法。一切菩萨缘觉声闻凡夫众生音声善语。悉能受持是名总持。设劫灾起舍命余生。菩萨尔时正念总持不忘不失。如观掌中阿摩勒果。菩萨观见一切诸法亦复如是。是名总持。云何辩才。菩萨所说无有滞碍。所说无住所说无断所说通利所说喜豫所说捷疾。如是所说皆是先业清净果报。诸佛护念诸天摄受。说无错谬功不唐捐进向涅槃。菩萨成就如是辩才。所有色像及众生类。辩才应机不豫思惟不豫分别。善能赞说契经偈颂。若至大众刹利众婆罗门众长者众沙门众四天王众三十三天众魔众梵众。在在处处自然能知众生根量。以无碍辩而为说法。是菩萨如本喜乐讲宣法要终身不断。是名辩才。舍利弗。是名菩萨总持辩才亦不可尽。
　　复次舍利弗。菩萨摩诃萨撰集四法亦不可尽。何等四。是菩萨知一切行无常一切行苦一切法无我一切法寂灭涅槃。云何无常。义无所有是无常义。无所破坏是无常义。是无常义者即无我义。若法无我无能坏者。性寂灭故。是名无常义。云何苦义。无所求故是苦义。爱染尽故是苦义。无所愿故是苦义。空无有故是苦义。是名苦义。云何无我义。毕竟无我是无我义。如无我义即是空义。无所有义。虚诳不实义。是名无我义。云何寂灭涅槃义。是寂灭义非念念灭。如非念念灭即是寂灭。菩萨得是无尽智慧。知一切法相同于寂灭。寂灭者即是涅槃。是名寂灭涅槃义。舍利弗。是名菩萨撰集四法而不可尽。
　　复次舍利弗。菩萨摩诃萨一道亦不可尽。云何一道。菩萨所得真实智慧不从他闻。又一道者菩萨独一无有伴侣。已于阿耨多罗三藐三菩提能大庄严。以自力势精进摄取。毕竟自修不假他作。自以因缘勇猛之力。建立如是坚固庄严。如诸众生所作善业。我亦如是悉当作之。及诸圣人从初发心所作诸行我亦当作。施非我伴我是施伴。戒忍精进禅定智慧非是我伴我是彼伴。诸波罗蜜不能使我。而我能使诸波罗蜜。一切善根皆亦如是。如是等法虽非我伴我要当行。不恃于他勇猛自力独行无伴。坐于道场金刚座处坏诸魔众。以一念慧成阿耨多罗三藐三菩提。我当如是觉了分别。舍利弗。是名菩萨一道无尽。
　　复次舍利弗。菩萨摩诃萨所修方便亦不可尽。云何方便。见一切法是方便。发起诸法是方便。为菩萨使是方便。毕竟分别是方便。无有齐限是方便。志意常求出世之法是方便。于布施时即能具足诸波罗蜜是方便。持禁戒时在在处处自在往生是方便。行忍辱时庄严自身及菩提道是方便。行精进时心无所住是方便。修禅定时无有退失是方便。修行慧时不证无为是方便。修慈心时愍无力势是方便。修悲心时不厌生死是方便。修喜心时无乐处乐是方便。修舍心时发心修集一切善根是方便。能修天眼为欲成就诸佛眼故是方便。修集天耳为欲成就诸佛耳故是方便。修他心智为得佛智知诸众生根量深浅故是方便。修宿命智为得佛智。知于三世无挂碍故是方便。修集神通为得诸佛神通力故是方便。随众生心是方便。既自晓了复了众生是方便。能自度已示现未度。而方勤修求于度世是方便。已离烦恼示有烦恼是方便。已舍重担示有重担是方便。能知根量随量说法是方便。善能诱进钝根众生是方便。知时非时是方便。知可行道堕邪众生安置正道是方便。能令量作无量无量作量是方便。令损坏者还复如本是方便。示现胜地是方便。示说涅槃有五欲乐是方便。已得解脱示有系缚是方便。处在生死不堕生死是方便。于诸威仪无所专当亦不退失是方便。唯观众生不观持戒及以毁戒是方便。摄诸见缘不生诤竞是方便。悉是音声假名无实是方便。常行三界是方便。得解脱相行是方便。亲近凡夫如亲近圣人是方便。不证涅槃常处生死是方便。于魔行处显大光明无有烦恼是方便。一切是一切非是方便。舍利弗。是名菩萨修行方便亦不可尽。舍利弗。是名菩萨摩诃萨八十无尽。是八十无尽悉能含受一切佛法。无尽意菩萨摩诃萨说是法门品时。六十七百千众生未发心者即发阿耨多罗三藐三菩提心。五百二千菩萨摩诃萨得无生法忍。
　　尔时大众以种种华香种种华鬘种种华盖。供养如来及无尽意并是经典。于上空中有无量天乐。自然出声作如是言。诸佛世尊于无量劫所集阿耨多罗三藐三菩提。无尽意菩萨今于是大集经中已说其义。若有闻是无尽法门。信解受持读诵解说。当知是人则为具足是无尽法。
　　尔时世尊以覆肩衣与无尽意赞言。善哉善哉。大士快说是义。非但我许。十方诸佛亦复如是。尔时无尽意菩萨摩诃萨两手捧衣置自顶上。而白佛言。世尊。诸天世人当视是衣过于塔想。以是如来所受用故。尔时多有种种宝衣。种种宝盖。种种宝幡。种种宝树。种种宝鬘。从十方世界自然而来。覆无尽意而为供养。是时宝衣幡盖树鬘自然演出如是之言。善哉善哉善男子。善能说是无尽法门。如汝所说我等所许。尔时舍利弗白佛言。世尊。如是宝衣供养之具。从何处来乃出是言。佛告舍利弗。是无尽意菩萨初发阿耨多罗三藐三菩提心时。所化众生皆于十方已成阿耨多罗三藐三菩提。是彼诸佛正遍知等。知恩报恩故。遣是来称扬赞叹。是无尽意真实功德。并复供养所说经典。尔时大众于无尽意菩萨摩诃萨。倍生恭敬尊重赞叹。作如是言。我等今者快得大利。得见无尽意菩萨。恭敬供养尊重赞叹。并得闻是无尽法门。若有直得闻无尽意菩萨名字亦得善利。何况眼见兼闻是典。
　　尔时世尊于大众中闻是语已。告舍利弗。若有善男子善女人学菩萨道。于一劫中供养诸佛。学戒威仪。以堪忍力尽诸众生生死苦际。精勤修集如救头然。于诸禅定一心成就智慧方便。若离此经。我说是人未能具足六波罗蜜。舍利弗。若有善男子善女人。闻是经典信解受持读诵解义如说修行。我说是人已为具足诸波罗蜜。速得成就阿耨多罗三藐三菩提。何以故。舍利弗。若有菩萨受持此经为他演说。即为具足檀那波罗蜜。何以故。于诸施中法施为胜。初不忘失菩萨之心。若持此经即是持戒。故能具足尸罗波罗蜜。何以故。一切菩萨所学禁戒是经所摄。若于此经能堪忍乐。一切众生所不能坏。能于是中进修忍辱。即为具足羼提波罗蜜。若是经典勤行转说。身口意业精勤修集。即为具足毗梨耶波罗蜜。若于是经其心寂灭无有散乱。一心定意分别法相。即为具足禅那波罗蜜。若于是经自得现智。不从他闻得正行智。即为具足般若波罗蜜。舍利弗。若有菩萨勤学是经。若欲具足诸波罗蜜则为不难。舍利弗。若有菩萨学习此经。受持读诵如说修行书写经卷。当知是人一切佛法已为在手。四大之性可变令异。是菩萨心于阿耨多罗三藐三菩提不可复转。舍利弗。此经典者即是菩萨不退转印。是故菩萨当求是印。若有善男子善女人。亲近是印者则为亲近一切佛法。
　　尔时四天王及其眷属即从座起。合掌向佛白佛言。世尊。我等四王是佛弟子已得道迹。若有善男子善女人受持是经。我等堪任为作卫护供给侍使。当于是人起如来想。何以故。是经典中出诸乘故。
　　尔时释提桓因即从座起。合掌向佛白佛言。世尊。我数从佛闻无量无边百千经典。未曾得闻如是经典分别深义。世尊。在在处处国土郡县城邑村落有说此经者。我躬当与三十三天故往听受。并护法师益其气力。勇猛精进正念辩才。令是法师于诸大众得无所畏广能宣说如是经典。佛言。善哉善哉。憍尸迦。汝欲拥护是说法者。令得勇进正念辩才。憍尸迦。若欲拥护是说法人。即为拥护诸佛正法。护正法者则为拥护一切众生。
　　尔时梵自在天王。合掌长跪前白佛言。世尊。若是经典流布之处。我躬当与其余梵众并诸眷属。舍禅喜乐往诣彼所听受咨请。我往彼时当现四瑞令其觉知。云何为四。一者令见微妙光明。二者得闻殊异之香。三者令说法者得无碍辩及正忆念。所说吉祥不失章句。四者令其大众发善欲心。喜乐听法无有厌足。以是四瑞。应知梵天王与其眷属躬来听法。
　　尔时第六魔王波旬。合掌白佛言。世尊。如是经典。令我势力一切羸劣。何以故。若有菩萨闻是经典受持读诵为他广说。当知其人即为受记。世尊。如是菩萨所往之处至诸佛界。当知如佛世尊。我今所有憍慢嫉妒贡高之心。以无尽意威德力故皆已摧伏。我今当护如是经典及说法者。是经所在流布之处。乃至不起一念之心而作留难。何况身往故作因缘。
　　尔时佛告尊者阿难。汝从今日当为正法久住世故。受是经典持读诵说。尔时阿难正服而起。偏露右肩右膝著地。前白佛言。世尊。我今敬奉佛教受持是经。但恨不能广宣流布如诸菩萨。佛告阿难。汝且自安。今此会中有诸菩萨摩诃萨等。自能护持令此经典广宣流布。尔时会中有六十亿诸菩萨摩诃萨应护法者。即从座起合掌白佛言。世尊。我等要当宣传此经。令至十方。娑婆世界弥勒大士。自当于中护持是典及说法者。世尊。若佛灭后后五百岁。若有菩萨闻是经典受持读诵。当知皆是弥勒神力之所建立。尔时佛赞护法菩萨摩诃萨众。善哉善哉。诸善男子。汝等不但今于我前护持正法。亦曾护持过去恒沙诸佛正法。
　　尔时无尽意菩萨摩诃萨白佛言。世尊。我今自以少智慧分说是经典。文字句义必不具足。今于佛前及无尽法所可成就诸菩萨等忏悔过失。佛告无尽意菩萨。善男子。若有菩萨得四无碍智。凡所讲说无有错谬。如是菩萨得真空义分别法门。乃能宣说如是经典。善男子。汝今已到第一之处。成就四辩自在无碍。是大乘经不从他闻而能分别。善男子。汝今成就如是住位。身口意业无有错谬。何以故。菩萨所修三业成就。常以智慧为根本故。善男子。已有无量百千万亿诸佛世尊。皆共称扬听汝所说。无尽意。汝本已于我所及诸佛所。毕竟忏悔无有漏失。尔时尊者阿难白佛言。世尊。此经何名。云何奉持。佛告阿难。此经名无尽意所说不可尽义章句之门。又名大集。当如是奉持。阿难。汝应信受如是经典。何以故。汝受是已所得持念倍前千数。若为他说则立佛事。佛说是已无尽意菩萨摩诃萨。尊者阿难舍利弗。诸天龙神乾闼婆阿修罗等。一切大众莫不欢喜。作礼而去。

　　　　大方等大集经卷第三十

　　按此经。宋乡藏中皆六十卷凡十七品。丹藏中三十卷十一品。又经初首宋乡则有璎珞品名。丹藏所无。其虚空藏品宋乡在不可说后。丹藏在无言品前。又于宝髻品后。宋乡有无尽意品四卷。丹藏即无。而有日密分三卷。如是不同者何耶。今捡开元录。此经凡有六本。录云。按梁沙门僧祐大集记云。有十二段说共成一经。第一璎珞品。二陀罗尼自在王品。三宝女品。四不眴品。五海慧品。六无言品。七不可说品。八虚空藏品。九宝幢品。十虚空目品。十一宝髻品。十二无尽意品。按云。此则第一本也。今捡品次。是宋乡本六十卷中前分三十卷矣。又云。今捡经本与祐记不同。第一陀罗尼自在王菩萨品。二宝女品。三不眴品。四海慧品。五虚空藏品。六无言品。七不可说品。八宝幢分。九虚空目分。十宝髻品。十一日密分。按云。此则第二本也。今捡品次。则今丹藏后三十卷者是矣。编又云。隋朝僧就合大集经。乃以明度五十校计经。题为十方菩萨品编月藏后。及无意尽成五十八卷者非也。既无凭准故不依彼。按云。此则第四本也。又云。其合大集经亦有六十卷成者。三十一二两卷重有宝髻品。足成六十卷。其宝髻品在日密前二十六七卷是。此复重编未详何意。又日密日藏梵本不殊。重重编载误之甚矣。按云。此则第五本也。今捡品次。则今宋乡藏经六十卷者是矣。但不重载宝髻品。斯为小异耳。则似于前第四本五十八卷经。中分彼日藏分中卷为十二卷。足成六十耳。其第三第六两本。今以诸藏所无故不烦叙。经本如是不同。藏中致斯有异耳。谨按开元录前后文相。令此合经六十卷者。有六失故不可依行。录云。亦有经本分为璎珞品者不然。此是一段不合分二。按云。此经分之一失也。又云。僧祐记中无日密分。有无尽意品者不然。今以无尽意经。虽大集别分。非无谶译。又非次第不合入中。按云。此经入中又为无谶译二失也。又云。其虚空藏品。祐在不可说后。未详所以。按云。此经在彼三失也。又云。日密日藏梵本不殊。重重编载误之甚矣。按云。此经重载四失也。又云。明度五十校计经。题为十方菩萨品。编月藏后者非也。既无凭准故不依彼。按云。此经依之五失也。又明度经安世高译。而云那连提耶舍译。按云。此亦误人六失也。既有六失。理须正之。正之如何。略则如开元录及丹藏经为三十卷乃正矣。合则如开元录中第六本为八十卷方备矣。今宋乡二藏于目录则取开元录。而经本则仍僧就本者。直以无心于相校耳。


　　　　大方等大集经卷第三十一

　　　　北凉天竺三藏昙无谶译

　　日密分中护法品第一

　　尔时世尊故在欲色二界中间大宝坊中。与大菩萨其数无量。为诸大众说虚空目出息入息甘露门已默然而住。一切大众亦复如是。各作是念。如来今日深知我心欲法无厌。必当降注甘露法雨。作是念已。合掌恭敬乐瞻如来。犹如笃病乐见良医。处闇之者乐睹光明。如没水者乐至彼岸。如受苦者乐得归依。一切大众亦复如是。是时众中有一菩萨。名莲华光功德大梵。已于无量无边佛所。种诸功德善根增长。于阿耨多罗三藐三菩提心不退转。成就具足法缘之慈。从坐而起合掌恭敬。长跪白佛言。世尊。一切众生心所缘处。无有边际。骏速无形其性本净。于诸有中无能障碍。欲得通达知真实故。精勤修集四无量心。因修集故获得尽智。世尊。若使三界性本净者。何故修集如是尽智。惟愿如来为诸菩萨敷扬散说。令退转者得不退故。摧灭无量烦恼界故。断破无边诸苦聚故。惟愿如来。垂心怜愍说未曾闻。众生闻是未曾闻已。度生死海摧折爱树。何以故。一切烦恼爱为根本。惟愿垂哀分别演说爱之过咎。如来能净众生六根。重愿演说清净法聚。佛言。善哉善哉。善男子。若有能行六波罗蜜。即能自知心所行处。是人终不念声闻乘。虽复修行无量诸行未得其边。亦不怖畏退堕声闻辟支佛地。若诸菩萨不能修集四无量者。如是菩萨于菩提道则为有退。是名不得清净六根。是名于法有贪有悭。如是名为行于他行不行自行。是名不能成就七财不能度脱一切众生于生死海。是故我说如是行者。即是声闻辟支佛行。我初演说四圣谛行。后复续说诸菩萨行。尔时一切大众咸作是念。如来将欲说声闻乘。不说大乘耶。将非如来不乐如是菩萨众耶。如来不欲断三宝种性耶。何故不说大乘妙法。为诸天人得信心故。未发菩提心者为发心故。已发心者得增长故。为诸众生得信心故。如来若说大乘法者。无量众生当得发起菩提之心。因得修行不共之法。成就具足法陀罗尼。善男子。声闻乘者即是大乘。大乘者即声闻乘。如是二乘无有差别。尔时众中诸住十住诸菩萨等作如是言。世尊。我等已得无生法忍。我已能行如来十八不共法行。我已解了诸声闻乘及以大乘。如是众中无量众生。不能得解小乘大乘。诸善男子。汝等当修不退禅定。时诸菩萨即便修入。入已或有身放光明犹一灯炬。如释梵身光。如日月光。如三日光。如四日光。如八日光。如十日光。如亿日光。如是遍照娑婆世界。是光能令无量众生身心寂静。在三恶者离诸苦恼。邪见之人远离恶见。永离贪欲嗔恚痴怖饥渴等患。尔时此佛世界众生。皆共供养佛法僧宝增长善法。尔时此佛世界。并及十方恒河沙等无量世界。若空不空及净不净光。悉遍照十方佛界。所有菩萨能行圣行菩提道者。于一念顷悉来聚集大宝坊中。头面礼佛却坐一面。尔时世尊告声闻众。汝等比丘颇见如是善神足不。如是神足能坏一切恶魔境界及诸有处。能护法界。能行一切诸佛境界。分别声闻辟支佛界。出胜一切所有神通。善男子。一切菩萨所以示现大神通者。为增众生诸善根故。为不断绝三宝性故。为未信者得信心故。为已信者得增长故。为令众生受五乐故。为欲长养大乘法故。为令身得常乐我净故。以如是等诸因缘故。示诸众生如是神通。善男子。随如是等菩萨行处。是中佛法即得增长。若现在未来久住不灭。所有众生修立塔庙供养众僧。求无尽身无苦恼身。所作供养。皆作生身法身。生身供养者即是塔像。法身供养者书写读诵十二部经。如是胜以七宝香华伎乐幡盖璎珞供养。善男子。我于尔时心亦受之。由如是施如是众生具足当得三乘果报心不退转。若诸众生具造屋室及经行处。我即受用。若树林华园讲堂精舍。及供养我所有弟子。饮食卧具病药房舍。我亦受用。若诸法师高座说法。我于是时亦至心听。若施法师衣食卧具病药房舍园林服乘田宅奴婢。我亦受之。是名法供养。如是之人能净身心庄严身心。亦能庄严阿耨多罗三藐三菩提。能得无上微妙快乐。能一切物施一切人施一切时施。能一切果受一切人受一切时受。是名成就惠施之福。是人终不到三恶道得不堕法。如意所求不转三乘。是人常得具足二种。所谓财法。所求之物随意即得。常为十方诸佛所念。能坏一切魔之境界。若有信者以其所有奉施法师。若有破戒受如是物。乃至一叶一华一果。如是痴人。以是因缘得大不善报。现在即得四大恶果。一者恶名远闻。二者所亲师友悉皆远离。三者得大重病苦恶而死。所谓死时不下饮食睹见恶色。以是因缘口不能语卧失粪秽。四者所有六物及余财货不至僧中。或为火烧恶贼所劫。后世复受四种恶报。所谓地狱饿鬼畜生。若得人身身无手足。若受饿鬼。无量岁中不见水浆不闻其名。受畜生身常食泥土。若得为人处在空土无三宝处五滓之世。盲无眼目常遇重病食诸粪秽。舍是身已还堕地狱。何以故。以受法师所得物故。是恶比丘能坏能灭能断三宝。是故获得如是恶果。尔时众中有一大德比丘名伽耶迦叶。白佛言。世尊。如是人者可名人不。我今思惟非是人也。何以故。是人深为利养心故受持禁戒。故名非人。佛言。善哉善哉。迦叶。宁受地狱等身。终不受取如是等物。善男子。人身难得已得。佛法难遇已遇。禁戒难受已受。而不趣向圣行梵行。是名丧失大利益事。如是恶人。贪食心故受持禁戒非为法心。如是痴人以多闻力。及以国王大臣力故。受如是物。即便当得大恶业果。尔时频婆娑罗王白佛言。世尊。出家之人受如是物得如是果。在家人受其罪云何。佛言大王。汝今不应问如是事。王言世尊。我修圣行终不受取如是等物。为未来世诸恶王等问如是事耳。佛言大王。我若宣说未来恶王所得果业。有不信者得大罪报。是故我今置之不说。王言世尊。惟愿如来为未来世刹利婆罗门毗舍首陀有信敬者。奉持佛法守护法师及财物者。具分别说。佛言。善哉善哉。大王。若未来世诸恶王等。侵夺法师如是等物。当知是王现世获得二十种恶。一者天不卫护。二者恶名远闻。三者亲友远离。四者怨敌增长。五者财物损耗。六者心多散乱。七者身不具足。八者不得睡眠。九者常患饥馑。十者所服饮食变成恶毒。十一者民不爱敬。十二者邻国数侵。十三者所有眷属不受其教。十四者秘密之事谋臣显露。十五者所有财物水火侵夺。十六者常有重病。十七者汤药不行。十八者医药不疗。十九者浆水不下。二十者常念不净。是名二十。舍是身已寻复当生阿鼻地狱一劫受苦。过是劫已得饿鬼身处大空野。不闻浆水饮食之名。诸根残缺身不具足。无量岁中受大苦恼。受是果已生大海中受大兽身。无量由旬如大肉团。常为众生之所唼食受大苦恼。若得人身生无佛处五滓之世。耳目不具。大王。未来恶王得如是等诸大恶报。王言世尊。我今宁受地狱之身。终不受是恶王身也。佛言大王。今以是法法师财物付嘱汝等有信诸王。何以故。夫法师者。即是如来法身之藏。王言世尊。若诸刹利婆罗门毗舍首陀有能护持如是法财。其人当得何等功德。佛言大王。如是人者胜于一切声闻缘觉。大王。譬如有人能断一切十方众生所有寿命夺其眼目截其手足。大王。如是人者所得罪报为多少耶。频婆娑罗王默然不答。佛言大王。何故默然。王言世尊。是人所得恶业果报。不可称量不可计数。世尊。若于一人造此恶业罪尚难计。况一切人。大王。若佛在世及灭度后。若有恶王刹利婆罗门毗舍首陀。侵夺法师如是等物。所得罪报分为百分。上所得罪不及其一。频婆娑罗王言。世尊。如法治国是王难得。若不放逸则能护法。若放逸者则不能护。世尊。能护法者得何功德。大王。譬如有人能与如上众生寿命眼目手足。是人得福宁为多不。世尊。能与一人命目手足。其福尚多。况尔所人。大王。若有护法所得功德分为百分。先所得福不及其一。王言世尊。若有受取一法师物。是得罪不。若有拥护一法师者。复得福不。大王。若有受取一法师物至五法师。护一法师及五法师。所得罪福正等无别。大王。若一庙寺若一村落。若一树林住五法师。若鸣揵捶集四方僧。客僧集已次第赋给房舍饮食卧具医药。无吝惜心。初夜后夜读诵讲论。厌患生死专乐涅槃。不自赞身不讼彼短。少欲知足常乐赞叹。少欲知足勤心精进。志乐寂静修于念定。怜愍众生。大王。是名众僧如法而住。护戒精进持佛密藏。读诵书写分别教诏。是名众僧怜愍众生利益众生。能持如来十二部经。亦能奉持寂静禁戒。具足惭愧贤圣功德。大王。是名众僧大功德海。为天人师能大利益无量众生。能断一切众生苦恼。能施一切众生解脱。是五比丘犹名众僧。何况无量。大王。若无量僧悉破禁戒。但令五人清净如法。若有施者得福无量。不可称量不可计数。何以故。以有护持佛法者故。怜愍一切诸众生故。其心平等无二相故。王言世尊。破戒比丘可得处众受信施不。大王。如王国内有一罪人未及摈驱。王若给施刹利婆罗门毗舍首陀。是人颇得受乐不耶。不也世尊。大王。破戒比丘亦复如是。虽在众中受取信施不得安乐。何以故。破禁戒故。不如法故。大王。如是人者一切十方无量诸佛所不护念。虽名比丘不在僧数。何以故。入魔界故。持禁戒者即佛弟子。毁禁戒者即魔弟子。又持戒者即出世道。破禁戒者即入世道。我都不听毁戒之人受人信施如葶苈子。何以故。是人远离如来法故。王言世尊。言破戒者有何等相。可得知不。大王。有智能知。大王。若有不能恭敬三宝。不生信心无有惭愧。于师和尚耆老长宿同师同学不生恭敬。摧灭圣幢不修梵行。增长悭贪乐在居家。不能清净口四种业。常修食心远离法心。乐说世间无益之事。是名比丘初破戒相。未名具足毁禁戒也。若如是等受畜奴婢象马牛羊驼驴鸡猪乃至八种不净之物。是名具足毁禁戒也。如是名为沙门中滓。沙门中曲。沙门中幻。沙门中贼。沙门中醉。沙门中旃陀罗也。如是比丘不应共住不共和合。不应共作九十九羯磨。是名丧失比丘事业堕在贪处。大王。宁与旃陀罗人而共同止。不与如是恶比丘住。何以故。如是比丘烧灭善根。断三世善慈愍之心。是恶比丘。即是圊厕增生死法。即是人天诸恶种子。何以故。是人欺诳自他人天。如是比丘灭解脱灯能摧法幢。能涸法海破说法者。能诳施主破和合僧。若有恶王若刹利婆罗门毗舍首陀。拥护如是诸恶比丘。是王便当增三恶道。种殖天人诸恶种子。大王。若恶比丘呵骂责数如法住者。敬信诸王应当摈驱。若驱摈者王多得福。若王无信如法比丘不应与彼恶比丘住。如法比丘有智慧者。应先往王所作如是言。大王。今者能持法不。王若答言。大德。我能如法护持佛法。智者尔时便应默然。若彼大王有贪心者语比丘言。大德。是寺庙中多有大众。我当云何为五比丘驱遣多人。智者闻已不应复往。便当舍去至寂静处。王言世尊。若有恶王随顺如是恶比丘语。而是大地云何能载是王。从此过于无量恒河沙劫。终不能得复受人身。无量众生得解脱已。是生犹故。未能得断三恶道业。大王。若未来世有信诸王。若刹利婆罗门毗舍首陀。能护法师造立塔像。供养众僧种种所须。治恶比丘为护法故能舍身命。宁护如法比丘一人。不护无量诸恶比丘。是王舍身生净佛土常值三宝。不久当得阿耨多罗三藐三菩提。大王。我今不听一人受畜八不净物。惟听大众得受畜用。大王。若有人能护持法者。当知是人乃是十方诸佛世尊大檀越也。护持大法。大王。僧物难掌。我今惟听二人掌护。一者罗汉比丘具八解脱。二者须陀洹人。大王。除是二人更无有人掌护僧物。

　　　　大方等大集经日密分中四方菩萨集品第二之一

　　尔时世尊为频婆娑罗王说是法已。东方有国名曰无量。彼中有佛名五功德。常说妙法教化众生。有一菩萨名曰日密。至心听法仰瞻虚空。见有无量无边菩萨从东方来趣向西方即白佛言。世尊。我见东方无量菩萨趣向西方。以何因缘。舍净妙国趣向秽土。善男子。西方过此无量无边恒河沙等诸佛世界。彼有世界名曰娑婆。五滓具足弊恶众生充满其土。释迦如来于中宣说三乘之法。为欲增长佛正法故。为不断绝三宝种故。为破魔界竖法幢故。为法久住不灭尽故。彼佛世界有无量佛无量菩萨。宣说宝髻陀罗尼法。既说法已。释迦如来复说三乘四无碍智四种梵行及四摄法。无量众生闻是法时心无疲厌。乐甘露故。以彼如来本愿力故。四方无量诸佛菩萨悉集其土。佛说法时诸菩萨众悉入禅定。既入定已身放光明。如一灯炬至亿日光。善男子。若欲护法可从定起诣娑婆世界。善男子。彼佛世界所有众生。烦恼坚牢系缚深重。其形丑秽多起憍慢。恶口两舌远离实语。其实愚痴现智慧相。多起悭贪现舍离相。多有谄曲现质直相。心多浊乱现清净相。多有嫉妒现柔软相。乐离别人现和合相。多起邪见现正见相。彼国众人随女人语。以随语故断绝善根增三恶道。善男子。汝今颇能为我作使至彼国不。我欲与欲。令彼如来善说法要。所言欲者。谓真陀罗尼。是陀罗尼成就具足无量功德。能断欲贪。色无色贪憍慢我慢一切取贪。一切五盖。一切我见断见。戒取见取见常见。众生见。士夫见。作者见。受者见。人见天见。色见声见香见味见触见。四大见。出见生见。灭见住见。是名随如真忍。是陀罗尼能真实知色乃至识眼乃至意阴入界诸入。解脱法界无上妙乐。善男子。彼界众生如生聋生盲生哑贪欲狂醉。是故与欲。随如真实陀罗尼法一切法藏不可思议诸法之门。能坏一切诸魔伴党及魔境界。善男子。是陀罗尼亦能调伏一切魔众。能怖一切诸恶毒龙。能使恶鬼生知足想。能化一切阿修罗众。能调一切大金翅鸟怖紧那罗。令诸罗刹刹利婆罗门毗舍首陀生于敬信。能坏一切贪女身者。令多闻者生爱乐心。习禅之人心得寂静。善疗一切诸恶重病。能除一切国土恶相。所谓恶贼恶鸟恶兽恶风恶雨恶寒恶热。善男子。若有人能诵如是陀罗尼者。则能得见无量诸佛。善男子。汝持是咒至彼国土。向彼四众具足宣说。尔时世尊即说是陀罗尼。
　　婆移婆蛇波利婆呤(一)婆醯婆诃波利婆呤(二)卑利痴比卑利痴波利婆呤(三)阿脾阿婆波利婆呤(四)汦只汦阇波利婆呤(五)摩呤摩罗波利婆呤(六)呿岐却伽波利婆呤(七)阿路翅阿路迦波利婆呤(八)哆咩哆(九)摩波利婆呤(十)思呤思罗波利婆呤(十一)伽咩伽摩波利婆呤(十二)阿步[(口*皮)/女]阿步婆波利婆呤(十三)罗摩(十四)罗摩(十五)罗摩(十六)罗咩(十七)罗摩(十八)逻罗(十九)逻罗(二十)逻罗(二十一)摩比挫若那(二十二)复多其醯复多其力摩波利婆呤(二十三)遮[颱-台+利]其力醯遮[颱-台+利]其力摩波利婆呤(二十四)输路多其力醯输路多其力摩波利婆呤(二十五)其浪那其力醯其浪那其力摩波利婆呤(二十六)时贶其力醯时贶其浪摩波利婆呤(二十七)迦蛇其力醯迦蛇其力摩波利婆呤(二十八)摩那其力醯摩那其力摩波利婆呤(二十九)拨陀其力醯拨陀其力摩波利婆呤(三十)脾陀那其力醯脾陀那其力摩波利婆呤(三十一)窒囊其力醯窒囊其力摩波利婆呤(三十二)优波陀其力醯优波陀其力摩波利婆呤(三十三)婆婆其力醯婆婆其力摩波利婆呤(三十四)阇提其力醯阇提其力摩波利婆呤(三十五)阇逻摩那罗其力醯阇逻摩那罗其力摩波利婆呤(三十六)[口*(或-口+(一/口))]呿萨多波其力醯[口*(或-口+(一/口))]呿萨多波其力摩波利婆呤(三十七)阿逻波逻膇阇其力醯阿逻波逻膇阇其力摩波利婆呤(三十八)阿拔多(三十九)比跋多写(四十)阿婆逻牟波摩萨写比伽(四十一)比尼跋多(四十二)阿陀利也赖咩(四十三)散比伽扇提(四十四)莎呵(四十五)
　　尔时日密菩萨摩诃萨白佛言。世尊。我能向彼宣说是咒。但于彼土生怖畏想。何以故。如来向者为我宣说。彼土众生多诸弊恶。犹如生聋生盲生哑随女人意。世尊。若有随顺女人意者。当知是人永断善根。佛言。善男子。汝今不为现利后利。当为饶益一切众生。但往宣说勿生疑虑。善男子。汝非彼土维摩诘耶。何故生怖。日密菩萨默然不对。善男子。何故默然。日密言。世尊。彼维摩诘即我身也。世尊。我于彼土现白衣像。为诸众生宣说法要。或时示现婆罗门像。或刹利像。或毗舍像。或首陀像。自在天像。或帝释像。或梵天像。或龙王像。阿修罗王像。迦楼罗王像。紧那罗王像。辟支佛像。声闻像。长者像。女人像。童男像。童女像。畜生像。饿鬼像。地狱像。为调众生故。是时众中有诸菩萨其数八万。同一三昧出入共俱。复有无量无边菩萨。其心掉动至心系念。欲得亲近亲见礼拜释迦如来及诸大众。并欲听受微妙大典。如是大众皆共同心欲往彼界。我为是辈欲说大事。何以故。是等大众其心未定。若往彼界或生颠倒近恶知识。尔时彼佛告日密言。善男子。汝今不应生怖畏想。何以故。我今当施汝等菩萨。不共法行。无想行。调伏行。解脱行。分别生死行。不断三宝行。大慈大悲行。一切智解脱行。破坏四魔恶邪论行。尽智无生智行。毕竟入涅槃行。是名莲华陀罗尼。令诸菩萨不乐三界。证无相解脱门。入无行解脱门。善男子。若有信者能至心听是莲华持。是人能薄一切贪欲一切烦恼。舍身七世常得生天识知宿命。虽处欲界不为欲污常乐出家。一切人天乐与供养。善男子。若有人能至心七日及听是持者。终不堕坠三恶道中。善男子。若有人天听是持者。远离欲法修集禅定。若有人能于王刹利婆罗门毗舍首陀耳中。宣说是陀罗尼。闻者寻发出家之心。若有女人能至心听是陀罗尼受持读诵。即转女身得男子身。于阿耨多罗三藐三菩提无有退转。乃至证得大般涅槃。终不更受女人之身。除自发愿。善男子。若有人以是总持咒余药草。持涂鼓贝若打若吹。若有闻者邪见蛊道诸弊恶病无能加之。善男子。是陀罗尼成就如是无量福德。尔时世尊即说是陀罗尼句。
　　思陀摩提(一)比路迦摩提(二)伊梨翅汦利蓰(三)流遮修流遮(四)佛提比佛提(五)摩诃佛提(六)温摩提温摩多波罗提蓰陀泞(七)罗伽婆罗迦陀罗波利提蓰陀泞(八)频豆频豆摩提(九)至吒至吒波罗提蓰陀泞(十)遏翅战陀豆(十一)呵呵至置(十二)呵多尼咩(十三)呵多迦摩比岐(十四)比摩多佛题(十五)呵多蛇其攡(十六)呵多比三摩其攡(十七)呵多三牟陀阇脾(十八)呵多比摩多逻只(十九)呵多希醯(二十)呵多遮知(二十一)呵多达波罗阇(二十二)呵多婆休罗阇(二十三)呵多婆阇摩提(二十四)呵多留伽摩提(二十五)呵多乌伽赖咩(二十六)呵多陀摩密提(二十七)呵多萨婆优波陀那(二十八)若若若(二十九)比阇若若(三十)比婆阇若若(三十一)婆逻末力伽若若(三十二)伊沙安兜逻伽豆[口*企](三十三)莎呵(三十四)
　　尔时世尊告日密菩萨言。善男子。是莲华持能断四流。汝当至心受持是持向彼世界。何以故。彼佛世界有百亿魔众。能坏众生所有善法。善男子。汝等若诵是陀罗尼。则不为彼恶魔所侵。尔时日密。与无量亿诸菩萨俱。无数人天白佛言。世尊。如来智慧不可思议。我等昔来初未曾闻是陀罗尼。尔时彼佛世界女人八万四千。闻是持已。寻转女身得男子形。时彼佛以瞻婆华鬘。告日密言。善男子。汝持此鬘并陀罗尼。往娑婆世界。供养彼佛释迦牟尼。尔时日密从彼如来默然而受。是时会中八万菩萨俱白佛言。世尊。我等亦欲往彼世界。佛言。善男子。善哉善哉。汝等若往一切当现梵天之像。尔时大众即便化为梵天之身。往娑婆界释迦如来所。到已即于此娑婆界雨瞻婆华。头面礼敬释迦如来。右绕三匝即坐一面。时佛故为频婆娑罗王。宣说法行。
　　尔时南方过一由旬满城沙数诸佛世界。有一世界名袈裟幢。其中众生具足五滓。其土有佛名山王如来应供正遍知明行足善逝世间解无上士调御丈夫天人师佛世尊。今现在为诸众生宣说法要。彼佛世界有一菩萨名香象王。仰瞻虚空。见无量菩萨从南方来趣向北方。见已白佛言。世尊。如是菩萨摩诃萨等何因缘故。从南方来趣于北方。佛言。善男子。北方过一由旬城沙世界。有国名娑婆。释迦如来在中宣说大集妙典分别三乘。为不断绝三宝种故不断法行。破魔界故竖法幢。故一切十方诸佛世尊。悉于彼土宣说敷演宝幢陀罗尼。说已各各还本住处。释迦牟尼。为诸菩萨及声闻众宣说法要。善男子。汝等颇欲诣彼世界听受法不。我今亦欲与彼佛。欲所谓断业陀罗尼随顺空门。断于色贪憍慢慢慢我慢。乃至为得尽智无生智故。尔时世尊即说此陀罗尼句。
　　豆幕提(一)豆幕提(二)奥叉豆幕提(三)波罗婆裟豆幕提(四)萨婆阿迦舍豆摩(五)阿鞞呿伽(六)鞞咩多呿伽(七)阿鞞叉呿伽(八)阿婆慕阿却伽(九)阿那若却伽(十)脾也佛提却伽(十一)婆路遮却伽(十二)式[口*仚]却伽(十三)比堤弥逻却伽(十四)乌数摩却伽(十五)乌罗却伽(十六)阿叉却伽(十七)蛇婆摩那却伽(十八)湿波却伽蛇婆比若那却伽(十九)遮[颱-台+秋]陀兜却伽(二十)蛇婆摩那比若那陀兜却伽(二十一)卑利痴比陀兜却伽(二十二)蛇婆比若那陀兜却伽(二十三)折挫利蜜兜波那却伽(二十四)蛇婆阿脾陀尼迦却伽(二十五)豆呿却伽(二十六)蛇婆末力却伽(二十七)比婆娑那(二十八)阿比叉婆(二十九)阿婆那那(三十)比那那(三十一)婆牟陀那那(三十二)萨婆迦逻那那(三十三)萨婆散哆那比具波那那(三十四)阿冀之那那(三十五)叉婆(三十六)叉婆(三十七)伊利(三十八)蜜利(三十九)伊伊利(四十)伊伊兰弥利(四十一)莎呵(四十二)
　　尔时世尊。告香象王菩萨言。善男子。是名随空三昧陀罗尼也。永断一切欲贪色贪及无色贪。乃至断除一切烦恼。善男子。汝当一心受持读诵是陀罗尼。往彼世界教化众生。香象王菩萨言。世尊。我已至心受诵是持。今欲往彼然生畏想。何以故。我曾从佛闻彼世界众生弊恶多贪嗔痴。时山王佛。告香象王言。善男子。汝常化作婆罗门像教化众生。或摩醯首罗像或帝释像。或那罗延像或鬼像。天像龙像阿修罗像。转轮王像。婆罗门刹利毗舍首陀像。大臣长者像。声闻像男女等像。教化众生。云何方言于彼世界生怖畏耶。善男子。我当施汝大法行法一切智慧。能知诸行破四魔行。能调一切众生行。能喜一切众生行。不断三宝行。能调一切恶龙行。能坏一切众生恶业行。大慈大悲行。破三恶道行。救众生行。破恶见行。能坏女业行。一切法无尽行。能破一切悭贪行。能得一切三昧神通行。能令众生欢喜行。乃至能得菩提道行。善男子。若有众生闻是等行。当知是人能得破坏恒河沙等恶业因缘。断绝三障。惟除五逆谤方等经毁呰圣人。善男子。若有人能信心听受如是等行。是人随意获得三乘。不离十方诸佛菩萨阿罗汉等。常净三业随众生意。当知是人能一切舍乃至头目。一切诸恶不能加害。是人若行尸波罗蜜。得具忍戒圣所乐戒。圣所念戒。大寂静戒。调伏梵释四天王戒。调伏婆罗门刹利毗舍首陀戒。是人终不自赞己身毁呰他身。心常呵责世中利养。卧安悟安身无病苦。易得饮食。一切众生之所乐见。是人临死则得睹见诸佛菩萨。诸佛赞言。善哉善哉。善男子。善持禁戒精进无懈。当生我国。我能令汝住十住位。既见佛已心生欢喜。以是因缘。舍身则得往生净国。位阶十住乃至得阿耨多罗三藐三菩提。是人若行毗梨耶波罗蜜。成就大力身心无病。健行布施戒波罗蜜。人天龙鬼阿修罗等悉来供养礼拜是人。乃至得阿耨多罗三藐三菩提。是人若行羼提波罗蜜时得法缘忍。不觉不见一切众生。是人若为一切众生之所割剥。终不生于一念恶心。乃至得阿耨多罗三藐三菩提。常为人天之所供养。是人若行禅波罗蜜。获得法缘禅定解脱。十方诸佛无时不念。乃至得阿耨多罗三藐三菩提。常为人天之所供养。是人若行般若波罗蜜时。常为诸佛菩萨所护。乐于寂静调伏心界。了了通达一切法界。心无疑阂。人天不能沮坏其心。乃至得阿耨多罗三藐三菩提。常为人天之所供养。善男子。受是行已。往娑婆世界不应生怖。善男子。若净世界所摈之人悉在彼土。所谓五逆谤方等经毁呰圣人犯四重禁。如是人等多共污辱。娑婆世界释迦如来。本愿因缘于彼现身。善男子。若彼世界所有恶人闻是行已。七年之中修慈悲心。离口四过修集六念善男子。是人复当净自洗浴著鲜洁衣。向于东方至心作礼。诵如是等行陀罗尼。乃至七年所有诸恶皆悉除灭。若有女人能如是行。即转女身得男子身。乃至得阿耨多罗三藐三菩提。尔时世尊即说此陀罗尼。
　　舍罗那脾蛇(一)式叉脾蛇(二)蜜提脾蛇(三)波罗呵那脾蛇(四)律提脾蛇(五)因提利蛇脾蛇(六)婆罗脾蛇(七)蒲澄伽脾蛇(八)三摩提脾蛇(九)陀罗尼脾蛇(十)叉提脾蛇(十一)长那脾蛇(十二)阿留波脾蛇(十三)阿尼阇脾蛇(十四)末力伽脾蛇(十五)阿邲若脾蛇(十六)波罗提散比陀脾蛇(十七)复弥脾蛇(十八)邲陀脾蛇(十九)摩诃咩罗脾蛇(二十)摩诃伽留那脾蛇(二十一)卑利痴比脾蛇(二十二)萨埵脾蛇(二十三)陀摩脾蛇(二十四)多摩脾蛇(二十五)阿路迦脾蛇(二十六)波罗提婆娑脾蛇(二十七)波罗提首六迦脾蛇(二十八)伽伽那脾蛇(二十九)摩留多脾蛇(三十)首若咃脾蛇(三十一)波罗提多脾蛇(三十二)阿尼蜜多脾蛇(三十三)具沙脾蛇(三十四)靳遮那蛇(三十五)阿比婆娑(三十六)阿[少/兔]那(三十七)阿[少/兔]那(三十八)阿婆诃遮遮(三十九)遮遮罗比牟(四十)叉蛇比牟(四十一)阿摩脾蛇比牟(四十二)阿三牟陀遮罗比牟(四十三)车陀比比牟(四十四)阿迦舍比牟(四十五)蒲波舍摩比牟(四十六)阿那婆娑比牟(四十七)阿诃诃比牟(四十八)阿罗波逻比牟(四十九)郁波舍摩娑利罗比牟(五十)莎呵(五十一)
　　尔时。香象王菩萨白佛言。世尊。我当受持读写大行陀罗尼已往娑婆世界。是时彼土多有无量菩萨摩诃萨。俱从定起共白佛言。世尊。我亦欲往娑婆世界觐见礼拜释迦如来。听受咨启大集经典。佛言。善哉善哉。善男子。欲往随意今正是时。善男子。汝等可化作帝释像。时香象王菩萨摩诃萨及其大众悉皆变身为帝释像。俱共发来诣娑婆界到已即于娑婆世界雨散诸香。所谓牛头栴檀匈坚鞭香。多摩罗拔沉水诸香多伽罗香。以用供养释迦如来。尔时香象王菩萨。与其大众从空而下。头面礼佛右绕三匝。却坐一面。

　　　　大方等大集经卷第三十一



　　　　大方等大集经卷第三十二

　　　　北凉天竺三藏昙无谶译

　　日密分中四方菩萨集品第二之二

　　尔时西方过四十恒河沙等诸佛世界。有佛世界名曰坚幢。具足五滓。其土有佛名高贵德王。如来应供正遍知明行足善逝世间解无上士调御丈夫天人师佛世尊。今现在宣说法要教化众生。彼大众中有一菩萨。名光密功德。仰瞻虚空见诸菩萨从西方来趣于东方。见已白佛言。世尊。何因缘故无量菩萨。从西方来趣于东方。佛言。善男子。东方去此四十恒河沙等世界。彼有世界名曰娑婆。具足五滓。释迦如来以是因缘。为诸众生宣说妙法名曰大集。分别三乘为不断绝三宝性故。破魔界故竖法幢故。一切十方无量诸佛悉集彼国。咸共宣说宝幢陀罗尼。说已各各还本住处。释迦如来为诸菩萨及声闻众。敷扬宣说四无碍智清净梵行。善男子。汝今颇欲诣彼世界见彼佛不。我今亦欲与彼佛欲。所谓断业陀罗尼。随无愿定。成就具足无量功德。能断欲贪色无色贪。憍慢慢慢我慢。乃至尽智无生智。得阿耨多罗三藐三菩提。尔时世尊。即说陀罗尼句。
　　舍那舍[(口*皮)/女](一)摩舍那舍[(口*皮)/女](二)阿[(口*皮)/女]叉舍(三)叉[颱-台+秋]舍[(口*皮)/女](四)遮[颱-台+秋]舍[(口*皮)/女](五)输卢多舍[(口*皮)/女](六)其浪那舍[(口*皮)/女](七)视贶[(口*皮)/女](八)迦蛇舍[(口*皮)/女](九)摩那舍[(口*皮)/女](十)叉[(口*皮)/女]邲陀(十一)遮[颱-台+秋]卑利痴比叉[(口*皮)/女](十二)输卢多阿[(口*皮)/女]叉[(口*皮)/女](十三)其浪那汦只叉[(口*皮)/女](十四)视贶[(口*皮)/女]由叉[(口*皮)/女](十五)迦蛇迦逻摩叉[(口*皮)/女](十六)摩那乌阇叉婆(十七)阿路迦若蛇叉婆(十八)频阇散迦罗摩叉婆(十九)安仇逻却伽叉婆(二十)三摩流波脾蛇叉婆(二十一)舍摩迦阇叉婆(二十二)叉蛇逻婆叉婆(二十三)扇多脾娑逻叉婆(二十四)那奴那(二十五)泥那奴那(二十六)阿婆泥那奴那(二十七)那蛇波那移那奴那(二十八)伊槃都头呿写莎呵(二十九)
　　尔时佛告光密功德言。善男子。汝持是持至彼世界。先问起居然后说之。时诸菩萨白佛言。世尊。我已受持是陀罗尼。我虽欲往然生畏想。何以故。曾从佛闻。彼土众生恶见成就。多贪恚痴随女人语。能速造作阿鼻狱业。佛言。善男子。汝非彼土诸四天下。二界中间二十一日大金翅鸟。恐怖大海六万四千亿诸大龙王。令得归依佛法僧宝发菩提心耶。世尊。实如圣教。善男子。国土亢旱。汝非象龙马龙金翅鸟龙。于七日中降注大雨。令诸恶龙生恐怖耶。世尊。实如所言。善男子。汝于如是诸恶龙中犹不生畏。何缘而今生怖畏耶。世尊。譬如智人闻于他处多有宝藏。是人即往以抓把之。把已渐见心生欢喜。竟无疲厌。我亦如是。因问如来。得闻如是实语。因闻是语得大势力。能执佛印调伏彼土。佛言。善哉善哉。善男子。我当施汝大神良咒。能净诸业。净于因缘。净于调伏。净于欲。净增长。净平等。净恶风。净行。净无明。净生死。净一切烦恼。净一切三界有为之法。净于彼此。是名曰咒。善男子。如是神咒彼国闻已。上中下结皆悉微薄。色无色有亦复如是。皆得超越恒河沙等劫中诸业。一切五有身口意恶。皆能令净。善男子。若有人能听受是咒。持讽诵读乃至七日至心不忘。当知是人一切恶罪皆悉消灭。除五逆罪谤方等经毁呰圣人犯四重禁。是人所求乃至菩提随意即得。若欲修行檀波罗蜜亦得成就。乃至般若波罗蜜亦复如是。善男子。娑婆世界所有众生。无有因缘得呵责法。何以故。十方世界所可摈遣诸恶众生。皆往生彼娑婆世界。是故能作五逆恶罪。谤方等经毁呰圣人犯四重禁。是人以是业因缘故。多生恶道受无量苦。既受苦已。又不能得十善之法。以是因缘复还生于娑婆世界。是人若本修集信根乃至慧根。终不生于弊恶国土。以修如是恶法因缘故。生于恶国诸根残缺不具人身无有念心。饮食衣被卧具医药。严身资生所须难得。寿命促短不得安眠。智慧善根福德不具。吉事鲜少无有慈心。乐行恶业乐修恶见。乐读邪书乐信恶友乐发恶愿。多诸病苦多恶遽务。常喜增长三恶道法。敬事邪神受性弊恶。调戏嫉妒。具足成就诸不善业。乐谤三宝乐行三恶道。善男子。是恶众生闻是咒已。于生死法而生悔心。离三恶道。修集信根乃至慧根。亦乐修行六波罗蜜清净梵行。增寿益算除恶病苦。智慧炽盛亲厚无损。一切善法无有耗减。具足成就十善之法。长益三宝乐修法行。令诸众生具足如是无量善法。善男子。释迦如来娑婆世界。若有众生受持禁戒。敬信三宝咨启妙法读诵书写得欢喜心。以是因缘。即得过于三恶道业。若有未来重恶之罪。即现在受苦。小遇头痛。若失财物眷属离坏恶名远闻。若被打骂则得除灭。善男子。如是神咒成就具足无量功德。能坏一切所有恶业。能为众生作大利益。能浣众生无量恶心。作大光明。得大念心作大寂静。是人常为十方诸佛菩萨声闻缘觉诸天龙鬼人王之所拥护。是人临死得见十方无量诸佛。闻佛所说诸佛赞言。善哉善哉。善男子。汝来生我净妙国土。我能令汝速住十地。是人寻时生欢喜心。欢喜心故则得深信。以是因缘则得生于净妙国土。生已即阶十住正位。得阿耨多罗三藐三菩提。善男子。汝可受持如是神咒读诵通利。向娑婆世界先往问讯释迦如来。然后宣说。尔时世尊即说此陀罗尼。
　　却伽波利车陀(一)竭婆叉斯(二)竭婆呤(三)邲陀波逻婆伽差(四)叉婆俞岐(五)波逻提呵呤(六)舍摩那思迦提(七)三摩咩伽受蓰(八)阿叉蛇那汦(九)叉婆[(口*皮)/女]只(十)尼陀那阇蓰(十一)三摩那阇蓰(十二)阿陀舍蛇阇蓰(十三)比波逻[(口*皮)/女]阇蓰(十四)斯叉阇蓰(十五)斯若阇婆阇蓰(十六)娑利罗仇呵阇蓰(十七)沙罗仇呵阇蓰(十八)厕婆那拘施(十九)婆陀那拘薄(二十)思婆陀那缇(二十一)比婆波逻罗汦(二十二)优波迦罗摩那缇(二十三)阿那婆哆罗[口*企](二十四)波罗提迦逻咩那(二十五)婆迦咃施(二十六)婆卢遮那[(口*皮)/女]咩迦罗咃陀呤(二十七)迦摩娑施(二十八)阿舍却岐(二十九)那蛇军只(三十)邲陀[(口*皮)/女]泞(三十一)基离那婆泞(三十二)留遮婆泞(三十三)婆咩摩迦呤(三十四)舍利蛇[(口*皮)/女]泞(三十五)摩伽阇蓰(三十六)诃利拘那婆(三十七)那蛇那目[口*企](三十八)婆罗叉拘罗(三十九)那蛇那受呤(四十)因陀罗[(口*皮)/女]娑泞(四十一)乌阿(四十二)阿婆阿(四十三)阿逻[(口*皮)/女]阿(四十四)[(口*皮)/女]逻阿[(口*皮)/女]逻(四十五)婆咩伽豆佉尼提罗涅槃希(四十六)莎呵(四十七)
　　尔时彼佛说此陀罗尼已。时彼会中复有无量菩萨大众。同声赞言。善哉善哉。我等今日亦欲往彼。彼佛告言。宜知是时。汝若往者。一切变身为那罗延像。皆言。如是世尊。尔时光密菩萨与诸大众。一切化为那罗延像。俱共发来至娑婆界。既至此已。于虚空中雨细金沙。持以供养释迦如来。既供养已。从空而下头面敬礼。右绕三匝却住一面。
　　尔时北方过于八万恒河沙等诸佛世界。彼有世界名普香身。具足五滓。是中有佛号德华密如来应供正遍知明行足善逝世间解无上士调御丈夫天人师佛世尊。今现在为诸众生宣说法化。彼大众中有一菩萨名虚空密。在会听法。仰瞻虚空见诸菩萨其数无量。从北方来趣于南方。即白佛言。世尊。何因缘故。无量菩萨从北方来趣于南方。佛言善男子。南方过于八万恒河沙等诸佛世界。彼有世界名曰娑婆。具足五滓。有佛世尊名释迦牟尼。今现在世为诸众生宣说妙法。分别三乘竖大法幢广说法聚。十方诸佛悉集彼国。为诸菩萨解说宝幢陀罗尼已。各各还归本所住处。释迦如来故为大众菩萨声闻宣说法要。多有秘密甘露之语。若欲听者可往彼国。释迦如来常发大愿。若有十方诸菩萨等来听我语。即得十八不共之法。又复愿言。我成佛已愿我土地具足上味。彼佛世界所有菩萨有大念心。精进持戒智慧具足。犹如诸佛清净世界。修集禅定成就具足。若入禅定其身放光。或如一灯或如百千无量日月。悉共集会听佛说法。若有十方诸菩萨等来至彼者。皆从定起往至彼国。觐见释迦牟尼如来及其大会。听陀罗尼游戏神通。善男子。汝若欲往娑婆世界。彼土众生寿命短促多诸恶病。智慧善根福德善行。皆悉薄少。于三恶道不生怖畏。贪著财物心不清净。多怀嫉妒无有惭愧乐行十恶。是诸众生或有杂行。舍是身已。即于其国作大恶鬼。乃至作恶迦那富单那。作恶鬼已收取地味。乃至一切果蓏谷米草木等味。若有食者身得恶病无有势力。是诸恶鬼常伺众生初生长大能断其命。是故其土众生短寿。善男子。我本修集菩提道时。亦常发愿。愿我来世常勤精进不休不息。恭敬供养无量诸佛。听受正法问难深义。我当云何护处胎者。令其母子产生安隐。若天龙鬼若罗刹鬼若阿修罗。若迦楼罗若紧那罗。若摩睺罗伽。若拘辩荼。若荔藜多。若毗舍遮。若富单那。若迦多富单那。若受多罗。若阿卫末罗。若一行乃至四行。若起死尸鬼。若毒蛊道。若恶药。若触身心。如是等事。不能为是母子作恶。乃至生已。乳哺饮食长养大时。不能作恶令其心浊。乃至梦中亦复如是。常行十善乐施乐戒。于三恶道心生怖畏。世尊。有何咒药能办是事。时无量佛即时施我净陀罗尼。以是持力令我于往无量世中。调伏无量无数众生。劝之令行六波罗蜜。我于无量无数世中。常念何处有是妊身。诸女人等防遮恶鬼乃至恶药。是故我往先教三归。教三归已。一切恶众及诸毒药。无能加害。是儿生已常得善心。智慧具足身体无缺。若游行时。常为无量善神拥护。面貌端正众生乐见。乐修慈悲。布施持戒忍辱精进。处在寂静乐修禅定。近善知识具足智慧坏诸苦恼。一切天鬼乐为供养。厌离生死甘乐涅槃。若发无上菩提之心即得阿耨多罗三藐三菩提。若发辟支佛心即得辟支佛道。若发声闻心即得如实忍。是诸众生永离恶趣常行善道。善男子。我以如是无量方便调伏众生。为阿耨多罗三藐三菩提。善男子。若有众生遇大重病。取师子皮以咒咒之持与病者。如其无皮若肉若骨。若无肉骨若取粪涂及屎处土。若无粪土以咒结索。或作符书以与病者病即除愈。若树无华果。以咒雨水持以溉灌便得华果。若亢旱时求觅龟心。五返咒之置龙泉中。则降大雨。若多雨时。坏败谷麦城邑聚落。求蟒蛇皮七返咒之。置龙泉中霖雨即止。若其国土多有怪异。恶风恶雨恶星日月。应于七日中净自洗浴。服食乳糜。七日之中读诵是咒。诸恶异怪寻即消灭。善男子。若有人闻是陀罗尼。所有烦恼寻即薄少入正定聚。善男子。我以如是无量方便调伏众生。令得修集六波罗蜜。乃至得阿耨多罗三藐三菩提。善男子。是陀罗尼。能为众生作大利益。能断一切诸恶重病。能护一切妊身女人。及处胎者灭一切结知阴入界。摧伏四魔所有境界。能令一切诸天欢喜。令诸恶鬼生知足想。能令恶龙心大怖畏。能坏一切恶邪诸论。令诸四姓心生欢喜。能令女人贪心自除。令多闻者念心坚牢。坐禅之人心得善寂。能坏一切国土恶相。令三宝种无有断绝。能令法果增长无减。能令佛法广普流布。能坏一切无明痴聚。能得尽智及无生智。尔时世尊即说此陀罗尼句。
　　摩那叉(一)阿[(口*皮)/女]叉(二)伽罗婆叉(三)阇罗叉(四)摩摩那叉(五)叉婆叉(六)摩陀叉(七)那茶叉(八)那茶罗休(九)比婆那吒(十)却伽那吒(十一)阿吒那吒(十二)究那吒(十三)波利究婆那吒(十四)那茶那吒(十五)富利迦那吒(十六)遮凡婆罗那吒(十七)却钳[(口*皮)/女]罗那吒(十八)佛迦罗那吒(十九)帝婆留陀逻那吒(二十)三摩罗蛇那吒(二十一)尸利拘婆那吒(二十二)憍多吒(二十三)多茶罗婆(二十四)摩留多却婆(二十五)提休叉(二十六)婆提逻酬(二十七)挫摩那酬(二十八)婆呵那富置(二十九)散提逻阇婆(三十)阿摩摩阇婆(三十一)摩休罗伽阇罗(三十二)阿涅那(三十三)阿涅那逻婆(三十四)阿涅那叉(三十五)阿[(口*皮)/女]呵末力伽涅那叉(三十六)伊槃都豆呿写(三十七)莎呵(三十八)
　　毕竟尽苦是名为咒。说是咒时彼大众中六万亿人得如法忍。复有六万人入正定聚。善男子。我今以是净陀罗尼与彼佛欲。汝当受持讽读诵写。时虚空密菩萨摩诃萨敬承佛教。受持读写是陀罗尼。与无量菩萨俱共发来至娑婆界。悉自变其身为转轮王。以种种宝供养如来头面敬礼。右绕三匝却坐一面。

　　　　大方等大集经日密分中分别说欲品第三

　　尔时频婆娑罗王见无量菩萨。或作梵像及帝释像。那罗延像转轮王像。从座而起敬意合掌在一面立。尔时日密菩萨摩诃萨即于佛前以偈赞叹。
　　于诸足中最殊胜　　施诸恶见大光明
　　行正道者施法印　　摧灭恶龙及四魔
　　坚竖法幢施解脱　　以大法炬坏众闇
　　亲近善友修集定　　愍众生故说福田
　　佛法僧宝甚难得　　人身信心亦复难
　　虽得人身善友难　　得善友者坏烦恼
　　众生闇行没结河　　如来船师能拔济
　　四方诸佛遣我来　　今于大会说与欲

　　日密菩萨说是偈已。如其本土所教诫事悉皆说之。尔时世尊告舍利弗。是陀罗尼四方诸佛所与欲也。为欲利益此土众生。舍利弗。汝当受持读诵书写是陀罗尼。于四众中广分别说。时虚空密菩萨摩诃萨复以偈赞于佛。
　　如来真实知法界　　示魔众生正直道
　　若有真实生信心　　是则能破三恶道
　　供养如来一香华　　无量世受无上乐
　　无量世中身具足　　亦得无上真智慧
　　若能一闻是总持　　即得摧灭诸烦恼
　　一切人天所供养　　获得无生及尽智

　　　　大方等大集经日密分中分别品第四

　　尔时世尊告四大菩萨。善男子。汝若住此世界者。随意修集所有善法。时四菩萨及其大众。即便各各随意入定。既入定已。身出光明犹如一灯。乃至犹如无量日月。尔时大德阿若憍陈如。承佛神力即作是念。我今若问如来一义。如来因是或当分别广说如是四陀罗尼。如来说时其声必闻娑婆世界。众生闻已疑网心坏。于向法中得大光明。度于彼岸到正定聚不堕恶道。一切悉行纯善之法。作是念已即从座起。敬意默然合掌而立。尔时佛告阿若憍陈如。汝将不欲问大义耶。如是世尊。实欲咨启惟愿听许。佛言。憍陈如。汝今知时。我当破坏一切疑网。憍陈如言。如佛经中说有二种。所谓爱与士夫行于生死。云何名爱。云何士夫。何故如来说是二种行于生死。佛言。善哉善哉憍陈如。快发斯问。能大利益无量众生。是知时问是如法问。谛听谛听。吾当为汝分别解说。憍陈如。爱有三种。所谓欲爱。色无色爱。复有三种。所谓有爱。断爱。法爱。憍陈如。云何欲爱。所言欲者名为放逸。放逸因缘则为贪触。以触因缘则生乐想。乐想因缘则焦身心。焦身心故乐行十恶。十恶因缘则能增长三恶道苦。若受人身贫穷困苦。贪因缘故五道受生。生在羊中多受苦恼。虽受是苦心无惭愧不生悔恨。若因少善还得人身爱心增长。爱增长故身口不净。造作无量诸重恶业乃至五逆。以是因缘复于地狱受大苦恼。一切受苦皆因爱心。是故如来为爱解脱。宣说正法呵责欲法。若有众生得闻如是呵责欲已。观欲如果如大毒树。毒盆行厕如刀如贼。如旃陀罗如热铁丸。如恶雹雨如恶暴风。毒蛇怨家空野罗刹如杀害人。如粪如冢。若有人能作如是观。是人所有爱之与贪。爱腻爱著爱宅爱热。爱憎等法寻即除灭。灭已念法乐法。学法受法取法。勤求于法财法藏法净法行法。归依于法。是人临死获得法念。因法念故。寻得闻于十方诸佛宣说法要教化众生。既闻法已心生欢喜。生欢喜故即得睹见诸佛色身。是人舍身生净国土无三恶道。常与善人游止共俱具足智慧。舍施精进修集慈悲。调伏众生断烦恼习。具足无量庄严功德。譬如香箧以盛衣服。衣服皆香箧香不减。憍陈如。若诸众生善愿力故生净国土。共善众生同共事业。亦复如是。自增诸善彼善无减。憍陈如。是故善男子善女人。若欲自利利他共利。常当勤求依于善友。憍陈如。若人能作如是观察欲性之相。当知是人不久当得阿耨多罗三藐三菩提。世尊。云何善友。憍陈如。夫善友者。所谓诸佛菩萨诸阿罗汉。又善友者即我身是。何以故。我常怜愍一切众生。能说诸欲所有过患。是故大众应受我语。我所出语终无有二。言不虚妄不两舌语。非无义语非粗恶语。所言诚实慈语悲语安众生语。我今当说诸欲罪过。汝等应当一心受持。既受持已。脱三恶道疾得阿耨多罗三藐三菩提。尔时娑婆世界一切众生同发声言。世尊。唯愿宣说欲之罪过。我等今当至心受持。佛言。诸善男子。有四种欲。一者色欲。二者形欲。三者天欲。四者欲欲。是名为四。云何色欲。四大造色。凡夫不见无我众生。生颠倒想见男女想。上下色想是色可爱是色可恶。因是颠倒见男女相故。令贪欲未生便生。生已增长。是人因是远离善根及善知识。不能善护身口意业。是故名为恶法之聚。何以故。不能观察欲解脱故。以是义故增三恶道。受于地狱饿鬼畜生无量世中受大苦恼皆由贪欲。贪欲因缘令欲增长。若有智者观察女色。见不净相皮肤肌肉筋骨血脉。见已心乐修集是想。如女身男身亦尔。如近远亦如是。如此彼亦如是。如他自亦如是。是人若能修集是心。即于贪爱疾得解脱。观是身骨筋节相连。心随身行。尔时系心在于额上。如枣许处。心乐修集如是相已。身得寂静不见恶相。不见恶事不见恶缘。是则名为奢摩他。名心寂静。云何复名身寂静耶。是人入定灭于入息。既无入息何有出息。是则名为身心寂静。身心寂静即舍摩他之因缘也。是人观身所有骨节离散如沙为风所吹。见已即生空无物想。观于虚空。是则名为身心寂静。是名因于舍摩他定而得解脱。世尊。虚空相者。是有为相不。憍陈如。是有为相。世尊。虚空若是有为相者。为是自相是他相耶。憍陈如。若能观察一切法界。及有为界。是名为自相。何以故。若能观察色寂静者即见佛身。所以者何。若人观骨能令如沙为风所吹。是人能破色贪色欲。能深观察色之实性。是人所见皆如虚空。十方诸色空如琉璃。于中复见无量诸佛。乃至十方亦复如是。复见如来三十二相八十种好。十方世界亦复如是。是人若得悔生死法。即自思惟我当问佛。如是虚空谁之所作。当云何灭。作是念已。我已问已我已知已。虚空之性无有作者。当云何灭。言虚空者。无有觉观无物无数。无有相貌无出无灭。一切诸法亦复如是。作是观时得阿那含果。是阿那含悉断一切贪欲之心。唯有五事未能除断。一者色爱。二者无色爱。三恌。四慢。五者无明。是人若得见如来身。便作是念我当知数。是人尔时观少见少观多见多。复作是念。如是诸佛从何处来。复作是念如是诸佛。无所从来去无所至。我三界心是心因身。我随觉观欲多见多欲少见少。诸佛如来即是我心。何以故。随心见故心即我身我即虚空。我因觉观见无量佛。我以觉心见佛知佛。心不见心心不知心。我观法界性无坚牢。一切诸法皆从觉观因缘而生。是故一切所有性相即是虚空。虚空之性亦复是空。若有初发菩提心者。当观无量诸法因缘。是人若发求声闻心。尔时即得无相三昧。令彼无明永灭寂静。亦复获得随顺空忍。是人若见虚空是空。尔时即得身心寂静。是则名为空解脱门。取阿罗汉则为不难。若复修行灭定解脱。为灭无量诸法因缘。说是法时。九万九千亿众生得修定忍。八万四千众生得修空忍。六万众生得空三昧解脱门。二万众生悉得现见诸佛三昧。八万四千众生得阿罗汉果。无量众生得须陀洹果。复次憍陈如。若有比丘自观己身作不净想。不能调伏自己心者。是人次应谛观死尸。若青色若烂坏。若赤色若膀胀。若离散若骨白如贝。当深观心乐住何处。知已即取如观外色自身亦尔。若青色乃至如贝。如昼夜亦如是。如夜昼亦如是。如去来亦如是。如来去亦如是。尔时若见外物树木人畜杂物皆作骨想。作是观已乃至命终不生贪心。是人现在能离于欲。他世未能。是人若能获得修空陀罗尼者。即能观骨作离散相如沙微尘。若自若他不见色相如一微尘。即时获得虚空之相。见一切色如青琉璃。见已复观虚空黄色。能观黄色赤色白色杂色琉璃色。若见地水亦如琉璃。是人能观一切大地如四指许。若欲动者。即以足指蹑之令动随意久近。乃至大地树木山河悉为之动。若观诸水作种种色。或分陀利华优钵罗华。拘物头华波头摩华。于一切水行住坐卧。观一切山作种种色。其形细软如兜罗绵。而于其中行住坐卧。又自观身轻漂如风。作是观已能游虚空行住坐卧。是人复入火光三昧。身放种种妙色光明。又复游入焰摩迦定。身上出水身下出火。作如是等大神变已。复作是念。我当云何得见诸佛。尔时随其所观方面悉得见佛。多观多见少观少见。见已复念。诸佛世尊无所从来去无所至。我三界心是心因身。我随觉观欲多见多欲少见少。诸佛如来即是我心。何以故。随心见故。心即我身我即虚空。我因觉观见无量佛。我以觉心见佛知佛。心不见心心不知心。我观法界性无坚牢。一切诸法皆从觉观因缘而生。是故法性即是虚空。虚空之性亦复是空。我因是心见青黄赤白杂色虚空。作神变已。所见如风无有真实。是则名为共凡夫人如实陀罗尼。是人复作是念。若有虚空即是无取。无有觉观不可宣说。如我心离观虚空相。亦观心相不作远离。离一切作不作发心。设发寻灭以心缘灭故。是心便灭。净身口意修集灭定。是人长夜系心在定。从灭定起舍其寿命入于涅槃。是名不共凡夫如实陀罗尼。云何名为共凡夫人如实陀罗尼。若有能作如是思惟我随意观。色即是见。色即是我心。我心即色。如我远离一切色相。观虚空相是人尔时修虚空相。是则名为共凡夫人如实陀罗尼。若有能作如是观。色即是虚空。我以如是色因缘故得观虚空。虚空之性名无障碍。是风住处。如是风者因四大生。我是色相亦复如是因四大起。虚空风色等无差别。一切法性性自空寂。观自他性亦复如是。虚空者即是无生无灭。作是观时系念如来。作是念已见虚空中有无量佛。即时获得阿那含果。是名不共凡夫如实陀罗尼也。复作是念。言虚空者即是我也。即是净我即是我心。我者无色如空无边。我亦如是。是名共凡夫如实陀罗尼。若有能观一切法中无我无我所。言空处者即是无我色无有我。若念如来若观如来即是我也。我见佛已。得沙门果乃至阿罗汉果。是名不共凡夫如实陀罗尼也。若观净我者即是空处空即我心。若能永断一切烦恼即是净心。若能修集八直正道是名净心。能如是修。即能获得须陀洹果乃至阿罗汉果。是名不共凡夫如实陀罗尼。复有观色。观色相者即分别相。分别相者即是嗔相。嗔恚相者即生死相。我今为断生死相故。观心相空。是名共凡夫如实陀罗尼。又复观我即是寂静。我今亦未断于觉观。若我观我我如虚空。我我者即是苦。苦所从生即名为集。如是苦集是可断法是名为灭。观苦集灭是名为道。得须陀洹果乃至阿罗汉。是名不共凡夫如实陀罗尼。又复念言。我何以故观于虚空。空者即我我若远离虚空观者。次观识处如虚空观。识观亦尔。如空无边心亦如是。是名共凡夫如实陀罗尼。若能观识即是苦者。知苦所从名之为集。若集可断是名为灭。观苦集灭是名为道。得须陀洹果乃至阿罗汉果。是名不共凡夫如实陀罗尼。若观识处即是觉观疮疣烦恼。如我远离空处识处修无想处。是人修无想已得无想定。是名共凡夫人如实陀罗尼。若观识处。即是疮疣苦恼之法。如我远离观于识相。次观无想相。言无想者即是无我无我所相。作是观已。即得须陀洹果乃至阿罗汉果。是名不共凡夫如实陀罗尼。若有能观无想处者即是细想。如我远离是无想处。观非有想非无想处。是名共凡夫人如实陀罗尼。若观非想非非想处即是大苦。是处可断可得解脱。作是观时得须陀洹果乃至阿罗汉果。永断一切欲贪色贪。离凡夫名得圣人号。永断一切三恶道因。是名如实陀罗尼也。是彼诸佛之所遣来。日密菩萨所赍持。欲能断一切诸结烦恼。一切恶见我见取见戒见常见断见命见作见士夫见受见色见触见出见四大见。能断如是等见。是陀罗尼善能了达阴入界等。能净诸见能令受者永受安乐。沮坏众魔调伏恶龙令诸天喜。坏阿修罗调迦楼罗。能喜刹利婆罗门毗舍首陀。能断恶欲。令坐禅者贪乐寂静。能疗一切诸恶重病。能防一切诸恶斗讼。能增法界能护三宝。能得尽智及无生智坏无明聚。如来说是陀罗尼时。无量众生得须陀洹果。无量众生得阿罗汉果。无量众生获得是持。无量众生发阿耨多罗三藐三菩提心。无量众生得无生忍。

　　　　大方等大集经卷第三十二



　　　　大方等大集经卷第三十三

　　　　隋天竺三藏那连提耶舍译

　　日密分中分别品第四之二

　　尔时阿若憍陈如白佛言。世尊。云何名为莲华陀罗尼。如日密菩萨之所宣说。智者受持读诵书写得大利益。不乐三界得无相解脱门者。皆能断诸烦恼。七返常受人天之身。虽在欲界不为欲污。诸天世人常所恭敬。佛言。憍陈如。所问莲华陀罗尼者。非诸声闻缘觉所知。是陀罗尼乃是十八不共法行。憍陈如。假使我于无量劫中。宣说是持终不可尽。亦令闻者生迷闷心。是陀罗尼唯佛能说唯佛能听。何以故。是陀罗尼难知难解余三亦尔。世尊。唯愿如来当说如空空行陀罗尼。憍陈如。至心谛听当为汝说。憍陈如。若有众生放逸因缘生触欲心。是人不知解脱之处。流转生死无量世中。在三恶道受大苦恼。菩萨摩诃萨见诸众生受如是等无量苦恼。生怜愍心勤行不息遍修诸道。作是行已得阿耨多罗三藐三菩提。得菩提已说苦解脱。众生闻已即得脱苦。苦解脱者。即是初果乃至阿罗汉果。憍陈如。云何触欲。言触欲者二身共合。因身合故则生于触。因触生乐因乐生苦。苦因缘故。生死苦恼从是而生。憍陈如。如四毒蛇以四因缘能害众生。见嘘啮触。欲亦如是。有见因缘。有闻因缘。有念因缘。有触因缘。因是四缘令诸众生远离一切诸善根本。于生死中受大苦恼。憍陈如。云何名为触欲解脱。若有比丘能观白骨作是思惟。色者即是四大所造。四大所造即是无常性无坚牢。离散之法皮毛肉血。智者云何。于是身中生净好相。作是观已。悉于一切十方净色。即时获得不可乐相。是比丘复作是念。我于是相乐修集者。则得断除一切烦恼生老病死。是名舍摩他。若观足骨乃至头骨。是名毗婆舍那。既得如是毗婆舍那舍摩他已。观息出入。见息出时即作是念。如是风者从何处来去至何处。如是观时远离身相。生于空相不见内法。是名内空。不见我所及外色相。是名外空。观内外色空。复作是念。我今修集入息相已作大利益。能坏一切内外诸色。我坏如是内外色相。皆是入息观因缘也。以是因缘令我不见内外诸色。我无色相即是空力。我今定知一切诸法。无有去处无有来处。作是观已。所有觉观一切永断。复观是识。知是一切觉观因缘。我当远离心意识行。何以故。若有生者当知定灭。作是观时得须陀洹果乃至阿罗汉果。或有获得如法忍者或得菩提。若观觉观是灭相者即得灭定。是名不共凡夫如空陀罗尼。是持成就无量功德。永断无量诸大苦恼。说是法时。九万二千众生得须陀洹果。六万众生得阿罗汉果。九万九千众生得如空陀罗尼。八万众生得辟支佛果。八千亿众生发阿耨多罗三藐三菩提心。无量众生得不退心。尔时阿若憍陈如白佛言。世尊。高贵德王佛。所持来欲随无愿陀罗尼。唯愿如来分别解说。憍陈如。我今当说至心谛听。憍陈如。有诸众生触欲系缚不知解脱。是人应观无愿解脱。作如是念。欲欲色欲及无色欲。触欲解欲。知是诸欲因觉观生诸行因缘。如是诸行无有作者无有受者因风而生。我身口行亦复如是因风而生。因是风故身得增长。因是风故口得增长。如我观风即入出息。谛观一切身诸毛孔从风因缘。复观一切不净之物。复观是身命终之时。是尸更无风息入出。复作是念我身口行因缘于风。若无风者无身口行因缘。是故尔时得空三昧修集增长。因修集故能断欲贪乃至触欲。作是观已。得须陀洹果乃至阿罗汉果。或有发阿耨多罗三藐三菩提心。尔时善意觉观菩萨摩诃萨白佛言。世尊。若声闻人修不净相。得成相已有何等相。善男子。若为破坏欲贪之结。修不净相。系心眉间自观身骨。是名一相。若观自身及以他身。是名二相。又观一切悉是不净。是名三相。是人能观苦集尽净。名舍摩他得暖法相。是人如是观白骨时见智如灯。观身四行乃至微尘。是名顶法。观四真谛。是名声闻不净观。成就获得舍摩他定。是名白骨观相。观是相时得八正道。因八正道。得须陀洹果乃至阿罗汉果。善男子。光明佛土声闻之人。观如是法即得道果。说是法时。无量众生得如法忍。无量众生得如实忍。尔时世尊复告憍陈如。若四真谛可一念证者。如来应为一切众生。演说一行一法一事。若一人证时。一切众生亦应同证。何以故。烦恼同故亦不应有八万法聚差别之异。憍陈如。是故众生。应以种种因缘调伏。不以一缘。憍陈如。一切众生非实一乘一行一贪一念一欲一解一信。是故如来宣说种种句偈名字种种法门。以是义故。如来具足十种神力。憍陈如。一切众生具有种种颠倒之相。是故如来为净颠倒。说无常相苦相无我相。胀相烂相青相坏相离散等相。世尊。云何名为一切世间不可乐想。云何复名食不净想。佛言。憍陈如。汝今不应问如是事。何以故。彼界得道此界得道。其相各异。憍陈如。我若具说众生闻者或生迷闷。世尊。唯愿怜愍为诸菩萨能信解者。分别宣说。世尊。是诸众生若闻宣说如是二相。能种善子增长善根能破无明。世尊。一切众生痴爱因缘乐于生死。是故生死无始无终。世尊。一切众生以食因缘增长贪欲。世尊。一切众生初未得闻如是二相。是故流转生死五道受大苦恼。如来世尊大慈大悲无量世中常念众生。唯愿如来怜愍故说。不可乐想食不净想。若佛宣说不可乐想食不净想。众生闻者不生欲贪不生食贪。世尊。若有众生能苦呵责欲心食心。当知是人速到彼岸。佛言憍陈如。至心谛听。我今当说一切世间不可乐想食不净想。憍陈如。世有二种。一众生世。二者器世。众生世者。所谓五道众生。器世者。欲界之中有二十处。色界十六。无色四处。云何欲界有二十处。八大地狱。一一地狱有十六围绕。一者等活。二者黑绳。三者众合。四者叫唤。五者大唤。六者热。七者大热。八者阿鼻地狱。若有众生身口意恶。悉生如是大地狱中受大苦恼。是诸众生虽见妙色。不生乐想。以是因缘复生大苦。声香味触亦复如是。有智之人观是事已。生不乐想。憍陈如。若观畜生其身细小。犹如微尘十分之一。有如微尘乃至如枣。有一由旬乃至百千万由旬等。是诸众生或有寿命。如一念顷至七念顷。或有一劫至千万劫顷。是诸众生无有法行。智慧惭愧怜愍之心。当受苦恼生大怖畏。各各常生相害之心。远离一切诸善之法。常行黑闇常行邪道。是故智者修不可乐想。憍陈如。智者复观饿鬼之身。或长一尺或如人等。或百由旬或如雪山。当患饥渴裸形无衣。被发缠身无有惭愧。羸瘦骨立身无血肉。各生恶心心无怜愍。湿冷诸气永无复有。或食铁浆铁麨铁丸。热粪热脓。热血热风。热草热果。然不能得恒不供足。寿千万劫常受苦恼行于黑闇。智者观已。修集世间不可乐想。憍陈如。有智之人。次观人身一切皆有。生苦老苦病苦死苦。爱别离苦。怨憎会苦。求不得苦。饥渴困苦。欲苦嗔苦嫉妒等苦。两舌恶口寒热等苦。诸恶兽苦。恶王等苦。是人身中受如是苦。智者云何而不修集不可乐想。憍陈如。智者云何。观于欲天不可乐想。智者观初欲界六处。是中众生欲爱所焦。所受果报不等故苦。无常故苦。取苦尽苦。爱别离苦。智者云何于中不修不可乐想。次观色界十六住处。是中诸天修世禅定。有漏故苦。无寂静苦。所欲故苦。有胜定苦。善法藏苦。未解脱苦。不知彼岸不尽地狱饿鬼畜生人因缘苦。观是苦已。智者即修不可乐想。复次色界众生。或有修集无漏禅定。是等不能具足八正道苦。欲具八正道方便时苦。得无学地不自在苦。不得缘觉三昧故苦。不得如来三昧故苦。
　　不能观察一切众生境界故苦。如是众生于色界中。若入涅槃受如是苦。智者云何于色界中不修世间不可乐想。次复观察于无色界不可乐想。彼中众生修有漏三昧苦。学地不得自在苦。又不得听闻正法故苦。不能毕竟断受故苦。舍命退时生邪见苦。不能永断三恶道苦。舍命堕苦。知如是时修集世间不可乐想。复次憍陈如。世间者即是行。行有三种。身行口行意行。身行者谓入出息。口行者所谓觉观。意行者所谓想受。是三种行。其相是一。智者云何能分别知。智者观息出入数时。深观息之冷暖乃至一切毛孔入出。是人观息。谛知是息本无今有。若本无今有是无常相。无决定相如电画水。如是观时得身行相。观如是相从何因缘。即知是相因于觉观。觉观之性本无今有。是故无常是可断法是可解脱。是觉观相因心而生。心亦本无今有。本无今有是无常相。可破坏相无归依相。无有物相无有我相。作是观时。于诸行中心则生悔。能修世间不可乐想。汝等比丘。若能深观如是三行。则能永断一切烦恼。能净正见断生死法。成平直道正聚所摄。得须陀洹果乃至阿罗汉果。憍陈如。智者于诸行中修不可乐想。憍陈如。云何比丘观所著衣作不乐想。若有比丘裁衣缝衣。见衣触衣。著衣脱衣。观如是时。如血涂皮烂臭可恶。虫所住处无可乐处。如是观时。于衣贪心即时除灭。憍陈如。云何修集食不乐想。若有比丘执持钵时。如血涂髑髅。烂臭可恶虫所住处。若得食时。应观是食如死尸虫。若见麨时如末骨想。得饭浆时作粪汁想。得诸饼时作人皮想。所执锡杖作人骨想。得乳酪时作脓血污想。若得菜茹作发毛想。得种种浆作生血想。憍陈如。若有比丘作如是观。是名于食不可乐想。憍陈如。云何于房舍生不可乐想。比丘若入房舍之时。应生是念如入地狱受诸苦恼。如是房舍即是和合。所有材木即是人骨。土是人肉。乃至一切床榻被褥。亦复如是。作是观时。是名世间不可乐想。若能观察如是想者。是人即得如实法忍。随空无相无愿等忍。是人乐修空相。因修空相见一切法悉是生灭苦空无我。观阴入界十二因缘。一切法性苦空无我。如是见已。即得须陀洹果乃至阿罗汉果。憍陈如修集世间不可乐想。能断欲贪色无色贪。一切憍慢疑恌无明。乃至得无学地。是名具足随无愿陀罗尼。憍陈如。是陀罗尼能破一切恶魔。乃至能令三宝增长。说是法时。无量众生得法眼净。无量亿众诸漏永尽。八那由他众随无愿陀罗尼。无量众生发阿耨多罗三藐三菩提心。五万八千众生得不退菩提心。无量众生得如法忍。尔时无量众生白佛言。世尊。一切众生若闻是法。云何不发阿耨多罗三藐三菩提心。我今护持听受是法。佛言。善哉善哉。诸大檀越。汝等今者欲护大法。因护法故未来之世。当得无量福德果报。尔时舍利弗白佛言。世尊。德华密佛遣虚空密菩萨摩诃萨。所持来欲净陀罗尼。唯愿说之。佛告舍利弗。谛听谛听善思念之。当为汝说德华密佛所遣来欲净陀罗尼。为坏此土众生四倒。舍利弗。此土众生实无有我。颠倒心故。横生我想。智者深观知无有我。作是观已则破颠倒。舍利弗。云何智者观于无我。所谓观身谛知无我。何以故。以和合故。复次观眼亦无有我。何以故。四大合故。若眼转瞬即是风力。如是风者。因于虚空去来回转。而虚空性性无所有亦不可说。若无所有不可说者即是无我。是故虚空实无有我。是空中风亦复无物。不可宣说是故无我。如观风地亦如是。地亦无物不可宣说是故无我。水火亦尔。是故当知眼之四大亦复无物。不可宣说是故无我。若复有言眼色因缘故有我相者。是义不然。何以故。眼中无我色亦如是。而和合中亦复无我。和合因缘生于眼识。而是识中亦复无我。因识生色名为名色。名色因缘生于六入。六入因缘触。触因缘受。受因缘爱。爱因缘取。取因缘有。有因缘生老病死等。如是等法因眼识生。而是眼识亦复不从十方而来。所因之念生眼识者。是念亦灭。眼识不住于二念中。亦不语念汝住我灭。而是灭法亦无处所。是故诸法缘合故生缘离故灭。若因缘故生无缘则灭。是故当知实无有我。而是因缘亦无作受无有作者。是故无我。若无我者我所亦无。是故眼性无我我所。无合无散即是生灭。一切诸法亦复如是。一切法性无取无舍。非诸声闻缘觉诸佛之所造作。如眼识空一切法空亦复如是。作是观时得空三昧门。或得须陀洹果乃至阿罗汉果。观眼既然耳鼻舌身亦复如是。观身无我发亦无我。皮毛血肉筋骨脓髓。肠唾暖气上下诸风。寿命名字皆无有我。直以众缘和合故名为身。身触因缘故生身识。识因缘名色。名色因缘六入。六入因缘触。触因缘受。受因缘爱。爱因缘取。取因缘有。有因缘生老病死等。如是等法因生身识。而是身识亦复不从十方而来。所因之念生身识者。是念亦灭。身识不住于二念中。亦不语念汝住我灭。而是灭法亦无处所。是故诸法缘合故生缘散故灭。有缘故生无缘故灭。是故当知实无有我。而是因缘亦无作受无有作者。是故无我。若无我者我所亦无。是故身性无我我所。无合无散即是生灭。一切诸法亦复如是。一切法性无取无舍。非诸声闻缘觉诸佛之所造作。如身识空。一切法空亦复如是。作是观时得空三昧门。或得须陀洹果乃至阿罗汉果。舍利弗。若有比丘能如是观眼身无我。当知是人得三昧门。为诸天世人之所供养。说是法时。无量众生过去恶业悉得除灭。无量众生得法眼净。无量众生得须陀洹果乃至阿罗汉果。九万四千众生获得如是净陀罗尼。无量众生发阿耨多罗三藐三菩提心。无量众生于菩提中心不退转。无量众生得如法忍。无量众生得破欲贪色无色贪。无量众生得随空无相愿陀罗尼。无量众生成就不净观。无量众生成阿那波那。或得舍摩他。或得毗婆舍那。或得性地。或得声闻辟支佛法。或得菩萨法。一切女人闻已悉得转于女身。欲界众生悉受快乐如三禅地。尔时一切天人八部。供养于佛欢喜而住。尔时频婆娑罗王白佛言。世尊。此世界中无量菩萨。所可成就光明妙色。我从本来初未曾见初未曾闻。世尊。是菩萨光能照一切娑婆世界。若是菩萨近于阿耨多罗三藐三菩提者。其光云何。大王。若有菩萨成就无上菩提道者。其光能照十方世界。何以故。善法庄严诸功德故。成就具足庄严法故。一切善根多增长故。以近无上菩提道故。毕竟无上菩提道故。受于如来正法果故。分别演说无边法故。所可得身无挂碍故。获得清净真实法故。所可修集到彼岸故。未来世业已得尽故。成就无量佛正法故。能转无上妙法轮故。于一切法得自在故。通达一切众生根故。永断一切烦恼习故。是故光明悉能遍照十方世界。大王。随佛功德大势力故。亦能睹见十方诸佛。王言世尊。我今欲见十方诸佛菩萨声闻。尔时世尊告阿若憍陈如。若我弟子声闻之人在家出家。是人各各深自思惟所有善法。我亦欲入如来三昧。若有人天得如实忍。若有不退于三乘者。如是众生亦入于定。复有众生于三宝所得信敬心。亦复如是入于禅定。尔时世尊即入三昧。其三昧名一切佛境界。行智广如虚空一切智者喜日月光明。如是三昧。声闻缘觉及诸菩萨。所不能知不能计量。是名佛境界三昧。如来入是三昧已。娑婆世界百亿四天下百亿须弥山。百亿日月乃至百亿有顶。如是等土悉入佛身。娑婆世界地狱饿鬼畜生天人。有受苦者皆得除灭一切欢喜。譬如比丘入第三禅。所有一切菩萨摩诃萨悉从定起见佛光明。见光明已。自所有光寻灭不现。一切声闻所受快乐。譬如比丘入第三禅。尔时一切无量众生悉皆自睹如来毛孔一一毛孔出无量光。如恒河沙等日月光明。亦如恒河沙十住菩萨所有光明。如是光明悉能遍照十方佛土。尔时十方诸佛世尊。各告大众。诸善男子。汝等颇见释迦如来大光明不。如是光明成就无量无边功德。是光因于大慈大悲。为于怜愍诸众生故。是故今者示诸众生大神变相。一切众生见是光已。皆发阿耨多罗三藐三菩提心。他方世界有诸众生得神通者。皆集至此娑婆世界。其不得者遥礼供养。尔时一切诸佛菩萨及声闻众。皆悉来诣娑婆世界。一切菩萨悉以七珍种种华香伎乐幢盖。供养恭敬尊重赞叹。有诸众生处佛身者。皆悉见之。见已复受无量快乐。尔时娑婆世界一切众生。同共发声作如是言。我等以是善因缘故。愿后共生一国土中。令得睹见十方诸佛。三恶业道已得消灭。若有众生见佛神变。不发阿耨多罗三藐三菩提心者。当知是人常行黑闇。诸菩萨等。为众生故受种种苦。或化作佛或作辟支佛。或作声闻梵天帝释。四大天王那罗延像。自在天像龙像鬼像。阿修罗像转轮王像。若有佛界应以声闻得调伏者现声闻像。如是等化自非十住不能为也。是故无上菩提之心。成就无量无边功德。尔时一切诸佛身内所有众生。以偈颂曰。
　　以诸恶心因缘故　　流转生老病死者
　　以不亲近善知识　　是故不能到彼岸
　　若能远离诸恶心　　诸恶邪见恶因缘
　　能断三有生死者　　是则能到于彼岸
　　众生难得于人身　　得已值遇善友难
　　笃信之心复难得　　得已难得听正法
　　若有能发菩提心　　是人能断诸烦恼
　　亦能教化无量众　　现大神变如今佛
　　若能永断二法者　　所谓常断二见等
　　若见一切行无我　　是人名为善思惟
　　若能修集苦集谛　　是人能断诸烦恼
　　若能发起菩提心　　是人则胜诸世间

　　说是偈已。无量众生发阿耨多罗三藐三菩提心。复有众生发缘觉心。复有众生发声闻心。或有众生得无量陀罗尼。复有众生得如法忍不退忍如实忍。或有获得须陀洹果乃至阿罗汉果。
　　尔时波旬。悉见娑婆世界在佛身内。见已悲泣涕泪横流心生愁恼。若坐若起若行若立进止出入以手拍头亦受苦恼。乃至一切魔之眷属亦复如是。时魔波旬有一大臣。名曰空树。见魔愁恼。而说偈言。
　　何故愁恼而独行　　其心迷乱如狂人
　　所至之处心不乐　　唯愿天王说因缘

　　时魔波旬。复以偈答。
　　我见瞿昙大神力　　是故生恼而狂行
　　内心躁动无安所　　愁热逼切及眷属
　　睹见如来无边身　　悉受一切娑婆界
　　令我境界悉空虚　　是故我今生愁恼
　　十方所有诸圣人　　悉来集会此世界
　　大设供养供养佛　　是故令我生愁恼
　　瞻睹如来大神力　　及见眷属归依佛
　　我今独行无伴侣　　是故令我生愁恼

　　尔时大臣。复说偈言。
　　我今多有诸眷属　　其心弊恶具器甲
　　力能破坏如来身　　及能毁坏大神力

　　时魔波旬。复说偈言。
　　我今眷属深畏佛　　云何能坏神通力
　　若欲生心毁坏时　　则自见身被五缚

　　是时大臣。复说偈言。
　　如其怨敌势力大　　当诈现亲则可坏
　　若知瞿昙有大力　　先当现诈亲厚心

　　时魔波旬。复说偈言。
　　我若诈现亲厚心　　为欲毁坏瞿昙身
　　即现颈下系死尸　　为一切人所呵责

　　是时大臣。复说偈言。
　　一切欲有是魔界　　所有人天属如来
　　愿王切敕恶龙王　　是能破坏瞿昙身

　　时魔波旬。复说偈言。
　　若汝审知龙有力　　我已失心汝自约
　　若实能坏瞿昙者　　我还得土及本心

　　尔时大臣即便宣告诸恶龙王。汝当为我坏瞿昙身。时诸恶龙将欲飞空而不能动。即语大臣。敬奉来命欲往毁坏。适生此心便不得去。尔时大臣即生怖畏。作如是念。我若今者现魔大力。令诸恶龙心生嗔恚。以嗔恚故则能毁坏瞿昙之身。尔时龙宫有化死尸充满侧塞。诸龙见已。自于宫室心不甘乐。作是念言。是谁化作此死尸耶。虽复思惟莫知谁为。尔时一切四天下中诸大龙王。及其男女大小眷属。即出宫室至佉罗坻山。其山平坦广纵正等四万由旬。皆是先圣所游居处七宝具成。乃至难陀婆难陀王。亦舍住处至此山中。四大海中。所有龙王。及其眷属无量无边。伊罗跋龙王。善住龙王。龟龙王。阿那婆达多龙王。目真邻陀龙王。德海龙王。水德龙王。舍德龙王。乐德龙王。阿波那罗龙王。山德龙王。牛德龙王。伊罗跋多龙王。长臂龙王。长发龙王。净龙王。迦羯罗龙王。水[漂*寸]龙王。黑发龙王。金色龙王。舍拘龙王。念弥龙王。象龙王。利牙龙王。有行龙王。疑网龙王。长面龙王。赤眼龙王。乐见龙王。如是等阎浮提土所有龙王。其数八万并其眷属。乃至四万四千国土所有龙王。皆至佉罗坻山。北郁单越有二龙王一名无遍二名金身。是二龙王。与无量众及四万四千国土龙王。亦至此山。东弗婆提有二龙王。一名为月。二名婆私吒。是二龙王。与无量众生及四万四千国土龙王。至此山中。西瞿耶尼有二龙王。一名宝发。二名光发。及四万四千国土龙王至此山中。及四天下四生龙王。并其眷属亦至此山。是诸龙王其身皆如四寸药根。以嗔恚故身如须弥。时魔波旬。见如是等诸龙王已。告其眷属。谛听谛听。以我力故令如是龙从宫室出。至彼大山悉失势力。不能毁坏瞿昙沙门。

　　　　大方等大集经卷第三十三

　　尔时复有大臣名曰戒梯。即白魔言。大王。如是龙王为欲破坏释迦身故。集会一处各作是念。我今当以何等方便。坏瞿昙身。波旬答言。我有是事若审汝当往看。尔时大臣与百千万众生。欲往彼山。尔时如来从禅定起。坐于一面示现常身。大臣既见如来常身在摩伽陀国。见已即作是念。瞿昙沙门退失神通。将不于我生怖畏耶。欲于我所生大恶乎。我应先至彼瞿昙所。与共谈论。尔时大臣即与大众往至佛所。而说偈言。
　　汝身未度生死海　　云何当能度众生
　　瞿昙勿诳诸众生　　说言当得大涅槃

　　尔时如来。复以偈答。
　　我已得度生死海　　亦得永脱一切有
　　我以慈悲因缘故　　说言众生当涅槃
　　汝已于昔无量世　　发起无上菩提心
　　已曾供养无量数　　百千巨亿诸世尊
　　汝今定当得佛道　　云何言我诳众生
　　我今施汝大念力　　便可至心观本身

　　尔时大臣闻是偈已。即自观察过去本身。了了明见发菩提心。供养无量无边诸佛。见已即时心大惭愧。于如来前头面著地。忏悔作礼白佛言。世尊。我今已忆无量世中发菩提心。已曾供养无量亿佛。于诸佛所听受妙法。已得修行六波罗蜜。世尊。迦叶佛时有一比丘。说声闻乘我不思惟。便言是语非是佛语魔之所说。是人已发菩提之心行菩萨道。以是因缘。迦叶如来不授我记。我因是事生于魔界。受是身来。已经五万七千亿岁。世尊。我宁以是过去等身受地狱苦。终不退于菩提之心。佛言大臣。善哉善哉。若人以金如须弥山并七宝物。于无量世供养于佛。其福不如发菩提心。何以故。发是心者。乃是供养十方诸佛。尔时戒梯菩萨即于座上得如法忍。从坐而起头面作礼。绕佛三匝。以身上衣供养于佛。乃至四万四千大众亦复如是。时魔波旬。见其大臣及其眷属。已归依佛心生苦恼。牢闭门户却坐一面。尔时世尊。即为大众说三种慈。所谓生缘法缘无缘。如虚空目中之所宣说。尔时一切诸天龙王。悉皆集会佉罗坻山先圣住处。欲动不能欲行亦然。欲现大身而复不能。寻向难陀婆难陀王而作是言。大王。先者所作臭秽死尸。皆是波旬之所为也。是故令我悉来至此受是小身。若能归依魔波旬者。可得解脱。尔时伊罗跋罗龙王言。魔王今者丧失本心及其神足。云何当能救济汝等。尔时龙王或有归依四天王者。或有归依忉利天或焰摩天或兜术天或化乐天或他化自在天或梵天等。尔时海龙王即作是言。汝等不见释迦如来。一切贤圣人天杂类。大设供养而归依耶。尔时或有龙王。归依那茶仙人或马藏仙人。或归广仙人或光味仙人或跋伽婆仙人。归依如是等五种仙人。是五仙人悉得五通住于雪山。悉在光味大仙人所听受正法。光味菩萨。亦以种种无量赞叹。赞叹如来。尔时仙人悉闻一切龙王音声。闻已即白光味仙人。颇闻诸龙哭声不耶。答言已闻。大士。唯愿往彼救济其苦。光味答言。汝等可往我不得去。所以者何。今有大天。欲得闻受无缘慈故。时四仙人礼拜光味。往佉罗坻山而救济之。诸龙见已。即各举声求哀求救。仙人答言。我不能救。彼雪山中有一菩萨名曰光味。彼能救拔吾等不能。汝当一心求哀作礼。时诸龙王各自同声向彼作礼。尔时光味闻是声已。与无量诸天大众至佉罗坻山。龙王见已头面作礼。唯愿大士救我等苦。尔时光味菩萨知时已到欲说星宿。尔时大海龙王。白光味菩萨言。大士。是星宿者。谁之所说。谁作大星。谁作小星。谁作日月。何日之中。何星在先。云何满月。云何为时。如是星宿系属何天。性是何等。何轻何重。何善何恶。何食何施。谁造此昼。谁作此夜。影有几步。名曰为转。云何南转。云何北转。大士。汝于诸仙最为第一。唯愿具足分别解说。尔时光味菩萨。告诸龙王。大王。先过去世贤劫之初。旃陀延城。其城有王名无量净。正法治国。不贪欲乐常乐寂静才智聪达。王有夫人。欲心发动与王游行。在一林中贪心视王。即便妊身。是时夫人时满即生其儿。头耳项眼唇口悉皆似驴。余分似人。其母见已即生怖畏。掷之厕中身未至地。是时驴鬼于空接取。往雪山之中。瞻看哺养犹如生子。时雪山之中有甘美药。驴鬼采取以食是儿。是儿食已身则转异。有大光明福相具足智慧慈悲。以是因缘。诸天礼拜供养赞叹。为是儿故。于雪山中有诸种种药草果蓏。余相悉转唯唇似驴。是故名为驴唇仙人。于六万年受持禁戒常翘一足。一切梵天魔天帝释。大设供养而供养之。皆悉合掌。白驴唇仙人。欲求何愿唯愿语之。若我力能我当施汝。仙人答言。我今欲得了知星宿。为众人故心生怜愍。一切天言。若为怜愍一切众生。欲得知者愿当说之。仙人言。梵天。我实不解最初宿。说是星时。诸大龙王。于光味菩萨心生欢喜。尔时光味菩萨为诸龙王出微妙音赞叹三宝。又作是言。我今真实不能救拔汝等苦恼。唯有如来释迦之尊乃能救之。释迦如来为欲调伏诸众生故。于无量世能舍所珍。修习慈悲为救苦恼。尔时一切龙王男女大小至心念佛赞叹归依。南无世尊于众生中最为殊胜。一切法中心得自在。于诸法海已到彼岸。能救一切众生苦恼。施其安乐平等无二。怜愍一切能示正道惠施正眼。一切天龙之所供养。能受一切十方世界所有人天微妙供具。世尊。我今多受无量苦恼。唯愿慈悲少垂救拔。是诸龙王心念佛已。寻自见身如先无异。时光味菩萨语诸龙王。如来功德不可思议。为众生故于无量世修行具足六波罗蜜。说三慈悲调伏众生。说一切法无我无作。说阴入界四大烦恼。说烦恼性及众生性。说一切法无性无相。无碍无作无垢无净。无明无暗无取无舍。无行无住无一无二。阴入界等及以四大亦复如是。名第一义空。是故如来能调众生为无上尊。是故如来能拔汝等无量苦恼。

　　日密分中救龙品第六

　　尔时世尊告光味菩萨。善男子。汝今欲闻诸龙业不。光味菩萨白佛言。世尊。今正是时。唯愿演说。佛言。善哉善哉善男子。至心谛听当为汝说。尔时一切天人。以好香华妓乐幡盖供养于佛。尔时世尊与欲色界一切诸天无量声闻及菩萨众。从摩伽陀国趣须弥山。尔时梵天设七宝座以待如来。复有造作七宝街道。是时梵王作如是言。唯愿如来经涉此路坐我座上。尔时他化自在天。复以阎浮檀那宝造床及道。亦言。如来愿行此路坐我座上。尔时化乐诸天。复以天金造床及道。亦言。如来愿行此道坐我金床。尔时删兜术陀天。复以天银造床及道。亦言。如来愿行此道坐我银床。时夜摩天。复以琉璃造床及道。亦言。如来愿行此道坐琉璃床。时忉利天。复以真珠造床及道。亦言。如来愿行此道坐真珠座。时四天王。复以玛瑙造床及道。亦言。如来愿行此道坐玛瑙床。时四阿修罗。复以栴檀造床及道。亦言。如来愿行此道坐栴檀座。尔时世尊心怜愍故。化作佛像遍行六道。遍坐六座。以如来真身。处在梵王所设道座。一一化像皆有无量声闻菩萨。以为眷属。一一化像所有光明。犹如无量日月光明。是诸龙王见化像已。心生恭敬各作是言。今须弥山乃至如是千日月耶。难陀婆难陀言。如来世尊。与无量梵天趣须弥山。是其光明非日月也。汝等若欲得解脱者。应当至心专念如来。如来世尊已坏无明。是故今有如是光明。阿那婆达多龙王言。是光明者。是魔所有非佛光也。何以故。一切欲界属魔波旬故。是魔波旬能作是恶。波旬今者怜愍故能救如是诸龙王苦。或有说言。如此乃是化自在天。化乐天。兜率陀天。夜摩天。忉利天。四天王等。以怜愍故能救如是诸龙王苦。善住龙王言。是光明者。即是光味菩萨光明。以怜愍故救诸龙王苦。宝髻龙王言。是光明者。乃是出家剃除须发大德人光。以怜愍故救诸龙王苦。海龙王言。是光明者是如来光。何以故以怜愍故。如来世尊。于诸众生修一子想。能救众生一切苦恼。于无量世修行具足六波罗蜜。唯为救济一切众生无量苦恼。是故一切欲色界天。设大供具而供养之。尔时世尊告帝释言。憍尸迦。如我游此娑婆世界为化众生。如汝在于三十三天为度诸天。憍尸迦言。世尊。我今未有无边之智。云何说我能化诸天。世尊。是须弥山有无量天。无量梵天。无量鬼神。无量乾闼婆。无量紧那罗。无量迦楼罗。无量阿修罗。无量摩睺罗伽。无量诸龙。无量大仙。无量圣人。唯愿如来。以怜愍心化度如是无量众生。尔时世尊熙怡微笑。无量色光从其口出。青黄赤白玻璃杂色。遍照十方幽冥之处。胜无量亿梵天光明。无量亿数释天日月。能坏一切诸恶魔业。尔时世尊告帝释言。憍尸迦。娑婆世界所有诸山须弥为最。我亦如是。于诸众生最为第一。尔时一切龙王闻是语已各白佛言。世尊。唯愿怜愍救我等苦。佛言。诸善男子。汝等先当至心念佛。我当救之。尔时世尊告憍陈如。其音遍闻十方世界。憍陈如。一切诸法悉皆无常。一切诸法生住无常。何以故。生因缘故。一切因缘生法。即是苦也。若法生时即是苦。即是痈疮。即是有支。即是生老。即是生灭。憍陈如。眼即无常。若眼生者即是苦。即是痈疮。即是有支。即是生老。即是生灭。乃至意亦如是。憍陈如。若眼灭者。即是生老病死等灭。即是一切有支灭。乃至意亦如是。众生不知眼之生灭。是故流转在五道中。如来为断眼生灭故而演说法。亦为说苦断苦行法。是故如来是梵中大梵。天中大天。象中大象。是沙门中大沙门。婆罗门中大婆罗门。慈中大慈。悲中大悲。无上之尊为大丈夫。已到生死大海彼岸。最大福田无胜施主。其心平等为大法王。持大禁戒无上精进。善修梵行了知正道。为大导师通达余业。憍陈如。善知眼之生灭因缘故名如来。不了知故名为凡夫。云何不知名为凡夫。憍陈如。一切众生皆说有我。是故不见眼生灭相。轮转五道。憍陈如。有诸外道。说言见者名之为我。乃至知者是我。眼者即是我之因缘。乃至意者亦复如是。憍陈如。诸外道说眼喻于向。我者喻见。若如是者是名颠倒。何以故。所言见者即是和合。于和合中而生我想。是故颠倒。若言向喻于眼见喻我者。是义不然。何以故。向中见者。亦见亦闻。亦识亦触。眼不如是。是故见者不得名我。向虽久故见犹明了。眼若久故不得如是。我者名常。若我见闻我则无常。若无常者云何说我。憍陈如。众生以是颠倒因缘不见四谛。如来了是颠倒相故。名为正智。我者即是如来。若有能知如来我者。是人则能坏颠倒相。若坏颠倒则破魔业。若破魔业。是人则能救拔诸龙。憍陈如。是故我今能救诸龙。


　　　　大方等大集经卷第三十四

　　　　随天竺三藏那连提耶舍译

　　日藏分护持正法品第一

　　如是我闻。一时婆伽婆。在王舍城迦兰陀竹园。与大菩萨其数无量不可称计前后围绕。及余十方诸佛世界。无量无数不可思议阿僧祇。诸大菩萨声闻之众。地及虚空皆悉遍满。俱来集会前后围绕。复有十方无量世界帝释天王．梵天王．四天大王．诸大龙王．夜叉王．乾闼婆王．阿修罗王．迦楼罗王．紧那罗王．摩睺罗伽王。如是等无量无数不可称计俱来集会。复有欲界色界天龙．夜叉．罗刹．乾闼婆．阿修罗．迦楼罗．紧那罗．摩睺罗伽等。皆悉一心瞻仰如来。尔时世尊为诸大众说虚空目安那波那甘露法门四无量已。默然而坐。娑婆世界地及虚空。一切大众亦皆默然合掌向佛。唯悕如来甘露法雨而无厌足。犹如重病思遇良医。如在大闇思见光明。如溺大河思登彼岸。如遭急难思求依护。如是遍满娑婆佛刹地及虚空诸大菩萨及诸声闻。释梵天王摩睺罗伽王。乃至人非人等合掌默然。瞻仰法王亦复如是。尔时众中有一大梵天王。名曰功德莲华光。已于昔日供养无量无边诸佛。于诸佛所殖诸善根。于阿耨多罗三藐三菩提得不退转。系心缘法善修慈愍。即从坐起合掌向佛而说偈言。
　　大圣神通力　　能速遍诸刹
　　如心无所障　　光照十方国
　　巧说奢摩他　　尽智及方便
　　阿那波那念　　及四无量等
　　佛于三界中　　生死际已舍
　　净慧悉满足　　胜人天修罗
　　已离于爱缚　　度疑到彼岸
　　了知诸菩萨　　现证于佛法
　　众生心乱故　　堕在生死河
　　如盲无所见　　常为苦所没
　　远离善知识　　不闻清净法
　　轮回生死中　　为诸结所缚
　　佛度生死海　　慈悲故说法
　　为烦恼众生　　断生死罗网
　　爱为烦恼本　　诸众生染著
　　能仁巧分别　　令尽生死际
　　以痴爱因缘　　不修诸功德
　　若能断之者　　六根皆寂灭
　　大慈牟尼王　　悲心为说法
　　闻已除痴爱　　获甘露涅槃

　　尔时佛告功德莲华光大梵天王。而说偈言。
　　过去修诸度　　今亦如是行
　　不乐声闻乘　　及辟支佛地
　　复有诸众生　　数起嗔恚心
　　及念二乘等　　是则为障碍
　　以是诸障故　　退失于佛法
　　不起是障者　　得佛法满足
　　有四生众生　　俱来至此刹
　　非唯爱欲身　　非尽念不净
　　是中大智人　　能行菩提道
　　已曾久修习　　定忍总持等
　　能守护诸根　　正念加趺坐
　　安住自境界　　佛当为汝说
　　乐五众众生　　为说不净法
　　令断于系缚　　七菩提分满
　　我无嫉妒心　　怜愍故为说
　　菩萨闻此法　　不舍菩提心
　　十方一切佛　　已曾住此刹
　　昼夜常加护　　令佛法久住
　　汝等诸菩萨　　愍此刹众生
　　常生欢喜忍　　令我法久住
　　我说声闻法　　为断贪欲心
　　示五阴诸入　　及十八界空
　　十三奢摩他　　及毗婆舍那
　　能断难断爱　　是人得清净
　　显说无漏行　　声闻四真谛
　　怜愍众生故　　为令法久住
　　说此四谛法　　令度生死海
　　复告诸菩萨　　汝等莫生疑
　　佛当为汝等　　广说菩萨行

　　尔时此娑婆世界中。所有众生在佛会者作如是念。如来今者。欲说声闻法。不说菩萨道。十方世界诸来菩萨复作是念。如来慈愍欲令我等于此世界修诸禅行。使三宝种不断绝故。于此刹中所有天龙夜叉罗刹乾闼婆阿修罗乃至人非人等。未信者令信。已信者令增进故。欲令一切众生悉受安乐舍诸疑悔。满足涅槃八正道故。令此佛刹有大福德。具足熏修众善法故。十方世界所有众生作如是念。娑婆佛刹福德吉处。我今恭敬尊重供养礼拜彼佛刹中诸菩萨等。各作是念。我今应当于此世界结加趺坐。各各入于种种胜忍陀罗尼门及诸三昧。放大光明利益安乐诸众生故。作是念已。即于此刹加趺而坐。入于胜忍陀罗尼诸深三昧。是诸菩萨或有经于百大劫中修菩萨行。有得无生法忍乃至十地。具足修习十八不共四无所畏等诸功德法。各以胜忍陀罗尼诸深三昧因缘力故。放大光明。其中或有光。如灯炬野火之明。有如释梵诸天大梵王光。又如一日之光。二三四五如是转倍。乃至百千万亿日光。此诸光明遍照三千大千世界。其中众生遇斯光者。身心安乐皆大欢喜。如人热闷入清凉池。是光能除众生三恶道苦。饥渴寒热种种诸病。及贪嗔痴邪见等患。乃至能令三界狱中所有恐怖厄难众生。令尽苦际。是时此刹诸众生等蒙光力故。咸共深心恭敬供养。尊重赞叹佛法僧宝。厌舍诸恶勤修善法。从是诸光乃至遍照十方。如恒河沙等诸佛世界净秽等刹。有佛无佛皆悉普照。犹如重夜幽闇之中忽有百千万亿日光俱时普照。此及他方恒河沙刹土。光明遍照亦复如是。尔时十方恒河沙等诸佛世界。有诸菩萨摩诃萨等。承佛神力于一念顷来至此刹。各在一面结加趺坐。是诸菩萨或有已经百千大劫修菩萨行。或有乃至具足十地。皆悉修习十八不共四无畏等诸功德法。各以善根福德力故。入深三昧放大光明。遍照三千大千世界。其中所有魔王龙王乃至人天。诸光明等皆悉不现。尔时世尊告诸声闻四辈等众。汝今应知。此诸菩萨摩诃萨等。大善根力入于三昧放此光明。遍照三千大千世界。又彼十方诸佛如来。曾于此刹作佛事已。而还本国今共加护。此诸菩萨摩诃萨等。令入禅定现神通力。为令现在及未来世三宝久住不断绝故。以是菩萨神通光明因缘力故。令诸天龙．夜叉．罗刹．阿修罗．迦楼罗．紧那罗．摩睺罗伽．人．非人等。未信者令信。已信者令增长。于正法中发大精进。如法修行自在无碍得不退转。乃至修学涅槃正道具足满故。是诸菩萨随所住处。于当来世是中皆应起立塔寺造作法堂。安置舍利经法形像。以种种七宝而修供养。所谓金银琉璃车磲马瑙颇梨真珠珂贝璧玉及上缯彩。种种衣服床榻卧具。种种幡盖袈裟法服。种种璎珞华香末香涂香烧香。作诸音乐礼拜供养。为令恐怖生死众生求涅槃道修功德故。尔时世尊作如是言。于未来世若有善男子善女人。于三宝所如是布施我悉受之。令彼众生于三乘中随其所乐得不退转。若复有人为供养故。或造一舍一僧伽蓝。经行之处布施园林。衣服饮食卧具床褥。种种汤药而供养之。或有建立讲读论堂经行禅室。于中布施奴婢田宅。象马车乘驼驴牛羊。种种诸物衣服卧具。及诸汤药资生所须。令持法比丘身心安隐。坐禅修道讲读论义。如法修行具足庄严。得胜自在涅槃道故。欲令佛法久住于世故。舍如是等种种诸物。我于尔时与诸菩萨及声闻众皆悉受之。若未来世有善男子善女人。为供养三宝故。能舍如是种种诸物。建立讲读论堂经行禅室。给其所须。我悉知见而生随喜。与诸菩萨及声闻众同共受用。何以故。为令是等得大果报。于三恶道得远离故。随其所欲于三乘中得不退转。乃至各于三乘而般涅槃故。又善男子善女人。以如是等种种诸物供养因缘故。于未来世当获二利。何等为二。一者法利。二者财利。随所生处资财具足宿习因缘故。是诸物不生悭吝悉能舍施。为欲供养比丘比丘尼优婆塞优婆夷故。随其住处。或在山林树下阿兰若处无愦闹声。堪可坐禅系念之处。建立塔寺房堂静室。随彼所须皆能给施。是比丘等受彼施已如法行故。天龙夜叉随其所在皆悉拥护。
　　尔时佛告诸比丘言。汝等当知。十方诸佛已曾于此娑婆世界。入深禅定现大神通。破坏魔王及诸龙等。慈愍众生故演说妙法。为令三宝久住世间。各于此土作佛事已归还本国。尔时如恒河沙等诸佛世界。有无量无边阿僧祇菩萨摩诃萨。欲见于我礼拜供养。听闻正法及受持故。复为闻说虚空目修多罗四无碍法。各于他方来集此刹。慈悲怜愍诸众生故。入于禅定现大威力。破坏魔王及诸龙等。欲令此土诸众生辈供给供养施其所须修诸功德。于三乘中得解脱故。是未来世有善男子善女人。信心清净为欲供养如法修行诸比丘故。或舍家宅园林田地奴婢乃至资生种种所须。
　　尔时若有破戒比丘。受他所舍乃至一华一果。是恶比丘以愚痴故。受他净心所施诸物获大恶报。于现在世得四恶报。何等为四。一者恶名远闻流布十方。二者父母师长兄弟眷属。奴婢亲戚皆悉离散。三者获大重病卧粪秽中。恶报。相现痛苦而死。四者衣钵坐具所有资财。悉为五家之所分散。是名四种恶报。于未来世复获四种大恶果报。何等为四。一者身坏命终堕大地狱。二者于地狱中久受勤苦。地狱终已复生畜生饿鬼道中。得无手足报。居在旷野无水之处。经百千万岁具受辛苦。三者从彼命终生毒蛇中。得无眼报经无量岁唯食于土。四者于彼命终得生人中。堕五浊世不值诸佛。于彼世中虽得人身。常无眼目亦无手足。住在旷野唯食世间所弃秽食恒不充足。不得与人同共住止。从彼命终复堕地狱。于三恶道难得免出。何以故。彼善男子善女人。净心舍施田舍园林衣服汤药种种诸物。唯欲供养如法比丘。然破戒者受他所施唯欲供身。不与如法持戒比丘。以是因缘获如是罪。又破戒者久处生死具受诸苦。虽得人身不值佛世。所以者何。诸佛如来不可思议难可值遇。彼破戒者。断灭法母不求精进。不用见闻佛法僧故。以是因缘不值佛世。彼恶比丘于当来世得如是等大恶果报。
　　尔时大德伽耶迦叶。闻此语已悲泣雨泪而白佛言。世尊。如我解佛所说义者。宁处地狱具受众苦。终不受此破戒身也。所以者何。虽得此身而复出家。为衣食故具犯禁戒受他净施。获如是等种种苦恼。佛言迦叶。如是如是如汝所说。宁处地狱受种种苦。不受人身起如是等破戒罪业。何以故。地狱罪毕更不造新故。业尽已便于苦报而得解脱。迦叶。诸身之中人身难得。得人身已值佛出世复难于是。虽值佛世出家受戒是最为难。所以者何。得受戒已如法修行能尽苦际。断诸漏结而得解脱。是净信心善男子善女人。若刹利婆罗门毗舍首陀。欲供养净行持戒比丘。以其具足福德善根故。或舍家宅园林静室奴婢象马牛羊等物种种资生。以为常住僧业。令彼比丘身心安隐集善根故。是愚痴比丘毁犯净戒舍诸善根。远离静念专为非法。彼善男子等而不供养。以是因缘衣服卧具资生所须皆不充足。便作是言。我大智人堪可受彼所施诸物。或假檀越豪强势力。夺他如法比丘所受诸物。唯自供身以为私用。言是己有此非僧物。彼愚痴人造是罪故。于当来世受如是等诸恶果报。
　　尔时频婆娑罗王白佛言。世尊。若善男子善女人。若刹利婆罗门等。欲供养如法比丘故。舍彼田宅园林种种诸物资生所须。是破戒者夺他所受唯自供己。以是因缘获如是等大恶果报。若在家人夺彼持戒行法比丘如是布施种种资生。而自用者。是诸人等得几许罪。佛言大王。不须问此得几罪报。王复白佛。若未来世有刹利等。以种种诸物施与持法比丘。以是因缘诸比丘等多有资生。是刹利婆罗门毗舍首陀。不信佛法及因果故又不畏罪。如是人辈夺而用者得几许罪。佛言大王。是诸人等夺他施故。当得无量大恶果报。若我具说重增彼罪。所以者何。是刹利婆罗门毗舍首陀。净心施彼行法比丘种种诸物。是比丘等多有资生。如是愚人犹彼痴驴。以不信故夺他所受种种施物而自供己。以是因缘故当得大罪。彼人若闻我说恶业差别种种果报。诽谤不信。如是愚人得二种罪。一者夺他所施。二者于我所说诽谤不信。时频婆娑罗王复白佛言。世尊。唯愿说之。唯愿说之。于当来世若刹利婆罗门毗舍首陀四种姓中。有信佛法深识因果怖畏罪者。闻佛所说初中后善义味甚深。纯备具足清净梵行。如是之人闻已能信。如法修行作诸功德。复为供养行法比丘故。舍种种诸物给其所须。若有破戒比丘及愚痴人。夺彼持法比丘如是种种所受诸物。彼信心人方便拥护持戒比丘。终不令彼侵夺欺陵。频婆娑罗王说是语已。佛言大王。善哉善哉。快说是语。大王。于当来世若有刹利婆罗门毗舍首陀。为欲供养行法比丘故。或舍田宅园林奴婢象马衣服卧具饮食汤药资生所须。若有刹利婆罗门毗舍首陀。以不信故夺他所施。而彼愚人于现身中得二十种大恶果报。何者二十。一者诸天善神皆悉远离。二者有大恶名流布十方。三者眷属知识违背乖离。四者怨憎恶人同共聚会。五者所有资财悉皆散失。六者心狂痴乱恒多躁扰。七者诸根不具。八者睡卧不安。九者恒常饥渴。十者所食之物犹如毒药。十一者所爱之人悉皆离别。十二者共事之人常多斗诤。十三者父母兄弟妻子奴婢不信其言。十四者所有隐密覆匿之事。知识亲友共相显露。十五者所有财物五家分散。十六者常遇重病无人瞻视。十七者资生所须常不称意。十八者形体枯悴。十九者久受勤苦难得免离。二十者常处粪秽乃至命终。大王。是愚痴人于现身中得如是等二十种诸恶果报。命终之后堕阿鼻地狱一劫受苦。饥食铁丸渴饮融铜。用热铁鍱以为衣服。行住坐卧所受之物皆是火聚。六方炽焰更相通彻。彼诸罪人于阿鼻地狱具受如是种种等苦。从彼命终生末伽车驮饿鬼中。居在旷野无水之处。生便无眼。又无手足。四方热风来触其身。形体楚毒犹如剑切。宛转在地受大苦恼。脂髓膏流犹居热熬。魂神迷乱出大恶声。具受如是百千种苦经无量岁。然后命终生大海中受肉团身。其形长大满百由旬。然彼罪人所居之处。于其身外面一由旬。满中热水状若融铜。经无量百千岁受如是等种种苦恼。如地狱中等无差别。从彼命终于阎浮提旷野泽中忽然化生。形如肉团犹若大山。四方热风来烧其身。飞禽走兽竞来食之。经无量岁。尔乃命终还堕地狱。复经无量百千万岁备受众苦。然后命终生饿鬼中。乃至肉团之身。经无量百千岁。往反轮回具受众苦。其罪渐薄得出为人。生无佛国五浊刹中。从生而盲诸根不具。身形丑恶人不喜见。佛告频婆娑罗王言。大王。如是罪人于当来世。获如是等大恶果报。所以者何。是持法比丘如法行故。有信心者种种资财具足施与。彼恶比丘愚痴人等。夺而自用故获如是诸恶果报。
　　尔时频婆娑罗王。闻此语已悲泣雨泪而白佛言。世尊。我今宁受地狱等身。终不欲受是人身也。何以故。以此人等造是罪故。获如是种种大苦果报。尔时佛告频婆娑罗王言。大王。汝等诸王及刹利婆罗门毗舍首陀聚落主等。如今现在及未来世乃至法住。于是时中所有持法比丘。付嘱汝等应好拥护。若有信心善男子善女人。为供养行法比丘故。或舍种种资生杂物。汝好拥护。勿令非法比丘及诸恶人欺夺侵陵。若有恶人欺夺如法比丘所受信施。汝等应当如法治之。王白佛言。世尊。若有国王见彼非法比丘及诸愚人夺彼行法比丘所受信施。不如法治者当得几许罪报。乃至刹利婆罗门毗舍首陀聚落主等。见此非法比丘及诸愚人侵夺行法比丘所受信施。当得几许罪报。佛告大王。我今问汝。随汝意答。除诸佛如来所有功德。一切声闻及辟支佛所有福德。若有一人具足成就如是等大福德聚。是人福德是为多不。王言世尊。如是如是。是人福德甚多甚多。佛言大王。如彼一人所得福德。如是一切众生各皆备足是等功德。若有恶人于彼一切有福人所。割其手足耳鼻生挑其眼。如是恶人得几许罪。王闻此语悲泣哽咽不能自胜。佛言大王。何以不答。时王闻已犹复悲泣。而白佛言。世尊。如是愚人所获罪报。无量无边阿僧祇不可称计。乃至算数譬喻所不能及。世尊。若毁坏一人具上福者。手足耳鼻生挑其眼。其罪大多不可思议。何况毁坏一切具是福者。佛言大王。如我现在及未来世乃至法尽。于其中间若有信心善男子善女人。俱舍如是资生所须田宅园林象马奴婢衣服卧具汤药等物。施与行法比丘。若非法比丘及诸愚人夺彼所施。是刹利婆罗门毗舍首陀聚落主等。见此非法恶人不如法治者。获大重罪复过于彼。
　　尔时频婆娑罗王白佛言。世尊。如是国王治国之事。甚难甚难。何以故。彼放逸王等不如法治。是非法恶人获如是罪。若有国王及刹利等不放逸故。拥护是等持法比丘。若有信心檀越施彼所须。若有非法恶人侵夺欺陵。当如法治者得几许福。佛言大王。如上所说具福诸人。若复有人有大势力。禁闭狱中具受饥渴无量苦恼。若有一人具足大力。胜于前者出彼狱中。尔许诸人悉令解脱。经于百年四事供养。衣食汤药种种所须无不备足。佛言大王。彼有力人得几所福。王白佛言。世尊。彼有力人所得福德。不可思议不可称计。乃至算数譬喻所不能及。佛言大王。彼刹利婆罗门毗舍首陀及聚落主等。如今现在及未来世乃至法住。是诸人等如法治彼非法比丘及愚痴人故。所得福德复过于彼。若复有人于今现在及未来世乃至法欲灭时。若有信心善男子善女人。具舍种种所须施彼行法比丘。若有非法恶人侵夺欺陵。若复有人方便教化不令侵夺。语言。汝等今者。若不随教当治汝罪。如彼恶人随其教诲止彼欺心。不复侵夺持法比丘所受信施。是刹利乃至聚落主等。所得福德甚多甚多。王复白佛言。世尊。若有乃至一比丘能如法住所有诸物。若有恶人欺陵侵夺者。我等刹利及婆罗门乃至聚落主等。不如法治当获大罪。是一比丘所有资生。彼非法恶人有侵夺者。我等刹利乃至聚落主等。如法拥护不令彼人侵夺欺陵。乃至如法治之获大功德。佛言大王。不如汝所说。所以者何。于我法中有诸比丘。假令如法始从一人乃至四人。我不听受彼田宅园林象马车乘奴婢等常住僧物。若满五人乃可得受。若在僧伽蓝中或阿兰若处。持法比丘在中止住。鸣钟集僧和合布萨羯磨等事。房舍床榻卧具汤药同共受用。乃至百千众僧在一伽蓝若阿兰若处。鸣钟集僧和合布萨。房舍卧具衣服汤药同心受用。而不贪著亦不系念。不如其驎陀鸟贪著诸肉。食尽乃止终不中舍。持法比丘则不如是。初中后夜减省睡眠。精进诵经坐禅修道。背舍生死向涅槃路。如是比丘不称他短不说己长。谦下卑逊不自憍高。衣食知足头陀精进不放逸行。系念思惟心不驰散。于一切众生起慈悲心怜愍覆护。大王。如是僧中有劫夺者获大罪报。守护饶益得大功德。复次大王。随其所在若僧伽蓝或阿兰若处。有五比丘止住其中。持戒不破清净具足。乃至于小罪中生大怖畏。如佛修多罗中所说空行。若自读诵。教他读诵。不诽谤他不说他过。不称己长谦下自卑。不生憍慢嫉妒之心。慈悲怜愍一切众生。求解脱道出生死海。如是众僧。若在伽蓝或阿兰若处。鸣钟集僧和合受用。常住僧物乃至汤药。若复有人如法供养获大功德。劫夺侵陵得大罪报。大王。是五比丘。精进持戒惭愧具足。于小罪中生大怖畏。行头陀法住四圣种。如是众僧所有福德犹若大海。即是世间天人阿修罗中最上福田。能令一切众生离诸苦恼而得涅槃。何况十人二十三十乃至百千。若有信心刹利婆罗门毗舍首陀。为供养故鸣钟集僧。是僧集时其中或有非法比丘若多若少。共如法比丘同处集者于是众中乃至有五比丘。持戒清净具足惭愧。于小罪中恒生怖畏终不毁犯。如是众僧大修精进。弃舍世间所有诸事。惟希出世涅槃之道。所有功德无量无边。是大福田。应受世间天人供养。是故大王。汝等应好拥护如法安置。供给所须勿令乏少。若有非法之人欲相欺陵轻心毁辱者。汝好护持勿令是等侵扰之也。频婆娑罗王白佛言。世尊。我于今者欲有所问惟愿听许。佛言大王。随汝意问。王白佛言。世尊。若有破戒比丘。得与如法众僧和合共住。受彼上妙衣食卧具资生所须乃至汤药不。佛言大王。我今问汝。随汝意答。如王国中群臣百官乃至亲属。如是之人若一若二乃至众多。犯王国法合其重罪。王时嗔怒方欲刑戮。王于尔时设于大会。歌舞作乐欢乐集时。是犯罪人得在会次同食歌舞欢娱作乐不。王白佛言。如是之人不得在会。乃至不令与我相见。何况共受集会欢乐。佛言大王。如是如是。若有比丘破戒犯罪。实非沙门自言是沙门。实非梵行言我梵行。如是之人犹如盲人。于生死中流转退没。大王。如是之人于三世诸佛法中具犯禁戒。以是因缘诸佛如来之所弃舍。非佛弟子是魔眷属。常趣恶道不堕僧数。不得在如法僧中行住坐卧同受房舍卧具资生诸物。乃至糠[麩-夫+孚]亦不得受。何况得受众僧上妙供具资生所须。如是之人佛法之外众所弃舍。频婆娑罗王白佛言。世尊。是破戒比丘不得与如法众僧和合共住同受种种衣食卧具汤药等物。世尊。是破戒人有何等行类相貌而可得知。佛言大王。是破戒相初未现时难可了知。何者是破戒初相。所谓不乐供养三宝和尚阿阇梨。亦不信重四圣种法而不修习。又不修行三十七助道法。是名破戒初相。心贪利养无有惭愧。与诸俗人以为亲友。称赞己德以自贡高。轻蔑诽谤毁呰他人。心不乐说正法之言。唯喜好谈无益之语。专行魔业恼乱众僧。他说一言十语加报。纵心荡逸终不相下。犹如恶狗。复似飞乌众声乱鸣唯欲求胜。虽复出家处在众中。谄曲虚伪专行刺毒。又如商人持种种物在道而行逢彼恶贼。是破戒人为沙门中贼。又似猕猴粪涂身已搪突于人。在于众中犹如俱兰吒华无色无香。心不和合恒出诤讼之言。常贪利养名闻等事。乐恶比丘及诸俗人以为伴侣而共谈语。是诸比丘乃至未盗众僧田宅园林奴婢象马驼骡牛驴。如是等物难可了知。是名破戒初相。若盗如是等物是名破戒等相。是相出已失比丘法。是波罗夷非沙门。不得与如法众僧同共止住。应当摈出。众告大王。是持戒比丘。宁与旃陀罗同共止住。不与破戒之人同住居止。如树枯朽火从内起。根本既烧枝叶亦尽。破戒比丘亦复如是。以破戒火烧诸功德。善根果报悉尽无余。于未来世堕三恶道。远舍慈悲而行魔业。譬如厕溷不可为净。谤诸贤圣断三宝种。法海干竭坏正法城。诳惑施主恼乱清众。如法比丘僧和合时违诤不随。彼破戒比丘盗僧物因缘故。国主刹利婆罗门毗舍首陀乃至若男若女一切施主等。虽舍所须空无所得。失人天路堕恶道中。是故大王。汝等当知。彼破戒人无有惭愧。以劫盗心取彼僧物以为己有。是如法比丘随其住处。若在林中或在伽蓝。不应共住应生慈愍。方便示教遣令出众。语言。长老汝等不应住此。如是三谏。是破戒人若去者善。若不出众如法比丘不得嗔骂。应告国王刹利婆罗门毗舍首陀及有势力者言。此有比丘不如法行恒相扰乱。不令我等安心行道。惟愿捡挍勿令侵恼。而彼国王刹利乃至聚落主等。应当治之驱逐令出。若彼刹利王等取彼破戒比丘饮食财物而不驱遣者。如法比丘亦不应嗔。莫贪住处及资生等。默然舍去更求余处无难之所。若在山林窟中。或阿兰若地。随其静处就彼而住。频婆娑罗王闻此语已。悲啼号泣而白佛言。世尊。刹利婆罗门毗舍首陀乃至聚落主。为衣食资财故护彼破戒比丘与其势力。令此如法比丘舍其住处。以是因缘于当来世堕大地狱受无量苦。于三恶道轮回往反难得免出。于未来世有无量无边恒河沙等诸佛出现于世。具大慈悲入生死中度苦众生。而不能令彼等国王刹利婆罗门及聚落主舍恶趣报得人天身。何以故。不受如法比丘语故。又不供给供养故。受如是等大罪果报。佛言大王。于当来世诸国土中有信心刹利婆罗门毗舍首陀。为供给供养如法比丘因缘故。若造伽蓝静处。或阿兰若处起立房堂。施与如法比丘。或舍田宅园林奴婢种种所须资生杂物乃至汤药。以如是供养因缘故。彼诸施主于当来世。或生刹利婆罗门大姓等家。六欲诸天乃至有顶。或生他方净佛世界值佛闻法。不久当得阿耨多罗三藐三菩提。若复有人于我法中。为求福德涅槃道故。应当供养供给如法比丘。尔时频婆娑罗王白佛言。世尊。是诸比丘虽犯破戒初相。然未盗僧物。如是之人。云何不得与如法比丘同共住止同饮食衣服等和合受用。佛言大王。我今问汝。随汝意答。若王眷属大臣宰相。犯王国法造种种罪。唯不合死有刑流者。如是之人。王若设会歌舞作乐大集之时。得在会次同受饮食共欢乐不。王白佛言。世尊。如是之人尚不欲见。何况得在会所同受欢乐。尔时佛告王言大王。若有富伽罗具造诸恶。于三恶趣不能勉离。如是之人受他田宅园林象马车牛资生之具。如此之人非佛弟子。非沙门非释子。于三世佛法中是大罪人。不得与行法比丘乃至和合少时共住同受衣服卧具饮食汤药。若有刹利婆罗门毗舍首陀及聚落主等。见破戒人与持法比丘同住共受衣服等物而不驱遣。彼刹利等。是三世诸佛正法之中为大罪人。如是刹利婆罗门等。若不驱摈彼恶比丘。虽复更修功德种种布施。欲免此罪终不能灭。要必当堕阿鼻地狱。是故大王。若有欲得自利利他者。于彼破戒人所不应拥护。何以故。若有供养彼恶比丘。失人天善根断三宝种堕诸恶趣。若刹利婆罗门等。拥护行法比丘。不令彼恶比丘与共同住和合受用衣服饮食。是刹利等虽不布施修余功德。即是三世诸佛之大檀越。能持三世诸佛正法。是人命终生于他方净佛国土。不久当得阿耨多罗三藐三菩提。是故大王。汝等刹利婆罗门等。应当拥护供养供给行法比丘。乃至法欲灭时所有如法比丘。应当拥护供养供给。以是因缘能令三宝久住不灭。若不拥护如法比丘我法即灭。若法在世能令人天充满恶道减少。王言世尊。有何等人堪为知事守护僧物。供养供给如法比丘。佛言大王。有二种人堪持僧事守护僧物。何者为二。一者具八解脱阿罗汉人。二者须陀洹等三果学人。此二种人堪知僧事供养众僧。诸余比丘。或戒不具足。心不平等。不令是人为知僧事。

　　　　大方等大集经卷第三十四



　　　　大方等大集经卷第三十五

　　　　隋天竺三藏那连提耶舍译

　　日藏分陀罗尼品第二之一

　　尔时世尊共频婆娑罗王说是法时。东方过无量无边恒河沙等诸佛国土。有佛世界名无尽德。佛号瞻波迦华色如来应供正遍知明行足善逝世间解无上士调御丈夫天人师佛世尊。于今现在常说妙法教化众生。彼有菩萨名日行藏。仰观虚空见有无量无边阿僧祇菩萨摩诃萨众从东方来往趣西方。复见西方有大光明。是等菩萨寻光而去。尔时日行藏菩萨见此事已。即从坐起顶礼佛足。恭敬合掌白佛言。世尊。我见空中无量无边恒河沙等诸菩萨众。从东方来往向西方。复见西方有大光明。以何因缘有此大光。诸菩萨等寻光而去。尔时瞻波迦花色佛告日行藏菩萨言。善男子。西方过无量无边恒河沙等诸佛世界。彼有世界名娑婆具足五浊。其国有佛名释迦牟尼如来应供正遍知明行足善逝世间解无上士调御丈夫天人师佛世尊。于彼世界召集大众。以方便力广说三乘。论议法门教化众生。为令法母久住故。为令三宝不断绝故。为令法行常住故。为令魔王失势力故。为建立法幢故。为令正法久住故。以是因缘诸菩萨等集彼世界。十方诸佛已于彼处说宝幢陀罗尼竟各还本土。今释迦牟尼佛。复于彼界为诸菩萨摩诃萨大阿罗汉一切大众。演说三乘四无碍智四梵天行及四摄法。娑婆世界地及虚空大众充满。咸皆渴仰乐闻佛说。何以故。彼佛如来所说妙法犹如甘露。一切听者心无厌足。又以彼佛本愿因缘。十方佛刹诸菩萨众皆集其土。彼诸菩萨或有百劫修行者。乃至一生补处者。有于十八不共法中自能修习不由他悟者。有得自在无碍智慧方便具足者。是诸菩萨既集彼已一切皆坐。以自善根方便力故入于三昧。入三昧已身放光明。有菩萨光如一灯者。有如山上烽火者。有如一日十日百日千日光者。有如无量千万日光明者。以彼菩萨力故。于大集所遍覆三千大千世界。为欲令彼娑婆世界福德庄严。四大滋味地转增胜。众生受用增益身力。得四念处得大精进。远离悭贪能行布施。如净佛刹诸众生等以是因缘诸菩萨众各各端坐。以自善根力入诸三昧放大光明。复有十方诸佛刹中菩萨摩诃萨未来集者。从禅定起见大光明。亦欲往诣娑婆世界。见释迦牟尼佛及大集众。恭敬礼拜听受妙法。欲闻日藏法行坏龙境界焰品一切众生恶业尽陀罗尼故。诸菩萨等欲集彼处。以自善根力入种种三昧。汝今亦可从禅定起诣彼世界。善男子。彼佛世界诸众生等。有种种恶多诸渴爱。为诸烦恼之所系缚。犹如厕猪乐处不净。诸女人等身体丑陋自谓端正。犹如醉人不自觉知。种种臭秽自言清净。两舌恶口远离实语。常乐淫欲行非梵行。实大愚痴现智慧相。心大悭贪现能施相。心怀谄曲虚幻不实现质直相。于他善事心生妒忌。口言赞美心怀嗔嫉现慈忍相。常乐破坏现和合相。邪见偏多现正见相。彼土众生有得禅定获身通者。或有具足得五通者。或有久修四禅定者。如是智慧丈夫为诸女人之所惑乱。心随染著为欲所使犹如僮仆。于一念顷退失是等诸妙功德当堕恶道。以诸女人恶因缘故得如是罪。善男子。彼佛世界有如是等种种诸恶。汝今颇能往彼国不。我欲与欲。善男子。彼释迦牟尼佛。说日藏法行坏龙境界焰品尽一切众生恶业陀罗尼。我今说欲。所谓四谛顺忍陀罗尼汝可持去。此陀罗尼有大势力有大利益。能除一切欲贪色无色贪。能除我慢大慢增上慢。能除一切不净资生。能除一切恶贪种种戏笑及诸歌舞无利益事。能尽一切我见。一切边见一切疑。一切戒取。一切常见。一切断见。一切众生见。一切障碍见。一切逋沙见。一切富伽罗见。一切作者见。一切受者见。一切色见。一切声见。一切香味触见。一切四大见。一切生见。一切灭见。一切法见。此四谛顺忍。能如实知色阴乃至识阴。能知十二入十八界。知已能舍。此陀罗尼能照诸法。悉能现见诸涅槃道。何以故。彼界众生甚大愚痴如生盲人。此四谛顺忍一切法常住藏不可思议法门。能断一切恶见。能得一切自在。能破魔王境界及魔伴党。能破魔事及他境界。悉能降伏一切外道。能怖一切诸恶毒龙。能令一切诸天欢喜。能令善夜叉皆得安隐。能怖诸恶阿修罗迦楼罗。能令紧那罗心生欢喜。能令摩睺罗伽生大怖畏。能令刹利生大信心。能摄婆罗门令住佛法。能令毗舍生大信心。能令首陀罗生欢喜心。能断一切妇人贪欲。令多闻人生大欢喜。令坐禅人心得安隐。能却一切种种恶事及诸斗诤。能除饥馑及夭横死。能除外贼恶风恶雨恶兽瀑水非时寒热枯涩苦辛恶草等物。能令法母常住不断。能建三宝。佛法欲灭生大怖畏能令不灭。怖畏众生能施无畏。能生尽智觉无生智。能破一切无明闇障。能除一切生死苦担。尔时世尊即说咒曰。
　　[口*寫]绖咃(一)婆裔婆野波履婆隶(二)婆醯婆诃波履婆隶(三)必利洟(他地反)仳必利洟(他地反)鼻波履婆隶(四)阿捭阿跛波履婆隶(五)低誓低[禾*土]波履波隶(六)末隶末逻波履婆隶(七)却偈(其隶反)却伽(其个反)波履婆隶(八)阿卢翅阿卢迦(其可反)波履波隶(九)萨他迷(芒闭反)萨他么波履婆隶(十)曷罗誓曷罗(厘可反)[禾*土]波履婆隶(十一)徙隶徙逻波履婆隶(十二)伽迷伽么波履婆隶(十三)阿蒱婆阿蒱婆波履波隶(十四)罗么罗罗么(十五)罗谜(芒闭反)罗么(十六)曷罗剆(勒可反)曷罗逻(十七)何啰罗何啰罗么(十八)[月*坒]踏[(口*皮)/女](蒱么反)攘娜复[多*頁](登我反十九)伽逻弥复[多*頁](登我反二十)揭逻磨波履婆隶(二十一)斫刍揭逻醯斫刍揭逻诃波履婆隶(二十二)输嚧呾啰揭逻醯输嚧呾啰揭逻诃波履婆隶(二十三)伽罗娜揭逻醯伽罗娜揭逻诃波履婆隶(二十四)什婆揭逻醯什婆揭逻诃波履婆隶(二十五)迦(居佉反)耶揭逻醯迦耶揭逻诃波履婆隶(二十六)么娜揭罗么那揭逻诃波履婆隶(二十七)馺跛曷利舍揭逻醯馺跛曷利舍揭逻诃波履婆隶(二十八)鞞[多*頁]娜揭逻醯鞞[多*頁]娜揭逻诃波履婆隶(二十九)怛履瑟那揭逻醯怛履瑟那揭逻诃波履婆隶(三十)忧波陀那揭逻醯忧波陀那揭逻诃波履婆隶(三十一)婆[(口*皮)/女]揭逻醯婆[(口*皮)/女]揭逻诃波履婆隶(三十二)阇帝揭逻醯阇帝揭逻诃波履婆隶(三十三)[禾*土]啰摩啰娜揭逻醯[禾*土]啰摩啰娜揭逻诃波履婆隶(三十四)独佉珊多跛揭逻醯独佉珊多跛揭逻诃波履婆隶(三十五)阿啰波逻踏陛[禾*土]揭逻醯阿啰波啰踏陛[禾*土]揭逻诃波履婆隶(三十六)阿跋[多*頁]鞞婆[多*頁]写(三十七)阿跋啰摸跛么娑卸(思夜反)鞞也(三十八)毗尼跋阿利(三十九)弥也曷啰舍(四十)萨鞞伽羯帝莎波诃(四十一)
　　善男子。此日藏法行坏龙境界焰品尽一切众生恶业陀罗尼欲四谛顺忍。汝可持往娑婆世界。问讯释迦牟尼佛作如是言。东方过无量恒河沙佛刹。彼有世界名无尽德。佛号瞻波迦华色多陀阿伽度阿罗诃三藐三佛陀。今现在说法。彼佛如来令我送欲并问讯释迦牟尼佛。少病少恼气力安乐。及诸弟子悉安隐不。闻佛说法如教行不。彼释迦牟尼佛已能破坏一切魔王境界一切龙王境界。独超众圣转妙法轮。但彼五浊诸恶众生障碍未尽为是等故我今说此日藏法行坏龙境界焰品一切众生恶业尽陀罗尼欲。此四谛顺忍陀罗尼有大威德。若有人能受持读诵得大势力。尔时日行藏菩萨摩诃萨作如是言。我已受持此陀罗尼得大势力。能向彼国具足宣说。但彼世界有诸恶事我甚怖畏。何以故。我向亲闻佛口所说。彼土众生多诸贪欲如生盲人。诸女人等多诸奸谄诳惑于人。实不端正自言端正。实大愚痴现智慧相。能令众生迷没贪著。乃至久修禅定得五神通。诸智慧人于一念顷。为诸女人之所惑乱。退失是等神通智慧一切善根。堕大地狱。彼诸众生有如是事故我怖畏。时瞻波迦花色佛闻此语已。告日行藏菩萨言。善男子。汝今不为自身得力自身安乐。当为利益一切众生故往彼宣说。
　　尔时瞻波迦花色佛。告日行藏菩萨言。善男子。彼娑婆世界释迦牟尼佛大集众中。有一优婆塞名毗摩罗诘。是汝身不。时日行藏菩萨默然不答。尔时世尊复更问言。善男子。何故默然。如是三问然后乃答。作如是言如是如是。我于彼刹为欲教化诸众生。故名毗摩罗诘。彼诸众生皆谓。我是优婆塞毗摩罗诘世尊。我于无量阿僧祇诸佛刹中。为化众生作种种身。或于余刹作梵王身。或作帝释。或作炎摩．兜率．化乐．他化自在天王等身。复于余刹。或作龙王．阿修罗王．迦楼罗王．紧那罗王．摩睺罗王如是等身复于余刹或作声闻辟支佛身。或作人王．刹利等身．婆罗门身．长者身．女人身．童男身童女身。复于余刹或作畜生身．饿鬼身．地狱身。世尊。于此刹中有八十百千诸菩萨等。同众禅定行住坐卧未曾舍离。是等菩萨见我欲往娑婆世界皆乐随从。欲见释迦牟尼佛及大集众。礼拜供养并欲听法。而诸菩萨有初行者其心未定。而彼世界多诸恶事。是等菩萨或生贪染。恐于彼处近恶知识心生颠倒。我甚怖畏。尔时瞻波迦华色佛。告日行藏菩萨言。善男子。勿怖勿畏。今为汝等一切菩萨说离受不共行。法无相处行。调伏地行。解脱之行。到有海岸行。三宝性久住不尽行。大慈大悲行。一切智解脱行。坏四种魔降外道行。尽智无生智行。尽一切作业一切寿命阴行。善男子。今为汝说日眼莲华陀罗尼。此陀罗尼能令众生厌离生死三有牢狱。得无相三昧解脱门苏息处。得无相三摩跋提。舍最后一念身智而入涅槃。善男子。若有人能一心听受此日眼莲华陀罗尼。是人所有一切贪欲及诸烦恼皆悉微薄。舍身之后七返生天得宿命智。不为欲染而得圣道。一切诸天皆乐供养。天上寿尽复得七返生于人中。虽处欲界不为欲染。即于人中得成圣果。常为一切礼拜供养。善男子。若有得闻此陀罗尼。乃至七遍一心善听者。此人命终七返生天。获得五通为诸天师。一切诸天皆悉礼拜恭敬供养。天上寿尽七返生人。得五神通为人中圣师。一切天龙夜叉乾闼婆阿修罗等皆悉供养。善男子。若有人能于天众中。七遍宣说此莲华陀罗尼。一切诸天及天女等能一心听。皆离五欲乐修禅定。若有人能于国王所或刹利婆罗门毗舍首陀等众中。七遍宣说此陀罗尼。如是等众能善听者即得出家。若有女人得闻此咒一心善听。七日七夜不念余事专心诵持。舍此身已得转女身。随所生处能薄贪等一切烦恼。于阿耨多罗三藐三菩提无有退转。乃至得证大般涅槃。终不更受女人之身。除化众生自愿受身。善男子。若有诵此莲华陀罗尼七遍。咒诸药草用涂鼓贝。若打若吹随其音声所至之处。一切咒咀一切厌蛊。一切毒药一切符书。一切谄缚淫欲烦恼不能为害。善男子。我今说此大力日眼莲华陀罗尼。即说咒曰。
　　多绖他(一)徙陀么帝(二)毗卢迦(基我反)么帝(三)[嘌-示+土]隶(四)羁(居离反)[多*頁](丁可反)矣利师(五)沤制(六)苏楼沤制(七)佛地(徒纸反)毗佛地(徒纸反八)摩诃佛地(九)郁奴摩提(十)郁奴摩爹(徒娜反十一)钵剆底筛(疏皆反)达腻(十二)阿罗伽摩芦婆(十三)阿啰伽度芦婆(十四)钵剆底筛达腻(十五)频豆频豆么底(十六)质吒质吒钵剆底筛达腻(十七)頞勒羁(居离反十八)旃陀罗提(十九)呵呵(虎我反)质[木*郅](竹几反二十)诃[多*頁]腻弭(二十一)诃[多*頁]迦(基我反)么鞞只(基犁反二十二)诃[多*頁]富娜曷啰婆[(口*皮)/女](二十三)曷啰栘(社奚反二十四)诃[多*頁]斫三刍(二十五)摩帝(二十六)诃[多*頁]毗么[多*頁]佛地(徒纸反二十七)诃[多*頁]夜奇离(二十八)诃[多*頁]毗三么揭离(二十九)诃[多*頁]三姥爹啰社裨(三十)诃[多*頁]鞞么[多*頁]曷啰誓(三十一)诃[多*頁]咥(呼旨反)[口*戒](呼计反三十二)诃[多*頁]者者帝(嘲隶反三十三)诃[多*頁]达么曷啰誓(三十四)诃[多*頁]蒱呼曷啰誓(三十五)诃[多*頁]跛社么帝(三十六)诃[多*頁]嚧伽曷啰舍弥(三十七)诃[多*頁]达么徒蜜帝(三十八)诃[多*頁]萨婆优波陀娜(三十九)若(如者反)茹若(如者反四十)毗社树竖(四十一)毗者社若若(如者反四十二)娑罗末伽(其我反)若若(如者反四十三)[嘌-示+土]沙案[多*頁](四十四)娑啰伽(其我反四十五)独[敲-高+(立/(可-一))]莎波诃(四十六)
　　善男子。此日眼莲华陀罗尼能干一切欲河能出一切苦海到于彼岸。汝当至心持此陀罗尼往彼世界。如从我闻至彼说之。何以故。彼佛世界有百千万种种魔事咒药蛊道。能坏众生所有善法。汝等若诵此陀罗尼。一切魔王内外眷属所作种种无量恶事。及上妙五欲不能侵恼。何况余人鄙陋秽欲而能为害。
　　尔时日行藏菩萨。与无量千万亿那由他诸菩萨等及无量百千那由他诸天及人白佛言。世尊。如来功德智慧辩才不可思议。大不可思议。最大不可思议。我等昔来未曾得闻如是坏欲大陀罗尼。说此语时众中八万四千天女。至心听受生大信心恭敬供养。即转女身得男子身。于阿耨多罗三藐三菩提得不退转。尔时瞻波迦华色佛。捉瞻波迦花鬘。告日行藏菩萨摩诃萨言。善男子。持此华鬘并日眼陀罗尼四谛顺忍陀罗尼。往彼世界供养释迦牟尼佛。此陀罗尼有大势力犹如电光。速能破坏一切欲事。能大利益能尽一切欲贪。乃至能除一切苦担。汝可持去问讯释迦牟尼佛。时日行藏菩萨于彼佛所默然受之。尔时众中八万菩萨。俱白佛言世尊。我等皆往彼娑婆世界。见释迦牟尼佛及大集众。礼拜供养听受妙法。佛言善男子。随汝意去。咸可一心作梵天像。形色长短威仪服饰往彼世界。尔时日行藏菩萨及无量百千那由他诸菩萨等。皆作大梵天像。形色长短威仪服饰等无有异。作此化已顶礼佛足。右绕三匝绕已复礼。礼已于彼界没。如一念顷即至娑婆世界。初入娑婆世界即以瞻波迦华。散释迦牟尼佛积至于膝。如是渐行往诣佛所。到佛所已顶礼佛足却一面立。当尔之时释迦如来。犹为频婆娑罗王宣说法行。
　　尔时南方去此娑婆世界。譬如有城方一由旬沙满其中。复有一人具大神力。担负而行尽一世界乃下一沙。过是数已有佛世界名袈裟幢具足五浊。佛号山帝释王如来应供正遍知明行足善逝世间解无上士调御丈夫天人师佛世尊。今现在说法。于彼众中有菩萨摩诃萨名曰香象。仰观虚空见无量无边阿僧祇菩萨摩诃萨众从南方来往诣北方。又见北方有大光明。见此事已。问山帝释王佛言。以何因缘诸菩萨等从南方来往诣北方。尔时山帝释王佛告香象菩萨言。善男子。北方过一由旬城沙满其中。从是北行。一沙为一世界。过是数已有佛刹土名曰娑婆。具足五浊有佛号释迦牟尼。于今现在为无量大众。以方便力广说三乘论议法门。为教化众生故。为令法母常住故。三宝性不断绝故。增长法行故。坏魔境界故。建立法幢故。十方诸佛已于彼刹说宝幢陀罗尼竟各还本土。今释迦牟尼佛复为诸菩萨摩诃萨大声闻众。宣说妙法。娑婆世界地及虚空。大众充满间无空处乐闻佛说。何以故。彼佛如来所说法要。言辞美妙犹如甘露。一切听者心无疲厌。善男子。汝能往彼娑婆世界听受法不。我今亦欲与彼佛欲。并说随顺空忍陀罗尼。此陀罗尼有大势力能大利益。能尽一切欲贪一切色贪一切无色贪。能尽一切我慢大慢增上慢。能生尽智能觉无生智。能裂一切无明闇障。能舍一切苦担。尔时世尊而说咒曰。
　　哆绖他(一)头摩帝头摩帝(二)恶踦(躯宜反)头摩帝(三)钵啰娑婆头摩帝(四)萨婆迦头摩帝(五)阿鞞却伽(其我反六)培鞞娜却伽(七)碎(苏骨反)朱却伽(八)阿[(口*皮)/女]摸诃却伽(九)阿娜涅也却伽(十)毗耶佛履帝却伽(十一)僧迂喽者却伽(十二)阿泥么却佉(十三)卢者那却伽(十四)尸弃却伽(十五)毗底(都履反)寐啰却伽(十六)郁刍么却伽(十七)坞啰却伽(十八)恶攲却伽(十九)耶婆么那却伽(二十)尤喽跛却伽(二十一)耶婆毗娘那却伽(二十二)斫刍陀妒却伽(二十三)耶婆么娜毗娘那陀妒却伽(二十四)必利洟陛(蒱比反)陀妒却伽(二十五)耶婆毗娘娜陀妒却伽(二十六)靼埵(都和反)履悉蜜驻跛萨他娜却伽(二十七)耶婆阿虱吒达奢阿鞞尼迦佛陀达摩却伽(二十八)独佉却伽(二十九)耶婆磨勒伽却伽(三十)毗婆哪毗[踣-口+(可-一)][(口*皮)/女](三十一)阿那娜娜(三十二)阿陛(蒱比反)娜娜(三十三)三姥陀剆娜娜(三十四)萨婆迦啰娜娜啰(三十五)萨婆僧萨他娜毗瞿跛娜娜(三十六)阿紧(吉因反)若(女我反)柘娜娜(三十七)叉(初诈反)婆叉(初诈反)[(口*皮)/女](三十八)伊犁伊儸(三十九)伊犁伊罗(四十)寐利莎波诃(四十一)
　　善男子。是名顺空陀罗尼。汝可持往娑婆世界教化众生。问讯释迦牟尼佛。尔时香象菩萨作如是言。我已受持此陀罗尼。得大势力得大利益。今欲往彼唯有一事心生怖畏。何以故。我亲从佛闻彼土众生多诸恶贪。乃至女人谄诈弊恶。令久修禅得五神通智慧之人于一念顷退失神通及诸功德。堕大地狱。故我今生怖。尔时山帝释王佛告香象菩萨言。善男子。譬如雪山以十三因缘。令虚空中有清凉风。以冷风故热恼皆除。一切河水悉皆清凉。善男子。如是久学无生忍智慧菩萨。以十三因缘防护身心。不生烦恼六根无热。不为无明河之所漂流。智慧之人能为愚人说无众生等法。令离痴缚除五阴重担。善男子。汝以十三种因缘。久学无生忍。何故而言我今怖畏。汝于余界或作梵天身教化众生。复于余刹或作摩醯首罗身教化众生。复于余刹或作帝释身教化众生。复于余刹或作那罗延身教化众生。复于余刹或作天身教化众生。复于余刹作夜叉身教化众生。复于余刹或作龙王身教化众生。复于余刹或作阿修罗王身教化众生。复于余刹或作转轮圣王身教化众生。复于余刹或作大医王身教化众生。复于余刹或作刹利身教化众生。复于余刹或作婆罗门身教化众生。复于余刹或现声闻身教化众生。复于余刹作大臣身教化众生。复于余刹作辟支佛身教化众生。如是无量刹中以种种色身。现化众生而作佛事。云何方言。我今怖畏。善男子。勿生怖畏。今为汝说无尽根大受记持心法行。一切智智坏四魔行。三宝久住行。坏一切毒龙境界行。尽一切众生恶业行。大慈教化众生行。大悲淳至入三恶道救拔众生行。于一切众生作欢喜心行。断一切众生恶见恶爱恶愿恶乘行。解脱一切众生地狱行。断一切女身得丈夫身行。说一切法阴无有尽行。断一切众生悭嫉行。得一切三昧神通无尽行。摄一切众生安置菩提道行。舍声闻辟支佛乘行。乃至说得无上最胜涅槃行。善男子。若有众生闻此无尽根授记法行生信乐者。彼人所有无量生死。恒沙业障众生障法障烦恼障。能障一切善根。未受未尽未吐者。如是等业皆悉灭尽。不受罪报不生恶处。唯除三事。何者为三。一五无间。二谤正法。三谤圣人。此三种罪必定受报。善男子。若有众生乃至一念。闻此无尽根受记陀罗尼。能至心听信受忆念生尊重者。彼人所有恒沙罪业不受果报。常乐修行一切善根。若行檀波罗蜜时。十方诸佛一切菩萨辟支佛大阿罗汉。皆以神力加护。是人得圣加故多饶财宝。以用布施不可穷尽。乃至能舍头目髓脑。远离嫉妒得平等心。于一切田心无优劣。亦复不见我能行施彼为受者。作是施时一切天龙鬼神阿修罗夜叉乾闼婆等不能为障。唯除三种。所谓五逆。诽谤正法。毁呰圣人。此三种罪。一切圣人神力不加故有障碍。若行尸波罗蜜时。常勤精进住忍辱中。得欢喜心得随顺心。怜愍众生犹如一子亦如己身。常为一切圣人之所赞叹。常为诸天释梵四王龙神夜叉人非人等。刹利婆罗门毗舍首陀。礼拜供养得圣力加。心不自高亦不毁他。亦复不乐多积衣食。趣得支身心无忧恼。于一日夜六时自省。卧觉安隐无多恼患衣食丰饶。于一切众生慈悲不舍。随心所念皆悉不空。临命终时得见诸佛。一切诸佛皆赞叹言。善哉善哉大丈夫。善能持戒清净不破。善来将汝往诣清净佛刹。令汝得住十地位中。彼人见佛得清净心得欢喜心。心欢喜故。舍身则得往生净国速得十地。不久即得阿耨多罗三藐三菩提。乃至一念闻此无尽根受记陀罗尼得如是利。是菩萨若学行羼提波罗蜜时。一切圣人神通力加令得法忍。不见众生不见彼不见此。若有人来截其手足割其耳鼻。乃至不起一念嗔心。离嗔心已。一切天王一切人王。礼拜供养。乃至速得阿耨多罗三藐三菩提。是菩萨若学行毗梨耶波罗蜜时。得无患身成就大力。壮健智慧精进勇猛。能行四摄布施爱语利益同事教化众生。具四摄已。一切天王龙王夜叉王阿修罗王迦楼罗王紧那罗王摩睺罗伽王人王。合掌烧香恭敬礼拜。是人名闻流布。常为一切人天之所爱念。乐欲见之常欲拥护。乃至速得阿耨多罗三藐三菩提。是菩萨若学禅波罗蜜时圣人加故。得四禅四空三摩跋提。乃至千万三摩提门。陀罗尼门忍门。常为一切诸佛所念。常为一切天王人王。拥护爱念恭敬拜礼。乃至速得阿耨多罗三藐三菩提。彼菩萨若学般若波罗蜜时。常为诸佛菩萨阿罗汉辟支佛之所拥护。心得安隐远离愦闹得胜法念心心数。成就得圣人智慧根。具足入一切法中。所作已办度疑网河。于一切法不生疑碍。一切天人阿修罗所不能坏。常为天人八部。供养恭敬爱念守护。闻名见形皆生欢喜乐欲亲近。若自供养若教人供养。此人临终见十方佛。一切诸佛皆悉授手。赞言。善哉善哉大丈夫。善来将汝往向我清净佛刹。令汝得住十地位中。是人闻已得欢喜心。心欢喜故命终即得生佛净土。生已速得住于十地。不久即证阿耨多罗三藐三菩提。善男子。此无尽根大授记陀罗尼。有如是大力如是大利益。汝当受行。往彼世界不应怖畏。善男子。释迦牟尼佛本所誓愿。若有众生造作五逆谤方等经毁呰圣人犯波罗夷。如是之人清净佛刹所不容者。皆生我国我当教化。以是因缘诸恶众生悉集其国。善男子。若彼世界诸恶众生。闻此无尽根大授记陀罗尼。能于七年常行慈心不动心怜愍心平等心。远离两舌不恶口不妄语不绮语。如是昼夜常念诸佛。当净洗浴昼三夜三。整衣服右膝著地。合十指掌对十方佛前。念无尽根大授记陀罗尼。一心诵者彼人经七年已。所有诸难极重罪业皆灭无余。若有女人欲求自在。能于七月昼三夜三。如前念此无尽根大受记陀罗尼。一心诵者如是女人随所生处得大自在。于流转中更不复受女人之身。乃至得阿耨多罗三藐三菩提唯除自愿。若有女人求好夫主。求好种姓。求大自在求不用男女。或愿多有男女者。应当澡浴清净著净洁衣。独处闲静昼三夜三。右膝著地合掌向佛。一心诵念此无尽根大授记陀罗尼者。随心愿乐皆得称意。所求男女多少皆得。端正聪明无有疑难。善男子。此无尽根大授记陀罗尼。如是大力如是大利益。汝从生死已来未曾得闻。尔时世尊即说咒曰。
　　哆侄他(一)舍啰娜毗夜也(二)式叉毗夜也(三)徙寐履帝毗夜也(四)钵啰河娜(奴可反)毗夜也(五)矣履地毗夜也(六)因地利夜毗夜也(七)[(口*皮)/女]剆毗夜也(八)蒱滕伽毗夜也(九)三摩地毗夜也(十)陀罗尼毗夜也(十一)羼帝(都利反)毗夜也(十二)毗梨耶毗夜也(十三)阇娜毗夜也(十四)钵逻若(女我反)阿溜(驴诟反)必也毗夜也(十五)阿纫(奴邻反)社毗夜也(十六)摩伽毗摩也(十七)遏鼻娘毗夜也(十八)钵啰帝(都利反)三陛(蒲履反)爹毗夜也(十九)步寐(莫履反)毗夜也(二十)坒(父一反)绖[口*耶](余歌反)毗夜也(二十一)摩诃梅怛利毗夜也(二十二)摩诃迦溜(驴诟反)那毗夜也(二十三)摩诃牟帝多毗夜也(二十四)摩呼卑叉毗夜也(二十五)必利洟鼻毗夜也(二十六)萨埵毗夜也(二十七)达摩毗夜也(二十八)答摸毗夜也(二十九)阿卢迦毗夜也(三十)钵啰帝(都利反)婆娜毗夜也(三十一)钵啰帝(都利反)输卢得迦毗夜也(三十二)伽伽那毗夜也(三十三)摩溜[多*頁]毗夜也(三十四)钵啰帝(都利反)多三姥波爹毗夜也(三十五)输娜(奴下反)多毗夜也(三十六)阿尼蜜多毗夜也(三十七)掩(乌合反)钵啰尼系毗夜也(三十八)侯喽[多*頁]毗夜也(三十九)瞿沙毗夜也(四十)紧(吉因反)柘那毗夜也(四十一)阿鼻三摩夜毗夜也(四十二)阿怒娜(四十三)阿怒娜(四十四)掩[(口*皮)/女]呵者者(四十五)者遮啰(四十六)者遮啰毗姥(四十七)柘陛(蒱履反)斫刍者遮啰毗姥(四十八)毗夜也毗姥(四十九)察夜毗姥(五十)阿么毗夜也毗姥(五十一)阿三姥陀遮啰毗姥(五十二)捂眵陀毗姥(五十三)阿迦舍毗姥(五十四)骠钵舍么毗姥(五十五)阿那婆娑毗姥(五十六)呵呵呵毗姥(五十七)阿啰波啰毗姥(五十八)优波舍么毗姥(五十九)萨利罗毗姥(六十)莎波呵(六十一)
　　善男子。此无尽根大授记陀罗尼。有大威德有大势力。能大利益一切众生。摄护众生怜愍众生。洗除众生令得寂灭。善男子。持此陀罗尼往诣娑婆世界。如我所言问讯释迦牟尼佛。尔时山帝释王佛说此陀罗尼已。一切大众皆大欢喜。赞言。不可思议大不可思议。得见离障第一智慧。说此大授记陀罗尼。一切众生所有小罪中罪大罪最大罪轻重业障牢固难舍。能与善根作障碍者。此陀罗尼速能除尽得无漏道。尔时香象菩萨生大欢喜。而说偈言。
　　此无尽根陀罗尼　　最胜第一无过者
　　能尽众生诸恶业　　亦断一切罪駃河
　　生死流转自所作　　悉能远离无有余
　　以福德力因缘故　　于一切苦得解脱
　　能竭生死三有海　　速生清净有佛国
　　于流转中大怖畏　　现见无量大障碍
　　悉能倾动诸烦恼　　疾证无上胜菩提
　　一切众生不能坏　　若有闻此陀罗尼
　　速能受持常忆念　　具足如是诸功德

　　尔时香象菩萨白山帝释王佛言。我已持此无尽根授记陀罗尼竟。今欲往彼娑婆世界。是时众中有无量阿僧祇菩萨摩诃萨。从无垢三昧起。异口同音白佛言。世尊。我等今者渴仰欲见释迦牟尼佛及大集众礼拜供养。我从昔来未曾得闻日藏法门。惟愿听我往彼世界。尔时世尊告诸菩萨言。善男子。随汝意去。咸可一心作帝释像。身色形貌长短威仪势力自在往彼世界。尔时香象菩萨及无量阿僧祇菩萨。咸共一心悉皆化作帝释王身。形貌色像长短威仪势力自在皆无有异。作此化已。三礼山帝释王佛。右绕三匝绕已从彼界没。如一念顷即到娑婆世界。入此刹已。放诸香云雨种种末香。所谓牛头栴檀香。龙身牢固香。多摩罗叶香。沉水香。多伽罗香。随六时变异香。为供养释迦牟尼佛故放香云已。次第渐向释迦牟尼佛所。到佛所已。以帝释身顶礼佛足。右绕三匝却一面立。当尔之时释迦如来犹共频婆娑罗王。宣说法行。

　　　　大方等大集经卷第三十五



　　　　大方等大集经卷第三十六

　　　　隋天竺三藏那连提耶舍译

　　日藏分陀罗尼品第二之二

　　尔时西方去此佛刹。四十二恒河沙等诸佛国土。过是数已。有佛世界名坚固幢。其国有佛号智德峰王如来应供正遍知。于五浊世与诸四众眷属围绕而为说法。时彼众中有菩萨摩诃萨名炎德藏。在大众中听佛说法。仰观虚空见无量无数阿僧祇菩萨摩诃萨众从西方来而往东方。复见东方有大光明。睹是事已。即白智德峰王佛言。世尊。以何因缘有如是事。尔时智德峰王佛告炎德藏菩萨摩诃萨言。善男子。东方去此四十二恒河沙等诸佛世界。有世界名曰娑婆。佛号释迦牟尼如来应供正遍知。现处五浊为无量无边众生说三乘法。欲令法母三宝种久住故。法行不断故。破魔界故。为欲建立佛法幢故。十方一切诸如来等。皆悉至彼娑婆世界。共说宝幢陀罗尼。说已各还本刹。今释迦牟尼佛复为菩萨摩诃萨及声闻众。更大集会。以四无碍智说三解脱门清净梵行。娑婆世界地及虚空皆悉充满。是诸大众皆悉乐闻释迦如来所说法门。心无厌足。尔时智德峰王佛告炎德藏菩萨摩诃萨言。善男子。汝可持我语往娑婆世界问讯释迦牟尼佛。彼佛今说日藏法行坏龙境界名曰炎品。能尽一切众生恶业。善男子。我有陀罗尼欲名无愿顺。汝可送往。此陀罗尼有大势力有大利益。能尽一切欲贪色贪无色贪。能尽一切我慢慢慢增上慢。能破一切无明闇聚。能舍一切诸苦重担。乃至能得尽智无生智。得阿耨多罗三藐三菩提。时彼世尊而说咒曰。
　　怛绖他(一)舍那舍婆(二)奢摩那舍婆(三)阿婆叉舍婆(四)斫刍舍婆(五)输嚧哆罗舍婆(六)伽拏舍婆(七)什婆舍婆(八)迦耶舍婆(九)摩那舍婆(十)叉婆毗陀(十一)斫刍毕利洟鼻叉婆(十二)输嚧哆啰阿婆叉婆(十三)伽啰拏帝阇叉婆(十四)视婆婆喻叉婆(十五)迦耶膻啰摩叉婆(十六)摩那乌阇叉婆(十七)阿卢迦若那叉婆(十八)毗阇僧羯摩叉婆(十九)唵句啰呿伽叉婆(二十)婆摩喽毕也鼻耶叉婆(二十一)舍摩迦阇叉婆(二十二)叉耶啰娑叉婆(二十三)膻哆鼻耶婆叉婆(二十四)那都那(二十五)泥那都那(二十六)阿婆泥那都那(二十七)那耶波那夷那都那(二十八)伊沙伊婆都度呿[口*寫](二十九)莎呵(三十)
　　善男子。汝可持此无愿顺陀罗尼。往彼娑婆世界如我辞曰。智德峰王如来问讯释迦牟尼佛。起居轻利气力安乐不。转正法轮无障碍不。彼恶众生乐听所说日藏法行坏龙境界炎品不。尔时炎德藏菩萨白智德峰王佛言。世尊。我今已受持此陀罗尼。今虽欲往娑婆世界。而怀怖畏。何以故。我亲从佛闻彼佛世界五浊炽盛。彼诸众生众苦逼迫。贪欲嗔恚愚痴邪见贪著女色。于须臾间能成阿鼻地狱恶业。以是义故我甚怖畏。尔时智德峰王佛告炎德藏菩萨言。善男子。汝飞于彼娑婆世界四天下中。二十一日化作金翅鸟王。令彼大海六十四万亿诸龙见汝形故皆生怖畏以是因缘受三归依。乃至发阿耨多罗三藐三菩提心不。炎德藏菩萨言。如是世尊。实如圣说。尔时智德峰王佛复告炎德藏菩萨言。善男子。汝往于彼娑婆世界四天下中亢旱之处。于七日中化作象头马头大龙王身。令旧住龙心生怖畏。不安本处悉腾虚空。七日之中澍大甘雨耶。炎德藏菩萨言。世尊。实如圣说。佛言。善男子。汝于如是诸恶龙中尚不怖畏。又汝过去发弘誓愿。在在处处利益众生。何故今者忽生恐畏。汝受我使莫生惊怖。尔时智德峰王佛告炎德藏菩萨言。善男子。我复教汝智慧依止大授记陀罗尼。汝持往彼得无怖畏。尔时炎德藏菩萨白佛言。世尊。譬如智人坐伏藏上。以手把土忽得一宝。得已欢喜复更重把。如是渐渐得宝转多。我亦如是重问如来望得如来无价法宝。得是宝已。为欲教化诸众生故。若蒙如来开大法印。以法印力如来力故。则能教化一切众生。尔时智德峰王佛即说咒曰。
　　怛绖他(一)珊提(多夷反)啰那奢摩(二)三摸他那奢摩(三)阿跋阇那奢摩(四)莎凌楞伽奢摩(五)僧逾伽奢摩(六)拔驮那奢摩(七)三摩毗沙摩奢摩(八)婆多那奢摩(九)三摩羯岚摩奢摩(十)遏毗驮奢摩(十一)耶婆阇罗摩罗拏奢摩(十二)耶婆萨婆摩奴阇奢摩(十三)耶婆萨婆怛利陀都(十四)三斯羯利哆奢摩(十五)阿逻波罗奢摩(十六)
　　佛言。善男子此智慧依止授记陀罗尼。彼土众生若有闻者。皆能轻薄下中上结。色无色有亦复如是。恒河沙等劫生死过恶皆悉散灭。过去五有身口意业。生于有中受不爱果。所在生处障修善根四大衰恶。所爱之财求不能得。旧所亲爱悉皆离散。所不乐事而悉和合。身受诸苦心多浊乱。不乐修习一切善根。乐著一切诸不善法。如是等业悉灭无余。善男子。若有一闻此陀罗尼。一心听受七日七夜专精修习。如上所说诸恶罪业皆得消灭。除五无间诽谤正法毁呰圣人犯四重禁。此四种人失陀罗尼力毕定受罪。若复有人无是四罪乐修善根。修行檀波罗蜜种种布施。是人则为一切诸佛诸菩萨众声闻缘觉之所加护。以圣加故得无尽物。亦乐持戒忍辱精进禅定智慧。一切天人阿修罗等不能沮坏。常为一切天王人王。见者恭敬供养礼拜。闻者欢喜心常忆念赞叹守护。临命终时得见十方曾所念佛。皆来授手作如是言。善男子来。我今将汝向我世界。令汝安住十地位中。彼人见佛心大欢喜。以欢喜故得生清净有佛。国中速住十地。是人不久当得阿耨多罗三藐三菩提。善男子。此智慧依止大授记陀罗尼。有如是大力有大利益。善男子。彼娑婆世界有诸众生。不到涅槃道。何以故。造五无间诽谤正法毁呰圣人犯四重禁如是众生十方净土所不容者皆生彼国。是诸众生于三恶道长夜受于种种诸苦。彼众生等虽出三涂。已无清净业因缘故。释迦如来本愿力故。还复生于彼娑婆界。若诸众生过去所有信根乃至慧根。曾修布施乃至智慧。曾修愿行不乐流转。学涅槃道净修梵行。如是人等生彼世界。恶业众生得丑陋身。诸根缺减其心暗钝。衣服饮食卧具汤药。资生乏少寿命短促。痴无智慧睡眠不安。薄善根少福德。诸适意事而不从心复无悲心。乐行恶行乐著恶见。乐习恶论乐起恶愿。乐受恶法不信正法。多诸病苦多散乱心。多乐恶事造三恶业。虚妄忆想非吉为吉。心不乐忍其心粗犷。常乐修习十不善业。诽谤三宝趣三恶道。善男子。彼佛刹中如是众生。闻此智慧依止授记陀罗尼。至心一听者。彼诸众生生厌离心度三恶道。复有众生曾修信根乃至慧根。亦曾修习六波罗蜜。不乐流转净修梵行。若得闻此陀罗尼已。增益寿命身少病苦。智慧增益资财无损。长善根海增善知识。乃至增益一切善业皆悉成就。成就正见具足十善种三善根。乐三自归乐起诸愿。乐阿兰若光显三宝。复能于此智慧依止大授记陀罗尼。至心听受专精修习。读诵受持乃至七日七夜忆念不舍。成就如是无量功德。除五无间诽谤正法毁呰贤圣犯四重禁。如是众生堕于恶趣。于彼命终而来生此娑婆世界。以彼业气习未尽故。于未来世应受恶报。由得闻此智慧依止大授记陀罗尼。于现在身虽不能得胜妙果报。以陀罗尼力故。于当来世无量恶报悉灭无余。彼诸众生为灭如是诸恶业故。应当书写此陀罗尼门。复应造作七佛形像。于释迦牟尼佛法之中。建立寺舍供养供给法行比丘。亦当数数受八戒斋。勤行精进乐听正法如说修行。此诸众生于三宝中得决定信生欢喜心因缘故。能灭无量百千万亿那由他劫在在处处应受恶道种种诸苦。于现在世多诸病苦。受身形残资生减失。眷属离散为人奴仆。受诸挝打恶口粗犷。不得自在为人诽谤。已受如是种种苦故。过去恶业皆悉灭无。如是善男子。此智慧依止授记大陀罗尼。于诸众生有大势力我今更说。尔时世尊即说咒曰。
　　怛绖他(一)佉伽波利眵(尺之反)提(二)伽唎婆叉(侧檀反)西(三)伽跛利(四)鼻陀钵啰婆伽叉(恻檀反五)叉婆逾岐(强予反六)钵底呵黎(七)奢摩那四迦涕(八)三摩迷伽阇师(疏斋反九)阿叉夜那低(十)叉婆跋栘(常兮反十一)祢驮那阇师(十二)娑摩娜阇师(十三)娑摩伽逻阇师(十四)阿地呵奢夜阇师(十五)鼻钵啰婆阇师(十六)西叉阇师(十七)西祢夜阇婆阇师(十八)娑利罗瞿咥(声指反)夜阇师(十九)娑利罗瞿咥夜阿阿鞞绮婆那鸠世(二十)萨檀拘帝(二十一)私婆檀那梯(二十二)毗哆钵啰鼻利低(二十三)呕波膻啰磨娜梯(二十四)阿那叱地夜跋罗企(羌予反二十五)钵罗帝羯迷那(二十六)三迦太夜世(二十七)萨卢遮那婆迷(二十八)拘嚧太黎(二十九)迦摩萨世(三十)阿世奢佉岐(躯予反三十一)那夜军阇(三十二)鼻地夜跋泥(三十三)羯罗那跋泥(三十四)郁遮跋泥(三十五)三迷摩迦黎(三十六)奢利夜跋泥(三十七)摸伽阇师(三十八)呵利拘那婆(三十九)那夜那目企(四十)娑啰叉拘黎(四十一)那逻延拏树黎(四十二)因陀罗婆萨泥(四十三)乌阿(四十四)阿婆阿(四十五)阿阿(四十六)何罗婆阿(四十七)婆啰(四十八)阿婆啰(四十九)何罗萨弥伽(其我反五十)豆佉祢提(都夷反)罗(五十一)涅槃醯莎和呵(五十二)
　　善男子。此大授记陀罗尼有大功德有大势力有大利益。能尽一切恶业。怜愍救护一切众生。悉能洗除诸罪垢秽。身心光洁能与念力与寂灭力。若有众生一心听受如说修行。一切如来一切菩萨一切辟支佛一切阿罗汉悉皆加护。乃至天王人王亦常护念。敬爱礼拜供养供给。彼人临终。得见过去曾所诵念十方诸佛。皆悉授手作如是言。善男子来。我今将汝生净佛土。汝生我国速住十地。彼人见佛得大欢喜。大欢喜故命终得生净佛国土。既生彼已得住十地。不久得成阿耨多罗三藐三菩提。善男子。此智慧依止大陀罗尼。有如是力能净恶业成就净心证涅槃道。尔时智德峰王佛告炎藏菩萨言善男子持此陀罗尼。往诣娑婆世界至释迦牟尼佛所。如我辞曰。智德峰王佛问讯世尊。炎藏菩萨摩诃萨言唯然受教。时彼众中无量无边阿僧祇菩萨摩诃萨。异口同声作如是言。我等今者乐欲见彼娑婆世界释迦牟尼佛。礼拜供养及见大众。听受日藏坏龙境界能尽诸恶业陀罗尼门。我等昔来初未曾往彼娑婆界。今从定起欲往彼土。惟愿世尊听我等往。尔时智德峰王如来告众菩萨摩诃萨言。善男子。欲往随意。应当摄心以游彼国。汝等各自变身如那罗延具足庄严。时炎藏菩萨与诸菩萨摩诃萨众。一切皆作那罗延身庄严示现。顶礼佛足右绕三匝。即从彼发如一念顷至娑婆界四天下中摩伽陀国释迦牟尼佛所。到已以阎浮金末而散佛上。既供养已顶礼白佛言。世尊。智德峰王如来问讯。世尊。少病少恼起居轻利气力安不。转正法轮无障碍不。作是语已却住一面。尔时北方去此娑婆世界。八十恒河沙佛刹。过是数已有佛世界名普上香五浊充满。彼国有佛号德华藏如来应供正遍知。现在说法。彼佛众中有菩萨摩诃萨名虚空藏在会听法。尔时虚空藏菩萨摩诃萨仰观虚空。见虚空中无量无边阿僧祇菩萨摩诃萨。从北方来往诣南方。复见南方有大光明。见是事已即白佛言。世尊。我始从定起在会听法。见虚空中无量无边阿僧祇菩萨摩诃萨。从北方来往诣南方。复见南方有大光明。以何因缘有如是事。
　　尔时德华藏佛告虚空藏菩萨言。善男子。于此南方过八十恒河沙佛刹。有佛世界名曰娑婆。亦如我刹五浊充满。彼中有佛号释迦牟尼如来应供正遍知。今现在世。为诸众生说三乘法。欲令法母久住世故。令三宝种不断绝故。建大法幢坏魔网故。十方诸佛皆集彼国说宝幢陀罗尼。说已各还本土。释迦牟尼佛为诸菩萨摩诃萨大声闻众作大集会。以四无碍智说三解脱门。彼佛土中地及虚空大众充满。如来处于师子之座。放大光明说深妙法。清净梵行及以四摄。日藏法门坏龙境界炎品。除诸众生不善恶业陀罗尼门。一切乐闻无有厌足常作是念。若有十方一切刹中菩萨摩诃萨。亿百千劫行菩萨行。欲得逮于一生补处。乃至十八不共之法。自具足得无障碍智不随他教者。彼诸菩萨悉应来集娑婆世界。以自善根入种种三昧。令此世界大地得大利益。令诸众生不失念力。布施持戒忍辱精进得大智慧。亦如他方清净佛土具诸功德。今此娑婆世界亦有十方诸大菩萨摩诃萨众悉来集会。彼菩萨众于娑婆世界。随自分力各入三昧。从于身边而放光明。或如大灯。或如百千万亿无量无边日月光明。彼诸菩萨摩诃萨皆大集会彼娑婆界。以是因缘有大光明。彼十方佛刹诸菩萨众未至彼者。从三昧起趣于南方。往娑婆世界欲见释迦牟尼佛及诸大众。欲闻破坏一切恶业陀罗尼门。结加趺坐。各各入于奋迅游戏诸深禅定。善男子。汝今可往彼娑婆世界。善男子。彼中众生短命多病少智慧少善根少福德。于三恶道心无怖畏。乏少资生多贪爱欲。行不净行无惭无愧乐行十恶。如是众生舍此身已堕于恶道。复有生于恶夜叉中。迦吒富单那中。乃至阿迦富单那中。既生彼已收地精气及种种谷华果草木一切等味。其有食者身力减损。彼诸恶鬼增益势力。常伺人便住胎出胎。随其成长乃至夺命。是故彼诸众生多病短命无念慧力。不畏未来三恶道苦。乃至乐行十不善业堕于恶道。善男子。我于过去行菩萨时作如是愿。牢固勇猛勤无休息。供养诸佛如说修行。咨问彼佛何等陀罗尼咒。能护胎藏及以母身令得安隐。令诸恶龙夜叉罗刹阿修罗迦楼罗紧陀罗摩睺罗伽。鸠槃茶裨黎多。毗舍阇。富单那。迦吒富单那。乌摩罗。阿跋思摩罗。或一日疟乃至四日。或毒药恶咒。或行恶药。能令身心逼迫苦者。令是诸恶悉不得便。或在母胎乃至出胎乳哺长养种种饮食及其精气。身心浊乱悉不得便。令彼众生安隐住胎。乃至乳哺长养身心不浊。无病长命增益智慧。乃至能行十善业道。乐行布施乐持禁戒。怖畏未来三恶道苦。何等陀罗尼能得如是。唯愿大慈为我宣说。我得闻已于当来世教化众生。尔时彼佛即为我说奢摩裴多悉致蔓多罗。大授记陀罗尼。我闻此咒受持流布无量亿劫。常以此咒化导众生。令得修行六波罗蜜牢固精进。复以此咒护诸母人及护胎藏。若天若乌摩罗。阿跋娑摩啰人非人等。于彼妇人及以胎藏。不能令彼四大不调身心浊乱。夺人精气恶咒恶药乃至阿修罗。及余世间坏胎藏者亦不得便。胎藏安隐产生无难。诸根满足身体清净颜貌端正。具足智慧不失念力。大力诸天百千万亿。及诸眷属无量众数常随卫护。能令彼得宿命智慧。怖畏恶道生慈悲心。乐行布施持戒忍辱精进禅定。乐善知识易得圣智。能得尽苦具足智慧。乐空寂处灭诸烦恼。天龙夜叉诸鬼神等供养供给。厌恶生死志求涅槃。乃至能发阿耨多罗三藐三菩提心。在在生处终不忘失菩提之心。速得成就菩萨三昧。若生辟支佛心现得顺忍。于未来世成辟支佛。若发声闻心得四谛顺忍。不堕三恶生天人中。善男子。我于过去行菩萨行时。以无量方便教化众生。令住阿耨多罗三藐三菩提。善男子。此陀罗尼如是大力有大利益。善男子。若诸众生遇重癞病。应以此陀罗尼咒师子乳与病者服。一切诸病悉皆除愈。若不能得师子乳者。取祭死尸边食。以此陀罗尼咒之与病者服。一切诸病亦悉除愈。若无此食应取尘弃药。持此陀罗尼咒之与病者服。一切诸病亦得除愈。善男子。我于过去行菩萨行时。如是勤求方便教化众生。乃至令住阿耨多罗三藐三菩提。若见诸树无华果者。我时即以此咒用咒雨水浇灌树根。彼树华果即得滋茂。乃至蒱桃种种谷草皆令茂盛。若天无雨取沟渎中诸不净汁。安龟甲中以咒咒之。以瞻波迦树叶裹此龟甲。置龙池中即时大雨。若天多雨损败苗实。当取阿阇迦罗蛇头中珠以咒咒之。置龙泉中雨即便止。若非时黑风大寒大热。日月星宿失其常度。年节四时变异灾怪。应愍众生七日七夜净修梵行澡浴身体。服食乳糜若但食菜。一心专念更无异想。七日七夜讽诵受持此陀罗尼。复以此陀罗尼咒。咒净葵菜。裹摩陀那果安天庙中。即除非时风雨寒热种种灾恶。日月星宿还依常度。善男子。我于过去修菩提时。欲令众生所在安隐。若见虚妄忆想倒见众生。我于尔时为彼说此陀罗尼咒。彼诸众生闻此咒已。虚妄颠倒皆悉舍离。修十善业起于善愿淫欲薄少。善男子。我于过去以方便力教化众生令住六波罗蜜。亦自具行六波罗蜜。乃至得阿耨多罗三藐三菩提。善男子。此陀罗尼能与众生如是大力。与大利益。能除一切诸病苦恼。能护怀妊妇人及以胎藏。能坏一切烦恼诸结。能知四大五阴十二入十八界示方便道。能觉安隐快乐涅槃。能令众生信心清净。能入诸法差别法门。摄诸外道坏魔境界。善男子。此陀罗尼力能令一切诸天欢喜。夜叉恶鬼心生知足。诸阿修罗极大怖畏。迦楼罗紧陀罗等亦皆欢喜。摩睺罗伽不能反顾。摧伏邪论。能令刹利婆罗门毗舍首陀信心欢喜。能令女人薄少淫欲。于多闻者益其念力。修禅定者乐阿兰若。能却一切盗贼斗诤饥馑疫病旱涝寒热粗涩恶触。如是等事皆悉除灭。法母增长佛法流布。三宝不断除生死畏。破无明聚弃舍苦檐。能得尽智及无生智尔时世尊即说咒曰。
　　怛绖他(一)摩那叉(恻我反二)阿婆叉(三)罗伽娑叉(四)阇罗叉(五)末磨那叉(六)阿婆叉(七)曼陀叉(八)那茶叉(九)那茶罗休(十)鼻萨那吒(十一)佉伽那吒(十二)阿吒那吒(十三)拘那吒(十四)钵利鸠萨那吒(十五)那茶那吒(十六)富利迦那吒(十七)郁怛罗那吒(十八)迦毗那吒(十九)军阇那吒(二十)苏目伽那吒(二十一)遮婆茂婆罗那吒(二十二)佉伽凡钳婆啰那吒(二十三)富沙迦啰那吒(二十四)系娑(苏我反)郁卢达啰那吒(二十五)三摩罗耶那吒(二十六)失啰鸠三(二十七)憍怛吒(二十八)怛罗(二十九)摩妒佉啰婆(三十)提畜叉(三十一)婆帝啰竖(三十二)豆婆那摩啰竖(三十三)婆呵那否智(三十四)僧低啰阇婆(三十五)阿摩啰阇婆(三十六)摩呼啰伽阇罗(三十七)阿祢拏婆啰(三十八)阿祢拏叉(三十九)阿婆呵摩唎伽祢拏叉(四十)[嘌-示+土]沙[嘌-示+土]婆都豆佉写(四十一)娑和呵(四十二)
　　尔时世尊说此陀罗尼时。彼大众中六万亿人得柔顺忍复有六十频婆罗人得须陀洹果斯陀含果阿那含果阿罗汉果善男子。汝可持我此陀罗尼往娑婆界如我辞曰。北方去此八十恒河沙佛刹。过是数已有佛世界名普上香。亦具五浊。彼中有佛号德花藏如来应供正遍知。现在说法。问讯释迦牟尼佛。少病少恼气力安不。诸弟子众乐听法如说行不能摧四魔诸恶龙不。佛转法轮无障碍不。善男子。于彼释迦牟尼佛所。说日藏法门。能坏魔王龙王境界。灭除恶业。说此奢摩裴多悉致大授记陀罗尼。欲令此陀罗尼有大势力大利益。能令众生安隐快乐灭诸烦恼。乃至弃舍苦担。尔时德华藏佛诸弟子众咸共赞言。善哉善哉。希有世尊。希有世尊。如来智慧一切法中无障无碍。我等从昔已来初未得闻如是甚深大陀罗尼。能与众生安隐快乐。听此陀罗尼已悉发勇猛读诵受持。何以故。此陀罗尼有如是无量无边大功德故。尔时虚空藏菩萨摩诃萨白佛言。世尊。若有众生怖畏生死欣乐涅槃。一心称名礼拜供养德华藏佛。并诵此陀罗尼生希有心。彼诸众生增长善根获大利益。尔时德华藏佛告虚空藏菩萨摩诃萨言。善男子。如是如是如汝所说。善男子。我于往昔修菩提时。勤求方便作如是愿。我得阿耨多罗三藐三菩提时。若有十方诸佛国土。其中众生乐行布施乃至智慧。若能至心称我名号礼拜供养。令彼众生无有天人阿修罗等能加恶者。亦无有能障碍修行六波罗蜜者。又能增益无量善根。唯除过去造极恶业者。若此愿不成我誓不取成等正觉。善男子。若有妇人欲求子者。若复不愿有多子者。若有怀妊怖畏产难。彼诸人等应当至心称我名号礼拜供养。若人非人无能得便。亦无恶咒毒药能令身心受逼迫苦。乃至一念能加恶者。我誓不取阿耨多罗三藐三菩提。善男子。我于往昔求菩提时作如是愿。覆护利益一切众生。是故众生应当至心称我名号礼拜供养。一切诸恶皆悉除灭决定无疑。唯除过去极重恶业现受报者。尔时虚空藏菩萨白佛言。希有世尊。不可思议。我今欲往娑婆世界见释迦牟尼佛。但彼众生弊恶嫉妒。无慈悲心不知报恩。言常粗犷多行邪见无恼我耶。我今往彼或无利益。佛言。善男子。无如是事。谁是成就四无量心而能加恶。假使百千诸魔眷属亦无障碍者。善男子。汝于往昔无量劫来。而常修行四无量心。汝莫怖畏。善男子。我有陀罗尼从四无量梵行中生。能灭诸恶乃至恶梦。汝可受持此陀罗尼。若有多嗔众生闻此咒者皆生慈心。若不生者或便惛睡。尔时世尊即说咒曰。
　　怛绖他(一)呼呼鼻利呵(二)浮浮啰(三)[嘌-示+土]罗啰婆(四)一逻(五)娑呵(六)呵筹(七)伽筹(八)伽伽那叉(九)奢摩奢摩(十)蜜多啰蜜多啰(十一)斫迦啰(十二)跋帝帝隶(十三)娑伽啰帝隶(十四)豆利哆吲(香指反)[穴/(怡-台+未)](十五)吲黎呵跋醯(十六)那逻阇哜(十七)夜婆那蜜低黎(十八)绮底蜜低黎(十九)婆利蜜低黎(二十)始佉蜜低黎(二十一)摩都啰蜜低黎(二十二)佉伽蜜低黎(二十三)萨都阇蜜低黎(二十四)萨婆羯摩蜜低黎(二十五)摩那跋利哆蜜低黎(二十六)陀胝(张夷反)湿婆啰蜜低黎(二十七)莎和呵(二十八)
　　善男子。此陀罗尼名灭一切恶及诸恶梦。其有诵持者。应以瞻卜油咒之七遍。用涂两手及用涂面。诸恶心人睹见之者皆生欢喜。乃至恶龙夜叉迦吒富单那等。乃至千万诸魔眷属不起恶心。况加恶事。假使满四天下诸恶众生。咒一合水而以散之。令彼众生皆生信心。乃至不起一念之恶。若有浊水满四大海。取一合水以此咒咒之投彼大海。能令浊水悉变澄清。善男子。汝可持此陀罗尼往娑婆界。尔时无量阿僧祇菩萨摩诃萨。异口同声作如是言。我等今者渴仰欲见大德世尊释迦牟尼佛。礼拜供养尊重赞叹。亦欲观彼大众集会。听日藏法门坏龙境界炎品。为除一切众生诸恶业故。惟愿世尊听我往彼。佛言。善男子。欲往随意。应当一心以游彼国。汝等皆可变作转轮圣王。七宝成就千子具足。庄严其身如转轮王法。即时八十千万菩萨摩诃萨与虚空藏菩萨。恭敬围绕德华藏佛。绕三匝已上升虚空。是诸菩萨摩诃萨众。各自化作转轮王身。七宝成就千子具足。象兵马兵车兵步兵。如是种种庄严如轮王法。即从彼发一念之顷至娑婆世界。以阎浮提金末散娑婆世界佛及菩萨声闻大众。如是金末皆悉遍满娑婆世界。复以龙栴檀香末而以散之。复以真珠亦以散之。复以真珠金璎珞具亦以散之。复以颈珠而用散之。复以种种璎珞种种衣服而以散之。复以种种幢幡宝盖亦以散之。其诸菩萨摩诃萨众。皆为供养释迦牟尼多陀阿伽度阿罗呵三藐三佛陀。彼诸菩萨摩诃萨众。作是供养已恭敬围绕右绕娑婆世界。绕三匝已而来至此四天下中摩伽陀国释迦牟尼佛所。到已恭敬礼拜绕佛三匝却住一面。

　　　　大方等大集经卷第三十六



　　　　大方等大集经卷第三十七

　　　　隋天竺三藏那连提耶舍译

　　日藏分菩萨使品第三

　　尔时频婆娑罗王。见未曾见无量阿僧祇梵天。帝释天。那罗延天。四天下转轮圣王。见已心大欢喜。从坐而起在一面立。尔时四使菩萨摩诃萨及其眷属。合掌向释迦牟尼佛。时日行藏菩萨以瞻波迦华鬘散释迦牟尼佛上。而赞叹曰。
　　于诸足中最殊胜　　施诸恶见大光明
　　能说出世平等行　　行正道者施法印
　　摧灭毒龙及四魔　　解世烦恼佛为胜
　　竖坚法幢施解脱　　以大法炬灭众闇
　　亲近善友修集定　　愍众生故说福田
　　佛法僧宝甚难得　　人身信心亦复难
　　虽得人身善友难　　得善友者坏烦恼
　　众生恶智烦恼覆　　速能为灭烦恼网
　　众生没于烦恼河　　佛如大船能拔济
　　我等诸佛使说欲　　随喜如来佛法藏

　　尔时日行藏菩萨白释迦牟尼佛言。世尊。东方过无量恒河沙佛刹。彼有世界名无尽德。佛号瞻波迦华色如来应供正遍知。现在说法。彼佛如来使我送欲。并问讯释迦牟尼佛。少病少恼无多患不。弟子眷属身力乐不。常安隐不。乐听法不。闻佛所说如教行不。乐阿兰若不。世尊于此破坏众魔。独超众圣转于无碍微妙法轮。但此五浊诸恶众生障碍未尽。于佛法轮不信受者。为是等故彼瞻波迦华色佛说此日藏法行坏龙境界炎品一切众生恶业尽陀罗尼欲。名四谛顺忍陀罗尼。此陀罗尼有大势力有大利益。能尽一切欲贪色无色贪一切慢增上慢我慢等。如上所说。此四谛顺忍陀罗尼。能坏一切魔王势力。能令诸天心生欢喜。能令阿修罗迦楼罗生大怖畏。能令紧陀罗心生欢喜。能令摩睺罗伽生怖畏心。能坏外道。于刹利所能与知足。能摄婆罗门令入佛法。能令毗舍生大信心。能令首陀罗生欢喜心。能令女人离诸贪欲。能令智人生欢喜心。令坐禅人乐阿兰若。能却一切种种恶事及诸斗诤饥馑疫病夭横死者。能除外贼非时寒热恶风雨恶兽瀑水苦辛枯涩诸恶触等。能建立法幢光显佛法。令法母久住佛种不灭。能安慰生死流转众生。能生尽智。能觉无生智。能裂一切无明暗聚。能舍一切苦担能干一切苦海。尔时日行藏菩萨。即说如上四谛顺忍陀罗尼。
　　[口*寫]绖咃(一)婆裔婆野波履婆隶(二)婆醯婆诃波履婆隶(三)必利洟(他地反)仳必利洟(他地反)鼻波履婆隶(四)阿捭阿跛波履婆隶(五)低誓低社波履波隶(六)末隶末逻波履波隶(七)却偈(其隶反)却伽(其个反)波履婆隶(八)阿卢翅阿卢迦(其可反)波履婆隶(九)萨他迷(芒闭反)萨他么波履波隶(十)曷罗(厘可反)誓曷罗(厘可反)社波履婆隶(十一)徙隶徙逻波履婆隶(十二)伽迷伽么波履婆隶(十三)阿蒱婆波履婆隶(十四)罗么罗么(十五)罗谜(芒闭反)罗么(十六)曷啰剆(勒可反)曷罗逻(十七)阿啰罗阿啰罗么(十八)[月*坒]蹋婆(蒱么反)攘娜复[多*頁](登我反十九)伽逻弥复[多*頁](登我反二十)揭逻磨波履婆隶(二十一)斫刍揭逻醯斫刍揭逻诃波履婆隶(二十二)输嚧怛啰揭逻醯输嚧怛啰揭逻诃波履婆隶(二十三)伽罗娜揭逻醯伽罗娜揭逻诃波履婆隶(二十四)什婆揭逻醯什婆揭逻诃波履婆隶(二十五)迦耶揭逻醯迦耶揭逻诃波履婆隶(二十六)么那揭逻醯么娜揭逻诃波履婆隶(二十七)馺跛曷利舍揭逻醯馺跛曷利舍揭逻诃波履婆隶(二十八)鞞[多*頁]娜揭逻醯鞞[多*頁]娜揭逻诃波履婆隶(二十九)怛履瑟那揭罗醯怛履瑟那揭罗诃波履婆隶(三十)忧波陀那揭逻醯忧波陀那揭逻诃波履婆隶(三十一)婆[(口*皮)/女]揭逻醯婆[(口*皮)/女]揭逻诃波履婆隶(三十二)阇帝揭逻醯阇帝揭逻诃波履婆隶(三十三)社啰摩啰娜揭逻醯社啰摩啰娜揭逻诃波履婆隶(三十四)独佉珊多跛揭逻醯独佉珊多跛揭逻诃波履婆隶(三十五)阿啰波啰蹋陛社揭逻醯阿啰波啰蹋陛社揭逻诃波履婆隶(三十六)阿跋[多*頁]鞞婆[多*頁]写(三十七)阿跋啰摸跛么婆卸(思夜反)鞞也(三十八)毗尼跋[多*頁](三十九)阿利耶曷啰舍弥(四十)萨鞞伽膻帝莎波诃(四十一)
　　说此咒已白佛言。世尊。此四谛顺忍陀罗尼。是彼瞻波迦华色佛所送。尔时释迦牟尼佛闻此咒已赞言。善哉善哉。乃至一切娑婆世界诸佛刹中十方来众及此刹众。亦称善哉。除入定者。尔时释迦牟尼佛告日行藏菩萨言。善男子。我今不起此座。于大众中广为众生说此四谛顺忍陀罗尼。文字及义不增不减。善男子。汝欲来此彼瞻波迦华色佛。为护汝身不怖畏故。说身受行陀罗尼。乃至说涅槃道日眼莲华陀罗尼。汝今当为一切众生于此宣说。尔时日行藏菩萨即于佛前。说所持来日眼莲华陀罗尼。
　　怛绖他(一)徙阿摩帝(二)毗卢迦(基我反)么帝(三)[嘌-示+土]隶(四)羁(基离反)[多*頁]矣利师(五)沤制(六)苏楼沤制(七)佛地(徒纸反)毗佛地(徒纸反八)摩诃佛地(九)郁奴摩提(十)郁奴摩爹(十一)钵剆底筛(疏皆反)达腻(十二)阿罗伽度芦婆(十三)阿啰伽度芦婆(十四)钵剆底筛达腻(十五)频豆频豆么底(十六)质吒质吒钵剆底蒒达腻(十七)頞勒羁(居离反十八)栴陀罗提(十九)呵呵(虎我反)质挃(竹杌反二十)诃[多*頁]腻弭(二十一)诃[多*頁]迦(基我反)么鞞只(其利反二十二)诃[多*頁]富娜曷啰婆(二十三)曷啰栘(二十四)诃[多*頁]斫刍(二十五)三摩帝(二十六)诃[多*頁]毗么地(徒只反二十七)诃[多*頁]夜奇离(二十八)诃[多*頁]毗三么揭离(二十九)诃[多*頁]三姥爹啰社裨(三十)诃[多*頁]鞞么[多*頁]曷啰誓(三十一)诃[多*頁]咥(呼旨反)[口*戒](呼戒反三十二)诃[多*頁]者帝(嘲隶反三十三)诃[多*頁]达么曷啰誓(三十四)诃[多*頁]蒱呼曷啰誓(三十五)诃[多*頁]跋社么帝(三十六)诃[多*頁]嘘伽曷啰舍弥(三十七)诃[多*頁]达么徙蜜帝(三十八)诃[多*頁]婆忧波陀娜(三十九)若(如者反)茹若(如者反四十)毗社树坚(四十一)毗者社若若(四十二)娑罗末伽(其我反)若若(四十三)[嘌-示+土]娑案[多*頁](四十四)婆啰伽(其我反四十五)独敧莎呵(四十六)
　　说此咒已白佛言。世尊。彼瞻波迦花华佛。为护我故说此陀罗尼。尔时释迦牟尼佛告长老耶舍。汝可持此日眼莲华陀罗尼。何以故。佛出世难。闻此陀罗尼亦复甚难。若佛如来及弟子众。或阿罗汉须弥山王。及于大海其德可说此日眼莲华陀罗尼。非于一劫若百千劫可说其德。此陀罗尼如是甚深。汝当一心受持读诵。于四众中广宣说之。彼娑婆界一切众生闻此咒已。一切欲贪色无色贪悉皆除灭。乃至能得漏尽智证得涅槃乐。尔时香象菩萨复以偈赞。
　　唯佛坐于菩提树　　能坏众魔及眷属
　　独得无上胜菩提　　证知一切众生类
　　佛放胜光蔽外道　　如日能映诸荧火
　　法母三宝种常住　　圣集为度诸众生
　　为求善法及菩提　　供养佛故同集此
　　唯佛甘露洗众生　　演说菩提胜行故
　　能度众生更不生　　尽漏尽思尽烦恼
　　安置众生寂灭城　　唯佛于世如妙药
　　能除众生诸忧愁　　彼佛使送陀罗尼
　　并复问讯牟尼月　　多闻智海慈悲行

　　说此偈已白佛言。世尊。譬如有城方一由旬沙满其中。如是一沙为一佛刹。过是数已。南方有佛世界名袈裟幢。具足五浊。佛号山帝释王如来十号具足。今现在说法。彼佛如来使我送欲。并问讯释迦牟尼佛。少病少恼常安乐不。弟子众等无多患不。乐听法不。既闻法已如说行不。乐阿兰若不。乐坐禅不。佛于此刹破坏魔王及诸恶龙。光显正法转无障碍清净法轮。但此佛刹诸恶众生障碍未尽。不受法轮者。为是等故。彼山王如来。令我送此日藏法行坏龙境界炎品一切众生恶业尽陀罗尼欲。名空顺忍陀罗尼。此陀罗尼有大势力有大利益。能却一切欲贪。能尽一切色非色贪。能尽一切慢增上慢。如上所说乃至能舍苦担。尔时香象菩萨即说所送空顺忍陀罗尼。
　　怛绖他(一)头摩帝头摩帝(二)恶踦(驱置反)头摩帝(三)钵啰娑婆头摩帝(四)萨婆迦舍头摩帝(五)阿鞞却伽(其我反六)培鞞娜却伽(七)碎(苏骨反)朱叉却伽(八)阿[(口*皮)/女]摸诃却伽(九)阿那涅也却伽(十)毗耶佛履帝却伽(十一)僧迂喽者却伽(十二)阿泥么却伽(十三)卢者那却伽(十四)尸弃却伽(十五)毗底寐却伽(十六)郁刍么却伽(十七)呜啰却伽(十八)恶敧却伽(十九)耶婆么娜却伽(二十)尤喽跛却伽(二十一)耶婆毗娘那却伽(二十二)斫刍陀妒却伽(二十三)耶婆么娜毗娘那陀妒却伽(二十四)必利洟陛陀妒却伽(二十五)耶婆毗娘娜陀妒却伽(二十六)靼(之结反)埵(都和反)履悉蜜驻跛萨他娜却伽(二十七)耶婆阿瑟吒达奢阿鞞尼迦佛陀达摩却伽(二十八)独佉却伽(二十九)耶婆磨勒却伽(三十)毗婆[(口*皮)/女]娜毗敧[(口*皮)/女](三十一)阿那娜娜(三十二)阿陛娜娜(三十三)三姥陀剆娜娜(三十四)萨婆迦啰啰娜娜(三十五)萨婆僧萨他娜毗瞿跛娜娜(三十六)阿紧(吉因反)柘若(女我反)娜娜(三十七)叉(初诈反)婆叉婆(三十八)伊犁伊儸(三十九)伊犁伊罗(四十)寐利苏波呵(四十一)
　　说此咒已白佛言。世尊。此陀罗尼是彼山王如来所送。尔时释迦牟尼佛心大欢喜赞言。善哉善哉。并及一切娑婆世界诸大集众。皆大欢喜同赞善哉。除空静处入禅定者。尔时释迦牟尼佛语香象菩萨言。善男子。我今不起此座。于大众中广为众生说此空顺忍陀罗尼。文字及义不增不减。善男子。汝欲来此彼山王佛为护汝故。说无量根陀罗尼汝可说之。何以故。能却一切心受行故。得平等一切智智故。四魔境界坏故。法母三宝性不断故。尔时香象菩萨白佛言世尊。我今当说。即于佛前说所持来无尽根大授记陀罗尼。
　　怛绖他(一)舍啰娜毗夜也(二)式叉毗夜也(三)徙寐履帝毗夜也(四)钵啰河拏(奴下反)毗夜也(五)矣履地毗夜也(六)因地利毗夜也(七)啰剆毗夜也(八)蒲腾伽毗夜也(九)三摩地毗夜也(十)陀罗尼毗夜也(十一)羼帝(都利反)毗夜也(十二)毗梨耶毗夜也(十三)阇娜毗夜也(十四)钵逻若(女我反)阿溜(驴诟反)必也毗夜也(十五)阿纫(奴邻反)社毗夜也(十六)摩伽毗夜也(十七)遏鼻娘毗夜也(十八)钵啰帝(都履反)三陛(蒲履反)爹毗夜也(十九)步寐(莫履反)毗夜也(二十)坒(父一反)绖耶(余歌反)毗夜也(二十一)摩诃梅怛梨毗夜也(二十二)摩诃迦溜(驴诟反)那毗夜也(二十三)摩诃牟帝多毗夜也(二十四)摩呼卑叉毗夜也(二十五)必利洟鼻毗夜也(二十六)萨埵毗夜也(二十七)达摩毗夜也(二十八)答摸毗夜也(二十九)阿卢迦毗夜也(三十)钵啰帝婆娜毗夜也(三十一)钵啰帝输卢得迦毗夜也(三十二)伽伽那毗夜也(三十三)摩溜[多*頁]毗夜也(三十四)钵啰帝多三姥波爹毗夜也(三十五)输娜(奴下反)多毗夜也(三十六)阿尼蜜多毗夜也(三十七)掩钵啰尼系多毗夜也(三十八)侯喽[多*頁]毗夜也(三十九)瞿沙毗夜也(四十)紧(吉因反)柘那毗夜也(四十一)阿鼻三么夜毗夜也(四十二)阿怒娜(四十三)阿奴娜(四十四)阿[(口*皮)/女]呵者者(四十五)者遮啰(四十六)者遮啰毗姥(四十七)柘陛(蒱履反)斫刍者遮啰毗姥(四十八)毗夜也毗姥(四十九)察夜毗姥(五十)阿磨毗夜也毗姥(五十一)阿三姥阿遮啰毗姥(五十二)坞眵陀毗姥(五十三)阿迦舍毗姥(五十四)骠钵舍么毗姥(五十五)阿那婆婆毗姥(五十六)阿呵呵毗姥(五十七)阿啰婆啰毗姥(五十八)优波舍么毗姥(五十九)萨利罗毗姥(六十)娑波呵(六十一)
　　说此咒已白佛言。世尊。此是山王如来所说无尽根授记陀罗尼。护我身故。尔时释迦牟尼佛告长老憍陈如。汝可受持读诵此无尽根陀罗尼。憍陈如。佛出世难。闻此陀罗尼者亦复倍难。善男子。若佛如来或佛弟子大阿罗汉等。于百千劫可得数知一切众生三世心心数法。此陀罗尼德非百千劫说能尽其边。以是故。憍陈如。当受持此无尽根陀罗尼。于四众中如闻广说。若有众生得闻此法。能尽恶业乃至得四无碍不坏辩才。能常乐说于三界中得最胜身。尔时炎德藏菩萨摩诃萨合掌向释迦牟尼佛。以偈赞曰。
　　六道烦恼苦所[漂*寸]　　佛智如船自他度
　　六根所迷魔罥缚　　佛出世难说实道
　　智人能舍六种家　　佛为世亲除俭法
　　得六神通诸三昧　　诸佛大圣实语者
　　能解众生流转缚　　我等信心闻佛赞
　　世亲使我来此刹　　唯愿世尊听我说

　　尔时炎德藏菩萨摩诃萨白佛言世尊。西方过四十二恒河沙等佛刹。有佛世界名坚固幢。佛号智德峰王如来十号具足。今现在说法。彼佛如来使我说欲并问讯释迦牟尼佛。安隐住不。起居轻利不。弟子众等无多患不。乐听法不。若听法已能如说行坚固住不。乐阿兰若行不。如来于此破坏众魔及龙眷属。光显正法最胜无碍转妙法轮。但此世界诸恶众生障碍未尽。于佛法轮不顺行者。是故彼佛说此日藏法行坏龙境界炎品一切众生恶业尽陀罗尼欲。所谓无愿顺陀罗尼。此陀罗尼有大势力有大利益。能尽一切欲贪色无色贪。一切慢增上慢我慢等。如前所说能裂一切无明暗聚。能舍一切苦担尔时炎德藏菩萨。即说所送无愿顺陀罗尼。
　　怛绖他(一)舍摩那舍婆(二)阿婆叉舍婆(三)斫刍舍婆(四)输嚧哆啰舍婆(五)伽拏舍婆(六)视婆舍婆(七)迦耶舍婆(八)摩那舍婆(九)叉婆毗陀(十)斫刍毕利洟鼻叉婆(十一)输卢哆啰阿婆叉婆(十二)伽罗拏帝阇叉婆(十三)什婆婆喻叉婆(十四)迦耶　羯罗摩叉婆(十五)摩那乌阇叉婆(十六)阿卢迦若那叉婆(十七)毗阇僧羯摩叉婆(十八)唵句啰呿伽叉婆(十九)婆摩喽毕也鼻耶叉婆(二十)舍摩迦阇叉婆(二十一)叉耶啰娑叉婆(二十二)羯哆鼻耶婆叉婆(二十三)耶耶耶(二十四)泥那都那(二十五)阿婆泥那都那(二十六)那耶波那夷那都那(二十七)伊沙伊婆都度呿[口*寫]莎呵(二十八)
　　说此咒已白佛言。世尊。此无愿顺陀罗尼。是彼智德峰王如来所送。尔时释迦牟尼佛及一切娑婆世界诸大集众。皆赞善哉善哉。唯除在定。尔时释迦牟尼佛告炎德藏菩萨摩诃萨言。善男子。我今不起此座。于大众中广为一切众生说此无愿顺陀罗尼。文字句义不增不减。善男子。汝从彼来。智德峰王佛为护汝故。说智慧依止陀罗尼。汝今当为一切众生于此宣说。若有众生闻此法已。所有上中下结。欲有因缘所生烦恼悉皆微薄。复能除却恒河沙劫生死之苦。一切恶业亦皆除灭。一切善根具足圆满。尔时炎德藏菩萨白佛言。世尊。如是如是。我今当说。即于佛前说智慧依止陀罗尼。
　　怛绖他(一)佉伽波利眵(尺之反)提(二)伽唎婆叉(恻檀反三)西伽跋梨(四)鼻也钵啰婆伽叉(恻檀反五)叉婆逾岐(强子反)钵底呵梨(六)奢磨那四迦涕(七)三摩迷伽阇师(疏齐反八)阿叉夜那低(九)叉婆跋栘(常兮反十)祢驮那阇师(十一)婆摩娜阇师(十二)娑摩伽逻阇师(十三)阿地呵奢夜阇师(十四)鼻钵啰婆阇师(十五)西叉阇师(十六)西祢夜阇婆阇师娑利啰瞿咥(馨之反)夜阇师(十七)娑利罗瞿咥夜阿鞞绮婆那鸠世(十八)萨檀拘帝(十九)私婆檀那梯(二十)毗哆钵啰鼻利低(二十一)呕波羯啰磨那梯(二十二)阿那比地夜跋罗仙(羌兮反二十三)钵罗帝羯迷那(二十四)三迦太夜世(二十五)萨卢遮那婆迷拘嚧太梨(二十六)迦摩萨世(二十七)阿世奢佉岐(躯予反二十八)那夜军阇(二十九)鼻地夜跋泥(三十)羯罗那跋泥(三十一)郁遮跋泥(三十二)三迷摩迦梨(三十三)奢利夜跋泥(三十四)摸伽阇师(三十五)呵利拘那婆(三十六)那夜那目仙(三十七)娑啰叉拘梨(三十八)那罗延拏树梨(三十九)因陀罗婆萨泥(四十)乌阿(四十一)阿婆阿(四十二)阿阿(乌可反)何罗婆阿婆啰(四十三)阿婆啰(四十四)阿罗萨弥伽(其我反四十五)豆佉祢提(都夷反)啰(四十六)涅槃醯(四十七)莎和呵(四十八)
　　说此咒已作如是言。此是智德峰王佛所说陀罗尼。尔时释迦牟尼佛告长老舍利弗言。汝可受持此智慧依止陀罗尼。所以者何。佛出世难。闻此陀罗尼亦复倍难。舍利弗。若佛如来及佛弟子大阿罗汉。于百劫中可得知此四天下微尘等数。此智依止陀罗尼德于百千劫说不能尽。此陀罗尼如是甚深。是故应受持读诵。于此众中广为人说。若有众生能听受者。彼人所有下中上欲有因缘所生烦恼及色无色有因缘所生烦恼皆悉微薄。复能除却恒河沙劫生死之苦五无间业。及于女人旧所造业皆悉除灭。乃至漏尽得涅槃道。尔时虚空藏菩萨摩诃萨合掌向佛而说偈言。
　　如来真实知法界　　示魔众生正真道
　　若有真实生信心　　是则能破三恶道
　　供养如来一香华　　无量世受无上乐
　　无量世中身具足　　亦得无上真智慧
　　若能一闻是总持　　即能摧灭诸烦恼
　　一切人天所供养　　获得无生及尽智
　　华德藏佛功德具　　彼佛使我来问讯

　　尔时虚空藏菩萨白释迦牟尼佛言。北方去此八十恒河沙世界。彼有佛刹名一切香上。具足五浊。佛号德华藏如来应供正遍知明行足善逝世间解无上士调御丈夫天人师佛世尊。今现在说法。彼佛使我送欲。并问讯释迦牟尼佛。如来于此降伏众魔及龙眷属。最胜无碍转妙法轮。但此刹中诸恶众生。于佛法轮不顺行者。是故彼德华藏佛。说此日藏法行坏龙境界炎品一切众生恶业尽陀罗尼欲。所谓奢摩裴多悉致那利陀罗尼。此陀罗尼能令众生得大势力得大利益得大安隐。能除一切病苦。能坏一切烦恼一切阴入界。能差别知一切法。能示一切方便。能清净涅槃道。能令一切众生心生欢喜。能入一切法门无有障碍。能以正法降伏外道令住佛法。能坏一切魔王境界。此陀罗尼有大力用。善摄一切诸魔外道令失势力。能令诸天生大欢喜。能令夜叉心生知足。能怖阿修罗。能坏金翅鸟。能令紧陀罗生大欢喜。能令摩睺罗伽不敢回顾。能令外道默然无对。能令刹利心生欢喜。能令婆罗门信入佛法。能令毗舍首陀罗等皆大欢喜。能令女人不乐多欲。能令怀孕女人产生安隐。能令多闻人心不失念。能令坐禅人乐阿兰若。能除一切患难一切斗诤饥馑疾疫。能除内外奸宄。能除非时寒热风雨暴水。苦辛枯涩恶触等事。能光显法母建立佛法。绍三宝种令不断绝。于生死中作大安慰。能生尽智。能证无生智。能坏无明暗聚一切苦担此名奢摩裴鞞多悉致陀罗尼。尔时虚空藏菩萨即于佛前。说奢摩裴多悉致那利大授记陀罗尼。
　　怛绖他(一)摩那叉(恻我反二)阿婆叉(三)罗伽婆叉(四)阎罗叉(五)末摩那叉(六)阿婆叉(七)曼陀叉(八)那荼叉(九)那荼啰休(十)鼻萨那吒(十一)佉伽那吒(十二)阿吒那吒(十三)拘那吒(十四)钵利鸠萨那吒(十五)那荼那吒(十六)富利迦那吒(十七)郁怛罗那吒(十八)迦毗那吒(十九)军阇那吒(二十)苏目伽那吒(二十一)遮婆茂啰那吒(二十二)佉伽凡钳婆啰那吒(二十三)富沙迦啰那吒(二十四)系娑(苏我反)郁卢达啰那吒(二十五)三摩罗耶那吒(二十六)失啰鸠三(二十七)憍怛吒(二十八)怛罗(二十九)摩妒佉啰婆(三十)提畜叉(三十一)婆帝啰竖(三十二)豆婆那摩罗竖(三十三)婆呵呵那否智(三十四)僧低(当梨反)啰阇婆(三十五)阿摩啰阇竖(三十六)摩呼啰伽阇罗(三十七)阿祢拏婆啰(三十八)阿祢拏叉(三十九)阿婆阿唎伽祢拏叉(四十)[嘌-示+土]沙[嘌-示+土]婆都豆佉写(四十一)莎波呵(四十二)
　　说此咒已白佛言。世尊。此陀罗尼有大势力。有大利益。彼德华藏佛令我送来。尔时释迦牟尼佛。赞言善哉。及一切大众皆赞善哉。除坐禅者。尔时佛告虚空藏菩萨摩诃萨言。善男子。我今不起此坐。广为大众说此陀罗尼。文句及义不增不减。善男子。汝从彼来。德华藏佛为护汝故说陀罗尼。令恶心者生欢喜心。诸不信者悉皆惛睡。此陀罗尼从德华藏佛所久修四无量行生。汝今当为一切众生于此宣说。若有闻此陀罗尼。一切恶人皆生欢喜。
　　尔时虚空藏菩萨。即说一切恶心众生生欢喜心不信众生悉皆惛睡陀罗尼。
　　怛绖他(一)浮呼鼻利呵(二)浮浮罗(三)[嘌-示+土]逻啰浮(四)一逻(五)娑呵(六)呵筹(七)伽筹(八)伽伽那叉(九)奢摩奢摩(十)蜜多啰蜜多罗(十一)斫迦罗(十二)跋帝帝隶(十三)娑伽啰帝隶(十四)豆利哆吲(香指反)寐(十五)吲利呼跋醯(十六)那罗阇斋(吒戒反十七)夜婆那蜜低黎(十八)绮底蜜低梨(十九)婆利蜜低梨(二十)始佉蜜低黎(二十一)摩都啰蜜低黎(二十二)佉伽蜜低黎(二十三)萨都阇蜜低黎(二十四)萨婆羯摩蜜低黎(二十五)摩那跋利哆蜜低黎(二十六)陀胝(张夷反)漯婆啰蜜低黎(二十七)莎和呵(二十八)
　　说此持已。一切恶龙各还所住悉皆睡眠。唯除得忍不退转者。乃至恶夜叉。恶阿修罗。恶迦楼罗。恶紧那罗。恶卑离多。恶毗舍阇。恶富单那。恶迦吒富单那。彼一切众各还所住皆悉睡眠。唯除得忍不退转者。若复有人恶心粗犷无有慈悲。彼此怀恨常不舍离。不畏当来堕于恶道。造五无间诽谤正法。毁呰圣人乐行不善。彼恶众生闻此咒已悉皆惛睡。有信心者得慈悲心。不斗诤心得不浊心。得念法缘心。畏当来世堕三恶道。得恭敬三宝心。得念法心念寂灭心。一切众生闻此陀罗尼已。即得住于如是等心。尔时虚空藏菩萨白佛言。世尊。我欲来此。彼德华藏佛。为护我故。说此陀罗尼。尔时释迦牟尼佛告长老目乾连言。汝可受持此陀罗尼。目连。如来多陀阿伽度阿罗诃三藐三佛陀出世甚难。闻此陀罗尼亦复倍难。所以者何。此陀罗尼从无限齐四梵行生。目乾连。如来百千劫不行余业。说此陀罗尼义。一切天人无有能知者。乃至十地菩萨亦不能知。唯除诸佛。此陀罗尼如是甚深如是大力。能与大利益。能速满足阿耨多罗三藐三菩提。又能满足大慈大悲教化众生。是故目连。汝当受持读诵此陀罗尼。于大众中广为人说。若有闻此陀罗尼者得大利益。多嗔众生于未来世应受恶者。皆悉尽灭不受果报。能知生死多诸过恶。修大善根取大福德。亲近大善知识供给供养。是故速得不退阿耨多罗三藐三菩提。目连。此陀罗尼能然法灯。绍三宝种。

　　　　大方等大集经卷第三十七



　　　　大方等大集经卷第三十八

　　　　隋天竺三藏那连提耶舍译

　　日藏分定品第四

　　尔时世尊。告四使菩萨及其眷属诸菩萨等。善男子。汝若乐住此娑婆界者。各各随意入所修学。自福德善根。三昧陀罗尼。三摩提。三摩跋提。时四菩萨及其眷属。即便各各随意入定。入禅定已身出光明。有菩萨光如大炬火。有菩萨光乃至如百千万日月光者。尔时大德憍陈如。承佛神力作如是念。我今欲问如来一义。如来因是。或当分别广说如来四陀罗尼文字及义。如来若说。此娑婆界十方之众。若得闻者坏疑网心。于一切法得大光明速得四果。未得须陀洹速得须陀洹。未得斯陀含得斯陀含。未得阿那含得阿那含。未得阿罗汉得阿罗汉。过三恶道得人天身。一切悉得纯善之法。作是念已即从座起。合掌向佛默然而住。尔时佛告阿若憍陈如。汝将不欲问我义耶。憍陈如白佛言。如是世尊。我实欲问。愿佛听许如我意说。佛告憍陈如。随汝意问。我当广说令汝心喜。一切天人闻此语已皆生欢喜。尔时憍陈如白佛言。世尊。如佛经中说有二种。所谓爱及富伽罗。行于生死。云何名爱。云何名富伽罗。何故如来说此二种行于生死。佛告憍陈如。善哉善哉快发斯问。憍陈如。汝为怜愍一切众生故作是问。欲与一切众生乐故作如是问。如是问者是知时问。憍陈如。至心谛听我今当说。憍陈如言。如是如是。如佛所说我当受持。尔时世尊告憍陈如。爱有三种。所谓欲爱。色爱。无色爱。复有三种。所谓有爱。离有爱。法爱。憍陈如。何者欲爱。欲名放逸。放逸因缘则生贪触。以触因缘。则生乐想。如是等法众生乐著。欲心发动如火所烧。欲因缘故。乐造十恶舍离十善。以是因缘。堕于地狱畜生饿鬼。生贫穷夜叉中。欲因缘故于生死中。受五阴身具种种苦。虽受是苦不生怖畏。心无惭愧不乐修善。于流转中难得人身。设得人身以欲因缘身口不净。造作无量诸重恶业乃至五无间业。以是因缘。复于生死三恶道中受大重苦。一切受苦皆因欲心。欲集因缘犹如粪猪被于系缚。趣三恶道受诸苦恼。是故如来为断贪欲。宣说正法呵责欲法。若有众生得闻如是呵责欲已。能如实观诸欲不净。如毒生果。如大火聚。如满瓷毒药。如满瓶粪。如利刀如贼。如旃陀罗加絺那。如热铁丸。如大雹雨。如恶毗岚婆风。如恶毒蛇。如恶野泽。如罗刹洲。如跋陀伽都。如种种粪扫聚。如尸陀林。是人如是知欲过患。于欲事中生大怖畏身大战动。爱法乐法学法欲。剃除须发身被法服。求于正法求法自在。于正法中生清净心。于法道中行法救济。如是乐者。彼人临终获得正念。以念法故。乐法气味故。念法果报故。见十方佛在大众中宣说法要教化众生。既闻法已得欢喜心。心欢喜故数数得见诸佛色身。是人死已离三恶道生有佛刹。常与善人游止。共俱能行布施忍辱精进乐于禅定。修习五通乐涅槃道。大慈悲心教化众生。能得诸佛璎珞庄严功德之身。过去所有烦恼及习悉皆尽灭。彼诸众生得如是庄严身心。譬如香箧盛种种衣衣服皆香。而彼香华不失称两。不损其色。如是憍陈如。若有众生乐法因缘。临命终时得见诸佛。因见佛缘得欢喜心。心欢喜故生有佛刹。共善众生同其事业。亦复如是自增善根。得种种璎珞庄严身心。不久得阿耨多罗三藐三菩提觉。而彼善不减。是故憍陈如。若有善男子善女人。见自利益见他利益。见彼此利益。常应亲近善友学善友法。常闻善友呵责欲法种种过患。如是闻已。乃至得阿耨多罗三藐三菩提道。憍陈如。所言善友者。谓诸佛菩萨辟支佛阿罗汉。又善友者即我身是。何以故。我今出世怜愍众生。欲为断除一切苦恼。能说诸欲一切过患。是故大众应受我语我不妄语。常真实语非无义语。非粗恶语慈悲心语。我今当说诸欲罪过。汝等应当一心受持。既受持已。于三恶道速得解脱。乃至得阿耨多罗三藐三菩提。
　　尔时一切娑婆世界三千大千一切大集。诸来众等同发声言。唯愿如来宣说欲过。我等闻已。如佛所说至心受持。佛言憍陈如。谛听谛听。四种因缘众生生欲。何者为四。色贪。长短赤白等贪。触贪。乐贪。乐歌舞种种庄严璎珞服饰等贪。何者色贪。色名四大和合。生灭不住。无我无众生。如是四大。无我无众生。一切凡夫无明颠倒。横于色中而生觉观。此是男此是女。此好此恶。此可乐此不可乐。欲火入心犹如鬼著。男见女身执相。取著长短黑白。以是因缘。未生欲能令生。已生欲能令增长。是人如是念欲转多常不舍离。一切善根悉皆减少。不复爱乐诸善知识。不能善护身口意业。与一切罪而共和合。不见一切诸欲过患。以不见故。命终即入三恶道中。或在地狱。或在畜生。或在饿鬼。于彼恶道。无量世中受诸大苦。皆由贪欲。贪欲因缘令欲增长。诸有智者观察女色念不净想。不念女身所有发毛皮肉筋血。但念白骨专心不舍。如女人身男子身亦如是。如见近身远身亦如是。如他身自身亦如是。但念白骨不念发毛皮肉筋血。如是念已数数思惟。心常信念不忘失者。此名心顺行道初断欲法门。是人复念彼骨中心三摩跋帝。住于眉间如枣许处。如是念已数数思惟心住不失。彼人尔时心得寂静。气息不出不入。不见恶相不见恶事。不乐不念乃至不缘一法。是则名为奢摩他名心寂静。此名烦恼顺行道第二断欲法门。云何身寂静。是人如是念故。能令身中出入息定。不入不出。彼智慧人波啰娑佛陀。身心乐寂灭。如是念故心速顺奢摩他。此名第三寂灭攀缘断烦恼道法门。是人复念头骨顶中如一小枣处。如是数数念已见彼中空。如是数数念空。见彼顶骨如一沙尘。如是第二第三见骨末。依此法用一切头骨皆如尘末。见彼骨末为风所吹。如是见一切身骨。皆悉如末为风所吹。如是不见身骨乃至见虚空。彼中身心波啰娑三跋帝。此名第四顺奢摩他寂灭攀缘断烦恼道法门。
　　尔时长老阿若憍陈如白佛言。世尊。虚空相者。是有为相不。佛言如是。善男子。虚空之相是有为相。时憍陈如复白佛言。世尊。若虚空相是有为者。为是自相为他相耶。佛言憍陈如。若能观察一切法界及有为界。是名自相。何以故。若能观察色寂静者。当知彼人能见如来。所以者何。若人观骨。见骨如末为风所吹。见是事已。能深观察色之实性。是人尔时见一切色悉皆空寂。乃至不见一切诸相。唯见虚空但念虚空。于彼虚空数数修习。见十方色一切皆空如净琉璃。于中复见无量诸佛。乃至十方亦复如是。见佛身已。又见如来三十二相八十种好。乃至十方悉见诸佛色身具足。光照团圆如尼俱陀树。彼人过去若曾习学涅槃之道。有善根者。即作是念我当问佛。如是虚空谁之所造。久近当灭。作是念已即便问佛。尔时如来即为宣说。夫虚空者。但有名字无有作者当何所灭。言虚空者。无有觉观无物无数。无有相貌无出无灭。一切法相亦不可得。能想所想亦皆是无。了知是已。于诸想缚悉皆解脱。即便获得阿那含果。能断一切贪欲之心。唯有色爱无色爱结。及于掉慢诸无明在。彼人尔时见佛身已。作如是念。我今当知如来身相长短广狭。作是念已。见所在处十方空中悉有如来。彼人尔时欲得观少即便见少。欲得观多随意见多。无量无边亦复如是。复次彼人更作是念。如是诸佛从何而来。复作是念。如是如来无所从来去无所至。彼人尔时不见诸佛有去来已。又作是念。三界受身心但虚假。以是因缘我随觉观。欲多见多欲少见少。诸佛如来即是我心。何以故。自心作佛自心见故。心即我身身即虚空。我因觉观故见无量无边诸佛。我以觉心见佛知佛。非心心知非心心见。见心相者则不可断。我观法界性无牢实。随念生故。是故一切所有性相。及心觉观即是虚空。虚空之性亦复非有。若能如是见彼空者。已于过去发菩提心。彼人修习三昧因缘。即得诸佛现其前住。是人若发求声闻心。即得一切无相三昧。既修习已。复得无著清净智心远离无明。亦复获得随顺空忍。不久得于四果真证。彼人若见空即是空。尔时即得身心寂静。得寂静已。是则名为空解脱门。入是门已。欲得取于阿罗汉果则为不难。是名第五修习空寂灭诸攀缘断烦恼道真实法门。尔时世尊说此法已。彼大众中有九十九百千万亿诸天及人。得奢摩他顺忍。八万四千人得空顺忍。如是六万天人得空三摩提解脱法门。二万众生皆得诸佛现在三昧。无量众生得须陀洹果。八十四百千比丘得无漏道。
　　尔时佛告憍陈如言。若复有人自观头骨心若不停及不乐者。是未调伏。既未调伏亦复不能得于解脱。彼人尔时应当更诣尸陀林所观察死人。或见青瘀膀胀血涂。或见脓流处处淹渍。皮肉烂溃筋脉相交。禽兽往来争共唼食。或见白骨其色如珂。髅颔差移手足分散。见是相已。当熟察心乐住何处。知已即观常念不舍。一切外色败坏若斯。自揆我身亦应如是。始从青瘀臭处腥臊。终至白骨支离消散。心常专念勿使他缘。若住若行若坐若卧。勤修观行滑利流通。昼夜相续不令驰散。闭目开目恒使分明。从少至多内外洞彻。如是展转乃至山河草木丛林人畜等物。皆作骨相亦复如是。于四威仪常见自身骨具等事。未曾舍离。如是心住不动如山。于一缘中常定无乱。不净念等悉具足满。彼人尔时于此身中作是观已。乃至命终不起染心。于现在时能离贪欲。他世未能。此人若得顺虚空陀罗尼。即能观骨作离散相。如是念已。四方俱时皆令风起吹此骨身。皆悉磨散使如微尘。如是自身风因缘故。皆作尘已一切诸色一切大地。亦各以风因缘力故散如微尘。如是作已。身及万物悉皆随风。尘飞消散都无所见。犹如虚空离诸言说。如是观已得虚空相。见一切物如青琉璃。数数修习。如是等念令不驰散。如是观已。复观虚空作于黄色系心忆想。亦令成就无分散意。如是观已。复观赤色想念赤色。观赤色已。复作白色想念白色。观白色已。复观紫色紫色成已。观颇梨色。于虚空中作如是念。如是万法色及地等一切诸物。皆见青色及颇梨色令不驰散。作是观已次作水想。亦见青色及颇梨等一切诸色。皆见于水更无余想。唯见大地如四指许。余皆为水。彼人见是四指地已便无增减。复作是念。我于今者当以足指动此大地。使令动转随意久近。若欲令于少分动者即随所念。如是动已。乃至能令诸山大地大海江河。一切随动出大音声。其声远彻闻于余方。复观诸水有种种色。或优钵罗华。拘物头华。钵头摩华。分陀利华。如是种种一切诸华皆随念见。复观虚空皆作地想。于其地上行住坐卧俯仰屈伸。复观一切土石诸山作种种色。事形细软如兜罗绵。于其山上回转去来经行宴坐。彼人尔时作如是等诸外观已。悉皆放舍还更摄念。复自观身作轻微想。更增修习令其成就。如兜罗绵随风飘散。作是观已于虚空中行住坐卧。是人复入火光三昧。身现种种妙色光明。青黄赤白及颇梨色。又复游入炎摩迦定。于身上下互出水火。乃至地中现于出没。如鸟处空无诸障碍。日月威力有大光明。能以手摩不生惊畏。又复身上到于梵天。作如是等现神变已。复随所乐作如是念。于其身内或青或黄或赤或白。或复见紫及以颇梨。复作是念。我当云何得见诸佛。随其方所皆悉睹见。彼人尔时若欲见小随念即见。若欲见大亦随念见。乃至充塞遍满虚空。复作是念。是等诸佛。无所从来去无所至。唯我心作。于三界中。是身因缘唯是心作。我随觉观。欲多见多欲少见少。诸佛如来即是我心。何以故。随心见故心即我身。即是虚空。我因觉观见无量佛。我以觉心见佛知佛。心不见心心不知心。我观法界性无牢固。一切诸法皆从觉观因缘而生。是故法性即是虚空。虚空之性亦复是空。我因是心见种种色青黄赤白。一切杂色及以虚空。种种示现作神变已。所见如风无有真实。但妄想心依止于色。是则名为共凡夫人顺四谛陀罗尼。佛言憍陈如。何者名为不共凡夫四谛顺陀罗尼。若有人能作如是念。此虚空者不可捉持。无有觉观不可宣说。心亦如是犹如虚空。不可捉持不可宣说。如是二种。皆悉虚妄忧愁恼乱。犹如火烧虚诳斗诤。我今舍离是空色等。一切诸念乱想觉观。如是舍诸虚空色等虚妄觉观一切心已。心不复生。离诸念故心得寂灭。得寂灭已更不复生。何以故。心缘灭故是心便灭。身心释悦悉皆舍离。以舍离故身得安隐。舍觉观故口离语言。心安一缘修习灭定。是人尔时一日一夜。入于如是寂灭三昧。如意自在经无量亿百千万岁。于是三昧堪忍不散。从灭定起舍有漏法及其寿命。入于涅槃。此名无漏不共凡夫四谛顺陀罗尼第一解脱门。佛复告憍陈如。云何名为共凡夫人四谛顺陀罗尼。若有人能作如是念。我随觉观观如是色观如是我。我心即色色即我心。若我远离一切色相观虚空相。是人尔时修虚空相。即入无量空处三昧。此则名为共凡夫人顺四谛陀罗尼义。若有人能作如是念。色即是空我以此色因缘空故。得见虚空。何者境界是虚空相。虚空之性名无障碍。是风住处。如是风者是四大相我色亦尔是四大摄。此二法者无有差别。心亦如是犹如虚空。复作是念。此四大者以何为体。一切诸法性自空寂。自他等性亦皆空寂。夫虚空者即无所有。不生不灭无处无家。作是观时系念诸佛。既系念已。见虚空中有无量佛。一心念已得阿那含果。此则名为不共凡夫四谛顺陀罗尼第二解脱门。
　　复次行者作如是念。何者境界是虚空相。复何因缘名为我相。行者自念。言虚空者即是我也。即是净我即是我心。我者无色如虚空无边。我亦如是此则名为共凡夫人如实陀罗尼。若有能观一切法空无我我所。言空处者即是无我色亦无我。若观如来即是我也。我见佛已。得须陀洹果斯陀含果阿那含果。乃至一切有漏法尽得阿罗汉果。此则名为不共凡夫四谛顺陀罗尼第三解脱门。
　　复次行者。若观于我清净不浊。即是空处空即我心。若能永断一切烦恼即是净心。若能修习八直正道是名净心。作如是学。即能获得须陀洹果乃至证得阿罗汉果。此则名为不共凡夫四谛顺陀罗尼第四解脱门。
　　复次行者。若有欲观于色相者即分别相。分别相者即是嗔相。嗔恚相者即生死相。我今为断生死相故观心相空。此则名为共凡夫人四谛顺陀罗尼。行者若观于我即是寂静。我今亦未断于觉观。若观于我及我我所如观虚空。我我所者即是苦也。苦所从生即名为集。如是苦集是可断法是名为灭。观苦集灭是名为道。得须陀洹果斯陀含果阿那含果。乃至获得阿罗汉果。此则名为不共凡夫四谛顺陀罗尼第五解脱门。
　　复次行者作如是念。何以故。我今已观此虚空相。夫虚空者即是于我。我若远离虚空观者。次观识处。如虚空观识观亦尔。如虚空处无量无边。识亦如是无量无边。此则名为共凡夫人四谛顺陀罗尼。行者若念识名为想。亦名觉观。识即是苦。知苦所从名之为集。苦集可断是名为灭。观苦集灭是名为道。得须陀洹果斯陀含阿那含阿罗汉果。此则名为不共凡夫四谛顺陀罗尼第六解脱门。
　　复次行者若观识处即是觉观。如刺入身如疮如病。如我前时远离空处。离空处已亦离识处。离识处已修无想处。是人尔时得无想已不缘一法。即得住于无想三摩跋提。此则名为共凡夫人三摩跋提。若观识处即是疮痍苦恼之法。如病如痈。如我远离观于识相。次观无想。言无想者即是无我。无我我所想。观念清净大般涅槃。作是观时。即得须陀洹果斯陀含果阿那含果。乃至得于阿罗汉果。此则名为不共凡夫四谛顺陀罗尼第七解脱门。
　　复次行者若有能观无想处者。即是细想。如我远离是无想处观。非有想非无想处亦复如是。此则名为共凡夫人如实陀罗尼。若观非想非非想处即是大苦。是处可断可得解脱。作是观时。彼人即得须陀洹果斯陀含果阿那含果。乃至得于阿罗汉果。此则名为不共凡夫四谛顺陀罗尼第八解脱门。
　　憍陈如。此陀罗尼有如是等不可思议种种利益。又能除断一切欲贪一切色贪一切非色贪。离凡夫位得圣人法。永断一切三恶道因。于当来世不更受于地狱畜生及以饿鬼。是名四谛顺陀罗尼。汝今当知。此即是彼瞻波迦华色如来所遣。日行藏菩萨所赍持欲。我今在此说大集经。是故彼佛送此欲来。此陀罗尼能断一切诸结烦恼。又能永尽一切结恨诸增上慢及我慢等一切嫉妒。能却世间一切家业一切戏笑。能断一切我见一切疑见及婆罗多触。能断一切常见断见寿命见逋沙见富伽罗见作见知见一切色见乃至触见一切生见一切四大见。能断如是一切诸见。能知一切五阴十二入十八界等。能令受者得涅槃乐。能坏众魔调伏恶龙。能令一切诸天及诸夜叉皆生欢喜。能怖阿修罗及迦楼罗紧那罗摩睺罗伽。能坏一切恶邪外道。能悦一切刹利婆罗门毗舍首陀罗。能令一切多贪妇女念于少欲。能令多闻人心生欢喜。能令坐禅人乐阿兰若。能疗一切诸恶重病能却一切斗诤饥馑疾疫凶衰及诸横死。能除外贼恶风恶雨恶水瀑河非时寒热。种种苦辛粗涩恶味。能光法母建立法幢。绍三宝种使不断绝。又能安慰生死流转恐怖众生。令其快乐。能生尽智证无生智。能裂无明破诸闇聚。能舍苦担入于涅槃。佛说此四谛顺陀罗尼忍时。无量无边阿僧祇众诸天及人。远尘离垢于诸法中得法眼净。九十六亿那由他众生。舍诸烦恼心得解脱。八十亿百千那由他众生。得此四谛顺陀罗尼。无量无数阿僧祇众生。发阿耨多罗三藐三菩提心。亦复得于不退转道。四万二千众生得无生法忍。一切天龙夜叉罗刹阿修罗迦楼罗乾闼婆紧陀罗摩睺罗伽。薜荔多鸠槃茶。毗舍遮人非人等皆悉赞言。善哉善哉无上世尊。言音微妙不可思议。最胜难量不可称说。无慧眼者为出智光。苦担众生能为除却。于流转海作大船筏。如是善巧无碍智说。谁有闻者不乐发于阿耨多罗三藐三菩提心。尔时长老阿若憍陈如白佛言。世尊云何名为日眼莲华陀罗尼。如日行藏菩萨摩诃萨之所宣说。智者受持读诵书写得大利益。于三界狱不生乐想。得无相三摩提解脱门。得无所有处三昧。得双头灭结。若有闻者能薄烦恼。七返常受人天之身。于人天中能得圣道。不为贪欲之所染污。诸天世人常所恭敬。佛告憍陈如。谛听谛受。精勤用心莫生疲懈。汝所问此日眼莲华陀罗尼者。非是一切声闻辟支佛心行境界。何以故。此陀罗尼乃至清净十八不共佛法力生。憍陈如。若我今于百千万劫。说此日眼莲华陀罗尼终不可尽。亦令闻者一切天人心生迷闷。此陀罗尼唯佛能说唯佛能听。何以故。此陀罗尼有无量义难知难觉。如日眼莲华陀罗尼。自余三方无尽根陀罗尼。智依止陀罗尼。恶睡眠众生陀罗尼。亦复如是。憍陈如白佛言世尊。唯愿说彼南方山王如来香象菩萨所送空顺陀罗尼。佛言。如是如是。至心谛听当为汝说。憍陈如。若有众生触欲因缘惛醉迷乱。不知解脱醒觉之处。流转生死于无量劫在三恶道。受诸苦恼不可堪忍。菩萨摩诃萨大慈悲心。见诸众生受如是等无量苦恼。起大精进修行诸道。修行道已得阿耨多罗三藐三菩提。得阿耨多罗三藐三菩提已。说出苦道。若有众生能至心听如说顺行即得脱苦。得须陀洹果乃至阿罗汉果。佛告阿若憍陈如。云何触欲。若有众生和合欲事。因和合故则生于触。因触生乐。因乐生苦。苦因缘故。生死苦恼从是而生憍陈如。如四毒蛇。以四因缘能害众生。所谓见毒嘘毒啮毒触毒。如是一切念欲众生亦复如是。有见因缘有闻因缘。有念因缘有触因缘。以是四缘。令诸众生远离一切诸善根本。于生死中受大苦恼。佛告憍陈如。云何名为触欲解脱。若彼行者作如是念。以何方便得离触欲。复作是念。若我能观骨琐远离贪欲。是则名为最胜方便。作是思惟。色者即是四大所造。四大所造即是无常。性无牢固破坏离散。皮肉发抓脓血筋骨。智者终不于是身中生净好相。作是观已。若昼若夜悉见一切十方清净犹如珂贝。见是事已。即时获得一切世间不可乐想。如是行者复作是念。我此生死烦恼鼓作。我于此想若乐修者。则能断除一切烦恼生老病死。如是行者于一切骨正觉观已。一心正念不失不动。此名奢摩他。如是次第正观头骨乃至足骨。一心正念不失不动。此名毗婆舍那。复作是念。以何方便得破生死。作是思惟。观于口鼻和合入出风方便故。破生死鼓。如是行者自观身骨。犹如碎末为风所吹。于自身中骨想皆尽不见身相。如是观时远离身相。生于空相不见内法。此则名为第一空门。复次行者。于自身中复更思惟。一切外色风力所坏。作是观已。于此内外一切诸色不念不见。此则名为第二空门。复次行者作如是念。我今不见一切内外诸色相貌。皆是空力。我今定知一切诸法无有去相无有来相。作是观时。一切觉观悉皆永断。此则名为第三空门。
　　复次行者作如是念。识为大罪。复观是识知是一切觉观因缘。我当速离心意识行。何以故。若有集法当知定灭。一切有法体非真实。一切有法性是寂灭。此则名为第四空门。作是观时。得须陀洹果乃至阿罗汉果。或有获得法顺忍者。或有获得菩提证者。复次行者。若观觉观是灭相者。即得灭定。此则名为不共凡夫空顺陀罗尼。是陀罗尼成就无量一切功德。有大力势能大利益。永断无量诸大苦恼。善能除断一切欲贪一切色贪乃至一切想非想贪。能舍一切烦恼苦担。此即是彼山王如来香象菩萨摩诃萨所送。以我说此大集经故。彼佛送此陀罗尼欲。说此法时九十二万百千众生得须陀洹果。六百万诸众生等不生烦恼。得无漏道慧心解脱。九十那由他百千众生。于初学中得此空顺陀罗尼。八百万诸众生等。得辟支佛证智定心。六十六频婆罗众生发阿耨多罗三藐三菩提心。无量众生亦得住于不退转道。一切大众皆赞善哉。天雨杂华并散香末。尔时憍陈如复白佛言。世尊。唯愿如来。为我说彼智德峰王佛。遣炎德藏菩萨摩诃萨所送无愿顺陀罗尼。佛言。如是如是憍陈如。至心谛听当为汝说。有诸众生处在世间。爱乐于欲昼夜贪味不知出道。不知出故。于流转身受大苦恼。是人应当观于无愿解脱法门。作如是念。欲欲。色欲。及无色欲。触欲。解欲。如是等欲因觉观生。诸行因缘和合故有。复次行者更如是念。如是诸行无有作者无有受者。因风造作故有。于我身口意行亦复如是。因风而生。因是风故身得增长。因是风故口得增长。复作是念若身口意因风造者。我当碎身令如微尘。如是念已谛自观察。我此身中入出气息即同彼风。谛观一切身诸毛孔。从风因缘故有生死。复观一切不净之物。肉血发抓因风故成。复观是身命终之时。是尸更无风息入出。复作是念。我身口行因缘于风。若无风者无身口行。是故尔时得空三昧修集增长。因修集故一切有本叶薄华萎。乃至渐渐能断欲贪及以解欲。作是观已得须陀洹果乃至阿罗汉果。或有发阿耨多罗三藐三菩提心。复次行者若心乱时。应如是观彼欲因缘。念种种色乃至念天。以是心散。时彼行者更如是念。若我一切诸生处中。欲未断故此心更生。譬如伐树不去于根唯却枝檊。不除根故其树更生。爱亦如是。爱入未断能生诸苦。复次行者不念于取一心专修。乃至我身。骨琐雪白色如珂贝悉皆筋连。见骨琐已。是时若眼中见内外色。或复见彼一切皆空。但骨琐连色白如贝不增不减。时彼行者如是念已不失于心。此名奢摩他。复次行者若如是学。此我头骨齿骨项骨。乃至此是我脚指骨。如是念者坐不得禅。何以故。以有奢摩他毗婆舍那两种念故。心不得禅。时彼行者。摄念缘中心住不动。欢喜快乐速疾得修。若独念一毗婆舍那。心正住者。应当速疾念彼骨琐专系思惟。此行若明。更好观察骨相成尘。磨灭分散随逐因缘。作是观者。此名毗婆舍那顺忍觉。若一切骨离垢色白。碎末为尘与心和合。如是思惟。此名生顺忍觉。若彼行者观一切色。离垢洁白及骨成尘。离我和合心识去来。如是观者。此名无我尽顺忍觉。若一切色为识境界。眼中来者。离垢净白及以骨尘。作如是念。彼不可说。不可捉持。亦不停住。如是念者。此名奢摩他顺忍觉。如是行人。得此顺忍觉因缘故。于三世中现在未来。一切贪欲悉皆除灭及尽三有。于三界中脱三垢缚。即得入于三解脱门。如是念已。得须陀洹果。乃至如是一相念者。得阿罗汉果。复次行者。观一切色。及以骨琐犹如珂贝。离垢筋连见骨琐已。时彼行人心定不动。若心不动。行住坐卧常系一缘。如是念者。名奢摩他调柔修习。时彼行人。复更内外观察于空。念内外空得入三昧。观一切色悉皆青相。念此骨琐亦作青色。见诸骨琐作青色已。时彼行人复作是念。谁作此色及骨琐青。谁造谁安。乃至琉璃及颇梨色。作此思惟分别想已更如是念。此青色者心因缘见。是虚妄见非是实见。如是念已。知法从缘精勤修习。于诸世间常为众生礼拜供养。佛告憍陈如。此无愿顺陀罗尼义。除不乐想。及除食中诸颠倒想。是彼智德峰王如来遣炎德藏菩萨摩诃萨所送来欲。尔时座中有菩萨摩诃萨。名正念智白佛言。世尊。若诸声闻修不净相及奢摩他。得成相已有何等相。佛言。善男子。若为破坏贪欲之结。修不净念系心眉间。自观己身三百碎骨。如是相出及不净念。于是时中彼行人身亦热亦动。此名初相。得是相已。乃至常观彼如是相。见自己身涩触等相及以他身亦复如是。名第二相。又彼行者修不乱心。一切悉观亦皆不净。名第三相。是人能观苦集尽净。名奢摩他。行者身中如是相出得于暖法。如温乳汁灌澍身心。此则名为不动心相。时彼行者若有心中乐如是相。当舍念心。此相清净贪染。自除无明污心。智慧断故。行者如是观白骨时。念此骨相乃至寂灭因缘故。有如是观察。即见一切身中暖出。此如是相若奢摩他。得具足满。此则名为暖相善根。行者尔时缘于过去福德善根。今作此修心行清净。见智如灯内心自知。复次行者观身四行。从于琐骨乃至微尘洞彻明了。如自额中睹于灯炎。见一切色及以自心并心数法。尽分别知。譬如窗中日光明照。微尘回转无暂时停。一切有为譬如尘性。作如是念。乃至世间一切有法见无我见寂灭实智。行者尔时得顶善根。是名顶法。复次行者得顶法已。更自观身。或见火出或见火然。或见大光满十方面。从初禅地乃至四禅善根所生。如是色阴微妙四大。彼行者身亦如是得所见身色。满足禅乐不异于天。时彼行人更从心里复出日光。见于十方处处日轮皆悉遍满。见是相已不生心念。是时得入空三昧中。复见顶上种种色出犹如伞盖。此名顶相功德善根。复次行者不取缘相四谛顺忍。尔时彼中得四谛证。善男子。此名声闻修习不净正念因缘不净正念。因缘成已得奢摩他。是名白骨灯光观相。复于彼中如是相生。亦见是相。见是相已得欢喜心。欢喜因缘得八正道。因八正道能断一切烦恼爱结。得须陀洹乃至阿罗汉果。善男子。汝自刹中胜炎佛土。声闻之人若富伽罗乐阿罗汉。观如是法不净因缘即得道果。说此不净解脱法时。无量无数无边众生证得四谛如法顺忍。乃至无量无边众生得如实果。尔时世尊复告阿若憍陈如言。善男子。若一切众生共同一心。其四真谛可以一念而证得者。如来应为一切众生演说一行一法一事。亦不应有八万法聚。随逐因缘差别之异。若一人证时。一切众生亦应同证。若一人断时。一切众生亦应同断。不应别有声闻三乘。不应别有菩萨十地。何以故。烦恼同故。断时证处处所是同。憍陈如。是故众生应以种种因缘调伏。不以一缘及以一事。憍陈如。若一切众生觉观未尽。如是时中一切有法大疮大莿种种有生。种种生中有法。增长种种相种种色种种心。时彼行者如是思念。若欲自心乐心取相。观此骨琐心和合生。彼念因缘。作此初心次第思惟。如是必定得涅槃道果证不难。又见此身得乐因缘不退转故。复次行者作如是念。何因缘故心和合生。彼因缘故乐说方便。能知是者。此则名为第二胜心。现见法乐。住必定心得不退转。复次行者如是思念。我今此心几许因缘和合共生。处处觉观攀缘取舍。如是身心有乐受故。或妄想住。我于彼身心乐寂灭。又如是念。若我因缘和合故生。缘骨琐故。身心安乐乐已还灭。若彼行人生于眼识乃至意识。生及住灭方便因缘亦皆寂灭。作如是念。此则名为第三胜心现见法乐。必定不退得涅槃道。以是因缘及得四果不久不难。复次行者作如是念。若我此身一切法界。通达方便清净体性。亦非体性寂灭方便住。复如是念。我一切心相寂灭方便住。又一切心相觉观想灭寂静心住。此则名为第四胜心。现见法乐。如是必定得涅槃道。身虽未证欲证不难。憍陈如。如是四种最胜尚心和合现时。即得明见八十四百千三摩提行门。见是行己得阿那含果。乃至得阿罗汉果。尔时又得二种解脱。有大势力具大神通。为诸天人礼拜供养。憍陈如。一切众生非实一乘一行一贪一念一欲一解一信。是故如来宣说种种句偈名字种种法门。以是义故。如来具足十种神力。憍陈如。一切众生具有种种颠倒之想。是故如来为净众生颠倒想故。说无常想或乐苦想。或无我想或乐死想。或膀胀想或乐烂想。或乐脓想或青瘀想。或乐种种虫啖食想。或乐臭想或乐骸骨离散等想。尔时阿若憍陈如重白佛言。世尊。云何名为一切世间不可乐想。云何复名一切世间食不净想。憍陈如。汝今不应问如是事。何以故。我此刹中别有方便。得涅槃道及四果法。彼刹众生根性不同。信心行别。方便力别得涅槃道。国界既殊其相各异。憍陈如。若我具说如是之法。唯除得无生忍菩萨摩诃萨能信受此。其余众生闻即迷没。时憍陈如复白佛言。世尊。唯愿怜愍为诸菩萨能信解者分别宣说。世尊。是诸众生。若闻宣说一切世间不可乐想及以食中不净想等。听闻如是二种相已。能生种种上妙善根。能破无明种种障碍。一切众生爱入和合。痴见缠缚如揭头罗。于流转中处处受生。于流转中处处造行。又过去际诸流转中不可见知。以是因缘乐于生死。是故生死无有始终。何以故。一切众生在流转中。不闻如是食不乐想。以食因缘增长贪欲。又不闻于此法门故。是故五处流转受生困苦疲极。如来世尊大慈大悲。无量世中常念众生。唯愿如来怜愍故。说此具足满无愿顺陀罗尼。

　　　　大方等大集经卷第三十八



　　　　大方等大集经卷第三十九

　　　　隋天竺三藏那连提耶舍译

　　日藏分恶业集品第五

　　尔时世尊告憍陈如言。善男子。彼智德峰王如来。愍此世界五浊众生及天人故。命彼焰德藏菩萨摩诃萨送此欲来。为欲安乐诸众生故。时憍陈如重白佛言。世尊如是如是。惟愿如来广演分别一切世间不可乐想食不净想。若佛宣说不可乐想食不净想。众生闻者能舍欲贪不著诸味。世尊。若有众生能于诸欲及饮食中皆生怖畏。于此二事生厌离心。苦切呵责应修清净。当知是人越流转河速到彼岸。能得解脱诸有系缚。佛言。憍陈如。如汝所说一切世间不可乐想食不净等。对诸天人及余大众。如智德峰王如来无愿顺陀罗尼焰德藏菩萨摩诃萨所送。汝至心受。憍陈如言。唯然世尊。我今谛听。佛语憍陈如。云何名为一切世间不可乐想。憍陈如言。世间者凡有二种。一者众生世间。二者器世间。云何名为众生世间。所谓五趣众生。天人饿鬼畜生地狱。此名五趣众生世间。器世间者。欲界之中有二十处色界十六无色有四。此四十种。名器世间众生住处。欲界之中有二十处者。第一谓于八大地狱一一地狱四面各有十六隔子。以为眷属周匝围绕。彼中观察生不乐想。云何名为八大地狱。一名一死一活地狱。二名黑绳地狱。三名众合地狱。四名叫唤地狱。五名大叫唤地狱六名热地狱。七名大热地狱。八名阿鼻地狱。若过去未来及现在世有诸众生。自身口意造诸恶业故。生于彼大地狱中。经无量劫备受种种百千苦恼。彼地狱中设睹妙色。以心逼切不生乐想。以见因缘无乐想故复生大苦。如是转转从一地狱至一地狱。苦中极苦不可堪忍不可言说。若耳闻声及鼻嗅香。舌尝其味身中觉触。心缘诸法亦复如是。彼一切心不爱不乐不曾欢喜。一切不好无一可意。身常火然食热铁丸饮融铜汁。所有触处悉皆是火。不可忍耐极大苦受。彼诸众生以其恶业未毕尽故如是不死。乃至一切未受果报。亦彼中生。次复人中。身口意行造恶业故亦彼中受。憍陈如。世间众生多乐于乐不乐辛苦。彼地狱中谁欲乐入。此名最初恶业地狱众生所住之处。智慧之人观是事已生不乐想。憍陈如。何者名为第二所居畜生生处。观察彼已生不乐想。憍陈如。畜生之中身有差别。或有众生。其身大者。如析一毛以为百分如一分许。有于如是不可思议微细之身。复有众生身如窗中游尘。复有众生身如十千由旬。复有众生寿命如一时顷。复有众生寿命如七时顷。复有众生寿命一劫。乃至百劫千万亿劫。以恶业故在彼中生。不乐善法不种善根。无有法行亦无智慧。无惭无愧无慈悲心。常受苦恼生大怖畏。各各互生相害之心。远离一切诸善之法。常行不善无明黑暗。险恶道中造地狱业。起嗔忿心不乐福德。是报熟时恶道中受。下身下心生如是处。常受种种饥渴寒热捶打乘骑。负重困乏领穿背破。蚊虻毒虫竞相唼食。如是苦恼无量无边。何有智人乐于彼处。智慧之人观是事已。于畜生中不生乐想。是名第二恶业众生畜生住处。憍陈如。云何名为第三所居饿鬼生处。观察彼处生不乐想。憍陈如。饿鬼之中身有差别。或有饿鬼身长一尺。或有饿鬼身量如人。或有身如千逾阇那。或复有鬼身如雪山。彼诸饿鬼裸形无衣。被发自缠黑瘦羸瘠。唯皮裹骨肉血都无。身体粗涩犹如枯树。恒苦饥渴思念食饮常不能得。口内火然焰出于外。心常嗔忿无有慈悲。热闷慞惶求凉不得。又为饥渴之所逼切。饮销铜汁食烧铁丸。及诸热恶臭烂脓血。热屎热尿热麨热浆。及诸热风或复热雨。一切草木江海河池。树叶华果所食之物。求觅甚难恒不能得。设复得之或经千年或百千年。如是寿命常受苦恼。行住坐卧黑闇无明。何有智人乐于彼者。智慧之人观是事已。于饿鬼中不生乐想。是名第三恶业众生饿鬼居处。憍陈如。云何名为第四人间所居之处。观察彼处不生乐想。憍陈如。有智之人次观人中。一切皆有种种诸苦。所谓生苦老苦病苦死苦。爱别离苦怨憎会苦。求不得苦五盛阴苦。饥苦渴苦贪苦嗔苦妒嫉等苦。妄言绮语两舌等苦。恶口骂詈诽谤等苦。寒苦热苦恶风恶雨疫蝗等苦。毒恶禽兽伤害等苦。恶世恶王牢狱等苦。贫穷下贱短命等苦。既念此苦更生重苦。缘苦生苦还造苦因。于未来身复受苦报。如是转转无量无边。受诸辛苦无有穷尽。何有智者乐于彼中。是名第四众生人中居处。智慧之人观是事已。于人道中不生乐想。憍陈如。云何名为第五所居欲天生处。观察彼处生不乐想。憍陈如。有智之人观初欲界有于六天。是中众生常乐欲事欲爱所缠。所受果报差别不等生于苦受。或复果报胜劣不同。或上或下。其下果报见上果报。耻愧羞惭常生苦受。或于过去修福来者今得生此。果报将终福德欲尽。如是念时则生苦受。或复种种有所为作。勤劳辛苦故生苦受。或所爱人玩弄之物。分张离散故生苦受。一切福德果报毕尽。见好处所心生爱乐。既不得往生大苦受。又知业行速堕恶道畜生饿鬼及地狱中。以如是故倍大苦受。如是种种无量诸苦。何有智者乐于彼处。此名第五欲界六天受报处所。智慧之人观是事已。于彼欲天不生乐想。复次憍陈如。云何名为色天中不生乐想。智慧之人观彼色界十六住处一切诸天。修于世禅得生于彼。因既有为是有漏法。苦未尽故。不得寂灭心意快乐。及于种种其余胜乐。是故苦受。又未到于乐彼岸故。是故在此苦流转中不知出道。以是义故三恶趣中未得解脱。是故苦受。何有智者乐于彼处。此名第六有漏色天。智慧之人观是事已。于彼色天不生乐想。复次憍陈如。智者观彼色界众生。如是修习无漏禅故得住彼天。以未具足满八正道。是故苦受。为八正道欲满足故精勤方便。是故苦受。一切无学三摩提地。心未得故生于苦受。彼辟支佛诸陀罗尼。未自在得故生苦受。于诸如来三昧境界。未自在得故生苦受。一切众生境界皆苦。如是众生于色界中。若欲双头入般涅槃。如上所说种种诸苦具足受之。何有智者乐于彼处。是名第七无漏色天。智慧之人观是事已。于色天中不生乐想。复次憍陈如。云何名为观无色天不生乐想。智慧之人观无色界四种天处。以能修习有漏三昧。故得生彼一切漏中。未得解脱。是故生苦。一切学地及无学地未得自在。是故生苦。不得听闻诸佛正法。是故生苦。一切爱欲未毕竟断。于流转中不得自在。是故生苦。彼处寿终不得胜趣生于邪见。如是大苦一切三恶。烦恼业道未能永断。如是生苦。一切三恶道中未得度脱。如是生苦。何有智者乐于彼中。是名第八无色四天。智慧之人观是事已。于无色天不生乐想。故得出于一切有狱。及离一切诸有中生。如是八种和合观时。智慧之人乃能获得。虽不生心而常至心修八正道。憍陈如。此则名为一切世间不可乐想。复次憍陈如。言世间者即名为行。云何智者于行世中。不生乐想。行有三种。何者是三。一者身行。二者口行。三者意行。云何身行。身行者谓气息入出。是名身行。云何口行。口行者所谓觉观言说。是名口行。云何意行。意行者名为想受。是名意行。是名三行。此三种行其相如是。一切众生一种心想。智者云何能分别知。于身口意生不乐想。智者观身出入气息取九十九数时。深观息之凉暖和合方便。一切身分出入气息。彼一切身出入气息从口鼻中。乃至一切毛孔道中气息出入。是人观息谛知是息。本无有生亦无有灭。若本来无今始有者。是无常想无决定相。如水上泡如空中霆。如是观时一切行中得身行相。观如是相从何因缘。即知是相因于觉观。觉观之性本无今有。是故无常。是可断法。是解脱法而是觉观因妄心生。而此心性本无今有。本无今有是无常相。可破坏相。无归依相。无有物相。无有我相。无有实相。作是观时于诸行中心则生悔。能修世间不可乐想。复次智者若能深观如是三世。则能永断一切烦恼十二入等。能净正见断除流转相续之法。成平直道正聚所摄。作如是等方便修时。决定能得须陀洹果乃至阿罗汉果。憍陈如是名智者于诸行中得不乐想。以是义故名不乐想方便攀缘。复次憍陈如。云何智者观所著衣作不乐想。憍陈如。若智慧人观于衣裳。或造或缝或割或染。及成就已在其身边。或见或摩或著或脱。如是想念此如人皮。见新色衣作血涂想。诸恶臭虫之所居停。蚊虻虮虱不净充满。智者见已不生乐心。如是憍陈如。此名智人于衣服中得不乐想。憍陈如。云何名为智慧之人观于食中得不乐想。憍陈如。若有行者执持钵时作如是想。此之皿器如剥发皮脓血所污。不净髑髅烂臭可恶。诸蝇蛆薮遍满其中无可贪者。若见食时应观是食。如死尸虫秽恶充遍。若得麨者作如是观。此麨糏尘犹如骨末。若得于[麩-夫+并]。应观是[麩-夫+并]作人皮想。如是得臛或复得浆。得粥得羹如是想念。此如脓血或大小便。或如人脂或如人脑。若得种种众杂菜茹。复作是观此如马髦或如人发。若得萝卜齑者。复作是念此如人齿。若得肉者作如是念此如人肉。得白石蜜或黄石蜜。或蒱桃饮或石榴浆。乳酪醍醐生熟苏等。作如是念此如人血。或如人脓或涕或涎脑髓唾等。如是恶露臭处难看。智慧之人于是食中不生乐想。复次憍陈如。云何智人于房舍中生不乐想。智者如是入诸堂宇房廊屋室。或楼阁中。入已思惟应生怖畏。我今入此外有四门。如大地狱焚烧我身。若见屋梁椽柱脊檩。如是观察此之材木共相牚柱。犹如人身一切碎骨。见泥泥壁如肉覆骸。见画庄严如血涂漫。又观种种床蓐铺席犹如人皮。又观坐卧眠止处所。或如骨锁或如死人。如是种种饮服汤药丸散煎膏。皆作是想起诸厌离。憍陈如。是名智人一切食中得不乐想。如是念已得何利益。即能获得三种顺忍。何者三忍。谓空顺忍。无相顺忍。无愿顺忍。是人如是得三忍已乐修空想。因修空想住是空中。见一切法悉皆是空。入是空已复得利益。能知生灭方便利行。如是阴界无常苦空无我不净。见十八界及十二入。乃至四谛十二因缘。一切法性苦空无常及以无我。如是念已得须陀洹果乃至阿罗汉果。得解脱相。复次憍陈如。此三摩提无学解脱。如是利益一切世间不生乐想。善能除断一切欲贪一切色贪及非色贪。一切疑慢。一切调戏。一切无明。又能安置于无学地。憍陈如。此名二种一切世间不可乐想。如是种种名具足满无愿顺陀罗尼微妙之义。此陀罗尼有大势力。能除欲色非色调慢。能证尽智及无生智。能裂一切黑暗罗网。能舍一切苦恼重摧。以我说此大集经故。彼智德峰王如来。命焰德藏菩萨摩诃萨。手中送此无愿顺陀罗尼欲来。憍陈如。是陀罗尼能摧一切诸恶魔等。能胜一切毒害龙众。诸天敬信倍更欢喜。夜叉顺奉生大踊悦。诸阿修罗内心怖畏。又能恐惧迦楼罗王。令紧那罗生于爱乐。摩睺罗伽自然摄伏。能破一切邪见外道。令刹利王生欢喜心。诸婆罗门信心增长。又令毗舍及首陀罗悉生欢喜。能令多欲女人贪心止息。令多闻者进益受持。坐禅行人乐阿兰若。能除一切种种诸患。能却一切斗诤怨家。饥馑非时外贼横死。恶风雹雨暴水灾霜。寒热苦辛粗涩味触。如是变怪悉能消除。光赞大乘绍三宝种。照曜佛母竖立法幢。安慰流转怖畏众生。此名微妙无愿顺陀罗尼。说是法时无量无数阿僧祇众生远尘离垢得法眼净。九十八频婆罗人得阿罗汉果。八那由他众生得彼无愿顺陀罗尼。无量无数阿僧祇众生发阿耨多罗三藐三菩提心得不退转。五百八十万众生得无生法忍。尔时一切无量大众。天龙夜叉罗刹阿修罗迦楼罗紧那罗摩睺罗伽。饿鬼毗舍遮鸠槃茶。富单那迦吒富单那人非人等。异口同音俱称赞言。善哉善哉大圣世尊不可思议。最大最妙不可思议。如来世尊得无碍智。明见我等于此阿耨多罗三藐三菩提中敢有不发欢喜心者。世尊如来。知诸众生。善知诸根知诸烦恼。知诸方便知到彼岸。能令众生充足法味。能令众生见八圣道。能除众生担苦之担。能与众生乐担令担。我今一切天龙夜叉阿修罗迦楼罗紧那罗摩睺罗伽等一切合掌。各各如是齐心唱言。在在处处有佛世尊。说此四种无愿顺忍陀罗尼处。乃至国王大臣长者。沙门婆罗门毗舍等众。有能书写置此经处。或复有人能读能诵讲说之者。如是等处我等卫护加助威神。有所求须一切供养。礼拜供给彼说法人。不令乏少无有衰秏。不如意事一切怨家不能得便。一切资生常使具足。身无病恼得欢喜心。乐于法者我如是护。彼人终不更生恶道。以是因缘成于法器。一切供养得具足满。佛言。善哉善哉。诸大檀越。汝等今者。欲护大法。因护法故三宝不断。未来之世当得无量福德果报。尔时长老舍利弗。于大众中即从座起。一心合掌前白佛言。世尊。德华藏佛遣虚空藏菩萨摩诃萨所送奢摩裴多悉帝那恶业众生不信心者令彼睡眠陀罗尼欲。我及一切世间天人欲得闻知。唯愿如来广为宣说。佛告舍利弗。谛听谛听善思念之。我当为汝广分别说德华藏佛所送净陀罗尼欲。彼佛如来为于此土诸众生等薄少善根多诸烦恼。以烦恼故起四倒心乐著我想。著我想故颠倒迷惑。流转生死失八正道。是故彼佛送此欲来。舍利弗。一切众生实无有我此土众生颠倒心故横生我想。舍利弗智慧之人深自观察知无有我。作是观时则破四倒。舍利弗。云何智者观于无我。所谓观身谛知无我。何以故。以和合故。复次观眼亦无有我。何以故。眼识初生。如是观察至心思惟。或见种种服饰衣裳铺卧床蓐结加趺坐。坐已摄念一切六根不相舍行。心不舍故如是可见。而此眼根四大合生。筋连水满余不能动。若眼转时但是风力。风故能转。而彼风性因于虚空。出入根中左右回转。根清净故则能明见。而彼虚空性无所有无有依止。不可捉持亦不可说。若无所有不可说者即是无我。是故虚空实无有我。是空中风亦复无物。以无物故不可宣说。是故无我。是风因缘亦入根中。左旋右转清净照了。彼风吹幻亦不可捉亦不可说。离于我所觅不可得。如是眼中地界牢固。如尼拘陀子。至心谛观观已拔出。碎末为尘吹令飞散。如是推求永不见我。如是决定知无有我。此地界中分析无我。彼地地相但有名字。不可捉持无我无主。如是次第观察水界及以火界犹如风界。如是思惟。既思惟已定知无我。故不复疑眼大中我。是故当知。眼之四大一切无物不可宣说。是故无我。若复有言眼识因缘故有我者是义不然。何以故。眼中无我色亦如是。而和合中亦复无我。和合因缘生于眼识。如是识中亦复无我。风中空中悉亦无我。如是推觅竟不可得。此识但是十二因缘循环流转。离十二因缘识不可见。但因识生名色名为名色。名色因缘故六入生。六入因缘故触生。触因缘故受生。受因缘故爱生。爱因缘故取生。取因缘故有生。有因缘故生生。生因缘故则有衰老及以病死。如是等法因眼识生。而是眼识非东方来。南西北方四维上下亦复如是。所因之念生眼识者。是念亦灭眼识不住。第二念中亦不语念。汝住我灭而是灭法。亦复非去至十方面。亦复不专一处住止。是故诸法因缘故生。若离因缘则不得生。因因缘生。因因缘灭。如是因缘名相续法。是故当知。实无有我而是因缘。亦无作者无有受者。无有起者。无他起者是故无我。若无我者我既是空我所亦空。何以故。然体性尔故。是故眼性无我我所。无有积聚非合非散。即生灭故。一切诸法亦复如是。一切法性无取无舍。非罗汉作。亦复非是辟支佛作。非菩萨作非如来作。如眼识空一切法空亦复如是。离我无我空故不见。作是观察无相无愿三种解脱空门之时。悉能除断一切悭贪及诸烦恼。如是念已或有得于须陀洹果阿罗汉果。观眼既然。耳鼻舌中亦复如是。复次行者知身无我。次观于发析一一毛以为百分。烧使成灰风吹散灭。如是一发体性既空。行人心疑自然明了。何以故。一发之中不见有我。如是皮中肉中血中唾中涕中肠中脑中骨中髓中。筋脉甲爪喘息冷暖。上下诸风寿命名字皆无有我。直以因缘共相和合。故名为身。如是思惟至心观已。知身触因故生身识。识因缘名色。名色因缘六入。六入因缘触触因缘受。受因缘爱。爱因缘取。取因缘有。有因缘生。生因缘老死。彼一切法心识依止。故生身识。而是身识非东方来。南西北方四维上下亦复如是。所因之念生身识者。彼念灭时身识不住。第二念中亦不语念。汝住我灭而是灭法。亦无处所不见聚处不见散处。是故诸法缘合故生缘离故灭。有缘故生无缘故灭。一切因缘相续故见。若离相续则不可见。是故当知实无有我。而是因缘亦无作者。无有住者无有起者无使起者。如是因缘不可得故。是故无我。若无我者我所亦无。是故身性无我我所无聚无散。生灭法故。一切诸法亦复如是。彼法性中亦不可得无取无舍。非声闻作。亦复非是辟支佛作。非菩萨作。非如来作。如身识空一切法空亦复如是。体性无我亦无我所。彼空故我不可见。一切诸法悉皆离我亦离我所。以离故空。作是观时即能获得无相无愿三种解脱空行法门。证空因缘能断一切悭贪烦恼。或有得于须陀洹果。乃至第四阿罗汉果。智者如是一一推寻我不可得。不可得故自知无我。谛观无我离疑网心。尔时知身了了无我。舍利弗。若有行者能如是观。当知是人得此无相无愿解脱三种空门。为诸天主释提桓因之所供养并护其身。令常受乐犹如帝释。如是梵天乃至一切诸天余王。一切龙王一切夜叉王。一切迦楼罗王。一切紧那罗王。一切摩睺罗伽王。彼诸王等如是礼拜。供养供给无令乏少。常加卫护亲奉所须。恶心众生不得其便。若在一切诸人王中。所得礼拜供养护身亦复如是。舍利弗。此名奢摩裴多悉帝(都地反)那持陀罗尼。是德华藏如来命虚空藏菩萨摩诃萨送来至此。以我此刹说于日藏大集经故彼持欲来。此陀罗尼有大势力能大利益。慈悲怜愍一切众生。能救一切危厄患苦。能舍一切烦恼诸结。能知一切阴入界等。能辨一切法之差别。能示一切善巧方便。能与一切涅槃道乐。能入一切诸法之门。能摧一切难降伏魔。能破一切邪论外道。能与一切诸天欢喜。能令一切夜叉知足。能怖一切诸阿修罗。能令一切诸迦楼罗心生喜悦。能令一切诸紧陀罗欢乐无厌。能令一切摩睺罗伽不得回顾。能令一切刹利喜欢。诸婆罗门信心增广。毗舍眷属及首陀罗皆大欢喜踊跃。无量多欲妇女能令少贪。妊娠女人使得安隐。令念持者乐于多闻。修习定人乐阿兰若。能却斗诤国土饥荒。能除死殃及诸盗贼。非时风雨冻暍苦辛粗涩肥膻如是恶触。照曜法母竖立法幢。于流转中绍三宝种。解诸系缚怖畏众生。能生尽智证无生智。能破黑暗与大光明。能舍众生苦恼重担。如此奢摩裴多悉帝(都地反)那持大授记陀罗尼。能令一切三有众生恶业道中截流而过入佛界中。于一切法自在无碍。乃至十八不共佛法无为彼岸。能转法轮雨诸法雨。善能教化一切众生。悉令得住于涅槃道。说此恶业尽陀罗尼法时。无量众生过去恶业悉得除灭。无量阿僧祇诸天及人。远尘离垢得法眼净。无量众生得须陀洹果。百千频婆罗众生。得于无漏阿罗汉果。七十那由他众生。获得如是奢摩裴多悉帝(都地反)那持陀罗尼。得此陀罗尼已于三乘中更不退转。无量无数阿僧祇诸天及人。发阿耨多罗三藐三菩提心。无量众生于菩提中亦得住心不退转道。八万四千诸众生等得无生忍。一切现在娑婆世界刹中众生。闻此四种四谛顺空顺无愿顺奢摩裴多悉帝(都地反)那持等陀罗尼义已。悉得破坏一切欲贪长短色贪触贪乐贪色非色贪。又诸众生得如实见知贪障碍。听闻法已其中有得不净观善根者。有得六入念者。或有得于普不散心善根者。或有得于遍善根者。或有得于阿那波那善根者。或有得于奢摩他者。或有得于毗婆舍那者。或有得于初禅定者。或有得于中间禅者。或有乃至得四禅者。或有得于四空定者。或有得于四谛顺忍者。或有得于性人地者。或有得于八法地者。或得和合小乘善根者。或得小乘非和合者。或复有得一切智知善根者。或复有得三摩提忍陀罗尼善根者。又彼众中有诸女人厌离心生。观察女身有种种过穷极鄙恶。我以何故受于此身贪著色欲。作是呵责。以闻法故。一切妇人悉各修念不乐自身。其中九十一频婆罗人中女人。转女人相得男子身。九十九百亿天中女人。八万四千龙中女人。八百六十万夜叉中女人。八十四万阿修罗中女人。七万迦楼罗中女人。十二频婆罗紧陀罗中女人。一千摩睺罗伽中女人。九十频婆罗饿鬼中女人。四十二频婆罗毗舍阇中女人。如是一切诸女人等。悉失本根得成男子。其中若有妊娠妇人。胎藏安隐无诸伤损。乃至畜生亦复如是。其产生者具足五根。男女聪明智慧端正。或有藏内未时即生。或有他患皆能除却。悉令安隐如第三禅。修习行人得于定乐。身心悦豫亦复如是。尔时一切天龙夜叉阿修罗迦楼罗紧陀罗摩睺罗迦。薜荔多。毗舍遮。鸠槃茶。富单那。迦吒富单那。人及非人。一切大众同作是唱。善哉善哉。佛婆伽婆。如是妙法不可思议。我等昔来未曾听受。如今如来所转法轮。能令我等一切恶业障碍尽除。于流转中度一切有。饮甘露浆得寂灭乐。教化拥护一切众生。舍于五浊得胜智慧入佛境界。照曜三宝不令断绝。如来今者降诸法雨。称我等力一心供养。如是乃至迦吒富单那等种种诸天。作于诸天种种音乐。复雨天上细末金银犹如雨下。乃至华香衣服缯彩种种璎珞种种天鬘。以散如来。为供养故一切天人悉皆云集。唯除坐禅入三昧者。如是众生各于生处。所有华香衣服璎珞金银宝鬘。供养佛已欢喜而住。

　　　　大方等大集经卷第三十九



　　　　大方等大集经卷第四十

　　　　隋天竺三藏那连提耶舍译

　　日藏分护持品第六

　　尔时一切诸天大王并其眷属。一切龙王。一切夜叉王。阿修罗王。迦楼罗王。紧陀罗王。摩睺罗伽王。薜荔多王。毗舍遮王。富单那王。乃至迦吒富单那等一切诸王。各并眷属礼拜于佛。同心合掌作如是言。世尊。我等从今在在处处。若有比丘或比丘尼。诸优婆塞及优婆夷。但有信心若男若女。能作如是念不净观寂灭三昧如前佛说善根因缘得摄心住者。我等一切天诸眷属。乃至清净信心之人。或男或女。常当救济犹如导师。令彼身心及其眷属为作供养。衣食床铺卧具汤药种种资生所须皆与。如是具足令其安隐更不愁于一十五种浊恶之事。设复有者我等于中常共加护。何者名为十五浊心。所谓或以石撩。或以杖打。或以刀斫。或以槊贯。或毒药中。或崖上掷。或复恶人或复不信或四大动。我为作护。或以恶心送彼人所好饮食汤药者我为作护。贪嗔妒嫉两舌恶口。如是恶事欲相加者我为作护。或有恶人用浊恶心。以诸衣钵床卧铺具病患汤药常作檀越。或劝化他。或自亲旧为供养者。彼诸恶事我为作护。或复怨家。或复恶鬼。如是等恶我为作护。或毒中护。或恶天子。或内国土。或外国土。如是贼起我为作护。此十五种浊恶之事。或比丘或比丘尼。或优婆塞或优婆夷。或余信心男子女人。或今现在或复当来。乃至劫尽末法世时。何者名为末法世时。谓读诵人无不依于波罗提木叉道中行。若不坐禅则不能得于三摩提。乃至不得第四之果。乃至不得寂灭三昧。是则名为末法世时若如上说。初夜后夜不曾睡眠读诵是经或坐禅定。如是住者。彼诸眷属比丘比丘尼优婆塞优婆夷。乃至信心或男或女一切眷属乃至住处。或复聚落都邑国城。或阿兰若处或聚落主家。随所在处有此十五浊者。我尽救济为作拥护。令是诸恶一切悉除。于何聚落有福德人常住之处。或多人住或一人住。乃至复有一日一夜修福德者。乃至一日一夜所住处者。或复城邑或聚落家。我皆救济为作护助。不令其人经于恶事。无问一切诸檀越家。或复刹利或婆罗门毗舍首陀。或男或女小男小女。一切救济常为守护不令入恶。若有如是修福德者身心精进。若有人供养礼拜恭敬种种供给。或为造房或大寺舍。或林或苑或作衣裳。食饮所须坐卧处所。或复病患汤药针灸种种医疗。如是檀越。我等如是十五浊中一切悉护。若有胎藏妊娠女人。供养如是福德人时。我等护持无时暂舍。设诸恶人及以恶鬼欲加恶者。回彼恶心悉令欢喜。如是儿女在在处处修福德者。念善根者为他爱敬。或余众生劝助赞美。或复家人称说其名。或咒结索拥护众生。或教福德或教舍恶。我等于彼如是众生。十五浊中常亲护持。诸恶鬼神不得其便。若有如是修福德者或人非人。能信其语如教而行。如是一切我等亦护。若有恶人。于彼行者修福人中。或嗔或骂或欲加恶或生障碍者。如是等辈诸恶众生。我等不护是恶众生。十五浊事不得护者名字云何。十五浊者。第一恶患。第二失于自在。第三散失种种资生。第四身中四肢种种割截。或眼或耳口鼻手足。或复斫头。第五失于所爱妻子及诸眷属。第六失于官位。第七失居家。第八为诸怨家所侵。第九心常忧愁。第十嗔于刹利心常行恶。第十一邦邑国城众生浊恶。第十二诸偷盗来失种种物。第十三自家妇女恒相斗诤。第十四国土贼盗他国贼来。第十五短命速死。若恶众生有如是十五种事。我等不护富伽罗等言。若复有人虽修福业不受善语恒起恶嗔。欲为造福德者作诸恶事。种种福中为作障碍。若有如是诸恶众生来归于我。望咒术中得种种力。如是咒中种种法用虽具足有。我等于彼如是众生。不加不护不与其力亦不救济。若彼众生意欲规求望得如是如是之物我亦不与。若有众生于常修常命福德之人。生嗔作恶种种障碍者。如是我等亦如上说。或复今世及未来中。能依此法忆念修行及法欲尽。常有诸天龙神乃至迦吒富单那等。恶心嗔忿无有慈悲。不乐当来妙好之身。不畏三涂恶道果报。若有如是造福德人。乐阿兰若种诸善根。或住塳间或复树下或在寺舍。或尸陀林行住处所。福德之人悉如上说。天龙乃至迦吒富单那恶见恶心。此福德之人。是处住止。或身心浊或夺精气。或被行人供养檀越。我诸天龙乃至迦吒富单那等。离慈悲心不知恩报。于当来生不怖恶道。垢浊身心夺其精气。唯除过去极重恶业。此恶业中非可得护。若我天龙乃至迦吒富单那等应可得护。而不护者现世则为欺诳一切三世诸佛。于流转中不见罗汉及辟支佛。常令我身不成福器不得涅槃。佛言。善哉善哉。善男子。汝能如是发于此心。亦如一切三世诸佛。过去世时修行无异绍三宝种竖立法幢光照法母。汝等如是则为供养一切三世十方诸佛。汝善男子。或男或女能作如是勤精进心。于正法中好守护者。如是法行富伽罗故。常护常念常供给足。如是众生于流转中。常得尊贵和合眷属。常受安乐不经辛苦。乃至速成阿耨多罗三藐三菩提道。善男子。汝等求乐不求于苦。是故应当常勤精进作诸善根。诸天等言。善哉善哉。我从今日如是修习如是发心。尔时此娑婆界。有于恶心诸饿鬼等。常仰食啖一切众生精气血肉以为生活。如是鬼等无量阿僧祇。同白佛言。世尊。我等恶业罪报所招。常啖于人肉血精气以活性命。今日发心入佛法住。为佛弟子。更不造恶不生恶念。若佛弟子如佛今说不净观法。常如是修如是习行一种无异。若我不如富伽罗心所在念者。令于我眼黑暗常盲。一切四肢不能动转。又不具足身中五根。我等亦如富伽罗。护此福德人并其施主。造立寺舍房室树林园菀。浴池衣钵饮食卧具。倚床汤药一切所须。如是檀越我等亦护。佛言。善哉善哉。善男子。汝好发心。常当如是莫令放逸。
　　尔时牢固地天。从座而起作如是言。世尊。若佛弟子常摄五根。如佛今说不净观法。如是系念至心行时。我等地天为此行者。常出地味滋润。彼人令其身中增益寿命。是地精气充溢因缘。行者身中得色得力得念得喜得精进得大智慧。佛言。善哉善哉。汝大檀越能发是心真是佛子。从佛口生从法化生。与如是食益于彼身。此福因缘速于大乘成就满足。
　　尔时众中有大德天。复从座起前白佛言。世尊。若有如是法行比丘佛弟子等。彼诸檀越。或以种种金银宝珠种种资生种种谷米具足供给。若诸弟子如佛所说不净观法。乃至寂灭三昧空门如是系念。从于初夜至中后夜坐卧行立。如是念法心无外缘。彼诸檀越为营寺舍。或造一屋或一树林。或复衣食坐卧床铺。病患汤药种种资生常供给之。彼得如是无乏少。己身得安隐无有忧愁。心常欢喜得好福田成就法器。如是施已当来之世得大果报。深心乐法不生恶道不造恶法。我如是护彼人。即得修慈悲心。如是种种胜妙善根增长不减。佛言。善哉善哉。大檀越。此是汝等精进之心。于大乘中速能增长福德之力。尔时众中金刚力士。复白佛言。世尊如来。说此大集经已。诸大檀越并眷属众。各各发心护持佛法利益众生。彼因缘故此娑婆界佛刹之中。法母照曜增进光明。尔时弥勒菩萨摩诃萨。为欲利益于未来故。即于众中问金刚力士言。善男子。何者为虚空之法此可见不。若不可见此事云何。又复问言。何者名为诸法和合。金刚力士报弥勒言。实际之岸不可见故此和合法亦不可见。弥勒又问。善男子。何者名为真实虚空不和合法。金刚力士报弥勒言。彼中无异。弥勒又问。善男子。何者名为虚空之法。何者名为不和合法。金刚力士报弥勒言。不动不生法界入事是故不异。弥勒又问。善男子。云何名为有为无为漏无漏法。金刚力士报弥勒言。如本真实如是如如性无有异。漏无漏法虚空和合是故不异。弥勒又问。善男子。何者名为真实如如漏无漏法。金刚力士报弥勒言。虚空合故真实如如。非是漏法非无漏法。弥勒又问。善男子。何者名为虚空和合法。金刚力士报弥勒言。一切诸法离于障碍。和合故空非集非散。何以故体性不失故。而彼空中亦不可得物及空故。故名空法。善男子。一切法中此方便故。当知一切如如体性。体性本来是空故空。如是万法和合故空。想离想故此空非想非想亦空。何以故。如是一切和合法空不可说故。一切诸法体性尔故。此如是法非沙门造。非罗汉造。非辟支佛造。非菩萨造。非如来造。如是如是真实如如。漏无漏法一切皆空。和合法故。非相离故。非异法故。弥勒菩萨如是当知。尔时金刚力士说是法已。无量众生。曾于过去学空来者。一切恶业悉皆除尽远尘离垢。于诸法中得法眼净。九十二那由他众生。于此法中发阿耨多罗三藐三菩提心。无量众生亦得住于不退转道。究竟阿耨多罗三藐三菩提。

　　　　大方等大集经日藏分佛现神通品第七

　　尔时频婆娑罗王。闻佛说此不净观法。一切大众各欲护持。踊跃欢喜即从座起前白佛言。世尊。如是法门福德最胜不可思议。今此国土娑婆世界佛刹之中。无量诸大菩萨摩诃萨。所可成就光明妙色。我从本来初未曾见初未曾闻。世尊。是菩萨光悉能遍照大千世界乃至有顶亦皆充满。我今眼中不睹余色。但见于此娑婆世界佛刹之中乃至大小诸铁围山悉满光明。世尊。如是菩萨摩诃萨等。若得近于阿耨多罗三藐三菩提者其光云何。如来入于三昧所。放光明相复云何。如来光明我得见不。缘彼光明复得见于其余佛刹种种妙好奇特事不。佛言。如是如是。大王。若有菩萨成就无上菩提道者。其光能照十方世界。何以故。能于如来境界之中。行大福德庄严力故。于过去世菩萨行中。成就具足大福德力庄严法故。一切菩萨修行善根多增长故。具无量福生于佛家。亲近无上菩提道故。毕竟无上菩提妙道。于不可宣说如来智力奋迅。远离一切障碍。佛境界中胜疾智故。入佛智慧正法果故。分别过去无量劫来。无边佛法境界依故。此地最胜转妙法轮。一切自在所可得身。如是福德无挂碍故。获得清净真实法故。所可修习到彼岸故。未来世业已得尽故。通达一切众生善根。永断一切烦恼习故。离于障碍住佛界中。是故光明悉能遍照十方世界。大王如是随佛功德光明力故。亦能睹见一切十方无量无数阿僧祇佛。王言世尊。我今欲见如是十方无量无数阿僧祇佛并诸菩萨摩诃萨及声闻众。时频婆娑罗王随从眷属有无量亿诸众生等。异口同音复白佛言。如是世尊。亦愿如来示现我等诸佛境界过去所行福德庄严离障碍事。我等见已发欢喜心。
　　尔时世尊。告阿若憍陈如。汝等大众在家出家声闻弟子。皆各系念深心思惟。以自善根力入于禅定。我于今者亦欲入于如来三昧。当于尔时此佛刹中天龙夜叉乃至一切人及非人。或有见四谛者。或有得顺忍者。或于三乘得不退者。如是众生皆结加坐亦入禅定。复有众生于三宝中得信敬心。亦复如是入于禅定。尔时世尊。即入一切如来境界日月三昧。行智广大悉能遍覆一切虚空。能令一切智慧众生皆生欢喜。如是三昧不可计量不可睹见。非诸声闻及辟支佛乃至十方恒河沙等补处菩萨之所能知。唯佛如来乃能得之。是名如来境界三昧。如来如是入三昧已。此娑婆世界三千大千百亿四天下。百亿须弥山。百亿日月乃至百亿诸有顶天。皆悉影现入佛身中。如是娑婆世界一切佛刹入佛身已。其中所有一切众生地狱饿鬼及以畜生或天或人。彼诸众生或身或心。有苦受者皆得除灭。一切自在悉生欢喜。譬如比丘入第三禅得具足乐。尔时一切诸大菩萨摩诃萨众。先在座中入三昧者皆从定起。从定起已见佛光明。见光明已自所有光寻灭不现。如是声闻及佛弟子。乃至一切诸天人众入禅定者各各皆起。彼诸大众身心得乐。譬如比丘入第三禅。尔时一切无量众生生大欢喜。踊跃无量不可思议未曾闻见。又其六根一切清净现佛身中。或坐或行或住或卧。复见如来一一毛孔出无量光。譬如十方恒河沙等日月光明。亦如一切恒河沙等大摩尼珠。亦如恒河沙等十地菩萨摩诃萨众。一时普放大焰光明。如是光明悉能遍照十方佛土。如是如来一一毛孔所出光明。处处皆满于十方刹最为殊胜。尔时十方一切诸佛。于其刹中自在而住。各为大众异口同音。称赞我名说于此偈。
　　汝观具足功德满　　怜彼一切诸众生
　　智慧大力能拔除　　释迦如来胜中最
　　慈悲心故放此光　　一切佛刹皆充满
　　又愍是诸众生故　　令其悉现于身中
　　一一佛刹满光明　　众生见者皆欢喜
　　发心清净悉牢固　　得胜无上实菩提
　　汝等若有得神通　　一切宜应急疾往
　　恭敬接足稽首礼　　释迦师子最胜尊
　　若有未得神通者　　向彼低头遥礼拜
　　速起菩提真智念　　得见牟尼正觉身

　　尔时十方一切诸佛。各于其国说如是偈。慈悲教化诸众生故。又以如来过去修行。愿力庄严具足满故。彼诸佛刹一一如来。亦有无量恒河沙等诸大菩萨摩诃萨众并大弟子声闻比丘。复有无量亿恒河沙诸天及龙夜叉乾闼婆阿修罗迦楼罗紧陀罗摩睺罗伽等。无量大众围绕彼佛。各乘神通俱来诣此娑婆世界。到此刹已向于如来。头面接足右绕三匝。右绕毕已各赍持来一切所有种种宝物种种宝衣种种袈裟种种璎珞种种幡盖种种杂华种种熏香种种涂香种种音乐种种赞叹种种歌舞供养如来。设供养已与其眷属各还所住。时诸众生在娑婆界佛身中者。皆悉见之。见已欢喜。复受无量无边快乐。又诸众生得见十方一切诸佛。于其刹土坐金刚座而演说法。又见诸佛各各刹中于自坐处。为诸众生说此世界释迦如来一切功德。有大名称大智慧力。福德庄严具大精进大慈悲力教化众生。彼诸刹中无量阿僧祇恒河沙等众生。发阿耨多罗三藐三菩提心。于自刹中得受记别。无量众生于缘觉乘得受记别。彼诸大众亦见此土一切众生入于佛身。亦得如是受于记别。其中众生或有受乐或有受苦。一切皆现释迦如来身内住止。若空五浊佛刹众生得见如来。及见十方无量无数说法诸佛。一一如来各有无量无数众生恭敬围绕。见已起大爱敬生欢喜心。彼诸众生一切身中。所有恶受悉得除舍安隐快乐。若不空五浊刹者。十地菩萨摩诃萨等。教化众生故。随何刹中得见于佛。见已生信。得信心已听受妙法。彼诸菩萨各于彼处化作佛身。以一音声满一切刹。各各异口同说偈言。
　　十方诸佛同一乘　　成就善根故来此
　　离佛及余菩萨众　　更无如是大德人
　　汝等一一诸众生　　速发菩提无上道
　　若不勇猛勤精进　　流转苦海无出期
　　汝等宜应一切来　　速随于我相逐往
　　供养人中释师子　　顶礼右绕彼世尊

　　时诸菩萨摩诃萨等。化作佛身说此偈已。各与无量无边恒河沙数得神通力。一切众生俱来诣此。见释迦牟尼佛。见已右绕三匝。绕已各持赍来种种宝物种种宝衣种种音声种种歌舞。以用供养释迦如来。供养毕已悉发阿耨多罗三藐三菩提心。或有众生于辟支佛乘而发愿者。如是悉得不退转道。彼诸众生又皆各各得种种忍种种陀罗尼种种善根。得已各还本刹。或有菩萨化作辟支佛身。或复化作阿罗汉身。或复化作梵天王身。或复化作帝释天身。或复化作四天王身。或复化作那罗延身。或复化作摩醯首罗。或复化作自在天身。或复化作星宿天身。或复化作阿修罗身。或复化作转轮圣王。如是种种龙身鬼身。随所在处佛刹之中。若有众生乐见阿罗汉身。见罗汉已欢喜受法。彼诸菩萨摩诃萨等。为欲教化诸众生故。即于彼中作罗汉身。为彼众生说种种法。彼诸众生见大光明及释迦佛。得见佛已心中爱敬生大欢喜。具足六根满一切愿。恶业皆尽悉乐受生。又彼菩萨摩诃萨等。于佛刹中化作如是阿罗汉身。说法教化大福德聚。具足成就善根力故。能以一音遍一切刹。作诸言辞说如是偈。
　　众生久处流转中　　愚痴不知出要道
　　以诸种种罪业故　　得此生死苦恼身
　　是故应速舍恶心　　邪见颠倒诸烦恼
　　早度有流到彼岸　　云何汝等不觉知
　　难见导师今已见　　难得人身今已得
　　难遇善友今逢值　　难闻正法今得闻
　　是故汝等应至心　　速发无上菩提道
　　出离一切生死狱　　证佛微妙功德身
　　若能永离两种邪　　所谓断常等二见
　　知于一切行无我　　如是名入正观门
　　爱行取入有于生　　智水洗除悉令净
　　同共往诣娑婆国　　恭敬供养释师子

　　时诸菩萨摩诃萨等。如是化作阿罗汉身。说此偈已与于无量恒河沙等得神通力一切众生。俱共发引来到此刹。到已头面顶礼释迦牟尼如来并其眷属。恭敬围绕三匝佛已。出所赍来种种宝物种种宝衣种种袈裟种种璎珞种种伞盖种种幢幡种种宝华种种宝香种种音乐偈赞歌舞。以用供养释迦如来。供养毕已各还自刹。到自刹已坐于自座。各为于己众称杨赞说释迦如来作如是言。释迦如来。怜愍教化一切众生。能与众生一切利益。是诸菩萨各自众中如是称说。彼众闻已悉皆赞叹释迦如来。既赞叹已无量无数阿僧祇众生。发阿耨多罗三藐三菩提心。或复有于辟支佛乘而发心者。或复有于声闻乘中而发心者。各各乘中得不退道。有得种种陀罗尼忍种种善根。亦见此土娑婆佛刹诸众生等入释迦如来身中。是诸众生见此不可思议神德变已。无量阿僧祗恒河沙等众生。皆发阿耨多罗三藐三菩提心。其中或有发声闻辟支佛心者。各于自乘得不退转。或有作于转轮圣王微妙之身得受记别。

　　　　大方等大集经卷第四十



　　　　大方等大集经卷第四十一

　　　　随天竺三藏那连提耶舍译

　　日藏分中星宿品第八之一

　　尔时欲界魔王波旬。悉见一切娑婆国土所有众生及诸天宫合家眷属在佛身中。时魔波旬见已悲泣涕泪横流。心大懊恼遍身汗出。啼哭失声称怨大唤或起或立或坐或行。入出家居东西狂走。频申欠呿怖惧慞惶。愤叹长歔喘息粗短。合眼张口吐舌舐身。露背现胸申臂缩脚。摇动头项索手揩摩。种种施为受大苦恼。乃至一切魔之眷属。心内愁忧亦复如是。时魔波旬有一军主。名戒依止。见王身心如是煎迫。说偈问言。
　　何故愁恼独行住　　唱唤驰走似颠狂
　　出入家居心不安　　如是因缘愿王说

　　时魔波旬闻是语已。倍更懊恼啼哭雨泪。说偈答言。
　　我今身体汗遍流　　心中分裂如刀割
　　啼哭眼中泪如血　　为睹瞿昙现变通
　　其形广大无有边　　刹土悉皆居腹内
　　我失臣民及眷属　　境界宫殿悉空虚
　　复有十方大众来　　充满于此娑婆界
　　各设无边大供养　　礼拜围绕或往还
　　令我自在无威力　　伴侣眷属归于彼
　　如来有是大神力　　云何令我心不愁

　　时戒依止大魔军主。为于波旬复说偈言。
　　我所统领诸军众　　强壮勇健实难当
　　刀轮奋击拟如来　　须臾破身令粉碎

　　时魔波旬说偈答言。
　　我等诸军及眷属　　久已归依佛世尊
　　设欲自往生恶心　　即见项边带枷锁

　　时戒依止大魔军主。复说偈言。
　　我今多设诸方便　　诱诳于彼恶怨家
　　诈现亲善作知识　　得便然后当摧灭

　　时魔波旬说偈答言。
　　若我发起毒恶心　　如是方便欲毁佛
　　即见死尸系颈下　　如是臭恶难可看

　　时戒依止大魔军主。复说偈言。
　　一切欲界属于魔　　唯有天人信归佛
　　诸恶毒龙亦王领　　愿敕速害瞿昙身

　　时魔波旬复说偈答。
　　若审知龙有力能　　我已荒迷汝自敕
　　若实能坏瞿昙者　　我还得土复本心

　　尔时戒依止大魔军主即自念言。世间难摧谓三种毒。一者天魔。二者恶龙。三者得定五通仙人。我今魔宫已被破坏。唯龙境界牢固。光明照耀海中。威力自在眷属围绕不可思议。龙既属魔其余兵众悉皆统领。今当为王约敕速往坏彼瞿昙魔波旬言。善哉善哉。智慧军主汝可疾去。到彼龙宫如是切敕。早与瞿昙共相斗战。时戒依止大魔军主。辞王毕已即自举手。普告无量百千军众唱如是言。汝等宜应速整衣钾。我今欲往彼龙王宫。令诸恶龙兴发毒风。害瞿昙命使令破碎。如是说已一切军众悉不能动。其戒依止军众及身既不得前。眼中泪出身毛皆竖。合掌向魔波旬说言。我等今者不能得去。沙门瞿昙奸伪多幻。知我等家系缚于我。令我身内一切火燃焦沸热恼犹如汤煮。我今如是力不自在。云何复欲假力于他。时魔波旬倍更懊恼忧愁不乐。令戒依止具以上事宣告诸龙。汝当为我坏瞿昙身。时诸恶龙将欲飞空而不能去。语戒依止敬奉来命欲往毁坏适生此心便不得往。时戒依止即生恐怖作如是念。若我今者现魔大力。令诸恶龙心生嗔忿。以嗔忿故则能破坏瞿昙之身。时魔波旬及戒依止。化龙宫内作诸蚊虻蝇疽毒虫死尸人粪。臭处狼藉充满其中。诸龙见已于自宫室心不甘乐。作是念言是谁化作此恶物也。虽复思念莫知谁为。尔时一切四天下中。诸大龙王及其男女大小眷属悉生嗔忿。即出宫殿至须弥下佉罗坻山。其山平坦于山顶头有大圣人先所居住。彼山周匝纵广正等四万由旬。一切庄严纯是七宝。乃至难陀优婆难陀龙王。亦与无量百千眷属。舍自住宫往佉罗坻大圣人处请求救济。彼龙奋身如须弥山。即到彼已其身皆小犹如铜[槎-工+目]。虽如是知不能得语。各各自说我等欲往而不能动。即大忧愁嗔忿停坐。尔时复有娑伽罗龙王。亦与无量亿那由他百千眷属。如是伊罗钵龙王。如是善住龙王。如是德叉迦龙王。如是阿那婆达多龙王。如是目真邻陀龙王。如是海德龙王。如是婆娄那龙王。如是大德龙王。如是那吒达都龙王。如是阿钵罗逻龙王。如是山德龙王。如是牛头龙王。如是阿蓝浮龙王。如是伊罗钵多龙王。如是郁车伽臂龙王。如是婆罗[邱-丘+冊]那龙王。如是斯罗摩罗龙王。如是迦迦吒行龙王。如是稽罗绮龙王。如是水行龙王。如是安阇那殊致龙王。如是迦那迦宾阇那龙王。如是奢俱奢伏绮龙王。乃至闭眼龙王。乃至白象腋龙王。乃至天利龙王。乃至天婆婆遮罗龙王。乃至天迦龙王。乃至伊罗口龙王。乃至天眼赤龙王。乃至端正龙王。乃至光行龙王。乃至此间阎浮提地八十六千诸大龙王。时彼一切一一龙王。各有无量百千眷属悉皆来诣此圣人处请求救济。如是乃至八十四万诸海洲中。一一海洲则有无量亿那由他百千诸龙。各舍宫宅为救济故来佉罗坻大圣处。如是郁单罗拘卢洲中。鼻担比龙王大遍龙王。彼二龙王各与无量亿那由他百千诸龙眷属围绕。请求救济故来到此圣人住处。如是弗婆毗提洲中。苏摩娄叉龙王婆斯目叉龙王。彼二龙王亦与无量亿那由他百千诸眷属围绕。悉来到此求于救济。如是瞿耶尼洲中。曷赖多那龙王瞿波罗婆龙王。彼二龙王亦与无量亿那由他百千诸龙眷属围绕前后随从。为求救济故来到此大圣人处。尔时复有此四天下八万四千一切洲中。所有诸龙卵生胎生湿生化生。如是诸龙如在生处。龙妇龙男龙女龙子。为救济故一切悉来此大圣人牟尼处所。到已一切皆得小身譬如铜[槎-工+目]。彼龙嗔忿各作是念。我等本身如须弥山。今者云何如是细小。时魔波旬见于诸龙。皆来入此牟尼处所悉受小身。见已波旬心中懊恼。亦生嗔忿怖畏不安。语其众军及眷属言。汝等看此一切诸龙。以我力故变其宫殿。化作一切蚊虻毒蝇及余臭恶种种粪秽。皆舍自家来诣大山圣人处所。悉失势力无复自在。不能毁坏沙门瞿昙。时戒依止大魔军主白波旬言。大王莫愁愿听我语。如是诸龙受此身者。非是沙门瞿昙所化。龙自集会一处戏笑作于是身。望得方便害彼释子。魔波旬言。如是者善汝可速去听问彼龙。说何语言作何方便。可得令彼沙门瞿昙破坏离散。若得碎者我境界胜龙宫亦全。时戒依止大魔军主。前后导从百千万众欲往彼山。发于自家乘空而进。尔时世尊宣扬过去一切诸愿。通达显示究竟无余。一切圣人现在世者。一切牟尼处所作证。一切众生教化毕了。一切诸佛眷属家生。奋迅境界皆已示现。一切菩萨摩诃萨众。所得寿命一种无差。一切天龙夜叉罗刹人及非人。得见一切诸佛刹土。光明遍照种种庄严心皆欢喜。十方一切余佛刹中。此刹光明最胜巍巍。福德因缘得此殊胜。余佛刹中一切五道皆来此刹。供养礼拜释迦如来。是时佛神力故。此娑婆界及十方佛土一切众生入佛身内。如是神通诸佛境界三摩提力。彼诸众生见佛身光。出过十方一切诸佛世界。普皆充满照曜殊特能蔽余光。于自坐处作如是说。释迦如来不可思议未曾闻见。彼诸菩萨如是说已。各以种种华香宝衣袈裟缨络种种音乐供养如来。供养毕已无量百千右绕礼拜悉皆退坐。时此大众一切天龙夜叉罗刹阿修罗迦娄罗紧陀罗摩睺罗伽鸠槃荼薜荔多毗舍遮富单那迦吒富单那。乃至一切人及非人。亦设种种供养。如前作礼右绕毕皆退坐如是听法。时戒依止大魔军主。将领眷属在于阎浮地上游行。尔时如来在众中坐。示现常身安然不动。大魔军主见已念言。沙门瞿昙示现大身。今复本形在摩伽陀国端坐不异。或能见我大魔军众。怖畏失力无复神通。彼戒依止大魔军主复作是念。沙门瞿昙多诸巧慧。或能于我欲生恶心。我今先当到瞿昙所。看彼道术方便因缘。试共谈论观其诈伪。时戒依止大魔军主。眷属围绕前至佛所。对如来立而说偈言。
　　未能度脱于自身　　生死海中得出离
　　何以诳他众生类　　云我安汝置涅槃

　　尔时如来。答戒依止大魔军主。而说偈言。
　　我久超度流转海　　更不生于诸有中
　　慈悲愍念诸群生　　是故说于出要道
　　汝于往昔无数劫　　已发最胜菩提心
　　值遇然灯佛世尊　　修行布施及持戒
　　如是过去亿千佛　　悉已恭敬曾供养
　　当得于此清净乘　　我今决定授汝记
　　未来成佛还如我　　云何乃说诳众生
　　我今施汝智慧眼　　可念前生行本末
　　时戒依止魔军主　　即得宿命识往身
　　头陀苦节习于禅　　业果福德皆明了

　　时戒依止大魔军主闻此偈已。念彼过去福德因缘。对于如来五体布地眼中泪出。长跪合掌作如是言。如来世尊。我大懊悔我大惭愧。如大痴人如迷如醉如著鬼癫。我念过去经一阿僧祇劫。大精进力发阿耨多罗三藐三菩提心。行六波罗蜜。修习圣道作诸福德。值佛现在种种供养。听受妙法发弘誓愿。乃至迦叶如来法中。有一比丘说声闻法。有大乘人说菩萨法。我于尔时心错口恶谤此说人。言是魔语或魔眷属。大乘人边说小乘过。如是恶口说因缘故。我于彼中。迦叶如来不授我记。得阿耨多罗三藐三菩提。以彼恶口罪业因缘。我于彼死魔界中生。受是身来已经五十七亿千岁。世尊。我宁更历六百千年受地狱苦。终不一念失阿耨多罗三藐三菩提心。何况退于四梵行念。第一第二如是忏悔。乃至第三如是忏悔。并余眷属亦复如是。又过去世流转际中。如是当来于生死海及在地狱。终不暂退阿耨多罗三藐三菩提心。佛言军主。善哉善哉善男子。若复有人。燃于大灯如须弥山。并七宝物于无量世供养诸佛。是福德聚不如有人至心慈悲发菩提心。何以故。发是心者乃是供养十方诸佛。彼过去福此最为胜。汝善男子。今尽此罪更莫余念。生死五阴一切有中得导师身。尔时戒依止菩萨摩诃萨。即于坐处得法顺忍。从坐而起头面作礼绕佛三匝。即脱身上无价宝衣真珠璎珞供养如来。脱布施已说偈问言。
　　菩萨云何修诸法　　达了一切悉皆空
　　观察世间如水泡　　能尽诸有无明缚
　　一切恶见性非实　　得胜无生顺忍心
　　常于菩提道中行　　能令众生得解脱

　　尔时世尊。答戒依止而说偈言。
　　不动如山四种心　　智慧之人乃能有
　　无量亿劫受诸苦　　为愍一切诸众生
　　佛说禁戒坚固持　　乃至不破如一点
　　一切三世佛正法　　具足圆满悉能行

　　尔时八万四千魔军及戒依止菩萨眷属。闻戒依止得授记已心大欢喜。即于佛前至心悔过。一切皆发阿耨多罗三藐三菩提心。此菩提心名为三昧顺菩提心。得此心已欢喜踊跃。各各脱衣以用布施布施已坐。尔时波旬见其军主并及眷属已归依佛。心生嗔忿苦恼不安。更大怖畏作如是言。我今得出沙门腹中。复失眷属未知几人。于此得出作佛弟子有几人在。速闭城门莫放一人令其出外。自魔境界安隐住止。尔时世尊。更为彼魔大众眷属说三种梵行。所谓众生攀缘。法攀缘。离攀缘。如虚空眼品中说。尔时一切诸天龙王。悉皆集会佉罗坻山牟尼圣人处所中住。彼一切龙各见自形。小如铜[槎-工+目]欲动不能。游行绝望思念旧体。懊恼细身宛转彼中。不得自在怖畏毛竖。一切相与向难陀跋难陀王边。礼拜作如是言。大王我龙国土。今者所有蚊虻苍蝇毒虫粪秽种种不净。皆是瞿昙之所为也。是故我等皆舍宫宅。来到此间求觅救济。又不能得离于小身及以怖畏。若能归依佛世尊者可得免脱是时难陀跋难陀龙王。作如是言。沙门瞿昙多诸方便种种幻术。能内一切娑婆佛刹安置身中。于我龙家亦复化作一切诸恶。令我怖畏来此求救。今者沙门自失势力。无复方便神通道术。身今如本坐旧座中岂能救我。如是小身既造此狱。安置于我皆不得去。何能救济令无怖畏。一切诸龙系属波旬。欲界自在唯有魔力。今可礼拜求出此难。各各还家安隐而住。尔时伊罗婆龙王。复作是言。汝等诸龙莫生懊恼。何以故。沙门瞿昙已能降伏魔之眷属。群臣人民作于弟子。唯魔王在丧失本心及其神力。云何当能救济汝等。时诸龙王。闻伊罗婆如是说已。或有礼拜四天王者。或有礼拜帝释天者。或有礼拜须夜摩天。或有礼拜删兜率陀。或有礼拜化乐天者。或有礼拜他化自在。或有礼拜大梵天者。尔时娑伽罗龙王。复语一切诸龙王言。汝等不见彼诸天王人及非人圣贤杂类。礼拜供养沙门瞿昙而归依耶。尔时诸龙即复归依其余仙圣。时彼山顶有六圣人。第一名苏尸摩。第二名那筹。第三名阿收求多。第四名毗梨呵。第五名婆揭蒱。第六名殊致阿罗娑(隋言光味)。彼一切龙。或有归于苏尸摩边作礼拜者。或有归依于那筹者。或有礼拜阿收求多。或有礼拜毗梨呵者。或有归依婆揭蒱者。或有归依殊致罗娑。彼一切龙。皆悉归命此六圣人请求救济。是六圣人得五神通。悉各在于雪山边住。彼五圣人皆在殊致罗娑菩萨摩诃萨大圣人所听于正法。时殊致罗娑菩萨。亦以种种无量言辞。赞叹释迦如来神德。时五圣人悉闻一切龙王哭声。求乞救济闻已即起。白殊致罗娑菩萨摩诃萨言。大德颇闻彼龙啼哭[口*睪]啕求救声不。答言已闻。大士今圣人处。一切诸龙大懊恼心。我等闻知尚欲往救况大德乎。唯愿慈悲往至彼所。救一切龙与其解脱。时殊致罗娑大圣人言。汝等可往我未及去。所以者何。此中大天龙王夜叉。百千万众今对我坐。问离障碍四梵行法。彼心欢喜听我所说。时五圣人礼彼殊致罗娑大士三匝绕已。以神通力飞腾虚空。到佉罗坁大山顶头牟尼圣人处所。尔时彼处一切龙王。见五圣人心生欢喜。恭敬礼拜作如是言。汝等大仙福德之人。智慧方便一切庄严。于苦恼中已到彼岸。愿救济我出恶狱中令得解脱。彼五圣人如是答言。我等不能救济汝等。所以者何。现今雪山有大菩萨名殊致罗娑。诸圣人中最大智慧大解方便。彼菩萨能与汝解脱。汝可一心求哀劝请。诸龙闻已。如是异身同共合掌。遥向殊致罗娑圣人。恭敬礼拜皆唱是言。大德圣人。愿救济我愿怜愍我。尔时殊致罗娑菩萨摩诃萨。闻彼龙王唱救济声。即与大天紧那罗等。夜叉罗刹百千万人前后围绕。以神通力发于雪山乘空而往。到佉罗坻山顶。时诸龙王见彼圣人。各各恭敬合掌礼拜。一心同声作如是言。大仙圣人愿救济我。于此狱中与我解脱。令我自身及以眷属。安隐还家离诸苦恼。尔时殊致罗娑菩萨。善解方便知世因缘。欲为诸龙说星宿法。星宿法者。各有度数和合时节。合时则易不合则难。时节未合不得解脱。谛听次第我当为汝分别解说。今此月者名奢婆拏。星宿名为富那婆薮。富那婆薮属此五月。此月复系属于日天。汝诸龙王。与此星辰时未和合。尔时娑伽罗龙王白殊致罗娑菩萨言。大士。是星宿者本谁所说。谁作大星谁作小星谁作日月。何日之中何星在先。于虚空中复谁安置三十日月十二月年。云何为时。系属何处姓何字谁。何善何恶何食何施。若为是昼若为是夜。日月星宿复若为行。何者名为月初一日何者满月。若为时节若为行度。一一各几复若为停几许时行。何者是轻何者是重。何者是合何者非合。云何力多云何力少。云何名为日前后行。上行几影下行几影。影有几步名曰为转初转。云何月北月南。云何次第。大士。汝于诸圣第一最尊。愿愍我龙具足解说。我等闻已脱苦奉行。尔时殊致罗娑菩萨告诸龙言。大王。过去世时。此贤劫初有一大城名曰瞻波。彼中人民和合炽盛。有一天子名大三摩多。端正少双才智聪明正法行化。常乐寂静不著世荣。为诸人民之所宗仰。恭敬礼拜而侍卫之。彼三摩多。清净慈悲愍念众生犹如赤子。不乐爱染常自洁身。王有夫人多贪色欲。王既不幸无处遂心。曾于一时游戏园苑。独在林下止息自娱。见驴命群根相出现。欲心发动脱衣就之。驴见即交遂成胎藏。月满生子头耳口眼悉皆似驴。唯身类人而复粗涩。[髟/公/心]毛被体与畜无殊。夫人见之心惊怖畏。即便委弃投于屏中。以福力故处空不坠。时有罗刹妇名曰驴神。见儿不污念言福子。遂于空中接取洗持。将往雪山乳哺畜养。犹如己子等无有异。及至长成教服仙药。与天童子日夜共游。复有大天亦来爱护此儿。饮食甘果药草身体转异。福德庄严大光照耀。如是天众同共称美。号为佉卢虱吒(隋言骏唇)大仙圣人。以是因缘彼雪山中并及余处。悉皆化生种种好华。种种好果。种种好药。种种好香。种种清流。种种和鸟。在所行住并皆丰盈。以此药果资益因缘。其余形容粗相悉转身体端正。唯唇似驴。是故名为驴唇仙人。是驴仙人学于圣法。经六万年翘于一脚。日夜不下无有倦心。天见大仙如是苦行。时诸梵众及帝释天。并余上方欲色界等。和合悉来礼拜供养。乃至龙众修罗夜叉一切云集。所有仙圣修梵行人。皆来到此驴圣人边。种种供奉赞叹称扬。如是苦行生来未睹。设供养已合掌问言。大仙圣人欲求何等。唯愿为我诸天说之。若我力能即当相与终不吝惜。尔时驴唇闻是语已。内心庆幸答诸天言。必能称我情所求者今当略说。我念宿命。过去劫时见虚空中有诸列宿日月五星。昼夜运行各守常度。为于天下而作照明。我欲了知分别识解。愍暗瞑故不惮劬劳。此贤劫初无如是事。汝等一切诸天龙神怜我故来。愿说星辰日月法用。犹如过去置立安施。造作便宜善恶好丑。如我所愿具足说之。一切天言。大德仙人。此事甚深非我境界。若为怜愍一切众生。如过去时愿速自说。尔时佉卢虱吒仙人告一切天言。初置星宿昴为先首。众星轮转运行虚空。告诸天众。说昴为先其事是不。尔时日天而作是言。此昴宿者常行虚空历四天下。恒作善事饶益我等。我知彼宿属于火天。是时众中有一圣人名大威德。复作是言。彼昴宿者我妹之子。其星有六形如剃刀。一日一夜历四天下行三十时。属于火天姓鞞耶尼。属彼宿者祭之用酪。佉卢虱吒仙人语诸天曰。如是如是如汝等言。我今以昴为初宿也。
　　复次置毕为第二宿。属于水天。姓颇罗堕。毕有五星形如立叉。一日一夜行四十五时。属毕宿者祭用鹿肉。
　　复次置嘴为第三宿。属于月天。即是月子。姓毗梨伽耶尼。星数有三形如鹿头。一日一夜行十五时。属嘴宿者祭根及果。
　　次复置参为第四宿。属于日天。姓婆私失絺。其性大恶多于嗔忿。止有一星如妇人黡。一日一夜行四十五时。属参宿者祭用醍醐。
　　次复置井为第五宿属于日天。姓婆私失絺。其有两星形如脚迹。一日一夜行十五时。属井宿者以粳米华和蜜祭之。
　　次复置鬼为第六宿属岁星天。岁星之子。姓炮波那毗。其性温和乐修善法。其有三星犹如诸佛胸前满相。一日一夜行三十时。属鬼星者亦以粳米华和蜜祭之。
　　次复置柳为第七宿。属于蛇天。即姓蛇氏。止有一星如妇女黡。一日一夜行十五时。属柳星者祭用乳糜。右此七宿当于东门。
　　次置南方第一之宿名曰七星。属于火天。姓宾伽耶尼。其有五星。形如河岸。一日一夜行三十时。属七星者宜用粳米乌麻作粥祭之。
　　次复置张为第二宿。属福德天。姓瞿昙弥。其星有二形如脚迹。一日一夜行三十时。属张宿者毗罗婆果以用祭之。
　　次复置翼为第三宿。属于林天。姓憍陈如。其有二星形如脚迹。一日一夜行十五时。属翼星者用青黑豆煮熟祭之。
　　次复置轸为第四宿。属沙毗梨帝天。姓迦遮延。蝎仙之子。其星有五形如人手。一日一夜行三十时。属轸星者作莠稗饭而以祭之。
　　次复置角为第五宿。属喜乐天。姓质多罗延尼。乾闼婆子。止有一星如妇人黡。一日一夜行十五时。属于角者以诸华饭而用祭之。
　　次复置亢为第六宿。属摩姤罗天。姓迦栴延尼。其有一星如妇人黡。一日一夜行十五时。属亢星者当取菉豆和苏蜜煮以用祭之。
　　次复置氐为第七宿。属于火天。姓些吉利多耶尼。氐有二星形如脚迹。一日一夜行四十五时。属氐宿者取种种华作食祭之。右此七宿当于南门。
　　次置西方第一之宿其名曰房。属于慈天。姓阿蓝婆耶尼。房有四星形如缨络。一日一夜行三十时。属房宿者酒肉祭之。
　　次复置心为第二宿。属帝释天。姓迦罗延那。心有三星形如大麦。一日一夜行十五时。属心星者以粳米粥而用祭之。
　　次复置尾为第三宿。属猎师天。姓迦遮耶尼。尾有七星形如蝎尾。一日一夜行三十时。属尾星者以诸果根作食祭之。
　　次复置箕为第四宿。属于水天。姓特叉迦旃延尼。箕有四星形如牛角。一日一夜行三十时。属箕宿者取尼拘陀皮汁祭之。
　　次复置斗为第五宿。属于火天。姓摸伽逻尼。斗有四星如人拓地。一日一夜行四十五时。属斗宿者末粳米华和蜜祭之。
　　次复置牛为第六宿。属于梵天。姓梵岚摩。其有三星形如牛头。一日一夜行于六时。属牛宿者以醍醐饭而用祭之。
　　次复置女为第七宿。属毗纽天。姓帝利迦遮耶尼。女有四星如大麦粒。一日一夜行三十时。属女宿者以鸟肉祭之。右此七宿当于西门。
　　次置北方第一之宿名为虚星。属帝释天。娑婆天子。姓憍陈如。虚有四星其形如乌。一日一夜行三十时。属虚宿者煮乌豆汁而用祭之。
　　次复置危为第二宿。属多罗拏天。姓单那尼。危有一星如妇人黡。一日一夜行十五时。属危宿者以粳米粥而用祭之。
　　次复置室为第三宿。属蛇头天。蝎天之子。姓阇都迦尼拘。室有二星形如脚迹。一日一夜行三十时。属室星者肉血祭之。
　　次复置辟为第四宿。辟属林天。婆娄那子。姓陀难阇。辟有二星形如脚迹行一日一夜四十五时。属辟星者以肉祭之。
　　次复置奎为第五宿。属富沙天。姓阿风吒排尼。奎有一星如妇女黡。一日一夜行三十时。属奎宿者以酪祭之。
　　次复置娄为第六宿。属乾闼婆天。姓阿舍婆。娄有三星形如马头。一日一夜行三十时。属娄星者以大麦饭并肉祭之。
　　次复置胃为第七宿。属阎摩罗天。姓跋伽毗。胃有三星形如鼎足。一日一夜行三十时。属胃宿者粳米乌麻及以野枣而用祭之。右此七宿当于北门。二十八宿有五宿。行四十五时。所谓毕参氐斗辟等。二十八宿言义广多。难晓深趣不可具宣。我今略说。说是宿时同闻诸天。皆悉欢喜。

　　　　大集经卷第四十一



　　　　大方等大集经卷第四十二

　　　　隋天竺三藏那连提耶舍译

　　日藏分中星宿品第八之二

　　尔时殊致阿罗娑仙人。告诸天曰。是佉卢虱吒仙人。于过去世亦造恶业。罪因缘故。虽得人身半为驴状。以有慈力其罪除灭。更得最好端正之身犹如帝释。告诸龙等。我以福德诸因缘故如彼仙人。为一切天而作导师今亦如是。能教汝等深实语言。诸龙当知。佉卢虱吒似释身已。是天人众皆悉欢悦。一心合掌作如是言。今大圣人为我等说往昔之事。何者星宿行最在前。食何等食作何事业。行于虚空复几许时。如是问已仙人答言。汝等一切至心听受。我以慈力还得端正。今复怜愍安隐众生。说一年内事之终始。令于汝曹如盲得目。初日星宿乃至月满。诸星所在皆悉具说。为欲利益诸众生故。安置昴星在众星前。汝等诸天以为是不。一切天言。善哉善哉。我等经历星宿。知昴最尊大威德天之外甥也。其有六子运行虚空。是故昴星可为先首。佉卢虱吒仙人言。月合诸星起昴终胃。月行宿讫一月将满。八月黑初月合在胃。如是次第轮转不息。我今复说刹那之数。一千六百刹那名一迦罗。六十迦罗名摸呼律多。三十摸呼律多为一日夜。
　　胃宿纵恶自在如首罗天。能护四方皆得安隐。汝等天人见彼为恶勿生嫌怪。严治刑法乃护众生。一切天言。如是如是如圣人教。严于法令乃济众生。月与胃合。其日病者或轻或重难可疗治。其日生者性多嗔愤。犷恶刚毅难可亲昵。有大官位能胜众生。亢虚参胃。此四宿日不得入阵斗战。不可远行。不得剃头及以治鬓。毕牛轸星。此三宿日。乃宜斗战及以远行剃头洗头。柳张宿日。可得造作一切诸事。昴宿翼宿斗宿。此三宿日求财可得。宜服医药持戒布施。宜作新衣及造璎珞。嘴宿角宿女宿七星之宿。此四宿日宜于行来道路安隐。氐宿井宿危宿。此三宿日作恶得成。房宿柳宿心宿娄宿七星之宿张宿。此六宿日得造舆车床及绳床并诸衣服。要结知识。
　　昴宿速疾作种种业。其速如火。其日得病酪饭祭之四日除愈。其日生者常得大富。其日入胎。斗宿房宿虚宿柳宿室宿。此五宿日不宜造作一切诸事。唯得共于大敌斗战。井氐翼宿。此三宿日善恶之事皆悉得作。毕宿之日亦得自在。井氐危宿。此三宿日。昴宿生者于此日内。不得作事远行斗击。假令急事亦不得作。女角嘴宿此三宿日亦为最恶。翼宿之日与怨家斗获得其胜。或刚或柔还致和合。轸宿牛宿。此二宿日求伴不得。服药合药出家布施。造新衣服璎珞床铺。卧具等物皆得成就。参宿虚宿亢宿。此三宿日行来安隐。鬼尾室宿此三宿日。共他造恶离于慈心种种得作。七星宿日心宿房宿柳宿辟宿。此五宿日宜结婚姻。宜造舆车及以床缛。参宿之日作事亦吉。然于一切须生怜愍。
　　毕星水性。汝等于此第二宿日。造柔软事悉得和合。其日病者以香祭火五日后愈。其日生者其人大富福德乐法。牛宿奎宿七星宿日。及心宿日而受胎者。其人薄德常作下事。鬼尾室宿。此三宿日。一切事业皆不得作。不得斗战不得远行不得诣官。卖买交易工巧作务皆不得作。亢宿虚宿此二宿日。若作好事不得和合。唯宜斗战克获胜捷。轸宿之日为事有利。利作柔软无有障碍。嘴宿角宿女宿等日众事和合。所作成办服药得力。若欲舍施。若造衣服及以璎珞皆悉得作。井宿氐宿危宿等日远行安隐。房宿柳宿辟宿等日。欲离慈心造恶得成。斗宿箕宿娄宿胃宿室宿翼宿此六宿日。宜结亲友婚聚知识。床铺辇舆皆悉得造。
　　嘴宿四日用事。于此世间作诸事业疾速自成。其日病者豆糜祭月八日除愈。其日生者为人猛健大富饶财。当为妇女见诸恶事宜自防护。我说不虚。嘴宿生人。若以女宿娄宿斗宿张宿等日而入胎者为恶不善。昴宿房宿柳宿此三宿日。不得斗战不得远行及向官府。有须行者应止勿去。井宿氐宿危宿等日。造作众恶不相和顺。妄言谄曲欲杀怨家皆得成就。角宿之日欲作事者刚柔并得。参宿之日作事利益能致自在。亢虚二宿不相和合。参星之日乃得利益。其日服药出家布施。璎珞衣服并皆得作。鬼宿尾宿室宿等日远行安隐。心宿奎宿七星宿日。此三宿日欲作恶者恶事得成。轸宿胃宿毕宿牛宿箕宿等日。宜结亲友得好知识婚嫁吉事。舆车床缛皆悉得造。
　　参宿五日用事能成诸恶。欲为业者少于利益。其日病者以生苏糜祭于四道十日得愈。其日生人性虽聪明而心怀恶。求于钱财遂至于死。亦主作贼致失身命。其日生人及入胎者。虚宿心宿奎宿翼宿斗宿胃宿。此六宿日多为障碍。乃至鬼尾室宿等日。亦不和合。一切诸事皆不得作。亢宿之日欲造作者。宜为轻事。氐宿危宿井宿奎宿。此四宿日乃得自在。
　　井宿六日用事。其为恶业分判果决。其日得病炒粳谷华祭于日天。八日得愈。其日生人及受胎者。宜为田作当得大富。又饶畜生象马羊等。于辟宿日百事不宜。柳宿房宿。此二宿日造作百事多有耗散。氐宿之日宜作众事。如意自在。鬼宿参宿尾宿等日。宜造百事所求称意。心宿星宿奎宿等日。宜出远行。道路安隐所向和合。斗宿翼宿奎宿等日。宜结朋友求善知识。亢宿毕宿觜宿虚宿。此四宿日为井生人作诸障碍。
　　鬼宿七日用事。能为柔软不破善法。其日得病以黄石蜜祭于岁星五日除愈。其日生者此人持戒好乐善事。得大官位国师宰辅。常教国王善法治世。至于娶妻特难和合。殷勤因人然后成就。其日生人。欲在室宿鬼宿翼宿娄宿斗宿等日受胎者吉。毕角女宿。此三宿日为其障碍。七星心宿奎宿之日。作事不成当失财物。尾宿之日作事得成。房宿之日亦多利益。辟宿柳宿。此二宿日为事不称。张宿之日远行安隐。娄宿箕宿为其障碍。轸牛昴宿。此三宿日作事和合必得良伴。亢宿觜宿参宿虚宿。宜结朋友及善知识亢宿危宿。此二宿日所求者得多有利益。
　　柳宿八日用事。一切恶业皆悉能作。于世间中如阎罗王。其日病者不可疗治。其日生者性多嗔怒无有慈悲。多造愆过人所憎嫉。能破善法常好猎射。辟宿牛宿。此二宿日入胎者吉。轸宿昴宿入胎者凶。觜宿虚宿亢宿张宿。此四宿日不宜作事多有耗散。箕宿娄宿房宿等日。宜作众事得好成就。心宿之日。七星宿日。胃宿之日远行安隐。翼宿斗宿女宿等日。宜修读学伎艺成就。角宿斗宿危宿尾宿毕宿。此五宿日宜结知识。氐宿参宿井宿室宿。此四日。亦复宜结诸知识。七星九日用事。于诸众生温和柔软。其日病者以胡麻油和粳米饭祭其先人。八日除愈。其日生者聪明福德常为善事。然彼人性微好妄言。若护其身宜慎妄语。其人作事利。心宿日奎宿氐宿。此三宿日受胎者贫乏少财物。参宿危宿毕宿等日受胎者凶常作恶事。角宿女宿。此二宿日受胎亦贫。好为恶事。翼胃斗宿。此三宿日而受胎者。作事自在得他人物。娄宿张宿箕宿等日。欲作事者多饶障碍。轸宿牛宿昴宿氐宿。此四宿日行来安隐作事和合。虚宿觜宿。此二宿日为其障碍。张宿十日用事。作柔软事安隐世间。其日病者以频婆果生苏祭神。七日得差。其日生者性乐芳香衣裳璎珞。贪于欲事而复嗜酒。若在众中须自慎儆。娄宿井宿。此二宿日受胎最恶。虚亢觜宿。是三宿日受胎亦恶不宜作事。昴轸牛宿。此三宿日亦多障碍。张宿之日乃得自在。
　　胃宿斗宿。此二宿日有所求者不得如意。氐宿之日其受胎者能除障碍。亢宿参宿毕宿女宿。此四宿日远行安隐。柳宿奎宿鬼宿心宿房宿辟宿。此六宿日欲结知识障碍不成。翼宿十一日用事。行四天下作两种业。所谓谄曲及柔软事。其日得病煮黑青豆以用祭神十日除愈。其日生者宜于种种。然性愚痴。悭贪鄙吝不能喜舍。亦能不食。五日六日乃至七日。不为世人之所爱乐。善须谨慎防护怨家不宜斗诤。胃宿之日而入胎者多造诸恶。危宿参宿氐宿房宿。此四宿日善恶二事并皆得作。房宿之日无有善恶。辟宿鬼宿。此二宿日有受胎者好失财物。胃宿娄宿斗宿。此三宿日受胎之者。轸牛昴宿。此三宿日作事和合。若于虚宿觜宿亢宿。此三宿日作事者成。得三宿力远行安隐。井室尾宿。此三宿日无善无恶。娄宿七星奎宿柳宿心宿等日。结善知识嫁娶之事皆得和合。
　　轸宿十二日用事。为恶自在速疾如风。其日得病以酪祭神五日除愈。其日生者大富饶财。能用五兵刀槊弓箭斗轮鞙索。能作大贼杀害众生。若修善者亦能持戒喜舍布施。种种功德皆悉能作。其人行处。七步之内蛇不敢前。其日入胎于诸贼众而得为主。又能持戒喜舍布施。尾宿之日其受胎者所在之处无有障碍。入阵斗战能胜怨敌。井宿室宿二宿之日。其受胎者从生至死常宜作事。牛亢虚宿。此三宿日其受胎者。唯除牛宿不宜作事。其余亢虚及女觜宿。此四宿日作事利益得于自在。亢毕危等。此三宿日远行安隐。氐宿参宿房宿辟宿。此四宿日作种种事得人气力。又宜娶妇要结亲友及善知识。箕宿七星娄宿斗宿张宿胃宿。此六宿日有造作者如上利益。角宿十三日用事。为恶速疾。其日病者去菉豆皮生捣祭神六日除愈。其日生人嘲戏音乐歌舞作倡。皆悉能解。复能舍施。又多色欲。亦复爱乐有知之人。其人入胎宜毕宿日。娄宿七星箕宿等日。其人入胎多造作恶事。辟宿房宿鬼宿等日。其人作事种种皆吉无有障碍。危宿氐宿参宿等日。若作事业亦得自在。觜宿亢宿虚宿尾宿。此四宿日远行安隐。觜宿柳宿。营事业者得知识力。心宿奎宿斗宿昴宿翼宿牛宿张宿。此七宿日宜结亲友婚姻等事。
　　亢宿十四日用事。能于世间作诸恶业。其性疾速为业快利。其日得病极恶难治。华蜜祭神。二十五日乃可得愈。其日生者善能算计大富饶财。其性悭贪不能喜舍。又多嗔恚心意难得。若见特牛及黄腰者须自防护。其人若在觜宿箕宿。此二宿日而入胎者为恶不善。张宿胃宿柳宿心宿。此四宿日欲作事者无有善恶。室宿尾宿井宿等日。欲为事者多有障碍。参氐危宿。此三宿日有所营者得他人力。娄宿箕宿七星之宿。此三宿日远行安隐。房鬼辟宿。此三宿日宜结亲友娶妇之事。轸宿女宿毕宿昴宿牛宿翼宿亢宿此七宿日。但宜行来余不可作。
　　氐宿十五日用事。能作诸恶人所畏敬。其日得病以华祭神。满十五日乃得除愈。其日生者威德肃然大富饶财。其性悭贪淫他妇女。须自治身勿行此事。其人入胎宜在参宿。欲作诸事宜在危宿。若七星宿娄宿箕宿日。作事者成无有善恶。若昴宿日牛宿翼宿。营事则恶多有障碍。辟宿房宿尾宿。此三日则有利益。室宿之日远行安隐。心奎柳宿。此三宿日欲为事者得他人力。张宿斗宿胃宿。此三宿日宜结亲友娶妇之事。
　　房宿白月一日用事。能于世间作速疾事。其日病者作青豆饭以用祭神十日除愈。其日生者有堕崖岸刀兵之厄。于此二事须自护身。宜于治生贩卖之业。软弱儒雅乐法信福。其人入胎宜井宿日张宿斗宿胃宿等日。欲作诸事无有善恶。轸毕女宿。此三宿日作事者凶。心宿柳宿奎宿。此三宿日作事者吉。室宿房宿鬼宿辟宿。此四日作事安隐而得自在。箕宿娄宿。此二日远行安隐得知识力。虚宿昴宿张宿翼宿。作事有利得他人物。箕宿觜宿角宿虚宿亢宿参宿。此六宿日要结亲友大小知识娶妇皆吉。心宿二日用事好作恶事。其日得病以粳米饭并大麦饭黄石蜜等祭帝释天。经十三日然后除愈。其日生者性多嗔恚无有慈心。纵持戒者亦复破戒。若见于他行净行法。宜于此处须自慎儆。生产之所亦须护身。此心宿日入胎者吉。角虚觜宿。此三宿日入胎不吉。昴牛翼宿。此三宿日宜作诸事。辟宿之日若作事者多有障碍。七星箕娄。此三宿日乃得自在多有利益。尾宿柳宿奎宿危宿轸宿毕宿。此六星宿得他人力。胃张斗宿。此三宿日宜远行来道路安隐。室宿亢宿危宿井宿氐宿参宿。此六宿日宜结亲友及以娶妇。
　　尾宿三日用事刚柔二事皆悉能作。其日得病取诸果根及果华气。以用祭神三十日愈。其日生者大富饶财多有谷麦。其人有相神德之人。唯生产处须自防慎。亦复好为草马所蹋。至草马所又须自备。尾宿之日而入胎者。柳宿角宿危宿参宿。此四宿日宜作恶事。轸宿房宿毕宿奎宿。此四宿日不可造作诸种事业。危宿之日恶事得作。斗宿翼宿胃宿。此三宿日欲作恶事。无有利益多诸烦恼。箕宿七宿娄宿。此三宿日乃得自在为有利益。角宿虚宿觜宿。此三宿日得他人力而获自在。昴宿牛宿张宿。此三宿日行来安隐。室宿辟宿井宿鬼宿房宿氐宿。此六宿日宜结知识大小亲友婚姻嫁娶其事皆吉。
　　箕宿四日用事。其日得病应以麻糜尼俱陀子。祭于水神八月(丹本云日)乃愈。其日生人善能耕田行船之业。其性精进行十善业。多闻智慧有大名誉大富饶财。常与智人共相随逐。七星宿日及娄宿日宜作诸业角觜虚宿。此三宿日。造作诸事无善无恶。氐宿室宿。此二宿日为事不吉。井宿之日经营事者失于旧业。翼宿昴宿牛宿等日欲为事者。自在如意能有利益。张宿胃宿斗宿等日造作事者。得他人力亦为有利。参宿亢宿危宿等日。欲作事者亦得他力。轸宿毕宿女宿等日。若欲远行道路安隐。奎宿鬼宿柳宿房宿辟宿。此五宿日宜结亲友娶妇之事。
　　斗宿五日用事作柔软业。其日得病炒粳谷华以蜜和之。用祭诸神七日除愈。其日生者是智慧人。少病大富多有知识。其人入胎宜在张宿。若在危参亢宿等日平无善恶。欲营众事皆悉成就。辟宿房宿鬼宿胃宿。此四宿日作事不吉。毕女轸宿。此三宿日欲求自在多有障碍。昴宿牛宿翼宿等日。欲营事者自在如意。氐宿井宿室宿等日。亦宜作事有其福力。角宿觜宿虚宿等日。若远行者道路安隐。奎宿柳宿房宿娄宿七星心宿。此六宿日宜结亲友嫁聚之事。
　　牛宿六日用事。其日生者为性刚毅心无怖畏。猛健胜人能破国土。前无强敌大富饶财。若入胎者宜在翼宿。一切众星不为障碍皆作善友。
　　女宿七日用事。其日得病经十二月。石蜜及华祭于山神乃得除愈。其日生者远行遇伴。宜以治生作柔软事。其人有智少于病疾。常得世间国王供养。轸宿之日入胎者平无有善恶。鬼宿房宿。此二宿日为作障碍。七星宿心宿女宿毕宿。此四宿日宜造众事。亢宿危宿参宿等日作事不合。虚宿觜宿。乃得和合如意自在。室宿井宿氐宿等日。远行安隐亦得自在。奎宿房宿柳宿等日欲营事者。得他人力亦遇良友。昴宿张宿翼宿等日宜结亲友。
　　虚宿八日用事。其日得病一年乃愈。应以菉豆乌豆小豆江豆作四种臛。香华祭神。其日生者性多嗔贪贫无衣食。于色欲间亦复乏少。依约亲属常多怖畏。若角宿日受胎者吉。张宿胃宿箕宿之日。受胎者恶多有障碍。房宿柳宿奎宿等日。入胎者平无有善恶。氐宿井宿室宿等日。受胎亦恶离散不合。亢危参宿。此三宿日作事利益得有和合。觜宿之日。欲作事者一切得作。鬼宿尾宿辟宿。此三日宜以远行道路安隐。娄宿七星心宿等日。若为事者得善知识及于良伴。翼宿箕宿昴宿等日。亦宜要结诸亲友等。毕宿牛宿。此二宿日亦复宜于结大善友。
　　危宿九日用事其性柔软。其日得病苏乳酪糜以祭水神七日除愈。其日生者性多嗔忿。猛健勇锐而有水厄。若至水所须自防慎。亢宿之日入胎者吉。娄宿七星心宿等日。若作事者平无善恶。斗宿昴宿翼宿。此三宿日作事者恶。辟宿鬼宿尾宿参宿。此四宿日作事亦恶不得如意。室宿井宿氐宿之日。作事和合而得安隐。七星之宿。房宿柳宿奎宿等日。远行安吉。张宿箕宿胃宿等日。欲作事者得良伴力。角宿女宿觜宿轸宿毕宿牛宿。此六宿日宜结善友及以纳妻。
　　室宿十日用事其性速疾。其日得病以种种华用祭于神三十日愈。其日生者奸伪作贼。愚痴妄语杀害众生。心常作恶不畏父母。若斗诤盗贼如是等处横罗其殃。其人入胎必在氐宿。若作事者箕宿胃宿张宿之日。无有障碍处处可为。毕宿轸宿牛宿。此三宿日若作事业一切皆恶。井宿之日作事乃吉。房宿柳宿奎宿之日造作事者。多有障碍不得利益。鬼宿尾宿辟宿之日。宜作事业为得利益。娄宿七星心宿等日远行安隐。昴宿斗宿箕宿等日。若作事者得良伴力。虚宿觜宿角宿等日。宜以要结小知识者。虚宿参亢宿等日。宜以要结大知识者。
　　辟宿十一日用事。其日得病华及鹿脯以祭火神满七日愈。其日生者其人智慧乐圣人法。学于众艺种种皆能。歌舞伎倡亦复悉解。又主大富多有金银及饶谷帛。若入胎者宜尾宿日。昴宿斗宿。此三宿日造作众事平无善恶。觜女鬼宿。此三宿日为事成就。心娄七星。此三宿日为事多障。柳宿房宿。此二宿日欲作事者和合如意。轸宿牛宿毕宿之日。作事自如逢遇良伴。张宿胃宿箕宿之日行来安隐。亢宿虚宿参宿。宜可要结小知识者。井宿氐宿危宿等日。宜可要结亲友大吉。
　　奎宿十二日用事。其日得病宜以香华祭于神祇。经二十日乃得除愈。其日生者作柔软事有大势力。人所尊重。唯于闇里须自护身。大富饶财金银谷帛无有限量。治生有利得他人物。彼人入胎宜在心宿轸宿毕宿牛宿等日。亦多蓄积。亢宿虚宿。此二宿日。作事者平无有善恶。参宿之日不可作事。柳宿翼宿斗宿昴宿。此四宿日行来安隐。女宿毕宿角宿之日。若作事者为得良伴。箕宿张宿胃宿等日欲作事者。无有障碍为得人力。娄宿心宿尾宿。此三宿日欲结知识为有利益。井宿氐宿危宿。此三宿日宜可要结知识小者。鬼宿尾宿室宿。此三宿日宜可要结知识大者。
　　娄宿十三日用事。其日得病麦粥祭神二十五日然后除愈。其日生者为性躁疾。常护众生不害物命。若至关津须自防慎。当作医师善解方药能疗众病。亦复善能歌舞之事。心宿之日有入胎者。无有障碍。角宿觜宿女宿虚宿井宿亢宿危宿。此七宿日若作事者平无善恶。此星宿日。唯莫卖买。不宜行来及以剃头。亦不得至相斗处所。昴宿斗宿张宿。此三宿日宜报怨仇斗诤得胜。宜作轻利濡事得成。七星宿日作事牢固亦有利益。张宿箕宿胃宿。此三宿日欲远行安隐。辟轸毕宿。此三宿日作事利益亦宜密语。参宿虚宿亢宿之日宜作恶事。鬼宿尾宿室宿等日。宜可要结诸小知识。柳宿房宿辟宿等日。宜可要结诸大知识。为得众人爱护于己。宜造床舆及买牛马。
　　胃宿十四日用事。人生吉凶造作善恶疾病等事如上说了。月行虚空周匝宿讫还更起昴。是故言日虚空月满。三十昼夜亦名月满。八月满者起胃终昴其月如是。夜十五时昼十五时。日午之影长六脚迹。娄宿夜行房在日前。荧惑日子是时随日。是八月时蝎神主当昴宿为业前已说竟。是白月内。次十五日昴又用事。月合昴星是八月满。昴与月合一日夜讫。其次复转合于毕宿。九月初日毕用事也。
　　九月黑月。一日合毕二日合觜。三日合参四日合井。五日合鬼六日合柳。七日合星八日合张。九日合翼十日合轸。十一日合角十二日合亢。十三日合氐十四日合房。十五日合心。是黑月满。
　　白月一日合尾二日合箕。三日合斗四日合牛五日合女六日合虚。七日合危八日合室。九日合辟十日合奎。十一日合娄十二日合胃。十三日合昴十四日合毕。十五日合觜是白月满。九月合觜宿满。昼十四时夜十六时。日午之影长八脚迹。日行南陆。昴宿夜行尾在日前。其九月时岁星用事。为一切天之所尊敬。得失诸事皆悉由之。是九月时。射神主当。
　　十月黑月一日合参。二日合井三日合鬼。四日合柳五日合星。六日合张七日合翼。八日合轸九日合角。十日合亢十一日合氐。十二日合房十三日合心。十四日合尾十五日合箕。是黑月满。
　　白月一日合斗二日合牛三日合女虚。四日合危五日合室。六日合辟七日合奎。八日合娄九日合胃。十日合昴十一日合毕。十二日合觜十三日合参。十四日合井十五日合鬼。是白月满。
　　十月合鬼宿满。昼十三时夜十七时。日午之影长十脚迹。觜宿夜行女在日前。当此之时辰星用事。是十月时。磨竭之神主当其月。十一月。黑月之内一日合柳。二日合七星三日合张。四日合翼五日合轸。六日合角七日合亢。八日合氐九日合房。十日合心十一日合尾。十二日合箕十三日合斗。十四日合牛十五日合女。是为黑月满。白月一日合虚。二日合危三日合室。四日合辟五日合奎。六日合娄七日合胃。八日合昴九日合毕。十日合觜十一日合参。十二日合井十三日合鬼。十四日合柳十五日合七星。是白月满。
　　十一月合七星满。昼十二时夜十八时。日午之影十二脚迹。鬼宿夜行危在日前。近南转辰星用事。是十一月。水器之神主当其月。十二月。黑月一日合张。二日合翼三日合轸。四日合角五日合亢。六日合氐七日合房。八日合心九日合尾。十日合箕十一日合斗。十二日合牛十三日合女。十四日合虚十五日合危。是黑月满。
　　白月一日合室。二日合辟三日合奎。四日合娄五日合胃。六日合昴七日合毕。八日合觜九日合参。十日合井十一日合鬼。十二日合柳十三日合七星。十四日合张十五日合翼。是白月满。
　　十二月合翼宿满。昼行十三时夜行十七时日转近北。日午之影十二脚迹。七星夜行天师岁星用事之时。是十二月。天鱼之神主当其月。
　　正月黑月一日合轸。二日合角三日合亢。四日合氐五日合房。六日合心七日合尾。八日合箕九日合斗。十日合牛十一日合女。十二日合虚十三日合危。十四日合室十五日合辟。是黑月满。
　　白月一日合奎。二日合娄三日合胃。四日合昴五日合毕。六日合觜七日合参。八日合井九日合鬼。十日合柳十一日合七星。十二日合张十三日合翼。十四日合轸十五日合角。是白月满。
　　正月合角宿满。昼行十四时夜行十六时。日转近北。日午之影长八脚迹。张宿夜行娄在日前。日子荧惑严恶速疾此时用事。是正月时。持羊之神主当其月。
　　二月黑月一日合亢。二日合氐三日合房。四日合心五日合尾。六日合箕七日合斗。八日合牛九日合女。十日合虚十一日合危。十二日合室十三日合辟。十四日合奎十五日合娄是黑月满。
　　白月一日合胃。二日合昴三日合毕。四日合觜五日合参。六日合井七日合鬼。八日合柳九日合星。十日合张十一日合翼。十二日合轸十三日合角。十四日合亢十五日合氐是白月满。
　　二月合氐宿满。昼行十五时夜行十五时日近北行。日午之影长六脚迹。角宿夜行昴在日前。阿修罗师名曰太白此时用事。是二月时。持牛之神主当其月。
　　三月黑月一日合房。二日合心三日合尾。四日合箕五日合斗。六日合牛七日合女。八日合虚九日合危。十日合室十一日合辟。十二日合奎十三日合娄。十四日合胃十五日合昴是黑月满。
　　白月一日合毕。二日合觜三日合参。四日合井五日合鬼。六日合柳七日合星。八日合张九日合翼。十日合轸十一日合角。十二日合亢十三日合氐。十四日合房十五日合心是白月满。
　　三月合心宿满。昼行十六时夜行十四时日行近北。日午之影长四脚迹。氐宿夜行觜在日前。日子名曰佛陀悬多此时用事作柔软业。是三月时。双鸟之神主当其月。
　　四月黑月一日合尾。二日合箕三日合斗。四日合牛五日合女。六日合虚七日合危。八日合室九日合辟。十日合奎十一日合娄。十二日合胃十三日合昴。十四日合毕十五日合觜是黑月满。
　　白月一日合参。二日合井三日合鬼。四日合柳五日合七星。六日合张七日合翼。八日合轸九日合角。十日合亢十一日合氐。十二日合房十三日合心。十四日合尾十五日合箕。是白月满。
　　四月合箕宿满。昼行十七时夜行十三时日近北行。日午之影长两脚迹。房宿夜行日随井星。是四月时。蟹神主当其月。
　　五月黑月。一日合斗。二日合牛女三日合虚。四日合危五日合室。六日合辟七日合奎。八日合娄九日合胃。十日合昴十一日合毕。十二日合觜十三日合参。十四日合井十五日合鬼是黑月满。
　　白月一日合柳。二日合七星三日合张。四日合翼五日合轸。六日合角七日合亢。八日合氐九日合房。十日合心十一日合尾。十二日合箕十三日合斗。十四日合牛十五日合女。是白月满。
　　五月合女宿满。昼行十八时夜行十二时。日极行北。日午之影长半脚迹箕。宿夜行心在日前。是时日光。焰炽大盛。此五月时。师子之神主当其月。
　　六月黑月一日合虚。二日合危三日合室。四日合辟五日合奎。六日合娄七日合胃。八日合昴九日合毕。十日合觜十一日合参。十二日合井十三日合鬼。十四日合柳十五日合七星。是黑月满。
　　白月一日合张。二日合翼三日合轸。四日合角五日合亢。六日合氐七日合房。八日合心九日合尾。十日合箕十一日合斗。十二日合牛女十三日合虚。十四日合危十五日合室。是白月满。
　　六月合室宿满。昼行十七时夜行十三时强。日近南行。日午之影长二脚迹。女宿夜行张在日前。月子名觉此时用事。此六月时。天女之神主当其月。
　　七月黑月一日合辟。二日合奎三日合娄。四日合胃五日合昴。六日合毕七日合觜。八日合参九日合井。十日合鬼十一日合柳。十二日合七星十三日合张。十四日合翼十五日合轸。是黑月满。
　　白月一日合角。二日合亢三日合氐。四日合房五日合心。六日合尾七日合箕。八日合斗九日合牛女。十日合虚十一日合危。十二日合室十三日合辟。十四日合奎十五日合娄。是白月满。
　　七月合娄宿满。昼行十六时夜行十四时。日转近南。日午之影长四脚迹。室宿夜行角在日前。阿修罗师名曰太白此时用事。是七月时。秤量之神主当其月。
　　尔时佉卢虱吒告天众言。是诸月等各有主当。汝可救济四种众生。何者为四。救地上人诸龙夜叉乃至蝎等。如斯之类皆悉救之。我以安乐诸众生故。布置星宿各有分部。乃至摸呼罗时等亦皆具说。随其国土方面之处。所作事业随顺增长。
　　佉卢虱吒于大众前合掌说言。如是安置日月年时大小星宿。何者名为有六时也。正月二月名暄暖时。三月四月名种作时。五月六月求降雨时。七月八月物欲熟时。九月十月寒冻之时。十有一月合十二月大雪之时。是十二月分为六时。又大星宿其数有八。所谓岁星荧惑镇星太白辰是日月荷罗睺星。又小星宿有二十八。所谓从昴至胃诸宿是也。我作如是次第安置说其法已。汝等皆须亦见亦闻。一切大众于意云何。我所置法其事是不。二十八宿及八大星。所行诸业汝喜乐不。为是为非宜各宣说。尔时一切天人仙人阿修罗龙及紧那罗等。皆悉合掌咸作是言。如今大仙。于天人间最为尊重。乃至诸龙及阿修罗无能胜者。智慧慈悲最为第一。于无量劫不忘。怜愍一切众生故获福报。誓愿满已功德如海。能知过去现在当来一切诸事。天人之间无有如是智慧之者。如是法用。日夜刹那及迦罗时。大小星宿。月半月满年满。法用更无众生能作是法。皆悉随喜安乐我等。善哉大德。安隐众生。是时佉卢虱吒仙人复作是言。此十二月一年始终。如此方便大小星等刹那时法皆已说竟。
　　又复安置四天大王。于须弥山四方面所各置一王。是诸方所各领众生。北方天王名毗沙门。是其界内多有夜叉。南方天王名毗留茶俱。是其界内多鸠槃茶。西方天王名毗留博叉。是其界内多有诸龙。东方天王名题头隶吒。是其界内多乾闼婆。于四方维皆悉拥护。一切洲渚及诸城邑。亦置鬼神而守护之。
　　尔时佉卢虱吒仙人。说法已。诸天龙夜叉阿修罗紧那罗摩睺罗伽人非人等。一切大众皆称善哉欢喜无量。是时天龙夜叉阿修罗等。日夜供养佉卢虱吒。次复于后过无量世。更有仙人名伽力伽出现于世。复更别说置诸星宿。小大月法时节要略。尔时诸龙在佉卢氐山圣人住处。尊重恭敬光味仙人。尽其龙力而供养之。

　　　　大集经卷第四十二



　　　　大方等大集经卷第四十三

　　　　隋天竺三藏那连提耶舍译

　　日藏分送使品第九

　　尔时娑伽罗龙王白光味菩萨言。大德。乃能忆念如是过去宿命劫中种种善业无量往事而不忘失。及说虚空星宿照明安施法用。悉皆了达一一无遗。于三界中最尊最胜。智慧第一更无能过。是故彼龙并及我等。如是方便得脱此狱离于苦恼。怜愍众生慈悲一切。功德戒行及婆罗多。庄严于心一切满足。是时光味语诸龙言。我今非是佉罗虱吒苦行仙人。亦复不能于虚空中置于星宿。今我说者神通力知。汝娑伽罗诸龙王等莫作是说。我实不能然。此佉罗虱吒仙人。宿往因缘说犹未尽。尔时帝释及诸梵天各向佉罗虱吒仙人。齐共合掌作如是言。我等乐闻唯愿更说。我等梵天诸天中尊。犹如大仙圣人中尊。我诸天中有梵行者。若放种种神祇咒术我皆了知。亦能为他分别广说。时虱吒仙言。若能如是。亦可教化一切众生悉令知之。是时青眼帝释天主在于众中。虱吒仙人语帝释言。天主。一切善法必令具足。住持于世常使照明。修善法人拥护勿舍。若有精进乐善众生。持戒多闻修禅学慧。如是等众。天主应当供给所须衣服饮食卧具汤药。种种施与令无有穷。我说虚空星宿法已。今此世界诸地分中。各有龙王停止守卫。如娑伽罗龙婆娄那德叉迦宝护大行瞿娑罗婆苏婆呼嚧俱叉婆私无俱叉等。此八龙王护于海中。能令大海无有增减。阿奴驮致毗昌伽苏致婆娄那得于问娄叉婆。此四龙王守护池中出一切河。是故诸河流注无竭。难陀优波难陀。此二龙王守护山中。是故诸山丛林郁茂。婆须吉娑罗啰盖输卢瞿摩只利。亦为守护。毗梨沙阎浮伽赤眼娑罗婆帝。于小河水而为守护。悉陀摩奴阿罗苏摩贺卢唱利。于圣人所及诸药草而为作护。坚固紧输迦欢喜。此于地中而为守护。最胜光毗喻婆三婆毗离耶尸弃。此于火中作护。动摩都劣三摸地羁兰耶羁赖车。此于风中作护。优罗婆罗阿阇耶帝罗娑罗。此于树中作护。吁嚧呵张火薄脚罗沙斯。此于花中作护。香常跋陀耶逻婆遮富娄那迦罗。此于果中作护。阿匙林婆毗遮婆多吁嚧脂多末罗伽。彼中毗首羯磨苏摩[敲-高+(立/(可-一))]师奇和沙月眼。此四种一切工巧为最守护。羁罗睺陀罗僧伽那斯阿兰那惧无迦。如此四种夜叉。于一切福德布施等中能为作护。金刚眼师子眼善见眼三槊。如此四种一切龙护。如是等各各为护。尔时光味菩萨。于诸仙圣天人龙中最上最胜。怜愍一切苦恼众生。是故于此救诸龙厄令得解脱。时光味菩萨作是思惟。云何当令彼诸龙等。于三宝中回心归向。即以方便善巧音辞。次第教言一切龙王。信于我者。我实不能拔济于汝。今有大圣一切智人。乃能施汝安隐无畏。我所赞叹。佉罗虱吒仙人功德如是。说法非我小德办于斯事。彼圣人者。过去无量阿僧祇劫。已曾修习种种福德。一切难事皆悉能舍。所谓象马种种宝车。妻子国城金银辇舆。奴婢衣裳床榻敷具。众生须者称意与之。或复手足耳鼻舌身。头目筋骨皮肉肌肤求无吝惜。速能满足六波罗蜜。具大慈悲于苦恼众生能令解脱。为诸众生得安隐故。乃至处于地狱之中。救济众生心无暂舍。亦不自为得成佛道。欲令一切恶趣众生得脱种种老病死苦。是大仙人。乃往过去无边劫中。经历是等种种愿行。而是仙人。生生世世坚固精进勇猛慈悲。引接众生安涅槃道。又彼佉罗虱吒仙人。无量劫来种种福德具足圆满。
　　乃至生于净饭王家。托在摩耶夫人腹内。既出生已举手唱言。我三界中最尊最胜。放种种光能与一切众生安乐。光因缘故感动无量天龙夜叉及阿修罗人非人等。一切悉来而共供养。又于生时一一方面各行七步。脚所蹈处皆有莲华承捧其足。以此脚踏行步因缘。一切山河地及大海悉皆涛动。如是变现出生功德。又释迦子。能令我等一切众生解脱生老病死。寂灭安隐。离诸怖畏到涅槃城。说是语时。一切诸天阿修罗众。龙及夜叉乾闼婆紧陀罗摩睺罗伽人非人等。各散种种众宝杂华涂香末香。于虚空中犹如雨下。以用供养。种种赞叹。尔时光味菩萨为诸大众而说偈言。
　　过去无量僧祇劫　　种种布施习檀那
　　清净尸罗及羼提　　精进坐禅学般若
　　安乐一切众生故　　备忍种种诸苦辛
　　宫中六万后妃嫔　　弃舍出家如脱屣
　　独处六年修苦行　　日食一麻一米麦
　　精进昼夜不睡眠　　身形唯有皮骨在
　　菩提树下思惟坐　　八十万众天魔来
　　四方上下地及空　　八十由旬悉充满
　　如是魔军及眷属　　皆能破坏使归降
　　成就无上胜菩提　　得证第一义谛果
　　见闻种种无怖畏　　其心寂静如涅槃
　　常于一切众生中　　等心愍念无偏党
　　真实智慧具足满　　教导一切诸天人
　　无一众生起邪恶　　如是慈悲彻骨髓
　　又于一切众生类　　乃至蚁子及蜎飞
　　不生恼乱毒害心　　一切众生流转中
　　悉能令其得解脱　　又于系缚诸有狱
　　拔出众生使获安　　絓是小小如[槎-工+目]身
　　大圣悉皆往救济　　彼诸龙等一切众
　　能却其恶及忧愁　　是故大圣哀愍来
　　慈心出汝此狱中　　广说无边深秘要
　　不自在者悉称心　　一切归寂安隐住
　　得彼圣人救济者　　不畏金翅诸鸟王
　　各还所止恣意游　　如本受乐心无异
　　大圣过去修万行　　不许恼乱一众生
　　汝等所有诸灾恶　　魔王所为非佛作
　　莫起余心谤毁佛　　受我教诲发菩提
　　勿生疑恶自迷没　　一一皆如我前说

　　尔时一切诸大龙王所有眷属男女大小。在于牟尼圣人处者。闻此说已各各一心齐共合掌。作如是言。南无南无大圣。一切世间众生中胜。具一切法到自在岸。能与一切众生解脱。能与一切众生安乐。能与一切众生欢喜。能令一切到智慧彼岸。于诸众生慈悲平等。令修善法悉具足满。成就一切善业众生。安立善道与实法眼。于天龙中作上福田。于三界中最胜最尊。能受世间一切供养。我等诸龙同共辛苦。满此狱中未能得出。如是至心礼拜归命。说此语已。一切龙等悉得本形。虽复旧身而犹不能。于彼山中免离得出。尔时一切诸龙王等复白光味菩萨言。惟愿救济。如大德说。彼圣人者。于诸众生不起恼乱常施安乐。此言诚实我今信受无有疑心。若愍众生慈悲救济。惟愿速来令我等辈出彼魔狱。是时光味告诸龙言。彼大圣人具足智慧。牟尼如来心常怜愍一切众生。修习诸善舍于诸恶大悲普覆。于流转中精勤勇猛接引众生。于菩提道令得安隐。现见因果成就佛眼。一切菩萨摩诃萨过去久远不嗔因缘。悉皆具足慈悲喜舍四梵行法。复次菩萨摩诃萨道行因缘中生。因缘生已。种种恶趣及慈等行皆已说竟。复次彼佛如来世尊住无量阿僧祇恒河沙等诸佛刹微尘等无量无边。清净阿耨多罗三藐三菩提行故。六波罗蜜悉具足满。菩萨摩诃萨出于流转生死海故。到大涅槃智慧彼岸。坏四魔故。绍三宝种不断绝故。能以法水洗诸众生。一切烦恼垢令清净故。如来如是永离攀缘说四梵行。复说如性出相离相。及离我见。一切法等无尽方便。谓于五阴十八界十二入实谛观故。四大差别生死等法皆得灭尽。方便离于贪嗔痴等。一切烦恼体性悉空。无众生界离诸攀缘。无喜离喜无行离行。无物离物无想离想。无诸障碍无有处所。无尘无染无暗无明。不可捉持。无自无他不来不去。无异离行。乃至一切阴入界等。智眼体性非暗非明。不行不生。法界真实。不灭不坏。如如不生。法界真实皆空。过去一切诸法等中悉皆了达。是真攀缘如来从生。若有菩萨于是法中达到彼岸。具足充满六波罗蜜。犹如虚空离色离触。如是心得无障碍智。普断一切诸见及习悉皆除尽。如是得离一切烦恼。是名菩萨摩诃萨离观四种梵行之法。是时光味说此法已。时彼众中娑伽罗龙王。毗昌伽苏脂龙王。须摩呼嚧迦沙护宝龙王。如是等龙王。已于过去菩萨行中修习福德发弘誓愿。念宿命已即得光明照耀陀罗尼。余诸龙众八十那由他。亦曾过去种种愿行悉修习来。一切皆发三菩提心得于三昧。尔时光味即自化作圣人之身如菩萨形。与诸仙等乘神通力。从虚空中往如来所。

　　　　大方等大集经日藏分念佛三昧品第十

　　尔时一切诸龙众等。信受光味菩萨之言。皆悉至心归依于佛。归依于法。归依于僧。作是归时。魔王波旬亲见亲闻。既见闻已大生惊怪怖畏不安。嗔恚忧愁遍身流汗。举手摸头而说偈言。
　　呵呵看彼甚大笑　　奸伪幻惑释沙门
　　诱诳诸龙皆归已　　迷忤一切诸众生
　　惑乱道中妄安立　　实非言是我法真
　　如是实法若得时　　彼中始终应不失

　　尔时波旬说是偈已。彼众之中有一魔女名为离暗。此魔女者曾于过去殖众德本。作是说言。沙门瞿昙名称福德。若有众生得闻佛名一心归依。一切诸魔于彼众生不能加恶。何况见佛亲闻法人。种种方便慧解深广。父王今者欲于如来及学佛道者边兴造恶心终不能成。时魔王言。沙门瞿昙解达真如智慧广大。于空法中深入坚固。自既度脱生死大海。又教众生亦皆出离。魔女答言。如王所说。若于空法觉实际者。设千万亿一切魔军。终不能得须臾为害。如来今者开涅槃道。女欲往彼归依于佛。即为其父而说偈言。
　　离相不著人中胜　　如如常住天中尊
　　到于彼岸智慧城　　我今欲往归依彼
　　修学三世诸佛法　　度脱一切苦众生
　　善于诸法得自在　　当来愿我还如佛

　　尔时离暗说是偈已。父王宫中五百魔女姊妹眷属。一切皆发菩提之心。是时魔王见其宫中五百诸女。皆归于佛发菩提心。益大嗔忿怖畏忧愁即作是念。我今当行大魔王力大魔王威。于自宫中魔王坐处极尽神化。当彼圣人牟尼住所。一切诸龙和合集处。作大火石从虚空中一时雹下。碎彼诸龙及光味仙人使其远散。若彼去者我魔王宫乃可安乐。作是念已。即于空中放大火雹如雨而下。是时如来以神通力变彼火石悉为天华。缤纷乱坠堕佉罗坻。满山顶上圣人住处悉皆充遍。一切龙王莫不欢喜。是时魔王见雹下于圣人住所。即自指示五百女言。诸女好看。今彼处所一切诸龙眷属大众。归依沙门瞿昙边者。我已破碎一切如尘。何况我宫而不能坏。若我宫中有欲归向于瞿昙者。要当使其如彼不异。是时五百诸魔女等。更为波旬而说偈言。
　　若有众生归佛者　　彼人不畏千亿魔
　　何况欲度生死流　　到于无为涅槃岸
　　若有能以一香华　　持散三宝佛法僧
　　发于坚固勇猛心　　一切众魔不能坏
　　何况毕定求作佛　　若有精诚持一戒
　　或复至心来佛边　　听受一句微妙法
　　即发不退菩提道　　决定一切众中尊
　　得佛金刚不坏身　　能摧一切四魔众
　　父王但看诸龙等　　各散种种香华云
　　惟佛世尊能了知　　非是魔王之境界
　　独一导师处于世　　说于殊胜难思议
　　所作一切皆吉祥　　能令众生罪业除
　　我等过去无量恶　　一切亦灭无有余
　　至诚专心归佛已　　决得阿耨菩提果

　　尔时魔王闻是偈已。倍大嗔恚怖畏煎心。憔悴忧愁独坐宫内。是时光味菩萨摩诃萨闻佛说法。一切众生尽离攀缘得四梵行。当于佛前从空而下到佛所已。光味菩萨与其大众。为佛作礼右绕三匝。却住合掌而白佛言。世尊如来。说彼四禅地依止心念陀罗尼。以是陀罗尼咒术力故。我忆过去。有二婆罗门子。以欲事故罪应合死。为官所收杀时未到。王敕有司付于牢狱。半月半月时给一餐。五缚系身。两手两足悉皆桁械。咽喉被锁饥渴难堪。兼复畏于死时将逼。狱中一心归依于佛。彼时有佛名曼陀罗华香。专意佛边遥求救济。是时彼佛怜愍众生及我等故。于自座中现佛境界大神通力。说四禅地依止心念陀罗尼作如是言。我以佛力令彼狱中二婆罗门闻此四禅地依止心念陀罗尼。闻已欢喜至心忆念。以是因缘令其所有一切恶业一切障碍。若今生中恶业障碍。若多生中诸恶业障。若烦恼障。法障。众生障。舍施障。智慧障。生活障。寿命未尽横死障。意欲不生系地所牵业力障碍。若有清净佛刹之中。情愿欲生而不得往违心障碍。如此一切恶业障碍。闻此四禅地依止心念陀罗尼因缘故。喉及手足五种枷锁。自然一时脱落在地。即于狱中得陀罗尼力。以神力故得出于狱。从虚空中到曼陀罗华香佛所。礼拜供养尽其寿命。即得往生山光佛刹。彼佛世尊名曰云色。从云色佛求请出家。既出家已。生生世世无量劫中。常得不生于空佛刹。恒值佛世如今此刹。娑婆世界三千大千佛土。地及虚空乃至阿迦腻吒天。人非人等皆悉充满。时彼佛刹一切众生。地及空中乃至阿迦腻吒天。亦复如是。一切众生具足恶业及诸障碍。以彼如来为众生故。说此四禅地依止心念陀罗尼。身口意恶悉皆消除。若听闻此陀罗尼力。一切三世诸罪恶业悉灭无余。又彼众生种种更得人忍三昧陀罗尼。乃至寿命欲尽之时。此间死已如愿欲生他方清净佛刹。应念即生得于宿命。常勤精进行十善法。常不复堕三恶道中。常能修行六波罗蜜。常行四摄。常得见佛。常闻于法。常供养僧。常得四禅及五神通。常具足得四梵行。念生生世世。常与彼法和合共生。乃至涅槃未曾舍离。佛言。善哉善哉。善男子。汝为大利益众生故。作如是说。过去宿命发心因缘。
　　尔时世尊复告光味菩萨言。善男子。谛听谛听。若有比丘比丘尼优婆塞优婆夷。或男或女有信心者。欲于三乘及余道中。愿得速证涅槃道尽一切苦者。欲得一切闻持在心。一切身口意业清净。欲护佛法。欲求种种利益。种种衣食一切丰饶。自在殊胜端正大力。眷属强盛国土富安。职位高迁多人敬奉。聪明智慧最尊最胜。行住四仪常无所乏。及乐种种施戒坐禅。得诸三昧乃至无色。一切有顶所有三昧。亦复乐于四梵天行。若有乐于陀罗尼人。望得如是种种众事。而彼恶业坚固厚重。诸业障碍。烦恼障碍。乃至欲生清净佛刹。不生障碍。以如是故。种种善愿不得称心。欲令如是种种恶业速灭尽者。而此众生应净洗浴著鲜洁衣。菜食长斋勿啖辛臭。于寂静处庄严道场。正念结加或行或坐。念佛身相无使乱心。更莫他缘念其余事。或一日夜或七日夜。不作余业至心念佛。乃至见佛小念见小大念见大。乃至无量念者见佛色身无量无边。彼佛身形三十二相。于一一相亦念亦观皆令明了。随所见相见青光明。于彼光相专精系意无令心乱。作是念时而诵是咒。
　　哆绖咃　毗视林婆　毗视林婆　郁头波驮避耶毗视林婆　斯那婆颇　罗斯那婆头　罗阿[少/兔]那多他恀阿[少/兔]那多他恀复嘘多俱致毗视林婆毗视林婆　莎呵
　　如是一相在于前心。[骨*力][骨*力]专念不起乱想。然后诵此陀罗尼咒。乃至念于佛身相中青色出光。彼光出已从行者顶入。尔时安心慎莫惊怖。于自身中见于此光。如彼青色念此青光。于自身中各各肢体处处遍行。乃至一切身中火然。见火然已乃至成灰。及四方风来吹散灭。如是念时。见于自身无有一相惟有空在。乃至十方皆悉是空不见一色。如是念佛青色力缘。诵持于咒成就此行。善男子。若复有人如是系念不散乱心。学四禅地依止心念陀罗尼。而彼众生一切业障。烦恼障。法障。罪业皆尽。惟除五逆破毁正法诽谤圣人。若复有人。如是乐者。能如上习念佛三昧。一日一夜口能诵持一切佛法。一切外道十八种论智慧胜处。如是种种句义文章悉皆忆持无有遗忘。又一日夜得于四禅。四种神通四无量行。四种辩才。及四无色三摩跋提。如是等法一切成就具足得之。如是修者乃至能于一弹指顷。到一佛刹及无量刹。又以一足能动如是无量刹土。过是等刹亦能动摇。能以一身结加趺坐遍满诸刹。如是世界能令水满。十方尘数皆能数知。能以七宝满诸国界。又复彼人于一念顷。悉能得知生死业报。过去现在及以当来。一切众生所有心数。又彼行人能以一身。种种化作一切佛身。帝释天身。梵天王身。那罗延身。摩醯首罗身。四天王身。转轮圣王身。乃至水火遍虚空。又复彼人如是念者。能一念中一切十方地及虚空种种华满七宝充遍。一切众香伞盖幢幡。种种衣裳种种缨络。一切虚空皆悉能满。若复有人至心修习此四禅地依止念佛三昧。一一差别谛识了达。时彼众生如是无量恶业悉尽。如是无量福德精进种种三昧。种种陀罗尼种种忍及五神通。于余乘中速得满足。流转海中毕定疾出。除五无间谤法诽圣不得是法。彼人应须经七七日。此四禅地依止念佛三昧心内熏修。于此法中常说修习不舍离者一切罪尽。若不专心罪两分尽。平常用心罪一分尽。如是修习须精进心纯信敬心。能如是者彼恶乃尽。若复有人此四禅地依止念佛三昧。或天中说。或人中说。若彼天人信心听受如此三昧。内自思惟生于欢喜。如是之人若在牢狱五锁系身。或复余处受辛苦者悉得免脱。若失生活或复求财。或打或烧或临河水。或被毒药或为种种怨家来侵。或一切鬼或一切幻。或复国王种种怖畏。或自家中斗诤口舌。或复他人横来嗔怒。或死怖畏或恶道中欲堕怖畏。如是怖畏此业皆尽生人天中。若复有人一闻如是四禅地依止念佛三昧。至心信受如是念佛三昧。有大势力。有大利益。小小用心尚得如是。何况至心无有疑惑。说此三昧法时众中八十六频婆罗那由他百千从十方来诸天人等。过去已曾为此三昧所熏修者。皆悉获得如上所说。复有八十四那由他众生得苦智忍。无量众生得此三昧。或须陀洹至罗汉果。无量众生发菩提心时。彼离暗五百魔女。承佛神力在魔王宫。悉皆得此念佛三昧。悉舍本形得男子身。曾于过去修学如是念佛三昧故。时此五百诸魔王女得三昧已及男子身。心生欢喜欲往佛所。一切化作大梵天身。一一梵王无量千亿眷属围绕。或作无量帝释天身。亦有千亿眷属围绕。各以无量种种音乐种种庄严。如是化已从魔宫下。向如来所设于供养。种种华鬘末香涂香散于佛上。顶礼佛足右绕三匝。却住一面。

　　　　大方等大集经日藏分升须弥山顶品第十一

　　尔时佛告光味菩萨摩诃萨言。善男子。汝今当知。彼一切龙恶道中生罪业悉尽。复告光味。空观心念故。时光味言。如是世尊。如来清净戒行具足。如来当为一切诸龙作庄严故。复次光味。我于是时实为诸龙。不可思议业报差别欲广说故。尔时一切诸色欲天。乃至夜叉鸠槃茶等。从虚空中雨种种华散种种香。衣服幢幡七宝璎珞。种种伎乐无量百千亿那由他。一时俱作歌咏赞叹出妙音声。人与非人佥然恭敬。尔时世尊从座而起。四面顾视向北方看。此何处山与须弥接近。彼欲界及于色天。尔时如来与诸大众菩萨声闻天人龙神一切八部四面围绕。前后导从趣须弥山。是时如来欲以足步蹑于山根。次第登上大梵天等。知佛欲升须弥山顶。即为如来化作七宝阶桥。持诸天衣及华香末种种校饰。如是作已前白佛言。惟愿如来行我桥上。他化乐天亦为佛故。用阎浮金化作宝桥。以龙栴檀末而散桥上。作如是言。惟愿如来行我桥上。化自乐天亦为佛故用诸天金化作宝桥。种种牛头细栴檀末散于桥上。作如是言。惟愿如来行我桥上。兜率陀天亦为佛故以诸天银化作宝桥。以诸种种应时所出微妙之香名黑栴檀。末而散桥上。作如是言。惟愿如来行我桥上。须夜摩天亦为如来。以天琉璃化作宝桥。散诸种种多摩罗叶细末香。作如是言。惟愿如来行我桥上。天帝释亦为佛故以赤真珠化作宝桥。以天种种栴檀一切宝末用散桥上。又以天缯七宝妙网而罗覆之。覆已作如是言。惟愿如来行我桥上。如是四镇四大天王。亦以珍琦天石藏宝。为如来故化作宝桥。亦持细妙种种天衣覆于桥上。覆已作如是言。惟愿如来。从我桥上上须弥山。是时四大阿修罗王并其眷属。为如来故以其所出摩娑罗宝化作宝桥。持天金银细末之屑散于桥上。散已作如是言。惟愿如来行我桥上。尔时世尊为彼一切梵释四镇及阿修罗诸天王等。以怜愍故一时化作八佛如来。三十二相八十种好无有殊异。八部四众菩萨声闻围绕导从。彼一切天阿修罗等。如是大设诸庄严已。时佛世尊即上宝桥升须弥顶。或余处起或余处去。彼八如来身大明耀。一一佛身皆放光明。如百千亿日月之光一时照明。如是八佛放身光已。时诸龙众一切皆在此佉罗山圣人处所集聚而住。诸龙见已一切怪言。此是何处八大护世。今来依止于须弥山。尔时难陀优波难陀龙王作如是言。此是梵天一切欲色围绕而住。一切天中最为殊胜到智慧岸。怜愍我等故来至此。今一切龙若欲得出此苦狱者皆可礼敬。是时阿那婆蹋多龙王作如是言。此非梵天乃是魔王。于欲界中威力自在。愍我等故。妻子眷属皆悉围绕。为欲界中一切众生脱于怖畏。故来是中救我龙厄。时地利致色龙王作如是言。此非魔王乃是欲界他化等天故来此中。欲令一切诸龙解脱。尔时众中一切龙王。皆发大声作如是言。愿诸天等。与我解脱。与我解脱。施我安乐。令我早得出于地狱。时娑伽罗龙王复作是言。彼非兜率化自乐等。此是天主释提桓因所放光明。照于欲界及四天下。观彼一切四域众生乐于善法。汝等一切起慈悲心。更勿生嗔。于彼天所求乞解脱速离此苦。时善住龙王作如是言。此非帝释。乃是一切诸色界天。舍于禅乐从彼下来。欲雨法雨与众生乐。汝诸龙等一切至心礼拜乞救。时毗昌伽苏脂龙王复作是言。此非色天神通力来。是四天王毗沙门等。为护四方各各自将眷属而来。欲除罪恶诸众生故。尔时宝护龙王复作是言。此非四天王。我见染衣剃除须发身服袈裟。相好端然盛德自在。为诸天人之所瞻仰。恭敬供养合掌围绕。如日月天星宿遍绕。此八大圣皆悉显赫。坚固照明身紫金光。三十二相慈悲一切。于三界中得受供养。尔时毗昌伽苏脂龙王更如是言。真实导师我亲见来。能救能护一切众生能竭苦海。能于此狱与解脱乐。今近住此须弥山顶。如是世尊神通力故。此须弥顶忽更广阔。八十四百千逾阇那。尔时欲色一切诸天。各欲供养于如来故。为佛造作七宝阶桥。楼阁梯橙次第节级。乃至上到阿迦腻吒天。各以种种不可思议天杂琉璃罗网校饰。犹如宝盖巧妙少双。一切众生见无厌足。无量百千种种珍宝以用庄严。种种天衣种种璎珞。种种伞盖缯彩幢幡。蠡鼓钟铃花香伎乐。如是供养遍满虚空。尔时世尊告帝释言。天主。如是三千大千世界娑婆刹土。一切诸佛。并大菩萨摩诃萨。大阿罗汉。大仙圣人。及乐福德大力魔王。种种色欲天龙夜叉人非人等。于此三千大千刹住受用皆讫。如是帝释。此须弥山。如来世尊十方佛刹。诸来菩萨大阿罗汉一切圣人。乐福魔王大德诸天。乃至于龙夜叉罗刹人及非人。此须弥山皆悉停住。汝诸天等当来世中多得势力。时天帝释白佛言。若佛如来怜愍我者。如是受用神通力作。及此三千大千世界娑婆刹中所有菩萨大阿罗汉。大梵魔王。他化乐天。诸帝释天。乃至于此娑婆世界所有天王。龙王。夜叉王。乾闼婆王。阿修罗王。迦娄罗王。紧那罗王。摩睺罗伽王。复有大力福德众生。天中圣人。人中圣人。一切皆来供养佛故。见于佛故。礼拜佛故。听于法故。如是等众。此须弥山若受用者。我于当来增大胜乐得大安隐。尔时世尊受帝释天于彼中住。端坐正念熙怡微笑。笑已口中出种种光。青色黄色赤色白色紫颇梨色。照此三千大千佛刹之中。百亿魔王宫。百亿帝释宫。百亿梵天宫。百亿一切诸天王宫。百亿阿修罗王宫。百亿圣人牟尼住处。是一切光如是照已。如上所说一切福德大力魔王。乃至圣人一切惊觉。各各寻光乘神通力。如一念顷来到于此须弥山顶。尔时世尊现神光已告帝释言。天主。如是三千大千世界一佛刹中。则有百亿须弥山王。是时一切诸须弥中。此须弥山最尊最胜。何以故。我及天人一切大集在此受用度诸龙故。说此语时无量百亿帝释天等。一切梵王皆大欢喜。如是如来神通力故。时四龙王皆得从彼圣人住处而出。既得出已各还自方。如是娑伽罗龙王。还于南方大海岸中。复其本身大如须弥。乃至举头到帝释宫自见于佛。如是西方护宝龙王。北方毗昌伽苏脂龙王。东方苏摩呼嚧叉龙王。各还大海于旧宫中悉复本形。乃至如前须弥山头自来见佛所。余无量那由他百千万亿。犹在彼处不能得出。时一切龙向大圣人如是称说。愿救济我。愿救济我。于此狱中令速解脱。尔时难陀优波难陀二龙王等。从佉罗山圣人住处。各以自身依须弥山。化作大桥拄帝释宫。作如是言。惟愿如来踏此桥上。从须弥顶下佉罗坻圣人处坐。为一切龙归依说法。时帝释天如是念言。此龙身涩毒气皮粗。或伤如来足不安隐。作是念已即以天服覆于龙身。又持天中牛头栴檀。优罗伽娑罗栴檀。多摩跋香。此三种香及以天华种种屑末。散于桥上并蔽龙身。时佉罗坻牟尼住处。以佛力故更增广博。八十四亿那由他百千逾阇。彼处广已大梵天王以天金银化作师子须弥宝座。种种庄严幡华帐盖而安置之。尔时一切诸龙王等闻是语已各白佛言。世尊。惟愿怜愍救我等苦。佛言龙王。汝等先应至心念佛。我当救之。尔时世尊在须弥顶。告于长老憍陈如言。憍陈如。诸佛境界奋迅神通加被之力如是说法。及此一切三千大千。娑婆世界佛刹之中。所有一切无量众生。彼诸众生。闻我说法能听受者。憍陈如。一切诸法悉皆无常。一切诸法生住无常。何以故。生因缘故。如眼识生。生已住。住已念。念更生。此即是苦。是生因缘。即是苦生。即是痈疮。即是一切十二有支。即是生老病死因缘。如是念念生灭。如眼因缘。耳鼻舌身亦复如是。憍陈如。住虽暂有灭更渐生。此譬如窗。此生住缘。此苦因缘。有此百种老病及死。如是展转渐生因缘。眼见造业。随见随念随念随造。所造生死因缘无穷。憍陈如。如眼寂灭。光灭没故不见众色。如彼日没窗中不见。若因缘灭一切患灭。十二有支一切寂灭。生死寂灭如日没缘。耳鼻舌身亦复如是。憍陈如。如心寂灭所缘亦灭。此窗因缘如本不生。一切万法亦复如是。此名苦灭一切患灭。十二有支一切寂灭。究竟生死尽诸有边亦复如是。憍陈如。众生不知眼之生灭。随逐耳鼻舌身所染。是故流转于五道中。我之圣法能离生死过于彼岸。是故如来为断一切眼生灭故而演说法。亦为说苦断苦行法。一切苦中得尽其底。是故如来得此法已。是一切天梵中大梵。天中大天。人中大人。沙门中大沙门。婆罗门中大婆罗门。大慈悲中大悲最胜。无上之尊为大丈夫。已度生死流转彼岸。一切世中最胜檀那。昙摩。僧琰摩。何者檀那。所谓舍施。乃至头目手足所须肢节皆悉能舍。况复余物。此名檀那。何者昙摩。清净持戒。乃至人来索头与头。心不嗔忿慈悲不失。是名昙摩。何者僧琰摩。不舍六根一心禅定。一切福德言语诵持忆念不忘。此二思量思念已修。此二种名僧琰摩一切众生平等心法。若我舍法昙摩檀那。及僧琰摩。四梵行法圣八正道。如是之法慈心熏故。此一切法于无量劫慈心修故。如我所得一切诸法。于众生中广演宣说。亦作导师悲怜众生开解其意。演说此事无所缺减。汝等今者应当一心信受奉持学习诸禅。种种兰若。或林树下。或复冢间。种种山岩崖岸中住。于彼坐禅。为尽生死故。勤大精进身心不倦。莫作下心。无所成故死时悔恼。此我一切所教之法。如是说已此娑婆界三千大千佛刹之中百亿四天下。一四天下。则有无量亿那由他百千众生。彼诸众生种种善根福德具足。或得陀罗尼。或得于忍。或得法眼。或得须陀洹。乃至阿罗汉。或有众生。地狱畜生饿鬼等中。余报恶业悉得尽灭。如是夜叉贫穷因缘一切皆尽而得大富。或有众生人中贫穷恶业报尽。及诸恶病皆得除愈。狱禁众生皆蒙解脱尔时娑伽罗龙王即于佛前说偈赞叹。
　　真金离垢满月面　　清净行具最胜田
　　三界天人龙中尊　　能去众生浊垢恼
　　施戒忍辱及精进　　成就真实平等心
　　解脱诸龙施安乐　　忆念往昔誓愿力
　　慈悲久修众业行　　坚固胜彼诸众生
　　如是备受众苦辛　　不忘彼龙诸所恼
　　种种流转得越度　　出过生死海彼岸
　　自身解脱济群生　　智水洗龙使清净

　　　　大集经卷第四十三



　　　　大方等大集经卷第四十四

　　　　隋天竺三藏那连提耶舍译

　　日藏分中三归济龙品第十二

　　尔时空中自然而雨种种香华种种宝衣种种音乐种种歌舞充满虚空。一切天龙夜叉罗刹及阿修罗悉皆恭敬。尔时世尊与诸大众菩萨声闻。左右围绕前后随从。从须弥顶蹈龙身桥。下佉罗坻圣人住处。梵天所敷宝师子座。坐于彼座。时虚空中一切天龙夜叉罗刹。并阿修罗。紧那罗等各设供养。种种香末种种华香种种宝衣以散佛上。右绕三匝礼已而坐。尔时娑伽罗龙王白佛言。世尊。何因缘故。我等一切在龙中生。佛言龙王。谛听谛听。我今为王分别广说。有十种业来生龙中。何者为十。有诸众生行六波罗蜜。欲得阿耨多罗三藐三菩提觉。亦愿欲得无恶障碍。或复欲得多修布施以时舍施。愿因缘故来生龙中。复次龙王。或有众生于大乘中修行舍施。福德果报因缘故愿生龙中。复次龙王。或有众生为阿耨多罗三藐三菩提故行于布施。福报虽多不能清净。怖畏地狱饿鬼畜生中因缘故愿生龙中。复次龙王。有诸众生欲行阿耨多罗三藐三菩提时。生高心大慢力因缘故愿生龙中。复次龙王。有诸众生发菩提愿行阿耨多罗三藐三菩提时。多生嗔恚恨他众生。以嗔忿向彼地狱饿鬼畜生因缘故长起嗔忿。如是死已愿生龙中。复次龙王。有诸众生求于小乘。欲得福田觅圣人中。舍布施报福德供养。如是因缘自愿力故来生龙中。复次龙王。有诸众生嫉妒慢故。彼业因缘来生龙中。复次龙王。有诸众生多起憍慢饶于语言。以彼自业来生龙中。复次龙王。有诸众生不信佛法僧宝。又不供给和上阿阇梨及余大德。又不供养父母二亲。于中种种嗔忿毒心爱憎憍慢痴因缘故。于福田中邪错行故。以是业缘来生龙中。复次龙王。有诸众生种种痴慢恶业力多福德力少。心怖畏故愿生龙中。复次龙王。有诸众生妄语两舌恶口无慈。此三业缘故而生龙中。佛言龙王。以此十种业因缘故来龙中生。复次龙王。复有三业因缘而生龙中。何等为三。有诸众生。坚固恶业造身口意。彼业熟故生地狱中经无量劫。受大极苦难得解脱。虽免大业小业未尽生于龙中。或畜生中。或饿鬼中。以此三恶业因缘故来生龙中。时娑伽罗龙复白佛言。如是世尊。而此龙中或有诸龙所受乐报犹如诸天。或有余龙受乐如人。有如饿鬼。如畜生者。或有余龙如地狱中受大辛苦。说是事已时娑伽罗大龙王子名青莲华面前白佛言。世尊。我何恶业罪因缘故来生龙中。身大端正。所有色触或复衣裳及坐卧处。于一切时我身受用犹如火烧。常无衣服赤体而行。如我父王乐受最胜。如转轮王果报不异。佛言华面。谛听谛听。善思念之。今当为汝说于本事。乃往过去三十一劫。有佛世尊名曰尸弃多陀阿伽度阿罗诃三藐三佛陀。时彼世中有王名曰裴多富沙。彼富沙王。于三月中供养彼佛并及无量百千须陀洹斯陀含阿那含阿罗汉并大菩萨摩诃萨众。以种种衣服饮食汤药而供给之至心听法。既闻法已即发阿耨多罗三藐三菩提心。如是三月设供养已。彼富沙王。为尸弃佛及余众僧造立寺舍。施种种衣饮食汤药床卧被褥具足丰饶。彼富沙王第一太子名裴多娑树帝。彼娑树帝见佛闻法。于流转中生大怖畏。从父王边礼拜咨启。请欲就佛愿求出家。王报子言。欲往随意。任汝出家。既出家已又白父言。我欲父王寺上停止。富沙王言。亦随汝意。住彼寺中。时尸弃佛众僧弟子。在彼寺中坐卧受用敷啖饮食。彼富沙子裴多树帝妒嫉心生。忿彼旧住佛弟子众恒嗔骂之。时彼众僧被嗔骂已悉皆离寺。彼娑树帝见僧去已生欢喜心即自念言。彼去者好我大安隐。众僧去已。时娑树帝。恣用寺内衣服饮食。有余人来即不听住。彼娑树帝具造如是诸恶业已。命终之后生大地狱中。经无量千万那由他岁受诸火烧。地狱得脱生饿鬼中。复经无量百千万岁而受辛苦。饿鬼中死还堕地狱。脱地狱已生饿鬼中。如是经由三十一劫。汝等诸龙谛听谛受。其娑树帝于流转中。具足如是受诸辛苦。佛言华面。彼娑树帝者岂异人乎。即汝身是也。乃往过去恶业因缘故生大地狱饿鬼畜生轮转受苦。经是三十一大劫中备受众苦未曾暂舍。余残业故来生龙中受是恶报。时华面龙。闻是语已大声啼哭。举身自投四支布地。礼拜白佛作如是言。我今至心从佛忏悔。我大痴惑大慢愚曚。不解方便差别好恶造是罪业。低头合掌至心发露不敢覆藏。如来世尊。我今至诚入于骨髓。归佛归法归比丘僧。从今发意乃至寿尽。于是时中作优婆塞。佛言。善哉善哉。善男子。汝今有于地狱饿鬼恶道业报。如是至心归依我者得尽彼业。此中死已值弥勒佛得于人身。于弥勒佛法中出家证罗汉果。佛言华面。莫更狐疑。时彼裴多富沙人王。于三月中以种种资生供养尸弃如来。及诸菩萨声闻众故今得此报。受娑伽罗大龙王身犹如天乐。三十一劫不生三恶。常生天人受如是报。彼亦为于阿耨多罗三藐三菩提行因缘故。来此龙中愿欲得生。说是语时一切诸龙皆大懊恼悔往先咎。悉于佛前至心供养。
　　尔时众中有一盲龙名曰颇罗机梨奢。举声大哭作如是言。大圣世尊。愿救济我。愿救济我。诸佛慈悲怜愍一切。我今身中受大苦恼。日夜常为种种诸虫小蛇虾蟆之所唼食。居热水中无暂时乐。佛言梨奢。汝过去世于佛法中曾为比丘。毁破禁戒内怀欺诈。外现种种善相威仪。广贪眷属弟子众多。名声四远莫不闻知。彼诸弟子如是说言。我和上得阿罗汉果。以是因缘多得供养。得供养已独受用之。见持戒人反恶加说。彼人懊恼如是念言。世世生中愿我所在食汝身肉。如是恶业死生龙中。是汝前身。众生愿故食啖汝身。恶业因缘得此盲报住热水中。又于过去无量劫中。在融赤铜地狱之中。常为诸虫之所食啖。尔时龙众闻此语已。忧愁啼哭作如是言。我等今者。皆悉至心咸共忏悔。愿令此苦速得解脱。尔时如来出金色手摩彼龙面作如是言。汝等谛听。我于过去曾作国王名曰善眼。是时有一盲婆罗门。来从我乞求索一眼。我时欢喜两眼皆与。若我此言诚不虚者。令汝梨奢清净眼生。一切诸罪悉皆除尽。即说咒曰。
　　多绖咃　斫刍佉婆　娑兰那佉婆　羯磨佉婆　阿难阇那　毗啰阇佉破　兰多若摩　尼婆罗那都夜　阿鞞栴陀罗　树低　频头输第　吃利波输第颇罗输第　阿誓　多誓　多隶　多隶　婆细陀索继陀索继鸣卢罗避　摩诃鸣卢罗避　帝腹阿逻多那婆罗帝莎呵
　　尔时世尊说此实净眼陀罗尼已。彼梨奢龙得清净眼。余五万三千龙亦得净眼。及余八十四那由他夜叉鸠槃荼饿鬼薜荔多毗舍遮人非人等。罪垢消灭皆得净眼。尔时善德天子向佛合掌。而说偈言。
　　看彼十力世导师　　能使诸龙眼清净
　　今生若不得值佛　　诸失眼者常盲冥

　　尔时世尊告长老憍陈如。汝可持此净眼陀罗尼咒。若有众生过去恶业。于今现在或当来世。或四大病。或恶人咒。或因毒药。以此缘故即便失目。如是众生。应当诵此净眼陀罗尼。自悔过去所造恶业。于诸众生起大慈悲。至心念佛舍于余事。七七日中昼夜六时以手拭眼。以是因缘得清净眼。若有众生于过去世作诸恶业。或毁于法或谤圣人。于说法者为作障碍。或抄写经洗脱文字。或损坏他眼或暗蔽他。此业缘故今得盲报。如是重恶业因缘故。七七日中不得差者。应当抄写此陀罗尼至心诵持悔过彼业。复以海沫。甘草。呵梨勒。阿摩罗。毗醯罗。此五种药捣末蜜和。盛著旧龟甲中以久年苏火上煎已。诵此陀罗尼一千八遍。以咒此药用涂眼上。舍诸缘事七七日中念佛造像至心发愿。时彼众生恶业消尽得清净眼。若有财者并营寺舍。随力所办布施资生。如是一切恶业皆尽。于当来世无量生中常不失眼。尔时一切诸龙众等作如是言。南无南无大悲世尊。能施三世众生利益。失眼得明。一切恶业清净无垢。尔时有龙名曰青色。大声唱唤而说偈言。
　　世尊能除诸罪垢　　犹如大河洗一切
　　悉知众生种种行　　是故称佛众中尊
　　我所居停住泽中　　大野枯泉无有水
　　热风吹身剧于火　　形体屋舍臭难堪
　　八千亿年住于彼　　曾无一日受欢乐
　　常为众生所食啖　　眷属大小悉皆然

　　尔时世尊说偈答言。
　　若有众生造诸罪　　而复修营于福德
　　建立寺舍施钟铃　　种种饮食供养僧
　　以此杂福因缘故　　在所生中随业受
　　造恶苦辛如地狱　　施食快乐似天堂
　　或复来生于龙中　　缘彼善业因缘故
　　于龙头中自然出　　希有如意妙宝王
　　所欲念者皆随意　　种种果报皆悉具
　　虽处枯泉及旱泽　　能出上妙清流水
　　清净虚空布密云　　地平如掌泉池涌
　　行住坐卧所在处　　皆能应念生诸水
　　若有一切诸众生　　虽复能得于人身
　　备造种种罪恶业　　不能供养于三宝
　　死后众苦皆聚集　　地狱饿鬼具受之
　　设复得为龙王身　　所有眷属并妻子
　　贫穷饥饿诸热恼　　顶上无有如意宝
　　居住空泽多毒虫　　枯涸常干无有水
　　如是皆由过去世　　曾于佛法作比丘
　　或见兰若苦行人　　嫉妒悭心惜饮食
　　远客比丘来寄止　　嗔忿怀怒心不喜
　　檀越平等施饮食　　于中遮止便骂詈
　　设有清净好流水　　屎尿粪秽满其中
　　所有居住行坐处　　一切臭秽皆不净
　　或有清净持戒者　　如是见已皆远离
　　若有余处好人闻　　无心欲来于此者
　　彼人恶业因缘故　　死堕地狱无量世
　　灰河沸屎烧赤铜　　无量亿年受楚毒
　　如是饿鬼中饥渴　　生曾不闻浆水名
　　余报复生龙道中　　具足多年受辛苦
　　虽得龙身常饥饿　　在所生处空无水
　　或在枯泽恶焦山　　绝水常干无饮食
　　死已数入地狱中　　大火热恼充遍身
　　在彼经于无量岁　　如是循还饿鬼中
　　自非修禅能救济　　礼拜供养佛如来
　　持戒智慧学多闻　　精进舍于悭慢想
　　妒嫉毒心最为恶　　此业因缘须断除
　　忆念死时受是殃　　决定无疑早忏悔

　　尔时如来说是偈已。彼龙众中二十六亿诸饿龙等。念过去身皆悉雨泪。作如是言。唯愿哀愍救济于我。大悲世尊。我等忆念过去世时。于佛法中虽得出家。备造如是种种恶业。以恶业故经无量身在三恶道。亦以余报故生在龙中受极大苦。如青色龙我亦如是。尔时世尊语诸龙言。汝可持水洗如来足。令汝殃罪渐得除灭。时一切龙以手掬水水皆成火变作大石。满于手中生大猛炎。弃已复生如是至七。一切龙众见如是已惊怖懊恼啼泣雨泪。佛告诸龙。汝造罪业得是恶报。修善业人受于好果。我今教汝说真实誓。若佛导师怜愍一切。于诸众生平等无二。此言不虚。愿我诸龙火炎时灭。作是誓已火炎皆灭。时饿龙等乃至八过。以手捧水洗如来足。至心忏悔。我从今日更不造恶。如是忏已各白佛言。如来大慈愿救济我。佛言诸龙。汝此恶业有余未尽。弥勒佛世当得人身。值佛出家精进持戒得罗汉果。时诸龙等得宿命心。自念过业啼泣雨面。各如是言。我忆往昔于佛法中。或为俗人亲属因缘。或复听法来去因缘。所有信心。舍施种种华果饮食。共诸比丘依次而食。或有说云。我曾吃啖四方众僧华果饮食。或有说言。我往寺舍布施众僧。或复礼拜如是吃啖。或复说言。我毗婆尸如来法中曾作俗人。或复有说。我尸弃佛如来法中曾作俗人。或复有说。我毗叶婆如来法中曾作俗人。或复有说。我迦罗拘村驮佛法之中曾作俗人。或复有说。我迦那迦牟尼佛法之中曾作俗人。或复有说。我迦叶佛如来法中曾作俗人。或复有说。我释迦牟尼佛法之中曾作俗人。或以亲旧问讯因缘。或复来去听法因缘往还寺舍。有信心人供养僧故。舍施华果种种饮食。比丘得已回施于我我得便食。彼业因缘。于地狱中经无量劫。大猛火中或烧或煮。或饮洋铜。或吞铁丸。从地狱出堕畜生中。舍畜生身生饿鬼中。如是种种备受辛苦。恶业未尽生。此龙中常受苦恼。热水烂身热风吹体。热沙热土热粪热灰。食入口中变成铜汁或作铁丸。于一切时。所食之物。入口口焦。入咽咽烂。入腹腹然。直过堕地遍体穿穴。受如是苦不可堪忍。惟愿如来慈哀救济。佛告诸龙。此之恶业与盗佛物等无差别。比丘逆业其罪如半。然此罪报受未尽故难可得脱。汝等今当尽受三归一心修善。以此缘故于贤劫中值最后佛名曰楼至。于彼佛世罪得除灭。时诸龙等闻是语已。皆悉至心尽其形寿各受三归。时彼众中有盲龙女。口中膀烂满诸杂虫状如屎尿。乃至秽恶犹若妇人。根中不净臊臭难看。种种噬食脓血流出。一切身分常为蚊虻诸恶毒蝇之所唼食。身体臭处难可见闻。尔时世尊以大悲心见彼龙妇眼盲困苦。如是问言。妹何缘故得此恶身。于过去世曾为何业。龙妇答言。世尊。我今此身众苦逼迫无暂时停。设复欲言而不能说。我念过去三十六亿于百千年生恶龙中受如是苦。乃至日夜刹那不停。为我往昔九十一劫于毗婆尸佛法之中作比丘尼。思念欲事过于醉人。虽复出家不能如法。于伽蓝内敷施床褥。数数犯于非梵行事。以快欲心生大乐受。或贪求他物多受信施。以如是故于九十一劫。常不得受天人之身。恒三恶道受诸烧煮。佛又问言。若如是者。此中劫尽妹何处生。龙妇答言。我以过去业力因缘生余世界。彼处劫尽。恶业风吹还来生。此时彼龙妇说此语已。作如是言。大悲世尊愿救济我愿救济我。尔时世尊以手掬水。告龙女言。此水名为嗔陀留脂药和。我今诚实发言语汝。我于往昔为救鸽故弃舍身命。终不疑念起悭惜心。此言若实令汝恶患悉皆除差。时佛世尊。以口含水。洒彼盲龙妇女之身。一切恶患臭处皆差。既得差已作是说言。我今于佛乞受三归。是时世尊。即为龙女授三归衣。时彼众中复有一龙。种种臭恶一切诸虫。满其口中及咽喉内脓血流出。有见闻者皆悉舍去。时佛见已即便问言。善男子。汝于过去作何恶业受如是报。彼龙张口。于其口内出种种虫。脓血流溢犹如热火。虽复张口竟不能言即还闭口。尔时世尊即为彼龙而说偈言。
　　汝以过去盗因缘　　轻戏圣人受是报
　　至诚听我此实言　　即得清凉灭诸苦

　　尔时世尊说实语已。即以少水泻龙口中。火及虫脓悉皆灭尽。龙口清凉作如是言。大圣如来。我忆过去迦叶佛时。曾作俗人在田犁地。有一比丘。来从我乞求五十钱。我时报言。听待谷熟当与汝食。比丘复言。若当五十不可得者愿乞十文。我于尔时嗔彼比丘而语之言。乃至十钱亦不相与。时彼比丘心生懊恼。又于余时往寺舍中入树林下。辄便盗取现在僧物十庵罗果而私食之。彼业因缘地狱受苦。恶业未尽生野泽中作饿龙身。常为种种诸虫食啖。脓血流溢饥渴苦恼。又彼比丘以嗔忿心恶业缘故。死便即作小毒龙身。生我腋下[口*束]于我血。热气触身不可堪忍。是故我身热脓血满。龙白佛言。大悲世尊。唯愿慈哀救济于我。令我脱彼怨家毒龙。尔时世尊。以手抄水。发诚实语作如是言。我曾往昔于饥馑世。尔时愿作大身众生长广无量。以神通力于虚空中唱如是言。彼野泽中有大身虫名曰不嗔。汝等可往取其身肉。以为饮食可得不饥。时彼世中人非人等。闻此声已一切悉往竞取食之。说是真实谛信语时。彼龙腋下小龙即出。时此二龙俱白佛言。世尊。我等久近。离此龙身解脱殃罪。佛告龙言。此业大重次五无间。何以故。若有四方常住僧物。或现前僧物。笃信檀越重心施物。或华或果或树或园。饮食资生床褥敷具疾病汤药一切所须。私自费用或持出外。乞与知识亲里白衣。此罪重于阿鼻地狱所受果报。是故汝等可受三归。归三宝已乃可得住于冷水中。如是三称三受。身即安隐得入水中。尔时世尊。即为诸龙而说偈言。
　　宁以利刀自割身　　支节身分肌肤肉
　　所有信心舍施物　　俗人食者实为难
　　宁吞大赤热铁丸　　而使口中光焰出
　　所有众僧饮食具　　不应于外私自用
　　宁以大火若须弥　　以手捉持而自食
　　其有在家诸俗人　　不应辄食施僧食
　　宁以利刀自屠脍　　身体皮膜而自啖
　　其有在家诸俗人　　不应受取僧杂食
　　宁以自身投于彼　　满室大火猛焰中
　　其有在家俗人辈　　不应坐卧僧床席
　　宁以火热炎铁锥　　拳手握持便焦烂
　　其有在家俗人等　　不应私用于僧物
　　宁以胜利好刀枯　　而自脔切其身肉
　　勿于出家清净人　　发起一念嗔恚心
　　宁以自手挑两眼　　捐弃投之掷于地
　　其有习行善法者　　不应怀忿嗔心视
　　宁以热铁鍱其身　　东西起动行坐卧
　　不应嗔忿心妒嫉　　而著众僧净施衣
　　宁饮灰汁碱卤水　　热沸烁口犹如火
　　不应怀贪毒恶心　　服食众僧净施药

　　尔时世尊说此偈已。一万四千诸龙众等悉受三归。所有过去现在业报。诸苦恼中而得解脱。深信三宝其心不退。复有八十亿诸龙众等。亦于三宝起归敬心。尔时世尊告憍陈如。汝观此等诸恶众生自诳其心。或以怖畏贫穷因缘。或于恶道生于恐畏修行善法。或作比丘所得种种资生之具。皆是信心檀越所施。而是众生或自食啖。或与他人或共众人。盗窃隐藏私处自用。如是业故堕三恶道久受勤苦。复有众生。贫穷下贱不得自在。是故出家望得富饶解脱安乐。既出家已。懈怠懒堕不读诵经。禅慧精勤舍而不习。乐知僧事。复有比丘昼夜精勤乐修善法。读诵经典坐禅习慧不舍须臾。以是因缘感诸四辈种种供养。时知事人得利养已。或自私食或复盗与亲旧俗人。以是等缘久处恶道出已还入。如是愚瞑不见当来果报轻重。我今戒敕沙门弟子。念法住持不得自称。我是沙门真法行人。猗众僧故。他信施物。或饼或果或菜或华。但是众僧所食之物。不得辄与一切俗人。亦不得云此是我物别众而食。又亦不得以众僧物贮积兴生种种贩卖云有利益招世讥嫌。又亦不得出贵收贱与世争利。又亦不得为于饮食及僧因缘。使诸众生堕三恶道。应须劝引安善法中。令比丘众真信三宝。摄诸众生乃至父母。令得安隐置三解脱。

　　　　大集经卷第四十四



　　　　大方等大集经卷第四十五

　　　　隋天竺三藏那连提耶舍译

　　日藏分护塔品第十三

　　尔时长老阿若憍陈如白佛言。世尊。此日藏修多罗长夜照明。说一切龙恶业果报不可思议。复说菩萨真实行法。佛言。如是如是。憍陈如。此四天下有大支提圣人住处。若有众生精勤方便坐禅正慧。当知此处则为不空。如是福地则为流布日藏法宝。何者名为大支提处。此阎浮提内王舍城中。圣人处所大支提者。乃是过去无量如来。无量菩萨。无量缘觉。无量声闻。曾于其中修道灭度。今悉现有当来亦然。过去诸佛菩萨圣人。皆以付授婆娄那龙。令使拥护住持安立。我今亦欲令此处所光明久住。还以付嘱婆娄那龙。若有众生能护我法。精勤方便坐禅正慧。诸富伽罗。应常守护供给供养。尔时婆娄那龙王作如是言。如是如是。如世尊教。往昔过去迦罗鸠村驮应正遍知。亦以此处令我守护供给供养。精勤方便坐禅正慧。修善法者为作檀越。我于尔时供给守护乃至法灭。次复有佛。名拘那迦牟尼乃至迦叶。亦以此处付嘱于我守护供养。我于尔时供给守护。乃至法尽亦复如是。彼佛法中或有弟子。不受奴婢僮仆田地。以清净心精勤苦行。如是一切我皆守护。今日如来。复以此处付嘱于我住持守护。尔时世尊。复以西瞿耶尼须弥山下何罗阇低罗山中圣人处所名曰云尽。付宝护龙王。时宝护龙白佛言。世尊。如是如是。如世尊教。过去迦罗鸠村驮如来。亦以此云尽圣人住处付嘱于我。我于尔时守护此处。及佛弟子如法行者乃至法灭。
　　尔时世尊。复以东弗婆提须弥山下青鸯伽那山中支提圣人住处名圣人生。付苏摩呼嚧叉龙王。时彼龙王白佛言。世尊。如是如是。如世尊教。尔时世尊复以须弥山下北胁之间华齿山中支提圣人住处名香峰牟尼。付毗昌伽苏脂龙王。乃至清净法行比丘亦皆付嘱。时彼龙王作如是言如是如是如世尊教。过去迦罗鸠村驮如来。亦以此香峰圣人住处付嘱于我。及法行比丘守护供养。乃至迦叶如来。亦复如是。今日如来。又以香峰支提处所付嘱于我。我当守护。佛言。善哉善哉。汝大龙王。如是能护我法住持法母。汝是我伴大善知识如法檀越一切众生依于我法。国土久住利益照明。尔时世尊复以西瞿耶尼洲中那焰牟尼圣人处所。付嘱瞿娑岚婆龙王。乃至法行弟子。守护供养亦复如是。复以东弗婆提洲中昵迦罗陀莲华牟尼圣人住处。付嘱婆私摸极叉龙王。乃至法行弟子。守护供养亦复如是。复以北郁多罗越洲中香峰炎圣人住处。付嘱地行龙王。乃至法行弟子。守护供养亦复如是。复以大海之中娑伽罗龙王宫摩尼藏炎牟尼圣人住处。付嘱娑伽罗龙王。乃至供养亦复如是复以须弥山顶帝释住处开华藏殿牟尼圣人住处。付嘱伊罗跋罗龙王。守护供养亦复如是。复以此阎浮中难陀婆陀那大德圣人牟尼住处。付嘱阎浮迦龙王守护供养亦复如是。复以此阎浮中鞞奢利善住牟尼圣人住处。付嘱婆须吉龙王。守护供养亦复如是。复以此阎浮中迦毗罗婆须都善香迦那迦灯牟尼圣人住处。付嘱阿那婆达多龙王。守护供养亦复如是。复以阎浮提中摩伽陀国毗富罗朋迦牟尼圣人住处。付嘱山德龙王。守护供养亦复如是。复以阎浮提中摩偷罗国名爱云炎牟尼圣人住处。付嘱阎婆迦质多罗龙王。复以阎浮提中憍萨罗国名阇耶首驮牟尼圣人住处。付嘱吃利弥迦龙王。复以阎浮提中苏波洛罽萨遮牟脂邻陀罗名香牟尼圣人住处。付嘱牟脂邻陀罗龙王。复以阎浮地中乾陀罗国名大利舍那若摩罗牟尼圣人住处。付嘱伊罗跋多罗龙王。复以阎浮提内罽宾国中名宫宫摩尼佉牟尼圣人住处。付嘱吁留逻龙王。复以阎浮提中庵浮利摩国名亿藏炎牟尼圣人住处。付嘱逻浮逻龙王。复以阎浮提中震旦汉国名那罗耶那弗罗婆娑牟尼圣人住处。付嘱海德龙王。复以阎浮提内于阗国中水河岸上牛头山边近河岸侧。瞿摩婆罗香大圣人支提住处。付嘱吃利呵婆达多龙王。守护供养。此大支提皆是过去大圣菩萨。大辟支佛。大阿罗汉。得果沙门。五通神仙诸圣住处。是故过去一切诸佛次第付嘱。欲令流转怖畏众生增长善根得菩提故。如是十方无量无数阿僧祇刹过去诸佛及诸菩萨。皆住于彼大支提处常加守护。令诸众生恶业尽故。于未来世无量无边阿僧祇刹。诸佛菩萨摩诃萨声闻缘觉。亦复住此二十大支提常加守护。令诸世间增福德故。一切众生恶业尽故。复次一切菩萨摩诃萨。一切辟支佛。一切阿罗汉。得果沙门。一切五通神仙圣人。于此二十圣人住处大支提中常加护持。一切众生福德增故。一切众生恶业尽故。如是过去一切圣人。付嘱如是二十支提。我今付嘱亦如前佛。欲令一切流转海中怖畏众生得安乐故。坚固护持不散坏故。时一切龙受佛付嘱二十支提圣人处已。作如是言。大圣世尊。我等诸龙多于障碍。贪嗜睡眠如痴无异。一夜睡眠当于人中二十一年。如是我等睡犹不觉。或有恶人及非人等。或水或火毁坏支提。我等或睡或食饮时。或复喜欢为世欲事。如此因缘。此之恶事则不能却。是故我于一切过去现在当来佛法之中成诸不善。尔时世尊告二十八夜叉将言。我今持此圣人住处付嘱于汝。此二十支提福德住处。好加爱敬精心护持。时二十八夜叉将言。敬顺佛教。二十支提如来付嘱岂敢不持。但瞿摩娑罗香山一处我难受取。时只利呵婆达多龙王。即白佛言。世尊。如来今者。以于阗国牛角峰山瞿摩娑罗乾陀牟尼大支提处付嘱于我。然彼国土城邑村落悉皆空旷。所有人民悉从他方余国土来。或余天下或余刹中。菩萨摩诃萨。大辟支佛。大阿罗汉。得果沙门。五神通人坐禅力故。向彼供养瞿摩娑罗旧无众生。一切来者皆是他国。世尊。此二十八诸夜叉将。不肯护持我今怪此。所以者何。以彼不护我等诸龙得于恶名。佛言。龙王莫如是说。何以故。今有二万大福德人见于四谛。从沙勒国而往彼住。以彼二万福德众生有大力故。于此瞿摩娑罗香山大支提处。日夜常来一切供养。龙王当知。如是之时恒不饥乏。又迦叶佛时。彼于阗国名迦逻沙摩。国土广大安隐丰乐。种种华果众生受用。彼国多有百千五通圣人世间福田。依止其中系念坐禅。乐阿耨多罗三藐三菩提。以其国土安隐丰乐。彼土众生多行放逸贪著五欲。谤毁圣人为作恶名。以灰尘土坌彼圣人。时诸行者受斯辱已。各离彼国散向余方。时彼众生见圣人去心大欢喜。是因缘故。彼国土中水天火天皆生嗔忿。所有诸水河池泉井一切枯竭。时彼众生无水火故饥渴皆死。是时国土自然丘荒。佛告龙王。我今不久往瞿摩娑罗牟尼住处。结加七日受解脱乐。令于阗国。于我灭度后一百年。是时彼国还复兴立。多饶城邑郡县村落。人民炽盛皆乐大乘安隐快乐。种种饮食及诸果华无所乏少。时僧儿耶大夜叉将白佛言。世尊。如是如是。佛言。大夜叉将。汝忆过去久远事不。僧儿耶言。我念往昔迦叶佛时。此牛角山圣人住处。迦叶如来。亦于彼处七日结加受解脱乐。过七日已从禅定起。我时到彼瞿摩娑罗香牢尼住处礼拜供养。彼迦叶佛。亦以平等法行比丘。精勤方便坐禅正慧。修善法者付嘱于我。时只利呵婆达多龙王白佛言。世尊。我誓于此瞿摩娑罗香大支提所常护不舍。乃至佛诸弟子法行比丘。精勤修善不受畜者我等守护。乃至法尽。或水或火。或龙夜叉。或鸠槃茶。弥勒佛时嗔忿作恶。如是时中非我所护。佛言。善哉善哉。龙王。若能如是发至诚心。加护我法住持法母令法久住。是我真伴是好檀越。是时座中有六十亿菩萨摩诃萨并及十方余佛刹中一切菩萨。皆悉来集娑婆世界。听于日藏大授记经。闻已一切同白佛言。如是世尊。我等从今常来于此四天下中牟尼住处礼拜供养。持种种华种种幡盖种种金银而以奉散。亦复持此日藏授记恶业尽陀罗尼。如佛所说广为一切众生而宣说之。我今为利自身他身恶业尽故。行菩提道满足六度。今此众中有多亿魔。及于无量阿僧祇天龙夜叉阿修罗迦楼罗紧陀罗摩睺罗伽。悉在此会围绕世尊。惟愿如来。以此二十牟尼圣人住处普皆付嘱。莫遣当来魔天龙王夜叉罗刹。及紧陀罗阿修罗等生于异心。于此二十大支提处空无守护。令彼恶人及非人等欲兴破毁。佛言。善哉善哉。善男子。汝莫怖畏。何以故。过去诸佛亦以此处。付嘱一切龙王夜叉。我亦如是。以此二十大支提处。付嘱诸龙及夜叉众。所以者何。未来众生多在八难。欲令彼等恶业尽故。薄慢心故。乐涅槃故。乃至资生所须。饮食汤药无所乏故。风雨顺时华果茂盛五谷熟成常安乐故。以是因缘。付嘱诸龙及夜叉等。于未来世一切诸佛。亦于二十大支提处林树经行坐禅苦行。得阿耨多罗三藐三菩提转于法轮。乃至涅槃安置塔庙。及佛弟子法行比丘。四果圣人亦于彼住。一切天人皆于彼处礼拜供养。多生功德起涅槃道。彼佛世尊。亦以二十大支提处及诸弟子。付嘱龙王及夜叉等令加守护。善男子。我今为汝说。一切恶心众生悉得欢喜。亦得生于诸三昧力。亦除一切恶邪烦恼。大授记陀罗尼咒。此陀罗尼。过去未来一切诸佛加助随喜。此咒能令恶心众生得柔软故。教修一切诸福德故。令习恶人心欢喜故。一切福德皆成就故。种种大愿达彼岸故。大智慧中安隐住故。得大闻持陀罗尼故。大方便智得究竟故。一切怨家生欢喜故。能除一切诸灾患故。出大难故。离怖畏故。办大事故。大谛见故。得大忍故。大智海中深远入故。得四神足三摩跋提。能除一切诸恶见故。乃至能了阿耨多罗三藐三菩提故。而说神咒。
　　多绖咃阿摩　阿摩婆婆　阿摩波利婆婆　三舍耶揭婆　波利婆婆　蜜多罗蜜多罗舍罗耶　蜜多罗波利婆婆　蜜多罗三[穴/(怡-台+未)]若耶尼瞿卢陀三[穴/(怡-台+未)]若耶　摸极叉三[穴/(怡-台+未)]若耶　示利苦伽婆优婆矣罗阇　毗那舍耶　三摩舍罗耶帝罗阿那　薄迦岚摩　婆婆迦岚摩示利地毗迦罗婆那三摩若那阿波婆伽　那罗夜那跋伽摩　萨婆多　他阿伽多地悉他那跋伽　莎呵
　　尔时世尊。说是咒已告大众言。此陀罗尼亦名贤面。一切诸佛之所加护。能生禅定三摩提。能尽一切诸恶。乃至能了阿耨多罗三藐三菩提。若今现在及未来世。大支提处。若有余众。或魔或天。或龙夜叉。或复罗刹。或阿修罗。或迦楼罗。或紧陀罗。或鸠槃茶。人及非人。或以水火种种恶事欲坏支提。汝等应念三世诸佛。念诸佛已于彼众生起慈悲心。诵持如是大陀罗尼。令诸一切恶心众生悉皆除灭。若诸魔王及人非人。于如来所心不乐者。悉生欢喜恭敬供养。时佛神力令魔波旬于自宫内即得安住。自然得闻此陀罗尼。闻此咒已即于佛所生欢喜心得大信心。得信心已啼泣雨泪。集诸眷属作如是言。汝等一切谛听谛听。我今于此大牟尼处。得大忍心不动如山。彼牟尼尊慈悲满足。放大光明照一切龙一切天人一切修罗。我亦在彼于牟尼所兴造诸恶。今欲忏悔受三归依。汝若曾于佛边作恶。今可忏悔受三归依。我今共汝俱往见佛。礼拜供养至心听法。断烦恼魔入清净道。离于怖畏到涅槃城。时魔波旬。与其眷属八十亿众。前后围绕往至佛所。到已接足顶礼世尊。说如是偈。
　　佛两足尊世中胜　　自得寂灭亦教他
　　忍辱精进愍众生　　我等愚痴兴恶意
　　不知过去诸业行　　惟佛世尊能了知
　　苞藏国土内身中　　令我心远种种惑
　　三世诸佛大慈悲　　受我礼忏一切殃
　　法僧二宝亦复然　　至心归依无有异
　　愿我今日所供养　　恭敬尊重世导师
　　诸恶永尽不复生　　尽寿归依如来法

　　时魔波旬说是偈已白佛言。世尊。如来于我及诸众生平等无二。心常欢喜慈悲含忍。佛言如是。时魔波旬生大欢喜发清净心。重于佛前接足顶礼右绕三匝。恭敬合掌却住一面。瞻仰世尊心无厌足。时彼众中有一魔子名加罗支。与其眷属从座而起。到于佛前接足顶礼。长跪白佛作如是言。世尊。云何名眼。为眼是色因缘。为色是眼因缘。乃至意法因缘亦复如是。佛言。善男子。非眼是色因缘。非色是眼因缘。乃至非意是法因缘。非法是意因缘。善男子。眼眼性空。眼识识性空。善男子。眼因缘眼识生。彼因缘故色可见。乃至意因缘意识生。彼因缘故法可知。非眼识可得。何以故。非余处来非余处去眼非常住。于三世中一切皆空。如是眼者亦非满见。亦非减见。非和合见。非相离见。亦非相触。亦不依止。譬如日出光照一切。其有窗处明焰皆入照于壁上。而是壁光不作是念我暗我明。此光非但独在一壁及众多壁。以因缘故有是光生。此壁及光。非合非离因壁见光。而此壁光不作是念日能生我。日亦不念我生此光。何以故。日灭没已光亦随灭。去处来处一切皆空无一可见。以日因缘故能照耀见此光色。以光显赫照耀因缘故得可见。于彼生识亦复如是。是内六入生外六入。亦外六入生内六入。外六入亦非因缘。内六入亦非因缘。何以故。彼此性离亦非聚集。亦非和合亦非依止。乃至内入外入。彼和合识亦非聚集。亦非和合亦非依止。何以故。各不相持境界离故。此法及识智慧知见诸行因缘。行因缘故有识。而此识生则三种行。云何三行。身行口行及以意行。云何身行。身行名为气息入出。此名身行。彼息出入去来动作。彼此出入各不相识。新识若生旧识不住。体性尔故。非聚集故。亦非异故。于如如中各不相依。虚空平等风行空中。风亦非空空亦非风。何以故。彼此不触各非境界。彼二皆空亦不可说。何以故。相离相故。无增减故。不依此岸及彼岸故。第一义谛如如住故。此名身行。是故身行非识依止。亦非伴侣。非是和合。非是聚集。常不依止。相离相故。是识亦复非依止身离和合故。此名身行。云何口行。口行二种名为觉观。云何是觉何者是观。于出入息生二种心。思惟忆念是名为觉。乃至细心次生。如是渐除得清净心亦名为觉。是觉依止出入故生生已即灭。根尘亦复不觉。此彼境界相相离故。性相无故。乃至不可说其长短此名为觉。何者是观。若有人观冷相触身于是中行。或复热相一切气息皆犹于风。彼风因缘观触知者此名为观。各离境界彼此离相。乃至不可说其长短是名觉观。云何意行。意行名思。云何名思。知一切法。乃至能知时出入气息。非时出入气息。知此出息非彼入息。知彼入息非彼出息。差别悉知。如是思量。知行顺相非行顺相。此则名为彼风依止。如是二种不可得说。云何是思云何心相。乃至知行差别作已。入涅槃道过凡夫地名出生死。于禅定中心能除却此则名思。如是风者不去不来。彼思识中如是依止。眼如眼乃至意如意各不相触。三受尽已名为圣人。如是善男子。非眼是色因缘。非色是眼因缘。乃至非意是法因缘。非法是意因缘。何以故。此二境界非远非近。亦非聚集。亦非思量。亦非和合。何以故。不可说故。此岸彼岸中不依止故。依实际故。佛说此已。是时魔子伽罗支二万眷属。曾于过去佛法之中。修行福德皆得顺忍。复有无量无边众生。亦于过去殖众德本。或得初禅乃至四禅。或有得于须陀洹果斯陀含果阿那含果。或有当来于小乘中为福种子。乃至当来辟支佛中得为种子。或复有发阿耨多罗三藐三菩提心。时彼众中有六十频婆罗龙。过去已来未曾值佛。今闻此法皆发阿耨多罗三藐三菩提心。时此一切三千大千佛刹大地。六种震动大动遍动。一切十方诸来菩萨摩诃萨。各得种种菩萨三昧。得三昧已各以种种宝种种衣种种香种种花。散于佛上供养如来。作如是言。如是世尊不可思议。我从昔来未曾见闻如是大集说此三昧力陀罗尼。此即释迦牟尼如来第二利益转妙法轮。我等今者于此日藏大授记鞞富略修多罗一心奉持。为诸众生广分别说是时众会魔天龙王夜叉罗刹阿修罗迦楼罗紧陀罗摩睺罗伽鸠槃茶薜荔多毗舍遮。现在集者悉如是说。不可思议释迦如来。能作如是利益众生。各大欢喜。以种种音乐种种宝种种衣种种璎珞花鬘烧香涂香。从空而散供养如来。是时娑伽罗龙王白佛言。世尊。惟愿如来暂入海中。往我家内受我微供怜愍我故。若佛如来至我宫者。我之眷属一切皆得闻此日藏授记大陀罗尼。时娑伽罗龙王复白佛言。世尊。彼大海中一切男女。若得闻此大乘日藏大授记经。专心听者得几许福。佛言龙王。若善男子。以四天下满中七宝布施如来。复有众生。具足闻此大乘日藏大授记经一心听者。于前福德百倍不及。百千亿倍不及。乃至算数所不能及。大王。若有听是甚深经典其福难量。
　　尔时娑伽罗龙王。复作是言。若佛世尊不入大海。我当抄此日藏授记大集经典置我宫中。以是因缘。于彼海中几许诸龙福德增长。佛言龙王。随所有处抄此日藏大授记经。如法安置恭敬供养。则能获得十种利益。何等为十。若有人能如法抄写此经一心供养。令其家内一切吉祥。若在众中得大自在。五谷丰饶种种资生钱财宝物悉皆具足。复次龙王。若有宅内。或复众中抄此日藏大授记经抄已供养。于其处所。则有六十亿菩萨摩诃萨。数来礼拜供养此经。以是因缘。种种恶事斗诤疾疫种种恶病。谷米贵俭国土饥荒。他方贼盗非时风雨一切皆灭。彼六十亿菩萨摩诃萨白佛言。世尊。我当种种拥护供给令得称心。复次龙王。若有家内或大众中。抄此日藏大授记经如法安置。彼帝释天及诸梵天四天王天。二十八大夜叉将并其眷属。乃至大德天并其男女。娑罗娑陀天。牢固地天。善住乐天等。一切眷属皆至其国。日夜至心常加守护与其安乐。时帝释天乃至善住乐天等。闻是语已作如是言。如是如来。我及眷属常当至心往护彼国。复次龙王。若有居家乃至国土抄写此经。福德天下于过去世供养多佛布施持戒。如是之人往彼受生。复次龙王。若有居家乃至国土抄写此经。其中众生精进勇猛。不乐五欲常行檀那波罗蜜乃至般若波罗蜜。复次龙王。若有居家乃至国土抄写此经。福田众生常乐安住。复次龙王。若有国土抄写此经。其国常有种种善法如雨而下。复次龙王。若有国土抄写此经。其中众生于十善业常行不舍。复次龙王。若有国土抄写此经。其中众生常生慈心。复次龙王。若有居家乃至国土抄写此经。其中众生常人天生不入恶道。大王如是日藏大授记经。随何国土如法抄写。安置供养数数读诵。具足得此十种利益。何以故。若有读诵此日藏经如说行者。彼福德聚于百劫中说不可尽。龙王。此日藏大集大授记经。如是甚深能满大愿能大利益。说是经已。十方佛刹诸来菩萨。到此三千大千世界娑婆国土。大集聚会并此菩萨摩诃萨众。乃至魔王天龙夜叉罗刹阿修罗迦楼罗紧那罗摩睺罗伽鸠槃茶饿鬼毗舍遮富单那人非人等。随分悟解满足于心。皆大欢喜各设供养。佥然而住。

　　　　大集经卷第四十五



　　　　大方等大集经卷第四十六

　　　　高齐天竺三藏那连提耶舍译

　　月藏分第十四月幢神咒品第一

　　如是我闻。一时佛在佉罗帝山牟尼诸仙所依住处。与大比丘众有学无学六百万人。于诸烦恼坚牢缠缚悉得解脱。唯勤方便求断习气。及诸菩萨摩诃萨众。无量无边不可算数不可称计。悉得忍力化诸龙众。说日藏经已。即时西方现大华云。所谓优波罗华。波头摩华。拘牟陀华。芬陀利华。阿提目多华。瞻波迦华。婆利师迦华。如是华云悉皆来现。其华云中现一半月。广十由旬。于半月中复现真金重阁讲堂。庄严微妙。其堂光明过百千万亿日月光明。其光悉照佉罗帝山。复现种种奇异华云。所谓优波罗华。乃至婆利师迦华。其华光艳。照牟尼仙所依住处。七宝五柱重阁讲堂。甚奇微妙。隐蔽日月光不能现。于其堂中复现半月。于半月中有于千叶青色莲华。其华台上复有世尊端坐说法。其光普照一切大众。一一头上皆现半月微妙天鬘。复雨种种宝种种华种种香。
　　尔时慧命大目揵连。见如是等神通变化生希有心。又知大众心有所疑。从坐而起偏袒右肩右膝著地。合掌向佛。而说偈言。
　　惟佛悉除诸烦恼　　于盲冥中能觉悟
　　为群生故闭恶趣　　令诸众生住善道
　　惟佛降伏诸亿魔　　令诸外道失光显
　　调伏众生住檀尸　　枯涸众生烦恼海
　　八功德水令洗浴　　以觉分宝济众生
　　无量亿众入涅槃　　能转无上法轮宝
　　一切所有诸龙众　　为嗔所使行诸恶
　　渴爱所逼无有慈　　惟佛能益令归信
　　四天下龙皆来集　　一心归于佛法僧
　　尽诸业障及烦恼　　皆护正法而安住
　　于此复现妙华云　　中有半月光照曜
　　一切现此半月鬘　　今当欲有何佛事
　　积此诸华如大山　　雨诸香华及众宝
　　大众睹瑞心有疑　　当欲雨于何法雨
　　此处微妙最第一　　如此大众皆依住
　　于诸过佛修供养　　是人师子如是来

　　尔时佛告大目揵连。西方有世界名月胜。佛号日月光。有月藏童真菩萨摩诃萨。将诸眷属八十亿那由他。百千菩萨摩诃萨。欲来向此。为欲见我礼拜供养。与大众集说欲随喜。又欲付嘱诸天龙夜叉乾闼婆等。正法眼故。应时月藏菩萨摩诃萨。与其眷属八十亿那由他百千菩萨摩诃萨。从彼世界来至佛所。头面礼足右绕三匝住立佛前。皆悉合掌一音说偈。
　　吉祥无数劫　　所修为众生
　　吉祥见众生　　生死苦所逼
　　吉祥以檀施　　大仙作饶益
　　吉祥能行施　　超越于人天
　　吉祥护净戒　　众生不能动
　　吉祥令怒者　　住于慈善心
　　吉祥发勇进　　度脱懈怠者
　　吉祥离恶道　　安置于善趣
　　吉祥善修忍　　容恕怒恶心
　　吉祥希有事　　是故悉归依
　　吉祥修诸禅　　诸天生希有
　　吉祥悉枯竭　　众生诸苦海
　　吉祥熏修智　　追回恶道轮
　　吉祥上菩提　　到最难到处
　　吉祥降魔众　　建立正法幢
　　吉祥所转者　　最是正法轮
　　吉祥愍异空　　降伏诸外道
　　吉祥降法雨　　充足渴世间
　　吉祥作明证　　天人乾闼婆
　　吉祥满世界　　我为最上师
　　吉祥安四果　　应受世供养
　　吉祥令亿众　　安住于涅槃
　　吉祥久住时　　法眼所建立
　　吉祥久住世　　世间无与等
　　吉祥菩提果　　众所获大利
　　吉祥为众生　　宣说无上法
　　吉祥以法水　　洗浴诸众生
　　吉祥善能度　　是诸天人等
　　吉祥能显现　　无垢真妙法
　　吉祥除众生　　所有诸烦恼
　　吉祥诸僧众　　世间最第一
　　吉祥善生世　　能益于人天
　　吉祥令四众　　明净善光显
　　吉祥令四众　　全护戒律仪
　　吉祥行檀舍　　持戒及精进
　　吉祥修忍禅　　及以妙般若
　　吉祥大梵王　　娑婆世界主
　　吉祥大魔王　　诸欲自在王
　　吉祥憍尸迦　　辅佐诸眷属
　　吉祥诸天众　　及诸宫殿等
　　吉祥毗沙门　　及诸夜叉众
　　吉祥提头赖　　眷属乾闼婆
　　吉祥毗楼勒　　并与鸠槃茶
　　吉祥毗楼博　　及诸龙军众
　　吉祥日月天　　星辰及诸宿
　　吉祥大自在　　儿及造界主
　　吉祥风火神　　及以地神等
　　吉祥诸龙众　　及以阿修罗
　　吉祥诸罗刹　　及与紧那罗
　　吉祥迦楼罗　　摩睺罗伽等
　　吉祥雨甘雨　　行雨大神王
　　吉祥护持国　　一切人中王
　　吉祥婆罗门　　刹利毗舍陀
　　吉祥所供养　　最胜尊导师
　　吉祥愿闻者　　真正无过法
　　吉祥诸现未　　供养三宝者
　　吉祥一切众　　灭除诸烦恼
　　吉祥诸众生　　同住于正法
　　吉祥檀尸罗　　精进之彼岸
　　吉祥禅那度　　忍辱波罗蜜
　　吉祥诸一切　　到彼智岸者
　　吉祥令诸病　　一切皆除愈
　　吉祥皆休息　　一切浊恶世
　　吉祥诸众生　　愿令悉解脱
　　吉祥令一切　　悉得诸无漏
　　吉祥于大地　　种子所生者
　　吉祥诸禾稼　　药草树林果
　　吉祥彼一切　　依时悉成熟
　　吉祥胜地精　　一切处充满
　　吉祥人精气　　一切皆安住
　　吉祥法精气　　充满一切众
　　吉祥皆休息　　一切诸罪恶
　　吉祥令众生　　而得胜菩提
　　吉祥于诸法　　自在到彼岸
　　吉祥正法雨　　普润诸众生
　　吉祥诸众生　　悉度于三有
　　吉祥令一切　　悉证大涅槃

　　大德婆伽婆。我今欲说吉祥章句大力神咒。如是神咒过去诸仙之所宣说。建立守护善能增长吉祥之事。能除一切罪垢恶见。入诸善根增长大悲。以此咒句。悉能资益一切众生。乃至一切獐鹿鸟兽所得闻者。令如是等心得安隐。离浊恶世一切诸障。众生障法障如是等障皆悉休息。一切善根随所触法令得入心。念慧坚固名称形色人所喜乐勇健无畏。于十善业道坚固安住。檀波罗蜜乃至般若波罗蜜。四念处乃至十八不共法坚固安住。大慈大悲大方便力一切种智乃至究竟无上涅槃坚固安住。除其造作五无间业诽谤正法毁呰贤圣断常二见。唯除如是诸罪人等。是吉祥句。常为先圣建立加护。如此咒句。亦复能令诸天信受得入十善业道。亦令得入檀波罗蜜乃至般若波罗蜜。四念处乃至十八不共法。大慈大悲。大方便力。乃至一切种智无上涅槃。复能令彼诸魔眷属悉得归信。诸神龙王夜叉罗刹阿修罗乾闼婆紧那罗伽楼罗摩睺罗伽饿鬼毗舍阇。刹利婆罗门毗舍首陀。令入十善业道。檀波罗蜜乃至般若波罗蜜。大慈大悲大方便力。四念处乃至十八不共法。一切智一切种智无上涅槃惟除五逆诽谤正法毁呰贤圣。作是语已。而说咒曰。
　　多地夜他　栴达梨　栴达啰毗提　栴达啰磨咩　栴达啰婆婆犀　栴达啰跋帝　栴达啰不[口*梨]　栴达啰婆[口*兮]　栴达啰差帝[口*梨]　栴达啰阇移　栴达啰頞寄　栴达啰底[口*梨]　栴达啰瞂咩　栴突喽　栴达啰婆啰[口*兮]　栴达啰勿达[口*梨]　栴达啰婆地移　栴达啰婆咩　栴达啰佉只　栴达啰因达[口*梨]　栴达啰恶差　栴达啰梨鞞　栴达啰簸利鞞　栴达啰跋簁　栴达啰悉帝　栴达啰簸剃　栴达啰頞泥　栴达啰只[口*梨]　栴达啰博差　栴达啰悉泥[口*兮]　栴达啰卢咩　栴达啰鸠闭　栴达啰娑闭　栴达啰受婆隶　栴达啰宾滞　栴达啰恶差　栴达啰薮帝　栴达啰伽泥　栴达啰什鞞　栴达啰悉钵尸　栴达啰磨泥　栴达啰跋帝　迷底唎耶跋帝　迦喽拏跋帝　萨底耶跋帝多剃耶跋帝　差耶跋帝　扇多跋帝　底啰跋帝　栴达啰卢寄　薮婆呵
　　世尊。如此神咒。过去诸佛牟尼仙圣建立守护。如此神咒名月幢月。能令众生悉得吉祥归信三宝。灭除一切诸恶重罪。乃至逮得无上涅槃。月藏菩萨说是咒时。三千大千世界六种震动。依欲界色界一切众生。皆大战悚惊怖不安。于时诸天雨种种宝种种花种种香种种末香种种衣服种种卧具种种璎珞。雨如是等种种物时。如是诸物互相掁触。出于种种妙法音声。谓三宝声三律仪声三解脱声三明声三学声。离三界欲声三种菩提声。无常声苦声无我声空声。不悕望声离喜声无生声。如体性声实际声。法界声如如声不去不来声。无处不建立不退转不行无窟宅无所依发精进声。檀波罗蜜声乃至般若波罗蜜声。慈悲喜舍四念处乃至八圣道分声。奢摩他毗婆舍那声。四摄声四无碍声摄受正法声因缘法声护正法声。如幻如梦如影如响如水中月。随诸众生应得度者而摄受之。厌离流转出向空闲阿兰若处。为他说者已自行之不相违背。悉皆如法坚固安住而求一切善根声。十地声无生忍声。十八不共法声一切种智声。转法轮声。生死流转令住八圣道不随流转声。降伏四魔令入无余涅槃声。闻是声已。此三千大千世界众生及地狱众生等。于彼一切诸众生类。一一众生皆以前身亲善知识因缘力故。随其差别所种善根。若檀若尸若修禅定。若于声闻及缘觉乘发心起愿。若于无上大菩提果发弘誓愿。于彼众生随本所习。如前诸声悉入其耳。随其善根曾所修行造作业缘。皆能忆念此宿命事。爱重敬信佛法僧宝。速来归依。彼众生中自有业障悉得除尽。于彼命终。一时生天。及生人间。俱至佛所而坐听法。如是畜生饿鬼亦悉来集。皆是先业。亲善知识因缘力故。种善根故若檀若尸。乃至业障而得尽灭。其中亦有即身来至佛所听法。亦有于彼命终生于天人来诣佛所听受正法。如是人天悉来佛所。惟除魔王及诸眷属。四阿修罗王并其眷属。于时三千大千世界地平如掌。当于尔时。须弥山铁围山大铁围山黑山。是等诸山。大海树林皆悉不现。惟除佉罗帝山。其山广博如十四天下。于中人与非人间无空处。上方亦如十四天下。无量不可计无有边际。于虚空中大众充满。为见佛故。礼拜供养故。成熟众生。见大众集为听法故。而来集会。此三千大千世界。随其所有宫殿舍宅林树药草。茎叶华果众杂宝物。如是一切。皆悉变成半月而现于彼。一一半月之中。出是色光如千日月和合光明遍照三千大千佛土。如是色相广大庄严。是时十方无边佛土。一切皆现。于彼佛土。菩萨摩诃萨。释天王。梵天王。及余天王。龙王。夜叉王。紧那罗王。一切神王。承佛威神。得见此佛及大众集。复见如是妙色光明。见已皆悉发意欲来。承佛神力。于一念顷即至佛所。礼拜供养至心听法。
　　尔时月藏菩萨摩诃萨。以天宝末天花天香天鬘天衣。散于佛上。三遍散已右绕三匝。住立佛前合掌白言。大德婆伽婆。我有罪过。不及于此大众集会。十方所有菩萨摩诃萨。于此悉集。我有因缘后来至此。大德婆伽婆。我在本国月胜世界。与诸眷属七日之中入阿颇那迦定。从定起已。即问日月光如来。大德婆伽婆。徒众眷属今何所去。日月光佛。即答我言。善男子。东方去此过百千亿佛世界已。次有世界。名曰娑婆。彼土有佛。号释迦牟尼如来应供正遍知。住世说法未入涅槃。今于彼处大众集会。十方诸佛国土所有菩萨摩诃萨。一切皆集于彼世界。为见释迦牟尼佛礼拜供养听大集经故。我眷属亦复往彼。汝今亦可诣彼佛所礼拜供养说月幢月咒。以是因缘我来在后。是时月藏菩萨。而说偈言。
　　惟佛独是众生父　　于烦恼火而救拔
　　我今谢过最胜佛　　以我因缘后来故
　　惟佛人天作大明　　普照十方诸国土
　　我今谢过佛法王　　以我因缘后来故
　　惟佛能示涅槃道　　趣恶道者追令回
　　谢过牟尼大商主　　以我因缘后来故
　　惟佛世间大医师　　于失目者与法眼
　　谢过最胜大医王　　以我因缘后来故
　　惟佛能示诸船筏　　令众生度四疾河
　　谢过人中最胜者　　以我因缘后来故
　　惟佛慈云降法雨　　洗众生意烦恼垢
　　谢过大圣胜法尊　　以我因缘后来故
　　唯佛一人于四流　　能度众生三有海
　　谢过世尊实语者　　以我因缘后来故
　　惟佛开诸正法藏　　以七圣财济众生
　　谢过大胜法施主　　以我因缘后来故
　　惟佛能与众生眼　　于无明闇拔盲瞽
　　我本端坐一三昧　　阿颇那禅心安住
　　我不见佛现神变　　以我因缘后来故

　　佛言。善哉善哉。善男子。汝大精进能于七日入深禅定。如是妙定。是丈夫住处。是如来住处无上住处。善男子。汝及眷属七日安住阿颇那迦禅。以是义故今悉成就。无量亿那由他百千诸天龙王。夜叉阿修罗紧那罗人非人等。于阿耨多罗三藐三菩提。除其业障。众生障。法障禅障。烦恼障。觉分障。悉灭无余。彼诸众生。有得不忘菩提心三昧者。于无上道不退转者。复有众生。于一切佛法得大明忍。彼等众生以此善根。不久于阿耨多罗三藐三菩提而成正觉。如是善男子。汝以七日入禅定故。一时能灭众生大苦。令得成就大福德聚。善男子。若有众生。惟依读诵欲求阿耨多罗三藐三菩提者。是人多喜著于世俗。以世俗故尚不得调己心烦恼。何能调伏他人烦恼。善男子善女人。乐著读诵求菩提者。便有嫉妒求名利。富贵高心自是轻慢毁他。以自高故。尚不能得欲界善根。何况能得色无色界一切善根。又不能得声闻菩提。何况能得辟支佛道及无上菩提。何以故。第一义谛阿耨多罗三藐三菩提。不与声闻辟支佛共。是故非以世俗能得阿耨多罗三藐三菩提最胜善根大福德聚。善男子。譬如星火不能枯竭甚深大海。如是如是。善男子。不以世俗能竭自身烦恼大海。何能竭他众生烦恼。善男子。譬如一人口所吹风。不能损坏世界大地。如是善男子。不以世俗能得成就大慈大悲。善男子。譬如藕丝不能秤动须弥山王。如是善男子。不以世俗能自满于阿耨多罗三藐三菩提智。何能令他得第一义。如是善男子。能成就阿耨多罗三藐三菩提智者。非世俗也。何者是第一义。所谓修造一切福事。若修福者。亦当数数熏修身心。若修身者。则能修心。能修心者。则能修慧。若能修身心修慧。如是之人则能速满六波罗蜜。能以四事摄诸众生。成熟于阿耨多罗三藐三菩提。成等正觉。不以世俗也。于世俗中。复有众生计断常二见者非第一义。复有众生。于世俗中。我见边见亦非第一义。复有众生。于其世俗。求现世乐及后世乐。亦非第一义。而我不见更有一法。能尽业障乃至烦恼障。一日一夜令无量亿那由他百千众生。悉得敬信佛法僧宝。成熟安住无上大乘。若有禅士。虽复持戒。不能具足。禅法不周。未得三昧。是人于禅。若坐若行。初夜后夜。得与禅定相应而住。则能除断无量业障。能令多亿那由他百千众生。悉得归信。成熟菩提种种善根福德之聚。况具持戒。得真法三昧诸陀罗尼忍。得四梵住宴坐寂定。于七日中。所得福德。不可思议不可为喻。何况能除众生障烦恼障等。尽灭无余。乃至成熟无量众生。向阿耨多罗三藐三菩提。亦能积集无量福聚。又能满足六波罗蜜。何以故。是修禅者。若行若坐除诸障法令心清净。于一切行。舍攀缘想。是檀波罗蜜。于舍攀缘想。常不休息。是尸波罗蜜。于诸境界不生疮疣。是羼提波罗蜜。不舍于离。是毗梨耶波罗蜜。于诸事中心不放纵。是禅波罗蜜。诸法体性无生乐忍。是般若波罗蜜。复次若于境界不起扰浊。是檀波罗蜜。若于境界无有疮疣。是尸波罗蜜。若于境界不能染污。是羼提波罗蜜。若于境界无有动转。是毗梨耶波罗蜜。若于境界无有计念。是禅波罗蜜若于境界一向清净行。是般若波罗蜜。复次于诸阴舍。是檀波罗蜜。于诸阴不计念。是尸波罗蜜。于诸阴求无我想。是羼提波罗蜜。于诸阴起怨家想。是毗梨耶波罗蜜。于诸阴不令炽然。是禅波罗蜜。于诸阴毕竟弃舍。是般若波罗蜜。复次于诸界舍。是檀波罗蜜。于诸界不扰浊。是尸波罗蜜。于诸界舍因缘。是羼提波罗蜜。于诸界数数弃舍。是毗梨耶波罗蜜。于诸界不起发。是禅波罗蜜。于诸界如幻想。是般若波罗蜜。复次菩萨于诸众生。起于慈心。是檀波罗蜜。于诸众生心无憎爱。是尸波罗蜜。于诸众生。起于悲想。是羼提波罗蜜。于诸众生起救济想。是毗梨耶波罗蜜。于诸众生。以喜摄想。是禅波罗蜜。于诸众生。不作彼此吾我等想。是般若波罗蜜。复次菩萨。于诸众生。以法施之。不生二想。是檀波罗蜜。于诸众生柔和爱语。是尸波罗蜜。于诸众生。不起诸恶。是羼提波罗蜜。于诸众生爱语不退。是毗梨耶波罗蜜。于诸众生。利益怜愍。是禅波罗蜜。于诸众生。同行其法。是般若波罗蜜。复次菩萨。安置众生于诸善处。是檀波罗蜜。于一切法。而不依倚。是尸波罗蜜。于一切法。以一道入。是羼提波罗蜜。于一切法及一切难。无扰浊想。是毗梨耶波罗蜜。于一切法。而不分别。是禅波罗蜜。能以一字。入一切法。为众生说。是般若波罗蜜。
　　善男子。如是菩萨摩诃萨。以此第一义甚深法要。能满六波罗蜜。非世俗也。如是如是。善男子。诸菩萨摩诃萨等。第一义谛善巧方便。皆以此法自为为他。勤修令满六波罗蜜。速于阿耨多罗三藐三菩提而成正觉。如是十方现在诸余世界。所有菩萨摩诃萨等。第一义谛善巧方便。一切皆悉以此道法。速于阿耨多罗三藐三菩提。而成正觉。当来十方无量阿僧祇诸佛世界。诸菩萨摩诃萨等。皆悉勤修如是甚深第一义谛善巧方便。修六波罗蜜。能于阿耨多罗三藐三菩提而成正觉。非世俗也。彼诸菩萨摩诃萨。为法眼久住绍三宝种使不断绝。勤求修学。为一切众生。执大明炬而作照明。令其止息烦恼道苦道。与其慧眼。令度一切三有流转。安置无上菩提之道。彼等于圣法默然。初夜后夜舍得相应。善能出生三昧正受。与三解脱门相应而住。善男子。汝今七日于阿颇那迦禅而入定故。成熟无量诸众生故。是故劝汝及诸善男女等。若现在世未来世末世。于我法中初夜后夜常与于舍相应而住。以正法眼而作照明。绍隆三宝使不断故。为成熟众生故。勤修如是第一义谛。为满六波罗蜜勤修而住。佛告一切诸天人众龙神夜叉。应当养育供给是人。衣服饮食卧具汤药随其所须尽给与之。亦当守护除其灾横。离诸凶衰殃恶疾病悉令除灭。何以故。与禅相应者是我真子。从佛口生从法化生。若有施主天龙夜叉。能于现世及未来世与舍相应。以第一义谛为满六波罗蜜故。为除众生诸烦恼道及苦道故。法眼久住绍三宝种使不断故。汝等施主天龙夜叉皆应护养。并与衣服饮食卧具病瘦汤药。随其所须尽给与之。亦应劝请及以赞叹。以彼施主天龙夜叉持我正法。为欲令我法眼久住。绍三宝种使不断故。如是等辈是我真子。从佛口生从法化生故。比丘比丘尼。优婆塞优婆夷。及余清信士。若善男子善女人。以第一义乃至求于阿耨多罗三藐三菩提者。及养护者。我以彼等寄付于汝。弥勒为首及以贤劫诸菩萨等。当以四事摄受劝化。授其禁戒。复令住于四无量心。四禅四无色定。大方便力。大慈大悲。乃至十八不共法。当复授与无上道记。
　　尔时。弥勒菩萨摩诃萨以为上首。及与贤劫诸菩萨等白佛言。世尊。如是如是。大德婆伽婆。我当护念彼诸众生。乃至与其授于阿耨多罗三藐三菩提记。若现在世。及未来世。乃至法住。是诸施主。作大明者。亦当与授无上道记。天龙夜叉揵闼婆等。于阿兰若处静默修行。求第一义者。信乐受持供养供给。衣服卧具乃至汤药。随所须者。尔时世尊欲重明此义。而说偈言。
　　于此世间一日出　　无量亿华悉开敷
　　如佛一人出世间　　众生所怖福华现
　　若欲速得十胜力　　及度坚固诳烦恼
　　复欲速得最胜定　　静默独住阿兰若
　　欲得人天信敬受　　及除心之烦恼渴
　　欲断于心苦重担　　安心圣道奢摩他
　　若欲排却诸恶难　　及诸功德自庄严
　　于诸苦海欲自度　　应当安心妙菩提
　　若欲得彼七法财　　及欲得于方便忍
　　欲为众生说妙法　　常当乐住阿兰若
　　六根常与三昧合　　应当寂住阿兰若
　　少欲头陀善知足　　此人能入贤圣道
　　若能速舍五欲乐　　得五力故灭烦恼
　　若于五道度众生　　自舍过恶住三昧
　　若欲得于四无量　　及得无碍四辩才
　　欲得四禅彼岸处　　是人应修第一义
　　若欲速知于三有　　欲知诸法苦无常
　　及知诸行性相空　　应当乐住阿兰若
　　若欲速知二种法　　毗婆舍那奢摩他
　　及欲速知有为过　　要当住于菩提心
　　独住闲静不放逸　　便能疾舍于世谛
　　以精进求第一义　　能速舍离诸恶道
　　若欲枯竭脓血海　　及欲枯竭烦恼海
　　若欲速竭三有海　　常与圣种心相应
　　若欲成熟众生海　　若欲满诸大愿海
　　若欲得知生死际　　如救头燃处闲静
　　欲知本生及居处　　久远微细所从来
　　以诸方便乐闲静　　摄心于彼得三昧
　　若欲游戏禅定海　　若欲觉悟神通海
　　若欲度于渴爱海　　若欲得于天中最
　　若欲得饮正法海　　若欲见于庄严土
　　若欲见于诸佛海　　欲问甚深诸义海
　　欲得如是胜功德　　及欲速得胜菩提
　　当离众恼住兰若　　以此得道亦不难
　　若人百亿诸佛所　　于多岁数常供养
　　若能七日在兰若　　摄根得定福多彼
　　若人读诵千亿法　　及解妙义如佛说
　　若于七日住兰若　　三昧福聚转多彼
　　若人多岁营僧事　　更不造作余种业
　　若人七日住兰若　　其人福聚多于彼
　　为众说法解深义　　于多年岁无余业
　　若能七日心住寂　　其福德聚不可数
　　若人营造多佛塔　　伽蓝田业给施僧
　　若能七日在兰若　　其福转多胜于彼
　　闲静无为佛境界　　于彼能得净菩提
　　若人谤彼住禅者　　是名毁谤诸如来
　　若人破塔多百千　　及以焚烧百千寺
　　若有毁谤住禅者　　其罪甚多过于彼
　　若有供养住禅者　　饮食衣服及汤药
　　是人消灭无量罪　　亦不堕于三恶道
　　是故我今普告汝　　欲成佛道常在禅
　　若不能住阿兰若　　应当供养于彼人
　　若能住禅不放逸　　则能速满于六度
　　欲求大明菩提道　　以此方便疾能到
　　欲求菩提住寂静　　当舍一切诸缘业
　　及离烦恼舍诸乐　　则能速到檀彼岸
　　若舍境界阴界入　　及舍贪嗔愚痴过
　　弃诸烦恼修善业　　以此能到檀彼岸
　　当以慈悲念众生　　息诸分别不自是
　　常能怜愍诸众生　　即满尸罗波罗蜜
　　勤舍罪业修诸禅　　亦当舍诸阴界入
　　爱诸方便常求禅　　除障到于精进岸
　　境界不动不味著　　为舍因缘修悲喜
　　一道清净不移动　　以此得满忍辱度
　　于境界中不念虑　　离疾不乐得于喜
　　诸法离掉无分别　　不染不愁是为舍
　　阴界如幻无起作　　相续修行不断绝
　　善修了知如是法　　以此得满般若度
　　故我今告一切众　　若有欲除诸罪业
　　求忍三昧陀罗尼　　当知如是住寂静
　　若欲超越声闻乘　　及欲超越缘觉乘
　　又欲疾得胜佛地　　应当速住阿兰若
　　若心摄住阿兰若　　以此即是供诸佛
　　于是能舍一切罪　　是则能满于六度
　　当得作佛三有最　　能转清净正法轮
　　枯竭众生诸恶趣　　度脱众生三有海
　　当舍恶见诸缘事　　常发最胜菩提心
　　应当速向兰若处　　于彼当成如是德

　　尔时世尊。说此经时。诸会大众闻是甚深第一义禅。有于过去善修集者九万二千人。得无生法忍。七十亿那由他百千众生。得种种三昧诸陀罗尼及无生忍。八万一千人得授阿耨多罗三藐三菩提记。如恒河沙等众生未发无上菩提心者。悉皆发心。于阿耨多罗三藐三菩提。得不退转。

　　　　大集经卷第四十六



　　　　大方等大集经卷第四十七

　　　　高齐天竺三藏那连提耶舍译

　　月藏分第十四魔王波旬诣佛所品第二

　　尔时复于魔王宫中。所有一切诸杂林树果实华叶。衣冠璎珞庄严之物。皆悉变成半月而现。放大光明照魔王宫。内外明彻。琴瑟箜篌一切乐器。及非乐器宝庄严具。及余诸物。自然演出如是偈句。
　　世间无等大导师　　于诸法中最自在
　　今住佉罗帝迦山　　为众显示佛法海
　　开说一道清净法　　闻者必得胜菩提
　　波旬犷戾你不如　　令汝魔界悉空无
　　汝本曾作一邪善　　今得如是自在报
　　汝今法应当退落　　何不速去见导师
　　一切所来诸众生　　曾作邪善千亿数
　　福藏大众皆来集　　听受最上无病法
　　各各向佛心敬仰　　见尊导师修供养
　　以其净信灭烦恼　　更不重生于欲界
　　专信礼拜尊导师　　灭三界苦烦恼缚
　　亿世受于胜妙报　　速与三界为亲友
　　又于三界作法王　　说真实法度众生
　　一切诸法如水泡　　有为相现犹如幻
　　福报无常悉空无　　当疾舍离我见过
　　速发无上菩提心　　以此定受胜妙福

　　尔时魔王波旬。及诸官属。见闻是已。惊怖战悚从床而堕。两手掩耳而作是言。当观沙门作此幻惑。必夺我等诸魔势力。令诸色像悉成半月。复出如是种种音声。沙门瞿昙现大神力。尽摄欲界以为己有。可速击鼓集诸大众皆到此处。作是语已。于其宫中即便击鼓。击彼鼓时。于其鼓中。即出如是音声偈句。
　　诸法空寂风和合　　远离所依众色像
　　于作无用诳众生　　事相诈现犹如幻
　　和合因缘故成字　　如书虚空字不住
　　阴界空寂离众色　　无常义现不自实
　　声尘入于耳根门　　无常义现不暂停
　　其识如幻若分别　　显现无我不自在
　　眼根迅速故空寂　　是苦自性义相应
　　鼻根香尘与舌味　　身根及与一切触
　　心法并与无常俱　　迷惑众生无所觉
　　如是六境生诸苦　　能令失坏涅槃道
　　以是凡夫转五趣　　不能离缚得解脱
　　于诸境界除渴爱　　则能速到胜妙处
　　此心自性清净相　　观是了知菩提道
　　若己境界得自在　　则能悲愍一切众
　　于彼当得檀戒忍　　智慧功德自庄严
　　得最无上菩提智　　能度无量诸众生

　　说此偈时。魔之宫殿。一切众生惊怖不安。男夫妇女。童男童女。迭共相唤。诣魔王所。住立其前。魔王以偈告彼众言。
　　汝等悉见此魔宫　　如是无量极丑恶
　　诸声不息生大苦　　定夺我等魔势力
　　沙门瞿昙作是声　　欲灭魔力境界事
　　可速往诣瞿昙所　　咸共赞叹而归依

　　尔时魔子名鸯瞿罗歇。即以偈颂。而白父言。
　　我今严驾著铠甲　　将诸勇健斗战士
　　弓刀鉾槊及刀轮　　刀面鼓面诸兽面
　　魔军夜叉龙修罗　　及诸眷属满虚空
　　速诣恶心瞿昙所　　碎灭令彼如灰尘

　　尔时魔王。说偈答言。
　　我从昔来于彼人　　曾作无量恶留难
　　汝亦应见菩提树　　瞿昙胜我及军众
　　如是我等数恼乱　　瞿昙常胜于我等
　　不见天龙阿修罗　　能动彼人一毛端

　　尔时复有魔之大臣。名珊卢遮那。而说偈言。
　　我等可速舍欲界　　但当自护己宫殿
　　瞿昙昔来未至此　　今来拒之莫听前

　　尔时魔王。甚大忧愁默然不答。
　　复有大臣名起怖畏。而说偈言。
　　惟有巧力可伏怨　　当以谄伪诈为亲
　　我等将众往诣彼　　诡诈而叹彼沙门

　　复有大臣。名毗阐陀行。而说偈言。
　　昔此宫殿众盈满　　沙门侵夺今减少
　　已归彼者众甚多　　我等亦可往归依

　　尔时魔王。闻其所说即嗔彼臣。嗔已默然。
　　复有大臣名曰老智。而说偈言。
　　瞿昙力加诸宫殿　　出此种种异音声
　　我等若不疾诣彼　　沙门必速来到此
　　此处无人能遮护　　以力止彼瞿昙仙
　　我等宁可共一切　　速诣归彼大沙门

　　尔时于彼诸宫殿中。所居大众男夫妇女眷属大小。悉作一朋复作是言。大王。今可将诸眷属速诣彼所。我等今当守护此诸城邑宫殿。尔时魔王。即作是言。如是如是。我与他化自在天王及诸军众眷属大小往诣彼所。并与化天兜率陀天须夜摩天释提桓因及其军众共诣彼所。复与毗沙门天王并诸军众。毗楼勒叉天王并鸠槃茶军众。提头赖吒天王并乾闼婆紧那罗军众。毗楼博叉天王及诸龙众。往诣彼所。作是语时。复有魔王辅佐大臣。名珊遮罗拏。白言大王。今者所有诸天宫殿皆悉空寂欲界诸天及诸天女一切眷属。悉在瞿昙大沙门所听法而住。如是紧那罗龙鬼夜叉伽楼罗鸠槃茶。悉在彼处种种供养沙门瞿昙听受其法。
　　尔时魔王自观察已。见诸欲界一切宫殿皆悉空寂。欲界之中所有诸天人非人等。皆悉集在于瞿昙所而坐听法。惟有阿修罗未到于彼。而作是言。我今当与诸阿修罗俱诣彼所。令其会众皆悉惑乱不得正信。勿使瞿昙教彼大众诸法如幻。不去不来不合不散不生不灭。令我欲界皆悉空寂。复作是言。我今当共诸阿修罗并及军众疾诣彼所。遮诸众生不令速得越度苦海到于彼岸。以沙门力速背死法。令我境界势力减少。我今速往遮护彼诸人非人等。时魔波旬。即以魔之神通境界。念四阿修罗王及其军众一切眷属。速来集在须弥山顶。然后相将共下诣彼瞿昙沙门所。诈设美言谦下赞叹。示作归依求见因缘。当以方便令诸大众悉生怖畏断其正信。又不令彼于瞿昙所生其尊敬。以是令彼沙门瞿昙厌患于世速入涅槃。如是魔王。数数悕望阿修罗众。然诸阿修罗。为佛神力之所加故。茫然不知魔之悕望。其魔即时恶意于佛及一切阿修罗。便作是言。观瞿昙一人于我境界。已得解脱不可追回。我于欲界悉得自在。此凡贱畜生阿修罗不受我教。我当为其作大衰恼。令彼速舍所治宫殿。然后我当以神通力。将诸眷属往见瞿昙。又复与诸大臣勇将左右诸军男夫妇女营从围绕。以第一最胜五音作乐调戏歌舞。一切衣服庄严之具。众宝香华幢幡宝盖音声和合令速严办。往见瞿昙。我今亦将夫人婇女及以男女大众围绕。以第一最胜魔之境界神通游戏五音和合。往见瞿昙。何以故。唯除瞿昙。诸余大众天龙乾闼婆人及阿修罗等。世间大众悉令迷惑。当以坚牢欲网而罗网之。于生死大海不令速度。是故诣彼。余者留住守此宫殿。时魔波旬。即将九百六十万频婆罗眷属男夫妇女童男童女大臣左右。以魔境界神通加持。作第一最胜五音伎乐歌舞调戏。一切所有令人多喜生染著者悉具备之。时魔波旬。住彼诸宫告言。悉出往诣彼所。而复合掌。说偈颂曰。
　　唯佛尽除诸烦恼　　唯佛能化诸世间
　　唯佛能然正法灯　　三界中最我归依

　　尔时魔王。既作如是魔之神通境界力已。从彼宫出以手散华。所散之华于四天下悉作华盖在空而住。于一切处悉雨种种宝种种华如云而下。当于尔时。世尊。仍说住阿兰若第一义谛。佛告大众。汝等一切守摄诸根击心专念莫令驰散。此魔波旬。多将诸众歌舞调戏。五音作乐众伎和合。又与妇女眷属大小围绕而来。
　　尔时魔王与诸眷属。寻即来到佉罗帝山牟尼诸仙所依住处。到佛所已。即于佛上虚空之中化七宝盖。纵广七由旬而覆佛顶。复以无价真珠璎珞严置佛上。复以种种众宝华香涂香末香天鬘幢幡宝盖金缕真珠璎珞及五音伎乐。供养世尊。右绕三匝。而说偈言。
　　我今归命佛世尊　　从是终不起恶心
　　瞿昙心定容恕我　　我当守护佛正法
　　于世更无如世尊　　怜愍利益众生者
　　自得解脱令他得　　是故我归最胜尊
　　唯佛慈愍一切众　　已越生死烦恼山
　　常慈乐度诸众生　　今速归依汝世尊
　　能了有为及无为　　离二如莲不著水
　　积德梵行所依身　　是故我今归依佛
　　世无寂定无病法　　清净常胜伏烦恼
　　唯有正法及涅槃　　是故归依无等法
　　于世更无如僧众　　和合解脱八丈夫
　　能离一切烦恼缚　　是故归依大德僧
　　闲居静默常一食　　第一义心恒相应
　　慈悲愍念诸众生　　我亦归依于彼等
　　于三宝种作炽然　　护养所有佛声闻
　　我劝一切诸众生　　名衣上馔而供养

　　尔时会中诸来大众。若天若人乾闼婆等同声赞言。善哉善哉。尔时世尊。告慧命憍陈如。而说偈言。
　　我已告汝声闻众　　所有相应求解脱
　　常乐所依四圣种　　以彼得满菩提道
　　如树果繁速自害　　竹芦结实亦如是
　　如骡怀妊自丧身　　无智求利亦复然
　　亦如盛夏恶雹雨　　伤害一切诸苗稼
　　如是贪求利养者　　必当速失胜菩提
　　又如诸树华开敷　　而复为火所焚烧
　　如是贪求利养者　　亦当退失菩提道
　　若有比丘得供养　　乐求利养坚著者
　　于世更无如此恶　　故令不得解脱道
　　如是贪求利养者　　既得道已还复失

　　尔时魔王。闻说偈已。即自念言。沙门瞿昙。知我虚伪诈现归依。羞愧默然。退坐一面听法而住。魔诸妇女。诸根形貌容状光色。皆悉枯悴变成恶色。背偻跛躄丑陋弊恶。所有男夫都不复能歌舞调戏。五音作乐皆悉闭塞不能出声。却坐一面。听法而住。

　　　　大方等大集经月藏分诸阿修罗诣佛所品第三

　　尔时月藏菩萨摩诃萨。为欲摄化诸众生故。说月幢月咒句之时。于彼四大阿修罗王所治之处。一切所有草木华果众宝璎珞庄严之事衣服卧具皆悉变成半月而现。彼等诸事迭相掁触出五音声。所有鼓贝箜篌筝笛具足作乐。彼等音中。亦复演出如是偈句。
　　唯佛化导以安隐　　并众住在佉罗山
　　于臭烦恼拔众生　　为其说法永断除
　　凡夫悉堕生死海　　烦恼驶河起波浪
　　三有更无哀愍者　　如牟尼尊慈善心
　　多众聚集一方所　　天人鸠槃龙夜叉
　　悉依佉罗帝山所　　于诸苦畏求解脱
　　我等俱时速诣彼　　为欲听闻正法故
　　魔王不久或来此　　而为我等作留难
　　一心听受胜妙法　　于彼净心得大福
　　以福长寿除诸怨　　于世常受威德乐
　　若以此福求解脱　　断诸烦恼得罗汉
　　及断诸缘作辟支　　亦能成佛具诸乐
　　如是当得无有疑　　是故速舍诸缘缚
　　一切当起清净心　　速到佛所修供养
　　从此贤劫初以来　　未有如是大众集
　　于后久远弥勒兴　　我等不得许时寿

　　尔时于彼四阿修罗城邑宫殿。有如是事。以菩萨力庄严加持故。闻是句义皆生信心。各各于其城邑宫殿云集一处。共相谓言。今当于此欲有何事。所以者何。我等昔来未曾见者今得见之。昔未闻者今得闻之。无人知者。时魔波旬。从己宫下欲礼佛故而往散华。所散之华于四天下皆作华雨。当雨之时。于四阿修罗城邑宫殿。遍一切处皆悉变作最极臭秽。及恶烟尘灰土[土*蓬][土*孛]处处盈满。蚊虻蛇蝎诸恶毒蝇亦复悉满。忧愁恼乱不可爱乐。当于尔时。诸阿修罗城邑宫殿皆悉黑闇。一切阿修罗男夫妇女童男童女。悉怀最极忧愁恼乱不乐住彼。各于巷陌迭相云集。至己王所在前住立。阿修罗王。见诸衰害极增忧恼。毗摩质多罗阿修罗王。与诸眷属及所治处一切阿修罗男夫妇女童男童女。波罗陀阿修罗王。跋持毗卢遮那阿修罗王。与诸眷属及所治处男夫妇女童男童女。向罗睺罗阿修罗王所治城邑聚落宫殿。见彼如是诸恶恼乱蚊虻蛇蝎毒蝇等已。三阿修罗王俱至罗睺罗阿修罗王所。于前住立。毗摩质多阿修罗王。请问罗睺罗阿修罗王。而说偈言。
　　一切修罗诸宫殿　　犹如地狱等无异
　　热风暴起来至此　　一切状似火烧焚
　　所有树林诸果实　　悉皆堕落在于地
　　诸有莲华及浴池　　草苗众华悉枯竭
　　烟尘[土*蓬][土*孛]于我等　　阿修罗城诸宫殿
　　及有蚊虻蚤恶蝇　　无量诸恶毒虫等
　　今闻如是众恶声　　众生多恼不喜乐
　　诸阿修罗受此苦　　悉为饥渴所逼恼
　　苦逼无所可归依　　一切惊怖心焦枯
　　生死畏等谁威力　　而不利益我天龙
　　以何方便令休息　　如是种种怖畏事
　　非是恶龙来至此　　降伏我等阿修罗

　　尔时罗睺罗阿修罗王。说偈答言。
　　阿修罗辈汝谛听　　我等昔日具安乐
　　五欲所须皆称意　　神通勇健有大力
　　所持弓刀及箭槊　　罥索矛[矛*贊]剑轮等
　　一切今当悉退落　　城邑巷陌尽茫然
　　男夫妇女先凶健　　颜色端正有势力
　　悉与诸天共齐等　　于今时中定当尽
　　命尽众生白法尽　　羞耻惭愧解心尽
　　及聪明人所知尽　　巧行与善圣智尽
　　苗稼及诸华药尽　　果味等尽诸戒尽
　　所欲称意音乐尽　　众宝衣服饮食尽
　　喜乐事尽人天尽　　夜叉乾闼修罗尽
　　婆罗门种刹利尽　　并诸毗舍首陀尽
　　惟共诸恶众生等　　非圣谄曲杀盗淫
　　妄语两舌绮恶口　　贪恚胆佞痴邪见
　　俭短增长及饥渴　　爱离怨会与捕猎
　　见他得利生嫉忌　　割截斩斫诸破坏
　　毒害刀槊剑轮增　　面目流泪忧悲苦
　　蚊虻恶风及烟尘　　斯等并来为触恼
　　地狱畜生与饿鬼　　是等境界大苦海
　　此非善行相应时　　念念退失于正见
　　白业之人恶事增　　如是众恶皆兴盛
　　是阿修罗尽时至　　唯无等乘能遮止

　　尔时波罗陀阿修罗王。白罗睺罗阿修罗王说偈问言。
　　唯王为诸众生故　　常勤精进修诸法
　　具大福德神通力　　及以智慧庄严身
　　此是何力谁所作　　欲灭我等阿修罗
　　谁能救护于我等　　当礼敬彼而归依

　　尔时罗睺罗阿修罗王。说偈答言。
　　此非释梵天王力　　亦非自在那罗延
　　又非夜叉及龙神　　惟除魔王欲自在
　　昔恼诸龙亦如是　　大仙瞿昙为断除
　　我等礼彼瞿昙仙　　能施我等安乐故

　　尔时跋持毗卢遮那阿修罗王。以偈问言。
　　为是天人龙夜叉　　能施一切安乐者
　　彼何神通精进力　　为当方便造幻惑
　　于何法中得自在　　何谁能受彼教敕
　　为于魔力得解脱　　而得何力使其然

　　尔时罗睺罗阿修罗王。以偈答言。
　　昔见端正大沙门　　端坐菩提树阴影
　　魔将军众而诣彼　　以慈悲力速降伏
　　于彼得成胜菩提　　超过一切诸天众
　　具大慈悲入涅槃　　故能枯竭众苦海
　　此诸仙中最胜幢　　具足十力众生药
　　释梵自在修罗仙　　欲自在魔那罗延
　　悉礼于彼作归处　　是人能示众解脱
　　于诸一切三界中　　超胜所有诸天众
　　调伏寂静降诸根　　乐寂七圣财庄严
　　安住涅槃到彼岸　　悉能枯竭烦恼海
　　是故我等一切众　　悉归能灭诸苦者
　　皆持种种妙香花　　各各合掌而求请

　　尔时罗睺罗。毗摩质多罗。波罗陀。跋持毗卢遮那。四阿修罗王。及男夫妇女童男童女。所有一切阿修罗众皆悉云集。有以烧香供养礼佛而求请者。有持种种杂色妙华。有持种种摩尼宝珠。有持种种幢幡宝盖金缕真珠璎珞衣服。以用奉佛而求请者。有持种种筝瑟箜篌箫笛鼓吹五音作乐。供养礼拜求请佛者。罗睺罗阿修罗王。以己神通境界之力。大身游戏两手执持帝释毗楞伽摩尼宝鬘。头面礼拜遥奉世尊。说偈赞曰。
　　佛为众生乐　　久修诸苦行
　　怜愍一切众　　愿亦愍我等
　　忍辱如大地　　悲愍诸众生
　　休息诸浊恶　　愍覆于我等
　　佛度诸畏讫　　得于无上智
　　等心于众生　　愿愍阿修罗
　　佛以八圣船　　度脱苦众生
　　涅槃味充饱　　慈念阿修罗
　　佛于诸众生　　不耻恶种姓
　　一切如赤子　　是故归依佛

　　尔时毗摩质多罗阿修罗王。以两手捧持一切诸天登祚所著摩尼宝鬘。头面作礼以偈赞曰。
　　胜过天龙众　　修罗鸠槃茶
　　尽除诸烦恼　　心意所作恶
　　降伏业苦道　　而到于彼岸
　　远离于有想　　及无想众生
　　悲念众生故　　不入于涅槃
　　为诸众生故　　能忍一切苦
　　视于诸众生　　如母念一子
　　愿愍于此等　　苦处洒悲水
　　休息苦恼触　　烦恼水所溺
　　起发坚勇者　　愿救众生苦
　　念今苦苦至　　为魔力所坏
　　苦触阿修罗　　愿洒大悲水
　　众生若于佛　　起于嗔恶心
　　而不能动佛　　身心少分者
　　若彼所有乐　　境界身心事
　　佛常等慈悲　　于此更无异
　　惟佛于天人　　能施一切乐
　　我等为魔恼　　心孤无所依
　　无有余众生　　能灭于魔业
　　惟佛速除遣　　尽坏无有余
　　诸天龙证知　　夜叉阿修罗
　　如佛众生最　　能救一切苦
　　魔欲速灭我　　修罗诸宫殿
　　愿速放戒光　　施我满足乐

　　尔时波罗陀阿修罗王。两手捧持梵天光幢摩尼宝珠和合天鬘。头面作礼说偈赞曰。
　　流转狱所缚　　离诸一切乐
　　极恶大巨海　　没溺无所依
　　唯佛精勤行　　于三阿僧祇
　　自度到彼岸　　悉竭烦恼海
　　为诸众生故　　六年行苦行
　　而得无上智　　灭除彼烦恼
　　我等为魔娆　　无力受诸苦
　　愿除魔所加　　洗浴我等宫
　　此等僧祇众　　为诸苦所恼
　　愿救此诸苦　　当往见世尊

　　尔时跋持毗卢遮那阿修罗王。两手捧持梵天艳光摩尼宝鬘。头面作礼以偈赞曰。
　　今礼牟尼尊　　于法自在者
　　超过释梵王　　降魔及军众
　　超过日月光　　及与四天王
　　慈悲明日月　　普照诸众生
　　五日并出时　　海水悉枯竭
　　若供佛功德　　无能枯竭者
　　超度于三界　　而入无畏城
　　大悲覆众生　　诸苦悉除灭
　　等心诸众生　　如母视一子
　　我等忧翳障　　慈风愿吹散
　　更无余归依　　可救我等苦
　　如佛功德满　　莫舍修罗宫

　　尔时世尊以佛耳闻。以佛眼见诸阿修罗城邑宫殿。魔力所加。一切诸难皆悉周遍无有遗余俱受热恼。愿乐求我荫覆救护。为归为趣。我当救护诸阿修罗。今正是时。于时世尊以大悲威势现一切乐。即入悲风光明三昧。三昧力故。令四阿修罗宫殿所有魔之神力所加苦事。一念之顷皆悉休息还复如故。亦如三十三天宫殿。于中即现第一妙乐可乐之事。彼诸阿修罗见已。踊跃心生欢喜。口眼皆悦熙怡微笑皆作是言。南无佛陀南无佛陀。作是语已即以诸天胜妙宝鬘。向佛方所遥掷奉献。其罗睺罗阿修罗王所掷宝鬘即到佛所。于佛顶上空中而住。毗摩质多罗阿修罗王所掷宝鬘。亦到佛所于虚空中住右肩上。波罗陀阿修罗王所掷宝鬘。亦到佛所于虚空中住左肩上。跋持毗卢遮那阿修罗王所掷宝鬘。亦到佛所住于佛前放光而照。其余所有诸阿修罗。复持种种众宝香华幢幡宝盖。及以金缕宝珠天鬘真珠璎珞种种衣服涂香末香。彼等一切悉向世尊遥掷奉献。而以供养。是时于此佉罗帝山牟尼诸仙所依住处。雨种种华乃至末香如降暴雨。
　　尔时会中有菩萨摩诃萨。名求断疑。从座而起偏袒右肩。合掌礼佛以偈问曰。
　　大仙世尊无量智　　于先已雨如是雨
　　现诸神通变化瑞　　月藏菩萨来到此
　　今复雨于种种宝　　谁当复来到于此
　　为是大德诸菩萨　　为是他方诸佛使

　　尔时佛告求断疑菩萨摩诃萨言。善男子。此是魔王波旬。于四阿修罗城邑宫殿。化作阴闇灰尘烟雾蚊虻毒蝇及以种种毒蛇蜂蝎。于彼一切树林草木华果泉池皆悉枯涸。一切阿修罗苦困欲死。彼等向我一心归依合掌作礼。以种种华乃至末香。于彼阿修罗所住城邑。向我遥掷而作供养。罗睺罗阿修罗王所掷宝鬘。今我顶上者是也。毗摩质多罗阿修罗王所掷宝鬘。今我右肩者是也。波罗陀阿修罗王所掷宝鬘。在我左肩者是也。跋持毗卢遮那阿修罗王所掷宝鬘。今在我前者是也。尔时魔王波旬从坐而起。向佛合掌恭敬礼拜而作是言。此诸阿修罗蒙佛恩福。我今亦令诸阿修罗还得具足饶益安乐佛告波旬。汝今不须作如是言。我已令其充足安乐。我诸阿修罗城邑宫殿。转胜微妙乐具悉有还复如故。何以故。彼等四大阿修罗王是我亲旧。如是其余所有一切阿修罗等。于我得信敬仰尊重心生希有。今当不久来至于此为听法故。魔王波旬复生恶心而作是念。我是一切欲界之中最胜自在。于诸众生能作苦乐。沙门是人。何能狡猾幻惑异端妖邪多语。敢共我竞而欲与我挍量比并。释梵四王摩醯首罗那罗延天。转轮圣王。一切众生。无能与我挍量比并作相违者。今此瞿昙。作幻诳惑一切众生。遍四天下地及虚空一切盈满。皆悉欲见瞿昙故来。今此下贱畜生之类诸阿修罗亦复蒙摄。我今当作魔之境界神通势力游戏所加。更作幻惑恼乱于彼沙门瞿昙。及以降伏诸来会众。时魔波旬观其眷属而说偈言。
　　诸魔各作念　　我常降伏怨
　　及恼此会众　　并禁阿修罗

　　尔时世尊而说偈言。
　　汝等见我力　　昔于菩提树
　　天神为证明　　我修真正法
　　随汝所有力　　恣汝当现之
　　若能恼我者　　我当作归依

　　尔时魔王波旬复增第一极重嗔恨。以一切魔力境界神通游戏所加。念于四方最热之风。令其一切诸来大众热风触恼而作降伏。于时世尊即入摧伏魔力三昧。其三昧力。即于四方复起第一妙香凉风。触其身分皆受快乐。魔王波旬知是事已。复于佛前化大火聚。世尊即于彼处化作清凉大池。水涌上出。魔王见已。复于空中降雨大石。佛即变其所雨之石。悉令化作种种天华而雨其处。魔王波旬及与眷属。复以两手捉佉罗帝山。而欲速疾震动三千大千世界。佛复以此三千地界加作金刚。尚不能动乃至一尘。况能多也。魔王复以嗔怒之力。向阿修罗所住之方。放口嘘气成黑气云。令其城邑宫殿阴闇。使诸阿修罗重复迷惑不能去来。尔时世尊即复变其所吹气云。令作种种天妙华云。尔时于彼四阿修罗城邑宫殿。复雨种种天华之雨。其华雨中演出百千微妙法门。所谓佛声法声僧声。檀那波罗蜜声乃至般若波罗蜜声。三善行声。三归依声。三律仪声。三不护声。三依止声。三种菩提声。三乘声。三修声。三种善根声。越度三界声。三受声。三解脱声。三示现声。四念处声。四正勤声。四如意足声。四不坏信声。四禅声。四梵住声。四摄声。四无碍智声。四无色定三摩跋提声。四圣谛声。五根声。五力声。五支三昧声。五解脱入声。显示六根声。六和敬声。六念声。六通声。七圣财声。七识住声。七觉分声。八圣道声。九次第定声。十圣处声。佛十力声。大慈声大悲声。因缘生起声。心不可坏声。舍一切恶见声。不忘菩提心声。不退转声。忍声。三昧声。陀罗尼声。授记登祚声。无生忍声。苦行声。十地声。十八不共佛法声。到菩提声。转法轮声。不可坏佛声。舍声。厌声。解脱定声。灭声。成就众生声。摄受正法声。辩才声。无常声。苦声。无我声。空声。无所作声。寂静声。无生声。如声。实际声。入法界声。无众生无命无养育无受者如如。不生不灭不常不断不去不来不住不行声。大神通变化声。加护三宝种声。乃至大般涅槃声。地狱畜生饿鬼人天苦五阴重担声。数数流转生死与爱别离声。一切有为流转之狱如幻芭蕉水月响声。信念精进忍及智慧十善业道护持声。出彼流转狱声。于彼华雨出是无量百千种声。彼诸音声。能令无量阿僧祇等阿修罗。于三宝中深得敬信。尊重归依生希有心。渴仰欲见释迦牟尼。及欲听法供奉众僧。极甚惊怖。流转生死与爱别离。悕望涅槃。彼诸一切阿修罗等俱发声言。南无释迦牟尼如来。南无释迦牟尼如来我等今往见于释迦牟尼如来。礼拜供养故。听法故。及供奉众僧故。为看大集故。为求无上菩提乘故。为退落魔幢故。为建立法幢故。为三宝种不断绝故。为听第一义圣谛法门故。为休息烦恼道苦道故。为断截魔缚故。为枯竭爱河故。为满法海故。为入智海故。为成熟众生海故。为供养诸佛海故。是故我等及诸眷属往诣佛所。不为恶魔于我等中更得自在。我等从今不复重遭如是之苦。
　　尔时牟真邻陀阿修罗王。复作是言。我今亦与妇妾宫人男女大小。诸阿修罗妇女眷属八万四千。一切皆悉著青衣服青色庄严。青伞青盖青幢青幡青车青华。青色摩尼琴瑟箜篌。青宝青鼓。我今将诸五音作乐歌舞调戏第一庄严。及将眷属而往见佛。恭敬礼拜听受妙法。供奉众僧故往诣佛所。
　　尔时须质多罗阿修罗王复作是言。我今亦与妇妾宫人男女眷属九十九百千阿修罗妇女。一切皆著黄衣庄严。乃至供奉众僧故往诣佛所。
　　尔时睒婆罗阿修罗王复作是言。我今亦与妇妾宫人男女眷属百千亿阿修罗妇女。一切皆悉著绀色衣璎珞庄严。乃至供奉众僧往诣佛所。
　　尔时跋持毗卢遮那阿修罗王复作是言。我今亦与妇妾宫人男女眷属九十九频婆罗阿修罗妇女。一切悉著朱色衣服璎珞庄严。乃至往诣佛所。
　　尔时毗摩质多罗阿修罗王复作是言。我今亦与妇妾宫人男女眷属九十九恶初矣尼百千阿修罗妇女。一切悉著颇梨色衣璎珞庄严。乃至往诣佛所。
　　尔时罗睺罗阿修罗王复作是言。我今亦与夫人婇女男女眷属及土田主附庸王并及长者臣将左右城邑聚落所有人众。如恒河沙等阿修罗妇女。一切悉著马瑙色衣璎珞庄严。复持马瑙色衣。及与幢幡宝盖金缕真珠璎珞摩尼宝珠香华涂香及所乘车。皆悉同是马瑙之色。并以鼓角琴瑟箜篌箫笛伎乐。如是等事皆马瑙色。相与作乐歌舞戏笑。最胜庄严在于虚空。为欲见佛礼拜供养。及为听法供奉众僧故。往诣佛所如前所说。皆悉严备彼诸色相。第一微妙希有未有。昔来未闻如是等大庄严事。从彼阿修罗所居处出住在空中。
　　尔时毗摩质多罗阿修罗王。及与眷属五音作乐歌舞戏笑。诣罗睺罗阿修罗王于前而引。
　　尔时波罗陀阿修罗王。及与眷属皆大严持。到罗睺罗阿修罗王右厢而引。
　　尔时跋持毗卢遮那阿修罗王。并与眷属亦复如是具大庄严。到罗睺罗阿修罗王左厢而引。
　　尔时睒婆罗阿修罗王。及与眷属亦悉严持。诣罗睺罗阿修罗王于后而引。
　　尔时牟真邻陀阿修罗王。及与眷属亦大严驾。到罗睺罗阿修罗王在上而引。
　　尔时须质多罗阿修罗王。及与眷属如是庄严。亦到罗睺罗阿修罗王在下而引。
　　尔时于中罗睺罗阿修罗王及与眷属。如是色相以大庄严。五音伎乐一时俱作。歌舞戏笑音声和合而诣佛所。复以两手持种种宝华天鬘涂香。向佛方所遥散奉献。到佉罗帝山上变作大云空中而住。其佉罗帝山牟尼诸仙所依住处。雨种种宝种种华种种天鬘种种涂香。
　　尔时会中有诸众生作如是念。欲有何事。是何等力先作此瑞。
　　尔时世尊告慧命耶舍言。汝等比丘当自正念系心而住勿得散乱。世尊复告慧命耶舍。汝等比丘当以精勤系念而住勿得散乱。若能精勤系念不散。则能休息烦恼之道及除苦道。能住第一义谛。能满六波罗蜜。不久得成阿耨多罗三藐三菩提。此是诸阿修罗及与一切眷属妓女而今欲来。并作五音妓乐和合而作庄严。为礼拜我供养听法。是故汝等。勿得散乱系念而住。尔时一切阿修罗及与眷属。寻即来到佉罗帝山。到已即时右绕其山。三匝讫已。将诸眷属诣世尊所。
　　尔时罗睺罗阿修罗王向世尊头面作礼右绕三匝于前住立。持梵天髻上光明艳色摩尼宝珠置于佛前。复用种种宝华末香幢幡宝盖。及以金缕真珠璎珞。复以种种歌舞作乐而用供养。合掌向佛说偈赞曰。
　　心调士中最　　能施一切乐
　　法灯常法施　　增长法智慧
　　世尊然法炬　　天人皆悉知
　　了达悕望法　　安住涅槃道
　　唯佛荫诸众　　如盖覆一切
　　摧伏诸阴魔　　死魔烦恼魔
　　降魔及军众　　并及恶心意
　　稽首于世尊　　勇健愍诸有
　　是魔极恶心　　常行诸恶事
　　此是彼戏笑　　欲得众生苦
　　此诸修罗宫　　苦云悉弥覆
　　佛即起悲心　　触我诸修罗
　　佛为众生故　　修诸苦行讫
　　多劫修檀戒　　行忍及智慧
　　世尊更不作　　诸余恶行事
　　佛以如是事　　足令我得乐
　　惟佛精进士　　三界无等双
　　离诸烦恼缚　　解脱于三有
　　佛仍于众生　　慈悲而常转
　　礼佛不动山　　慈心正安住

　　尔时毗摩质多阿修罗王及与眷属。头面接足礼拜世尊。右绕三匝佛前住立。即以千斤阎浮檀金置于佛前。复以日爱宝摩尼珠置在佛上。如是种种宝种种香华。乃至种种歌舞伎乐而作供养。合掌恭敬说偈赞曰。
　　释梵大自在　　轮王那罗延
　　护世及波旬　　悉无如是力
　　天龙夜叉等　　人及阿修罗
　　亦无如世尊　　慈悲大势力
　　惟佛众生最　　如地不嗔喜
　　能忍一切恶　　并作恶业者
　　等视诸众生　　如母爱其子
　　心平于一切　　是故礼佛足
　　愿护此一法　　勿使魔更来
　　不令彼得胜　　作此恶恼害
　　一切恶嗔怒　　及以最极恶
　　实语愿说咒　　降伏诸魔军
　　如人身无病　　不求诸医师
　　如是阿修罗　　无事不想佛
　　我今甚欢喜　　来诣于佛所
　　愿说清净法　　令到菩提道
　　显示诸贤圣　　寂定如虚空
　　远离于诸恶　　及离我我所
　　速知于实际　　能除诸烦恼
　　速断一切缚　　得知最上道

　　尔时波罗陀阿修罗王及与眷属。顶礼佛足右绕三匝。持众杂色种种宝树。状如波吒罗七宝之树置于佛后。种种宝叶华果。金缕真珠璎珞。天生宝鬘。天璎衣服。指印环玔。宝盖幢幡。手璎珞脚璎珞臂璎珞。宝庄严具于佛头上空中垂下。乃至种种歌舞作乐而供养佛。一心合掌说偈赞曰。
　　众生常为彼　　烦恼火所烧
　　求乐恒不得　　不遇施乐者
　　一切住恶道　　惟佛众生药
　　安住解脱道　　能救一切苦
　　惟佛赏人主　　三有中更无
　　愍进智慧水　　众德满如海
　　为盲失道者　　安住于正路
　　导引诸众生　　住胜涅槃道
　　凡夫饥无厌　　唯佛能充饱
　　常为烦恼溺　　唯佛能救拔
　　遭溺之病苦　　苦逼失其念
　　如此苦苦者　　导师为亲救
　　恶心众生等　　龙鬼诸罗刹
　　见佛得正念　　安住大悲心
　　唯佛于三界　　能作救护者
　　我等已孤独　　悉为众苦溺
　　我等皆一心　　一切乐法住
　　愿说最上义　　令我得菩提
　　以得于佛眼　　最上诸佛智
　　速伏诸魔怨　　愿降正法雨

　　尔时跋持毗卢遮那阿修罗王将诸眷属。顶礼佛足右绕三匝。于佛右左积阎浮檀金。复以种种宝种种华种种末香宝盖幢幡。及以金缕真珠璎珞歌舞作乐。合掌供养说偈赞曰。
　　福田福德水　　福种福德牙
　　福树福德枝　　福条福德叶
　　福华福味果　　最上福味浆
　　福色福阴影　　福德子成就
　　佛福善坚固　　福勇能伏他
　　福色勇健士　　福德不动山
　　福华覆盖土　　福药所依身
　　福山最上顶　　放福智慧水
　　福德海甚深　　福德众生依
　　妙福众宝磺　　福味如巨海
　　福器盛甘露　　福愿皆盛满
　　福商恒将向　　无漏宝国土
　　我等众福尽　　是故归依佛
　　福德贤宝瓶　　愿愍施我等

　　尔时复有阿修罗仙。名一切菩提鬘。具有大福大威德大智慧大苦行。以菩提心而作庄严。得五神通离诸尘垢。安住成就一切众生。常化一切阿修罗等堪受彼供。是诸阿修罗无上导师。与九万五千具足五通阿修罗仙。前后围绕来诣佛所顶礼佛足。以真金瓶盛八功德水。置于佛前并献宝杖。复与九万五千眷属各各执持异种宝盖。以奉世尊右绕三匝。合掌向佛说偈赞曰。
　　忍辱如大地　　忍水常盈满
　　安住于净忍　　宁心无所失
　　烦恼渴爱尽　　安处于信财
　　佛住慈悲心　　置众菩提道
　　说法犹如水　　若闻如是法
　　爱乐菩提心　　能成第一义
　　大悲愿调伏　　此诸下劣行
　　愿受我修罗　　所献众宝物
　　三界所有供　　弃舍不求染
　　唯佛无烦恼　　堪受世供养
　　佛以大菩提　　严三有众生
　　愿说第一义　　为得菩提故
　　我于拘留孙　　曾闻第一义
　　拘那含牟尼　　迦叶佛亦然
　　我以自愿力　　应现阿修罗
　　为化修罗故　　修行菩提道
　　闻法获德藏　　复能转示他
　　降魔恶徒党　　炽然正法朋
　　于此浊恶世　　难有功德人
　　现佛境界事　　是佛妙神力

　　　　大集经卷第四十七



　　　　大方等大集经卷第四十八

　　　　高齐天竺三藏那连提耶舍译

　　月藏分第十四本事品第四

　　尔时弥勒菩萨摩诃萨。即从坐起。偏袒右肩整理衣服。合掌向佛而作是言。世尊。既是释迦贵种刹利大姓。迦毗罗城净饭王子。此四阿修罗畜生种类极成卑下。世尊。何故言与我亲。尔时佛告弥勒菩萨摩诃萨言。于过去世第三十一劫有佛出兴。号毗舍浮如来应正遍知明行足善逝世间解无上士调御丈夫天人师佛世尊。彼佛常为四众说法。尔时有一大婆罗门。名弗沙耶若。已于过去无量佛所种诸善根。于阿耨多罗三藐三菩提而不退转。深信具足归依三宝。受持五戒离诸放逸。时弗沙耶若有弟八人。一名弗沙金刚。二名弗沙那毗。三名弗沙阇利。四名弗沙跋摩。五名弗沙车帝。六名弗沙树。七名弗沙毗离。八名弗沙那提。时弗沙耶若婆罗门劝诸弟言。汝等贤首。今可归依佛法僧宝。受持五戒离诸放逸。发阿耨多罗三藐三菩提心。时彼诸弟皆悉不肯归依三宝。乃至不肯发菩提心。时弗沙耶若数劝诸弟经于多年。复问诸弟。汝等。何故皆悉不肯归依三宝。乃至不肯发菩提心。竟有何意何所愿求。时彼八弟即作是言。兄能千年修二威仪。惟行惟住不坐不卧。经七日夜限食一揣。修此难行足满千年。然后我当归依三宝受持五戒离诸放逸发于无上菩提之心。弥勒。时弗沙耶若闻是语已。一心喜悦。即为八弟而立誓言。汝等。若能归依三宝。乃至能发阿耨多罗三藐三菩提心不退转者。我今必当千年之中不坐不卧七日七夜限食一揣。我立誓已。于千年中若昼若夜。乃至一刹那顷念于坐卧。乃至于七日夜过食一揣。永当使我违三世佛。违六波罗蜜。违十善业道。不成阿耨多罗三藐三菩提。
　　尔时空中。有百千亿那由他无量诸天赞言。大士善哉善哉。坚固勇猛大力决定。汝于来世盲冥众中当得成佛。多陀阿伽度阿罗诃三藐三佛陀声震于世。时毗舍浮佛。以弗沙耶若头陀功德故赞言。善哉善哉大婆罗门。汝今以此苦行威仪。行檀波罗蜜乃至般若波罗蜜故。于未来世第三十一大贤劫中人寿百岁于彼成佛。号释迦牟尼如来应正遍知。声震于世。汝当尔时。与此八弟授阿耨多罗三藐三菩提记。弥勒。彼弗沙耶若婆罗门。足满千年不坐不卧。经七日夜限食一揣。满千年已。令彼八弟安住三归受持五戒。及发无上菩提之心。善男子。是弗沙耶若化其八弟及余无量百千万亿那由他等。诸婆罗门长者居士男子女人童男童女。皆成熟已。即于毗舍浮如来法中出家学道。尔时所有解说经论及诸外典。诵持不忘为人解说。然后至闲林中。与第一义谛禅波罗蜜相应而住经五万年。于彼时中。成熟无量百千万亿那由他阿僧祇天龙夜叉阿修罗伽楼罗紧那罗摩睺罗伽畜生饿鬼毗舍遮人非人等。向于阿耨多罗三藐三菩提令不退转。弥勒。彼弗沙耶若婆罗门者岂异人乎。莫作异观我身是也。我于尔时为欲成熟彼八弟故。于千年中不坐不卧。但行但立经七日夜限食一揣。我为成熟彼诸弟故。乃至于闲林中住第一义谛经五万年。成熟无量百千万亿那由他阿僧祇天龙夜叉阿修罗伽楼罗紧那罗摩睺罗伽畜生饿鬼毗舍遮人非人等。向阿耨多罗三藐三菩提令不退转。尔时弗沙金刚者今罗睺罗阿修罗王是。弗沙那毗者今毗摩质多罗阿修罗王是。弗沙阇利者今波罗陀阿修罗王是。弗沙跋摩者今婆稚毗卢遮那阿修罗王是。弗沙车帝者今魔王波旬是。弗沙树者今汝弥勒是。以是因缘得无碍智。一生补处安住大乘。弗沙毗离者今毗摩罗诘是也。弗沙难提者今提婆达多是也。当如是观。我昔为求阿耨多罗三藐三菩提故。为欲成就魔波旬故。作如是等无量苦恼毛竖惊怖难行之事。是故今此魔王波旬。以福德智慧二种庄严故。有如是等神通威力。有大功能。于欲界中最胜自在。此魔波旬及余眷属。今于我所起勤害心。于正法幢起推折心。于僧宝所起破坏心。于八圣道起断除心。于正法灯起毁灭心。于诸众生一切善法起隐没心。致留难心。作恐怖心。不怜愍心。违反之心。令诸众生退舍善道堕恶趣心。于诸龙众起惊怖心。于阿修罗宫起破坏心。于此说法大众会所。欲障碍故而来至此。复起欲坏大众集心。兴此恶意顾视而坐。若有众生为障碍他故。娆乱他故。降伏他故。欺陵他故。求称誉故。求名闻故。依于五欲戏笑乐故。求富贵故。修行施戒忍辱精进禅定智慧。不为解脱。不为信敬。不为离欲寂静。唯为自身五欲乐故。修行施戒忍辱精进禅定智慧。为如是等诸结所缚杂于愚痴。于欲界中果报成熟。为魔波旬如是苦恼。此魔波旬以本障碍他故。娆乱他故。降伏他故。欺陵他故。求称誉故。求名闻故。依于五欲戏笑乐故。求富贵故。于毗舍浮如来法中。修行施戒忍辱精进禅定智慧。以是因缘。今于现在白法尽灭。五浊恶世得作魔王。于三宝所不生信敬无尊仰心。如是波旬常于众生而作诸恶。不利益故。令苦恼故。令堕落故。提婆达多亦复如是。此罗睺罗阿修罗王。毗摩质多罗阿修罗王。波罗陀阿修罗王。婆稚毗卢遮那阿修罗王。牟真邻陀阿修罗王。及余阿修罗等。亦于毗舍浮如来法中。憍逸自举不勤修习。复怀疑惑杂诸烦恼。贪欲嗔恚愚痴邪见。无明胆佞断常之心。修行施戒忍辱精进禅定智慧。以是因缘。今生下类苦恼畜生阿修罗道。为诸结所缚疑惑愚痴。是故彼等尚不能发世俗正见。何况能发无上善根。唯有弥勒菩萨摩诃萨毗摩罗诘及菩提鬘阿修罗仙等。于毗舍浮如来法中。不为障碍他故。乃至不求富贵故。但乐离欲化众生故。修六波罗蜜。以是因缘。此大丈夫弥勒菩萨毗摩罗诘及菩提鬘阿修罗仙等。得无碍智。以诸菩萨功德庄严。巧成一切众生智药。是故我今告于汝等。若有欲求无上智者。是人应当深信清净。以第一义谛而求菩提。莫以世谛。譬如五大河水能满大海。不以小河。如是以依第一义故。速能充满一切智海。不以世谛。又如须弥山王依于大地久住不动。不以依水。如是以依第一义谛。一切善根而得坚固。不以世谛。又如一切草木依于大地而得生长。不以草叶。如是四念处乃至十八不共法大慈大悲等。依第一义谛而得生长。不以世谛。又如猛风依于虚空而能吹荡烟云尘雾。不依于地。如是为求菩提诸善男子善女人等。依第一义谛。能吹诸恶见云烦恼烟雾十恶道尘。不以世谛。又如依日大光明故。得见高下及诸色像种种作业。不以依彼油灯小光。如是以依第一义谛菩提之心。无有迷惑作诸善业。不以世谛。是故应舍一切爱取摄受之事。住闲林中。不作放逸修第一义。不以世谛。汝等如是便能速满六波罗蜜。于阿耨多罗三藐三菩提而成正觉。尔时世尊欲重明此义而说偈言。
　　一生处弥勒　　问于尊导师
　　云何畜生类　　言与人为亲
　　世尊见久远　　告于弥勒言
　　修罗等往昔　　皆是我兄弟
　　第三十一劫　　毗舍浮佛时
　　我作婆罗门　　聪慧字耶若
　　六度常相应　　菩提不退转
　　时我有八弟　　邪见婆罗门
　　劝令信三宝　　及发菩提心
　　彼皆不肯行　　愚痴邪见故
　　既历多年已　　钝根作是言
　　兄能千年中　　常离于坐卧
　　复经七日夜　　限食饭一揣
　　如是千年满　　我当住菩提
　　我时一心喜　　誓住二威仪
　　既满千年已　　方得成熟彼
　　又化多众生　　出家离俗已
　　复与第一义　　相应五万年
　　如是第一义　　我时本安住
　　转化无量众　　坚住无上道
　　罗睺毗摩质　　婆稚波罗陀
　　波旬毗摩诘　　弥勒及提婆
　　如是八人等　　先是我兄弟
　　为彼修苦行　　成熟于菩提
　　我为无上道　　行诸苦难事
　　波旬提婆达　　常欲危害我
　　魔于过去时　　所作诸善业
　　初无有信敬　　恒欲恼众生
　　但为富贵欲　　求名不尊重
　　毗舍浮法中　　而行于六度
　　白法尽灭已　　恶法增长时
　　得为魔波旬　　欲界中自在
　　又于三宝所　　不肯生信敬
　　波旬提婆达　　常欲恼众生
　　如是修罗王　　增上憍逸士
　　疑惑有欲垢　　及诸嫉妒行
　　今在畜生类　　而作修罗王
　　于诸最胜法　　无智不能了
　　弥勒毗摩诘　　道鬘修罗仙
　　于毗舍得信　　修行无上道
　　彼与六度合　　常化诸众生
　　是故今殊胜　　成熟无碍智
　　故我今示汝　　宜舍诸疑惑
　　勤修第一义　　证菩提不难
　　如海常充满　　种种众宝物
　　如是修真谛　　能令智满足
　　又如依大地　　生长诸苗稼
　　如是真谛合　　能生胜菩提
　　又如风依空　　吹荡诸尘曀
　　如是修真谛　　能灭诸烦恼
　　又如依日光　　明见诸色像
　　若住第一义　　能睹诸佛法
　　是故若欲求　　于世速成佛
　　宜舍诸见著　　安住第一义
　　往诣闲林中　　端坐修禅定
　　勇决独无侣　　求无上菩提
　　精勤自调伏　　防护于己心
　　弃舍诸邪见　　远离于断常
　　怒心龙夜叉　　并及诸鬼神
　　无量百千亿　　化之以真谛

　　　　大方等大集经月藏分第十四第一义谛品第五

　　尔时月藏菩萨摩诃萨即从坐起偏袒右肩右膝著地。合掌向佛而作是言。世尊。我今欲有所问。惟愿如来。随时听许为我解释。尔时佛告月藏菩萨摩诃萨言。善男子。如来应正遍知。恣汝所问。当随意答令汝心喜。尔时月藏菩萨摩诃萨闻佛语已即白佛言。唯然受教。大德婆伽婆云何菩萨摩诃萨住阿兰若修第一义谛得如月。以四无碍成熟众生能满六波罗蜜。佛言。善哉善哉。善男子。快问是义。汝于过去无量佛所殖诸善根。修诸功德圆满之行。已曾问此甚深之义。汝今直欲为彼未曾修习求阿耨多罗三藐三菩提。诸善男子善女人故问如是义。善男子。谛听谛听善思念之。吾当为汝分别解说。善男子。若有清信善男子善女人。求阿耨多罗三藐三菩提者当作是观。三界所有一切众生。皆为贪欲嗔恚愚痴三毒猛火焚烧炽然。生老病死忧悲苦恼皆亦炽然不得解脱。作是观时。菩萨于彼诸众生所起大悲心。复作是念。一切众生莫不厌苦求乐。彼等如是为苦所转如五节轮。复作是念。何因缘故此诸众生众苦增长无有休息。作是念时。知诸众生皆为爱取因缘所摄故。受是苦增长不息。是故我当弃舍爱取所摄因缘。出向闲林独而无侣。于第一义谛思惟而住。如是先自除苦。然后乃能除众生苦。如是菩萨以真实心欲令众生离苦得乐。当知此心从大悲起。菩萨摩诃萨弃舍一切爱取因缘。出向闲林独而无侣如犀牛角。于四圣种喜悦而住。不念地不念我地不念地我。水火风大亦如是。不念色不念我色不念色我。受想行识亦如是。不念眼不念我眼不念眼我。如是不念眼识不念我眼识不念眼识我。如是不念眼触不念我眼触不念眼触我。如是眼触因缘生受。若苦若乐不苦不乐。不念乐不念我乐不念乐我。乃至不苦不乐亦如是。耳鼻舌身亦如是。不念意不念我意不念意我。乃至意触因缘生受。若苦若乐不苦不乐。不念乐不念我乐不念乐我。乃至不念不苦不乐亦如是。不念四大不念我四大不念四大我。乃至不念三受。不念六想。不念三行。不念六识。不念色声香味触亦如是。不念虚空处。不念识处。不念无所有处。不念非想非非想处。不念见不念闻不念觉不念知。不念代谢。不念觉观。不念心。不念此世间不念彼世间。不念过去不念未来不念现在。不念断不念常。不念三昧不念禅。不念舍不念尽不念用。不念生不念灭。不念我不念数。不念黑不念白。不念胜不念劣。不念行不念住不念坐不念卧。不念闇不念明。不念作不念三界。不念刹那亦如是。
　　呵呵呵呵呵呵　哒啰咩　达啰腻移　沓婆差　沓婆揭勒叉移　陀婆木叉移　苏婆贺
　　善男子。是名菩萨摩诃萨住于闲林修第一义谛。佛说如是阿兰若第一义谛时。有八十亿百千频婆罗诸天及人。于第一义谛曾修习者皆得无生法忍。复有恒河沙等天人。得柔顺忍。复有过虚空量诸众生等。得不忘菩提心三昧。复有八万四千比丘。得无漏心解脱。
　　尔时世尊复作是言。善男子。若有菩萨摩诃萨。如上所说弃诸爱取所摄因缘。乃至如我所说修第一义谛时。云何菩萨摩诃萨得如月。以四无碍成熟众生。能满六波罗蜜。善男子。如菩萨摩诃萨观诸众生。皆为三毒猛火炽然。生老病死忧悲苦恼皆亦炽然不得解脱。作是观时。菩萨于彼诸众生所起大悲心。此是菩萨摩诃萨得如月。照除众生无明黑闇如初日月。如菩萨摩诃萨为除众生诸苦恼故。舍诸爱取所摄因缘。此是菩萨摩诃萨得如月。照除众生无明黑闇。与义无碍相应成熟众生。为满六波罗蜜故如二日月。
　　如菩萨摩诃萨出向闲林独而无侣如犀牛角。于四圣种喜悦而住。此是菩萨摩诃萨得如月。照除众生无明黑闇。与法无碍相应成熟众生。为满六波罗蜜故如三日月。
　　如菩萨摩诃萨修第一义谛。此是菩萨摩诃萨得如月。照除众生无明黑闇。与词无碍相应成熟众生。为满六波罗蜜故如四日月。
　　如菩萨摩诃萨于三界境界及一切乐。皆悉弃舍修第一义谛。此是菩萨摩诃萨得如月。照除众生一切渴爱。与乐说无碍相应成熟众生。为满六波罗蜜故如五日月。
　　如菩萨摩诃萨弃舍现在人中乐。亦不悕望于五欲乐而修第一义。此是菩萨摩诃萨得如月。照除众生一切嗔闇。成熟众生能满檀波罗蜜。是故菩萨摩诃萨于诸众生如六日月。
　　如菩萨摩诃萨于诸境界得奢摩他定。此是菩萨摩诃萨得如月。成熟众生能满尸罗波罗蜜。是故菩萨摩诃萨于诸众生如七日月。
　　如菩萨摩诃萨三界境界休息相应。不分别嗔不分别慈。此是菩萨摩诃萨成熟众生能满羼提波罗蜜。是故菩萨摩诃萨于诸众生如八日月。
　　如菩萨摩诃萨一切三界休息相应。不分别极不分别。此是菩萨摩诃萨成熟众生能满毗梨耶波罗蜜。是故菩萨摩诃萨于诸众生如九日月。
　　如菩萨摩诃萨为悲愍众生故而修第一义。此是菩萨摩诃萨成熟众生能满禅波罗蜜。是故菩萨摩诃萨于诸众生如十日月。
　　如菩萨摩诃萨为众生故。于诸三界阴界诸入三受等事。不分别极不分别。住如实际而修第一义。此是菩萨摩诃萨成熟众生能满般若波罗蜜。是故菩萨摩诃萨于诸众生如十一日月。如是善男子。此是菩萨摩诃萨住于闲林修第一义时得如月。以四无碍成熟众生能满六波罗蜜。
　　复次善男子。云何菩萨摩诃萨修第一义时成熟众生复得如月。善男子。如菩萨摩诃萨住于闲林若行若住若坐若卧。舍离分别一切三界阴界入等。住不分别修第一义。时诸地行天龙夜叉罗刹阿修罗鸠槃茶饿鬼毗舍遮富单那迦吒富单那。饥渴寒热更相怖畏。逼迫身心常怀嗔恶。于诸众生而无慈愍。不观后世畏。彼诸天龙乃至迦吒富单那。往菩萨所见已大笑。而欲夺于菩萨精气。又以恶气而欲嘘之。及欲打害散乱其心。彼诸鬼神虽起此恶。去一由旬不能往到彼菩萨所。何能以气嘘之夺其精气。及以打害散乱其心。彼诸鬼神心极生怪。复示第一最恶形色。欲令菩萨畏之心裂。然此菩萨若行若住乃至不能动其一毛。何况能作诸余恼乱。彼诸天龙乃至迦吒富单那。以一切方便不能少分恼乱。于彼修第一义谛菩萨摩诃萨。彼等便于修第一义谛菩萨摩诃萨所。心得敬信尊重敬仰心生希有。以于菩萨生敬信故。身心苦尽得乐充满。彼等复数诣菩萨所接足礼敬。还其本处游行止住。复于众生更相敬重。常生慈心不怖畏心不胆佞心不恼害心无怨仇心不斗诤心作平等心休息杀生心。乃至休息诸邪见心。彼等数数向于菩萨极作敬重。头面礼足发愿忏悔一切罪业。而作是言。我等从今乃至久远。生死流转随几时中。亦常恭敬供养仁者。以为左右亲友知识兄弟眷属及作檀越。乃至菩萨于阿耨多罗三藐三菩提得成正觉。是时仁者。于三乘中与我授记。以仁者力故。我等当于生死流转而得解脱入无畏城。此是菩萨摩诃萨修第一义时。成熟众生能满六波罗蜜。是故菩萨摩诃萨。于诸众生如十二日月。
　　如菩萨摩诃萨住于闲林修第一义时。所有空行天龙夜叉罗刹阿修罗鸠槃茶饿鬼毗舍遮富单那迦吒富单那。于诸众生犷恶嗔恚无有慈愍不观后世畏。作如是等诸恶形色非威仪事。乃至不能恼彼住于闲林修第一义谛菩萨摩诃萨一毛。何况能作诸余恼乱。彼等天龙便于菩萨摩诃萨所心得敬信。乃至休息十不善道。彼等数数向菩萨所发愿忏悔一切罪业。乃至仁者于三乘中与我授记。我等当于生死流转而得解脱入无畏城。此是菩萨摩诃萨修第一义时。成熟众生能满六波罗蜜。是故菩萨摩诃萨于诸众生如十三日月。
　　如菩萨摩诃萨住于闲林修第一义时。彼诸天龙乃至迦吒富单那。向彼菩萨摩诃萨边。忏悔业障众生障法障烦恼障。乃至是诸众生得成熟故能满六波罗蜜。是故菩萨摩诃萨于诸众生如十四日月。
　　如菩萨摩诃萨住于闲林修第一义时。彼诸天龙夜叉罗刹鸠槃茶饿鬼毗舍遮富单那迦吒富单那。犷恶嗔恚。于诸众生无有慈愍。不深敬信不观后世畏。乃至于彼修第一义谛菩萨摩诃萨所。深得敬信尊重敬仰生希有心。一切皆悉弃舍恶业及舍舍宅。昼夜诣彼修第一义谛菩萨摩诃萨所。修行如上休息杀生。于诸众生生悲心利益心怜愍心而住。休息偷盗邪淫妄语。此是修第一义菩萨摩诃萨能满檀那波罗蜜。如彼休息两舌。此是菩萨摩诃萨能满尸罗波罗蜜。如彼休息恶口。此是菩萨摩诃萨能满羼提波罗蜜。如彼休息绮语。此是菩萨摩诃萨能满毗梨耶波罗蜜。如彼休息贪嗔。此是菩萨摩诃萨能满禅波罗蜜。如彼休息邪见得正见数数作如是愿。当令我等得无上智。此是菩萨摩诃萨能满般若波罗蜜。如彼天龙乃至迦吒富单那。于彼修第一义菩萨摩诃萨所深得敬信。亦复不勤怖畏刹利沙门婆罗门毗舍首陀。亦不怖畏男夫妇女童男童女。亦不怖畏象马师子虎豹豺狼獐鹿鸟兽。亦不怖畏国土城邑聚落舍宅。亦不怖畏地水火风。亦不怖畏药草林树花果等物。此是菩萨摩诃萨修第一义时。成熟众生乃至能满六波罗蜜。是故菩萨摩诃萨于诸众生如十五日月一切圆满。如是菩萨摩诃萨住于闲林修第一义谛。速能满足六波罗蜜。譬如十五日月众星围绕微妙可爱。如是修第一义谛菩萨摩诃萨。为彼信心诸天龙等乃至迦吒富单那。善行围绕微妙可爱。譬如十五日月照除一切无明黑闇。如是修第一义谛菩萨摩诃萨。照除天龙乃至迦吒富单那等十不善曀。譬如月体性凉冷。能令热恼诸众生等身心得乐。如是修第一义菩萨摩诃萨。令彼天龙乃至迦吒富单那等嗔怒所恼者。令住慈心身得安乐。譬如月令失道者见道。如是修第一义谛菩萨摩诃萨。令诸失道天龙夜叉乃至迦吒富单那等。于天人所皆生慈愍。乃至能见于三乘道。譬如十五日月一切圆满照于月爱摩尼宝珠。如是宝珠以月光照故。能出多水满于小河及诸大河又满大海。如是修第一义谛菩萨摩诃萨。以如是等威仪力故。乃至迦吒富单那得深敬信。不怖刹利乃至不怖童男童女。不怖城邑乃至不怖树林花果。以此因缘人非人等乃至迦吒富单那獐鹿鸟兽。各于所须具足充满。以彼所须得充满故。不相恼害身心安乐。于十善业道堪能修行。乃至于天人中得受果报具足快乐。以是因缘于三乘中得不退转。如是诸天人等多得饶益。如菩萨摩诃萨住于闲林修第一义。能令诸天人等得安隐乐。以是等故速能满足六波罗蜜。是故菩萨摩诃萨当住闲林修第一义。于一切善根三昧陀罗尼。忍辱坚固得住成熟。
　　如须弥山王善得安住。如是修第一义谛菩萨摩诃萨。于一切善根檀波罗蜜善得安住。如师子兽王。以尸罗波罗蜜降诸烦恼。如那罗延。以羼提波罗蜜伏诸三界一切恶见。如波利质多罗树花始开敷。以毗梨耶波罗蜜种种善根花得开敷。如日轮焰光。以禅波罗蜜能除一切无明黑闇。如十五日月一切圆满。以般若波罗蜜功德庄严所愿圆满。如如意宝能除贫穷。以方便力种种善根不可穷尽。智财无减法愿充满。犹如大云能降大雨。如是菩萨摩诃萨住于闲林修第一义。乃能降注诸法宝雨。如菩萨摩诃萨修第一义。善能安住于菩萨行。一切魔事终不能动得不退转。于阿耨多罗三藐三菩提亦得圆满。种种功德宝花庄严。得到一切诸法智明。如幢上摩尼宝能成一切义。如毗沙门王贤瓶能到一切智炬。如得月爱摩尼宝珠在于手中。一切所知皆得圆满。犹如大海。亦如冬时著惭愧衣。如勇健人巧用种种坚牢器杖。如善化伏藏养育一切众生。如阿那婆达多池紧那罗等均平受报。犹如莲花诸烦恼泥不能染污。如宝花聚。百千法门种种围绕。犹如宝鬘。一切声闻辟支佛等之所瞻仰。犹如泉池净水盈满。洗除众生诸烦恼垢。如斯陀大河。荡除众生一切烦恼诸恶见垢。如大河中船。能度众生诸烦恼河。如枳萨利师子。降伏一切众邪异道。如帝释金刚杵。降伏一切烦恼阿修罗。犹如伞盖。遮障众生诸烦恼雨。如大梵王。令诸众生度于流转。生死旷野示涅槃道。是名菩萨摩诃萨住于闲林修第一义时成熟如是无量功德。如是善男子。第一义谛是何句义。第一义谛是五根句义。第一义谛是三昧根义。大慈大悲义。深信一切智义。以四摄法摄受一切众生义。护持正法义。勤求一切佛法义。远离诸难义。住佛功德义。超过声闻辟支佛地义。能净三业义。以诸三昧庄严心义。净三恶趣令诸众生舍邪道义。信解忍义。成熟众生无生忍义。舍离憎爱义。于诸法决断义。分别一切法义。勤求一切智义。得一切助菩提义。觉了十二因缘义。分别上首义。三不护义。四无畏义。十力义。大慈大悲成熟众生义。方便勤求如来十力第一义谛义。十地义。登祚地义。降魔义。得一切种智义。转法轮义。降法雨义。度一切众生义。建立八圣道义。第一义谛有如是等无量大义。善男子。第一义谛荡诸结垢灭一切恶。能度众生烦恼淤泥。枯竭爱河超过一切流转旷野。破诸见网照除无明。降伏诸怨断除忧戚。诸根适悦令入正道。觉悟诸法增长善根。舍诸凡愚入贤圣位到菩提道。善男子。如是第一义谛一切功德皆悉圆满。成熟无上最胜智慧。能令众生到于一切生死彼岸。
　　尔时月藏菩萨摩诃萨白佛言。世尊。所谓三昧。三昧者是何身。是何攀缘。是何想。是何相。是何性。第一义谛是何身是何攀缘是何想是何相是何性。佛言。善哉善哉。善男子。汝于三昧久已修习善根圆满。汝今为于诸众生故问于如来如是等义。善男子。汝今谛听。善思念之。吾当为汝分别解说。月藏菩萨摩诃萨白佛言。世尊。唯然受教。佛言。善男子。诸声闻乘三昧者。名不善三昧。三界身。颠倒攀缘。不净想。厌离相。不喜乐性。
　　地界三昧者。不分离身。取攀缘。重想。坚相。碎坏性。
　　水界三昧者。不分离身。满攀缘。润想。稀软相。枯竭性。
　　火界三昧者。不分离身。成熟攀缘。热想。烧相。尽灭性。
　　风界三昧者。不分离身。吹举攀缘。无碍想。急疾相。轻举性。
　　分别阴三昧者。渴爱身。缘起攀缘。弃舍想。苦相。无我性。
　　空三昧者。通利法身。诸法攀缘。无物想。开视相。毕竟空性。
　　无相三昧者。舍三结身。涅槃攀缘。空想。休息相。究尽作性。
　　如是无愿心心法三昧者。五识身。因缘攀缘。常修行想。速疾相。无所依性。此等是声闻乘三昧。
　　修是缘起三昧。名缘觉乘三昧。
　　安住大乘。善男子。慈三昧者。忆念身。众生攀缘。无碍想。无嗔相。不浊性。
　　悲三昧者。忆念身。众生攀缘。不害想。救拔相。愍恻性。
　　喜三昧者。忆念身。众生攀缘。乐著想。爱乐相。常庆喜性。
　　舍三昧者。忆念身。众生攀缘。无嗔喜想。常舍相。无功用性。
　　念佛三昧者。法性身。形像攀缘。色处想。爱敬相。欢喜性。
　　念阿那波那三昧者。以身为身。念为攀缘。不住想。冷热相。生灭性。
　　善男子。如是第一义谛四禅灭空三昧三摩跋提。依阿那波那念。何谓阿那波那念。阿那言入息。波那言出息。念谓心法。
　　善男子。彼入息出息当修。修已身猗心亦得猗。当云何修。一者数。二者随顺。三者止住。四者观相。五者转还。六者快净。数有二种作。一者依彼除觉观。二者取出入息相。随顺亦二种作。一者依出除觉观。二者取入息相。止住亦二种作。一者示现出入息渐渐减尽。二者安住三昧。观相亦二种作。一者示现出入息渐渐减尽。二者观察心心诸法。种种别异处处止住。转还亦二种作。一者息三种受。二者止三种行。以此得净空三昧。何者为空三昧。见诸法无命。观诸法无主。于彼得住七种空。何者为七。所谓阴空界空入空谛空因缘空法空性空。是名空三昧。住是空三昧则增长因缘息。增长因缘息则事休息。事休息故则道休息。善男子。此是菩萨摩诃萨第四禅不可得无言说得第一义谛三昧。非声闻辟支佛境界。菩萨摩诃萨得禅定处。毕竟不堕声闻辟支佛地。能满六波罗蜜。于七日夜成熟无量亿那由他百千众生。天龙夜叉乃至迦吒富单那等。何况能多日夜。随其所有国土城邑。有如是等住第一义禅。菩萨摩诃萨于彼国土有十二种功德利益。何等十二。一者于彼世界国王不嗔恼。婆罗门不嗔恼。沙门不嗔恼。毗舍不嗔恼。首陀不嗔恼。男夫妇女童男童女及畜生类禽兽等不嗔恼。二者于彼国土他方怨敌不来侵国兵杖不起。三者于彼国土无贼寇无欺诈无矫诳。四者于彼国土恶人不入无诸疫病。唯除四大相违病者。终不横死除自报尽。五者于彼国土亦无非时风雨寒热。六者于彼国土一切众生无有嗔恶急躁粗犷。颠倒见取为痴所覆。天龙夜叉罗刹阿修罗鸠槃茶饿鬼毗舍遮富单那迦吒富单那。师子白象虎豹豺狼毒蛇蝮蝎。七者于彼国土亦无蚊虻恶蝇虱蚤鼨鼠野狐训狐兔枭及以鹰鹞并余伤害食苗稼虫。八者于彼国土花果美味皆悉甘脆。无苦辛涩无味等物。亦无饥馑。果药丰饶。九者于彼国土大地平正无有旷野高下险难。地无盐卤亦无坑涧。花果树林常得青翠扶疏蔚茂。是故众生不乏衣食。所须常得饶益安乐。十者于彼国土人无怨仇斗诤毁訾亦无言讼。皆生慈心利益心同心喜心。施心戒心忍心精进心禅定心智慧心。求法心不违反心。勤求三乘心求解脱心知足心。唯除过去诸不善业怨仇心等。十一者于彼国土当得诸佛住世。若无诸佛有缘觉住。若无缘觉有声闻住。若无声闻有五通仙住。于彼国土常有如是应受供人。十二者于彼国土无恶名称不可乐声。所谓谪罚声斗讼声狱系缚声。杀害声著铠甲声。捕猎声偷盗声。骂詈声期克声。俭声饥馑声少衣服声。欺陵声病声邪淫声。妄语声两舌声。粗犷语声绮语声。贪声嗔声归依恶天神声。于彼国土常无如是诸恶邪声。常有如是好声满足。所谓三宝声三律仪声。四梵住声四摄声。六波罗蜜声。无生法忍声。登祚声不受后有声降魔声。转法轮声降法雨声。于彼国土以此诸声常得充满。修第一义禅菩萨摩诃萨。随所住处于彼国土诸众生等。皆得趣向无上菩提。于三界中声震于世。若有菩萨摩诃萨欲得速满六波罗蜜。及欲成熟无量无数万亿众生速成阿耨多罗三藐三菩提。当诣闲林于四圣种相应而住。如是菩萨摩诃萨以第一义谛得八地智。尔时世尊欲重明此义。而说偈言。
　　月藏问尊天人师　　愿为我说上月语
　　云何菩萨住兰若　　云何修习第一义
　　云何于彼得如月　　与义相应无碍智
　　能成无数亿众生　　亦能速满于六度
　　断除烦恼及诸行　　佛说修习第一义
　　见三界苦烦恼火　　老病忧悲死炽然
　　于诸众生生怜愍　　速舍爱取摄因缘
　　喜乐圣种住兰若　　于第一义常相应
　　修诸禅者舍六根　　亦舍爱取阴界入
　　三界境界爱尽除　　远离三世及断常
　　于禅损减尽不念　　是人得离黑白尘
　　亦离明闇诸分别　　亦常修习第一义
　　舍离阴界住菩提　　于诸世间得如月
　　国土众生息惊怖　　犹如满月照世间
　　如是众生得安乐　　如月性冷焱光明
　　于诸国土恶声息　　如是功德亦如月
　　若人修习第一义　　微妙音声满世间
　　俭病斗诤悉休息　　令诸众生向菩提
　　信顺忍成第一义　　悟无生忍亦复然
　　亦以此成无碍智　　亦能速满于六度
　　亦以此法成众生　　亦以此法速成佛
　　声闻不善处　　颠倒亦应离
　　地界不分离　　坚重碎坏性
　　水界不分离　　希润枯竭体
　　火界烧煮熟　　热想尽灭性
　　诸阴是爱性　　因缘得休息
　　空有于七种　　法物令开现
　　无相除渴爱　　休息于诸结
　　舍诸集因缘　　皆以无愿力
　　修习因缘起　　唯是缘觉乘
　　大乘诸众生　　修行诸梵住
　　安般念三昧　　开示于身心
　　心能住无事　　休息三种取
　　不可得言说　　是名第一义
　　非彼二乘地　　安住此实际
　　若以此三昧　　成熟无数众
　　名称满于中　　是人速成佛
　　是故若欲满　　檀等波罗蜜
　　及欲成佛道　　常乐阿兰若
　　若常乐兰若　　修诸圣德行
　　速舍诸缘碍　　得成佛菩提

　　尔时世尊说是第一义时。于彼众中五百七十菩萨摩诃萨。曾于过去修此法者。一切皆得无生法忍。复有六十百千频婆罗菩萨摩诃萨。曾修此法。彼等皆悉于十地行得自然智。复有六十百千那由他频婆罗众生。曾于过去修四梵住及四无碍。彼等皆得月藏三昧自然成熟得八地智。复有八万四千比丘。得尽诸漏心得解脱。如恒河沙数诸众生等未发无上菩提心者。皆于阿耨多罗三藐三菩提得不退转。

　　　　大集经卷第四十八



　　　　大方等大集经卷第四十九

　　　　高齐天竺三藏那连提耶舍译

　　月藏分第十四令魔得信乐品第六

　　尔时有一帝释天王。名曰火光。与大众集在于会坐。白憍尸迦帝释言。憍尸迦。此魔波旬。为当欲令住于闲林与第一义相应菩萨摩诃萨等得三昧故。勤作恼乱为欲退彼三昧故也。时憍尸迦。答彼火光天帝释言。是魔波旬。于四天下一切处中。令诸众生退失留难善朋党故。勤作恼乱。又令退失留难檀波罗蜜乃至般若波罗蜜故。勤作恼乱。复令退失天人种故。三种菩提故。增长三恶道故。勤作恼乱。魔诸眷属亦复如是。为欲增长一切众生大苦海故。勤作恼乱。憍尸迦说是语已。于时一切诸来大众。皆以慈心瞻视魔王。有诸菩萨摩诃萨等。慈愍劝谏魔王波旬。是时火光帝释复与一万帝释天众。悉共合掌向魔波旬作如是言。大王。庆喜庆喜。于三宝中应生信敬。是时娑婆世界主大梵天王与六十亿百千梵众及四天王。慈心眼视魔王波旬亦作是言。庆喜庆喜。汝魔波旬。若于三宝不得信敬。未来长夜有大损失。无所利益堕诸恶道。是魔波旬。为彼一切诸来大众。各各皆以慈心眼视。及诸菩萨摩诃萨等释天梵天护世四王劝谏之时。从座而起合掌向佛头面礼足。而说偈言。
　　智者一向弃王位　　以有烦恼嫉妒慢
　　故令失坏胜善道　　坠堕诸恶不善趣
　　我以富贵狂因缘　　于善导师多留难
　　遮障众生诸善业　　初不见佛起嗔心
　　世尊一向常忍辱　　慈悲怜愍诸众生
　　等心一切已慢除　　枯竭众生烦恼海
　　惟佛烧尽烦恼薪　　能示人天解脱道
　　令亿众生度有海　　我盲无智入闇冥
　　我今启请诸大众　　愿以慈愍助我等
　　谢过如来住坚信　　更不重起恼乱心
　　我今一向护佛法　　炽然光显正法眼
　　自舍所有贪妒慢　　忏悔无余诸罪业
　　我今发大菩提心　　及劝一切众生等
　　自修精进满六度　　置彼众生于八道
　　我为一一众生故　　显说无量诸法门
　　随所能令入法城　　如是勤劝一切众
　　未曾见有如此会　　悉能净信于三宝
　　由我恶心被厌贱　　故今舍之及众过
　　从今永住净信心　　愿后更不被厌贱
　　心与圣德常相应　　不复造作众恶业

　　尔时魔王说此偈已。即向佛所。到已礼拜。而说偈言。
　　我于世尊作留难　　愿以上忍见容恕
　　救孤独者受我忏　　大智慈仁不怀嗔

　　尔时一切诸来大众咸同一音而白佛言。婆伽婆。唯愿容恕魔王波旬。魔今深信诚心忏悔。当持佛法炽然法眼。令世尊法久住于世。复使人天长夜当得利益安乐。尔时世尊以偈答曰。
　　忍为世间最　　忍是安乐道
　　忍为离孤独　　贤圣所欣乐
　　忍能显众生　　忍能作亲友
　　忍增美名誉　　忍为世所爱
　　忍得富自在　　忍能具端正
　　忍能得威力　　忍照于世间
　　忍得诸欲乐　　忍能成工巧
　　忍力降伏怨　　及以除忧恼
　　忍得好容色　　忍能具眷属
　　忍招诸胜报　　忍能超善道
　　忍得人乐观　　忍能得妙好
　　忍能息诸苦　　忍得寿命长
　　忍得大梵王　　忍得欲自在
　　忍得天帝释　　轮王具神通
　　忍得人中主　　忍力难降伏
　　忍得龙夜叉　　修罗中自在
　　忍能息诸怨　　不害于众生
　　忍能离偷盗　　忍能舍淫欲
　　忍能止妄语　　两舌绮恶言
　　忍能除贪嗔　　及离邪见意
　　忍力成施戒　　精进及禅那
　　般若波罗蜜　　能满此六度
　　忍能除诸惑　　忍得罗汉乐
　　亦得辟支佛　　及住无生忍
　　忍能具十地　　速得菩提道
　　忍于诸众生　　得为无上胜
　　忍能降众魔　　及伏诸外道
　　忍能于世间　　转最无上轮
　　忍令多众生　　枯竭三恶道
　　忍断烦恼障　　及能净法眼
　　忍授众生记　　三乘随所求
　　忍能伏刚恶　　夜叉罗刹等
　　忍与种种人　　授记最胜道
　　忍已降诸怨　　亦能灭众恶
　　忍能息一切　　非时暴风雨
　　忍能作大集　　此诸所来众
　　我恕汝波旬　　于我诸犷戾
　　但自谢己心　　是我第一恕
　　今于大众前　　证知劝诫汝
　　莫坏我所习　　一切佛正法

　　尔时一切诸来大众。天人阿修罗乾闼婆等同声叹言。善哉善哉。婆伽婆。如来常于一切众生慈悲怜愍。以诸善法饶益安乐。魔王波旬。常于世尊起憎恶心怨心害心。与诸众生为恶知识。于诸善法常作留难令住不善。时有梵天名曰威德。白不动大梵天王。而说偈曰。
　　如空无边亦无等　　一切众生所依住
　　佛智如是不思议　　于一切法到彼岸
　　世尊有叹檀行处　　怜愍一切众生故
　　以檀得为功德士　　速能满诸波罗蜜
　　或有广说戒忍进　　及以禅那般若等
　　世尊于此一一中　　具足能显于六度
　　如来唯以禅定法　　说能趣向菩提道
　　是故常应乐住禅　　速能证于大菩提

　　尔时复有一切梵王。诸帝释王诸余天王。诸龙王诸夜叉王诸阿修罗王诸伽楼罗王诸紧那罗王诸乾闼婆王诸摩睺罗伽王诸罗刹王诸鸠槃茶王诸饿鬼王诸毗舍遮王等。从座而起向魔波旬。合掌而礼作如是言。大王敬信敬信牟尼世尊。以此世尊解脱诸过。到于一切功德彼岸。慈悲怜愍诸众生等。施一切乐觉了诸法。舍诸流转住于彼岸。又言大王。若有众生。乃至一念深信如来敬仰尊重叹未曾有。以敬信故得作轮王。统四天下七宝具足。乃至得作帝释天王。欲自在主魔王波旬。娑婆界主大梵天王。何况常能具信三宝。是故大王。应舍魔见诸恶浊心具足净信。于生死流转富贵自在受诸果报。后成正觉能施众生一切安乐。得为世间无上福田。尔时魔王复与诸臣顶礼佛足。专心敬信牟尼世尊殷勤忏谢。
　　尔时世尊以偈告曰。
　　恶心奸慧汝当起　　我常容忍天人证
　　至心修行菩提道　　汝当作佛无边慧

　　尔时魔王极生净信。即持无价摩尼宝鬘。无价咽璎珞臂璎珞脚璎珞及以指印。奉献世尊合掌而礼作如是言。我昔于佛多作留难。为欲破坏正法眼目断三宝种坏灭法炬。何以故。远离善法迷惑心故。今于三宝深得敬信。本昔所作一切业障今已忏悔。已发阿耨多罗三藐三菩提心蒙得授记。唯愿世尊。哀受我等摩尼宝鬘璎珞指印。尔时世尊。慈悲怜愍魔波旬故。即便受之。尔时魔王。心生大喜作如是言。若佛所有声闻弟子。比丘比丘尼优婆塞优婆夷。若复余人。宴坐闲林与第一义相应住者。现在未来若魔魔子魔妇魔女。魔诸左右男夫妇女。及依魔住所有众生。若天天子天妇天女。天诸左右男夫妇女。若龙龙子龙妇龙女。龙诸左右。男夫妇女。乃至迦吒富单那若子若妇若女。若诸左右男夫妇女。娆乱衰害取其精气。气嘘其身散乱其心。若夺衣服饮食汤药。若教他夺若夺其味。若以鼻嗅若放臭气满其住处。若复见彼住于闲林比丘比丘尼优婆塞优婆夷及余众生修第一义者。若不勤作供给供养衣服饮食及以汤药。我当令彼若魔魔子乃至迦吒富单那左右男女。得头病眼病耳病腹病如是等病之所逼恼。退失神通不复能得飞空远逝一切方所皆迷闇冥。魔王波旬作是语已。即说咒曰。
　　庵摩差(叉戒反)喝啰摩差　庵摩摩啰差　莫叉鞞阇婆帝　莫叉苏兜帝　阿婆羯簁　阿婆坻[口*梨]　时那匙(上支反)那摩伽娑婆犀　頞啰弃摩那底[口*梨]　浮阇跋啰　坻泥阿佉[口*樓]差摩佉跛弥　陀罗阿鞞斯啰佉鞞娑　牟达罗佉鞞　毕[口*梨]剃毗　涅寐帝郁特迦　涅寐帝　坻阇涅寐帝婆耶婆涅寐帝　阿迦奢妹罗　涅寐帝分示那啰夜拏　佉婆涅文支　摩醯首婆啰涅文支　阿娑遮婆　涅文支　萨兜婆僧弃耶跋柘　涅文支　钵啰摩頞他　涅文支　钵啰伽拏　钵啰頞他　涅文支　多婆跋啰多　涅目多　钵啰摩頞他　涅文支逻　苏婆呵
　　尔时一切诸来大众。于中所有恶行恶心。于诸众生无慈悲者皆悉惊怖。魔王波旬复作是言。若有违我此教令者。当得如上众病等恼。复次世尊。我今摄护佛子声闻伏诸恶行。不令现在及未来世作诸衰恼。能使世尊法眼久住。令三宝种不断于世。尔时世尊复赞魔言。善哉善哉。如是波旬。汝于长夜具大功德。无复诸恶一切衰恼。
　　尔时一切诸来大众。诸天及人乾闼婆等皆悉赞言。善哉善哉。魔王波旬。能于三宝深得净信。如是佛法长夜炽然。天人当得入无畏城。闭塞恶道常开善趣解脱之门。于四天下所有斗诤疫病饥馑非时风雨皆得休息。又令四天下常得安隐丰乐可乐多众盈满。尔时魔王礼世尊足。右绕三匝退坐一面。尔时大众欲重明此义。以偈颂曰。
　　魔心决定得欢喜　　忏谢如来及眷属
　　真心踊悦作是语　　慈悲人前舍诸恶
　　犹如虚空无边际　　佛智境界亦如是
　　觉了无边诸法已　　于世说法最第一
　　或有说檀胜无等　　以檀能得妙菩提
　　或复有说尸罗忍　　精进禅定及智慧
　　如是种种方便说　　示现无等大菩提
　　天人修罗应当知　　世尊降伏自在魔
　　此经佛说忍为最　　能得一切安隐乐
　　忍能休息诸烦恼　　能示胜妙解脱城
　　卑心合掌咸向佛　　忏悔已作诸恶业
　　当发最胜菩提愿　　我等必当作导师
　　自然如来授记已　　魔王速成等正觉
　　及余百千众生等　　亦与无上菩提记
　　已满忍辱波罗蜜　　速为无等大导师
　　与诸善法作依止　　护诸声闻故说咒
　　若魔依魔诸神鬼　　夜叉修罗富单那
　　如有恼害佛子者　　当以恶病著其身
　　一切大众皆踊悦　　欢喜咸作如是言
　　以此业故法炽盛　　则得久住于世间
　　魔王安住净忍心　　三宝水泉难枯竭
　　当息世间一切浊　　饥馑暴风及亢旱
　　是故人天得诸乐　　本所修习忍辱行
　　乐檀尸罗忍方便　　到进禅智大彼岸

　　尔时世尊显说如是忍功德时。九百八十万诸天人等曾修忍者。一切悉得无生法忍。十频婆罗百千人得柔顺忍。亿那由他百千天人得须陀洹果。过于数量诸众生等得世正见。十频婆罗百千天人阿修罗夜叉罗刹。昔未曾发阿耨多罗三藐三菩提心者。悉得发心及不退转。百万众生得授阿耨多罗三藐三菩提记。

　　　　大方等大集经月藏分第十四一切鬼神集会品第七

　　尔时护世四大天王。从座而起合掌向佛。头面礼拜作如是言。婆伽婆。此阎浮提种种国土。城邑村落园林寺舍山泽等处。所有诸恶天龙夜叉罗刹阿修罗鸠槃茶饿鬼毗舍遮富单那迦吒富单那依彼住者。嗔恶穬戾无惭无愧。于诸众生无有慈愍。常害他命及作恼乱。彼诸天龙乃至迦吒富单那等。于阎浮提非时数数起于亢旱恶风雹雨闇[目*壹]灰尘严寒毒热。以是灾害坏诸苗稼五谷花果蒱萄甘蔗劫贝等物。故令众生多有种种饥馑疫病爱别离苦众恼逼切。各各迭相怖惧斗战心常恐畏。诸王刹利于己眷属五欲众具不生喜乐。于己国土触恼一切沙门婆罗门毗舍首陀。男夫妇女童男童女。亦复触恼象马牛羊师子虎豹豺狼狗犬。一切禽兽皆令触恼。于诸众生种种因缘而逼恼之。昼夜杀害烧煮割截。五谷财帛所欲供具身心乐事及诸善行皆悉损减。以是因缘令人天等善趣减少。又令阎浮提善事灭故不可爱乐。我等一切不能遮护。今此世尊大集之处。一切大士菩萨摩诃萨诸声闻众皆悉集云。一切天王及与眷属。一切龙王阿修罗王。乃至一切毗舍遮王。悉与眷属皆来集会。世尊。彼等于此阎浮提一切国土城邑村落山谷寺舍园林之处。惟愿世尊。分张付嘱。天龙夜叉罗刹阿修罗鸠槃茶饿鬼毗舍遮等。各令护持。若彼天龙乃至毗舍遮。于阎浮提作于一切斗诤触恼。非时风雨疫病饥馑寒热等事。各各随分而遮护之。若于阎浮提所有斗诤触恼疫病饥馑非时风雨寒热等事皆悉休息。令阎浮提所有华果药草劫贝财帛五谷甘蔗蒱萄及酪蜜等皆得成熟。所有苗稼不令衰坏。于阎浮提诸处人中及獐鹿鸟兽。随其所欲皆无乏少。以无乏故。令彼众生修诸善行。修正法行修真实行勤修而住。令彼诸善增长不退。以是因缘。此阎浮提安隐丰盛人多盈满甚可爱乐。世尊正法则得久住。一切人天所愿满足。众生悉得趣向善道及涅槃道离三恶趣。令三宝种得不断绝。尔时四天王欲重明此义。以偈颂曰。
　　于此阎浮提　　所有诸国土
　　恶天龙夜叉　　罗刹鸠槃茶
　　饿鬼毗舍遮　　迦吒富单那
　　嗔恶无恩养　　无慈于众生
　　彼等无惭愧　　触恼诸刹利
　　沙门婆罗门　　毗舍及首陀
　　师子象虎豹　　非时恶风雨
　　疫病及饥馑　　能令众生苦
　　彼等害众生　　毁坏于世间
　　残害诸苗稼　　及灭正法灯
　　我等四天王　　不能遮此恶
　　愿佛当分布　　国土城邑等
　　付嘱龙夜叉　　罗刹鸠槃茶
　　令彼各遮护　　非时恶风雨
　　息诸怖畏恼　　令无病饥馑
　　华果药苗稼　　充足众美味
　　众生不乏少　　所用诸供具
　　一切善法增　　令得可乐事
　　佛法得久住　　众生趣善道
　　三宝种不绝　　愿佛常哀愍
　　大地具众美　　离诸苦辛味
　　华果皆具足　　种种味充满
　　泉池陂河等　　净水常充满
　　于诸苗稼等　　不能夺精气
　　彼所进饮食　　心软无粗穬
　　慈念常相向　　流转净无垢
　　舍家众事业　　住于阿兰若
　　勤修菩提行　　令多众生信
　　法朋得增益　　令魔众损减
　　四天下丰乐　　诸处人充满

　　尔时世尊问四天王释提桓因娑婆世界主大梵等言。诸天王辈。若见若闻此贤劫初拘留孙佛及拘那含牟尼佛迦叶佛等出现世时。云何以此阎浮提中所有天龙夜叉鸠槃茶等分张付嘱。为如我今菩提树下初成正觉。以此一切阎浮提中天龙夜叉鸠槃茶等分张付嘱安置不也。如是问已。四大天王释提桓因娑婆世界主大梵王等白佛言。大德婆伽婆。我等见闻此贤劫初拘留孙佛菩提树下初成正觉。以此阎浮提天龙夜叉鸠槃茶等分张付嘱。如今世尊菩提树下初成正觉。以此阎浮提天龙夜叉鸠槃茶等分张付嘱等无有异。彼拘留孙佛出现世时。众生寿命四万岁。彼时大地精气众生精气法精气等力得增上。味增上威增上德增上慈增上胜增上智增上。如是等事皆得增上。尔时依地果味众华药等众生食者皆得软心。慈心悲心喜心舍心。施心戒心忍心精进心禅定心智慧心。离杀生心乃至离邪见心。少欲知足少烦恼垢。多福长寿离欲闲居。爱乐正法厌患流转炽三宝种。以是因缘得离恶道趣向善道。尔时诸天乃至迦吒富单那。一切禽兽悉得具足如是等事。次后众生名寿损减。名寿损减故福德损减。福德损减故地味精气损减。地味精气损减故众生精气损减。众生精气损减故众生心法作善惭愧损减。众生心法作善惭愧损减故正法甘露精气损减。彼诸众生名寿损减。乃至正法甘露精气损减故。广作杀生乃至邪见。乃至禽兽亦复如是。如是众生远离善道及涅槃道趣向恶道。彼命终已生恶道中。若彼众生生于夜叉乃至迦吒富单那中者。嗔恶无慈不视后世可怖畏事。广作杀生乃至邪见彼等众生于阎浮提。未得入于付嘱护持分中。如是拘那含牟尼佛。迦叶佛。于菩提树下初成正觉。以此阎浮提天龙夜叉鸠槃茶等分张付嘱。如今世尊于道树下初成正觉。以此阎浮提天龙夜叉鸠槃茶等分张付嘱等无有异。如是白法渐减黑法增长。从是已来无量那由他百千恶龙夜叉乃至迦吒富单那生长番息。常嗔穬恶不怀惭愧。于诸众生无有慈心。不观后世可怖畏事。残害他命食其血肉。彼等不入分布分中无定住处。此恶龙等不守护人乃至畜生。常欲夺人精气断他命根。灭坏国土城邑村落寺舍等处。能令诸王嗔恼。乃至能令畜生等恼。又复能令非时风雨严寒毒热。坏灭一切华实苗稼。如是恶龙乃至迦吒富单那等不受我教。我于彼等不得自在。是故于今五浊极恶白法损减。如来出世。一切众生于慈导师得生敬信尊重爱乐。佛所发言称机利益。具足功德智慧之聚得成大悲。六波罗蜜相应究竟所愿得满。获六神通于法自在。覆护摄受一切众生。能与众生一切善道及涅槃乐。今者于此本未曾有。昔来未闻如是大集。一切天王及与眷属皆来集会。一切龙王乃至日王夜叉王罗刹王阿修罗王乾闼婆王紧那罗王伽楼罗王摩睺罗伽王鸠槃茶王饿鬼王毗舍遮王。悉与眷属皆来集此。所未来者今愿世尊。以神通力尽皆摄之。若有诸恶鬼神无所系属。不受他教嗔恶粗犷无有慈愍。不观后世可怖畏事。残害他命饮血食肉。所不来者。惟愿世尊当复慈愍以神通力命彼鬼神及其眷属皆来至此。使得分布入他分中。不令数数恼乱众生。以此方便令四天下大地余味而不速灭。精气安住不复损减。以地精气不损减故。众生精气不损减。众生精气不损减故。正法甘露精气住不损减正法甘露精气不损减故。众生心法作善平等增长。以是因缘令三宝种得不断绝。如是如是。法眼久住。闭三恶道开于善趣及涅槃门。如是如是白法增长黑法损减。如是如是天人增长。无量天人悉得充足涅槃快乐。四天王等说是语时。世尊观察默然不言。尔时娑婆世界主大梵天王。憍尸迦及诸释天四大天王。皆共合掌告诸大众。我等咸白一切菩萨摩诃萨一切声闻。一切天龙夜叉罗刹乾闼婆阿修罗紧那罗伽楼罗摩睺罗伽饿鬼毗舍遮富单那等一切大众。愿悉劝请如来法尊。当使世尊令诸天众悉集于此。一切龙众乃至一切迦吒富单那等亦悉来集。彼等于阎浮提所有国土城邑村落寺舍园林山谷旷野河井泉池。如是等处游止住者分张付嘱。令彼一切诸善天龙乃至一切迦吒富单那分取安置。各自当分平等守护。不令纵舍不令生恼。各各教彼同行其法。常作善念折伏恶心。复令各各护持自分。而不纵舍不恼于他。彼若各各当分平等作护持者。名称流布得大勇猛获大福报。尔时一切菩萨摩诃萨一切声闻一切天龙夜叉罗刹阿修罗伽楼罗紧那罗乾闼婆摩睺罗伽鸠槃茶饿鬼毗舍遮富单那迦吒富单那。乃至一切诸来大众。欢喜踊跃从座而起。合掌向佛一时同声作如是言。我等劝请如来应供正遍知。愍我等故。利众生故。得大悲心。一切诸天乃至迦吒富单那悉令集此。彼等于此阎浮提中城邑村落乃至依止泉池住者。分张付嘱。令彼天龙乃至迦吒富单那分取安置。若彼诸天乃至迦吒富单那等。各舍己分犹作恼害。不遮恼他应当治罚而折伏之。愿佛发勇作大佛事。一切尽皆分张安置。尔时世尊说偈答曰。
　　于此佛法中　　无有恼他义
　　度于苦彼岸　　诸处心平等
　　诸法无有二　　导师舍憎爱
　　一道如虚空　　此是佛境界
　　若有有为心　　思惟去来事
　　彼以法非法　　能摄鬼神来

　　尔时复有一大梵天名曰正辩。住第十地圣无上圣。以诸菩萨功德庄严在会而坐。此正辩天白诸天王一切龙王一切阿修罗王乃至一切迦吒富单那王作如是言汝等如是。今从如来得闻是义。如佛世尊。若行若住若坐若卧不恼众生。汝等今悉一时同声发愿悕求应当说言。所有非人一切天龙鬼神所摄。常食精气。恼害于他食肉饮血者。彼等一切愿护世四王力势折伏。所有化生湿生胎生卵生。如是随其所有诸龙夜叉罗刹阿修罗伽楼罗乾闼婆紧那罗摩睺罗伽鸠槃茶饿鬼毗舍遮富单那迦吒富单那一切等类四生所依。彼等悉为四大天王力所摄伏。愿四大王摄彼一切所不来者悉至于此。
　　尔时一切天王乃至迦吒富单那王作是愿言。除三十三天已下所有四天王天及诸龙众。乃至迦吒富单那四生所依一切无余。悉愿依于四大天王。彼等四王力所摄伏。若有诸天乃至迦吒富单那等。于四天王如有违反一一王力不受教敕。即当为彼炽然铁轮截其耳鼻。若截耳鼻犹故违者。复令铁轮截彼手足。若截手足犹故违者。复斩其首。若有乃至违四天王教敕之者必令如是。
　　尔时毗沙门天王。即以炽然焰赫铁轮向于北方而遥掷之。即说咒曰。
　　多地夜他　穷穷尼逻穷(其凤反)　叉婆穷　伽佉伽伽　尼迦佉阇罗厕　苏婆呵
　　尔时毗楼博叉天王。亦以炽然焰赫铁轮。向于西方而遥掷之。复说咒曰。
　　多地夜他　尸梨器　尸罗器　伽伽那　尸梨器　叉尸罗器底　阇梨　苏婆呵
　　尔时毗楼勒叉天王。亦以炽然焰赫铁轮。向于南方而遥掷之。即说咒曰。
　　多地夜他　阇逻鼻唎师　阇啰鼻唎师　悉多婆　阇啰鼻唎师　达罗尸　阇逻阇啰　鼻唎师　苏婆呵
　　尔时提头赖吒天王。亦以炽然焰赫铁轮。向于东方而遥掷之。即说咒曰。
　　多地夜他　阿那易(戈利反)阿那阿那耶　阿那浮毗　阿迦奢浮毗　摩系(下帝反)都易　苏婆呵
　　尔时四方诸天。乃至迦吒富单那。及诸大小树林药草神等。遥见铁轮炽然焰赫。悉大惊惧愁忧不乐恐命不存。观十方已各作念言。谁当有能救于我等。为归为趣施我等命。即便观见大悲世尊。如实利益诸众生者。佉罗帝山牟尼诸仙所依住处。大众悉集围绕而坐。唯彼当能救我等命。即往佛所疾如电光。到佛前住。如是十方所有诸天乃至迦吒富单那等皆往佛所到已而住。
　　尔时世尊欲重明此义。而说偈言。
　　时我两足尊　　问释梵四王
　　为见为闻彼　　过去诸导师
　　分布四天下　　为令天等护
　　可不如我今　　道树下分布
　　天王答我言　　如是昔诸佛
　　坐于道树下　　分与夜叉等
　　后因过及时　　转生诸杂恶
　　鸠槃龙夜叉　　罗刹鬼单那
　　穬恶无慈愍　　常食他肉血
　　彼恼于诸国　　及恼四姓人
　　非时作风雨　　及以寒热等
　　饥馑病斗诤　　灭坏大地味
　　无慈于一切　　恼害多众生
　　莫能遮护者　　不伏于我等
　　是以地精气　　众生精气没
　　正法妙精气　　难得者日损
　　时过因缘故　　天人等损减
　　增长诸恶世　　法朋难可得
　　法不久住世　　灭坏正法灯
　　断绝三宝种　　世间当盲冥
　　今佛大勇猛　　于白法尽时
　　出现阎浮提　　大悲众生药
　　中言具六通　　究了诸法岸
　　利益众生故　　作此大集会
　　一切天龙王　　护世等来集
　　诸鬼恶无慈　　恒食他肉血
　　龙鬼富单那　　彼等不来此
　　无所受教令　　不依属他分
　　一切受佛语　　令彼皆来集
　　愿分于彼等　　各令有所嘱
　　不令更恼害　　夺他精气等
　　三种精气住　　令人修法行
　　白法得增长　　黑法得消灭
　　以是恶道息　　天人得增益
　　解脱门得开　　三宝种炽然
　　福流诸众生　　速能得解脱
　　于时我嘿然　　不随于彼等
　　梵王诸帝释　　四大护世王
　　俱白一切众　　所来在会者
　　劝请天人师　　摄诸鬼来此
　　分张付嘱彼　　城邑诸村落
　　昼夜常护持　　各令住自分
　　菩萨等大众　　从座起合掌
　　劝请大导师　　摄诸鬼来此
　　一切分作分　　护持阎浮提
　　勿恼于众生　　发勇人中上
　　我不恼乱他　　远离去来事
　　了知法无二　　离诸众生想
　　正辩大梵王　　告诸天王言
　　导师不恼他　　佛法无此事
　　悉共发愿言　　令鬼不为害
　　分布各依止　　彼四天王等
　　诸王作是言　　我今依汝语
　　誓敕于彼等　　悉令得作分
　　若彼不依教　　速为轮所烧
　　于时四天王　　使轮向四方
　　乃至一时顷　　尽皆到佛所
　　顶礼世尊足　　合掌于彼住

　　　　大集经卷第四十九



　　　　大方等大集经卷第五十

　　　　高齐天竺三藏那连提耶舍译

　　月藏分第十四诸恶鬼神得敬信品第八之一

　　尔时护世四大天王。见无量阿僧祇天龙夜叉。乃至迦吒富单那等。种种色。种种形。种种欲。种种行。种种性。彼等于诸众生性无慈愍。嗔恶粗穬。不观后世畏。不入他分无所护持。数恼刹利乃至畜生。夺其精气。食其血肉。是诸鬼神俱来集已。时四天王欢喜踊跃。各自问其所领大将。
　　毗沙门天王问散脂夜叉大将言。此四天下所有夜叉。若卵生胎生湿生化生。或依城邑聚落舍宅塔寺。园林山谷河井泉池。塳间树下旷野田中。闲林空舍大海宝洲。若地行水行空行一切无余。今悉来集世尊所不。散脂大将言。大王。此四天下所有夜叉。乃至大海宝洲。若地行水行空行一切无余。今悉来集在世尊所。
　　提头赖吒天王问乐欲乾闼婆大将言。此四天下所有乾闼婆余如上说。毗楼勒叉天王问檀帝鸠槃荼大将言。此四天下所有鸠槃茶余如上说。
　　毗楼博叉天王问善现龙王言。此四天下所有诸龙摩睺罗伽伽楼罗诸饿鬼等。若卵生胎生湿生化生。若依城邑聚落舍宅。乃至大海宝洲。若地行水行空行一切无余。今悉来集世尊所不。善现龙王言。大王。此四天下所有诸龙乃至饿鬼一切无余。今悉来集在世尊前。
　　尔时四大天王。释提桓因。娑婆世界主大梵天王。正辩梵天。合掌向佛一心敬礼而作是言。大德婆伽婆。此四天下所有天龙乾闼婆紧那罗夜叉罗刹鸠槃茶毗舍遮摩睺罗伽伽楼罗诸饿鬼等。若卵生胎生湿生化生。若地行水行空行一切无余。今悉来集在世尊所。我等受诸大智人语劝请如来。惟愿世尊。哀愍我等诸众生故。令恶众生得敬信故。为正法眼得久住故。绍三宝种不断绝故。令地精气众生精气正法精气久住增长故。又令善道及涅槃道八真圣道常不灭坏及增长故。世尊。此阎浮提所有城邑聚落舍宅乃至宝洲一切无余。天龙夜叉乃至迦吒富单那等。随其所宜分布付嘱。令护持故。今此大集一切天王。一切龙王乃至毗舍遮王。各将眷属皆悉来集。以彼一切付嘱是等。令其教授忆念摄受同行其法。令彼诸天乃至迦吒富单那等。各于己分护持养育。勿自纵舍亦莫恼他。见恼他者令其遮护不得纵舍。令彼各于己分发大勇力正护养育。若彼发大勇力应生欢喜。彼则喜乐。名称流布获大福报。尔时世尊受其劝请。慈悲怜愍彼等众故。遍观一切诸来大众。即举右臂而作是言。汝等贤首一切大众。各各谛听。我当解说。佛出世难如优昙花。离八难难如顺时香树。闻正法难如雨阎浮檀金。遇戒定僧为供养难如诣大海宝洲。于三宝所得净信难如求如意珠。值遇三宝为布施难如求功德天贤瓶。受持戒难如牛头栴檀洲难可得到。于众生所起悲愍难。如值勇健怨贼执金刚杵难可得度护身命。知足难如善作阿湿婆迷陀耶若(阿湿婆者齐云马也迷陀者宝柱也耶若者祀也为此祀者唯阎浮提王之所能也)。
　　诸贤首。有十种平等。若有众生具此平等。于流转时恒受胜报。速能得入无畏大城。何等为十。一者众生平等。二者法平等。三者清净平等。四者布施平等。五者戒平等。六者忍平等。七者精进平等。八者禅平等。九者智平等。十者一切法清净平等。
　　诸仁者。于彼何者众生平等。众生者。谓三界所有一切众生。若有众生自爱己身。欲得活命求乐离苦。应如是学。若有丈夫寿者作业。若善不善自作教他现见受报。是故诸仁者。若求乐离苦。彼应如是。若身口意作诸善业不作恶业。若此身若后身自益益他。自善善他不作恶业。诸仁者。是名众生平等。
　　诸仁者。于彼何者法平等。法者若有众生。求乐离苦欣生畏死。恩爱不离怨憎不会。如此之人心海所溺。何以故。若有众生。计著我者生死流转。不见清净解脱道故。是故于法平等思惟观察。不离众生有法。不离法有众生。如众生体性即是我体性。如我体性即是一切法体性。如一切法体性即是佛法体性。如是观诸法平等时。众生即阴不可得。离阴不可得。和合不可得。离和合亦不可得。非法非非法。是人如是得住无相。是名法平等。诸仁者。于彼何者清净平等。谓得人身具满十德。何等为十。一者离下贱家。二者不钝。三者不哑。四者诸根不缺。五者得男子身。六者颜容端正。七者得好眷属。八者不贫。九者不为他欺发言有中。十者多人瞻仰。何以故。言得人身名清净平等。如得人身故得三律仪离三恶道。能求三乘三种菩提随所而得。云何清净平等。若人能得菩提于一切法心无所依。于一切内外境界心无所依。是人不依一切法。于如如无所取。见一切法不取内心不取外心。于二境界极得寂定。是人如是正见清净法时。不见内外有众生。命者。寿者。生者。人者。众数。养育。作者。使作者。起者。使起者。受者。使受者。知者。见者。是人如是于诸众生得见无我清净平等。无众生无命无我。离欲清净不起边见。如是得入众生清净平等。如是得入一切法空。无行智印无相无愿。如是得入众生清净平等。是人以彼法成熟众生。而不坏我。亦不坏事及不坏财。若知一切众生体性平等。则知一切法体性。若一切法体性。即是佛法体性。是名一切法平等佛法。是名清净平等。
　　诸仁者。于彼何者布施清净平等。诸仁者。以四种布施清净平等。以布施故。众生于流转时恒受胜报。速能得入无畏大城。何等为四。一者于一切众生起怜愍心。二者平等心。三者大慈心。四者大悲心。此为四种布施清净平等。众生于流转时恒受胜报。速能得入无畏大城。
　　诸仁者。于彼何者于一切众生起怜愍心清净平等。若有众生。求乐离苦。恩爱不离。怨憎不会。欲得长寿利养名称富贵五欲。应如是学。如我爱欲喜重自己身命无有厌足。以一切方便无上护持无有价量。如是于一切众生。一一众生乃至虫蚁。爱欲喜重自己身命无有厌足。以一切方便无上护持无有价量。我何故于他众生于他寿者。作恼作害。夺活命具。离其命根。坏其命根。若我于他众生于他寿者生恼离命。以离一一命故。我当亿百千世于世世中还彼离命受诸苦恼。我从今日于诸众生。起父母想及男女想。乃至虫蚁亦作父母及男女想。更不恼害他命。亦不夺他活命之具。不离坏命。亦不教他夺其精气及断命根。如是我当亿那由他千百劫流转生死于世世中受身命时。无能恼害夺活命具及离坏命者。何以故。一切众生。无有非我父母兄弟男女等者。如是我于一切众生无有非其父母兄弟男女等者。以是因缘我曾与一切众生亲。一切众生曾与我亲我若于亲而生恼者。是所不应。所谓恼者。我若触恼刹利。令彼刹利于己境界国土人民。于诸所欲不生知足。及婆罗门乃至畜生。触恼其心令不知足。以是因缘共相战斗诤论讥毁诉讼谄诳妄语。互相支解及断命根。是故我今于诸众生休息触恼及断命根。我以此布施清净平等因缘故。于流转时无能触恼。共我斗战诤论讥毁诉讼谄诳妄语支解断命。是名触恼。
　　于彼何者害命。彼应如是学。一切众生与我亲。我与一切众生亲。我若害众生命是所不应。我若作非时风雨亢旱灾雹雨尘闇曀枯涸诸水损减花果药草众味。以是因缘众生饥渴。四大增动生种种病。因其病故而取命终。是故我于一切众生休息害命。以休息故。地味精气不复隐没。以是因缘令诸众生离于饥渴。四大不动诸病不生。不因于彼而取命终。我以此布施清净平等。乃至于流转时。我更不受饥渴病苦。是名害命。
　　于彼何者活命之具。彼所资身命者。应如是学。一切众生与我亲。我与一切众生亲。我若于彼夺活命具。是所不应。若夺众生花果药草五谷精气活命具者。令彼众生食恶花果药草五谷众味精气。令其身心损瘦无力失念嗔恶轻躁粗櫎恶色多病。是故我当随顺过去诸天仙教。于一一花果众味精气六十四分中。取一分精气以活身命。余六十三分留活众生令受安乐。我今以是知足因缘。乃至于流转时。我更不食无味精气残害之食。具大威力强记软心好色无病。是名活命之具。于彼何者离别命。若以恶心视诸众生。气嘘其身散乱其心。于彼节节夺其精气。夺精气故令其身心为苦所恼。应如是学。我与一切众生亲。乃至是所不应。我若于亲恶心视之。气嘘其身散乱其心。于身支节夺其精气。故令我亲身心得苦。以是因缘乃至于流转时。无有非人恶心视我。亦不气嘘我身散乱我心。不夺精气是名离别命。
　　于彼何者坏命。若诸众生为自食故。割截支节尽夺精气。山木高处深水大河推令堕落。若与毒药使起尸鬼。若作厌蛊及余物害。若断饮食。或斩其首以断命根。以是因缘汝等若自爱己欲得长寿求乐离苦。名称富贵及求解脱。应如是学。我与一切众生亲。一切众生与我亲。若我为自食故。夺其精气割截支节乃至斩首。是所不应。以此因缘乃至于流转时。无能斩首坏我命者。是名坏命。此是清净平等。诸仁者。若复怜愍一切诸众生故。为之积集功德智慧。断除一切虚诳幻见。得坚固勇猛求一切善如说修行。为命因缘于他众生不起恶念。于诸众生不起害心。所持禁戒与众生共。见众生乐深生欢喜。于己乐缘自能知足。一切爱事无不能舍。于一切法无吝惜心。常怖三界于诸忍事力能堪受。信无常相能如说行。于己有失能自观察。见他有失则生悲愍。于诸善法无有厌足。常发露忏悔得无边回向能求深法。于诸众生作福田心。求厌离智。于三界狱流转烦恼能得怖畏。勤息众生一切苦恼。能求一切佛法。能发休息诸恶道心。于一切法善得安住。诸仁者。是名世间清净平等。
　　诸仁者。我今当说第一义清净平等。作是说已。即说咒曰。
　　多地夜他　夜咩夜咩　钵罗佉夜咩　优钵啰佉夜咩　耶夜咩佉夜夜咩　苏婆呵
　　说此法门时。八百六十万紧那罗乾闼婆等。远尘离垢得法眼净。
　　尔时世尊。复说咒曰。
　　多地夜他　瞿竭[口*梨]　夜婆瞿竭[口*梨]　忧婆夜婆　瞿竭[口*梨]　苏婆呵
　　尔时世尊。复说咒曰。
　　多地夜他　陀罗婫陀罗陀婫　忧跛陀罗　陀罗陀婫　苏婆呵
　　说此法门时。九百四十万夜叉。远离尘垢得法眼净。
　　尔时世尊。复说咒曰。
　　多地夜他　阿阇泥　叉叉阇泥　伽叉叉阿阇泥　毛啰阿阇泥　叉差苏婆呵
　　说此法门时。七千万龙。于远尘离垢法而得三昧。
　　尔时世尊。复说咒曰。
　　多地夜他　呵呵呵呵呵呵　系杅婆　呵呵呵　视若视若视若　呵呵呵　苏婆呵
　　说此法门时。三百万那由他阿修罗得不忘菩提心三昧。
　　尔时世尊。复说咒曰。
　　多地夜他　阿奴那　阿那蒱那　阿婆那奴那　阿婆矣[口*梨]夜　阿婆那奴那　苏婆呵
　　说此法门时。八万四千频婆罗鸠槃茶得喜乐三昧。
　　尔时世尊。复说咒曰。
　　多地夜他　陀伽陀阇　阿婆陀伽陀阇　阿婆伽陀阇阇　揵陀揵陀阇　苏婆呵
　　说此法门时。七十万那由他饿鬼毗舍遮富单那迦吒富单那。得电王三昧。过诸数量天龙夜叉乃至迦吒富单那等昔未曾发无上菩提心者。皆悉发心。诸仁者是名第一义布施清净平等。
　　诸仁者。于彼何者戒清净平等。若一切世间若出世间。善道及涅槃乐。戒为根本能安住声闻辟支佛地。能安住阿耨多罗三藐三菩提智。此戒清净平等。所谓十善业道。休息杀生偷盗邪淫妄语两舌恶口绮语贪嗔邪见。诸仁者。休息杀生获十种功德。何等为十。一者于诸众生得无所畏。二者于诸众生得大慈心。三者断恶习气。四者少诸病恼为事决断。五者得寿命长。六者为非人护持。七者寤寐安隐无诸恶梦。八者无诸怨仇。九者不畏恶道。十者身坏命终得生善道。诸仁者。是名休息杀生得十种功德。若能以此休息杀生善根回向阿耨多罗三藐三菩提。是人不久证无上智。彼人到菩提时。于彼国土离诸害仗长寿众生来生其国。
　　休息偷盗获十种功德。何等为十。一者具大果报为事决断。二者所有财物不共他有。三者不共五家。四者众人爱敬无有厌足。五者游行诸方无有留难。六者行来无畏。七者以乐布施。八者不求财宝自然速得。九者得财不散。十者身坏命终得生善道。诸仁者。是名休息偷盗得十种功德。若能以此休息偷盗善根回向阿耨多罗三藐三菩提。是人不久得无上智。彼人到菩提时。于彼国土具足种种花果树林衣服璎珞庄严之具。珍奇宝物无不充满。
　　休息邪淫获十种功德。何等为十。一者得诸根律仪为事决断。二者得住离欲清净。三者不恼于他。四者众人喜乐。五者众人乐观。六者能发精进。七者见生死过。八者常乐布施。九者常乐求法。十者身坏命终得生善道。诸仁者。是名休息邪淫得十种功德。若能以是休息邪淫善根回向阿耨多罗三藐三菩提。是人不久得无上智。彼人到菩提时。于彼国土无有生臭。亦无女根。不行淫欲皆悉化生。休息妄语获十种功德。何等为十。一者众人保任所言皆信。二者于一切处乃至诸天发言得中。三者口出香气如优钵罗花。四者于人天中独作证明。五者众人爱敬离诸疑惑。六者常出实语。七者心意清净。八者常无谄语言必应机。九者常多欢喜。十者身坏命终得生善道。诸仁者。是名休息妄语得十种功德。若能以此休息妄语善根回向阿耨多罗三藐三菩提。是人不久得无上智。彼人到菩提时。于彼国土无有生臭。众妙宝香常满其国。
　　休息两舌获十种功德。何等为十。一者身不可坏平等。二者眷属不可坏平等。三者善友不坏平等。四者信不坏平等。五者法不坏平等。六者威仪不坏平等。七者奢摩他不坏平等。八者三昧不坏平等。九者忍不坏平等。十者身坏命终得生善道。诸仁者。是名休息两舌得十种功德。若能以此休息两舌善根回向阿耨多罗三藐三菩提。是人不久得无上智。彼人到菩提时。于彼国土所有眷属一切魔怨及他朋党。所不能坏。
　　休息恶口获十种功德。何等为十。一者得柔软语。二者捷利语。三者合理语。四者美润语。五者言必得中。六者直语。七者无畏语。八者不敢轻陵语。九者法语清辩。十者身坏命终得生善道。诸仁者。是名休息恶口得十种功德。若能以此休息恶口善根回向阿耨多罗三藐三菩提。是人不久得无上智。彼人到菩提时于彼国土法声充遍离诸恶语。
　　休息绮语获十种功德。何等为十。一者天人爱敬。二者明人随喜。三者常乐实事。四者不为明人所嫌共住不离。五者闻言能领。六者常得尊重爱敬。七者常得爱乐阿兰若处。八者爱乐贤圣默然。九者远离恶人亲近贤圣。十者身坏命终得生善道。诸仁者。是名休息绮语得十种功德。若能以此休息绮语善根回向阿耨多罗三藐三菩提。是人不久得无上智。彼人得菩提时。于彼国土端正众生来生其国。强记不忘乐住离欲。
　　休息贪欲获十种功德。何等为十。一者身根不缺。二者口业清净。三者意不散乱。四者得胜果报。五者得大富贵。六者众人乐观。七者所得果报眷属不可破坏。八者常与明人相会。九者不离法声。十者身坏命终得生善道。诸仁者。是名休息贪欲得十种功德。若能以此休息贪欲善根回向阿耨多罗三藐三菩提。是人不久得无上智。彼人得菩提时。于彼国土离于魔怨及诸外道。
　　休息嗔恚获十种功德。何等为十。一者离一切嗔。二者乐不积财。三者众圣喜乐。四者常与贤圣相会。五者得利益事。六者颜容端正。七者见众生乐则生欢喜。八者得于三昧。九者得身口意光泽调柔。十者身坏命终得生善道。诸仁者。是名休息嗔恚得十种功德。若能以此休息嗔恚善根回向阿耨多罗三藐三菩提。是人不久得无上智。彼人得菩提时。于彼国土所有众生悉得三昧。来生其国心极清净。
　　休息邪见获十种功德。何等为十。一者心性柔善朋侣贤良。二者信有业报乃至夺命不起诸恶。三者敬信三宝设为活命不信天神。四者得于正见不怪异事。亦不简择良日吉时。五者常生人天离诸恶道。六者常乐福德明人赞誉。七者弃俗礼仪常求圣道。八者离断常见入因缘法。九者常与正趣正发心人共相会遇。十者身坏命终得生善道。诸仁者。是名休息邪见得十种功德。若能以此休息邪见善根回向阿耨多罗三藐三菩提。是人速满六波罗蜜。于善净佛土而成正觉。得菩提已于彼佛土。功德智慧一切善根庄严众生来生其国。不信天神离恶道畏。于彼命终还生善道。诸仁者。于彼行布施清净平等时。于戒休息杀生。修平等行。具大清净平等果报。得于长寿离诸怖畏。
　　彼行布施清净平等时。于戒休息偷盗修平等行。具大清净平等果报。不共他有。修一切善无有留难。
　　彼行布施清净平等时。于戒休息邪淫修平等行。具大清净平等果报。修习善根无有留难。无邪淫念观自他妇。彼行布施清净平等时。于戒休息妄语修平等行。具大清净平等果报。不被毁谤。发心坚固如说修行。于天人中独作证明。口出香气如优钵罗花。彼行布施清净平等时。于戒休息两舌修平等行。具大清净平等果报。得不坏眷属丈夫眷属敬信眷属。
　　彼行布施清净平等时。于戒休息恶口修平等行。得微妙音不闻恶声。
　　彼行布施清净平等时。于戒休息绮语修平等行。具大清净平等果报。发言得中断一切疑。众生乐见。
　　彼行布施清净平等时。于戒休息贪欲修平等行。具大清净平等果报。受果报已还复能舍。受解脱果具大势力。
　　彼行布施清净平等时。于戒休息嗔恚修平等行。具大清净平等果报。颜容端正众人爱敬。为事无碍诸根不缺。
　　彼行布施清净平等时。于戒休息邪见修平等行。具大清净平等果报。正见国土正见家生。常值诸佛菩萨声闻。见佛闻法供养众僧。修菩提行。常不舍离清净平等。
　　诸仁者。此是戒清净平等。以是戒清净平等自庄严者。是人不久成佛功德。具足相好音声清净。降诸魔怨得清净平等。是人不久得一切佛法禅念慧行清净大智大慈大悲。乃至能满一切佛法清净平等。是名世间戒行清净平等处。
　　诸仁者。于彼何者出世间戒行清净平等处。若于戒三摩跋提信解行者。不依色阴持戒。不依受想行识阴持戒。不依眼不依色。不依眼识不依眼触不依眼触因缘生。受爱取有生持戒。乃至不依意不依法不依意识。不依意触不依意触因缘生。受爱取有生持戒。不依地界持戒。不依水火风界持戒。不依无边虚空入持戒。乃至不依非想非非想入持戒。不依欲界色界持戒。不依现世后世持戒。不依声闻乘辟支佛乘一切种智持戒。不依闻不依禅不依智持戒。不依听力不依三昧力。不依陀罗尼力不依忍力。不依有漏力不依无漏力。不依有为界力。不依无为界力。不依善不善力。不依明闇力持戒。诸仁者。是名出世间戒清净平等处。是名修戒梵路圣道。能入无上无畏大城。众圣所依戒清净平等。以护第一义清净戒故。能入净智。戒者是何义。譬如大铁围金刚山间热恼之风。以山障故不令得至四天下。如是学圣清净平等戒。爱热之风。修四念处故不令得起。以是义故名之为戒。譬如大铁围山间臭秽之风。以山障故不令得至四天下。如是护圣清净平等戒。以四无所畏故爱取臭秽不令得起。以是义故名之为戒。譬如大铁围山间黑闇。以山障故不得至四天下。如是护圣清净平等戒。无明有为有漏相。修七觉分故不令得起。以是义故名之为戒。离欲义是戒义。解脱义是戒义。休息义是戒义。无尽义是戒义。灭义是戒义。此诸句义名为戒义。诸仁者。是名有为无为戒清净平等。若有世间沙门婆罗门。住此有为无为清净平等戒者。彼人名为世间福田。若有于彼敬信尊重护持养育。给施衣服床褥卧具饮食汤药一切所须。是人以此善根乃至于流转时恒受胜报。速能得入无畏大城。诸仁者。于彼何者忍清净平等。忍有二种。一者舍忍。二者息怒忍。诸仁者。于彼何者舍忍。若有众生。求一切乐息一切苦。是名舍忍清净平等。若复有人求乐离苦。彼人观于三界一切苦道烦恼毒热。唯除圣人。是人为己利故生大怖畏。如是怖畏。观于三界一切炽然。为诸烦恼大火所烧。一一众生为诸苦害。驱驰流转不能自脱。如彼为苦所逼未得解脱。我亦如是为苦所逼。以何方便能自脱苦。即作是念。不以余事我以舍忍解脱诸苦令具诸乐。作是念已。即便起发。以忍知足。能舍种种资身之具。所谓饮食衣服卧具屋宅象车马乘。随其所须皆悉给与。是人以忍布施欲灭诸苦。是人数数修忍知足。住时能行舍施于正。趣正行人应往其所。亲近供养随顺其教。以供养故如是如是闻于种种生死过患涅槃利益。是人或于声闻乘发心。或于缘觉乘发心。或于大乘发心。为己乐故。复增忍知足护养众生。是名舍忍清净平等。乃至舍外资财及自己乐。忍受诸苦令他得乐。是名舍忍清净平等。若见乞人种种形色。种种威仪。种种音声。种种嗔怒。种种骂辱。种种欺陵。种种粗穬不喜之言。来从求索。是人如是如是。心未调柔。嗔恚未净。未住净忍。彼作是念。谁能胜我。何以故。彼食血肉。诸恶夜叉罗刹鸠槃茶饿鬼毗舍遮富单那迦吒富单那等。未闻生死苦恼涅槃功德。不观后世畏众苦所恼。未得解脱一切诸苦。何以故。彼等离善知识不闻正法。故在生死为苦所溺。我已数数得闻生死苦恼涅槃功德。观后世畏勤息诸苦。近善知识得闻正法。我今欲度生死沉溺。何故起嗔。是故我应作是思惟。骂辱音声及诸违事皆悉如风。我当弃舍不应起嗔。如是于诸众生。欲舍种种想。一切文字语言分别皆悉如风。于诸众生离种种想。修忍清净平等。是人数数于诸众生。舍种种想一切文字分别想。修忍清净平等。如是如是。是人心则住忍清净平等得喜得净。如是如是。是人修四无碍法无碍义无碍辞无碍乐说无碍。是人数数修法无碍乃至乐说无碍。是人则能舍身皮肉筋骨眼耳鼻舌手足头等所爱之命。是菩萨摩诃萨。修分别无分别忍清净平等。是名菩萨舍忍清净平等。
　　诸仁者。于彼何者息怒忍清净平等。
　　诸仁者。若菩萨摩诃萨。能于一切言语音声文字。舍分别想。及一切色身形相。举动威仪。去来意业戏笑。舍分别想。亦舍一切爱取所摄。不求果报离于苦乐。无分别想乃至于己身命分别无分别想。得住第一义忍清净平等。譬如虚空。于明于闇不嗔不喜不分别。如是菩萨摩诃萨。住第一义忍清净平等。一切有为行戏笑。言语文字形色苦受乐受。离分别。分别不嗔不喜。菩萨于彼众生。离分别想。得住第一义忍清净平等。譬如虚空不动不正遍动不震不正遍震。如是菩萨摩诃萨。于一切业有为诸行。身心不动不正遍动。亦复不震不正遍震。譬如虚空清净离垢。如是菩萨摩诃萨。住第一义忍清净平等。于彼一切有为身心。善得清净。譬如虚空长养一切众生。如是菩萨摩诃萨。住第一义忍清净平等。养育一切众生。譬如虚空不为劫火所能烧坏不为劫水劫风所坏。如是菩萨摩诃萨。若住第一义忍清净平等。乃至未到无上菩提。不为贪嗔痴等毁坏其心。譬如清净虚空十五日夜极圆满月普放冷光。令热恼众生身心凉乐。如是菩萨摩诃萨。住第一义忍清净平等以身口威仪。休息众生诸烦恼热。譬如清净虚空十五日夜极圆满月众星围绕临四天下光明照耀。如是菩萨摩诃萨。住第一义忍清净平等。随所住处。常为天龙乃至迦吒富单那等之所围绕。晖显照曜。譬如清净虚空十五日夜极圆满月照海岛上。月爱摩尼从彼珠中。流出大水能满大海。如是菩萨摩诃萨。住第一义忍清净平等。所有天龙夜叉罗刹鸠槃茶饿鬼毗舍遮富单那迦吒富单那。粗穬嗔恶无有慈愍。于诸众生不观后世畏。是菩萨。以第一义忍清净平等。放胜光明。照耀一切天龙夜叉罗刹乃至迦吒富单那等。以是令彼天龙夜叉乃至迦吒富单那等。悉得清净善心。于诸众生起慈悲心。利益心。休息众生苦恼心。令住一切乐心。观后世畏心。离一切恶心。于一切善法起大精勤心。以是彼等极得清净心。乃至于一切善法。发大勇猛心。彼等次第渐离一切不善。悉得充足一切善根。能满大涅槃海。诸仁者。汝等应当观此菩萨。虽未至究竟。以住第一义忍清净平等故。已得超过声闻缘觉。以第一义忍成熟众生。如我昔作忍辱仙人。常在林中食诸甘果。时有国王名曰迦利。支解我身而为八段。我于彼时。以能善修第一义忍故。从所割处流出白乳。以是忍辱苦行因缘。成熟无量亿那由他百千天龙夜叉罗刹乾闼婆阿修罗紧那罗摩睺罗伽伽楼罗饿鬼毗舍遮富单那迦吒富单那等。彼时无量亿那由他百千人非人等。悉发阿耨多罗三藐三菩提心。我昔为人生非难处。作此苦行不足为难。诸仁者。汝等谛听。如我往昔生在难处。受于兔身止住林中。为令仙人得于食故。即自踊身投大火聚。以能善修第一义忍清净平等故。令彼火聚变成莲池。净水盈满。我于尔时卧花台上。以是苦行因缘。令此三千大千世界六种震动。尔时无量释梵四王。天龙夜叉乃至迦吒富单那等。及诸仙人人非人等。以种种供具供养于我。作是愿言。汝得阿耨多罗三藐三菩提时。当与我等授阿耨多罗三藐三菩提记。我昔兔身。以能善修第一义忍清净平等。是忍不共声闻缘觉。我于往昔作兔身时。梵释天王护世四王天龙夜叉乃至人非人等。悉以种种香花涂香末香种种宝珠宝幢幡盖众妙音乐。尊重赞叹。生未曾有。而作供养。今阿罗汉之所无也。诸仁者。如是菩萨。善修第一义忍清净平等。诸仁者。是第一义忍清净平等。是何句义。第一义者。谓到生死彼岸故名第一义。忍者见三界阴究竟空。及见一切界入究竟空。故名为忍。清净者。谓以圣慧。除净三界诸烦恼道业道苦道。故名清净。平等者。谓以圣慧。如实知一切三界行一切法性如如实际。如实知非如实际非非如实际。断一切烦恼道。故名平等。诸仁者。是名菩萨第一义忍清净平等。
　　诸仁者。于彼何者精进清净平等。以精进能与布施清净平等作因。是名精进清净平等。乃至以精进能与般若清净平等作因。是名精进清净平等。以精进能舍一切见。以精进能与四念处清净平等作因。以精进能超过一切声闻缘觉。以精进能与四正勤四如意足作因。以精进能舍一切烦恼。以精进能与四摄事。四无碍辩。四梵住。四无色定。五根五力。七觉分。八圣道分。九次第定。如来十力。十二善有支。十八不共法作因。以精进能与大慈大悲般若清净平等作因。是名精进清净平等。以精进能与成熟众生清净平等作因。是名精进清净平等。以精进为集无量佛法种种善根。乃至能集无量方便智无量胜愿。习无量功德智慧。与无量种种众生有生取作因。是名精进清净平等。以精进居兜率天宫。观其时节一生补处。乃至以精进舍彼宫殿。了了知入母胎。乃至以精进于蓝毗尼林。从母右胁安隐而出。乃至以精进行于七步。震动大地诸山大海。乃至以精进受难陀忧波难陀龙王灌水洗浴。乃至以精进童子游戏示现一切工巧。乃至以精进处在宫中五欲不染。乃至以精进夜半逾城往诣闲林。乃至以精进诣忧陀罗迦罗茶迦罗摩仙人所而修供养。乃至以精进六年苦行。乃至以精进于阿耨多罗三藐三菩提而成正觉。乃至以精进转于法轮。无量人天为证。是名精进清净平等。我以精进今于佉罗帝山牟尼诸仙所依住处。作此大集。十方所有菩萨摩诃萨有如佛土微尘数众。悉令集此。有如佛土微尘等数。诸天龙夜叉罗刹乾闼婆阿修罗摩睺罗伽伽楼罗紧那罗鸠槃茶饿鬼毗舍遮富单那迦吒富单那等。悉来大集为闻法故。是名精进清净平等。诸仁者。以四大海水分为渧数。如彼渧数。具修精进清净平等。能令菩萨摩诃萨等满足毗梨耶波罗蜜。是名精进清净平等。

　　　　大集经卷第五十


　　　　大方等大集月藏经卷第五

　　　　高齐天竺三藏那连提耶舍译

　　诸恶鬼神得敬信品第八上

　　尔时护世四大天王。见于无量阿僧祇众。天龙夜叉乃至迦吒富单那等。种种色种种形种种欲种种行种种性。彼等众生性无慈愍。于诸众生常起嗔恚恼害之心。不观后世可怖畏事。无所系属无所护持。是等恒常触恼刹利乃至畜生。夺其精气食其血肉。是四天王见诸鬼神俱来集已。欢喜踊跃各自问其所领大将。毗沙门天王问于散脂夜叉大将言。此四天下。一切所有夜叉罗刹。若卵生胎生湿生化生。或依城邑聚落舍宅塔寺园林山谷河井泉池陂泺冢间树下旷野田中闲林空舍。及大海内众妙宝洲。彼诸鬼神。若在地行水行空行一切无余。今悉来集世尊所不。散脂大将言。大王。如王所言。此四天下。所有夜叉。乃至大海宝洲。若地行水行空行。一切无余今悉来集在世尊所。提头赖吒天王问于乐欲乾闼婆大将言。此四天下一切所有乾闼婆众余如上说。毗楼勒叉天王问于檀帝鸠槃茶大将言。此四天下一切所有鸠槃茶众余如上说。毗楼博叉天王问于善现龙王言。此四天下所有龙众摩睺罗伽迦楼罗诸饿鬼等。若卵生胎生湿生化生。或依城邑聚落舍宅。乃至海内众妙宝洲。若在地上水中空中。所游行者。一切无余今悉来集世尊所不。善现龙王言。大王。如王所言。此四天下所有诸龙乃至饿鬼。一切无余今悉来集在世尊所。尔时四大天王。释提桓因。大梵天王。正辩梵天。合掌向佛而作是言。大德世尊。此四天下所有天龙乾闼婆紧那罗夜叉罗刹鸠槃荼毗舍遮摩睺罗伽迦楼罗诸饿鬼等。若卵生胎生湿生化生所有地行水行空行。一切无余今悉来集在世尊所。我等大众皆同劝请。唯愿如来。哀愍我等。慈悲一切诸众生故。令恶众生得敬信故。令正法眼得久住故。绍三宝种不断绝故。彼地精气众生精气正法胜味甘露精气令得久住利益增长故。又令善道及涅槃道常不灭坏利益增长故。大德世尊。此阎浮提一切城邑聚落舍宅。乃至宝洲一切无余。天龙夜叉乃至迦吒富单那等。今悉来集。天王龙王乃至毗舍遮王。悉将眷属亦皆来集。唯愿世尊付嘱此王。同行其法忆念摄受。令彼天龙夜叉罗刹。乃至迦吒富单那等。各有所属随于己分养育护持。恒常不舍莫令恼他。见恼他者令其遮护常不舍离使得安隐。若彼各各于其己分劝发勇力平等护持。彼等则得喜乐名闻多受福报。尔时世尊受其劝请。慈悲怜愍彼一切故。遍观大众观大众已。举其右臂而作是言。汝等贤首。一切大众各各谛听。我当解说。佛出世难如优昙华。离八难难如顺时香树。闻正法难如雨阎浮檀金。遇戒定僧得供养难。如入大海诣妙宝洲。信敬三宝难如求如意珠。布施三宝难。如求功德天贤瓶受持戒难如牛头栴檀国难可得到。于众生所起慈悲难如值勇健怨贼执金刚杵难得脱免。谨慎知足难。如善作马祀(梵语阿湿婆迷陀耶若此云马宝柱祀为此祀者唯阎浮王之所能也)。诸仁者。有十种平等。若诸众生具十平等。于生死中恒受胜报。速能得入无畏大城。何等为十。一者众生平等。二者法平等。三者清净平等。四者布施平等。五者戒平等。六者忍平等。七者精进平等。八者禅平等。九者智平等。十者一切法清净平等。诸仁者于彼何者是众生平等。若有众生。为求身命受乐离苦应作是见。若受者作业。若身口意。若善不善。自作教他。彼受现报及后世报。是故汝等。若欲离苦求二世乐。应当造作身口意善。莫起诸恶。若求二世自益益他自乐乐他自好好他勿作诸恶。此是众生平等。诸仁者。于彼何者是法平等。若有众生。求乐离苦欣生畏死。恩爱不离怨憎不会。如此之人心海所溺。何以故。若有众生。计著我者生死流转。不见清净解脱道故。是故于法平等思惟观察。众生不离法。法不离众生。若众生体性即是我体性。若我体性即是一切法体性。若一切法体性。即是佛法体性。若如是观诸法平等。是人得无所有不见众生。亦无众生去来合散。亦不见有众生可得非法非非法。是人如是得住无相。此是法平等。诸仁者。于彼何者是清净平等。谓得人身具满十德。何等为十。一者离下贱家。二者不钝。三者不哑。四者诸根不缺。五者得男子身。六者颜容端正。得好眷属。七者不贫。八者不为他欺。九者发言有中。十者多人乐见。何以故。言得于人身清净平等。如得人身得三律仪离三恶道能求三乘。以此则得三种菩提。不以余法。云何清净平等能到菩提。是人令心不依诸法。令心不依内外境界。不依如如见。一切法无和合相。不取内心不取外心。于二境界极得寂定。如是清净正见理时。不见有我内有众生。外有命者寿者。生者人者。众数养育。作者使作者。起者使起者。受者使受者。知者见者。此十六名皆出妄想。是人如是于诸众生。得见无我清净平等。以是义故离欲清净不起边见。如是得入众生清净平等。及诸法空无行智印无相无愿。如是得入众生清净平等。复以彼法成熟众生。而不自坏亦不坏财。若知众生体性平等。则知一切法体性平等。若一切法体性平等。即是佛法体性平等。是故一切诸法名为佛法。此是清净平等。诸仁者。于彼何者是布施清净平等。谓四种心清净布施。以布施故。众生于流转时恒受胜报。速能得入无畏大城。何等为四。一者于一切众生起怜愍心。二者平等心。三者大慈心。四者大悲心。怜愍心清净平等者。若有众生。求乐离苦恩爱不离怨憎不会。长寿利益名誉流转富贵五欲悉称心者。应如是学。如我喜乐爱欲自己身命。以一切方便无上护持。无有价量。如是于一切众生。一一众生乃至虫蚁。亦皆喜乐爱欲自己身命。一切方便无上护持。无有价量。我若恼害众生。若复夺他活命之具及断命根。我于亿百千世生死流转。还被恼害失活命具。及断命根受无量苦。我从今日于诸众生。起父母想及男女想。乃至虫蚁亦作父母及男女想。是故更不恼害众生。亦不夺彼活命之具及断命根。亦不教他夺人精气及断命根。如是我当亿那由他百千万劫。生死流转无能恼害。亦不被夺活命之具。及断命根。何以故。一切众生。无一众生非我父母兄弟男女如是我于一切众生。无一众生非是父母兄弟男女。以是义故。我曾与彼一切众生无非是亲。一切众生亦曾与我无非是亲。若于父母乃至男女作恼害者。是义不然。诸仁者。于彼何者是不触恼。若诸众生。求乐离苦应如是学。我若于刹利触恼其心。令彼刹利于己境界国土人民。本所欲者不生喜乐。及婆罗门乃至畜生。触恼其心。本所欲者不生喜乐。以是因缘递相征伐。斗乱诤讼。胆佞妄语。互相支解及断命根。以是因缘我从今日于诸众生休息恼害及断命根。以此清净平等布施业因缘故。我当久远生死流转。无能触恼共我斗乱诤讼及断命根。以是义故。名不触恼。诸仁者。于彼何者是不害命。若诸众生。求命不害应如是学。一切众生无非我亲。我若暴雨或非时雨。若雨灰尘令多闇[目*壹]。或久亢旱枯涸流泉。令诸华果药草五谷众味损减。以是因缘。令我亲知饥馑困苦。动其四大发种种病。乃至命终。若加此害是义不然。以是义故。我于众生远离害命。以不令彼地味精气有损减故。使我亲知无饥馑苦。不动四大种种病生及不横死。以是清净平等布施。乃至久远生死流转。不受饥馑病死等苦。以是义故名不害命。诸仁者。于彼何者非是夺他活命之具。若诸众生。求身命者应如是学。一切众生无非我亲。我若夺其花果药草五谷精气活命之具。彼诸众生。若以食彼无好精气。花果药草五谷味故。其身损瘦无有势力。失念恶性轻躁粗犷。萎黄少色生种种病。若加此苦是义不然。是故我应受彼先圣诸天教敕。于彼众味唯应得取第六十四一分精气。以活身命。六十三分地味精气。留活众生令受安乐。我以知足业因缘故。乃至久远生死流转。不复更啖无好滋味无精气食。以其食故。具威德力能强记念。心性柔软颜容端正无诸病苦。是名不夺活命之具。诸仁者。于彼何者是命不别离。若求命者应如是学。一切众生无非我亲。若恶心眼视及以气嘘令其失心。于身支节夺其精气。使我亲知身心受苦。是义不然。以是因缘。我当久远生死流转。无有非人气嘘眼视散乱其心夺其精气。以是故名命不别离。诸仁者。于彼何者是不坏命。若诸众生。爱己身命求乐离苦。名闻富贵乃至解脱。应如是学。一切众生无非我亲。我若为饮食故。夺亲精气若节节支解。若山顶树上高阁深河推令堕落。及与毒药。若遣起尸恶鬼相害。若作厌蛊若断饮食。若以刀剑斩其身首。随其方便断彼命根。若加此苦是义不然。以是因缘。我于久远。生死流转。不被众生夺其精气。无能支解及断命根。以是义故名不坏命。此是布施清净平等。复次布施清净平等者。怜愍一切诸众生故。为之积集功德智慧。除诸幻见精进坚固。求一切善如说能行。不为活命而起恶心。于诸众生不起害意。所持禁戒与众生同。见众生乐深生欢喜。于己乐缘自能知足。所爱之事皆悉能舍。于诸胜法无吝惜心。常怖三界忍力自在。信无常相如说修行。于己失机能自观察。见他失机则生悲愍。修善无厌有罪勤忏。无边回向乐求正理。常于众生作福田想。勤为众生令息恶道。于一切法心无所住。此是世谛布施清净平等。我今当说第一义谛布施清净平等。尔时世尊。而说咒曰。
　　多地也他　夜咩夜咩　钵啰佉夜咩　忧钵啰佉夜咩　夜寐　耶夜咩　佉夜夜咩　苏婆诃
　　说此法门时。八百六十万。紧那罗乾闼婆等。远尘离垢。得法眼净。
　　尔时世尊。复说咒曰。
　　多地也他　瞿竭[口*梨]　瞿竭[口*梨]　夜婆瞿竭[口*梨]　忧婆夜婆　瞿竭[口*梨]　苏婆诃
　　尔时世尊。复说咒曰。
　　多地也他　陀媲　陀罗媲　陀罗陀媲　忧跛陀罗　陀罗媲　苏婆诃
　　说此法门时。九百四十万夜叉。远尘离垢。得法眼净。尔时世尊。复说咒曰。
　　多地也他　阿阇泥　叉叉阿阇泥　伽叉叉　阿阇泥　毛罗阿阇泥　叉差　苏婆诃
　　说此法门时。七千万龙。于远尘离垢法。得胜三昧。
　　尔时世尊。复说咒曰。
　　多地也他　诃诃诃诃诃诃　系打婆　诃诃诃　若若若　诃诃诃　苏婆诃
　　说此法门时。三十那由他百千阿修罗。得不忘菩提心三昧。
　　尔时世尊。复说咒曰。
　　多地也他　阿奴那　阿奴那　阿婆那奴那　阿婆夜[口*梨]　阿婆那奴那　苏婆诃
　　说此法门时。八万四千频婆罗鸠槃荼。得喜乐三昧。尔时世尊。复说咒曰。
　　多地也他　陀伽陀阇　阿婆陀伽陀阇　阿婆陀　伽陀阇阇　犍陀犍陀阇　苏婆诃
　　说此法门时。七那由他百千饿鬼。毗舍遮富单那。迦吒富单那。得电王三昧。过诸数量天龙夜叉。乃至迦吒富单那等。昔未曾发无上真实菩提心者皆悉发心。此是第一义谛布施清净平等。诸仁者。于彼何者是戒清净平等。若一切世间及出世间。所有善道及涅槃乐。戒为根本。以是因缘。得住声闻辟支佛地。及阿耨多罗三藐三菩提果。所谓十善业道。远离杀生偷盗邪淫妄语两舌恶口绮语。贪嗔邪见。诸仁者。于彼远离杀生因缘获十种功德。何等为十。一者于一切众生得大无畏。二者于诸众生得大慈心。三者得断习气。四者无诸病恼。五者得寿命长。六者非人护持。七者寤寐安隐无诸恶梦。八者无有怨家。九者不畏恶道。十者得生善道。以是远离杀生善根。回向阿耨多罗三藐三菩提。是人不久证无上智。得菩提已。于彼佛土离诸害杀。长寿众生来生其国。诸仁者。于彼远离偷盗因缘。获十种功德。何等为十。一者具大财报。二者不共他有。三者不共五家。四者众人爱敬常不厌舍。五者远游十方无有疑虑。六者行处无畏。七者常乐布施。八者不求财宝自然速得。九者得财即施。十者得生善道。以是远离偷盗善根。回向阿耨多罗三藐三菩提。得菩提已。彼佛国土具足种种花果树林。衣服璎珞庄严之具。珍奇宝物无不充满。诸仁者。于彼远离邪淫因缘。获十种功德。何等为十。一者得摄诸根律仪。二者得住离欲清净。三者不恼于他。四者众人称誉。五者众人乐观。六者能发精进。七者见生死过。八者常乐舍施。九者常乐求法。十者得生善道。以是远离邪淫善根。回向阿耨多罗三藐三菩提。得菩提已。彼佛国土无有腥臭亦无女人。不行淫欲皆悉化生。诸仁者。于彼远离妄语因缘。获十种功德。何等为十。一者众人信语。二者于一切处乃至诸天发言得中。三者口出香气如优钵罗花。四者于人天众独作证明。五者众人爱敬离诸疑惑。六者常出实语。七者心意清净。八者常无谄语言不失机。九者常多欢喜。十者得生善道。以是远离妄语善根。回向阿耨多罗三藐三菩提。得菩提已。彼佛国土。无有腥臭。种种妙香芬馨遍满。诸仁者。于彼远离两舌因缘。获十种功德。何等为十。一者得身不坏。二者得眷属不坏。三者得交友不坏。四者得信不坏。五者得法不坏。六者得律仪不坏。七者得奢摩他不坏。八者得三昧不坏。九者得忍不坏。十者得生善道。以是远离两舌善根。回向阿耨多罗三藐三菩提。得菩提已。彼佛国土众生眷属不为诸魔他人所坏。诸仁者。于彼远离恶口因缘。获十种功德。何等为十。一者言音柔软。二者语辞流利。三者言音润泽。四者得和合语。五者言必得中。六者得质直语。七者得无畏语。八者得不谄语。九者得如法语。十者得生善道。以是远离恶口善根。回向阿耨多罗三藐三菩提。得菩提已。彼佛国土法音充满。远离一切鄙恶言辞。诸仁者。于彼远离绮语因缘。获十种功德。何等为十。一者天人爱敬。二者天人随喜赞叹。三者常乐实语。四者常与明人共住不离。五者闻言悉领。六者得智慧人爱敬尊重。七者常得爱乐阿兰若处。八者爱乐贤圣默然。九者远离恶人亲近贤圣。十者得生善道。以是远离绮语善根。回向阿耨多罗三藐三菩提。得菩提已。于彼佛土颜容端正强记不忘。乐远离者来生其国。诸仁者。于彼远离贪欲因缘。获十种功德。何等为十。一者身根不缺。二者口业清净。三者心不散乱。四者得胜果报。五者得大富贵。六者众人乐观。七者得不坏眷属及不坏财。八者常与明人相会。九者不离法声。十者得生善道。以是远离贪欲善根。回向阿耨多罗三藐三菩提。得菩提已。彼佛国土离彼魔怨及诸外道。诸仁者。于彼远离嗔恚因缘。获十种功德。何等为十。一者得离嗔恚。二者不乐积财。三者随顺贤圣。四者常与贤圣相会。五者得利益事。六者面部端严。七者见众生乐则生欢喜。八者常得三昧。九者三业调柔。十者得生善道。以是远离嗔恚善根。回向阿耨多罗三藐三菩提。得菩提已。彼佛国土所有众生。悉得三昧心极清净。诸仁者。于彼远离邪见因缘。获十种功德。何等为十。一者心性柔善伴侣贤良。二者信有业报乃至夺命不起诸恶。三者归敬三宝不信天神。四者得于正见不择岁次日月吉凶。五者常生人天离诸恶道。六者得贤善心明人赞誉。七者弃于世俗常求圣道。八者离断常见信因缘法。九者常与正信正行正发心人共相会遇。十者得生善道。以是远离邪见善根。回向阿耨多罗三藐三菩提。是人速满六波罗蜜。于善净佛土而成正觉。得菩提已于彼佛土。功德智慧一切善根庄严众生来生其国。不信天神离恶道畏。于彼命终还生善道。诸仁者。于彼布施清净平等行时。于戒远离杀生平等行。以是因缘。具大果报离诸怖畏。诸仁者。于彼布施清净平等行时。于戒远离偷盗平等行。以是因缘。具大果报不共他有。修一切善无有留难。诸仁者。于彼布施清净平等行时。于戒远离邪淫平等行。以是因缘。具大果报修习善根。无有留难。无邪淫念观自他妇。诸仁者。于彼布施清净平等行时。于戒远离妄语平等行。以是因缘。具大果报。若被毁谤人不信受。如说修行发意所为莫不坚固。于天人众独作证明。口出香气如优钵罗花。诸仁者。于彼布施清净平等行时。于戒远离两舌平等行。以是因缘具大果报。得不坏眷属丈夫眷属敬信眷属。诸仁者。于彼布施清净平等行时。于戒远离恶口平等行。以是因缘具大果报。离粗犷语得微妙音。具足清净离弊恶声。诸仁者。于彼布施清净平等行时。于戒远离绮语平等行。以是因缘具大果报。发言得中断大众疑。众人乐见。诸仁者。于彼布施清净平等行时。于戒远离贪欲平等行。以是因缘具大果报。正受其报还能舍施。具受胜报备大威力。诸仁者。于彼布施清净平等行时。于戒远离嗔恚平等行。以是因缘具大果报。端正丰美众人爱敬。一切无碍诸根不缺。诸仁者。于彼布施清净平等行时。于戒远离邪见平等行。以是因缘具大果报。正见国土正见家生。常值诸佛及诸菩萨声闻缘觉。见佛闻法供养众僧。修菩萨行常不舍离清净平等。诸仁者。此是戒行清净平等。以是戒行自庄严者。是人不久具足相好。成佛功德音声清净。降伏魔怨禅念慧行。清净大智大慈大悲。乃至能成一切佛法清净平等。此是世间起发戒行清净平等。诸仁者。于彼何者是出世间起发戒行清净平等。若戒清净及三摩提起信解行者。不依色事而持禁戒。不依受想行识事而持禁戒。不依眼事而持禁戒。不依色眼识眼触眼触因缘生受爱取有生事而持禁戒。乃至不依意事而持禁戒。不依法意识意触意触因缘生受爱取有生事而持禁戒。不依地界水火风界事而持禁戒。不依无边虚空处。无边识处。无所有处。非想非非想处事而持禁戒。不依欲界色无色界事而持禁戒。不依现在及未来事而持禁戒。不依声闻及辟支佛无上大乘一切智事而持禁戒。不依闻事禅事智事而持禁戒。不依闻力三昧力陀罗尼力忍辱力事而持禁戒。不依有漏无漏力有为无为事善不善力明闇力事而持禁戒。此是出世间起发戒行清净平等。梵路圣道入无畏城。彼诸贤圣所依戒行清净平等。第一义谛入清净智。诸仁者。所言戒者。是何句义。譬如金刚铁围山间热恼之风。以山障故不令得去至四天下。如是圣戒清净平等。修四念处力能障彼爱热之风不令得起。以是义故名之为戒。譬如铁围山间臭秽之风。以山障故不令得去至四天下。如是圣戒清净平等。修四无畏力能障彼邪臭之气不令得起。以是义故名之为戒。譬如铁围山间甚大黑闇。以山障故不令得曀此四天下。如是圣戒清净平等。修七觉分力能障彼无明有为有漏之相不令得起。以是义故名之为戒。诸仁者。离欲义是戒义。解脱义是戒义。休息义是戒义。尽义是戒义。灭义是戒义。此诸句义名为戒义。诸仁者。此是有为无为戒行清净平等。若有沙门及婆罗门。修此有为及无为戒平等住者。彼人应受世间供养。若世间人于彼沙门及婆罗门。敬信尊重护持养育。衣服饮食床褥卧具。病患因缘施其汤药活命之具。彼人流转于生死中。恒受胜报速能得入无畏大城。诸仁者。于彼何者是忍清净平等。忍有二种。一者舍忍。二者息怒忍。舍忍清净平等者。若欲得一切乐舍一切苦。是名舍忍清净平等。若有众生。求乐离苦观彼三界一切苦道及烦恼火之所逼热。唯除圣人。是人为已生大怖畏。作是见时。三界众生皆为烦恼炽然逼热。一一众生种种苦害。驱驰流转不能自救。如是我共一切众生为苦所恼以何方便而能自救。即作是念。不以余事。唯应修忍脱一切苦具一切乐。便能喜乐修平等忍。能舍种种资身之具。所谓饮食骑乘衣服卧具屋宅床榻。随其所须皆悉给与。以忍布施为灭诸苦。是人数数修忍住时。能行舍施。于正发心人正修行人。应到其所而修供养。数供养故。从彼人闻生死过患涅槃功德。是人如是。若声闻乘及缘觉乘无上大乘发心求证。为彼乐故。重复乐忍养育众生。此是舍忍清净平等乃至若舍身外资财。能自忍苦令他得乐。亦名舍忍清净平等。若彼种种形色种种威仪。种种音声种种嗔怒骂辱欺凌粗犷非实不喜之言。乞士来求诸如是等。是人心未柔软嗔恚未净不得住忍。是人生念。谁能胜我。是故被辱未能行忍。复作是念。彼食血肉夜叉罗刹鸠槃茶饿鬼毗舍遮富单那迦吒富单那等。何故未闻生死大苦涅槃至乐。不观后世可怖畏事。众苦所恼未能解脱。应知彼等离善知识及不闻法。是故生死为苦所溺。我已近善知识。数数得闻生死苦恼涅槃安乐。观后世畏常勤修习断一切苦。当得度彼生死沉沦。何故起嗔而不行忍。是故我应作是分别。骂辱音声及诸违事皆悉如风。我当弃舍不应起嗔。如是应舍诸众生想。作是念时。骂辱音声及诸违事悉如风过。离众生想修行忍辱清净平等。是人若数于彼众生。舍种种想。骂辱声音及诸违事离分别想。修行忍辱清净平等。是人住忍心喜得净。如是则能修无碍智。谓法无碍及义无碍。如是则能悉舍内财。所谓皮肉筋骨眼耳鼻舌手足及头所爱之命。如是菩萨摩诃萨修无分别非无分别忍清净平等。是名舍忍清净平等。诸仁者。于彼何者是息怒忍清净平等。若菩萨摩诃萨能于一切言语音声文字。舍分别想及于一切色身形想。举动威仪去来戏笑舍分别想。亦舍爱取不求果报。离于苦乐无分别想。乃至于己身命无分别想。得住第一义忍清净平等。譬如虚空遇闇不嗔得明不喜。不作如是分别之心。如是菩萨摩诃萨住第一义忍清净平等。于彼一切有为诸法语言形色及苦乐受。离于分别不作分别。不嗔不喜。于诸众生离分别想。得住第一义忍清净平等。譬如虚空不动不止。遍动不震不止遍震。如是菩萨摩诃萨于一切业有为诸行。身心不动不止遍动。亦复不震不止遍震。譬如虚空清净离垢。如是菩萨摩诃萨住第一义忍清净平等。于彼一切有为身心善得清净。譬如虚空长养众生。如是菩萨摩诃萨住第一义忍清净平等养育众生。譬如虚空非劫尽火所能烧坏。非劫尽水及劫尽风所能毁坏。如是菩萨摩诃萨住第一义忍清净平等。乃至未到无上菩提。不为贪欲嗔恚愚痴三毒炽火烧坏其心。譬如清净虚空十五日夜极圆满月。普放冷光热恼众生身心凉乐。如是菩萨摩诃萨住第一义忍清净平等。皆息己身威仪忧恼。亦息众生诸烦恼热。譬如清净虚空十五日夜极圆满月。众星围绕照四天下。如是菩萨摩诃萨住第一义忍清净平等。随所住处为诸天龙乃至迦吒富单那等之所围绕晖显照曜。譬如清净虚空十五日夜极圆满月。照海岛上月爱摩尼。从彼珠中流出大水能满大海。如是菩萨摩诃萨住第一义忍清净平等。以第一义忍清净平等。放胜光明照曜一切。诸天及龙夜叉罗刹。乃至迦吒富单那等。令彼悉得善心清净。于诸众生起大慈悲心。深利益心。休息苦恼心。令住一切乐心。观后世畏心。离一切恶心。于一切善起勤进心。彼诸鬼神以得如是诸胜善心。次第渐离一切不善。一切善水悉皆充足。故能流满涅槃大海。诸仁者。应当观此菩萨善根。虽未能至究竟处所。以住第一义忍清净平等故。已得超过一切声闻及辟支佛。能以善法成熟众生。如我昔作忍辱仙人。常在林中食诸甘果。时有国王名曰迦利。支解我身而为八段。我于彼时以能善修第一义忍故。从所割处流出白乳。以是忍辱苦行因缘。成熟无量亿那由他百千天龙夜叉罗刹乾闼婆阿修罗紧那罗摩睺罗伽迦楼罗饿鬼毗舍遮富单那迦吒富单那等。彼时无量亿那由他百千天龙乃至人非人等。悉发阿耨多罗三藐三菩提心。诸仁者。我昔人身生非难处。作此苦行不足为难。如我往昔生于难处受彼兔身。为使仙人得肉食故。即自踊身投大火聚。以能善修第一义忍清净平等。令大火聚变作莲池。时彼兔身卧花台上。以苦行因缘。令此三千大千世界六种震动。彼时帝释护世四王天龙夜叉。乃至迦吒富单那等。及诸仙人人非人等种种供养。而语我言。汝若得成阿耨多罗三藐三菩提。当于彼时我等必于阿耨多罗三藐三菩提而得授记。诸仁者。我昔兔身以能善修第一义忍清净平等故。已得不共声闻缘觉所有供养。是故彼时梵释天王护世四王天龙夜叉。乃至人非人等。悉以种种胜上香花涂香末香音乐众宝幢幡等事。赞叹尊重希有供养。今阿罗汉之所无也。诸仁者。菩萨如是善能修住第一义忍清净平等。此四句义今当解释。第一义者。能到彼岸。以是义故名第一义。忍者。见三界阴为究竟空。及见界入为究竟空。以是义故名之为忍。清净者。谓以圣慧除净三界诸烦恼道业道苦道。以是义故名为清净。平等者。谓以圣慧于三界行一切法理真如实际得如实知。无烦恼道业道苦道。以是义故名为平等。此是菩萨摩诃萨第一义忍清净平等。诸仁者。于彼何者是精进清净平等。以此精进。能与布施清净平等作因。乃至能与般若波罗蜜清净平等作因。以是则能舍一切见。以此精进能与四念处清净平等作因。超过一切声闻缘觉。以此精进能与四正勤四如意足作因。以是则能舍诸烦恼。以此精进。能与四摄事四无碍辩四梵住四无色定。五根五力七觉支。八圣道分九次第定。断十二有支。得如来十力十八不共法大慈大悲般若波罗蜜清净平等而作因缘。以此精进。能与成熟众生清净平等作因。以此精进。为得无量佛胜法故集诸善根。以此精进。能习无量巧方便智。无量愿智转转殊胜。修习无量大功德聚。以此精进。随愿受生教化利益。以精进故。居兜率天宫观其时节舍彼宫殿正知了了而入母胎。以精进故。于蓝毗尼林从母右胁安隐而出。以精进故。行七步已震动大地及诸山海。以精进故。受彼难陀及婆难陀龙王兄弟淋水洗浴。以精进故。童子游戏示现一切工巧奇能。以精进故。处在宫中五欲不染。以精进故。夜半逾城向闲林下。以精进故。诣优陀迦迦罗荼迦罗摩诸仙人所而修供养。以精进故。六年修彼难行苦行。以精进故。得阿耨多罗三藐三菩提。以精进故。转大法轮无量人天得证圣道。是名精进清净平等。诸仁者。我以是精进。今于佉罗帝山牟尼诸仙所依住处。作此大集。十方所有菩萨摩诃萨。有如佛土微尘数众悉令集此。有如佛土微尘等数诸天及龙夜叉罗刹乾闼婆阿修罗摩睺罗伽迦楼罗紧那罗鸠槃茶饿鬼毗舍遮富单那迦吒富单那等。悉来大集。为闻法故。是名精进清净平等。诸仁者。以四大海水分为滴数。如彼滴数。具修精进清净平等。能令菩萨摩诃萨等。满足毗离耶波罗蜜。是名精进清净平等。

　　　　大方等大集月藏经卷第五



　　　　大方等大集经卷第五十一

　　　　高齐天竺三藏那连提耶舍译

　　月藏分第十四诸恶鬼神得敬信品第八之二

　　诸仁者。于彼何者是禅清净平等。有禅声闻缘觉如来共。有禅缘觉如来共不共声闻。有如来禅不共声闻缘觉。有如来禅共声闻缘觉一切众生。
　　诸仁者。于彼何禅声闻缘觉如来共。若有众生。求乐离苦观后世畏。是人修行布施清净平等时。若有正趣正发心者。应到其所起卑下心随顺供养。从彼人边得闻正法。闻已知义如法修行。心乐离欲流注相续。是人得离诸欲恶不善法。有觉有观离生喜乐入初禅。无觉无观定生喜乐入第二禅。离喜行舍念增上正知入第三禅。舍苦舍乐先灭忧喜不苦不乐舍念清净入第四禅。度一切想灭有对想不念别异想入无边虚空处。度无边虚空处入无边识处。度无边识处入无所有处。度无所有处入非想非非想处。度非想非非想处入灭受想定。
　　诸仁者。住初禅者灭音声刺。住第二禅者灭觉观刺。住第三禅者灭喜刺。住第四禅者灭出入息刺。住无边虚空处者灭色刺。住无边识处者灭虚空刺。住无所有处者灭识刺。住非想非非想处者灭无所有刺。住灭受想者灭受想刺。是名身行得倚口行得倚意行得倚。八解脱禅士。得灭尽定到彼岸。阿罗汉依此处得四念处四正勤四如意足五根五力七觉分八圣道分三解脱门四无碍辩。依此处得奢摩他毗婆舍那。此非菩萨行清净平等。不得四摄事四梵住三不护四无所畏十力十八不共法一切智智。是名禅波罗蜜平等声闻缘觉如来共。
　　诸仁者。若复有人。先修缘觉乘退入声闻乘行声闻行。是人入初禅乃至入灭尽定。依此定得三解脱门四无碍辩。不得四摄事四梵住三不护。乃至不得一切智智。是名禅平等声闻缘觉如来共。
　　诸仁者。若复有人。先修大乘退入声闻乘。是人入初禅乃至入灭尽定。得三解脱门四摄事四梵住。不得三不护。乃至不得一切智智。是名禅平等声闻缘觉如来共。
　　诸仁者。于彼何禅缘觉如来共不共声闻。若有众生。久修声闻乘后入缘觉乘。是人昔来未得初禅。得已思惟求因缘法。乃至得第四禅已思惟求因缘法。入空无愿无相三昧。以彼三昧思惟舍离证无色定。以彼三解脱门入灭尽定。于一切处思惟求缘觉法。是人求于因缘第一义三行灭无余非想受灭。是名禅平等缘觉如来共不共声闻。若复有人。未学声闻乘善学缘觉乘。是人入初禅思惟求因缘法。是人依初禅超彼余禅及无色定。入三行灭无余第一义灭定。是名禅平等缘觉如来共不共声闻。
　　诸仁者。若复有人。未学声闻缘觉乘。先学大乘退入缘觉乘。是人入初禅。于彼禅中思惟求因缘法。如是乃至第四禅中思惟求因缘法。如是四无色定一切处思惟求因缘法。如是三行灭无余第一义灭定。以三解脱门得不可说三昧。其处无生无灭。非证非修非有非无。非此岸非彼岸。非闇非明。非可测非分别非不分别。是名佉伽毗沙拏劫(佉伽齐云犀牛毗沙拏云角)辟支佛世间独福田。是名禅清净平等第一义缘觉如来共不共声闻。其处一切生死有海断。行苦苦苦坏苦断。于不可说义能自觉知。是名第一义禅清净平等。
　　诸仁者。于彼何者如来第一义禅清净平等不共声闻缘觉。若如来入初禅。不依阴入定。不依界入定。不依入入定。不依地界水火风界入定。不依虚空处界识处界无所有处界非想非非想处界入定。不依灭界入定。不依现在及未来世入定。不依生不依灭入定。不依有不依无入定。无所依不依所依。如如来入初禅如是。第二第三第四禅虚空处界识处界无所有处界非想非非想处界如是。如来入灭界定不依阴入定。乃至不依所依。如来入灭界定。是名如来第一义禅清净平等不共声闻缘觉。
　　诸仁者。于彼何者是如来禅清净平等共声闻缘觉一切众生。如来入世间初禅。乃至入世间第四禅。缘觉声闻亦能入世间初禅乃至第四禅。一切众生劫欲尽时。亦曾能入世间初禅乃至第四禅。于后恶心因缘退失修禅。嗔恶粗穬不观后世畏。于诸众生无有慈愍。食其血肉趣三恶道。
　　复次如如来入世间初禅。乃至入世间第四禅。彼一切众生。若天若人畜生饿鬼地狱众生作是念。如来心心数法行在何处住在何住。彼一切众生乃至虫蚁。佛力加故。亦如实知佛心心数法住于初禅。乃至知住第四禅。此亦是如来禅平等共一切众生。此禅平等。非一切声闻辟支佛地。是名禅清净平等。诸仁者。于彼何者智器清净平等。智有二种。一者世间智。二者出世间智。诸仁者。何者世间智。其世俗书典。口所言说结集解释。言语之道音声演说。文字显示闻诸论说。若书字句义。若算若数若印。若种种苦行法。若学工巧事。如是所说种种作业。随其所求皆得成就。诸余三世俗念作事。若触若受若想若思若念。如是一切非涅槃器。是名世间智器平等。诸仁者。于彼何者世间智器平等。诸仁者。世间智器平等者。布施持戒忍辱精进禅定闻慧智器平等何者世间布施智器平等。诸仁者。若有人乃至尽形休息杀生偷盗邪淫妄语饮酒诸放逸处。于一切众生安住慈心怜愍心救济心是涅槃器。诸仁者。是名世间布施智器平等。
　　诸仁者。于彼何者世间戒智器平等。诸仁者。若于一切众生具哀愍心观后世畏。常住慈心柔软心利益心无怨仇心无嫉妒心无粗穬心无两舌心无憍逸心安住慈心。诸仁者。是名世间戒智器平等。
　　诸仁者。于彼何者世间忍智器平等。诸仁者。若闻众生种种恶口纯粗穬言。闻已不取不起卒暴不生变浊不现嗔相。于诸众生亦复能忍。不顺言辞音声所出。诸仁者。是名世间忍智器平等。
　　诸仁者。若见众生于其我所作恶作过作罪作无利益。若坏色若坏声香味触若坏身若坏命。于此众生常能修忍应如是学。是诸众生。从无始流转习贪恚痴离善知识未曾修学。我近善知识我能修学我求一切乐。若于一切众生不起嗔嫌。是人得一切乐。是故于彼一切众生见已不取不起卒暴不生变浊不现嗔相。是名世间忍智器平等。
　　诸仁者。于彼何者世间精进智器平等。诸仁者。若于众生勤施不断。及修戒忍精进禅智不断。诸仁者。是名世间精进智器平等。
　　诸仁者。于彼何者世间禅智器平等。诸仁者若入世间初禅乃至第四禅。入无边虚空处乃至非想非非想处。诸仁者。是名世间禅智器平等。
　　诸仁者。于彼何者世间闻慧智器平等。诸仁者。若与如是空法相应。大乘言教有所堪能。读诵受持言辞清净。为人演说不谄不幻。一切烦恼恶业障尽。知法知义。是人于彼言教知法知义。昼夜精勤求无上智。诸仁者。是名世间闻慧智器平等。
　　诸仁者。于彼何者出世间智器平等。诸仁者若善男子。不取色受想行识。不取眼色不取眼识不取眼触。不取眼触因缘生若苦若乐不苦不乐。如是乃至不取意法不取意识不取意触。不取意触因缘生若苦若乐不苦不乐。如是不取地界水火风界。不取虚空界。乃至不取非想非非想界。不取现在及未来世。不取善不善。不取有漏无漏。不取声闻乘。不取缘觉乘。不取无上大乘。不取三界不取三乘。不取有不取无。不取无所有无有言说。得无缘慈三昧。非诸声闻辟支佛地是人以此三昧故。能见入首楞严三昧门。次第当得首楞严三昧。诸仁者。是名出世间智器清净平等。非决定清净平等。是方便力求智平等。
　　诸仁者。于彼何者安住出世间一切法器般若一切法界清净平等。诸仁者。一切法界。非肉眼见非天眼见。是圣法慧眼相应。以圣慧眼观诸法界不增不减。不见诸法有盛有衰。不见近远方所无所至去。不见有生有灭。是人如是见诸法清净平等时。更不见众生有实可得。若入众生不可得。是人则得入一切法不可得。何以故。不离众生有一切法。不离一切法有众生。其众生体性是一切法体性。其一切法体性是众生体性。其一切法体性是我体性。其我体性是一切法体性。其一切法体性是佛法体性。其佛法体性是无我界体性。其无我界体性是实际体性。其实际体性是如如体性。如是知一切法。诸仁者。是名安住出世间一切法器般若一切法界出世间智器清净平等。
　　诸仁者。于彼何者出世间一切法器清净平等。若菩萨摩诃萨如是安住般若入禅定时。不见有法可得。住于禅定而不舍离于一切法境界。无住无灭无所觉知住于禅定。是人不以身禅住于禅定。不以心禅住于禅定。是人住如是禅时。入于如如实际法界。能入诸法无所取著。超过一切声闻辟支佛上。是人于如是禅住于禅定。是未决定菩萨。能断一切诸烦恼见及上烦恼缠。若复菩萨能住如是禅者。则能入于一切诸法。入此法时能知众生善恶诸欲而成熟之。是人不见众生。不见我人寿命众数生者养育作者使作者起者使起者受者使受者。是人若复入于如如法界时。见诸众生颠倒烦恼。以颠倒故受种种苦。是人如是入于微细如如实际法界。是菩萨于众生不见众生而成熟之。众生非实故。众生无众生故。众生无我故。众生离故。众生无自性故。众生不可说故。众生空故。众生无相故。众生无愿故。众生无作故。众生如性故。众生无生故。众生不灭故。众生清净故。而成熟众生如是亦不见我。乃至不见受者。亦不坏事。是诸法自性相。不可说不可说法界。一切语言文字不能说不可显示无所有。是菩萨以大悲故。于不可说法而说诸法。此有漏此无漏。此世间此出世间。此有罪此无罪。此有为此无为。此有烦恼此无烦恼。此应修行此应舍离。此凡夫法。此学法。此无学法。此缘觉法。此菩萨法。此佛法。诸仁者。是未决定菩萨。如是安住出世间一切法器般若入一切法界。清净平等分别说法。菩萨于所说法不见其相。诸仁者。譬如幻者。遍虚空界化作种种色种种花。未曾作事而能现作。佛不出世。于彼花中。能出如是妙义句味。入于法门演法音声。作如是事。是为难不。时一切天人及鬼神众作如是言。大德婆伽婆。此事为难。大德修伽陀。此第一难。佛言。诸仁者。此转难此第一转难。其未决定菩萨。于无所属法如是法。无色不可见非文字非言说。自未知未证未善修未自在未到彼岸。而能于他众生除诸烦恼而成熟之。此为转难。彼诸众生。于如是甚深无言说法未作证。闻已不谤。此为第一转难。彼诸众生。能碎一切诸烦恼树。住柔软心作业心。于一切众生慈心愍心不害心悲心共心同心。彼诸众生。以柔软心故。枯竭有海渡烦恼海速入无畏城。于如是无言说未作证。闻已不谤。彼亦转难第一转难。何故汝等恶心鬼神不自制心。于诸众生不作柔软心。不观后世畏。诸仁者。若有住出世间一切法器清净平等三昧菩萨摩诃萨。能使一切众生守护六根各住自境。岂况不能遮障汝等恶心鬼神。是善丈夫皆得是法住大慈大悲心不恼于他。何以故。以修大慈大悲方便力故不恼于他。是诸菩萨入如是甚深法已。能掷众生虚空界中。多亿那由他劫各不相见。岂况不能制于汝等诸恶鬼神。亦复能掷一切众生世界中间大黑闇处。乃至能令一切众生唯食风食水食土食石。是诸菩萨以住如是甚深出世间法器清净平等三昧故。能令一切众生于多亿劫不食。岂况不能制于汝等食他众生精气血肉诸恶鬼神。何故纵舍汝等。是诸菩萨以大慈大悲方便力故纵舍汝等。于此四天下所有菩萨摩诃萨。安住如是甚深出世间法器清净平等三昧。其名曰众自在菩萨。慈自在菩萨。文殊音菩萨。电自在菩萨。日自在菩萨。月自在菩萨。地自在菩萨。想自在菩萨。观世自在菩萨。水自在菩萨。如是等万八千菩萨摩诃萨居此四天下。彼诸菩萨摩诃萨住此十种第一甚深出世间一切法器清净平等。何等为十。所谓众生平等。法平等。清净平等。布施平等。戒平等。忍平等。精进平等。禅平等。般若平等。一切法清净平等。住此十种第一甚深出世间一切法器清净平等三昧菩萨摩诃萨。一一皆能制于汝等诸恶鬼神。如上所说。何故纵舍汝等。是诸菩萨以修大慈大悲方便力故纵舍汝等。何况如来应正遍知明行足善逝世间解无上士调御丈夫天人师佛世尊。诸仁者。假使一切众生。住如是十种出世间甚深一切法器清净平等。如前所说菩萨摩诃萨。以一如来一念之智胜于彼等。何况如来于一切时。以大悲心覆护汝等。不生嗔恚亦不弃舍。如来于一切时怜愍汝等。欲令得于利益安乐。汝等如是无有惭愧。不观后世畏。于一切众生作不愍心不柔软心恶心怨心不慈心不悲心。汝等不应作是非法。欲重明此义。而说偈言。
　　大雄见如是　　无余鬼神集
　　即时举右臂　　宣说如是言
　　佛出世甚难　　法僧亦复难
　　众生净信难　　离诸难亦难
　　哀愍众生难　　知足第一难
　　得闻正法难　　能修第一难
　　得知难平等　　于世常受乐
　　此十平等处　　智者当速知
　　初众生平等　　舍离诸恶业
　　造作诸善业　　久受于胜乐
　　修行法平等　　一切法等等
　　佛声闻缘觉　　凡夫等如如
　　此清净平等　　于彼人中得
　　远离取境界　　亦复不坏我
　　布施平等喜　　不害他众生
　　不夺活命具　　不坏诸花果
　　无有一众生　　非我父母者
　　一切诸众生　　曾与我亲知
　　我更不触恼　　乃至一众生
　　休息于非时　　一切恶风雨
　　丰盛可乐事　　养育诸亲知
　　众生精气增　　常得不损减
　　不气嘘他身　　不嗔恶眼视
　　不夺他精气　　充满一切乐
　　我心利一切　　不嗔有失者
　　为断诸烦恼　　求于诸佛法
　　十种善业道　　智者常守护
　　于世常欢喜　　后得见涅槃
　　不依阴持戒　　亦不依界入
　　灭诸有支戒　　灭诸有渴爱
　　舍离种种想　　能息于嗔怒
　　如是字言合　　智者离分别
　　如虚空空故　　离一切分别
　　如是修忍者　　智者离分别
　　譬如空中月　　众星共围绕
　　如是修忍者　　安隐众中显
　　月光照摩尼　　海水得盈满
　　忍照恶心鬼　　令得清净信
　　一切离诸恶　　修于菩提行
　　彼众生次第　　能满诸佛海
　　我昔作仙人　　林中修忍辱
　　节节支解身　　不起嗔怒心
　　作兔为仙人　　自投身入火
　　我以修忍故　　火变为莲池
　　我以彼忍力　　成熟多众生
　　今诸阿罗汉　　无有如是忍
　　智者常精进　　修行为福慧
　　智海得增满　　得成诸佛海
　　修禅及般若　　得离诸烦恼
　　不分别三界　　得住于如如
　　智者修禅智　　出世住实际
　　不染于诸法　　离一切分别
　　不分别诸法　　不见有众生
　　诸法唯一相　　得见佛境界
　　无量菩萨众　　安住此法性
　　不恼于汝等　　以住圣般若
　　如来于汝等　　容恕不为恼
　　汝等无羞耻　　远离于惭愧
　　作恶诸众生　　弊性多刚强
　　见佛大勇猛　　皆得柔软心
　　汝等各应当　　自遮己恶心
　　汝等当次第　　速证大涅槃
　　汝等若柔软　　得离诸恶业
　　为护此法故　　付嘱于汝等
　　我所说声闻　　具智大名称
　　彼怜愍汝等　　令得福智慧
　　当得饮食利　　诸天所供养
　　得于胜住处　　及得增寿命
　　若闻导师语　　如说能修行
　　人天世间中　　常受胜乐报

　　尔时世尊于彼诸恶鬼神众中说法讫时。于彼诸恶鬼神众中。彼恶鬼神昔于佛法作决定信。彼于后时近恶知识心见他过。以是因缘生恶鬼神。彼九十二那由他百千诸恶鬼神得住须陀洹果。亿那由他频婆罗百千诸恶鬼神昔行大乘者得随顺忍。无量阿僧祇诸恶鬼神得柔软心。得已复发阿耨多罗三藐三菩提心。
　　尔时于彼鬼神众中。有罗刹王名牛王目。与万罗刹王合掌向佛。一心敬礼而作是言。大德婆伽婆。我等为嗔使故久于世间受不爱果。我等今者承佛神力得自忆念此贤劫中宿命之事。我等于鸠留孙如来法中曾得出家。诵持八万大乘法聚。复诵八万声闻法聚。发阿耨多罗三藐三菩提愿。我等彼时于阿兰若住法比丘所起嗔怒心。以是业障于彼命终生于地狱。久被烧煮失念无余。于彼命终生此食他血肉恶罗刹中。正由我等昔出家时共作恶业。今受于此恶罗刹身。为饮食故断无量亿那由他百千众生命。以是我等今于佛所悔诸恶业更不复作。如是至三。至到坚固修行律仪。惟愿世尊。授于我等阿耨多罗三藐三菩提记。
　　佛言。诸仁者。我不见更有一法远离菩提心如于阿兰若比丘所而起恶心者。诸仁者。于未来世。此贤劫最后如来名曰卢遮。彼佛当授汝等胜菩提记。彼万罗刹王垂泪而言。宁处地狱不作人身于阿兰若比丘所一念之顷。而起恶心。以彼能断一切善故。何况数数而起恶心。
　　尔时复有诸恶鬼神敬信三宝。住柔软心观后世畏。一切同音而作是言。大德婆伽婆。我等从今休息诸恶。忏悔过去一切恶业。我等今当食花食香食果食水食风食法食喜。更不恼他。护持佛法受佛付嘱为久住故。及受世尊声闻弟子住阿兰若者增上护持。佛言。善哉善哉。善丈夫。汝等应当如是善受我之付嘱。我今复以汝等付嘱。贤劫一切菩萨一切声闻。彼怜愍汝等。于其昼夜作善助道。与汝善分称名劝请。以是汝等增长精气大力威德及大功能亲知眷属。彼彼如是护持我法故。亦复善护阿兰若住法比丘若大乘小乘。如是如是精气增长乃至眷属。如是如是汝等作胜供养三世诸佛。以此善根能舍恶趣得世间乐及涅槃乐。

　　　　大集经月藏分第十二诸天王护持品第九

　　尔时世尊。示世间故。问娑婆世界主大梵天王言。此四天下是谁能作护持养育。时娑婆世界主大梵天王作如是言。大德婆伽婆。兜率陀天王。共无量百千兜率陀天子。护持养育北郁单越。他化自在天王。共无量百千他化自在天子。护持养育东弗婆提。化乐天王。共无量百千化乐天子。护持养育南阎浮提。须夜摩天王。共无量百千须夜摩天子。护持养育西瞿陀尼。
　　大德婆伽婆。毗沙门天王。共无量百千诸夜叉众。护持养育北郁单越。提头赖吒天王。共无量百千乾闼婆众护持养育东弗婆提。毗楼勒叉天王。共无量百千鸠槃茶众护持养育南阎浮提。毗楼博叉天王。共无量百千龙众护持养育西瞿陀尼。
　　大德婆伽婆。天仙七宿三曜三天童女护持养育北郁单越。彼天仙七宿者。虚危室辟奎娄胃。三曜者。镇星岁星荧惑星。三天童女者。鸠槃弥那迷沙。大德婆伽婆。彼天仙七宿中。虚危室三宿是镇星土境。鸠槃是辰。辟奎二宿是岁星土境。弥那是辰。娄胃二宿是荧惑土境。迷沙是辰。大德婆伽婆。如是天仙七宿三曜三天童女护持养育北郁单越。
　　大德婆伽婆。天仙七宿三曜三天童女护持养育东弗婆提。彼天仙七宿者。昴毕觜参井鬼柳。三曜者太白星岁星月。三天童女者。毗利沙弥偷那羯迦吒迦。大德婆伽婆。彼天仙七宿中。昴毕二宿是太白土境。毗利沙是辰。觜参井三宿是岁星土境。弥偷那是辰鬼柳二宿是月土境。羯迦吒迦是辰。大德婆伽婆。如是天仙七宿三曜三天童女护持养育东弗婆提。
　　大德婆伽婆。天仙七宿三曜三天童女护持养育南阎浮提。彼天仙七宿者。星张翼轸角亢氐。三曜者。日辰星太白星。三天童女者[糸*枲]呵迦若兜罗。大德婆伽婆。彼天仙七宿中星张翼是日土境。[糸*枲]呵是辰。轸角二宿是辰星土境。迦若是辰。亢氐二宿是太白土境。兜罗是辰。大德婆伽婆。如是天仙七宿三曜三天童女护持养育南阎浮提。
　　大德婆伽婆。彼天仙七宿三曜三天童女护持养育西瞿陀尼。彼天仙七宿者。房心尾箕斗牛女。三曜者。荧惑星岁星镇星。三天童女者。毗离支迦檀[少/兔]婆摩伽罗。大德婆伽婆。彼天仙七宿中。房心二宿是荧惑土境。毗利支迦是辰。尾箕斗三宿是岁星土境。檀[少/兔]婆是辰。牛女二宿是镇星土境。摩伽罗是辰。大德婆伽婆。如是天仙七宿三曜三天童女护持养育西瞿陀尼。
　　大德婆伽婆。此四天下南阎浮提最为殊胜。何以故。阎浮提人勇健聪慧梵行相应。佛婆伽婆于中出世。是故四大天王。于此倍增护持养育。此阎浮提有十六大国。谓鸯伽摩伽陀国。傍伽摩伽陀国。阿槃多国。支提国。此四大国。毗沙门天王与夜叉众围绕护持养育。迦尸国。都萨罗国。婆蹉国。摩罗国。此四大国。提头赖吒天王与乾闼婆众围绕护持养育。鸠罗婆国。毗时国。般遮罗国。疏那国。此四大国。毗楼勒叉天王与鸠槃茶众围绕护持养育。阿湿婆国。苏摩国。罗苏吒国。甘满阇国。此四大国。毗楼博叉天王与诸龙众围绕护持养育。
　　大德婆伽婆。过去天仙。护持养育此四天下故。皆亦如是分布安置。于后随其国土城邑村落塔寺园林树下冢间山谷旷野河泉陂泺乃至海中宝洲天祠。于彼卵生胎生湿生化生诸龙夜叉罗刹饿鬼毗舍遮富单那迦吒富单那等。生于彼中还住彼处。无所系属不受他教。是故愿佛于此阎浮提一切国土。彼诸鬼神分布安置为护持故。为护一切诸众生故。我等于此说欲随喜。佛言。如是大梵。如汝所说。尔时世尊欲重明此义。而说偈言。
　　示现世间故　　导师问梵王
　　于此四天下　　谁护持养育
　　如是天师梵　　诸天王为首
　　兜率他化天　　化乐须夜摩
　　能护持养育　　如此四天下
　　四王及眷属　　亦复能护持
　　二十八宿等　　及以十二辰
　　十二天童女　　护持四天下
　　随其所生处　　龙鬼罗刹等
　　不受他教者　　还于彼作护
　　天神等差别　　愿佛令分布
　　怜愍众生故　　炽然正法灯

　　尔时佛告月藏菩萨摩诃萨言。了知清净士。此贤劫初。人寿四万岁时鸠留孙佛出兴于世。彼佛为无量阿僧祇亿那由他百千众生。回生死轮转正法轮。追回恶道安置善道及解脱果。彼佛以此四大天下。付嘱娑婆世界主大梵天王他化自在天王化乐天王兜率陀天王须夜摩天王等。护持故。养育故。怜愍众生故。令三宝种不断绝故。炽然故。地精气众生精气正法精气久住增长故。令诸众生休息三恶道故。趣向三善道故。以四天下付嘱大梵及诸天王。如是渐次劫尽诸天人尽。一切善业白法尽灭。增长大恶诸烦恼溺。人寿三万岁时。拘那含牟尼佛出兴于世。彼佛以此四大天下。付嘱娑婆世界主大梵天王他化自在天王乃至四大天王及诸眷属。护持养育故乃至令一切众生休息三恶道趣向三善道故。以此四天下付嘱大梵及诸天王。如是次第劫尽诸天人尽。白法亦尽。增长大恶诸烦恼溺。人寿二万岁时。迦叶如来出兴于世。彼佛以此四大天下。付嘱娑婆世界主大梵天王他化自在天王化乐天王兜率陀天王须夜摩天王憍尸迦帝释四天王等及诸眷属。护持养育故。乃至令一切众生休息三恶道趣向三善道故。彼迦叶佛以此四天下。付嘱大梵四天王等。及付诸天仙众七曜十二天童女二十八宿等。护持故。养育故。了知清净士。如是次第至今劫浊烦恼浊众生浊大恶烦恼浊斗诤恶世。时人寿百岁一切白法尽。一切诸恶闇翳世间。譬如海水一味大咸。大烦恼味遍满于世集会恶党。手执髑髅血涂其掌共相杀害。如是恶众生中。我今出世菩提树下初成正觉。受提胃波利诸商人食。为彼等故。以此阎浮提分布天龙乾闼婆鸠槃茶夜叉等。护持养育故。以是大集十方所有佛土一切无余菩萨摩诃萨等。悉来集此。乃至于此娑婆佛土。其处百亿日月。百亿四天下。百亿四大海。百亿铁围山大铁围山。百亿须弥山。百亿四阿修罗城。百亿四大天王。百亿三十三天。乃至百亿非想非非想处。如是略数娑婆佛土。我于是处而作佛事。乃至于娑婆佛土所有诸梵天王及诸眷属。魔天王。他化自在天王。化乐天王。兜率陀天王。须夜摩天王。帝释天王。四大天王。阿修罗王。龙王。夜叉王。罗刹王。乾闼婆王。紧那罗王。迦楼罗王。摩睺罗伽王。鸠槃茶王。饿鬼王。毗舍遮王。富单那王。迦吒富单那王等。悉将眷属于此大集。为闻法故。乃至于此娑婆佛土所有诸菩萨摩诃萨等及诸声闻一切无余悉来集此。为闻法故。我今为此所集大众。显示甚深佛法。复为护世间故。以此阎浮提所集鬼神。分布安置护持养育。
　　尔时世尊。复问娑婆世界主大梵天王言。过去诸佛。以此四大天下曾付嘱谁令作护持养育。时娑婆世界主大梵天王言。过去诸佛。以此四天曾付嘱我及憍尸迦令作护持。而我有失不彰己名及帝释名。但称诸余天王及宿曜辰护持养育。
　　尔时娑婆世界主大梵天王及憍尸迦帝释。顶礼佛足而作是言。大德婆伽婆。大德修伽陀。我今谢过。我如小儿愚痴无智。于如来前不自称名。大德婆伽婆。唯愿容恕。大德修伽陀。唯愿容恕。诸来大众亦愿容恕。我于境界言说教令得自在处护持养育。乃至令诸众生趣善道故。我等曾于鸠留孙佛已受教敕。乃至令三宝种已作炽然。拘那含牟尼佛迦叶佛所。我受教敕亦如是。于三宝种已勤炽然地精气众生精气正法味醍醐精气久住增长故。亦如我今于世尊所顶受教敕。于己境界言说教令得自在处。休息一切斗诤饥馑。乃至令三宝种不断绝故。三种精气久住增长故。遮障恶行众生。护养行法众生故。休息众生三恶道趣向三善道故。为令佛法得久住故。勤作护持。佛言。善哉善哉。妙丈夫。汝应如是。
　　尔时佛告百亿大梵天王言。所有行法住法顺法厌舍恶者。今悉付嘱汝等手中。汝等贤首。于百亿四天下。各各境界言说教令得自在处。所有众生。弊恶粗犷恼害于他无有慈愍不观后世畏。触恼刹利心及婆罗门毗舍首陀心。乃至触恼畜生心。如是作杀生因缘。乃至作邪见因缘。随其所作非时风雨乃至令地精气众生精气正法精气作损减因缘者。汝应遮止令住善法。若有众生。欲得善者。欲得法者。欲度生死彼岸者。所有修行檀波罗蜜者。乃至修行般若波罗蜜者。所有行法住法众生。及为行法营事者。彼诸众生。汝等应当护持养育。若有众生。受持读诵为他演说种种解脱经论。汝等当与彼诸众生念持方便得坚固力。入所闻不忘智信诸法相。令离生死修八圣道三昧根相应。若有众生。于汝境界住法。奢摩他毗婆舍那次第方便与诸三昧相应。勤求修习三种菩提者。汝等应当遮护摄受勤作舍施勿令乏少。若有众生。施其饮食衣服卧具病患因缘施汤药者。汝等应当令彼施主五利增长。何等为五。一者寿增长。二者才增长。三者乐增长。四者善行增长。五者慧增长。汝等长夜得利益安乐。以是因缘汝等能满六波罗蜜。不久得成一切种智。时娑婆世界主大梵天王为首。共百亿诸梵天王咸作是言。如是如是。大德婆伽婆。我等各各。于己境界弊恶粗犷恼害于他无慈愍心不观后世畏。乃至我当遮障与彼施主增长五事。佛言。善哉善哉。汝应如是。尔时复有一切菩萨摩诃萨一切诸大声闻一切天龙乃至一切人非人等赞言。善哉善哉。大雄猛士。汝等如是。法得久住。令诸众生得离恶道速趣善道。尔时世尊欲重明此义。而说偈言。
　　我告月藏言　　入此贤劫初
　　鸠留佛付嘱　　梵等四天下
　　遮障诸恶故　　炽然正法眼
　　舍离诸恶事　　护持行法者
　　不断三宝种　　增长三精气
　　休息诸恶趣　　令向诸善道
　　拘那含牟尼　　复嘱大梵王
　　他化化乐天　　乃至四天王
　　次后迦叶佛　　复嘱梵天王
　　化乐等四天　　帝释护世王
　　过去诸天仙　　为诸世间故
　　安置诸宿曜　　令护持养育
　　至于浊恶世　　白法尽灭时
　　我独觉无上　　安置护人民
　　今于大众前　　数数恼乱我
　　应当舍说法　　置我令护持
　　十方诸菩萨　　一切悉来集
　　天王亦来此　　娑婆佛国土
　　我问大梵王　　谁昔护持者
　　帝释大梵天　　指示余天王
　　于时释梵王　　谢过导师言
　　我等所王处　　遮障一切恶
　　炽然三宝种　　增长三精气
　　遮障诸恶朋　　护持善朋党

　　　　大集经卷第五十一



　　　　大方等大集经卷第五十二

　　　　高齐天竺三藏那连提耶舍译

　　月藏分第十二诸魔得敬信品第十

　　尔时会中。有一魔王名曰岁星。即起合掌。向诸魔众。而说偈言。
　　今此瞿昙仙　　大欲欺陵我
　　分布四天下　　一切诸鬼神
　　与诸四天王　　皆悉令护持
　　唯除于我等　　而不见与分

　　尔时会中。复有魔王名那罗延月。举手指示魔王波旬。而说偈言。
　　由此波旬故　　而不分与我
　　如是一恶人　　毁灭我等众

　　尔时会中。复有魔王名卢陀弗师吒。而说偈言。
　　我等今当共　　远弃魔波旬
　　如是弊波旬　　鄙践极恶法
　　我等从昔来　　未曾见闻此
　　我今咸劝请　　大师瞿昙仙
　　真正法宝聚　　炽然令久住
　　我等当护持　　养育令增长

　　尔时魔王波旬。见闻诸魔作一朋党共平论已羞惭耻愧。从座而起合掌向佛。而说偈言。
　　一切佛世尊　　于诸世间中
　　永离于妄语　　最尊独第一
　　我今已忏谢　　一切尊导师
　　深得生敬信　　一向定归依
　　世尊今何故　　犹见生厌贱

　　尔时世尊。告彼月藏菩萨摩诃萨。而说偈言。
　　了知清净士　　如是魔波旬
　　今实于我所　　种种作留难
　　无能尽说过　　今于大众中
　　诚心忏谢我　　非是谄曲意
　　深敬信三宝　　尊重未曾有
　　是故我今与　　如是魔波旬
　　当授于无上　　正智菩提记

　　尔时月藏菩萨摩诃萨白佛言。世尊。凡夫心轻犹豫不定。于三乘中未住究竟。于善于恶不能决定。愿亦不定。以不定故遇善知识得生净信。以信因缘。身口意业所作诸善能发胜愿。以彼善心胜愿因缘。随所悕求得彼最胜妙善报果。大德婆伽婆。譬如群牛食种种草若生若枯亦饮种种清浊等水。及构捋时出纯净乳。从彼净乳出香味酪。从香味酪出生熟酥。从生熟酥出上醍醐胜果成熟。大德婆伽婆。如是凡夫。善心相续能生净信。以信因缘次发胜愿。如是次第得大妙果。如是世尊。发大乘者亦复如是。乃至未得柔顺忍来。心常犹豫动转不定。得顺忍已。于大乘中修六波罗蜜。心不疲惓次第增进。乃至得作自然法王。大德婆伽婆。譬如粪秽散置野田下诸种子以水溉灌。人功助成因缘具足。于诸种子花叶果实具足成熟。大德婆伽婆。如是凡夫以犹豫心于大乘中行六波罗蜜。次第修学得柔顺忍。不久能满六波罗蜜。于阿耨多罗三藐三菩提而成正觉。如是波旬。虽复昔有种种诸恶烦恼炽然种种心行身口意业作诸不善应受苦报。今于佛所深得敬信至诚忏悔发于无上菩提之心。既发心已。即得受于阿耨多罗三藐三菩提记。次第得成无上法王。大德婆伽婆。譬如商主昔虽未见大海宝洲。办具资粮道路不错。共诸商人勤用功力。次第得度大海彼岸到彼种种摩尼宝洲。大德婆伽婆。如是波旬。若能诚心发露忏悔一切恶业。以诸善根至诚回向无上菩提。发大勇猛则能速满六波罗蜜。能度三有生死大海。无边功德皆悉圆满。得到一切智慧宝洲。非是二乘之所能到。
　　尔时佛告月藏菩萨摩诃萨言。了知清净士。如是如是。如汝所说。此魔波旬。今于我前发露忏悔昔所造作一切恶业。已得清净发于无上菩提之心。是故我今与是波旬授于阿耨多罗三藐三菩提记。于未来世当得成于无上法王。
　　尔时复有百亿诸魔。俱共同时从座而起。合掌向佛顶礼佛足而白佛言。世尊。我等亦当发大勇猛护持养育佛之正法炽然三宝种久住于世间。令地精气众生精气法精气皆悉增长。若有世尊声闻弟子住法顺法三业相应而修行者。我等皆悉护持养育一切所须令无所乏。复有世尊声闻弟子。无所积聚。离诸烦恼浊乱斗诤。不相言讼。不求名利。于诸恶法羞惭耻愧。不与四众亲友交通。弃舍聚落独住闲林。坚固勇猛如救头然。于诸善法相应住者。我等当共护持养育一切所须令无所乏。所有一切诸恶众生我悉遮障。于一切处所有斗诤饥馑疾疫他方怨敌非时风雨冰寒毒热蚊虻蛇蝎诸杂虫兽我皆遮护令得敬信。刹利婆罗门毗舍首陀乃至畜生。亦令敬信于佛正法。一切天．龙．夜叉．罗刹．阿修罗．乾闼婆．紧那罗．摩睺罗迦．迦楼罗．鸠槃荼．饿鬼．毗舍遮．富单那．迦吒富单那等。亦令敬信佛之正法。复令一切天龙夜叉罗刹阿修罗乾闼婆紧那罗摩睺罗伽迦楼罗鸠槃荼饿鬼毗舍遮富单那迦吒富单那等。精气具足色力丰盛好香美味充足无乏。所有依地一切草木。根茎枝叶华果繁茂。五谷苗稼增长光泽。及诸衣服亦悉丰饶。土地肥良皆悉可乐。寺舍园林河泉池井宫殿屋宅山薮林野悉令具足。令诸众生于彼住处心得悦乐身不疲惓。若复世尊声闻弟子。有所积聚烦恼散乱懈怠懒惰不应法者。我当弃舍不复护持安置养育自修而住。我今终不于三世佛所而故妄语犯染污罪。佛言。善哉善哉。诸欲自在士。汝应如是炽然我法。乃至能与一切众生安隐快乐。诸仁者。我以法眼复寄阎浮提一切人王。若我弟子于我法中。贪爱积聚烦恼斗诤。与俗相染亲友交通贪求名利。于身口意不应正法。令诸天人不得敬信。乐作诸恶住不善道。令阎浮提诸国王等当如法治。为令佛法得久住故。诸天人等得敬信故。
　　尔时世尊。复告百亿他化自在天。百亿化乐天。百亿兜率陀天。百亿须夜摩天。百亿释提桓因言。诸仁者。如我所说法律毗尼。付嘱汝等。汝当护持如上所说安置养育。作是语已。彼五天王即白佛言。世尊。若有世尊声闻弟子住法顺法三业相应而修行者。我等皆共护持养育供给所须令无所乏。若复世尊声闻弟子无所积聚护持养育亦如上说。若复世尊声闻弟子住于积聚乃至三业与法不相应者。亦当弃舍不复养育自修而住。我今终不于三世佛所而故妄语犯染污罪。佛言。善哉善哉。妙丈夫。汝应如是令我佛法炽然久住。与诸众生安隐快乐。尔时一切诸来大众。天人乾闼婆等。亦复赞彼五天王言。善哉善哉。妙丈夫。我等昔来未闻如是护持养育。诸佛正法久住世间。天人炽盛恶道减少。
　　尔时世尊欲重明此义。而说偈言。
　　于此娑婆界　　初入贤劫时
　　拘楼孙如来　　已嘱于四天
　　帝释梵天王　　护持令养育
　　炽然三宝种　　增长三精气
　　拘那含牟尼　　亦嘱四天下
　　梵释诸天王　　护持令养育
　　迦叶亦如是　　已嘱四天下
　　梵释护世王　　护持行法者
　　过去诸仙众　　及以诸天仙
　　星辰诸宿曜　　亦嘱令分布
　　我出五浊世　　降伏诸魔怨
　　而作大集会　　显现佛正法
　　诸天咸劝请　　分布四天下
　　我时问梵天　　谁昔受付嘱
　　梵天不自称　　及以天帝释
　　遍观诸天已　　然后忏谢佛
　　一切诸天众　　咸共白佛言
　　我等所王处　　皆护持正法
　　炽然三宝种　　增长三精气
　　令息诸病疫　　饥馑及斗诤
　　过去诸如来　　教我令安置
　　如今尊导师　　亦敕令护持
　　世尊复告语　　百亿诸梵天
　　百亿天帝释　　百亿四天王
　　汝等各皆悉　　于己四天下
　　随其所王处　　遮障恶众生
　　不令心扰浊　　安住于善处
　　修行正法者　　当与不妄念
　　若有诸声闻　　勤求涅槃者
　　一切有所须　　悉皆供给之
　　亦与彼施主　　增益五功德
　　寿命报安乐　　精进及智慧
　　能速满六度　　证于大菩提
　　如是百千亿　　诸天大梵王
　　咸共白佛言　　我各于己土
　　护持诸声闻　　遮障恶众生
　　安住佛正法　　炽然三宝种
　　三种味精气　　皆悉令增长
　　百亿诸魔众　　皆共生惭愧
　　亦悉从座起　　合掌白佛言
　　我等皆发心　　护持佛正法
　　炽然三宝种　　增长三精气
　　安置诸众生　　令住于善道
　　为诸众生故　　休息一切恶
　　护持于世尊　　行法诸声闻
　　持佛真妙法　　三业常相应
　　以诸所须物　　养育令无乏
　　若有诸声闻　　无所积聚者
　　远离斗诤讼　　羞惭于名利
　　坚固勤精进　　犹如救头然
　　能令无量众　　安住于正法
　　一切诸恶处　　皆令可爱乐
　　依地所生种　　果药诸苗稼
　　悉皆令滋茂　　膏泽香味具
　　若有诸声闻　　贪求积聚者
　　嗔妒多诤讼　　求利无羞耻
　　若有如是辈　　我等当舍离
　　我于三世佛　　终不犯妄语
　　导师复告语　　汝等诸魔众
　　护国诸人王　　遮障恶众生

　　　　大集经月藏分第十二提头赖吒天王护持品第十一

　　尔时于此世界四天下中。有日天子月天子。告彼疾行坚固天子言。世尊今在佉罗帝山牟尼诸仙所依住处作大集会。佛及弟子为令佛法得久住故。绍三宝种不断绝故。三种精气不损减故。令恶众生得敬信故。使三恶道得休息故。令三善道得增长故。汝等速往彼大集所说欲随喜。我及眷属。于佛正法护持养育。时彼疾行坚固天子往诣佛所。到已头面礼足而白佛言。世尊。彼日天子月天子。遥礼佛足作如是言。我等既是乘车疾行。不得往诣彼大集所。我及眷属说欲随喜。于佛正法我当护持。安置养育令三宝种而得炽然。亦令五星二十八宿皆得正行。三种精气悉令增长。遮障一切不善众生。令善法朋皆得充盛。人天善道具足盈满。佛言。日天子月天子。汝于我法护持养育。令汝长寿无诸衰患。尔时复有百亿提头赖吒天王百亿毗楼勒叉天王百亿毗楼博叉天王百亿毗沙门天王。彼等同时及与眷属从座而起。整理衣服合掌敬礼作如是言。大德婆伽婆。我等各各于己天下。勤作护持养育佛法。令三宝种炽然久住。三种精气皆悉增长。乃至世尊声闻弟子三种善业相应住者。我等于彼勤加护持摄受养育。令心不浊离诸散乱趣涅槃门。随几时中我等常当遮障一切恶心众生令善法朋久住增长。一切斗诤疫病饥馑非时风雨冰寒毒热苦辛涩触无味枯燥臭秽众恶不可乐事悉令休息。何以故。世尊弟子。不作积聚常修慈心与善相应离诸散乱而安住故。佛言。善哉善哉。善男子。汝当如是勤加护持摄受养育我所修习诸佛法眼。诸来大众亦皆赞言。善哉善哉。
　　尔时佛告乐胜提头赖吒天王言。妙丈夫。此四天下阎浮提中东方第四分汝应护持。何以故。此阎浮提诸佛兴处。是故汝应最上护持。过去诸佛已曾教汝护持养育。未来诸佛亦复如是。并及汝子乾闼婆众诸夜叉等一切眷属。应令敬信护持养育。汝有九十一子乐种种行。彼或乘象游行十方。或复乘马。或复乘驼。或乘特牛。或乘羖羊。或乘白羊。或复乘龙。或复乘鸟。或乘男夫。或乘妇女。或乘童男。或乘童女游行十方。汝亦应令得生敬信。当共彼等护持阎浮提东方第四分。
　　复有乾闼婆大臣大力军将。初名般支迦。次名般遮罗。次名郎伽罗。次名扇陀。次名奚摩跋多。次名质多斯那。次名那荼王。次名禅那离沙婆。次名尸婆迦。次名牟真邻陀。次名毗湿婆蜜多罗。次名除珍达罗斯等。皆是汝之大臣大力军将。汝亦应令得生敬信。当共彼等护持阎浮提东方第四分。
　　复有四大刹多罗大力军将。有多兵众。一名好长耳。二名好长鼻。三名善充满。四名佉陀梨钵帝。斯等刹多罗皆是汝之大力军将。汝亦应令得生敬信。当共彼等护阎浮提东方第四分。
　　复有乾闼婆大力军将兄弟三人。常将兵众有大势力。彼等皆悉受汝教令。一名乐欲。二名著欲。三名喜歌。复有乾闼婆兄弟十一人初名鞞利迦。次名槃梯。次名蓝菩尸仛。次名迦罗荼。次名拘抧罗声。次名耶舍失利。次名耶舍槃多。次名耶输达罗。次名摩罗槃妒。次名摩罗缦都。次名摩头曼多。复有乾闼婆兄弟三人。一名尸利曼都。二名头坻曼多。三名富师波曼多。复有乾闼婆三十三人初名萨陀曼都。次名耶阇曼多。次名檀那曼多。次名难提迦。次名忧波罗。次名波头摩。次名栴檀。次名栴檀那。次名度卢摩罗娑。次名般遮罗。次名拘抧罗苏婆罗。次名沾浮罗。次名般遮尸佉。次名搔跋尼。次名苏罗斯。次名摩罗毗。次名跋达那。次名迦摩尸利吒。次名尼干吒。次名尼干吒迦。次名婆提浮罗。次名耶输陀罗。次名毗首婆蜜多罗。次名尸骞陀。次名天鼓。次名摩兜罗。次名质多罗斯那。次名那荼王。次名禅那梨沙婆。次名尸婆迦。次名牟真邻陀。次名毗首婆蜜哆庐。次名除珍达罗。如是乾闼婆有多军众大有势力。汝亦应令得生敬信。当共彼等护持阎浮提东方第四分。
　　复有十六天神有大势力具足神通。初名最胜。次名上胜。次名成就义。次名他不胜。次名上喜。次名喜军。次名乐喜。次名增长喜。次名饶财。次名多饶财。次名具毛。次名十毛。次名饶毛。次名忧波罗。次名钵摩迦。次名赊摩。如是十六诸天神王大有威力。汝亦应令得生敬信。当共彼等护持阎浮提东方第四分。
　　东方有处名遮波罗。过去诸佛曾依彼住。亦是罗汉诸贤圣众得证果处。诸天人等发心修行所依住处。汝等应以大精进力护持阎浮提东方第四分。
　　东方有山名阿跋多。次名梨师三婆婆。亦是过去诸佛贤圣本修行处。诸天人等依于此处得见圣谛。是故汝等当以大精进力护持阎浮提东方第四分。
　　东方复有三曜七宿三天童女。应令彼等于其昼夜正行世间。汝共彼等护持阎浮提东方第四分。
　　东方复有天龙夜叉罗刹鸠槃荼饿鬼毗舍遮富单那迦吒富单那等住汝东方无所属者。我当于后分布彼等安置诸国令汝护持。尔时乐胜提头赖吒天王白佛言。世尊。如是如是。大德婆伽婆。过去诸佛付嘱安置护持养育。亦教我等护持东方弗婆提界。如今世尊教我安置一等无异。我当深心顶戴敬受于佛正法。护持阎浮提东方第四分。并我诸宫眷属大小亦令护持。于三恶趣皆令休息。于三善道皆悉炽然。
　　尔时乐胜提头赖吒天王。复有刹多罗辅佐大臣男夫妇女童男童女。一切皆共从座而起。合掌向佛头面礼足而白佛言。世尊。我等今于导师世尊得生深信。尊重敬仰得未曾有。法宝僧宝亦生深信。尊重敬仰得未曾有。大德婆伽婆。我等从今精勤护持阎浮提界东方第四分。世尊所有声闻弟子。若比丘比丘尼优婆塞优婆夷。若余众生于三善业相应住者。敬信三宝供养奉施听受法者。于佛正法发心修行受持禁戒相应住者。并勤供养诸众僧者。我等常当护持养育。若复有余诸众生等住阿兰若。及佛弟子住法顺法。发心坚固如犀牛角。独而无侣住于闲林。我等当以一切所须供养奉施护持养育。若复有余一切众生见彼闲林相应住者能以所须勤供养者。我等亦当护持养育令其所须悉得称意。亦令长寿无诸衰病财富自在安隐快乐善名流布。大德婆伽婆。我等当作如是等事护持养育。于佛正法亦令一切斗诤疫病饥馑俭短非时风雨悉令休息。复令一切花果药草五谷等物滋茂成熟肥腻软泽善香美味妙色增盛。又令地味众生味法醍醐味滋茂增长。如是精味得增长故。息三恶道善道盈满。佛法久住炽然世间。佛言。善哉善哉。妙丈夫。汝等精勤作如是事护持养育。令我法眼久住炽然。善说法律能生信解。则为具足供养三世一切诸佛。汝等便得寿命增长法增长眷属增长名称增长色力增长善朋增长舍宅增长信增长戒增长闻增长精进增长念增长慧增长。如是等事得增长故。便能速满六波罗蜜。得成无上自然法王如我今也。尔时一切诸来大众。天人乾闼婆等咸皆赞言。善哉善哉。妙丈夫。汝应如是精勤护持诸佛正法令得久住炽然在世使不断绝。
　　尔时世尊。欲重明此义。而说偈言。
　　世间二神通　　日月遣使来
　　疾行坚天子　　今与大众欲
　　如是佛正法　　我等当守护
　　炽然三宝种　　星辰得正行
　　增长三精气　　遮障恶众生
　　法朋得增长　　善道皆盈满
　　百亿提头赖　　勒叉毗楼博
　　百亿毗沙门　　咸共白佛言
　　我于己天下　　各皆勤护持
　　乃至诸比丘　　少欲离积聚
　　我等遮诸恶　　法朋得增长
　　斗诤病饥馑　　诸恶令休息
　　导师佛告言　　乐胜提头赖
　　过去诸如来　　已教汝安置
　　护持阎浮提　　东方第四分
　　汝军及眷属　　亦令法眼增
　　提头白佛言　　唯然大雄猛
　　我军大力众　　法眼令炽然
　　除诸不善法　　遮障恶众生
　　常护诸声闻　　无所积聚者
　　乾闼婆悉起　　亦复白佛言
　　声闻无积聚　　饮食令无乏
　　我等护持法　　住法境界者
　　养育彼施主　　我等亦护持
　　遮障恶众生　　法朋令炽然
　　三种精气增　　善道皆充满

　　　　大集经月藏分第十二毗楼勒叉天王品第十二

　　尔时佛告火花毗楼勒叉天王言。妙丈夫。此四天下阎浮提界南方第四分。汝应护持。何以故。此阎浮提诸佛兴处。是故汝应最上护持。过去诸佛已曾教汝护持养育。未来诸佛亦复如是。并及汝子一切眷属大臣军将夜叉罗刹。皆令护持。汝有九十一子。乐种种行。或复乘象游行十方。乃至或乘童男童女游行十方。汝亦应令得生敬信。共护阎浮提南方第四分。
　　复有鸠槃茶大臣有多兵众大有势力。初名跋那拘。次名阿吒薄拘。次名婆吒迦。次名薮支卢摩。次名阿斯目佉。次名跌荼尸帝。次名摩兜罗。次名跌荼泥弥。次名帝利揵吒迦。次名栴檀那。次名伽罗竭陀。次名薮目佉。次名陀提目佉。乃至复有四刹多罗。一名金刚轮。二名金刚焰。三名箭毛。四名风王。彼等皆有大力兵众。乃至复有鸠槃荼大力军将兄弟九人。一名檀提。二名忧波檀提。三名葛迦赊。四名钵湿。五名摩诃钵湿婆。六名大肚。七名象手。八名十手。九名火手。复有鸠槃茶兄弟三人。一名地行。二名山行。三名左行。复有鸠槃茶兄弟三人。一名黑色。二名朱目。三名云色。复有鸠槃茶兄弟四人。一名无垢。二名无疮疣。三名云天。四名大力。复有鸠槃茶二十六人。初名长耳。次名长乳。次名独象。次名编发。次名十杵。次名十目。次名孤树。次名乐欲。次名大欲。次名木师。次名爱子。次名三鸠槃荼子。次名一切巷。次名杂色。次名彩眼。次名满瓶。次名瓶眼。次名无病。次名刍叉。次名黄发。次名多茶叉。次名叉叉。次名缕綖。次名啖蝇。次名马水。次名啖髓。斯等鸠槃茶大力军将。有大势力多有兵众。汝亦应令得生敬信。共护阎浮提南方第四分。
　　复有十六诸天神王。初名杂止。次名杂发。次名芬陀利。次名妙光。次名火光。次名独闇。次名多闇。次名斑驳。次名月尊。次名众杂。次名夜暮。次名欺陵。次名不欺陵。次名恶抧。次名婆苏抧。次名他不胜。斯等十六诸天神王。有多兵众大有势力。汝亦应令得生敬信。共护阎浮提南方第四分。
　　南方有塔名善安住。过去诸佛诸仙贤圣曾于彼住见四圣谛。南方有山名曰善现。过去诸佛诸贤圣众亦于彼住见四圣谛。南方复有三曜七宿三天童女。汝亦应令正行于世。共护阎浮提南方第四分。
　　南方复有天龙夜叉罗刹乾闼婆鸠槃茶阿修罗迦楼罗紧那罗摩睺罗伽饿鬼毗舍遮富单那迦吒富单那住汝南方无所属者。我当于后分布安置随其国土。亦令汝等护持养育。尔时火华毗楼勒叉天王白佛言。世尊。如是如是。大德婆伽婆。去诸过佛已曾嘱我教令安置。亦为过去诸天神仙教我安置护持阎浮提南方第四分。如今世尊亦教安置。我当顶受护持养育。我及眷属大臣军将亦复护持养育佛法。乃至于三恶趣皆悉休息。于三善道增长盈满。
　　尔时火花毗楼勒叉天王眷属。刹多罗等大臣辅佐鸠槃大将男夫妇女童男童女。彼等皆悉从坐而起。向佛合掌顶礼佛足。而白佛言。世尊。我等今于导师世尊得生深信尊重敬仰得未曾有。法宝僧宝亦生深信尊重敬仰得未曾有。大德婆伽婆。我等从今精勤养育护持阎浮提南方第四分。乃至令佛正法久住炽然。恶道休息善道盈满。佛言。善哉善哉妙丈夫。乃至一切诸来大众。天人乾闼婆咸共赞言。善哉善哉。
　　尔时世尊。欲重明此义。而说偈言。
　　佛告毗楼勒　　大臣鸠槃茶
　　过去佛教汝　　护持于南方
　　古昔诸天仙　　亦教汝安置
　　炽然正法朋　　遮障恶众生
　　导师今告汝　　令我法炽然
　　当受我寄付　　如来正法眼
　　炽然三宝种　　三种精气增
　　饮食众味药　　膏泽丰可乐
　　住法诸比丘　　乃至无积聚
　　应当护养育　　令无所乏少
　　亦护彼施主　　财命乐富慧
　　五事常饶益　　悉令得增长
　　正行诸宿曜　　星辰岁四时
　　令竭三恶趣　　善道皆盈满

　　　　大集经月藏分第十二毗楼博叉天王品第十三

　　尔时佛告栴檀华毗楼博叉天王言。妙丈夫。此四天下阎浮提界西方第四分。汝应护持。何以故。此阎浮提诸佛兴处。是故汝应最上护持。过去诸佛已曾教汝护持养育。未来诸佛亦复如是。并及汝子大臣眷属亦令护持。汝有九十一子。乐种种行如上所说。复有诸龙大臣兵众有大势力。一名师子。二名师子发。三名自在。四名黄头。五名黄鼬。六名赤目。七名瞿耽摩。八名山水。乃至复有四刹多罗。一名鸯瞿。二名朚瞿。三名儚(亡曾反)伽叉。四名阇叉附。乃至复有诸龙军将。有大势力常将兵众。初名难陀。次名忧波难陀。次名善现。次名阿那婆达多。次名和修吉。次名善建立。次名天齿。次名得叉迦。次名婆楼那。次名婆娑婆。次名阿楼那。次名侯楼荼。次名冰伽罗。次名生伽罗。次名功德。次名妙德。次名功德满。次名虚妄行。次名波赊。次名摩诃波赊。次名禅那。次名宅施。次名海施。次名阎浮施。次名睒婆罗。次名善臂。次名苏摩那。次名日光。次名月光。次名月眼。次名栴檀。次名妙贤。次名妙耳。次名质多罗。次名施色。次名頞支。次名牟真邻陀。次名蓝净罗。次名迦那迦。次名象耳。次名般筹迦。次名声佉。次名伊罗钵。次名阿波罗逻。次名那罗达。次名忧波那罗。次名尸利迦。次名庵罗提他。次名婆稚子。次名提到罗吒。次名瞻波。次名瞿昙摩。次名般遮梨。次名项力。次名黚(九严反)婆利。次名毗摩。次名山臂。次名恒伽。次名辛头。次名博叉。次名私陀斯。如是等六十一龙。皆是汝之大力军将。乃至西方十六天神。亦有兵众有大势力。初名萨沙婆帝。次名西赊婆帝。次名耶输陀罗。次名耶赊跋帝。次名郁伽摩。次名第一善。次名善觉。次名善起。次名阐陀。次名毗阐陀。次名离垢。次名毗楼茶。次名牛仙。次名瞻婆迦。次名优楼阇。次名迦迦吒誓。乃至西方有塔名曰极雨。乃至有山名曰香风。乃至有山名众色重阁。乃至西方复有三曜七宿三天童女。皆令正行共护阎浮提西方第四分。西方所有诸天龙鬼乃至迦吒富单那等住汝西方无所属者。我当于后分布安置随其国土亦令汝等护持养育。
　　尔时栴檀华毗楼博叉天王。作如是言。大德婆伽婆。过去诸佛已曾如是教我安置护持养育此阎浮提西方第四分。如今世尊教我安置等无有异。我今佛前深受教敕护持西方诸佛正法。乃至善道皆令盈满。尔时毗楼博叉复于佛前。而说偈言。
　　毗楼博叉王　　共诸龙臣言
　　过去佛天仙　　敕我护西方
　　并诸龙军众　　遮障恶众生
　　斗乱诸病疫　　汝应令休息
　　增长三精气　　及护我法眼
　　住法诸比丘　　少欲无积聚
　　护持增寿命　　及色力乐瞻
　　如是天人师　　今悉向我说
　　深信佛所敕　　我今顶戴受
　　护持三宝种　　炽然正法眼
　　住法诸声闻　　我等当护持
　　共诸龙军众　　除诸不善法
　　遮障恶众生　　令彼悉休息
　　华果药丰饶　　膏泽众味具
　　令诸刹利王　　敬信佛正法
　　毗舍及首陀　　龙神夜叉众
　　我令彼得信　　深敬佛所说
　　护持在闲林　　少欲无积聚
　　正行诸宿曜　　星辰岁四时
　　令竭三恶趣　　善道皆盈满

　　　　大集经月藏分第十二毗沙门天王品第十四

　　尔时佛告拘鞞罗毗沙门天王言。妙丈夫。此四天下阎浮提界北方第四分。汝应护持。何以故。此阎浮提诸佛兴处。是故汝应最上护持。过去诸佛已曾教汝护持养育。未来诸佛亦复如是。并及汝子大臣眷属夜叉毗舍遮皆令护持。汝有九十一子。乐种种行。彼或乘象游行十方。或复乘马。或复乘驼。或乘特牛。或乘羖羊。或乘白羊。或复乘龙。或复乘鸟。或乘男夫。或乘妇女。或乘童男。或乘童女。游行十方。汝亦应令得生敬信。共护阎浮提北方第四分。
　　复有夜叉大臣大力军将。初名无病。次名吉祥。次名安隐。次名成利。次名他不胜。次名满愿。次名丰饶。次名欢喜。次名水尽(丹盖)。次名南浮沙度。次名电光。次名火光。次名水眼。次名郁伽。次名好耳。次名摄受。斯等夜叉是汝大臣大力军将。应令彼等得生敬信。共护阎浮提北方第四分。
　　复有四大刹多罗。一名长目。二名长面。三名坐瓮。四名花杖。斯等刹多罗皆是汝之大力军将。汝亦应令得生敬信。共护阎浮提北方第四分。
　　复有夜叉大力军将。常将兵众。初名因陀罗。次名苏摩。次名婆楼那。次名婆阇波帝。次名婆罗波阇。次名伊奢那。次名胜欲。次名栴檀。次名尼干吒。次名尼干吒迦。次名婆稚。次名摩尼遮罗。次名波尼逻。次名忧般遮迦。次名娑陀只利。次名奚摩跋多。次名萨他。次名波罗末檀那。次名干竹迦。次名迦摩多卑。次名富楼那。次名佉陀利。次名瞿波利。次名只呵知。次名阿吒迦。次名阿吒薄拘。次名那罗提。次名那罗逻担。次名禅那梨沙婆。次名质多罗迦。次名质多斯那。次名施婆利。次名涅伽多。次名长牟。次名摩那吒。次名摩那婆。次名枲何度。次名毗卢遮那。次名伏龙。次名毗摩。次名护门。次名多摩那。次名能迷惑。次名取意。次名子男婆。次名伽吒僧叉。次名钵干沓婆。次名明月。次名阿婆娑婆。次名三牟达罗。次名牛仙。斯等五十夜叉军将。皆是汝之大力军众受汝教敕。汝亦应令得生敬信。共护阎浮提北方第四分。
　　复有十六诸天神王。初名伊荼。次名鞞荼。次名那荼。次名天莲花。次名钵陀摩跋帝。次名黟(一兮反)干絺多。次名摩诃军阇。次名阿奚多。次名奚多奢耶。次名毗楼稚。次名忧波罗。次名月。次名如月。次名婆楼那。次名三波帝。斯等十六诸天神王亦有大力有多军众。汝亦应令得生敬信。共护阎浮提北方第四分。北方有塔名尸佉利。过去诸佛诸仙贤圣依彼住处见四圣谛。北方有山名曰申渠。日月天子所居住处。及大神力名称鬼神所依住处。汝以彼等大精进力。共护阎浮提北方第四分。
　　北方复有三曜七宿三天童女。汝亦应令正行于世。共护阎浮提北方第四分。北方所有天龙夜叉罗刹鸠槃茶饿鬼毗舍遮富单那迦吒富单那。住汝北方无所属者。我当于后分布安置随其国土亦令汝等护持养育。
　　尔时拘毗罗毗沙门天王白佛言。世尊。如是如是。大德婆伽婆。过去诸佛已曾教我令作护持安置养育此阎浮提北方第四分。我今如是深受佛教护持阎浮提北方诸佛法。
　　尔时拘毗罗毗沙门王儿及大臣刹多罗等诸夜叉将十六天神一切眷属男夫妇女童男童女皆从座起。合掌向佛顶礼佛足。而白佛言。大德婆伽婆。我及眷属。今于佛所得生深信尊重敬仰得未曾有。法宝僧宝亦生深信尊重敬仰得未曾有。大德婆伽婆。我等从今诚心殷勤摄伏恶心诸众生故。勤加护持此阎浮提北方第四分。我今亦与上首毗沙门王。同心护持此阎浮提北方诸佛法。
　　尔时拘毗罗毗沙门王复白佛言。世尊。若佛弟子比丘比丘尼优婆塞优婆夷。于佛正法三业相应者。专心听法如说修行学持戒者。若余众生于三宝所得敬信者。供佛施僧勤修福业者。我与眷属皆共同心受佛寄付为作安置护持养育。若佛弟子依阿兰若住法顺法勤加修行。如犀牛角独而无侣住于闲林。我当倍复护持养育。若有众生。于彼闲林世尊所有修行声闻勤修供养无所乏者。我当方便护持养育五事饶益。何谓为五。一者寿命增长。二者财增长。三者无病增长。四者乐增长。五者称誉增长。我以如是护持养育令具足故。三宝炽然佛种久住。若有众生。于己境界贪求聚积无有厌足。不观后世可怖畏事。嗔恶躁急无有慈愍。触恼刹利种种兵仗共相战斗。屠割斫刺捕猎杀害。牢狱系闭谪罚摈黜。杀生偷盗乃至邪见。而与刹利作恶因缘。及婆罗门毗舍首陀男夫妇女童男童女乃至畜生共相触恼作恶因缘。令彼众生迭相杀害种种劫夺。无量恶行因缘集会。我当遮障诸恶众生。令住慈心悲心信心戒心舍心闻心慧心。令离不善安置善处。遮诸斗诤疫病饥馑非时风雨及恶霜雹。亦复遮障一切恶象师子虎狼恶牛恶马熊罴鹰鹞蚊虻蝇蚤。亦令一切花叶果药五谷滋茂众香美味好色腻泽。皆悉可乐常令丰足。地味精气众生味精气法醍醐味精气。如是精气增长。世间所有枯燥粗涩恶色无味臭秽花叶果药不可爱乐不中用物。我令彼等皆悉隐没。如是地味精气众生味精气法醍醐味精气增长久住。以地味精气众生味精气法醍醐味精气增长久住故。如是佛法增长久住。以是佛法增长久住故。一切众生生死烦恼长夜休息。得入无畏大涅槃城。以是因缘。我共军将大臣眷属。护持阎浮提北方第四分。令佛法眼久住炽然。乃至亦令世尊弟子无所积聚住于闲林。如犀牛角独而无侣。三业相应如救头然。不相调弄欺陵斗诤。于诸众生生慈心悲心愍心信心戒心舍心精进心念心定心慧心。大德婆伽婆。我等如是令佛法眼久住世间。于三宝种炽然久住。亦令世间一切众生不可乐事苦触等物悉令休息。遮恶众生建立善法。息三恶趣增三善道。若复世尊声闻弟子。弃舍正念弃舍思惟弃舍正观弃舍读诵及为他说。弃舍正法所修行事。营综家业种种生具商贾。种植园林果树。畜养奴婢象马驼驴牛羊鸡犬猪豚獐鹿鹰鹞孔雀。勤修王家所有事业。城邑事聚落事家业事。与俗交通驱使走役通致信命。贮积钱财饮食衣服稻粟缯帛。于他财物亦复守护藏惜积聚。或复咒术或以书画教他自活。若如是者我等不能护持养育。我今终不于三世佛所而故妄语犯染污罪。佛言。善哉善哉。妙丈夫。我于无量阿僧祇劫所修法眼善说正法毗尼正戒。如是勤加护持养育令久住者。则为供养三世诸佛。汝等如是则得寿命增长财增长力增长乐增长朋党增长眷属增长宫殿增长信增长戒增长闻增长精进增长舍增长念增长慧增长。以是增长因缘力故。便能速满六波罗蜜成等正觉。犹如我今得成无上自然法王。我今复以佛之正法。付嘱阎浮提诸大国王。于我灭后护持养育。若有比丘离诸惭愧污染我法。私立田业畜养奴婢乃至畜生而作种种家业生活。如是比丘。阎浮提界诸大国王。应当遮障呵责摈黜令离诸过。护持养育令行正法。
　　尔时一切诸来大众。天人乾闼婆阿修罗人非人等。咸皆赞言。善哉善哉妙丈夫。汝为佛法得久住故勤加护持。
　　尔时世尊。欲重明此义。而说偈言。
　　佛告毗沙门　　及千夜叉众
　　汝等皆应共　　护持于北方
　　住法诸比丘　　惭愧声闻等
　　汝受我寄付　　勤加护养育
　　过去尊导师　　敕汝令安置
　　护持佛正法　　遮障恶众生
　　增长三精气　　息诸斗诤讼
　　相应诸声闻　　亦当勤护之
　　毗沙门王言　　如是佛正法
　　寄付我顶受　　勤加护养育
　　炽然正法眼　　增长三精气
　　遮障恶众生　　勤断诸斗讼
　　无积聚声闻　　少欲知足者
　　能离诸恶业　　我亦勤护持
　　若有能供养　　修行诸声闻
　　当以五事增　　饶益于彼等
　　腻泽香美味　　华果众药草
　　为令彼受用　　我悉令丰饶
　　三种味精气　　彼得增长故
　　我等勤护持　　佛法久炽然
　　我复令国王　　剃发无惭者
　　彼等王应遮　　大众咸皆赞

　　　　大集经卷第五十二



　　　　大方等大集经卷第五十三

　　　　高齐天竺三藏那连提耶舍译

　　月藏分第十二咒轮护持品第十五

　　尔时世尊。复告四天王言。我今与汝大力雄猛不可害轮大明咒句。如是咒句。过去亿百千万诸佛之所演说。汝若持此大力雄猛不可害轮大明咒句。一切诸魔及魔眷属尚不敢近何能触娆。
　　尔时世尊。作是语已。即说咒曰。
　　哆绖夜他(一)阿婆夜陀提(二)毗喽陀毗羯啰咩(三)阿那毗[口*梨](四)阿那罗移(五)阿毗勤泥(六)阿拘毗移(七)阿咒帝(八)输婆提市(九)提阇婆底(十)摩诃提帝(十一)忧簸舍咩(十二)迷哆啰伽帝(十三)阿婆喽[口*兮](十四)迷达涕(十五)頞他悉地(十六)舒婆谟遮(十七)婆蒱娑婆帝(十八)娑摩竭啰舒只(十九)阿[少/兔]哆[口*梨](二十)达摩毗诃[口*梨](二十一)哆他多娑摩底(二十二)佛陀地虱他泥(二十三)尸啰毗首地(二十四)阿[少/(兔-、)]竭啰咩(二十五)阿僧诃唎移(二十六)复多具致(二十七)阿毗市聂帝(二十八)苏婆呵(二十九)
　　诸仁者。此是汝等四大天王。大力雄猛不可害轮大明咒句。如是咒句。过去亿百千万诸佛之所演说。汝若持此大力雄猛不可害轮大明咒句。一切诸魔及魔眷属尚不敢近何能触娆。尔时所有一切诸魔及魔眷属皆悉惊怖无有势力。各各羞惭向佛合掌。
　　尔时世尊。复告毗沙门天王言。我今与汝北方大力雄猛不可害轮大明咒句。汝以持此大力雄猛不可害轮大明咒故。于己眷属及他眷属．天．龙．夜叉．罗刹．阿修罗．乾闼婆．鸠槃茶．饿鬼．毗舍遮．富单那．迦吒富单那．尚不敢近何能触娆。汝于一切恶鬼神所。当得大力雄猛不可害轮。
　　尔时世尊。作是语已。即说咒曰。
　　哆绖夜他(一)勿檀泥(二)钵罗勿檀泥(三)勿达那跋帝(四)渠唎乾陀利(五)朱唎(六)旃茶唎(七)頞唎毗阇耶末提(八)驱驱勿檀泥(九)跋罗(十)吠罗(十一)勿檀泥(十二)苏婆呵(十三)
　　汝以此咒北方当得大力雄猛不可害轮于己眷属及他眷属尚不敢近何能触娆。
　　尔时世尊。复告提头赖吒天王言。我今与汝东方大力雄猛大明咒句乃至当得不可害轮。
　　尔时世尊。作是语已。即说咒曰。
　　哆绖夜他(一)丘喽阇帝(二)勿喽阇帝(三)钵罗帝虱虿(四)摩诃萨[黍-禾+唎](五)崎啰跋帝(六)郁那婆帝(七)伽楼婆帝(八)求喽鞞(九)勿喽鞞(十)求喽勿喽鞞(十一)求喽求喽(十二)勿喽干提(十三)勿喽阇帝(十四)阿罗娑婆帝(十五)摩罗娑婆帝(十六)黟泥迷泥(十七)多豆婆南(十八)多豆婆南(十九)苏婆呵(二十)
　　汝以此咒。东方当得大力雄猛不可害轮。于己眷属及他眷属尚不敢近何能触娆。
　　尔时世尊。复告毗楼勒叉天王言。我今与汝南方大力雄猛大明咒句。乃至当得不可害轮。
　　尔时世尊。作是语已。即说咒曰。
　　哆绖夜他(一)耆唎耆唎(二)耆卢那跋帝(三)[口*兮]泥(四)呵腻泥(五)阿泥那跋帝(六)群筹群筹(七)苏婆呵(八)
　　汝以此咒。南方当得大力雄猛不可害轮。于己眷属及他眷属尚不敢近何能触娆。
　　尔时世尊。复告毗楼博叉天王言。我当与汝西方大力雄猛不可害轮大明咒句。汝以持此大力雄猛不可害轮大明咒故。于己眷属及他眷属诸龙夜叉罗刹阿修罗乾闼婆鸠槃茶饿鬼毗舍遮富单那迦吒富单那等。尚不敢近何能触娆。
　　尔时世尊。作是语已。即说咒曰。
　　哆绖夜他(一)阿毗婆喽泥(二)婆喽拏跋帝(三)勿啰竭啰跋帝(四)婆喽泥(五)婆喽拏耶世(六)忧受婆罗(七)钵啰受娑[黍-禾+唎](八)腻受婆隶(九)摩呵受婆隶(十)受婆逻(十一)摩身达啰舍(十二)娑阇鞞(十三)萨婆哆啰毗唎帝(十四)讫利多耶世失虿(丑芥反十五)苏婆呵(十六)
　　汝以此咒。西方当得大力雄猛不可害轮。于己眷属及他眷属尚不敢近何能触娆。
　　尔时世尊。复告四大天王。而说偈言。
　　诸山有称誉　　自在者化作
　　极两鸡罗娑　　香仙佉罗担
　　风火及雪山　　日月所居处
　　北方常护持　　世尊真妙法
　　般支般遮罗　　讫尼伽罗度
　　彼等常护持　　四维佛正法
　　地神大地神　　黑色大黑色
　　罗睺毗摩质　　须质波罗陀
　　婆稚睒婆利　　及牟真邻陀
　　共护于下方　　世尊真妙法

　　　　大集经月藏分第十二忍辱品第十六之一

　　尔时有一阿修罗王。名曰火味。在彼会中。从座而起。举手而指罗睺罗阿修罗王。向四百亿阿修罗王。作如是言。此罗睺罗阿修罗王。是我等辈尊重师长。能以福慧益诸众生自在勇猛。诸阿修罗中最胜第一。罗睺罗王及与我等。皆为瞿昙之所欺陵。为令佛法得炽然故。付嘱余众而不见与故。令我等受大耻辱。次复有一阿修罗王。名镇星毗摩。作如是言。我等昔来。各各于己四天下中。与释提桓因共相齐等。今如野干逐师子后。我等宁可舍此凡下还于本国城邑宫殿。又我宁死何能忍受如是陵辱。此是大怨。令我等辈生大忧苦。时罗睺罗阿修罗王。作如是言。众生宁可最胜人边受其骂辱。不于凡下而得赞叹。何以故。令多好人所轻贱故。此天人师。于三界中最胜自在。住于彼岸善知时宜随其所应故如是也。
　　尔时月藏菩萨摩诃萨。合掌向佛一心敬礼。而作是言。导师当观此罗睺罗阿修罗王。具有如是坚慧胜慧。安住坚信乐善乐忍。持戒清净深信三宝。不久速成无上导师。唯愿世尊。炽然法故应当与此罗睺罗分。
　　尔时世尊。告四百亿阿修罗王。而说偈言。
　　汝先具诸德　　各已住净信
　　如是昔诸佛　　嘱法与汝等
　　我今以此法　　悉亦付嘱汝
　　当以诸方便　　护持我法眼
　　汝等作是福　　增满大智海
　　各于自境界　　守护我正法
　　住法常乐忍　　护持定根者
　　汝等若如是　　咸供三世佛
　　常诣于善趣　　命智果具足
　　于世流转时　　得离诸恶道
　　诸求胜报者　　当炽我法眼
　　各于己国土　　遮障恶众生

　　尔时诸阿修罗悉起合掌。咸作是言。
　　我等阿修罗　　各各于己国
　　休息一切恶　　炽然世尊法
　　习行法施者　　于恶作护持
　　增长三精气　　离恶住善道

　　尔时诸来一切大众。诸天及人乾闼婆等。咸皆叹诸阿修罗言。善哉善哉。
　　尔时世尊。亦复叹彼四百亿阿修罗王及诸眷属。作如是言。善哉善哉妙丈夫辈。汝能如是。是名供养三世诸佛。当勤护持养育我法。佛之法眼而得炽然。令三宝种久不断绝。是故我今将于汝等及诸眷属。付嘱十方一切诸佛现在住世未涅槃者。及付贤劫一切菩萨摩诃萨。汝等常与彼诸阿修罗生生相值。汝当于此贤劫之中得成正觉出于世时。当与汝等作上施主。护持正法持戒第一得禅三昧具足忍力。如此贤劫最后如来。名曰卢遮应正遍知。出现于世。尔时卢遮当授彼等阿耨多罗三藐三菩提记。便得速满六波罗蜜。不久当为无上法王。得入无畏涅槃大城。如是若复有诸众生。若现在世及未来世。于我法中出家修道三业相应。若复放人出家修道。若复有能勤加护持养育供给。我诸声闻比丘比丘尼优婆塞优婆夷。令三宝种得不断绝。若有能修檀波罗蜜乃至般若波罗蜜。若有营造塔庙形像及以修故。种种舍施供养供给四方众僧。置立寺舍及以修故。又复于彼四方僧寺。舍施种种衣服卧具器物所须。及施田宅财宝园林僮仆给使乃至畜生。若复见他舍施诸物还追夺者以力遮护。若复施我声闻弟子衣服饮食卧具汤药一切所须。我之所有声闻弟子。或有因缘遭遇苦恼。若以自力若假他力方便令脱。我以如是诸众生等。悉皆付嘱十方现在一切诸佛。及付贤劫所有菩萨摩诃萨等。令其摄受生得相值。若彼贤劫诸佛出世。是诸众生。于彼佛所作大施主。守护正法持戒第一得禅三昧具足忍力。如此贤劫最后如来出现于世。于时彼佛当授彼等阿耨多罗三藐三菩提记。便得速满六波罗蜜。不久当为无上法王得入无畏涅槃大城。
　　尔时复有无量亿百千众生。悲泪满目瞻仰如来作如是言。我今观诸大悲世尊所有解脱。出于三界一切诸道生死牢狱。舍于渴爱离世八法及我我所憍慢烦恼。离于一切十二有支。知一切法犹如虚空住不颠倒。常于众生起大悲心。然诸如来。为众生故令此法眼及三宝种于此娑婆久住不灭故加护持。如来今复以诸天．龙．夜叉．罗刹．乾闼婆．紧那罗．迦楼罗．摩睺罗伽．鸠槃茶．饿鬼．毗舍遮．富单那．迦吒富单那．人．非人等。寄付诸佛及诸菩萨。彼诸众生。现在未来若布施若持戒若修定慧。于此佛法精勤相应。寄付诸佛及诸菩萨摩诃萨等。为满六波罗蜜令得阿耨多罗三藐三菩提故。若有众生厌苦求乐。无不于现在世及未来世方便精勤护持养育炽然法眼绍三宝种而能得之。佛言。如是如是。如汝所言。若有爱已厌苦求乐。应当护持诸佛正法。从此当得无量福报。若有众生。为我出家剃除须发被服袈裟。设不持戒彼等悉已为涅槃印之所印也。若复出家不持戒者。有以非法而作恼乱骂辱毁呰。以手刀杖打缚斫截。若夺衣钵及夺种种资生具者。是人则坏三世诸佛真实报身。则挑一切天人眼目。是人为欲隐没诸佛所有正法三宝种故。令诸天人不得利益堕地狱故。为三恶道增长盈满故。何以故。我昔为于一切众生修菩萨行。为此法眼于诸众生起大悲心。舍己身血犹如大海。与诸乞者舍头犹如毗福罗山。眼耳亦尔。舍鼻犹如。百千突卢那。舍舌犹如一突卢那。舍手舍脚各皆亦如毗福罗山。舍皮可覆一阎浮提。亦舍无量象马车牛奴婢妻子及以王位与诸乞者。亦复舍于无量国土城邑宫殿村落舍宅寺庙园林衣服卧具山泽林薮与诸乞者。于诸佛所受持禁戒而无缺犯。一一佛所无量供养。一一佛所禀受无量那由他百千法门。受持读诵护持戒行善修三昧陀罗尼忍。又我亦曾供养恭敬无量无边菩萨摩诃萨。供养恭敬无量缘觉。供养无量佛声闻众。供养无量到果声闻。供养无量外道仙人。供养无量父母师长。供养无量病苦之者。亦于无量苦逼众生无救护者为作救护。无归依者为作归依。无趣向者为作趣向。令其安住及以供养。我已无量长远劫数修诸苦行持戒威仪梵行具足。诸仁者。我已如是于彼三大阿僧祇劫悲愍一切苦众生故。发大坚固勇猛之心。久修无上菩提之行。我今于此盲冥世间无大导师俭法之时。极恶增长白法尽时。五无间业诽谤正法毁呰贤圣与不善根相应众生。嗔恶穬涩离诸羞耻无有慈愍。不观后世可怖畏事。于如是等诸众生中。发心愿成阿耨多罗三藐三菩提。复于一切净佛国土所弃众生中降大法雨。复愿与彼诸众生等除如金刚坚固烦恼。彼等众生随其所欲于三乘菩提令不退转。复愿救度三恶众生安置善道及涅槃乐。与彼众生作正法眼加护令得久住于世长夜炽然。彼诸众生于我法中出家剃发被服袈裟不持禁戒。若有供养彼等人者。如是众生亦得大果。何况为我出家持戒住法相应。供养侍者即得无量阿僧祇大福德聚。何况复能种种供养我诸声闻圣弟子众。而当不得无量不可说阿僧祇大福德聚。是故我今于如是等诸众生中。于阿耨多罗三藐三菩提而成正觉。一切世间天人中最以大悲故。建立一切诸声闻众为上福田。所谓得向八大丈夫。以是缘故。所有众生于现在世及未来世应当深信佛法众僧。彼诸众生于人天中当得受于胜妙果报。不久当得入无畏城。如是乃至供养一人为我出家及有依我剃除须发著袈裟片不受戒者。供养是人亦得乃至入无畏城。以是缘故我如是说。若复有人为我出家不持禁戒剃除须发著袈裟片。有以非法恼害此者。乃至破坏三世诸佛法身报身。乃至盈满三恶道故。是故我上如是告汝。若有爱己求乐离苦。应当精勤护持养育炽然法眼绍隆三宝令不断绝。以是因缘。从此当得无量福报。
　　尔时月藏菩萨摩诃萨复与八千亿那由他百千菩萨摩诃萨。俱从座起合掌向佛。一心敬礼作如是言。如是如是。大德婆伽婆。于我住处月胜世界大师如来日月光。时时称扬娑婆世界释迦牟尼佛。昔菩萨时大勇猛力极苦精勤而修诸行。如是菩萨以大慈悲大愿力故。今者于彼五浊恶世无间罪业诽谤正法毁呰贤圣不善相应诸众生中。于阿耨多罗三藐三菩提而成正觉。是佛于彼计断计常嗔恶粗[怤-寸+喿]无有慈愍归依邪道求种种师不观后世可怖畏事诸众生中。为之说法。然诸众生勤作方便欲害释迦牟尼如来。或以毒药和食而奉。或以刀杖恶象师子恶牛恶狗方便欲害。或有谤言而无梵行。或言非男或言是贼。或言杀生。作如是等种种诽谤。或复有以尘土污坌。或有于大众中粗穬骂詈种种毁呰。或有于佛住处以诸臭秽不净之物污令盈满。或有见者啼泣不喜。或有见者合眼掩面。或有见者背走远逝。有不欲见闭户塞窗。而彼释迦牟尼如来于此一切恶众生中。而能忍受如是无量众恶苦事。亦复于彼诸恶众生不嗔不恼。然复不舍昼夜。常于彼诸众生起大悲心。一切时处随逐化之。如少牸牛初生犊子而未长大忽然失之。其母尔时求觅而走。如是释迦牟尼如来亦复如是。于诸众生其心平等。以大悲故随逐而走。于三恶道而拔济之。置于善道及涅槃乐。如是大悲相应具足。今此释迦牟尼如来娑婆世界而作佛事。尔时于彼一切大众闻此事已。皆生希奇未曾有心欢喜踊跃。于彼佛前作如是言。大德婆伽婆。我等亦尔。当以精勤大勇猛力经于无量阿僧祇劫修菩提行。行檀波罗蜜乃至行般若波罗蜜。如是善巧方便成熟诸众生故。而修诸行犹如释迦牟尼如来作菩萨时久修菩提行。愿于五浊不净世界恶众生中。于阿耨多罗三藐三菩提而成正觉。乃至安置一切众生于诸善道及涅槃乐。我亦如是。愿于五浊不净佛土。于阿耨多罗三藐三菩提而成正觉。如是成熟五无间业。乃至与彼诸不善根相应众生。安置善道及涅槃乐。彼诸众生即时于日月光佛所如上所愿得授记者。
　　尔时会中复有无量恒河沙等菩萨摩诃萨。是于十方为见释迦牟尼佛故。为供养故见大集故而来此者。彼诸菩萨咸同一音作如是言。大德婆伽婆。我等亦各于己佛土从彼如来各闻如是称扬世尊。如月藏菩萨之所说也。于彼各有那由他诸菩萨等。悉皆如是发大誓愿。为欲成熟诸众生故而作佛事。亦如月藏菩萨摩诃萨之所说也。
　　尔时复有于彼诸来一切天龙乃至一切迦吒富单那人非人等。皆悉合掌作如是言。我等谢过大悲释迦牟尼如来应正遍知我等于佛若身口意所作罪过。若于法僧及于世尊一声闻弟子所作罪过。今于佛前诚心忏悔。愿更莫造坚持禁戒。我等无知犹如小儿不善所行。唯愿世尊。大悲深愍受我忏悔。我等受寄护持养育世尊法眼。以诸方便令得炽然。护持三宝久住不灭。亦能增长三种精气遮障诸恶。于佛一切声闻弟子。乃至若复不持禁戒剃除须发著袈裟片者。作师长想护持养育与诸所须令无乏少。若复有诸刹利国王。作诸非法恼乱世尊声闻弟子。若以毁骂刀杖打斫。及夺衣钵种种资具。若他给施作留难者。我等令彼自然卒起他方怨敌。及自国土亦令兵起。病疫饥馑非时风雨斗诤言讼诽谤讥调。又令其王不久复当亡失己国。如是若复诸婆罗门毗舍首陀男夫妇女童男童女。若余天龙乃至迦吒富单那等。于佛所有声闻弟子作其恼乱。若夺精气气嘘其身。乃至恶心以眼视之。我等悉共令彼天龙乃至迦吒富单那等。所有诸根缺减丑陋不依处所。我以誓力悉令如是。我等游止及常居处。令彼不复得与我等共住共食。亦复不得同处戏笑。如是摈罚。若有恼乱乃至剃发被服袈裟不持戒者亦复如是。若复世尊声闻弟子。乃至无所积聚有慈愍心三业相应。如是时来我等能护令世尊法眼炽然不灭。
　　尔时世尊而赞叹言。善哉善哉。诸妙丈夫。汝若如是则于一切所作事中无诸过失。汝等以是受我付嘱护持养育炽然法故。便为供养三世诸佛。若汝勤加护持养育炽然我法绍三宝种令不断绝。若有为我已出家者。及与未来诸出家者。汝等亦应护持养育。此是汝等阿耨多罗三藐三菩提因。
　　尔时罗睺罗阿修罗王。与无量百千阿修罗等。俱从座起合掌向佛。一心敬礼作如是言。大德婆伽婆。我等亦为勤护养育炽然佛法。令三宝种不断绝故。为降伏他故。休息遮障一切诸恶故。令三精气得增长故。复为护持摄受养育世尊所有声闻弟子及正法故。复为利益诸众生故。遮诸罪过摧诸恶人降伏诸怨。并除一切邪鬼魍魉息诸斗诤。成就一切诸禾苗稼。令诸恶人得作善友。悉摄一切散乱者故。又令所欲皆得称意故。说大陀罗尼。名曰电光噤缩。作是语已即说咒曰。
　　多地夜他　啰婆系　啰婆系　啰婆系　曼仇啰系　阿婆仇啰系　跋啰摩啰系　珊都啰系　阇婆勒那啰系　阿婆蜜唎也啰系伽那底啰啰系　伽婆叉收达啰啰系首收达啰　首收达啰　首收达啰啰系　牟尼婆遮那啰系　底唎啰且那羽舍罗系　失勤那　底唎鸣阇牟尼啰系　质啰迦罗　底唎牟尼啰系　旃达啰　[少/(兔-、)]那头婆啰系逻　苏婆呵
　　大德婆伽婆。此电光噤缩大陀罗尼。悉能饶益一切众生。乃至令诸所欲称意。若有比丘比丘尼优婆塞优婆夷。若余清信善男子善女人等。能与禅法相应而住。若复营事。若行兰若。若在树下。若在露地。如是人等若能受持读诵念此电光噤缩大陀罗尼。若有阿修罗阿修罗妇阿修罗父阿修罗母及与儿女若阿修罗左右眷属男夫妇女及阿修罗给使之人。欲来恼害伺其便者。皆悉不能得彼少分。是阿修罗不复还能入己城邑。令其头破以为七分。如阿梨树枝。尔时诸来一切大众咸皆叹言。善哉善哉。尔时毗摩质多罗阿修罗王复与百千阿修罗等俱从座起。合掌向佛一心敬礼作如是言。大德婆伽婆。我等亦为护持养育世尊所说正法眼故。乃至增长三种精气故。复为护持摄受养育世尊所有声闻弟子故。又为降伏一切怨家令诸恶人皆生归仰。休息一切所有疾病。伏诸刚强摄诸恶人令作善友具好眷属。令诸种子得生不坏。成熟一切果实苗稼故。说大陀罗尼名师子游步。作是语已即说咒曰。
　　多地夜他湅(娑楼反)唎夜　跋啰企(佉帝反)跋啰企跋啰企　阿牟尼　阿牟佉牟尼阇耶毗阇易　阿婆啰题　耶阇夷泥　婆呵萨啰叉　佉[口*梨]阿那佉[口*梨]　毗耶寐失啰佉唎牟那迦啰娑佉[黍-禾+唎]　阿蜜多　受沙佉[黍-禾+唎]　何婆咩娑斯那嘙系　常伽啰奢咩　颇逻啰娑勿达[黍-禾+唎]设阇喽　奢摩那　仙博憩僧　伽奢咩忧波扇多呵唎　苏婆呵
　　大德婆伽婆。此师子游步大陀罗尼。能伏诸怨。乃至成熟一切苗稼。若有比丘乃至清信善女人等与禅相应。乃至露地受持读诵流布如是师子游步大陀罗尼。若有阿修罗乃至给使。欲来恼害伺其便者。终不能得彼之少分。是等亦复不能还入阿修罗城。令其头破而作七分如阿梨树枝。尔时诸来一切大众亦皆叹言。善哉善哉。
　　尔时牟真邻陀阿修罗王。与无量百千阿修罗等俱从座起。合掌向佛一心敬礼作如是言。大德婆伽婆。我等亦为护持养育世尊所说正法眼故。乃至增长三种精气故。复为护持摄受养育世尊所有声闻弟子故。说大陀罗尼名伏诸龙。作是语已即说咒曰。
　　多地夜他　毗[口*梨]沙叉　毗唎沙叉　毗唎沙叉　[糸*枲](须凌反)　呵毗唎矢至迦毗唎沙佉那　摸啰曷多　呵呵纣呵纣呵纣伽伽纣渠竭[黍-禾+唎]　渠竭[黍-禾+唎]　三牟达啰渠竭[黍-禾+唎]　萨婆　闼逻　渠竭[黍-禾+唎]　悉那婆渠竭[黍-禾+唎]　萨婆浮阇伽　渠竭[口*梨]　呵呵渠竭[口*梨]　悉多婆閦多　渠竭[口*梨]　娑紧柘那　渠竭[口*梨]　阿婆多阿腻夜　婆斫閦毗夜　阿腻夜　军他閦婆　遮罗斗牟逻　阿佉阇　呵腻夜斗　婆罗斗　毗弥奢　阿腻夜斗　阿衫浮　呵腻夜　苏婆呵
　　大德婆伽婆。此伏诸龙大陀罗尼。悉能休息一切疾病。亦能卷缩打缚一切恶鬼不令为害。能止非时恶风暴雨诸恶毒气。亦能降伏。眼视杀人众恶龙等断诸欲著。于诸龙身能作热恼及能热恼。其所住处热恼其心热恼其业热恼所有资生之具。大德婆伽婆。若有比丘乃至清信善女人等与禅相应。乃至露地受持读诵流布如是降伏诸龙大陀罗尼。若有龙若龙妇若龙父若龙母若龙儿女若龙左右男夫妇女若龙给使。欲来恼害伺其便者。乃至不能得彼少分。令其反得热恼之病。头破七分如阿梨树枝。尔时四天下所有诸龙来在会者皆悉嗔怒。怖彼所来阿修罗城。诸阿修罗令使惊怖不能自安。
　　尔时复有娑伽罗龙王。从座而起向诸大龙。合掌作礼而说偈言。
　　若有见大圣　　是人则除嗔
　　离嗔即为圣　　应当止恚恼
　　忍辱世第一　　忍得世间乐
　　忍辱离诸怨　　忍趣安隐城
　　无量阿修罗　　恒与我等怨
　　但当自容忍　　佛常如是说
　　由嗔趣恶道　　嗔还增长嗔
　　以嗔舍朋友　　嗔不得解脱
　　我等畜生道　　恶戒嗔恚故
　　若能除嗔慢　　得生于人中
　　既得人身已　　归佛而出家
　　修习解脱行　　当为大导师

　　尔时娑伽罗龙王如是说已。一切诸龙皆得忍辱。面色熙怡各坐本处。
　　尔时跋持毗卢遮那阿修罗王。复与无量百千阿修罗等俱从座起。合掌向佛一心敬礼作如是言。大德婆伽婆。我等亦为护持养育世尊正法令三宝种不断绝故。勤降伏他一切恶事。及诸恶人皆悉休息。令三精气而得增长故。复为救护摄受养育世尊一切声闻弟子故。说大陀罗尼名休息众病。作是语已即说咒曰。
　　多地夜他　摸楞伽摩　摩朋伽摩　阿毗朋伽摩　阇逻朋伽摩　悉多婆毗[口*興](呵朋反)伽摩　跋尸夜毗[口*興]伽摩　除尼毗[口*興]伽摩　阿舍尼毗[口*興]伽摩　婆呵毗[口*興]伽摩　差(叉梨反)啰毗啰婆梨珊底啰毗恒伽摩　娑伽啰阇逻丘肘阇逻丘肘毗鞞舍丘肘萨婆卢伽　因地利耶丘肘　悉蜜唎底　毗朋楞舍丘肘　苏婆呵
　　大德婆伽婆。此休息众病大陀罗尼。能除所有一切病苦。息诸毒害一切恶雹。亦能降伏一切恶龙。令与世尊声闻弟子奉给所须犹如奴仆。
　　尔时诸来一切龙众诸大龙王皆悉嗔忿。于虚空中即起大云在阿修罗上。欲声大鼓欲降大石。雨铁罥索[矛*(替-曰+貝)]鉾刀杖刀面铁口利齿口竹口瓶口如是等形。为欲害诸阿修罗而不能得。

　　　　大集经卷第五十三



　　　　大方等大集经卷第五十四

　　　　高齐天竺三藏那连提耶舍译

　　月藏分第十二忍辱品第十六之二

　　尔时世尊告诸龙众阿修罗言。汝等莫斗应修忍辱。仁者。若能离于嗔怒成就忍辱。速得十处。何等为十。一者得作王王四天下自在轮王。二者毗楼博叉天王。三者毗楼勒叉天王。四者提头赖吒天王。五者毗沙门天王。六者释天王。七者须夜摩天王。八者兜率陀天王。九者化乐天王。十者他化自在天王。诸仁者。若具足忍。是人速得如是十处忍辱近果。复次诸仁者。若能深忍转增具足。当知是人复得五处。何等为五。一者梵众。二者大梵天王。三者声闻道果。四者缘觉。五者如来应正遍知。诸仁者。若能深忍转增具足。是人速得如是五处。又若具足修行忍者。自然近得一切世间胜妙五欲。资生所须皆悉具足。是人若复至到修行忍功德者得圣安乐。若有非圣凡下之人。犷戾自高性常嗔怒。于多人所现大嗔恚。当知是人身坏命终堕于地狱。若复傥得出彼地狱。生于下劣畜生道中。作下劣龙身阿修罗身。若得生人极下卑贱诸根残缺。或长诸根或复无根或复二根或复大根。形容丑陋跛躄背偻身体臭秽。生旃陀罗妓作邪媚。如是等余下贱之家。若生边地少衣乏食下贱家。生及无福田喜作种种不善之处。以是因缘。是人展转复趣地狱畜生饿鬼。诸仁者。我今略说如是不忍嗔怒果报。诸仁者。以嗔恚故于生死中增长无量恶不善法。以是因缘。是人转复堕于地狱畜生饿鬼。诸仁者。是故我今如是告汝一切诸龙阿修罗等。汝已长夜各各迭相违反而住。汝等一切今悉于我及与诸来大众之前。各各迭相应生至到忍辱之心。当息久积心心嗔怒。若不能忍。必令汝得所不喜果。是故汝等各相容忍。若能不嗔。斗诤讥调言讼嫉妒自守而住。汝等如是必定当得胜妙之事无诸过恶。
　　尔时诸来一切大众咸皆叹言。善哉善哉。汝能如是受佛教诫。各各如是迭相忍辱。便得于此四天下中常得胜报无诸恶事。
　　尔时月藏菩萨摩诃萨复告娑伽罗龙王。罗睺罗阿修罗王。阿那婆沓多龙王。毗摩质多罗阿修罗王。婆楼那龙王。牟真邻陀阿修罗王。善住龙王。跋持毗卢遮那阿修罗王。以偈教言。
　　汝等得授记　　最胜非余乘
　　何故于导师　　而无羞惭耻
　　执持筏而溺　　多众随驶流
　　如是弃最胜　　一切所厌贱
　　凡龙阿修罗　　嗔故被厌贱
　　汝等妙丈夫　　悉应舍恚怒
　　慈能趣善道　　具受诸欲乐
　　慈能离诸难　　及作善知友
　　慈能得大智　　及依大明师
　　慈能离诸恶　　亦令人乐观
　　慈得具大富　　常能施一切
　　慈能乐戒定　　复得最胜慧
　　慈能得工巧　　善学一切事
　　慈于最胜处　　端坐化众生
　　慈得胜妙身　　备相端正容
　　慈能具妙音　　众人悉乐闻
　　慈得善眷属　　梵行无嫉妒
　　乐法具惭愧　　明人常随喜
　　慈能得官位　　坐于胜座处
　　能息众生恶　　安置菩提道
　　慈能得十地　　及忍陀罗尼
　　慈能成就悲　　舍离于诸著
　　慈能得神足　　值遇明导师
　　慈能得净土　　清净离烦恼
　　慈能降众魔　　到大菩提岸
　　慈于天人中　　能转正法轮
　　慈能化众生　　置于三乘处
　　慈能善说法　　降伏诸外道
　　慈以八圣道　　度脱天人等
　　安置不死处　　汝等皆能入
　　我今与汝等　　慈心陀罗尼
　　我于亿佛所　　专心得听闻
　　汝以己眷属　　安置慈忍处
　　相于起慈心　　长夜得安乐

　　尔时月藏菩萨摩诃萨说此偈已。即说咒曰。
　　多地夜他　迷帝[口*梨]　摩诃迷帝　[口*梨]迷哆啰[少/兔]跋帝　迷哆啰啰匙　迷哆啰憩　迷哆罗侯系　迷哆啰隶　迷帝[口*梨]　迷帝[口*梨]　迷喽娑鞞讫唎帝　娑呵啰匙　闭逻风伽蓰　薮啰耶呵泥　婆逻浮常耆　初罗叉鞞　那耶那喽系　俱嚧他车掣　阿摸伽啰泥　啰阇頞寄　吉隶奢薮啰　三摩啰泥　浮阇伽　鞞[口*梨]系　奴腻多鞞[口*梨]系　阿啰尼企　刹哆啰豆喽咩　阿求隶耆　唎哆啰匙阿啰悉那鞞　阿俱卑易鸯鸠匙摸叉毗钵啰易　俱嚧他叉易(以世反)苏婆呵
　　诸仁者。此大慈心陀罗尼。我曾往昔于亿佛所从彼得闻。汝等应当于己眷属及他眷属息怒恶心而教授之。月藏菩萨摩诃萨说是慈心陀罗尼时如来叹言。善哉善哉。一切所有诸来大众。诸天乾闼婆阿修罗人非人等。亦皆叹言。善哉善哉。
　　尔时诸天各得住于慈心忍心无怨心无言讼心。迭相谢过。天向诸龙龙向诸天。慈心忍心无怨心无斗诤心无言讼心迭相谢过。诸天向阿修罗阿修罗向诸天。乃至谢过。诸龙向阿修罗阿修罗向诸龙。乃至谢过。诸天向夜叉夜叉向诸天。乃至谢过悉如上说。如是如是。天向．罗刹．乾闼婆．紧那罗．伽楼罗．摩睺罗伽．鸠槃茶．饿鬼．毗舍遮富单那．迦吒富单那。住于慈心忍心无怨心无斗诤心无言讼心。乃至迦吒富单那向彼诸天。住于慈心乃至谢过亦如上说。龙向夜叉乃至迦吒富单那住于慈心。乃至谢过。夜叉乃至迦吒富单那向于诸龙。乃至谢过亦皆如是。乃至迦吒富单那向迦吒富单那。住于慈心。乃至谢过亦复如是。彼等皆以大慈心陀罗尼力因缘故。一切天龙阿修罗夜叉罗刹乾闼婆紧那罗伽楼罗摩睺罗伽鸠槃茶饿鬼毗舍遮富单那迦吒富单那等。迭相住于慈心忍心无怨心无言讼心无斗诤心离嗔怒心离嫉妒心。是大慈心陀罗尼力因缘故。一切人类迭相住于慈心忍心怜愍心无怨心无言讼心无斗诤心。一切畜生若禽若兽乃至极下微小诸虫迭相住于慈心忍心怜愍心无怨心无斗诤心无违反心。
　　尔时诸天乃至一切迦吒富单那人非人等所来大众。合掌向佛恭敬礼拜。同时一音作如是言。我等皆已承佛威神。迭相谢过。迭相住于慈心忍心怜愍心无怨心无诤讼心。我等一切今当亦复谢过。如来应正遍知。我等昔来于世尊所。若身口意所作罪过。及于法僧若身口意所作罪过。乃至世尊一声闻弟子所。若身口意所作罪过。乃至若有为佛剃发著袈裟片作违反行非法器者。若身口意所作罪过。是等诸罪悉于佛前诚心忏悔。修戒威仪。愿佛容恕受我等忏。当令我得住戒威仪。又复我等从今以往。乃至剃发著袈裟片作违反行者。及佛声闻弟子所。悉当发心作导师想。护持养育具足供给一切所须不令乏少。佛言。善哉善哉。诸妙丈夫成就忍辱。乃至汝等于我佛所。若身口意所作罪过。若于法僧所作罪过。乃至于我一声闻弟子。若身口意所作罪过。乃至为我剃除须发著袈裟片者。若身口意所作罪过。各自深观如是罪业诚心忏悔。皆得除灭不受恶报。如是汝等皆当护持养育我法。乃至为我出家剃发不持禁戒著袈裟片者。汝等皆应护持养育。若能护持养育此者深可赞叹。若我所有声闻弟子持戒具足多闻舍慧解脱知见悉具足者。汝等皆应护持养育。彼等自以过去善根福德因缘善得供养。若有众生于未来世无智慧福德。为我剃发著袈裟片。不受禁戒或受毁犯。于诸善法不得相应。若复护持养育此者得无量福。我与彼等作善导师怜愍利益。何以故。当来之世有恶众生。于三宝中少作善业。若行布施若复持戒修诸禅定。以其如是少许善根作诸国王。愚痴无智无羞惭愧憍慢炽盛。无有慈愍不观后世可怖畏事。彼等恼乱我诸所有声闻弟子。打缚骂辱。或复驱使令其供给。夺其饮食衣钵汤药所须之物寺舍园田。系闭牢狱摈徙谪罚。乃至剃发著袈裟片者亦复如是。及以群臣诸断事者。愚痴无智离诸羞惭。无有慈愍不观后世可怖畏事。彼等恼乱我诸声闻。乃至系狱摈徙谪罚。乃至为我剃除须发著袈裟片者亦复如是。我今以此诸出家者悉付于汝。勿令彼等饥渴孤独致于命终。
　　尔时上座阿若憍陈如。从座而起作如是言。大德婆伽婆。彼等刹利若婆罗门毗舍首陀。如是等人恼乱世尊声闻弟子得几许罪。且置持戒。若复为佛剃除须发著袈裟片。不受禁戒受而毁犯。恼乱此者得几许罪。佛言。止止。憍陈如。莫问此事。
　　尔时娑婆世界主大梵天王。即从座起而白佛言。大德婆伽婆。唯愿说之。大德修伽陀。唯愿说之。若有为佛剃除须发被服袈裟不受禁戒受已毁犯。其刹利王与作恼乱骂辱打缚者得几许罪。佛言。大梵。我今为汝且略说之。若有人于万亿佛所出其身血。于意云何。是人得罪宁为多不。大梵王言。若人但出一佛身血得无间罪。尚多无量不可算数。堕于阿鼻大地狱中。何况具出万亿诸佛身血者也。终无有能广说彼人罪业果报。唯除如来。佛言。大梵若有恼乱骂辱打缚为我剃发著袈裟片不受禁戒受而犯者。得罪多彼。何以故。如是为我出家剃发著袈裟片离不受戒或受毁犯。是人犹能为诸天人示涅槃道。是人便已于三宝中心得敬信。胜于一切九十五道。其人必速能入涅槃。胜于一切在家俗人。唯除在家得忍辱者。是故天人应当供养。何况具能受持禁戒三业相应。诸仁者。其有一切刹利国王及以群臣诸断事者。如其见有于我法中而出家者作大罪业大杀生大偷盗大非梵行大妄语及余不善。如是等类但当如法摈出国土城邑村落不听在寺。亦复不得同僧事业。利养之物悉不共同。不得鞭打。若鞭打者理所不应。又亦不应口业骂辱。一切不应加其身罪。若故违法而谪罚者。是人便于解脱退落受于下类。远离一切人天善道。必定归趣阿鼻地狱。何况鞭打为佛出家具持戒者。
　　尔时复有一切诸天一切诸龙。乃至一切迦吒富单那诸来大众。于三宝中得增上信尊重敬仰及希有心。复作是言。我等一切从今以往。护持养育世尊正法。及与比丘比丘尼。优婆塞优婆夷。乃至毁犯佛禁戒者。我等亦当摄受护持乃至为佛剃除须发著袈裟片不受禁戒无所积聚。我亦于彼作导师想。护持养育供给所须。皆令具足。若诸国王见有如是为佛出家受持禁戒。乃至为佛剃除须发著袈裟片不受禁戒受而毁犯无所积聚。如其事缘治其身罪鞭打之者。我等不复护持养育。如是国王舍离彼国。以舍离故令其国土而有种种谄诈斗诤疫病饥馑刀兵俱起。非时风雨亢旱毒热伤害苗稼。又若我等舍离彼国。当勤方便令其国土所有世尊声闻弟子悉向他国。使其国土空无福田。若有世尊声闻弟子。乃至但著袈裟片者。若有宰官鞭打彼等。其刹利王不遮护者。我等亦当出其国土。复作是言。我等今者一切相与随所堪能。勤作种种供养世尊。尔时诸天及与诸龙。乃至一切迦吒富单那等。俱时发心因缘力故。即时于此四天下中。所有诸山皆悉变成七宝之山。为欲供养世尊故耳。所有树林枝叶花果。一切亦皆变成七宝。于其花果复出种种胜妙供具。及五音作乐而为供养。四天下中所有依地众药草苗。一切亦皆变成七宝而为供养。此四天下所有地界一切变成青琉璃地而为供养。彼诸天龙乃至迦吒富单那。四天下中上尽欲界一切所有各随力能而作供养。有雨种种宝种种花种种衣服种种璎珞种种天妙花盖幢幡而为供养。有持种种天妙幢幡宝盖金缕真珠璎珞摩尼宝器而为供养。有以种种琴瑟箜篌箫笛齐鼓奁鼓雷鼓以为音乐供养世尊。有以种种歌乐音声而为供养。有雨种种音乐之器而为供养。复以种种庄严国土而为供养。诸四天下所依住者。人非人等。乃至一切大小诸虫皆悉见闻。彼等一切苦受休息皆生乐受。随有种种身触觉知得乐充足。及得希奇未曾有心。于三宝中深得敬信。
　　尔时世尊大悲怜愍。一切众生为成熟故。彼等一切音声语言。皆是贤圣之所加被。如是一切人非人等所有语言。及从宝中所出音声。枝叶花果琴瑟箜篌箫笛齐鼓奁鼓雷鼓所出音声。一切皆是圣力所加。彼等一切皆得希奇未曾有声建立所加。所谓色色空受受空想想空行行空识识空。如是眼入眼入空耳鼻舌身入耳鼻舌身入空意入意入空。如是色入色入空声香味触入声香味触入空法入法入空。如是眼界眼界空乃至意识界意识界空。如是知身离欲净。知一切法离欲净。知一切法界离欲相。知一切法如如。如是知者。是人则为于空不动。是人堪能拔济一切众生想。于一切行令得解脱。于众生想色想受想行识想。眼入想乃至意识界想。是人如是堪能安置一切众生于三乘无为界。行者云何能开示简择彼等诸法。所谓修内空外空内外空空空大空第一义空有为空无为空毕竟空无始空散空性空自相空一切法空不可得空无法空有法空无法有法空。复有法法相空。无法无法相空。自法自法相空。他法他法相空。若能如是修习简择此诸法空彼人堪能乃至安置一切众生于三乘无为界。彼等行者以何法门得知内空乃至无法有法空。所谓还以空解脱门。能修简择内外等法。何者名为内外法。内法者。所谓眼耳鼻舌身意。行者如实知眼眼空非积聚不可坏不可取。何以故此诸法性尔。乃至知意意空非积聚不可坏不可取。何以故诸法性尔。是名内空。如是行者应如实知。外法者。所谓色声香味触法。行者如实知色色空乃至法法空非积聚不可坏不可取。何以故诸法性尔。是名外空。如是行者应如实知。何者名为内外空。内外法者。谓内六入外六入。行者如实知内外入空非积聚不可坏不可取。何以故诸法性尔是名内外空。如是行者应如实知。何者名为空空。空者。一切诸法空。以彼空故空非积聚不可坏不可取。何以故诸法性尔。是名空空。如是行者应如实知。何者名为大空。东方东方空乃至四维空非积聚不可坏不可取。何以故诸法性尔。是名大空。如是行者应如实知。何者名为第一义空。第一义者所谓涅槃。如是涅槃以涅槃故空。非积聚不可坏不可取。何以故诸法性尔。是名第一义空。如是行者应如实知。何者名为有为空。有为法名欲界色界无色界。欲界色界无色界空。非积聚不可坏不可取。何以故诸法性尔。是名有为空。如是行者应如实知。何者名为无为空。无生无灭不住不异。是名无为。无为以无为故空。非积聚不可坏不可取。何以故诸法性尔。是名无为空。如是行者应如实知。何者名为毕竟空。毕竟名诸法至竟不可得。非积聚不可坏不可取。何以故诸法性尔。是名毕竟空。如是行者应如实知。何者名为无始空。来去不可得。非积聚不可坏不可取。何以故诸法性尔。是名无始空。如是行者应如实知。何者名为散空。无所取舍。非积聚不可坏不可取。何以故诸法性尔。是名散空。如是行者应如实知。何者名为性空。一切有为无为法性。非声闻作非缘觉作非如来作此法性空。非积聚不可坏不可取。何以故诸法性尔。是名性空。如是行者应如实知。何者名为自相空。恼坏是色相。能受是受相。取相是想相。造作是行相。了知是识相。如是等有为无为一切法自相自相空。非积聚不可坏不可取。何以故诸法性尔。是名自相空。如是行者应如实知。何者名为一切法空。一切法者。所谓色受想行识。眼乃至意。色乃至法。眼色因缘生识乃至意法因缘生识。此有为无为诸法。是名一切法。彼诸法空。非积聚不可坏不可取。何以故诸法性尔。是名一切法空。如是行者应如实知。何者名为不可得空。一切法不可得。非积聚不可坏不可取。何以故诸法性尔。是名不可得空。如是行者应如实知。何者名为无法空。一切无物不可得。非积聚不可坏不可取。何以故诸法性尔。是名无法空。如是行者应如实知。何者名为有法空。于和合中无物。非积聚不可坏不可取。何以故诸法性尔。是名有法空。如是行者应如实知。何者名为无法有法空。无物无物空有物有来空。非积聚不可坏不可取。何以故诸法性尔。是名无法有法空。如是行者应如实知。何者名为法法相空。法名五阴。五阴空。非积聚不可坏不可取。何以故诸法性尔。是名法法相空。如是行者应如实知。何者名为无法无法相空。无法名无为法。是无为法空。非积聚不可坏不可取。何以故诸法性尔。是名无法无法相空。如是行者应如实知。何者名为自法自法相空。诸法自法空。是空非智作非见作。非积聚不可坏不可取。何以故诸法性尔。是名自法自法相空。如是行者应如实知。何者名为他法他法相空。若佛出世若不出世。法住法相法位法界如实际。性相常住无有变异过。此诸法空。非积聚不可坏不可取。何以故诸法性尔。是名他法他法相空。如是行者应如实知。知已能令众生离众生想。离一切行想受想色想识想。离眼想乃至意想。离色想乃至法想。然后安置一切众生于三乘无为界。若有行者。于此诸法如实现前知。得名善修。彼诸众生昔于此法已修习者。如是第一甚深法声入于耳根。或有众生不种善根。如是法声亦入于耳。或有见佛专心瞻仰。彼人一切无尽善根皆来现前。乃至逮得不退转地。十力无畏成大法器。或有众生有无常声入于耳根。或有苦声。空声。无我声。三律仪声。四念处声。四正勤声。四如意足声。五根声。五力声。七觉分声。八道分声。实论声。因缘法声。梵住声。四摄声。无碍辩声。禅声。解脱声。无色定声。六波罗蜜声。巧方便声。三昧陀罗尼忍声。声闻乘声。缘觉乘声。大乘声。不退转地声。业障尽声。烦恼障尽声。众生障尽声。法声尽声。有为国土功德庄严声。无为心清净声。大慈声。大悲声。三不护声。四无畏声。十力声。十八不共法声。一生补处声。十地声。最后身声。降魔声。无上智声。转法轮声。随应度者现神变声。弃诸命行声。于诸众生示现无上大涅槃声。如是诸声各各差别入于耳根。是诸众生乃至畜生饿鬼趣等。如是无量百千法门入于耳根。彼诸众生得第一希有欢喜踊跃。于三宝中极得信敬。彼诸众生烦恼障业障众生障法障。于三分中二分已尽。彼诸众生闻是声已。无量阿僧祇众生昔有恶心者。彼等悉得柔软之心怜愍心善业心。得观后世可怖畏事。得种具足天人善根。以彼诸声令于无量阿僧祇众生归依三宝。所有受持禁戒净者。彼等有得须陀洹果。乃至有得阿罗汉果。复有无量阿僧祇众生。于缘觉乘种诸善根。复有无量阿僧祇众生。发阿耨多罗三藐三菩提心。即得住于不退转地。复有无量阿僧祇众生。得无生法忍。尔时世尊。欲重明此义。而说偈言。
　　火味阿修罗　　指示罗睺罗
　　是我最胜师　　福慧庄严具
　　佛告于彼等　　当息妒嗔怒
　　付嘱是法眼　　护持故当受
　　彼诸修罗喜　　敬答尊导师
　　我当护法眼　　乃至法久住
　　我等说最胜　　不隐法神咒
　　令彼一切龙　　皆失憍慢力
　　尔时诸龙辈　　各各皆嗔怒
　　欲以憍慢力　　共诸修罗斗
　　佛告诸龙王　　及以修罗主
　　汝等于长夜　　各各常犷戾
　　若不除嗔怒　　于诸乐非器
　　常为苦所触　　下劣臭秽身
　　身分支不具　　恒乏于资生
　　闻说此诸苦　　皆以嗔为本
　　恶罚诸枷锁　　牢狱饥渴等
　　地狱鬼畜生　　由嗔受此苦
　　一切应忍辱　　能忍者则无
　　丈夫得最胜　　富贵具诸欲
　　汝等二朋众　　诸龙阿修罗
　　各自修忍辱　　忍故无诸恶
　　大众皆喜悦　　一切咸赞叹
　　汝今闻是语　　皆悉得于忍
　　天龙阿修罗　　夜叉及诸鬼
　　一切皆得忍　　慈心共相视
　　人与畜生等　　得忍皆和顺
　　禽兽及小虫　　慈悲相怜愍
　　大众皆合掌　　瞻仰导师言
　　我等迭相荫　　皆得慈心住
　　又我诸大众　　于佛尊导师
　　所作诸罪业　　若身口意犯
　　于法众僧所　　一人边有过
　　人中坚固士　　唯愿见容恕
　　我于世尊法　　一切所作恶
　　今悉至到忏　　愿佛慈纳受
　　于时两足尊　　告彼大众言
　　汝忏恶业尽　　终无有苦报
　　剃发不受戒　　被服袈裟片
　　而作导师想　　于彼人中上
　　恶王障法眼　　贪痴打比丘
　　如出导师血　　当堕阿鼻狱
　　大众作是言　　我等护比丘
　　若有诸恶王　　恼诸声闻众
　　我等于诸事　　皆舍于彼国
　　其土有沙门　　令向于余处
　　毁坏彼诸国　　饥馑兵疫起
　　沙门所诣国　　我等亦诣彼
　　悉令得胜乐　　具足衣饮食
　　于彼炽法眼　　供养人中上
　　无余四天下　　悉变成七宝
　　复雨诸香华　　珍宝及衣服
　　歌舞妓乐等　　供养于导师
　　众生所见闻　　皆得充足乐
　　圣加令诸音　　尽变作佛声
　　说诸有为苦　　无常空无我
　　三世一切法　　悉空无所有
　　集散二俱空　　眼识二亦然
　　乃至心法界　　阴身等法空
　　如是知诸法　　则能救众生
　　若知三界空　　能解众生缚
　　诸有十二支　　一切皆性空
　　若昔于此法　　如是修习者
　　彼等闻诸声　　悉皆得于忍
　　智力无所畏　　得住菩提道
　　薄福诸众生　　得闻有为声
　　无量众精勤　　得入菩提行
　　檀戒忍精进　　禅定及智慧
　　佛土福庄严　　精进故令净
　　汝等当作佛　　到彼诸法岸
　　降魔及军众　　而降正法雨
　　无量众生界　　能与正法眼
　　汝等一切众　　速入安隐城
　　无量众闻声　　得趣大菩提
　　及得二乘道　　有得人天乐
　　有得至于果　　罗汉三摩提
　　如是恶众生　　得于柔软意
　　怖畏诸恶业　　安住慈善心

　　　　大集经卷第五十四



　　　　大方等大集经卷第五十五

　　　　高齐天竺三藏那连提耶舍译

　　月藏分第十二分布阎浮提品第十七

　　尔时世尊。既知一切诸来大众于三宝所皆生深信尊重敬仰得未曾有更不信事诸余天已。告他化自在天王。化乐天王。兜率陀天王。须夜摩天王。帝释天王。四大天王及诸眷属。娑伽罗龙王。阿那婆达多龙王。罗睺罗阿修罗王。毗摩质多罗阿修罗王。睒婆利阿修罗王跋持毗卢遮那阿修罗王。大树紧那罗王。乐欲乾闼婆军将。檀提鸠槃茶军将。因陀罗夜叉军将。寒叶饿鬼王。垂唇毗舍遮王。阿那竭啰富单那王。巷路唤声迦吒富单那王等作如是言。诸仁者。汝等一切如是劝我。分布安置此阎浮提。一切国土城邑宫殿王都聚落山岩寺舍。园池旷野诸树林间。付嘱护持勿令有恶。又令大地精气众生精气正法精气增长炽然。佛正法眼久住于世。绍三宝种使不断绝。损减恶趣增益善道。令此阎浮提一切安隐丰乐可乐以是因缘。我今分布此四天下嘱汝一切诸大天王一切龙王。乃至一切迦吒富单那王。汝等各应发心舍离眷属。分布安置护持养育并汝诸天一切眷属乃至。迦吒富单那王一切眷属。亦令于此阎浮提中一切国土乃至树林。分布安置护持养育。是故汝等诸大天王及诸眷属。乃至迦吒富单那王及诸眷属。于阎浮提皆应诚心随喜赞叹。莫嗔莫恨亦莫生怒。
　　尔时所有一切菩萨摩诃萨。色界诸天。欲界天人一切龙众一切乾闼婆。乃至一切迦吒富单那等诸来大众。皆悉合掌各作是言。我等一切诚心随喜敬受佛教。如佛世尊分布安置此阎浮提。我等发心受佛教敕。护持养育佛正法眼令得炽然。佛言。善哉善哉。妙丈夫。汝等应当如是诚心说欲随喜。
　　尔时世尊告彼法食喜食禅食诸天言。此四天下大海水中八万洲渚一切国土。汝等法食喜食禅食诸天。应等护持养育我法。住法比丘如法顺法。发心修行三业相应。剃除须发身著袈裟。汝等应当护持养育。时彼法食喜食禅食诸天各作是言。我当护持大海水中八万洲渚一切国土诸佛正法。若佛弟子乃至不畜妇女畜生田宅资产。我等皆当护持养育。
　　尔时世尊赞彼天言。善哉善哉。一切大众亦复赞言。善哉善哉。
　　尔时世尊告月藏菩萨摩诃萨言。了知清净士。若我住世诸声闻众。戒具足。舍具足。闻具足。定具足。慧具足。解脱具足。解脱知见具足。我之正法炽然在世。乃至一切诸天人等。亦能显现平等正法。于我灭后五百年中。诸比丘等。犹于我法解脱坚固。次五百年我之正法禅定三昧得住坚固。次五百年读诵多闻得住坚固。次五百年于我法中多造塔寺得住坚固。次五百年于我法中斗诤言颂白法隐没损减坚固。了知清净士。从是以后于我法中。虽复剃除须发身著袈裟。毁破禁戒行不如法假名比丘。如是破戒名字比丘。若有檀越舍施供养护持养育。我说是人犹得无量阿僧祇大福德聚。何以故。犹能饶益多众生故。何况我今现在于世。譬如真金为无价宝。若无真金银为无价。若无银者鍮石无价。若无鍮石伪宝无价。若无伪宝赤白铜铁白镴铅锡为无价宝。如是一切诸世间中佛宝无上。若无佛宝缘觉无上。若无缘觉罗汉无上。若无罗汉诸余圣众以为无上。若无圣众得定凡夫以为无上。若无得定净持戒者以为无上。若无净戒污戒比丘以为无上。若无污戒剃除须发身著袈裟名字比丘为无上宝。比余九十五种异道最尊第一。应受世供为物福田。何以故。能示众生可怖畏故。若有护持养育安置是人。不久得住忍地。
　　尔时世尊告六欲诸天言。汝等应如过去佛时所分得分当勤护持。复于此四天下。时时之中勤加思惟佛正法义。为令我法得久住故。绍三宝种不断绝故。时彼诸天各作是言。唯然受教。尔时世尊赞言。善哉善哉。一切大众亦复赞言。善哉善哉。
　　尔时世尊告四天王言。汝等及诸眷属。应如过去佛时所分得分。还作护持安置养育我之正法。时四天王各作是言。唯然受教。佛及大众咸皆赞言。善哉善哉。
　　尔时世尊告乾闼婆等言。诸仁者。汝等及诸天仙。于优昙林庵罗林阎浮林呵[黍-禾+利]勒林阿摩罗林蒱萄林。如是等林于中而住。复共四天王宫诸天子等。为我佛法得久住故。应当思惟佛正法义。时乾闼婆等咸言。如是。大德婆伽婆。唯然受教。佛及大众咸皆赞言。善哉善哉。
　　尔时世尊告娑伽罗龙王难陀龙王婆难陀龙王善现龙王婆楼那龙王婆修吉龙王得叉迦龙王阿难陀龙王阿楼那龙王岁星龙王言。汝等各在大海之中住本宫殿。护持养育我之正法。时龙王等各作是言。唯然受教。佛及大众咸皆赞言。善哉善哉。
　　尔时世尊告阿那婆达多龙王善住龙王清胁龙王摩利尼龙王优婆罗龙王乾闼婆龙王云池龙王主雹龙王摩奚曼多龙王美音龙王言。汝等各住本宫护持养育我之正法。时龙王等各作是言。唯然受教。佛及大众咸皆赞言。善哉善哉。
　　尔时世尊告鸠槃茶檀提大将优婆檀提大将迦罗迦大将摩诃钵赊大将摩呼陀遮利大将堀求尼大将婆朱赊尼大将鸯堀卢大将鞞罗差大将一眉大将言。汝等各住本宫护持养育我之正法。时鸠槃茶大将等各作是言。唯然受教。佛及大众咸皆赞言。善哉善哉。
　　尔时世尊告因陀夜叉大将苏摩大将婆楼那大将波阇钵帝大将跋罗头婆阇大将伊奢那大将旃檀那大将月眼大将婆多竭梨大将奚摩跋多大将言。汝等各住本宫护持养育我之正法。时夜叉大将等各作是言。唯然受教。大德婆伽婆。我等护持养育安置世尊正法。及住法比丘供给所须。乃至剃发不持戒者。亦复供给一切所须。为令佛法得久住故。绍三宝种不断绝故。三种精气得增长故。休息一切斗诤言讼怨仇疫病饥馑短乏非时亢旱曜宿失度为断除故。乃至世尊声闻弟子三业相应不积聚者当勤养育。
　　尔时世尊赞言。善哉善哉。善男子。汝等如是为利益安乐一切三界众生故。及一切大众。亦复赞言。善哉善哉。
　　尔时世尊告一切毕利多依旷野住者。一切毗舍遮依空舍住者。一切富单那依野田住者。一切迦吒富单那依于塳间及厕边住者言。汝等各于住处护持养育我之正法。时毕利多等各作是言。唯然受教。佛及大众咸皆赞言。善哉善哉。
　　尔时世尊复作是言。诸仁者。所有诸天乾闼婆．紧那罗．夜叉．罗刹．龙王．阿修罗．鸠槃茶。如昔世尊所分得分国土城邑聚落舍宅。随所得处为作护持安置养育我当随喜。一切大众亦复随喜。若复有诸天龙夜叉乃至迦吒富单那等。如昔世尊所分得分国土城邑。不正护持安置养育者。我当转付诸余天龙。令其安置护持养育。各随国土善作护持。我今以波罗奈国付嘱善发乾闼婆千眷属。阿尼罗夜叉仙五百眷属。须质多罗阿修罗无量眷属。德叉迦龙王百眷属。大黑天女五百眷属。汝等护持养育波罗奈国。为令我法得久住故。绍三宝种不断绝故。遮障一切恶众生故。时善发乾闼婆．阿尼罗夜叉仙．须质多罗阿修罗．德叉迦龙王．大黑天女等。各与眷属咸作是言。大德婆伽婆。我等护持养育安置波罗奈国周遍土境。遮障不饶益养育饶益者。乃至遮障一切不善诸恶众生。
　　尔时世尊。赞言。善哉善哉。诸来大众亦复赞言。善哉善哉。
　　尔时世尊。以迦毗罗婆国。付嘱火护紧那罗仙千眷属。拘翅罗声乾闼婆万眷属。婆闼跋帝夜叉大将千眷属。奢摩那迟阿修罗二万眷属。跋那牟支龙王一万眷属。摩诃钵奢鸠槃茶大将五百眷属。栴迟栴茶梨二大天女各一万眷属。汝等共护迦毗罗婆国。乃至遮障诸恶众生。彼等一切皆作是言。我等及诸眷属。护持养育迦毗罗婆国周遍土境。乃至遮障诸恶众生。佛及大众咸皆赞言。善哉善哉。
　　尔时世尊以摩伽陀国。付嘱善住炎光天子千眷属。优波罗乾闼婆千眷属。乐声阿修罗千眷属。善臂龙王善意龙王各万眷属。孔雀味阿修罗五百眷属。拘那罗大夜叉三千眷属。军毗罗夜叉百千眷属。十象鸠槃茶大将百千眷属。懆恶天女夺意天女各十千眷属。汝等共护摩伽陀国。乃至遮障诸恶众生。佛及大众咸皆赞言。善哉善哉。
　　尔时世尊以拘萨罗国。付嘱迷提羯那天子千眷属。乐胜乾闼婆大将十千眷属。乌麻紧那罗千眷属。具德龙王千眷属。弗沙钵帝阿修罗五百眷属。婆楼那夜叉大将婆楼那王夜叉大将各五万眷属。那荼迦鸠槃荼五百眷属。摩尼毗梨天女千眷属。汝等共护拘萨罗国。乃至佛及大众咸皆赞言。善哉善哉。
　　尔时世尊以鸯伽国。付嘱月音天子万眷属。乐欲乾闼婆大将沾浮楼乾闼婆大将各十千眷属。阿摩罗军紧那罗五百眷属。师子藏阿修罗五百眷属。旃檀大夜叉力幢大夜叉各五千眷属。奴罗车鸠槃荼二千五百眷属。摩诃迦梨天女二千五百眷属。汝等共护鸯伽国土。乃至佛及大众咸皆赞言。善哉善哉。
　　尔时世尊以般遮罗国。付嘱罗拏时天子五百眷属。乐歌乾闼婆七百眷属。摩叶紧那罗千眷属。般支迦夜叉将五千眷属。安阇瞿波阿修罗千眷属。乐法鸠槃茶五百眷属。左黑天女王鬘天女各二千五百眷属。汝等共护般遮罗国。乃至佛及大众咸皆赞言。善哉善哉。
　　尔时世尊以苏摩国。付嘱宝髻天子五千眷属摩头曼多乾闼婆千眷属。胜缕紧那罗千眷属。优波般遮迦夜叉将二千眷属。黑龙王千眷属。知欲阿修罗千眷属。鸠罗婆鸠槃茶六百眷属。斯多天女博叉天女各五百眷属。汝等共护苏摩国土。乃至佛及大众咸皆赞言。善哉善哉。
　　尔时世尊以阿湿婆国。付嘱卢醯奴天子千二百眷属。流水乾闼婆千眷属。摩尼拓罗夜叉军将五千眷属。阿周罗阿修罗六百眷属。日光龙王无量眷属。摩尼拓利鸠槃茶五百眷属。不可取天女马胜天女各二千五百眷属。汝等共护阿湿婆国。乃至佛及大众咸皆赞言。善哉善哉。
　　尔时世尊以摩偷罗国。付嘱善择天子十千眷属。静明乾闼婆千眷属。游梯迦紧那罗二百眷属。胜欲夜叉乘人大夜叉各千五百眷属。无垢龙王千眷属。伽楞拓利阿修罗千眷属。墨色鸠槃茶千眷属。夺意天女二千眷属。汝等共护摩偷罗国。乃至佛及大众咸皆赞言。善哉善哉。
　　尔时世尊以支提耶国。付嘱善贤天子五百眷属。阿吒迦乾闼婆五百眷属。无垢紧那罗千眷属。除结夜叉无结夜叉各五百眷属。妙贤龙千眷属。普竹阿修罗五百眷属。牛王鸠槃茶三百眷属。胜优波罗天女子眷属。汝等共护支提耶国。乃至佛及大众咸皆赞言。善哉善哉。
　　尔时世尊以婆蹉国。付嘱月光天子十千眷属。莲华香乾闼婆千眷属。摩陀那果紧那罗五千眷属。大果夜叉五千眷属。阿楼那龙千眷属。恶树阿修罗百眷属。叶眼鸠槃茶五百眷属。阿那迦华天女千眷属。汝等共护婆蹉国土。乃至佛及大众咸皆赞言。善哉善哉。
　　尔时世尊以赊耶国。付嘱摩醯首罗天仙五千眷属。不酒乾闼婆千眷属。离垢紧那罗千眷属。因陀罗夜叉苏摩夜叉各二千五百眷属。善现龙千眷属。牟真邻陀阿修罗王五百眷属。优波檀提鸠槃茶讫利迦赊鸠槃茶各二千五百眷属。鬼子母天女善护天女各万眷属。汝等共护赊耶国土。乃至佛及大众咸皆赞言。善哉善哉。
　　尔时世尊以优禅尼国。付嘱月云天子五百眷属。门牟乾闼婆千眷属。摩尼耳乾闼婆五百眷属。五恶夜叉千眷属。山臂龙王五百眷属。木手阿修罗三百眷属。善现鸠槃茶五百眷属。毛齿天女千眷属。汝等共护优禅尼国。乃至佛及大众咸皆赞言。善哉善哉。
　　尔时世尊以修罗吒国。付嘱法华天子百千眷属。具欲乾闼婆将万眷属。山怖紧那罗仙一百眷属。难陀龙王十千眷属。驴眼阿修罗五百眷属。善灯大夜叉千眷属。大肚鸠槃茶将千眷属。安隐天女千眷属。汝等共护修罗吒国。乃至佛及大众咸皆赞言。善哉善哉。
　　尔时世尊以摩诃罗仛(丑加反)国。付嘱孔雀发天子五百眷属。乐欲乾闼婆虎就乾闼婆各五百眷属。乳味紧那罗百眷属。主水龙王千眷属。乐宝阿修罗五百眷属。羖羝脚大夜叉军那罗大夜叉各千眷属。钵头摩迦鸠槃茶大将五百眷属。婆楼尼大天女五千眷属。汝等共护摩诃罗仛国。乃至佛及大众咸皆赞言。善哉善哉。
　　尔时世尊以输卢那国。付嘱千金天子千眷属。善胁乾闼婆千眷属。白色紧那罗五百眷属。世辩夜叉千眷属。大富鸠槃茶五百眷属。极恶天女摩尼果天女各五百眷属。汝等共护输卢那国。乃至佛及大众咸皆赞言。善哉善哉。
　　尔时世尊以摩尼讇鞞国。付嘱华音天子五百眷属。那罗延乾闼婆二百眷属。摩醯首罗华紧那罗三百眷属。团眼夜叉五百眷属。波罗奈子阿修罗百眷属。赤目鸠槃茶百眷属。雪王天女百眷属。汝等共护摩尼讇(市瞻反)鞞国。乃至佛及大众咸皆赞言。善哉善哉。
　　尔时世尊以波吒罗弗国。付嘱娑罗流支天子千眷属。人华乾闼婆五百眷属。摩尼瞿沙紧那罗三百眷属。声佉流支夜叉五百眷属。娑罗地阿修罗五百眷属。尸利瞿沙龙八百眷属。浮流尼鸠槃茶百眷属。毗楼池天女五百眷属。汝等共护波吒罗弗国。乃至佛及大众咸皆赞言。善哉善哉(次鸯伽国下)。
　　尔时世尊以乾陀罗国。付嘱火布天子三千眷属。喜歌乾闼婆千眷属。大胜紧那罗五百眷属。师子发夜叉五百眷属。伊罗钵龙王千眷属。贤力龙王千眷属。精气主阿修罗五百眷属。猿猴声鸠槃茶百眷属。摩尼天汝频头天女各千眷属。汝等共护乾陀罗国。乃至佛及大众咸皆赞言。善哉善哉。
　　尔时世尊以阿槃提国。付嘱师子爱天子五千眷属。摩罗曼多乾闼婆二千眷属。胜目紧那罗百眷属。苏摩夜叉地行夜叉各千眷属。冰加罗阿修罗三千眷属。婆私陀荼龙千眷属。军那罗叉鸠槃茶百眷属。忧波罗天女流泉天女各二千眷属。汝等共护阿槃提国。乃至佛及大众咸皆赞言。善哉善哉。
　　尔时世尊以婆楼拿跋帝国。付嘱鸡娑利天子千眷属。众彩乾闼婆五百眷属。博叉流支紧那罗二百眷属。迦茶龙王忧波迦荼龙王各二千眷属。毗摩阿修罗百眷属。月焱鸠槃茶三百眷属。自护天女摩尼频头天女各千眷属。汝等共护婆楼拿跋帝国。乃至佛及大众咸皆赞言。善哉善哉。
　　尔时世尊以帝跋尼国。付嘱师子齿天子五千眷属。萨陀曼多乾闼婆五百眷属。牟尼萨罗紧那罗百眷属。摩尼贤夜叉满贤夜叉各二千五百眷属。铁耳阿修罗五百眷属。阿槃多鸠槃茶百眷属。萨市尼天女般支天女各千眷属。汝等共护帝跋尼国。乃至佛及大众咸皆赞言。善哉善哉。
　　尔时世尊以瞻波国。付嘱香云天子并诸天仙一千眷属。德鬘乾闼婆二百眷属。求筹遮紧那罗百眷属。坚毛夜叉五千眷属。迦那迦阿修罗百眷属。善现鸠槃茶近现鸠槃茶各五万眷属。什目天女五百眷属。汝等共护瞻波国。乃至佛及大众咸皆赞言。善哉善哉。
　　尔时世尊以悉都那国。付嘱赤云天子千眷属。沾浮楼乾闼婆五百眷属。摩尼遮婆紧那罗百眷属。难胜夜叉千眷属。泥荼鸠支阿修罗五百眷属。鞞[少/兔]迦鸠槃茶百眷属。静默天女善目天女各一千五百眷属。汝等共护悉都那国。乃至佛及大众咸皆赞言。善哉善哉。
　　尔时世尊以西地国。付嘱山眼天子二百眷属。法喜乾闼婆百眷属。薮支罗婆紧那罗百眷属。大身夜叉千眷属。执刀阿修罗百眷属。止流鸠槃茶三百眷属。金光天女黑光天女各二千五百眷属。汝等共护西地国土。乃至佛及大众咸皆赞言。善哉善哉。
　　尔时世尊以富楼沙富罗国。付嘱阿罗脯斯天子千眷属。难提乾闼婆百眷属。净众紧那罗百眷属。摩尼华夜叉千眷属。迦荼龙王阿婆罗罗龙王各二千五百眷属。大怖伽楼罗百眷属。讫多孙地阿修罗五百眷属。烧竹鸠槃茶五百眷属。多卢斯天女三目天女各五百眷属。汝等共护富楼沙富罗国。乃至佛及大众咸皆赞言。善哉善哉。
　　尔时世尊以乌场国土。付嘱习音天子五百眷属。华光乾闼婆三百眷属。善怖紧那罗百眷属。迦罗婆提夜叉五百眷属。郎浮罗龙三百眷属。遮曼池阿修罗百眷属。曼陀果鸠槃荼百眷属。呵梨帝天女染贤天女各五百眷属。汝等共护乌场国土。乃至佛及大众咸皆赞言。善哉善哉。
　　尔时世尊以寄萨离国。付嘱黑色天子千眷属。金色乾闼婆百眷属。跋那牟至紧那罗八十眷属。散发夜叉五百眷属。力天龙王百眷属。那佉遮利阿修罗百眷属。无垢声鸠槃茶八十眷属。胜针天女蝎天女各五百眷属。汝等共护寄萨离国。乃至佛及大众咸皆赞言。善哉善哉。
　　尔时世尊以金性国。付嘱禅那离沙婆天子五百眷属。摩那婆乾闼婆百眷属。善称紧那罗百眷属。禅那离沙婆夜叉五百眷属。宝冠阿修罗百眷属。香意鸠槃茶八十眷属。汝等共护金性国土。乃至佛及大众咸皆赞言。善哉善哉。
　　尔时世尊以摩都罗国。付嘱歌赞天子百眷属。五髻乾闼婆五百眷属。威德紧那罗八十眷属。坚鉾夜叉五百眷属。冰伽罗阿修罗五百眷属。贤目鸠槃茶百眷属。沾浮楼天女五百眷属。汝等共护摩都罗国。乃至佛及大众咸皆赞言。善哉善哉。
　　尔时世尊以薮离迦国。付嘱财目天子千眷属。善顶乾闼婆百眷属。赊摩鸠斯紧那罗五百眷属。坚固夜叉五百眷属。耶婆那夜叉千眷属。无畏紧那罗百眷属。跋罗头婆阇夜叉五百眷属。啖婆何利阿修罗八百眷属。瞿伽叉鸠槃茶三百眷属。啖婆何利罗刹五百眷属。释迦罗刹五百眷属。汝等共护薮离迦国。乃至佛及大众。咸皆赞言。善哉善哉。
　　尔时世尊以般遮囊伽罗国。付嘱婆婆叉天子千眷属。月光乾闼婆百眷属。围目夜叉千眷属。大云阿修罗五百眷属。诃奴阇鸠槃茶百眷属。摩尼枳萨梨天女五百眷属。多摩罗婆利天女千眷属。汝等共护般遮囊伽罗国。乃至佛及大众咸皆赞言。善哉善哉。
　　尔时世尊以波斯国。付嘱檀[少/兔]师天子五千眷属。拘毗罗乾闼婆三千眷属。梨鞞摩师紧那罗千眷属。住勇夜叉五百眷属。那摩罗王夜叉五百眷属。庵罗提他乾闼婆千眷属。伊沙那时紧那罗千眷属。竭娑拘支鸠槃茶四千眷属。那罗斯罗刹五千眷属。呵梨达罗刹二千眷属。汝等共护波斯国土。乃至佛及大众咸皆赞言。善哉善哉。
　　尔时世尊以敕勤国土。付嘱佉楼那天子千眷属。妙好乾闼婆五百眷属。帝利迦紧那罗五百眷属。三钵夜叉二万眷属怖畏夜叉十千眷属。休流歇龙千眷属。金耳阿修罗千眷属。善林树鸠槃茶千眷属。金枳(金支反)萨罗罗刹五千眷属。汝等共护敕勤国土。乃至佛及大众咸皆赞言。善哉善哉。
　　尔时世尊以叵耶那国。付嘱海怖天子千眷属。那茶浮乾闼婆百眷属。马目紧那罗百眷属。华齿夜叉二千眷属。大齿夜叉千眷属。忧波罗耳龙五百眷属。动手阿修罗百眷属。解脱鸠槃茶百眷属。质摩只萨梨罗刹女五百眷属。黑闇罗刹护门罗刹各二千五百眷属。月光罗刹千眷属。汝等共护叵耶那国。乃至佛及大众咸皆赞言。善哉善哉。
　　尔时世尊以尸利耶摩国。付嘱黑发天子百眷属。金臂乾闼婆八十眷属。风响紧那罗百眷属。阿楼那夜叉千眷属。八发夜叉千眷属。上踊龙王百眷属。快作阿修罗百眷属。香筒鸠槃荼五百眷属。黑泽天女五百眷属。汝等共护尸利耶摩国。乃至佛及大众咸皆赞言。善哉善哉。
　　尔时世尊以跋离迦国。付嘱赤铜色天子八百眷属。媚眼乾闼婆百眷属。针黑紧那罗百眷属。牟耳夜叉五千眷属。黟罗羯那龙百眷属。息牛阿修罗百眷属。阿毗拏萨利鸠槃茶五百眷属。长苗天女妙胜天女各五百眷属。汝等共护跋离迦国。乃至佛及大众咸皆赞言。善哉善哉。
　　尔时世尊以罽宾那国。付嘱怖黑天子五十眷属。五音乾闼婆千眷属。水性紧那罗五百眷属。广执夜叉三万眷属。长生夜叉流云解脱夜叉各二千五百眷属。睺罗荼龙十千眷属。郁金阿修罗千眷属。陀楼跋尼鸠槃茶五百眷属。正辩天女千眷属。园林罗刹女十千眷属。汝等共护罽宾那国。乃至佛及大众咸皆赞言。善哉善哉。
　　尔时世尊以忧罗赊国。付嘱那罗摩乾闼婆百眷属。五怖夜叉二千眷属。尸利沙夜叉千眷属。汝等共护忧罗赊国。乃至佛及大众咸皆赞言。善哉善哉。
　　尔时世尊以佉罗婆罗国。付嘱时兰那乾闼婆百眷属。华宝夜叉千眷属。善乐目龙千眷属。怖人鸠槃茶五百眷属。顺欲天女百眷属。汝等共护佉罗婆罗国。乃至佛及大众咸皆赞言。善哉善哉。
　　尔时世尊以阿疏居迦国。付嘱牟尼佉利夜叉二千眷属。好施罗刹千眷属。婆稚龙五百眷属。止云鸠槃荼百眷属。呵梨帝罗刹女千眷属。汝等共护阿疏居迦国。乃至佛及大众咸皆赞言。善哉善哉。
　　尔时世尊以达罗陀国。付嘱鞞婆达利乾闼婆百眷属。道路夜叉黄头夜叉勇健夜叉各千眷属。跋陀龙王二千眷属。孔雀毛龙王百眷属。生解天女毛罗阇利天女各二百五十眷属。汝等共护达罗陀国。乃至佛及大众咸皆赞言。善哉善哉。
　　尔时世尊以弗梨沙国。付嘱夺意夜叉戒贤夜叉各五百眷属。云腹龙王三百眷属。离恶鸠槃茶八十眷属。搔跋质罗天女百眷属。汝等共护弗梨沙国。乃至佛及大众咸皆赞言。善哉善哉。
　　尔时世尊以伽赊国。付嘱持华乾闼婆摩睺罗伽乾闼婆各千眷属。金枳(金支反)持夜叉毗持夜叉各二百五十眷属。光掌龙王胜夺龙王各五百眷属。阿楼尼天女华目天女各二百五十眷属。汝等共护伽赊国土。乃至佛及大众咸皆赞言。善哉善哉。
　　尔时世尊以遮居迦国。付嘱剑婆罗龙王五百眷属。极恶鸠槃茶百眷属。那朱波毗舍遮百眷属。星目罗刹女五百眷属。天铠饿鬼将二百眷属。歇恶夜叉三百眷属。汝等共护遮居迦国。乃至佛及大众咸皆赞言。善哉善哉。
　　尔时世尊以簁堤国。付嘱具足龙王善道龙王各百眷属。坚目鸠槃茶百眷属。八毗那耶迦天女一百眷属。道神天女尸利天女各二百五十眷属。珂贝天女安住天女各五十眷属。汝等共护簁堤国土。乃至佛及大众咸皆赞言。善哉善哉。
　　尔时世尊以沙勒国。付嘱发色天子百眷属。护国乾闼婆百眷属。佛护夜叉助雹夜叉各五百眷属。孔雀项龙王百眷属。山目龙女五百眷属。讫利波赊鸠槃茶五百眷属。持德天女龙护天女各二百五十眷属。汝等共护沙勒国土。乃至佛及大众咸皆赞言。善哉善哉。
　　尔时世尊以于填国土。付嘱难胜天子千眷属。散脂夜叉大将十千眷属。羖羊脚大夜叉八千眷属。金华鬘夜叉五百眷属。热舍龙王千眷属。阿那紧首天女十千眷属。他难阇梨天女五千眷属。毗沙门王神力所加共汝护持于填国土。乃至佛及大众咸皆赞言。善哉善哉。
　　尔时世尊以龟兹国土。付嘱牟铠天子千眷属。黄头大夜叉千眷属。厌财罗刹女千眷属。睺护大夜叉千眷属。疏齿鸠槃茶千眷属。尸利遮吒罗刹鹿齿罗刹各五百眷属。汝等共护龟兹国土。乃至佛及大众咸皆赞言。善哉善哉。
　　尔时世尊以婆楼迦国。付嘱骞茶夜叉千眷属。阿婆迦利鸠槃茶百眷属。垂乳罗刹千眷属。汝等共护婆楼迦国。乃至佛及大众咸皆赞言。善哉善哉。
　　尔时世尊以奚周迦国。付嘱王活乾闼婆五百眷属。奚卑罗龙百眷属。汝等共护奚周迦国。乃至佛及大众咸皆赞言。善哉善哉。
　　尔时世尊以亿尼国。付嘱勇健执蠡大夜叉将千眷属。象耳龙王三千眷属。吉迦知罗刹女雪池罗刹女各二千五百眷属。汝等共护亿尼国土。乃至佛及大众咸皆赞言。善哉善哉。
　　尔时世尊以鄯善国。付嘱阿罗知天子百眷属。阿沙迦夜叉五千眷属。无著罗刹女十千眷属。汝等共护鄯善国土。乃至佛及大众咸皆赞言。善哉善哉。
　　尔时世尊以紧那罗国。付嘱赤目大夜叉十千眷属。不动鸠槃茶千眷属。汝等共护紧那罗国。乃至佛及大众咸皆赞言。善哉善哉。
　　尔时世尊。以震旦国。付嘱毗首羯磨天子五千眷属。迦毗罗夜叉大将五千眷属。法护夜叉大将五千眷属。坚目夜叉大将五千眷属。大目夜叉大将五千眷属。勇健军夜叉大将五千眷属。摩尼跋陀夜叉大将五千眷属。贤满夜叉大将五千眷属。持威德夜叉大将五千眷属。阿荼薄拘夜叉大将五千眷属。般支迦夜叉大将五千眷属。婆修吉龙王五千眷属。须摩那果龙王五千眷属。弗沙毗摩龙王五千眷属。呵梨帝鬼子母天五千眷属。伊罗婆雌大天女五千眷属。双瞳目大天女五千眷属。汝等贤首。皆共护持震旦国土。于彼所有一切触恼斗诤怨仇忿竞言讼两阵交战饥馑疫病非时风雨冰寒毒热悉令休息。遮障不善诸恶众生嗔恚粗犷苦辛涩触无味等物悉令休息。令我法眼得久住故。绍三宝种不断绝故。三种精气得增长故。利益安乐诸天人故。勤加护持。以是因缘汝等今世及以后世常得安乐。毗首羯磨天子及与眷属。迦毗罗大夜叉法护夜叉坚目夜叉大目夜叉勇健夜叉摩尼跋陀夜叉贤满夜叉持威德夜叉阿荼薄拘夜叉般支迦夜叉及与眷属。婆修吉龙王须摩那果龙王。弗沙毗摩龙王及与眷属。呵梨帝鬼子母天。伊罗婆雌天女双瞳目天女及与眷属。各作是言。大德婆伽婆。我等共护震旦国土。休息一切斗诤乃至增长三种精气。我等勤加护持养育。乃至世尊声闻弟子三业相应不积聚者。倍复安置护持养育。
　　尔时世尊赞言。善哉善哉。善男子。汝应如是护持我法。诸来大众亦复随喜赞言。善哉善哉。
　　诸仁者。我以阎浮提一切国土。付嘱诸天乾闼婆紧那罗夜叉龙王阿修罗鸠槃茶诸天女等。各令安置护持养育一切众生。是故汝等诸大龙王不得分者。应当容忍莫恨。所谓娑伽罗龙王阿那婆沓多龙王。伊罗跋龙王。婆楼那龙王。善住龙王。德叉迦龙王。恒河龙王。辛头龙王。博叉龙王。私陀龙王。堤首尼龙王。摩醯谟遮利龙王。金胁龙王。跋致苏多龙王。弗婆钵赊龙王。众色云龙王。拘那跋帝龙王。阿斯多龙王。遮弥罗龙王。香山龙王。那罗延面龙王。婆婆牟支龙王。那陀叉龙王。如是等一百八十万诸大龙王。住阎浮提不得分者。应当容忍莫恨。汝等各住本宫护持养育我之正法。当作利益一切众生行。以是因缘汝等今世及以后世自利利他何以故。彼诸天龙乾闼婆紧那罗夜叉阿修罗鸠槃茶天女罗刹女等。随其国土昔所住处。彼诸天龙乃至天女。为护彼彼诸国土故。安置养育一切众生。是故汝等大夜叉王不得分者。应当容忍莫恨。所谓箭毛夜叉。赊罗毗夜叉。迦吒首利夜叉。婆罗目企夜叉。婆罗稚夜叉。婆摩罗夜叉。其梨迦吒夜叉。由梯迦夜叉。其梨呵夜叉。满面夜叉。迦赊毗提夜叉。护国夜叉。楼迦夜叉。箭爪夜叉。波那流支夜叉。狼爪夜叉。师子怖夜叉。阿楼尼夜叉。修罗阇毗夜叉。阿茶阇梨夜叉。得叉梨师夜叉。灰手夜叉。苏摩那虎夜叉。罗摩那时夜叉。恶叉尼弃罗夜叉。质多罗夜叉。佛护夜叉。如是等八频婆罗诸夜叉大将。依阎浮提种种寺舍园林泉池山岩林薮树下安住不得分者。应当容忍莫恨。随所住处乃至山林树下各住本处。护持养育我之正法。利益安乐一切众生行。以是因缘汝等今世及以后世自利利他。何以故。彼诸天龙乾闼婆紧那罗夜叉阿修罗鸠槃茶天女罗刹女等。随其国土昔所住处。彼诸天龙乃至天女。为护彼彼诸国土故。安置养育一切众生。是故汝等诸阿修罗王不得分者。应当容忍莫恨。所谓罗睺罗阿修罗王。毗摩质多罗阿修罗王。波罗陀阿修罗王。睒婆利阿修罗王。牟真邻陀阿修罗王。须质多罗阿修罗王。跋稚毗卢遮那阿修罗王。悉利罗耆阿修罗王。黟罗跋支阿修罗王。瞿摩阇毗阿修罗王。毗茶叉阿修罗王。那耶遮利阿修罗王。伽阇弥罗阿修罗王。初罗檀茶阿修罗王。阿斯末罗阿修罗王。迦摩跌知阿修罗王。婆罗干荼阿修罗王。毕他摩尼阿修罗王。波罗那佉阿修罗王。萨婆鸯伽叉阿修罗王。讫赊婆睺阿修罗王。如是等六万那由他阿修罗王住阎浮提不得分者。应当容忍莫恨。各住本宫护持养育我之正法。当作利益一切众生行。以是因缘汝等今世及以后世自利利他。何以故。彼诸天龙乾闼婆紧那罗夜叉阿修罗鸠槃茶天女罗刹女等。随其国土昔所住处。彼诸天龙乃至天女为护彼彼诸国土故。安置养育一切众生。是故汝等诸大天女应当容忍莫恨。所谓歇大天女。造光天女。地解天女。增护天女。解脱天女。增水天女。少热天女。净目天女。饶财天女。宝藏天女。摩尼爪天女。黑绳天女。随时天女。王顶天女。天水天女。眼目天女。莲华天女。忧昙婆罗天女。赊尸天女。明炬目天女。善意天女。难胜天女。胜目天女如是等六十二百千诸大天女。依阎浮提种种塔寺城邑聚落园林泉池河边山谷大海边住不得分者。汝等随所住处各各于彼护持养育我之正法。汝等于彼所有怖畏斗诤怨仇饥馑疫病他方怨敌非时风雨冰寒毒热悉令休息。遮障不善诸恶众生嗔恚粗犷苦辛涩触无味等物悉令休息。令我法眼久住世间。绍三宝种不令断绝。三种精气增长炽然。利益安乐诸天人故勤加护持。以是因缘汝等今世及以后世常得利益安乐众生。时彼六十二百千天女白佛言。大德婆伽婆。我等护持养育佛法。休息斗诤增长一切三种精气。乃至世尊声闻弟子三业相应无所积聚者。我等勤加护持养育。佛言。善哉善哉。善女人辈。汝等应当如是护持。诸来大众皆亦随喜赞言。善哉善哉。
　　尔时世尊。复告一切诸天乾闼婆乃至诸大天女言。我今与汝息诸诤讼大陀罗尼心。汝等以此陀罗尼心故。各于己国若曜宿失度。摄诸众生令得敬信。一切斗诤悉得休息。作是语已。即说咒曰。
　　哆地夜他　摩陀那　摩陀那　瞿摩陀那阿婆摩多　阿兮摩多　摩陀那佉　阿差摩坻波罗　赊摩帝　阿唎婆三摩摩帝尼佉摩帝　波赊摩帝　苏遮啰拏摩帝阿毗婆摩帝　阿啰毗婆摩帝　悉陀頞他摩帝　叉婆摩帝　苏婆呵
　　尔时娑婆世界主大梵天王。从坐而起向佛合掌头面作礼而作是言。大德婆伽婆。我今复以大陀罗尼。降诸恶龙及恶鬼神。护持国土。遮障一切诸恶众生。作是语已。即说咒曰。
　　哆地夜他　昙无啰牟喽啰牟喽　那伽牟喽　那伽牟喽　阿薮啰牟喽　药叉牟喽鸠槃茶牟喽　浮单那牟喽　迦吒富单那牟喽　阿耶婆牟喽侯呵侯呵牟喽　呵呵呵呵　牟厨帝药叉牟喽啰婆呵啰婆呵　啰婆呵　萨婆乌阇啰婆呵　苏婆呵
　　尔时所有诸天龙王鸠槃茶饿鬼毗舍遮富单那迦吒富单那饮血食肉者。皆悉惊怖忧愁恐惧。向佛合掌头面礼足而作是言。唯愿世尊。大悲覆护。我等云何复得存活。佛言。汝等且莫忧愁。大地所有华果五谷药草众味清净未食堕落地者。如是华果众味精气汝等食之足得活命。若复有人作食清净遗落在地。汝等亦当食其精气而自充济。复有我诸声闻弟子修禅定者。以己善根咒愿。汝等亦得色力精气丰盛眷属朋党具足势力。若有施主施我弟子寺舍园林田地舍宅称名咒愿。汝当于彼与欲随喜护持养育。以是事故汝等宫殿当得增长。若有施主施我弟子饮食衣服卧具汤药受取之时称名咒愿。汝亦随喜。以彼咒愿汝随喜故。汝等便得寿命增长颜容增长安乐增长朋党增长势力增长。汝等昼夜应当精勤护持养育如是施主及以受者。
　　尔时世尊。欲重明此义。而说偈言。
　　两足大法王　　观众作是言
　　帝释汝问我　　各随与其分
　　天龙鸠槃茶　　夜叉修罗刹
　　阎浮诸国土　　城邑众聚落
　　旷野诸树林　　山岩井泉池
　　法眼得久住　　诸恶令休息
　　丰饶悉可乐　　为于阎浮提
　　四天中鬼神　　付嘱勤护持
　　汝等舍眷属　　我复更分布
　　莫嗔怒嫉妒　　与欲当随喜
　　法喜禅味食　　如是诸天众
　　一切皆悉起　　咸作如是言
　　我等为正法　　护持阎浮提
　　声闻具持戒　　不为积聚者
　　剃头不持戒　　欲令法眼增
　　我等皆至心　　勤加护养育
　　导师告彼言　　正法我灭后
　　具满五百年　　坚固住解脱
　　五百年禅诵　　五百造塔寺
　　至后五百年　　坚住于斗诤
　　后时有剃头　　破戒无羞耻
　　供养如是辈　　亦得无量福
　　譬如金无价　　除金至银宝
　　鍮石伪铜铁　　白镴及铅锡
　　世间若无宝　　锡镴为最上
　　佛宝亦如是　　最尊独第一
　　次宝辟支佛　　罗汉余证果
　　得定净持戒　　破戒名字僧
　　深信求解脱　　若能供养彼
　　不久住忍地　　必速证菩提
　　六欲诸天子　　宝国诸鬼神
　　住林乾闼婆　　海中十大龙
　　十大鸠槃茶　　夜叉十神通
　　各住本宫殿　　护持我正法
　　饿鬼住旷野　　毗舍遮空室
　　富单依野田　　迦吒冢间住
　　如是各随喜　　依分皆护持
　　依分不正护　　复勤恼于他
　　我以如是等　　更转付余天
　　诸龙夜叉众　　乾闼紧那罗
　　天女修罗等　　罗刹鸠槃荼
　　普遍诸国土　　安置护养育
　　迦毗波罗奈　　摩伽拘萨罗
　　般遮鸯伽国　　苏摩阿湿婆
　　摩偷支提国　　婆蹉及赊耶
　　罗吒忧禅尼　　罗仛输卢那
　　摩尼讇鞞国　　乾陀波吒罗
　　般提婆楼帝　　跋尼悉都那
　　瞻波钵浮尼　　富楼沙富罗
　　乌场寄萨梨　　金性摩都罗
　　波斯敕勤土　　般遮囊伽罗
　　尸利耶摩国　　叵耶薮利迦
　　罽宾跋利国　　佉罗忧罗赊
　　伽赊遮居国　　达罗弗离沙
　　簁提沙勒国　　婆楼兮周迦
　　于填及鄯善　　龟兹紧那罗
　　震旦等国土　　护持令安置
　　于此一切国　　诸龙无分者
　　一百八十万　　夜叉等无分
　　及八频婆罗　　修罗不得分
　　六万那由他　　天女等无分
　　六十二百千　　我今悉谢汝
　　各住本宫殿　　护持我正法
　　当与汝神咒　　遮障恶众生
　　休息诸恼害　　一切斗诤讼
　　亢旱及水潦　　病俭诸贼寇
　　增长三精气　　诸恶令休息
　　护持我正法　　炽然三宝种
　　声闻诸比丘　　三业常相应
　　剃头不持戒　　一切皆护持
　　为诸声闻故　　具舍诸田宅
　　饮食及汤药　　一切有所须
　　如是诸施主　　汝等护养育

　　　　大方等大集经卷第五十五



　　　　大方等大集经卷第五十六

　　　　高齐天竺三藏那连提耶舍译

　　月藏分第十二星宿摄受品第十八

　　尔时佛告娑婆世界主大梵天王释提桓因四天王言。过去天仙云何布置诸宿曜辰。摄护国土养育众生。娑婆世界主大梵天王释提桓因四天王等。而白佛言。过去天仙分布安置诸宿曜辰。摄护国土养育众生。于四方中各有所主。
　　东方七宿。一者角宿主于众鸟。二者亢宿主于出家求圣道者。三者氏宿主水生众生。四者房宿主行车求利。五者心宿主于女人。六者尾宿主洲渚众生。七者箕宿主于陶师。
　　南方七宿。一者井宿主于金师。二者鬼宿主于一切国王大臣。三者柳宿。主雪山龙。四者星宿主巨富者。五者张宿主于盗贼。六者翼宿主于商人。七者轸宿主须罗吒国。
　　西方七宿。一者奎宿主行船人。二者娄宿主于商人。三者胃宿主婆楼迦国。四者昴宿主于水牛。五者毕宿主一切众生。六者嘴宿主鞞提诃国。七者参宿主于刹利。
　　北方七宿。一者斗宿主浇部沙国。二者牛宿主于刹利及安多钵竭那国。三者女宿主鸯伽摩伽陀国。四者虚宿主般遮罗国。五者危宿主著花冠者。六者室宿主乾陀罗国输卢那国及诸龙蛇腹行之类。七者壁宿主乾闼婆善音乐者。大德婆伽婆。过去天仙如是布置四方诸宿。摄护国土养育众生。
　　尔时佛告梵王等言。汝等谛听。我于世间天人仙中一切知见最为殊胜。亦使诸宿曜辰摄护国土养育众生。汝等宣告令彼得知。如我所分国土众生各各随分摄护养育。大梵王等而白佛言。如是大德婆伽婆。唯然受教。
　　尔时佛告梵王等言。我今以彼于摩国。陀楼国。悉支那国。奈摩陀国。陀罗陀国。佉沙国。罗佉国。赊摩国。侯罗婆国。舍头迦国。頞阇婆国。没遮波国。此十二国。付嘱角宿摄护养育。亦护角宿日建立国土城邑聚落及角宿日所生众生汝等宣告令彼得知。梵王等言。如是大德婆伽婆。唯然受教。
　　尔时佛告梵王等言。我今以彼阿罗荼国。诃利那国。叔迦罗国。波卢罗国。弗利赊国。那摩帝国。俱致娑国。苏那婆国。赊摩国。跛陀婆国如是十国。付嘱亢宿摄护养育。乃至唯然受教。
　　尔时佛告梵王等言。我今以彼佉搜迦国。信头婆迟国。阿摩利国。余尼目佉国。难陀婆国。伽沙国。跋使俱阇国。由婆迦国。婆佉罗国。沙婆罗国。伽楼荼国。鸠筹迦国。婆遮利婆国此十三国。付嘱氐宿摄护养育。乃至唯然受教。
　　尔时佛告梵王等言。我今以彼波头摩国弗色迦罗国。目帝国。嵩伽摩国。耆利国。不摩婆国。南耆利国。遮波罗国。修帝达赊国。提婆那国。奚周迦国。此十一国。付嘱房宿摄护养育。乃至唯然受教。
　　尔时佛告梵王等言。我今以彼睺罗婆国。鸠罗婆国。牟罗婆国。能伽婆国。苏提闼国。鸠知迦国。天王国。毗那婆国。波搜多国。奚迦国如是十国。付嘱心宿摄护养育。乃至唯然受教。
　　尔时佛告梵王等言。我今以彼伽阇弗国。迦罗婆国。迦迦波他国。悉陀叉国。郁瑟吒罗婆国。帝罗南国。阿罗毗国。那婆国。弗色迦罗婆国。摩兜利国。迦邻伽跋帝国。摩于达利国。毕姜阇国。钵利犀罗婆国此十四国。付嘱尾箕二宿摄护养育。乃至唯然受教。
　　尔时佛告梵王等言。我今以彼婆蹉国。忧禅尼国。忧楼频螺国。输尼般多国。摩荼婆国。毗使拏提波国。遮罗羯波国。婆罗斫迦罗国。罗摩伽摩国。迦尸弗国。鸠楼沙国。陀修国。卢醯多国。阿婆陀荼国。帝拏槃那国。遮达那国。毗伽阇国此十七国。付嘱井宿摄护养育。乃至唯然受教。
　　尔时佛告梵王等言。我今以彼波吒利弗国。摩尼蓝婆国。婆楼那国。那遮罗国。羯那国。北般遮罗国。帝跋拏国。娑罗蹉国。瞻波国。苏都那国。鸠楼差多国。西地国。富楼沙富罗国。侯弥单国。蓝摩婆国。瞿罗国。奚摩国。阇耶波梯国。婆求弥国。恒河门国。头婆罗婆帝国。旃达罗跋帝国。婆楼迦车国。苏尼弃国。瞿沙跋帝国。此二十五国。付嘱鬼宿摄护养育。乃至唯然受教。
　　尔时佛告梵王等言。我今以彼寄萨梨国。摩诃尼梯国。乌场国。须尼弃国。波罗婆国。忧罗婆国。区荼国。尼佉国。干荼波罗婆国。婆寄多国。如是十国。付嘱柳宿摄护养育。乃至唯然受教。
　　尔时佛告梵王等言。我今以彼阿鞞遮国。苏跋拏国阇吒国。金性国。摩兜罗国。毗摩尸利国。检婆楼遮国。苏梨国。婆求遮国。频头罗婆国。婆罗那国。般遮囊伽罗国。此十二国。付嘱星宿摄护养育。乃至唯然受教。
　　尔时佛告梵王等言。我今以彼波斯国。诃利陀国。敕勤国。阿摩罗国。婆罗婆国。苏摩尼弃国。叵耶那国。三牟遮国。尸梨沙国。婆利国。伽菟娑国。摩遮国。兜佉罗国。摩头师利国。此十四国。付嘱张翼二宿摄护养育。乃至唯然受教。
　　尔时佛告梵王等言。我今以彼伽罗婆罗国。忧罗赊国。罽使拏国。婆耆国。檀多摩利国。婆楼遮国。陀荼国。达拏国。薮牟寄赊国。鸠论遮差国。呿罗婆罗国。阿疏俱迦国。此十二国。付嘱轸宿摄护养育。乃至唯然受教。
　　尔时佛告梵王等言。我今以彼鸠赊弗利国。紧那罗国。迦卑罗摩利国。三谟师国。[嘌-示+土]罗尼国。时婆利国。奚阇尼国。摩兜褰迟国。般荼梨国。蜜拏梨国。修罗毗国。侯摩多尼国。此十二国。付嘱奎宿摄护养育。乃至唯然受教。
　　尔时佛告梵王等言。我今以彼提帝赊婆国。苏摩跋罗国。多罗比尼国。阿赊若国。俱萨罗斯国。悉都那国。娑罗瞬迟国。紧拏多利国。湿婆尼利国。罗婆师饥国。佉吒梨毗国。佉娑利国。白马国。此十三国。付嘱娄宿摄护养育。乃至唯然受教。
　　尔时佛告梵王等言。我今以彼阿斯那弃国。军陀罗毗国。安尼师国。遮俱波国。兜伽帝国。逋支国。支多毗悉帝国。忧簁帝国。槃头波罗国。毗罗梨迦国。摩陀罗毗国。迦拏波帝国。达婆娑梨国。此十三国。付嘱胃宿摄护养育。乃至唯然受教。
　　尔时佛告梵王等言。我今以彼波罗耽罗国。只叔迦国。婆楼遮国。输卢那国。迦毗罗婆国。奢耶国。马面国。伽楼荼国。憍罗跋陀国。吴地国。阇婆跋帝国。鞞楼国。伽楼诃国。于填国。伽颇罗国。狗面国。尼婆罗国。俱那娑国。此十八国。付嘱昴宿摄护养育。乃至唯然受教。
　　尔时佛告梵王等言。我今以彼摩伽陀国。鞞提诃国。萨罗国。奚浮迦国。牟尼奢耶国。罗罗国。余尼迦国。拘萨罗国。跋沙伽国。阿荼国。鞞诃迦国。頞那婆国。伽耶国。尼婆国。槃罗婆国。跋知尼国。陀楼国。尸利曼多国。弥伽颇罗国。摩醯首罗腻罗耶国。罽宾国。婆卢师多国。沙勒国。忆尼国。簁堤国。此二十五国。付嘱毕宿摄护养育。乃至唯然受教。
　　尔时佛告梵王等言。我今以彼尼娑国。迦尸国。奢鸠尼国。阿吒摩阇国。紧陀国。摩婆摩国。达毗迦国。八城国。殊提沙国。婆毗迦国。婆求荼国。摩诃罗吒国。乾陀罗国。迦婆摩国。般遮罗国。多荼沙国。首婆迦国。摩师跋那国。兜罗婆国。苏摩国。婆求国。摩多摩利国。摩罗婆国。鸠留国。瞿沙国。此二十五国。付嘱嘴宿摄护养育。乃至唯然受教。
　　尔时佛告梵王等言。我今以彼阿湿婆国。奢跋那国。摩偷罗国。鸯伽吒婆国。摩头曼多国。俱周罗国。曼遮国。婆求摩国。俱阇婆国。震旦国。首罗犀那国。阿那牟佉国。佉罗婆罗国。犀摩娑国。那[少/兔]逻婆跋陀国。曼迟罗婆国。奚周迦国。此十七国。付嘱参宿摄护养育。乃至唯然受教。
　　尔时佛告梵王等言。我今以彼辛头鸠罗国。瞿那悉须国。迦罗差国。娑罗差国。达罗腻钵帝国。海果国。阿楼瑟拏罗婆国。那婆弗使波罗婆国。摩那兜利国。民陀罗跋帝国。如是十国。付嘱斗宿摄护养育。乃至唯然受教。
　　尔时佛告梵王等言。我今以彼刹利天祠如是二处。付嘱牛宿摄护养育。乃至唯然受教。
　　尔时佛告梵王等言。我今以彼阿楼那国。鸠私娑罗阇利国。瞻波兜簁国。龟慈国。摩蓝浮沙国。舍迦国。物陀罗多国簁提国。瞿师国婆罗弥国。如是十国付嘱女宿。摄护养育。乃至唯然受教。
　　尔时佛告梵王等言。我今以彼难提跋弥国。波罗尸国。满福国。忧罗奢国。蓝浮沙国。娑婆国。摩陀罗婆国。簁提国。佉沙国。娑罗斯国。师子国。诃波他国。诃利鸠时国忧婆毗罗国。多罗尼国。毗舍离国。忧迦利国。此十七国。付嘱虚宿。摄护养育。乃至唯然受教。
　　尔时佛告梵王等言。我今以彼迦车鞞帝国。波利支国。龙花国。鸠荼婆国。难提跋檀那国。婆楼迦国。乾陀俱致国娑弥利国。夜瑟吒俱利国。如是九国。付嘱危宿。摄护养育。乃至唯然受教。
　　尔时佛告梵王等言。我今以彼侯曼陀国。奢曼陀国。头摩迦国。酬摩迦国。犍沙婆国。鸠支国。博叉利国。德叉尸罗国。婆弥婆利国。跋陀跋帝国。忧摩差国。跋娑多牟利摩国。婆楼迦车国。婆罗跋帝国。此十四国。付嘱室壁二宿。摄护养育。亦护二宿日建立国土城邑聚落。及二宿日所生众生。汝等宣告令彼得知。梵王等言。如是。大德婆伽婆。唯然受教。
　　尔时佛告梵王等言。所言曜者。有于七种。一者日二者月三者荧惑星四者岁星五者镇星六者辰星七者太白星。所言辰者。有十二种。一名弥沙二名毗利沙三名弥偷那四名羯迦吒迦五名[糸*枲]呵六名迦若七名兜逻八名毗梨支迦九名檀尼毗十名摩伽罗十一名鸠槃十二名弥那。我今令此诸曜辰等摄护国土城邑聚落养育众生。汝等宣告令彼得知。梵王等言。如是大德婆伽婆。唯然受教。
　　尔时娑婆世界主大梵天王释提桓因护世四王及诸眷属而白佛言。大德婆伽婆。若有世尊声闻弟子不得畜养奴婢畜生园林田宅俗人资具及不交往。除四方僧物。起发精进三业相应常怀惭愧。独住闲林集诸善法。我于彼时令宿曜辰正行于世遮恶众生触恼斗诤。两国兵仗疾病饥馑非节风雨失时寒热悉令休息。护佛正法久住炽然。绍三宝种使不断绝。三种精气增长安住。亦使世尊声闻弟子身口意业清净相应发大勇猛循法而住。
　　尔时佛告阿若憍陈如言。为令我法得久住故。成熟众生故。阎浮提中一切诸国。一名诸国。多名诸国。同名诸国。及不列名国。分布与彼天龙夜叉乃至迦吒富单那等令作护持及宿曜辰亦付诸国令作护持。乃至令三宝种不断绝故。所有诸国多名同名。于彼诸国同名夜叉同名罗刹。有国无鬼神名有鬼神住。还付彼等令作护持。于阎浮提有余鬼神不列名者亦使护持。憍陈如。一切鬼神皆悉发心护持养育。乃至随我声闻弟子三业相应常无聚积循法而住。于一切时护持养育。憍陈如。汝等应当常不聚积住阿兰若。三业相应背舍生死趣向涅槃成熟众生。应如是学。
　　尔时世尊。欲重明此义。而说偈言。
　　或熟众生故　　我问诸天王
　　云何昔天仙　　配宿摄诸国
　　梵天答我言　　过去天仙等
　　安置诸宿曜　　护如法众生
　　今付汝国土　　应当加养育
　　亦付鬼神等　　而令作护持
　　及彼宿曜辰　　各令摄国土
　　护持养育故　　炽然正法眼
　　护不畜田宅　　清净声闻众
　　遮诸恶众生　　及息诸浊恶
　　不绝三宝种　　增长三精气
　　汝告宿曜等　　令彼作护持
　　我告诸声闻　　令住正法眼
　　应当舍憍慢　　精勤住兰若
　　背舍于生死　　趣向于涅槃
　　乐住禅境界　　成熟亿众生

　　　　大集经月藏分第十二建立塔寺品第十九

　　尔时娑婆世界主大梵天王释提桓因四天王等及诸眷属。从座而起合掌向佛一心敬礼而作是言。佛说于此四天下中所有过去诸佛如来之所建立住持大塔牟尼诸仙所依住处。于现在世及未来世而常不空。佛为菩萨摩诃萨等降大法雨皆悉充满。初名众仙所兴。次名德积。次名金刚焰。次名香室。次名睒婆梨。次名贤城。次名须质多罗。次名水光。次名香薰。次名善建立。次名遮波罗。次名金灯。次名乐依。次名牟真邻陀。次名金刚地。次名慈窟。次名那罗延窟。次名渠摩娑罗香。次名慧顶。次名大德窟。次名善现。次名青郁茂窟。次名虚空子。次名牛头栴檀室。次名难胜。此是过去诸佛建立住持大塔。常为菩萨摩诃萨等之所加护。是于我等常所供养。世尊所有声闻弟子。于现在世及未来世。复有几所塔寺住处。令我等辈护持养育。
　　尔时世尊熙怡微笑。从其面门放种种光照曜诸方。即时于此四天下中。而有无量百千诸佛处处而现。东弗婆提八万佛现。北郁单越百千佛现。西瞿陀尼五万佛现。诸海岛国百千佛现。此阎浮提二百五十千佛处处而现。波罗奈国六十佛现。迦毗罗婆国二十佛现。摩伽陀国三十佛现。鸯伽摩伽陀国二十佛现。拘萨罗国五十佛现。须罗吒国二十佛现。摩诃罗吒国三十佛现。乾陀罗国十佛而现。阿槃提国二十六佛现。般遮罗国二十五佛现。苏摩国十二佛现。阿叶婆国十佛而现。摩偷罗国十佛而现。毗罗国十八佛现。婆蹉国五十六佛现。奢耶国四十二佛现。优禅尼国二十三佛现。舒卢那槃多国二十五佛现。舒卢那国三十八佛现。摩尼蓝婆国二十五佛现。波梨弗国五十五佛现。婆楼那跋提国四十八佛现。提跋那国二十九佛现。瞻波国二十五佛现。悉都那国三十六佛现。西地国七十佛现。富楼沙富罗国五十佛现。乌长国二十六佛现。抧萨罗国二十二佛现。金性国二十九佛现。摩兜罗国四十佛现。涑利迦国二十八佛现。般遮囊伽国五十八佛现。波斯国二十佛现。敕勤国四十佛现。尸利沙国三十二佛现。婆佉罗国五十八佛现。罽宾国五十五佛现。忧罗奢国二十五佛现。佉罗婆罗国十二佛现。阿疏拘迦国二十二佛现。陀罗陀国十五佛现。波卢那国二十佛现。弗离沙国十五佛现。迦沙国二十八佛现。遮拘迦国二十佛现。簁提国四十五佛现。沙勒国九十八佛现。于填国百八十佛现。龟兹国九十九佛现。婆楼迦国二十四佛现。奚周迦国十八佛现。亿尼国八十佛现。鄯善国二十九佛现。紧那罗国八十佛现。震旦国二百五十五佛现。罗罗国二十四佛现。吴地国五十佛现。新陀跋持国二十五佛现。
　　佛言。诸仁者。如是等佛。于此四天下国土城邑村落山林处处而现我今神力之所加故。还有如是等数塔寺。于彼彼处。我诸声闻现在未来三业相应。及与三种菩提相应有学无学具足持戒多闻善行。度诸众生于三有海。及诸施主为我声闻而造塔寺。亦复供给一切所须。及彼眷属付嘱汝等。勿令恶王非法恼乱。又复勿令他方冤敌盗贼水火人非人等之所恐怖。亦勿令彼饥渴乏少。以乏少故于三善业不得相应。退舍禁戒善朋损减。
　　尔时复有诸梵天王诸释天王诸龙王诸夜叉王诸阿修罗王诸鸠槃荼王。皆与眷属合掌向佛而作是言。大德婆伽婆。已有一切如来塔寺及阿兰若处。现在世尊声闻弟子所有住处。及未来世刹利．婆罗门．毗舍．首陀。若在家人若出家人。为于世尊声闻弟子造塔寺处。随有世尊声闻弟子三业相应。及与三种菩提相应。有学无学住于持戒多闻善行。我等悉共守护于彼。令离一切诸难怖畏。诸有世尊声闻弟子所立塔寺及阿兰若处。如有给施饮食衣服卧具汤药一切所须。如是施主我等亦当护持养育。若复世尊声闻弟子。乏少昼夜所须众具贫苦之者。我为彼等作大施主。受其寄付护持养育除诸怖畏。佛时赞言善哉善哉。诸贤首。汝等一切于四天下应当如是。如今汝等受我教敕如说修行。我以汝等及诸眷属付嘱弥勒。
　　尔时世尊。欲重明此义。而说偈言。
　　天王皆悉起　　敬礼瞿昙仙
　　问诸塔寺数　　说佛所依处
　　于此四天下　　复有几塔寺
　　声闻所依者　　我等共护持
　　两足尊微笑　　于此四天下
　　化作诸佛现　　无量百千数
　　四方神力加　　故现诸化佛
　　示佛诸声闻　　所立诸塔寺
　　为住三乘道　　是故而建立
　　乐三业相应　　如是声闻住
　　以诸声闻寺　　付嘱于汝等
　　供养彼施主　　亦当护养育
　　不令相违恼　　勿使他得便
　　莫令有乏少　　退舍于禁戒
　　天王及眷属　　禀受佛教敕
　　我等悉护彼　　导师所建立
　　我等及眷属　　勤护诸塔寺
　　已作当作者　　一切勤护持
　　知足诸比丘　　住于无积聚
　　离欲慈悲心　　我等当守护

　　　　大集经月藏分第十二法灭尽品第二十

　　尔时月藏菩萨摩诃萨复从座起。整理衣服偏袒右肩。合掌向于十方一切诸来菩萨摩诃萨众。口眼微笑顾视月灯菩萨摩诃萨。而说偈言。
　　观此希有慈悲士　　释迦大仙尊导师
　　今以此法甘露味　　付嘱夜叉令护持
　　普告一切作是言　　我之正法汝当护
　　一切声闻器非器　　当视如子护养育
　　为我剃头著袈裟　　勿令于后有恼害
　　休息诸恶俭病疫　　亦息非时风热雨
　　如是三种精气增　　正法久住于世间
　　众生不堕诸恶道　　速能趣向大涅槃
　　我从昔来未见闻　　慈悲希有余土无
　　除佛更无余众生　　能令正法久炽然
　　诸佛慈悲慧无量　　广持正法令久住
　　导师灭后佛正法　　炽然久住事希有
　　此土不善烦恼山　　坚固希有最难坏
　　转正梵轮法眼住　　悉令住善到涅槃
　　此土极恶人与魔　　夜叉修罗鸠槃荼
　　彼等究竟灭烦恼　　护持世尊真妙法
　　以是因缘得最胜　　能尽所作诸恶业
　　彼勤供养于三宝　　是故速能趣涅槃
　　断除烦恼牟尼尊　　世间自在大导师
　　怜愍一切众生故　　告令护持佛正法

　　尔时月灯菩萨摩诃萨。闻月藏菩萨说是偈已。复说偈言。
　　我欲问佛无边慧　　法眼几时住于世
　　如此佛月灭度后　　烦恼痴诤闇世间
　　云何贤圣复得集　　当作何人方便护
　　云何示世安隐道　　能度三趣亿众生

　　尔时一切诸来大众。向诸菩萨摩诃萨。赞言善哉善哉。
　　尔时月灯菩萨摩诃萨从座而起。偏袒右肩整理衣服。右膝著地合掌向佛头面作礼。以偈问曰。
　　我今问佛无边慧　　以我今有诸疑网
　　以何因缘法眼灭　　云何法灯久炽然
　　谁能破坏此法鼓　　谁能枯涸正法河
　　云何法眼得久住　　我当于彼助护持
　　为以尸罗精进力　　为以羼提禅般若
　　为以何力法久住　　唯愿速说何方便
　　云何法水得久流　　有多亿数助佛者
　　我等精勤坚固行　　为令法海不速竭
　　大地精味常增长　　及以众生法精味
　　枯涸众生烦恼海　　众生更不趣恶道

　　尔时佛申金色右臂。而说偈言。
　　汝等共谛听　　一切有为法
　　无常火所烧　　无有少常者
　　譬如诸戏人　　作于种种戏
　　如是等众生　　皆为烦恼转
　　犹如幻芭蕉　　亦如水中月
　　三界有为法　　一切皆如是
　　诸法我自觉　　道成如先佛
　　我今大众会　　天人作证明
　　正法付天神　　护持众苦尽
　　成于三界尊　　能令法炽盛
　　显现八正路　　邪意恶觉灭
　　沙门刹利王　　激动相嗔恼
　　我今当不久　　涅槃灭无余
　　大智诸声闻　　亦随我涅槃
　　余方诸佛国　　一切诸菩萨
　　具大神通者　　复还向他方
　　福德诸国王　　大臣长者灭
　　限满百年后　　佛法渐隐没
　　薄福众生等　　于我法出家
　　不乐于三乘　　亦不畏后世
　　活命故出家　　多诈无羞耻
　　贪求诸名利　　处处谄嫉妒
　　远离于禅诵　　善舍诸善法
　　昼则乐言讼　　夜则多睡眠
　　乐读外杂典　　舍离佛所说
　　复与女人通　　严饰身衣服
　　为求名利故　　但营世俗业
　　常为他作使　　通致诸信命
　　往返俗人家　　贩卖以自活
　　乐作诸田业　　又复喜斗诤
　　见诸善比丘　　梵行多闻者
　　嫉妒复嗔骂　　不容彼坐卧
　　而作粗穬语　　诽谤及毁呰
　　于诸俗人边　　称扬不善业
　　言此诈比丘　　是贼最恶人
　　若有供养者　　多得恶名闻
　　于彼不获福　　亦莫信彼说
　　诸寺恶比丘　　盗说梵行者
　　种种不善事　　是以刹利嗔
　　彼诸恶比丘　　杂以外文颂
　　称赞彼刹利　　能令刹利喜
　　毗舍婆罗门　　利喜亦如是
　　以是得供养　　持戒被欺陵
　　刹利婆罗门　　嫌恨持戒者
　　嫌恨持戒故　　致使诸天嗔
　　弃舍彼国土　　刹利辅相臣
　　向于宝国土　　在彼而安住
　　轻贱持戒故　　菩萨亦舍离
　　诸天舍离后　　其国大可畏
　　恶龙恶夜叉　　罗刹鸠槃荼
　　入国夺精气　　及食其肉血
　　恶王婆罗门　　毗舍首陀等
　　共护国城邑　　及以诸村落
　　宫舍国园林　　恶鬼遍充满
　　常夺彼精气　　触恼诸刹利
　　婆罗毗舍陀　　男女等皆嗔
　　复令心变恶　　互共相斗诤
　　彼等斗诤故　　布萨行檀绝
　　其国水枯涸　　非时风雨起
　　饥馑极俭短　　乏少资生具
　　果苗不成熟　　地味众生味
　　法味及精气　　一切皆损减
　　兴动诸兵仗　　互共相劫夺
　　如是悭贪国　　恶比丘往返
　　复以佛僧物　　饮食诸果药
　　持用与俗人　　因此得供养
　　奴婢及田宅　　与彼令摄受
　　不善比丘等　　以之为尊长
　　少智诈多闻　　不喜禅戒者
　　禅戒者去后　　为财共斗诤
　　刹利闻生嗔　　打害恶比丘
　　还俗舍法服　　系闭于牢狱
　　以是诸天嗔　　迭共相告语
　　如是国土中　　旃陀罗王治
　　朋党恶比丘　　毁破袈裟服
　　自坏己国土　　不久当败亡
　　堕在阿鼻狱　　受苦极长远
　　于是贤劫中　　无脱地狱时
　　是旃陀罗王　　众圣所厌贱
　　听读檀尸法　　谄曲虚诈现
　　是王多诈伪　　速灭己国土
　　苗稼不成熟　　亢旱及水潦
　　鼨鼠恶象暴　　自他国兵起
　　曜入非常宿　　大地普震动
　　白虹妖星堕　　时气多疫病
　　焚烧诸聚落　　速坏国城邑
　　剃头著袈裟　　诸佛所加护
　　一人出家者　　天人所供养
　　唯除诸如来　　无有自在者
　　彼旃陀罗王　　谪罚恶比丘
　　毁坏三世佛　　二种净法身
　　烦恼疮深重　　难得值诸佛
　　诸天皆舍离　　彼旃陀罗王
　　如是国土坏　　法眼当散灭
　　诸天舍离故　　如是国土坏
　　三种精气减　　毁灭天宫殿
　　白法善朋少　　黑法恶党增
　　于彼浊恶世　　无有明智人
　　所住阿兰若　　乐法安隐住
　　彼持我正法　　能令多众信
　　鬼神敬信故　　遮障诸怖畏
　　增长三精气　　炽然我正法
　　彼以禅定乐　　充满天宫殿
　　是故以我法　　付诸鬼神王
　　遮障恶刹利　　莫恼我声闻
　　国王于持戒　　亲近常供养
　　破戒不亲供　　舍离各随住
　　国王不恼彼　　持戒及毁禁
　　刹利净持戒　　彼此皆信敬
　　毗舍婆罗门　　不恼诸天神
　　正法得久住　　白法常增长
　　汝等于此土　　随意而安住
　　汝等若发心　　此土常安住
　　乃至我法尽　　莫向诸余国
　　以檀尸罗法　　令多众归信
　　智者能成熟　　彼非是希有
　　于彼恶世时　　炽然我正法
　　遮障恶刹利　　此事为希有
　　慈心常相应　　莫打我声闻
　　彼二说正法　　能救地狱苦
　　比丘不护戒　　国王莫谪罚
　　汝诸刹利王　　莫共沙门斗
　　俗人作诸恶　　速趣于地狱
　　软语向彼二　　遮除诸恶业
　　莫以粗穬语　　亦莫打治罚
　　以是国不坏　　增长三精气
　　正法得久住　　佛法久炽然
　　多有说法者　　能闭三恶趣
　　休息世间恶　　增益诸天众
　　涅槃门得开　　无漏者则入
　　菩萨得增长　　犹如明分月
　　能以于六度　　充满诸佛法
　　是故诸智者　　所来诸菩萨
　　当住于此土　　炽然我正法
　　盲冥失道者　　当与正法眼
　　众生以六度　　成熟于菩提
　　汝等则成供　　三世诸如来
　　速证菩提果　　净国作导师
　　大众皆默然　　唯有贤劫众
　　弥勒为上首　　一切皆悉起
　　合掌而白佛　　咸作如是言
　　我不诣余方　　护持佛正法
　　尽我精进力　　成熟大菩提
　　随于彼时中　　应机而说法
　　欲有留难时　　我等不能遮
　　法欲灭尽时　　我亦不能遮

　　尔时世尊。告彼白智童真菩萨摩诃萨。而说偈言。
　　观此诸菩萨　　勇猛执智炬
　　无量阿僧祇　　他方佛土来
　　种种善根宝　　归依诸佛海
　　慈悲方便力　　于佛法不动
　　于此无有一　　能持我法者
　　贤劫诸菩萨　　堪能持我法
　　于我灭度后　　佛法欲灭时
　　所有出家者　　而无有惭耻
　　远离功德智　　懈怠不精进
　　舍道学世业　　不乐持禁戒
　　愚痴与俗交　　多言复无羞
　　贪取佛僧物　　染著五欲乐
　　如是比丘等　　资生与俗同
　　疑惑多贪财　　邪淫怒嫉妒
　　见住兰若者　　说其诸过恶
　　不乐读诵经　　嗜睡多喜斗
　　如是等沙门　　厌贱禅兰若
　　坚著于恶事　　自高轻蔑他
　　沙门及俗人　　悭贪不舍施
　　啖食佛僧物　　多遭种种病
　　无有慈愍心　　少力恶喜斗
　　以是天不雨　　润泽悉枯涸
　　饥馑遍世间　　果实无滋味
　　乏少于饮食　　嗔诤相侵夺
　　造十不善业　　少福无供养
　　法味不纯厚　　行法心亦薄
　　迭共作粗想　　杀害无慈愍
　　不孝于父母　　亦不供尊长
　　多修世俗行　　疑惑复嫉妒
　　贪染于邪法　　非法无厌足
　　贪求无厌故　　是以久流转
　　如是诸国王　　及以辅相臣
　　沙门婆罗门　　毗舍首陀罗
　　乐斗憎持戒　　互共相谤毁
　　南方边夷国　　王名波罗帝
　　百千诸军众　　士将共围绕
　　西方边夷国　　有王名百祀
　　亦将百千军　　前后共围绕
　　北方边夷王　　名善意释迦
　　士将诸营从　　围绕亦百千
　　东方睒弥国　　王名为大军
　　眷属百千众　　围绕而侍卫
　　大军王有子　　名之为难看
　　生时身著铠　　把刀血涂身
　　大力身坚固　　而从母胎生
　　是时长者等　　大臣五百人
　　同时俱生子　　身亦著铠甲
　　执刀血涂身　　皆从母胎生
　　是日于其国　　天龙降血雨
　　五百长者子　　难看同处养
　　难看年七岁　　父王授其位
　　边夷三恶王　　又至北天竺
　　破国杀害人　　怨仇妒女色
　　积财以火烧　　嗔怒向中国
　　边夷王等来　　毁破佛塔寺
　　杀害诸众僧　　劫夺佛僧物
　　病瘦诸比丘　　不能走逃避
　　少壮强力者　　散走于诸方
　　诸余比丘等　　少年初出家
　　未善学戒者　　威仪法不具
　　处处走逃避　　随至被欺陵
　　毁辱而打骂　　恒受诸苦恼
　　彼三边夷王　　及与诸军众
　　渐诣拘睒弥　　十二年中斗
　　三王及眷属　　难看王杀尽
　　统领阎浮提　　而作一盖王
　　于后大悔恨　　我获无量罪
　　颇有明比丘　　当于我忏悔
　　说言有三藏　　父名为火施
　　种姓常清净　　是大婆罗门
　　子名失师迦　　高才智勇博
　　释子中大名　　今住波梨国
　　时王即遣使　　请彼三藏来
　　为王演正法　　令王生敬信
　　我于十二年　　战斗大作罪
　　三王及眷属　　军众我杀尽
　　我亦十二年　　具设般遮会
　　普告阎浮提　　释子皆来集
　　所有诸比丘　　住在阎浮提
　　愿各悉来此　　受我等供养
　　比丘等悉集　　睒弥般遮会
　　在路有饿死　　或病在道傍
　　中有遭水毒　　或值贼虎伤
　　或复坠山涧　　比丘死无数
　　余残到睒弥　　威仪法则坏
　　百千皆来集　　设大般遮会
　　初起般遮日　　大云皆悉起
　　普遍阎浮提　　降澍于大雨
　　时王甚欢喜　　此是众僧力
　　比丘既集已　　互共相借问
　　颇见我和上　　及问阿阇梨
　　知识诸等侣　　同学何处去
　　我今得来此　　彼或道路亡
　　高声大悲哭　　相恋而嗥啼
　　失师三藏起　　少时静默住
　　比丘大嗥哭　　惆怅不自抑
　　王见彼嗥哭　　晓谕亦不止
　　时王自思惟　　此有罗汉不
　　天神夜告王　　还于波梨弗
　　善财长者子　　名曰涑罗多
　　是大阿罗汉　　恒在香山中
　　三明解脱具　　而来安住此
　　今于此大月　　十五日布萨
　　由此布萨故　　百千众集会
　　中有一三藏　　复有阿罗汉
　　于时诸天众　　皆来听布萨
　　今是最后集　　当作无上护
　　法幢当摧折　　法炬当散灭
　　法山欲崩颓　　法海当枯涸
　　八种功德水　　最后当亦竭
　　比丘众声乱　　三藏于时起
　　高声言寂静　　谛听戒律仪
　　所有诸释子　　一切皆来集
　　我于此众中　　多闻到彼岸
　　学戒犹不净　　何况于余人
　　若有一比丘　　能持此禁戒
　　威仪无缺者　　今当为布萨
　　若于毗尼戒　　威仪无缺犯
　　于此大众前　　有者今当现
　　为学戒律者　　今当作布萨
　　罗汉涑罗多　　即起师子吼
　　依如经中说　　我学戒清净
　　决定无有疑　　布萨我当听
　　如佛之所说　　禁戒我善学
　　三藏有弟子　　名曰鸯伽多
　　懆恶即嗔骂　　咄彼涑罗多
　　经中未见汝　　是学戒律者
　　大德如是说　　云何故违反
　　鸯伽嗔极盛　　两手执大棒
　　打杀阿罗汉　　净戒可敬者
　　诸善比丘等　　大哭而嗥啼
　　各各相嗔怒　　毁破身衣服
　　时有大夜叉　　名目佉檀提
　　于佛深生信　　敬重佛正法
　　即以金刚杵　　杀害彼鸯伽
　　由杀阿罗汉　　无著涑罗多
　　复有恶比丘　　名曰鸡多罗
　　两手亦执棒　　复杀彼三藏
　　比丘皆悉起　　各各共相杀
　　百千诸比丘　　存活者无几
　　是时须臾顷　　大地普震动
　　于其虚空中　　出大恶音声
　　四方起大恶　　火爨数百千
　　火幢大可畏　　现住在空中
　　彗星及妖星　　四方而流堕
　　千亿诸天神　　皆作如是言
　　释迦所集法　　今日当隐没
　　色界诸天子　　一切欲界天
　　正法隐没已　　大声悲嗥哭
　　见佛诸夜叉　　堕地而宛转
　　从今于世间　　更无有佛法
　　律仪木叉戒　　一切悉空无
　　闇冥遍世间　　无救无归趣
　　诸人等不久　　无异于獐鹿
　　法幢当摧折　　法鼓声亦绝
　　甘露门闭塞　　法师亦丧亡
　　法炬当散灭　　法轮更不转
　　正法桥破坏　　法足不复行
　　法水止不流　　法河永枯涸
　　法山欲崩颓　　法海当复竭
　　住林阿兰若　　所有诸天子
　　于时大怖畏　　悲嗥而自扑
　　有诸魔眷属　　邪见诸恶党
　　歌舞皆欢喜　　踊跃弄衣服
　　释迦所说法　　趣彼甘露者
　　隐没是其宜　　我法得炽盛
　　难看王既知　　正法隐没已
　　从初至后夜　　出城往诣彼
　　见诸比丘尸　　堕地即闷绝
　　良久乃得稣　　而复更悲啼
　　见杀阿罗汉　　三藏失师迦
　　无量比丘死　　我亦不久活
　　收拾阿罗汉　　别取三藏尸
　　及诸比丘丧　　种种而阇维
　　余残在比丘　　召唤集一处
　　肴馔众美味　　种种而供养
　　复舍千万宝　　一宝直百千
　　以此众宝物　　拟造五百寺
　　一一诸比丘　　各施百千物
　　师等在此住　　我等当养育
　　为我说正法　　我当至心听
　　一切皆默然　　无有说法者
　　其王三劝请　　白诸比丘已
　　亦皆默然住　　一切无说者
　　王白诸比丘　　可不知法耶
　　语已袈裟白　　染色不复现
　　从床皆堕落　　宛转在于地
　　咸皆称佛言　　佛法宝隐没
　　须发爪皆长　　诸法亦忘失
　　当时虚空中　　大声震于地
　　一切皆遍动　　犹如水上轮
　　城壁碎落下　　屋宇悉圯坼
　　树林根枝叶　　花叶果药尽
　　唯除净居天　　欲界一切处
　　七味三精气　　损减无有余
　　解脱诸善论　　当时一切尽
　　所生花果味　　希少亦不美
　　诸有井泉池　　一切尽枯涸
　　土地悉碱卤　　剖裂成丘涧
　　诸山皆焦然　　天龙不降雨
　　苗稼皆枯死　　甘蔗劫贝药
　　生者皆死尽　　余草更不生
　　雨土皆昏闇　　日月不现明
　　四方皆亢旱　　数现诸恶瑞
　　十不善业道　　贪嗔痴倍增
　　众生于父母　　视之如獐鹿
　　众生及寿命　　色力威乐减
　　远离人天乐　　皆悉堕恶道
　　如是不善业　　恶王恶比丘
　　毁坏我正法　　损减天人道
　　诸天善神王　　悲愍众生者
　　弃此浊恶国　　皆悉向余方
　　先佛不作者　　我今为众生
　　弃舍身寿命　　为增三精气
　　悲愍众生故　　舍寿第三分
　　令我法海满　　洗浴诸天人
　　过去诸如来　　依寿而灭度
　　彼于七日后　　正法皆隐没
　　今我涅槃后　　正法五百年
　　住在于世间　　众生烦恼尽
　　精进诸菩萨　　得满于六度
　　行者速能入　　无漏安隐城
　　像法住于世　　限满一千年
　　剃头著袈裟　　持戒及毁禁
　　天人所供养　　常令无所乏
　　如是供养彼　　则为供养我
　　若有为我法　　归依而剃头
　　身著袈裟衣　　说彼是我子
　　假使破禁戒　　悉住不退地
　　若有挝打彼　　则为打我身
　　若有骂辱彼　　则为毁辱我
　　是人心欲灭　　正法大明灯
　　故为器非器　　舍寿第三分
　　为众得安乐　　饶益诸天人
　　我昔行苦行　　为诸众生故
　　舍已自身乐　　令法久炽然
　　我昔舍身命　　为诸病人故
　　亦为贫众生　　令法久炽然
　　我昔为菩提　　舍财及妻子
　　宝象马车乘　　令法久炽然
　　我昔供诸佛　　缘觉及声闻
　　父母诸师长　　令法久炽然
　　为闻菩提故　　无量阿僧祇
　　备受种种苦　　令法久炽然
　　我修戒律仪　　长夜常勤行
　　十方佛为证　　令法久炽然
　　我昔常忍辱　　忍诸恶众生
　　为众除烦恼　　令法久炽然
　　我昔勤精进　　坚固常伏他
　　度脱诸众生　　令法久炽然
　　我修禅解脱　　无色三摩提
　　恒沙不可数　　令法久炽然
　　我昔为般若　　住在于闲林
　　演说无量论　　令法久炽然
　　我昔常怜愍　　舍已身血肉
　　及舍身支节　　为增长法眼
　　我愍恶众生　　以慈而成熟
　　安置于三乘　　增长正法施
　　我昔智方便　　度脱诸恶见
　　安置于正慧　　法雨令不绝
　　我昔以四摄　　救度诸众生
　　灭恶烦恼火　　令四众久住
　　我昔除外道　　诸恶邪见网
　　安置于正路　　四众得供养
　　我为彼舍命　　慈愍度众生
　　不令世间闇　　而有所归趣
　　如是于后时　　欲令法不坏
　　是故嘱法眼　　饶益诸众生
　　于我灭度后　　菩萨向余方
　　为欲不灭坏　　一切贤圣法
　　故我今说咒　　令法久炽然
　　金刚密无缺　　解脱味所依
　　所有十方佛　　当与我说欲
　　在此所来者　　大众亦与欲

　　尔时世尊。为令正法得久住故。说大陀罗尼咒。
　　哆地夜他　阿婆牟寄　婆牟寄　质阇牟寄　佉罗牟寄　遮罗摩兮　阿兮　阿兮　达啰婆帝　摩呵地唎滞　悉耽婆罗兮　阇迦利　磨什婆隶　达啰牟驶　能伽咩什婆隶　什婆啰摩涅婆波　苏婆呵
　　尔时世尊。说此金刚坚固深密解脱味体陀罗尼句时。遍此三千大千世界六种震动。天降花雨。一切乐器不鼓自鸣。诸来大众遍满大地。皆悉悲泣流泪赞叹。而作是言。释迦牟尼如来应正遍知甚为奇特。未曾有法大悲具足。随彼众生为成熟故。安置显现未来法故舍第三分寿。说是语时。在会众生依烦恼身者心得敬信。尽虚空量诸众生等未发无上菩提心者皆悉发心。九十二那由他众生得柔顺忍。八那由他众生得首楞严三昧圣灯三昧。十万诸夜叉见四真谛。二千菩萨得共行测量毗尼三昧。六十四百千阿修罗得殊胜行那罗延三昧。八那由他百千诸天得清净行三昧。三十那由他百千鸠槃茶得胜幢上灯三昧。二十那由他百千诸龙得不欺陵力行三昧。二万比丘尽诸有漏心得解脱。
　　尔时智炬童真菩萨摩诃萨。白文殊师利菩萨摩诃萨言。了知清净士。观此释迦牟尼如来。以大名称充满十方诸佛国土。云何充满。谓释迦牟尼佛从初发心求阿耨多罗三藐三菩提已来。于一切众生平等安置。以福田心种种勤修而行布施。于一切菩萨道修最胜行。成熟一切诸众生故发最胜愿。舍清净国至此五浊众苦世界。于阿耨多罗三藐三菩提而成正觉。以大慈悲因缘力故。为无间业诽谤正法毁呰贤圣一切不善恶业缠缚。十方一切清净佛土所弃众生为诸烦恼之所缚者。成熟如是诸众生故。于此娑婆世界求阿耨多罗三藐三菩提。于一切菩萨道修最胜行。是人今于五浊世界。于阿耨多罗三藐三菩提而成正觉。此无间业诸众生等。种种骂辱诽谤如来。轻贱毁呰勤加逼恼。彼等以嫉妒因缘故。种种方便心欲杀害。复以种种兵仗刀箭[矛*(替-曰+貝)]鉾钺爷崩大石山毒药水火。复放狂象师子虎豹恶牛恶狗勤加害佛。尔时如来犹于彼等诸众生所。以大慈悲哀怜覆护。逾于父母视其一子。于诸苦海方便拔济。是以今佛释迦如来。于十方佛土名称普闻。今复为此诸众生故。以一切法付嘱天龙诸鬼神等。为令法眼久住炽然。复为众生舍第三分寿。亦为法眼久住炽然。一切声闻器以非器。及诸剃头著袈裟者。为护持故。不恼害故。增长三精气故。以是释迦如来于此十方一切佛土一切如来一切菩萨摩诃萨一切大智诸天人所。极得名称充满十方。是故一切诸来菩萨摩诃萨等。各各相与随力所堪。皆设第一最上供具。供养如来尊重恭敬。
　　尔时一切诸来大众菩萨摩诃萨等。从座而起口眼微笑。彼诸菩萨于此娑婆世界。遍雨种种宝供养具供养世尊。有雨碎金。有雨碎银。有雨碎毗琉璃。有雨碎颇梨。有雨赤真珠。有雨碎马瑙。有雨碎车磲。有雨龙蛇。所爱重者碎栴檀香。有雨牛头栴檀香。有雨多摩罗跋香。有雨黑坚沉水香。有雨种种众妙宝花。有雨七宝盖七宝幢七宝幡金缕真珠璎珞环钏。有持劫波如意宝树。有持宝衣树。有持宝花树。有持宝器树。有持宝香树。供养世尊。复有菩萨于娑婆土所有树林花叶果实一切草木。变成七宝而供养佛。复有菩萨。于娑婆土一切所有山石砖瓦。变成七宝而供养佛。复有菩萨。于娑婆土一切所有大地界分。变为微妙诸天宝香而供养佛。一切众生依地住者。彼等七日七夜身心快乐犹若诸天。复有菩萨于娑婆土一切所有大水界分。变为诸天第一微妙甘露美味香洁醇具水界。众生七日七夜身心快乐犹若诸天。复有菩萨以一切风变为微妙清净香风而供养佛。于三恶道所有众生。一切无余香风触故。七日七夜身心快乐犹若诸天。尔时上至阿迦腻吒天。下至四天王身天及诸天女一切无余。而以种种微妙音声赞叹世尊。复以种种歌舞音乐而供养佛。一切夜叉。一切罗刹。一切鸠槃茶。一切乾闼婆。一切阿修罗。一切紧那罗饿鬼毗舍遮富单那迦吒富单那人非人等。彼等一切随力所堪作种种赞叹。乃至种种供养世尊。
　　尔时世尊告上首弥勒及贤劫中一切菩萨摩诃萨言。诸善男子。我昔行菩萨道时。曾于过去诸佛如来作是供养。以此善根与我作于三菩提因。我今怜愍诸众生故。以此报果分作三分。留一分自受。第二分者。于我灭后与禅解脱三昧坚固相应声闻令无所乏。第三分者。与彼破戒读诵经典相应声闻正法像法剃头著袈裟者令无所乏。弥勒。我今复以三业相应诸声闻众比丘比丘尼优婆塞优婆夷。寄付汝手勿令乏少孤独而终。及以正法像法毁破禁戒著袈裟者。寄付汝手勿令彼等于诸资具乏少而终。亦勿令有旃陀罗王共相恼害身心受苦。我今复以彼诸施主寄付汝手。我今所有器以非器为我出家而供养者。汝等亦当护持养育。弥勒。若于现在及未来世。读诵受持此法门者彼等当得十种清净功德。何等为十。身清净故离杀生离偷盗离邪行。口清净故不妄语不恶口不两舌不绮语。心清净故离贪欲离嗔恚离邪见。是为十。从是已后百千万生常得如是十种精净功德。若有至心听此法门者。是人住如实际得于八种清净功德。何等为八。一者长寿。二者端正。三者富贵。四者名称。五者常为诸天守护。六者所须常无所乏。七者尽诸业障。八者命欲终时有十方佛及诸大众。放大光明照其眼目。令其人见得生善处。于百千万生。常得如是八种功德。我今更复略说。是人当得十三种清净功德。何谓十三。一者生死流转。终不更起颠倒恶见。二者不生五浊无佛国土。三者常得见佛。四者常闻正法。五者常得供养众僧。六者值善知识。七者常与六波罗蜜相应。八者不堕小乘。九者常以大慈大悲大方便力成熟众生。十者常发胜愿。十一者乃至菩提而常不离如上等法。十二者速能满足六波罗蜜。十三者于阿耨多罗三藐三菩提而成正觉。若有受持书写读诵为他解说如说修行此月藏法门者。所得功德如前所说。作是语时。月藏菩萨摩诃萨。尊者阿若憍陈如。及于一切诸来大众。天人阿修罗乾闼婆等。一切众生闻佛所说。皆悉欢喜顶戴奉行。

　　　　大集经卷第五十六



　　　　大方等大集经卷第五十七

　　　　高齐天竺三藏那连提耶舍译

　　须弥藏分第十五声闻品第一

　　南无十方一切诸佛。
　　如是我闻。一时婆伽婆。在佉罗帝山。依牟尼仙住处。与大声闻众过出众数。一切皆是佛大弟子。与大菩萨众无量无边。悉从十方诸佛世界而来集会。次第究竟梵翼记分。
　　尔时众中去佛不远有功德天住于佛前。为听法故即从座起。合掌向佛而白佛言。大德婆伽婆。有诸菩萨以施福船[舟*發]渡生死海。何以故。此佛世界五浊极秽。多有众生功德智慧悉皆减少。以是因缘故。菩萨摩诃萨于此众生起大悲心。又此众生说无因论。资财乏短。勤苦追求而不能得。此诸菩萨若不行施。不能化彼罪恶众生。是故诸菩萨作如是念。我今被檀度铠起大精进。泛施船[舟*發]越生死海。是诸菩萨摩诃萨。修行布施福德之事。令入诸佛无上大海。乃至获得最上灌顶法王之位。世尊。复有众生计存常见广乏资财。苦身求索亦不能得。菩萨若不修行戒施。则不成熟彼诸众生。是故菩萨摩诃萨于计常众生起大悲心。复作是念。我当化彼计常众生。我以如是持戒铠[舟*發]。欲度生死大海。乃至得受灌顶法王之位。是诸菩萨以持戒福事行及十善道。成熟众生令入无上诸佛大海。乃至安置灌顶法王之位。世尊。此复有众生行十善道而不清净。于杀盗淫乃至贪嗔等。身见众生福德智慧减少故赀财乏短。勤苦追求亦不能得。彼诸众生若不以出家清净戒。无以成熟。是故菩萨摩诃萨。于彼杀盗淫妄语两舌恶口绮语贪嗔等身见恶行众生所。起大悲心。以无常方便。令诸众生入佛法中。以出家戒成熟众生。此即是我忍进钾胄。是出家戒。即为船[舟*發]渡生死海。以是缘故。菩萨摩诃萨以持戒福德及无常方便。教化成熟出家律仪戒众生。彼菩萨以是业故。乃至令入无上诸佛大海。乃至安置灌顶法王之位。菩萨摩诃萨便自能入无上诸佛大海。尔时功德天白佛言。大德婆伽婆。云何菩萨摩诃萨。最初修学禅波罗蜜本业。学已知诸禅分。能出欲界断除五支成就五支。于四神足游戏神通。善能往诣一切佛刹迅疾如电。于一切佛所供养听法。为竭众生三种道故。何等为三。谓业道烦恼道苦道。满足禅波罗蜜。云何满足禅波罗蜜。具足六波罗蜜。满足六波罗蜜已。速得阿耨多罗三藐三菩提。佛言善哉善哉。清净智。汝清净智。于此法中以为疲劳满此法行。为众生故。能于如来应正遍知所。问于此义。汝清净智。当至心听善思念之。我今为汝分别演说。功德天言。如是世尊。我当听受唯愿说之。于是世尊。告功德天言。清净智。如汝所问。云何菩萨摩诃萨最初修学禅波罗蜜本业。学已智于禅分。能过欲界除断五支成就五支。于四神足游戏神通。善能往诣一切佛刹迅疾如电。于一切佛所供养听法。为竭众生三种道故。何等为三。谓业道烦恼道苦道。能生修道所作福事。满足禅波罗蜜。禅波罗蜜满足故。具足六波罗蜜。满足六波罗蜜已。速得阿耨多罗三藐三菩提。清净智。此菩萨摩诃萨初修禅定。于一切出入息相系心缘念。彼菩萨摩诃萨以不乱心出息入息。随入息触心。彼入息触心者名为觉。随出息触心。随出息触心者名为观。乃至喜乐一心不乱心。将出欲界离于觉观。断除贪欲及嗔恚盖。伏一切恶法。得于初禅有觉有观。彼时即有如是相起。一切身分悉皆震动充遍于身。若菩萨增上勇猛。系念专住彼时。便能灭于觉观。喜乐一心得第二禅。为除喜过精勤不止。既灭喜已得第三禅乐。菩萨尔时其身适乐。犹如暖乳以灌身体。得希有乐如天身想。彼得成就如是胜乐。于三宝中得增上信心。复作是念。我为利益一切众生。被服大铠勤修禅定。我今应舍身乐。彼菩萨摩诃萨止出入息。舍相续攀缘心。系意鼻端。于出入息住心观察。又观彼心刹那散坏。知生知灭。又知彼心刹那相应散坏无生。如水中月如光影如阳焰如电。心意识一切阴界入如泡。是故弃舍身乐。思念彼法生灭。入第四禅。尔时即有如是相起。菩萨虽复闭目如大日光照见明了。彼菩萨作是念。以此攀缘光明相故。一切众生阴界入不断增长炽然。我今应当心念止于攀缘光明。彼复于此以灭方便舍受想思触忆集生灭。入胜清净善寂灭城。住止身口意业。彼菩萨还从定起。取出入息相。观触念相还入空定。从空定起。复观出入息生灭攀缘相。便入无愿三昧。从无愿三昧起。见出入息寂灭。住无相定。如是则能修满四念处及三解脱门。彼菩萨以观出入息生灭。观于生灭故修四正勤满足。彼菩萨以观出入息出没相。便能具修满四神足。彼观出入息故。即能散坏其身犹如窗尘。尔时即得修满五根。以出入息出没方便。观察三行。如是便能修满五力。彼以除出入息受想方便。观察除寂灭。如是修七菩提分满足。彼以出入息风方便念散坏。一切大地界。及一切色悉皆无余。彼无有相无有语言。无有状貌无有假名。三行寂静极寂静寂灭。得无缘三昧。此如是名游戏禅定禅波罗蜜本业。诸菩萨摩诃萨。共一切声闻辟支佛禅本业。若住于此以下精进。或证须陀洹果或斯陀含果阿那含果。或乃至住阿罗汉果。若菩萨坚固精进大悲心。顾念一切众生。无量福德智慧聚为之疲劳。彼菩萨摩诃萨于如是禅本业。游戏三昧方便安住。不退阿耨多罗三藐三菩提。不堕声闻决定聚中。不舍禅定本业大铠。彼菩萨摩诃萨满足禅波罗蜜。满足禅波罗蜜已。便能满足六波罗蜜。清净智。乃至若国土中或比丘比丘尼优婆塞优婆夷。欲趣声闻乘。欲趣缘觉乘。或趣大乘。或善男子善女人。于如是禅本业游戏三昧系念思惟者。随所住处。彼国土一切天王常善守护。一切龙王。一切夜叉王。一切阿修罗王。一切紧那罗王。一切摩睺罗伽王。一切饿鬼王。一切毗舍阇王。一切罗刹王等。当善护彼国。若国土中有如是禅相应福田住者。彼国土彼刹利王。得十种可爱乐法。何等为十。一者安隐灭一切患。二者长命。三者得上妙色。四者皮肤鲜软。五者支节可爱。六者得善眷属。七者能修善业。八者系念慈悲方便。九者恒与名称福器相应。十者命终生于天上。是为十。又彼国土复得成就十种殊胜利益。何等为十。一者不为自贼他贼之所劫害。二者亦无恶贼毒兽蚊虻蝗虫等。三者无有旱潦及非时风雨寒热等触。四者土地平正无诸丘墟溪涧险圹。五者彼国一切种子五谷诸药草木林树蓊蔚茂盛。无诸辛苦涩恶等味华果。六者无诸恶声斗诤反逆饥俭病患及非时死。七者彼国众生长命端正。适乐丰盈无秽浊心。游戏快乐如法修行生于天上。八者其国土中诸福田器之所依住。爱乐随顺禅定三昧。九者彼国众生饮食所须悉皆无乏。上妙可爱资成四大。称顺根性增长无违。十者其土人民勇健强记有慈悲心命终生天。清净智。此十种法善能庄严于彼国土。清净智。此菩萨摩诃萨以业障碍舍离大乘。住声闻地违化众生。此是声闻禅波罗蜜游戏三昧。声闻以此了知满足禅分。出三界窟宅及诸有缚。断除五支成就五支。越过三界住无学地游戏神通到八解脱。禅定彼岸一劫修行。得为一切诸佛之子。从佛口生从法化生。彼虽如是。犹故不能往诸佛土供养诸佛从佛听法。亦复不能干竭众生三种道。若能如是游戏三昧者。随其所住国土。获得如上大功德利。

　　　　大集经须弥藏分第十五菩萨禅本业品第二

　　尔时佛告功德天言清净智。云何菩萨摩诃萨不共一切声闻辟支佛禅波罗蜜本业差别满足。若菩萨摩诃萨满足禅波罗蜜已。便能满足余五波罗蜜。清净智。此菩萨摩诃萨于一切出入息中及五受阴。观其生灭。既观察已消竭渴爱。不堕声闻决定聚中。于四神足游戏神通。善能往诣一切佛刹迅疾如电。于诸佛所供养听法。干竭一切众生三道。谓烦恼道业道苦道。虽出欲界而不舍欲界。为化众生故现生诸趣。不为胎染。断除众生烦恼罗网。然于众生而无所得。清净智。此菩萨摩诃萨随出入息各各别观。但新非故如实了知。如是出入息中色受阴如实了知。受想行阴亦如实了知。如是出入息中识受阴如实了知。于出息异入息异。知出息异知入息异。知入息异中受想思触念。知出息异中受想思触念亦如是。入息受时非出息受。出息受时非入息受。如是三有轮转受想思触念因缘故相续不断。漂生死海而不能渡。数数生老死已还生。不能如实觉知此法。不能如实出彼生死。于出入息不能如实觉察。复次如是出入息。于九疮门出入往来。如是九十九那由他百千毛孔门。一切皆悉息出息入。而于九十九那由他百千毛孔不增不减。不能觉知非过去非未来非初非中非后。不知住不知出。复作是念。我今一切毛孔出息入息生灭方便。应与生灭相相应住。是菩萨摩诃萨随九疮门出息入息生灭。观察如是。九十九那由他百千毛孔门。一一毛孔中观察出入息生灭。观察出入息生灭相应住。若菩萨欲观毛孔小相但见毛端息从往来。即能见小。若欲见大。便能得见如芥子许。若欲得见如庵摩勒果许。即能得见。若欲得见频螺果许。亦即能见。若欲得见一由旬千由旬乃至一四天下。一一毛孔而观察之。随欲见广即能见广。彼时菩萨作如是念。众生以眼迷惑。系缚生死相续不断。漂生死流受种种苦。彼菩萨复作是念。我今弃舍一切色想。已得无言三昧。非诸声闻辟支佛地。于彼地界亦无所得。水界火界风界虚空界识界亦无所得。不行阴界入。非前际非后际。非此世非他世。非善业报非恶业报。非生非灭。非有烦恼非离烦恼。无有所得。菩萨如是住寂灭住。彼若欲得于无量劫于此一切法无语言空三昧。若住若加。菩萨如是自智加持三昧力故。便能于此一切法无语言空三昧。无量劫住。亦能满足六波罗蜜。为成就众生因缘故。清净智。如是地藏菩萨摩诃萨于此一切法无语言空三昧。到自在彼岸。是菩萨若欲入此三昧时。以福德智慧力。为成熟众生故。先作是愿。乃至我未出三昧已来。于此时中欲令此国土境界及四天下。此佛世界一切众生诸有所须资生之具。随其相貌随其多少随其所乐。所谓饮食衣服卧具璎珞庄严之具。园林屋宅形色状貌胑节身分。可爱色声香味触等。欲见如是等事。是时菩萨便入此三昧。菩萨入此三昧已。随其时节。于此佛世界四天下一切众生。如上所说所须之具便得充足。或复作是念。随我住定时节远近。随诸众生多少分齐。欲除众生身心之病。谓风黄癊等分之病。或人非人所作。如是欲灭贪嗔痴等烦恼诸病。及灭十不善业。令住十善业道中。便即入此三昧。彼菩萨摩诃萨随其住定时节久近。随其所为多少众生。如上所说身心病苦悉皆除灭。又菩萨复作是愿。随我住定时节已来。欲灭地狱种种诸苦。畜生之中互相残食等苦。阎魔罗界饥渴等苦。及寒热苦。怨憎会苦。爱别离苦。求不得苦。随愿分齐。令诸众生离一切苦恼及不善法。成就一切善法。令诸众生慈心相向。生利益心。不动心。无怨心。无诤心。无斗讼心。哀愍心。乃至禅正受善住心。不迷惑心。及灭众生愚惑之心。又灭众生常见断见及诸见聚。于三宝所恭敬供养生希有心。令诸众生离四颠倒住四不颠倒。于四圣谛及第一义谛。心善安住。如是菩萨福德智慧善巧方便力之所加持。菩萨尔时为化众生因缘故欲入三昧。乃至未出三昧已来。令此国土及阎浮提四天下。乃至此一佛刹所有众生。随其分齐安乐之事。如上所说欲令获得。然后入于无语言一切法空三昧。彼菩萨摩诃萨入此三昧时间乃至佛刹。随所要期众生分齐。彼菩萨以福德智慧三昧力故。随住定时。如上所说种种资生及诸乐具。乃至未出定来。令诸众生悉皆获得。彼菩萨入此定时。无有身苦心苦亦无饥渴。火不能烧水不能漂。乃至劫火所不能害。及以劫水亦不能烂。不为风灾之所散坏。又复不为疫病饥馑刀兵等劫尽其命根。欲取灭度随意自在。又人非人毒风暴热不能侵恼。又彼菩萨在定未起随其所念。欲令无量佛刹入一微尘。又复十方国土一切诸佛及大菩萨声闻眷属。于一爪甲悉能得见令无遗余。又令一切众生入一毛孔。而彼众生于自境界悉见如故。又十方世界无量佛刹所有诸风。菩萨悉令入一毛端。随风境界游行虚空。广狭去来无诸障碍。于彼毛端亦无增减如本不异。又十方一切诸佛世界所有水界。菩萨能令入一豆[禾*會]。随水广狭流注往来亦无障碍。于彼豆[禾*會]而无增减。又彼菩萨不复处胎。除自愿力。不生恶趣。不受女形。不生下劣。诸根具足终不缺减。身口意行无有过失。亦不生于无佛世界。除自愿力为化众生。是菩萨常不远离见佛闻法供侍众僧。亦不远离福德智慧无畏方便教化众生。乃至入于无上涅槃。如是清净智。彼菩萨摩诃萨被于如是大坚固铠。最初修习禅波罗蜜本业。能过欲界了知禅分。断除五支成就五支。乃至游戏于四神足。善能往诣一切佛刹迅疾如电。供养一切诸佛听闻正法。干竭众生所有三道。所谓烦恼道业道苦道。如是清净智。菩萨摩诃萨满足禅波罗蜜已。便能满足六波罗蜜。满足六波罗蜜已。速得阿耨多罗三藐三菩提。尔时世尊说是禅波罗蜜本业时。于彼众中。五万众生曾于过去修行此法。是故今得无生法忍。八万四千菩萨得首楞严三昧。九万九千菩萨得满足禅波罗蜜。无量无边众生发未曾发无上菩提心。发是心已住不退转地。

　　　　大集经须弥藏分第十五灭非时风雨品第三

　　于时地藏菩萨摩诃萨告功德天言。清净智。汝今当观此四天下端严殊妙。一切菩萨所应供养忆念守护。于其长夜应当恭敬。今释迦牟尼佛集一切菩萨摩诃萨故。显示一切菩提道行不退转轮。究竟善巧方便佛灌顶地。乃至汝行檀波罗蜜。满足最上不退转行。若汝于如是最上福田。以诸饮食而修供养。以此精勤速能满足六波罗蜜。满足六波罗蜜已。则能究竟安住一切种智。时功德天作如是言。如是如是。如仁者所说。唯愿听我说本因缘。我念往昔过无量劫。我共释迦牟尼佛修菩萨行同发誓愿。汝若能得成无上道时。愿我于彼四天下中到功德处。得功德处已。于一切众生中。随其所须衣食之具悉皆给与。仁者善听。于过去世过无量劫。彼时有佛。号因陀罗幢相王如来．应供．正遍知．明行足．善逝．世间解．无上士．调御丈夫．天人师．佛．世尊。出现于世。人寿千岁。彼时有优婆塞名光无垢德。聪慧调柔多闻无畏。为四众说法。众所归伏多有眷属。彼有长子名无垢德。即以偈颂问其父曰。
　　父今何故　　勤心不下　　舍其事业
　　及自身命　　为护众生　　勇猛增勤
　　何故此身　　不取灭度

　　尔时光无垢德。复以偈颂而报子言。
　　吾见世苦　　极迷众生　　生老病死
　　之所逼迫　　烦恼火炽　　沈流恶道
　　故我勇猛　　欲灭彼火　　又智减少
　　不见未来　　堕生死河　　极重恶处
　　对于恶道　　迷失正路　　为救度彼
　　故我修行　　又不能成　　布施调摄
　　而常远离　　人天安乐　　于善知识
　　常相乖背　　愿示众生　　出世要路
　　烦恼狱中　　常系众生　　无有眼目
　　复无救者　　执著恶见　　啖食血肉
　　为除彼故　　故我修行　　我于众生
　　如是悲念　　为一一人　　住阿鼻狱
　　具受种种　　尤剧苦恼　　如为一人
　　众多亦然　　我不乐求　　声闻智慧
　　及缘觉智　　亦不愿求　　唯求无上
　　最胜智慧　　子今当知　　我行胜道
　　乃至无量　　恒河沙数　　苦恼众生
　　未脱苦来　　为欲度彼　　诸众生故
　　我终不取　　菩提正觉　　汝今当知
　　亦应如是　　于诸众生　　常应起悲
　　应常勇猛　　修行善法　　以此回向
　　无上圣道　　烦恼火中　　救脱众生
　　汝应勇猛　　何极苦恼　　应当修行
　　布施调柔　　得成佛道　　无有疑也
　　若我得成　　无上菩提　　汝于众生
　　给施饮食　　我时授汝　　胜菩提记
　　汝当安住　　坚固誓愿

　　尔时功德天语地藏菩萨摩诃萨言。善男子。我于尔时于因陀罗幢相王佛所。作如是愿。乃至我住世间随其久近。种种精勤难行苦行。布施调伏。禁摄放逸。及诸禅定。营助众事多闻舍行。皆悉修习。所有种种难舍能舍。如是我父。于当来世人寿百岁烦恼怨诤秽浊迷惑恶世界中。成阿耨多罗三藐三菩提。我于彼国中现为功德主。于释迦牟尼佛境界众生及其眷属。得施无上衣服饮食资身之具。即于释迦牟尼佛前。得受阿耨多罗三藐三菩提记。若彼土众生暴恶粗犷无慈愍心。亦无反复恶行恶心。成就如是种种诸恶。风雨不时或复旱潦。寒热不调作诸灾变。众生所有诸华果实。五谷药草及诸美味。悉皆殄灭夺其精气。众生资产皆悉衰耗而作闇冥。愿我尔时于彼众生福德加被。智慧威力。悉令遮止生其信心。又令众生资生不乏。不令行恶。增长善法。佛所应度受化众生。绍三宝性使不断绝。势力增盛又令我得依报自在。教化众生令得阿耨多罗三藐三菩提。于今佛前所发誓愿。于未来世得满足者。唯愿印可赐言善哉。尔时因陀罗幢相王佛即便印可赞言。善哉善哉。善男子。如汝所愿必得满足。又善男子。我当施汝作世水宅心陀罗尼。汝以此陀罗尼心能成就众多众生。又令无量众生丰足资生果报无乏。又能度于烦恼暴流。即说咒曰。
　　多地耶他　阇蓝婆　摩诃阇蓝婆　阿奴呵阇蓝婆娑啰阇蓝婆　郁伽阇蓝婆　夜叉毗梨阇蓝婆　那伽毗梨阇蓝婆优罗伽毗梨阇蓝婆　阿萨帝鼻梨阇蓝婆　阿输婆比梨阇蓝婆　摩嗟比　梨阇蓝婆　曼厨迦比梨阇蓝婆　佉目罗比梨阇蓝婆　崩起比梨阇蓝婆　阿摩比梨阇蓝婆苏脂目佉阇蓝婆婆摩啰婆摩啰阇蓝婆摩啰比阇迦茶钵多罗布疏波颇蓝婆素叉犁牛婆索　达摩耶若(如耶反)比利使致搔醯蓝婆　伽苫步(上)　罗婆穷(去)　穷(去)　婆罗穷频头穷　婆罗阇比　娑婆呵
　　是陀罗尼句。若为他人及自己身。称其名号为诵此陀罗尼。一切怖畏一切殃祸悉皆消灭。善男子。此作世水宅心陀罗尼。汝若以此心陀罗尼。便能成就众多众生。汝善男子。我昔于彼因陀罗幢相王佛所。受持此作世水宅心陀罗尼。于彼佛所种种供养。持戒多闻布施精勤。从是以来。复于十千佛所。增进如是愿行。以此善根。今于贤劫中得大功德处。今犹不堪成此大业。何以故。从昔以来无量恶龙及夜叉罗刹。阿修罗鸠槃茶饿鬼毗舍遮等出生世间。于诸众生毒恶凶暴无信无悲。无慈愍心行于恶法。非时风雨旱潦灾雹。寒热不调种种返逆。自军他军怨憎斗诤。热风暴起不顾来世。是诸众生于彼过去诸佛之所加持作世水宅心陀罗尼。不生信乐。彼恶众生不信乐故。于诸种子芽茎枝叶花果美味五谷药草及诸资生。破灭毁坏夺其精气。于诸地味放毒气吹。以是毒气令其地味杂毒涩恶。杂病无腻臭秽无味。令此大地作如是等。由是因缘众生不乐。若依地味众生食此种子芽茎枝叶华果诸味五谷药草资身之具者。便生恶心刚犷毒恶。于诸众生无悲愍心不顾后世。为诸病所逼身色粗恶。种种烦恼诸苦所害。具足恶见住邪归依。于三宝所不生信乐尊重恭敬希有之心。乃至禽兽亦复执于种种恶见。迷失本道。谄曲无实但有口言。彼诸众生于三宝中身口心意违失善法。破戒比丘不能禁摄。于彼持戒任放相应。辩才大德诸比丘所常生远离不能亲近。骂詈毁谤轻弄恼乱称扬其过。远离惭愧离十善道。心不爱乐一切善行。起远离心。尔时众生远离福智。寿命短促趣向恶道。是故我今于彼众生。不能令其丰足所须。亦复不能成熟众生。汝于今者是大丈夫。于正法中而得自在智慧善巧。又汝已度一切三昧陀罗尼忍。善能观察智慧彼岸。慈悲庄严通智彼岸汝悉已度。又汝于彼诸菩萨中为最胜幢。已能成就一切众生。汝今为我应当于此四天下中起悲愍心自智观察。云何能令此四天下诸恶毒龙。夜叉．罗刹．阿修罗．鸠槃茶．饿鬼．毗舍遮．迦吒富单那等。一切恶鬼皆悉降伏。风雨顺时水旱调适。秋实丰茂寒温和平。以是因缘令诸地味增长势力气味香美。食用无患增益念力。色貌充润甚可爱乐。称意之事皆出于世。依此大地诸众生等。食用无过增长念力如上所说。
　　尔时地藏菩萨告功德天言。清净智。我今能令此佛刹土所有四大普遍无余。悉能令变为天饮食。使诸众生于百千劫食不能尽。何以故。但此众生薄福德故所不能食。于此胜报非其应器。清净智。我又能令此娑婆佛刹变为天宫及天卧具。庄严衣服香华果树。种种音声众妙伎乐。众宝庄严悉能为作。此诸众生远离福德。又非其器不堪受用。唯除如来应正遍知。十住菩萨及住首楞严三昧得自在者乃能受用。清净智。又我能令一切众生置第四禅。令无有余。岂可不能降伏龙富单那等。又我不应佛未听许而现神变。譬如转轮圣王主兵藏臣。不奉王教而发四兵无有是处。如是菩萨悉是佛子。从佛心生。从佛口生。从法化生。是故一切诸菩萨等。无有不请如来而现神变。清净智。复有陀罗尼轮。名水风摩尼宫集一切咒术章句。建立一切三世诸佛三宝之性。清净智。汝今可问如来水风摩尼宫大陀罗尼轮集一切咒术章句。若佛说者我亦随喜。汝等若能受持此陀罗尼者。一切所愿皆悉满足。尔时大功德天女与大辩天女。大坚固天女。作光大天女。可喜天女。安隐天女。多摩罗坚固天女。明星主天女。奢摩天女。颇梨天女。如是等上首天女。八万四千那由他天。百千众前后围绕。从座而起合掌向佛。时功德天女即于佛前而说偈言。
　　能灭极恶浊烦恼　　离垢无垢清净行
　　我等渴仰陀罗尼　　唯愿演说总持轮
　　牟尼说寂无秽浊　　三宝炽然最胜句
　　令修罗等得净心　　增长地味无毒恶
　　能除寒热暴风雨　　愿说守护夺精气
　　令食谷药果味等　　强记除患修善行
　　灭除毒害诸恶见　　归信最胜无上法
　　或夺精气多烦恼　　云何教化此众生
　　此诸天等于牟尼　　希求最上甚深妙
　　显示趣向菩提道　　令诸众生入大乘
　　大众云集果愿满　　十方菩萨赞佛德
　　云何降伏诸恶龙　　雨泽调适苗稼茂

　　尔时佛告功德天言。清净智。此大陀罗尼诸佛如来时乃说之。如来今于大众会前而自要誓。此水风摩尼宫陀罗尼轮。一切十方三世诸佛之所加持。今当显示。一切十方诸来菩萨得闻此者。彼诸菩萨能住十方无佛国土五浊世中。能显示此水风摩尼宫陀罗尼轮。以此陀罗尼力故。其国所有非时风热寒温旱潦悉皆除灭。由此陀罗尼故。令彼毒恶无慈愍众生不顾来世。谓天龙夜叉罗刹阿修罗迦楼罗。紧那罗摩睺罗伽鸠槃茶饿鬼毗舍遮富单那迦吒富单那人非人等乃至禽兽得信乐心柔和软善。念力善巧乐求正法。护持正法绍三宝种。以此陀罗尼力故。彼佛刹土所有众生。增长寿命。增长身色。增长五谷。增长资生。增长安乐。增长无患。增长名誉。增长持戒。增长多闻。增长布施。增长慈悲。增长智慧。增长方便。增长三昧。增长陀罗尼。增长地观。增长乐出世。增长化众生。增长入大乘。增长胜愿。增长地地转入。增长观察阴界入。增长惭愧。增长摄功德庄严佛土。增长六波罗蜜行。增长一切十方诸佛常所护念。增长值遇佛一切菩萨善友。增长游戏神足。增长坏一切烦恼不令增长。增长神通度于彼岸。不令退减一切善法乃至无上涅槃。即说咒曰。
　　多地他　苏婆罗　婆罗底　那耶婆罗底　掣(平声)沙吒婆罗底　阿那婆罗底　奢婆多喝啰婆罗底　奢啰拏婆罗底　鸠牟尼婆罗底　珊支啰婆罗　底掣(平声)陀娑罗婆罗底　娑罗婆罗底　娑罗钵利诃利　娑罗婆罗多(上声)钵利诃利　那耶钵利诃利　婢毗迦钵利诃利耶若钵利诃利苏婆罗钵利诃利　频头钵利诃利　阇罗钵利诃利　憩多罗钵利诃利　特叉钵利诃利　珊尼摩钵利诃利　苏婆婆钵提犁　劬摩耶婆　末陀索溪　阿那耶波卢誓　迷罗跋迷　阿罗那求师佉罗　毗阇鞞　那罗延拏婢谌林鞞　忧罗伽阿尼弥簁　宫阇啰婆胡迷　诃阇赁鞞羯摩毗罗犁舍罗摩拏婆离犁　佉曷罗伽奢迷阿斯那迷　阿耆尼钵底利　能求耽鼻犁　婆耶遮婆留尼揵咃赁鞞犁　释迦啰是若移阿那鸱提帝利那耶娜尼利　帝利耶头婆佛阿诃地子瑟痴帝　莎婆诃
　　使此国天子及其眷属悉皆吉祥莎婆呵
　　那罗延拏　尼罗移莎婆呵　斫迦啰跋多迦罗迷　莎婆呵
　　说此水风摩尼宫陀罗尼轮一切咒术章句时。一切佛刹所有大地六种震动。诸来大众战栗不安。心惊恐怖同声唱言。南无南无佛陀耶。
　　尔时佛告功德天言。清净智。汝以此水风摩尼宫陀罗尼轮力。能除一切斗诤。一切毒害夜叉罗刹修罗恶龙。乃至人非人等及诸禽兽。一切非时风热寒冷灾雹旱潦等过。悉皆消灭。清净智。此陀罗尼能令五谷悉皆成好。令诸众生增益寿命。增长果报。乃至增长一切善法。未入无上涅槃已来不令失坏。若闻此陀罗尼。受持读诵如说行者。彼人必定趣于涅槃安住三界。尔时地藏菩萨白佛言。世尊。我亦欲说磨刀大陀罗尼。以此陀罗尼力。令一切众果报所须及以地味悉无减损无能毁夺地之精气。又亦无能放毒气者。亦复无能坏其美味。不能令其变为涩恶。亦复不能令其隐没。亦复不能令此大地不生五谷芽茎枝叶华果药草。亦复不能夺其精气。又复不令有其毒气。亦不干枯。又不涩恶。不令不熟寒热不伤。食用无障食已无毒。若食有毒能令食者腹痛吐下。身心逼恼支体挛缩。热病颠狂心乱失念。迭相劫夺斗诤。杀生偷盗乃至邪见。是诸众生常与如上恶法相应。所谓若天或龙。或夜叉罗刹。阿修罗迦楼罗紧那罗鸠槃茶乾闼婆饿鬼毗舍遮。或富单那或迦吒富单那或人或非人。于诸众生不能恼害。
　　多地他　那鼻　摩诃那鼻　初何啰那鞞　阿鼻具那鞞(去声)僧输沙拏那鞞　鼻何啰闇佉鞞阿婆啰牟尼　多嚧那胡嚧醯(呼计反)那他(上声)钵帝　利阇婆徒迷　摩啰婆帝　帝弭罗钵帝　利蹇荼　涅利何隶　斫初婆嘶　佉拏(上声)　毗迷踦(上声)帝都裔　莎波呵　鸯求啰踦　莎波呵　布疏簸耶迷　莎波呵　颇罗赁鞞　莎波呵　萨智耶都裔　莎波呵　赊梨啰　那婆迦罗摩毗沙　莎波呵
　　此陀罗尼句拥护此国主　莎波呵
　　汝清净智。此是磨刀大陀罗尼。汝以此磨刀大陀罗尼力。于诸众生。能作如上诸大业事。能为大药。以是因缘故。汝今则能令诸众生禀受汝化。于是一切诸来大众。赞地藏菩萨言。善哉善哉。
　　尔时世尊亦赞地藏菩萨言。善哉善哉。善男子。汝今能为一切众生如大妙药。何以故。汝身即是微妙大药。汝于此四天下一切众生中众生之药。能灭一切众生苦恼。能施一切众生乐具。成就大悲。汝能显示。如是甚深磨刀大陀罗尼力故。令此众生地味精气种子芽茎枝叶华果诸味五谷药草而不衰损。无毒增长。具足成就众生食者。令彼众生秽浊斗诤悉皆消灭堪修善行。此四天下非时风热寒温旱潦皆悉消除。日月星宿昼夜月半月尽时节年岁变怪。为灭此故说此磨刀大陀罗尼。以此陀罗尼力故。令我三宝种及以法眼得久住世。使此愚闇薄福我慢所坏者不修善根。恶刹利及诸宰相。于我如是百千万亿阿僧祇劫精勤苦行所集之法。不灭不坏。比丘比丘尼优婆塞优婆夷无有恼乱。以无恼故诸天不忿。天不忿故。一切众生悉皆获得如上乐具。

　　　　大集经卷第五十七



　　　　大方等大集经卷第五十八

　　　　高齐天竺三藏那连提耶舍译

　　须弥藏分第十五陀罗尼品第四

　　尔时世尊告功德天言。清净智。我于往昔与汝二人。于因陀罗幢相王佛所同发誓愿。我今与汝得愿满足。我今已得阿耨多罗三藐三菩提。汝亦住于功德之处。功德天言如是如是。大德婆伽婆。如是如是大德修伽陀。我与世尊所愿已满。我与世尊善欲已满。我共世尊昔于因陀罗幢相王佛所同发誓愿。今愿悉满心意满足。是故如来出现于世。我今得住功德之处。我今虽复得功德处。犹故未能满昔本愿成熟众生。何以故。此处多有象龙马龙蛇龙鱼龙虾蟆龙。彼于此界诸众生中起于恶行。虽说甚深作光陀罗尼。犹故未制此诸恶龙。彼龙常起非时寒热恶云暴雨旱潦不调伤害众生及以五谷芽茎枝叶华果药草。大德世尊。今此世界四天下中。诸龙大龙及龙眷属男龙女龙龙男龙女。所有龙趣生者。彼一切皆已来集。又十方世界一切佛刹。诸大菩萨摩诃萨皆来集会。及一切天．夜叉．罗刹．乾闼婆．紧那罗．鸠槃荼．饿鬼．毗舍遮．富单那．迦吒富单那．等一切来集。又复世尊。声闻弟子人非人等。亦悉来集在大集会。为听法故住于佛前。一切众生依四食活。大德婆伽婆。今正是时。唯愿除此诸恶毒龙灾害方便。于如来所无有信心。其心常与恶法相应。恼乱众生损坏众生。资生之具毒恶粗犷。于诸众生无悲愍心不见后世。莫令于我所化众生为作障难。是故世尊。于彼众生应起大悲灭彼诸恶。
　　尔时世尊告须弥藏龙仙菩萨摩诃萨言。善男子。汝于往昔然灯佛所。为化诸龙发大勇猛弘誓大愿。汝须弥藏。有四生龙大龙毒恶。过去未来现在所有气毒龙见毒龙。触毒啮毒贪毒嗔毒痴毒龙等。此诸恶龙。今当云何如法除彼所有恶业。令诸众生所有种种资生之具无所损减。于三宝中信乐爱敬。深信后世离于恶业。尔时须弥藏龙仙菩萨摩诃萨白佛言。世尊。我当入彼毒龙宫中结加趺坐入龙频申三昧。以此三昧力故。令彼恶龙贪嗔傲慢皆悉消灭。柔和调伏其心寂静深信后世。于一切众生所。慈悲怜愍起救济心。令彼毒龙心生敬信。亦不恼乱一切众生。安置救济众生心地。又世间所有风雨旱潦。有云大云寒热所害。彼诸众生当称我名合十指掌作如是言。大慈悲者。念我念我能化伏龙。须弥藏菩萨种种方便智慧勇猛修行无上菩提道者。唯愿救我除灭我苦。作是言已即说咒曰。
　　多地耶他　萨耽婆步阇　毗梨荼步阇　输拒卢梨荼步阇　迷卢阇婆　伽除婆步阇炎(于剑反)炎阿泥婆步阇　苏摩罗阿跋多步阇债菩步阇　莎波呵
　　此陀罗尼咒句拥护某甲　莎波呵
　　大德婆伽婆。若有众生为诸毒龙之所恼乱。当称我名并诵此陀罗尼。能灭此龙贪嗔慢妒毒恶之心。我以清净天耳过于人耳而得闻之。我得闻已。若四生龙大龙龙父龙母龙男龙女及龙眷属。不能令彼生敬信心。犹作如是非时风雨寒热旱潦灾云恶等。若不灭者。又我不与一切众生安乐因缘满其愿者。我便欺诳一切十方三世诸佛。亦莫令我得成阿耨多罗三藐三菩提。如是大德婆伽婆。我于过去然灯佛所。于佛眷属大众之前。发于如是坚固大愿。从是以来常善安住教化众生。又从是来。复于亿那由他百千佛所诸佛现在眷属前。亦作如是坚固大愿。我常安住大精进力。教化众生策勤不惓。如我今者于世尊前坚固精进等无有异。为欲降化诸恶龙故。世尊。我念过去阿僧祇劫已来。未曾忆念于一念顷舍于坚固勇猛精进心。常安住坚固精进教化众生。乃至今日亦复教化一切众生。此诸龙王。于大乘法精进修行。谓此善住龙王为一切象龙王。此难陀龙王婆难陀龙王为一切蛇龙主。此阿耨达龙王为一切马龙主。此婆楼那王为一切鱼龙主。此摩那苏婆帝龙王为一切虾蟆龙主。如是等诸大龙王。能与众生作诸衰恼。自余诸龙自力不堪作上衰患。此五大龙王安住大乘有大威德。是大龙王各各佛前约率眷属。不令起作如上灾祸。于佛法灯三宝种姓。久住于世不令速灭。尔时一切诸来大众。同声赞须弥藏龙仙菩萨摩诃萨言。善哉善哉。
　　尔时善住龙王。从座而起偏袒右肩。合掌向佛而作是言。大德婆伽婆。依属于我诸龙大龙。所谓胎生卵生湿生化生。随佛弟子声闻菩萨徒众眷属。所住国土慈心相向。无怨害心住安等心。又彼国土得为王者。于佛法中得净信心拥护佛法。不恃傲贵自在而生憍慢毁坏佛法。亦不恼乱比丘比丘尼优婆塞优婆夷所有依佛出家若器非器。剃除须发服持袈裟至于彼人信心护持。其国土中或余众生于佛法中起怨刺者。国王应当如法遮约。又其国中先王敬信。曾施沙门及婆罗门田宅封邑。令其受用更不追夺。若有辅相明智大臣。和合一心共治国事。得财坚固尝舒施手。是刹利王善护国土。一切国中所有斗诤秽浊。如前所说。我等诸王。各各自敕己之眷属不起灾变。何故我今作如是敕。此袈裟染衣一切过去诸佛常所加持。又此袈裟则为一切诸菩萨种。则是趣向涅槃正路。即是刚刀能断烦恼。则是涅槃种子。则是失道者灯明。亦是除病者药。如大猛风吹无明云。则是欲行恶道者杖。则是吐药能吐烦恼毒。则是金刚坏修罗冤。则是一切善法宝藏。如清净水能洗罪染。观诸法犹如明镜。能摄乱心犹如罗网。能容禅定犹如宝箧。犹如大地能生诸波罗蜜。应当顶戴如髻明珠。能容忍辱犹如屋宅。则是净器容十地行。障诸外道犹如城郭。则是良医治烦恼病。于诸学者如须弥山。除烦恼蒸犹如明月。除邪见闇犹如净日。为智慧藏犹如大海。于菩提分法犹如华鬘。于一切智智犹如贤瓶。一切佛护犹如意珠。又此袈裟一切诸佛之所加护。于诸众生雨法雨故。是故婆伽婆。若恶刹利王破坏佛法。恼乱比丘比丘尼乃至器非器依佛出家者。若治罚其身。或税其物乃至断命。是故其国中。有敬信佛天夜叉罗刹阿修罗鸠槃荼饿鬼等有大威德。于彼一切刹利王所起嗔恚心。令彼国土斗诤饥俭疫病刀兵竞起。非时风雨旱潦寒热。损伤五谷种子芽茎枝叶华果药味。此非龙过。是诸龙等实自无辜横得恶名。大德婆伽婆。譬如婆罗门自食蒜已与宝女通。不言己臭妄怨宝女言汝臭秽。世尊。是刹利恶王亦复如是。舍刹利法行首陀行。以是因缘。彼护国土威德诸天乃至薜荔等。心生嗔忿破坏国土。国王臣民不审已过。妄与诸龙大龙而作恶名。佛言龙王。已曾教敕一切诸王。若顺教行者得人天乐。乃至获得涅槃之乐。若恶刹利王不顺教行者。乃至堕于阿鼻地狱。复告龙王。各各自诫己之眷属。当设严教勿令违犯。令彼现在及未来世莫坏我法及三宝种。尔时龙王白佛言。如是如是婆伽婆。如是如是修伽陀。世尊。随彼彼土若有持戒多闻所居之处。于彼国中随其所有我之眷属。若男龙女龙龙父龙母龙男龙女及龙眷属。于彼国土若城邑聚落一切诸处。作非时风雨霜雹寒热。伤坏五谷华果药味资生之具。世尊。若彼福田所居之处。若有诸龙违背我教。我与立誓令彼恶龙其身焦瘦退失神通。焦热触身依报灭坏。无复辞辩不堪为作。即说咒曰。
　　多地耶他　那伽啖步蓰　那伽泥迷　那伽陀啰　输伽啰　输伽啰　阇逻输伽啰　阿鼻摩只娑　波呵　娑啰目仙　迦罗帝步簁　那婆萨耽鞞　帝阇耶婆颇隶　毗目赊羯隶　莎波呵
　　如是陀罗尼句拥护某甲令一切怖畏一切灾害悉令消灭　莎波呵
　　尔时一切大众赞善住龙王言。善哉善哉。大龙王。能护一切众生。尔时会中一切龙众惊怖恐惧。时难陀龙王。婆难陀龙王。从座而起偏袒右肩。合掌向佛而作是言。大德婆伽婆。若现在世未来世。若恶刹利王。悭惜资财自不受用。亦不施他。于己资财悭惜耽著不舒施手。于沙门婆罗门不信。不施贫穷行路乞丐之者。皆不给济于己宫内及其眷属。亦复不与如法乐事。彼彼守护国土。诸天夜叉罗刹阿修罗鸠槃茶饿鬼等有大威德。彼等一切于恶刹利王起嗔怒心。令彼国土斗诤饥馑疫病刀兵竞起。乃至五谷药味悉皆损坏。非彼诸龙及大龙过。彼龙王等实无过失横得恶名。譬如有风吹彼臭尸。世间之人便言臭风然彼风性实非臭也。如是世尊。恶刹利王亦复如是以悭贪故。一切护国土者起嗔恚心。以嗔恚故破乱其国。横为诸龙而作恶名。虽然我为彼龙而作教令。若彼诸龙。若过去若未来违我教者。若于如是诸佛所有声闻弟子持戒多闻所居国土。若我眷属胎生卵生湿生化生。若男龙女龙龙父龙母龙男龙女及龙眷属。于彼城邑聚落山川溪谷。作非时风雨旱潦灾雹大寒大热。伤害众生五谷华果及诸药味资生之具。于佛声闻弟子福德人所。作损害者。彼诸龙等违我命者当为立誓。令彼诸龙身体挛缩不能游行。退失神通焦热触身。一切依报悉皆损坏。无复辞辩无所能作。即说咒曰。
　　多地他　婆啰拏输迷　鸠牛婆头啰踦婆嚧拏惧鞞　阿迦罗踦　翅赊泥毗摩何啰伽踦　鸠拏鼻　阿罗耆　阿多沙隶　那耶那耽鞞　迦罗鸠世　衰鸯惧波罗制干　陀何罗婆斯　莎婆呵
　　此陀罗尼句拥护某甲　莎波呵
　　尔时一切大众。赞难陀跋难陀言。善哉善哉。尔时阿那婆达多龙王。亦于佛前自誓拥护。敕诸眷属亦如上说。即说咒曰。
　　多地他　那摩比梨世　那婆那摩比梨世阿奴差那婆躬　阇鼻踦　佉伽裴佉钵啰都嚧安　廌(徒卖反)贺耶斯隶那啰耶拏瞿迷比　那悉须隶　阿赊迦啰迷　阿初是泥　移簁牟尼萨鞞　莎波呵
　　此陀罗尼拥护某甲令无怖畏殃祸　莎波呵
　　尔时婆楼那龙王。亦于佛前教令眷属。及自要誓亦如上说。即说咒曰。
　　多地他　兮摩鞞迷　簸罗绮拏瞿泥　多摩频　度帝利泥　婆罗叉达利迷伽僧俱迷　比耶牟芩　翅世　徒嚧谟提摩移(上)多那锯斯　折摩奚鸡　遮罗何啰鸯耆　那荼达坻犍荼加都隶　莎波呵
　　此陀罗尼句拥护某甲　莎波呵
　　尔时摩那苏婆帝龙王。即从座起。偏袒右肩右膝著地。合掌向佛而作是言。大德婆伽婆。若有依我诸龙大龙。胎生卵生湿生化生。婆伽婆。若现在未来有恶刹利王等。舍刹利王法行于恶行。是王当趣阿鼻地狱先道。当知皆是恶刹利王过。龙王无辜横加恶名。以此因缘龙王嗔忿作诸恶业。虽然我等敬受如来之教。世尊。譬如人众之中有妙宝女。澡浴清净以香涂身。著转轮圣王上妙衣服。于其头首著胜七宝鬘。以真金绳臂印环钏以自庄严乘大象乘。眷属围绕送诣刹利王所。如是世尊。我等诸龙畜生所摄损坏之身。为贪嗔慢之所染污。如来今者是法轮王。以第一调伏水。洗浴我等服惭愧衣。以三十七助菩提分鬘。庄严头首。以种种三昧陀罗尼忍地。庄严我等心意识。升大乘车。我今欲往离于五浊清净佛土随佛世尊为诸清净大菩萨众之所围绕说大乘法处。是故我等敬受佛教。我于今者及自眷属。安住坚固弘誓大愿。在在处处城邑聚落山川边城。若声闻乘人。若辟支佛乘人。若菩萨乘人。若出家若在家。若持戒若破戒。若多闻若少闻。若精进若懈怠。若定若乱。若念若失念。但于如来所爱信恭敬心生希有。于法僧所及圣爱戒亦复如是。于三菩提随意趣向。爱信恭敬生希有心。坚固安住随所住处。若我眷属若龙父龙母若男龙女龙若龙男若龙女及龙眷属。随在在处处城邑聚落山川边险。非时风雨旱潦灾雹寒热暴起。伤害五谷种子芽茎枝叶及诸药味资生之具。在在处处随有佛诸声闻弟子福田住处。若有诸龙违我命教。我今立誓令其身体一切挛缩。退失神通不能游行。焦热触身诸根闭塞。依报失坏不能为作。即说咒曰。
　　多地耶他　佛陀阇耶　婆罗差　阿摩尼迷菩哆娑离梨　阿婆末提　钵啰帝耶尼梨阿婆尼逻迷　仙罢输簁那苏都卑钵梨卑　娑什鞞娑揵陀婆梨　婆啰諵讫利移　莎波呵
　　此陀罗尼拥护某甲　莎波呵
　　尔时一切诸来大众欢喜踊跃。合掌赞叹摩那苏帝龙王言。善哉善哉。大丈夫。汝所应作为欲利益一切众生。是时一切龙众。惊怖战栗闷乱失性。尔时有乾闼婆仙名曰药生。即从座起偏袒右肩。合掌向佛而作是言。诸佛大众当一心念。若现在若未来。恶刹利王愚痴无智憍慢所害。不顾后世欺诳无悲。恼乱比丘比丘尼。乃至归依如来剃须著袈裟衣者。而作恼乱。我当于彼恶刹利王所。以三昧力故而作是誓。令彼恶王现得果报。当令王身及其眷属资生乐具为诸敌国之所侵夺。及为内贼反逆扰乱。河池枯竭或复潦溢。疫病所恼恶星变现。寇贼竞起耽荒著乐。家亲眷属乖散不安。四大变异鬼神娆乱。天及诸龙乃至饿鬼有威德者悉皆不安。有刹利婆罗门毗舍首陀。若男若女亦悉不安。师子虎狼恶兽毒虫亦皆不安。我今为欲破坏彼恶王国故作此誓。何以故。是诸恶王于如来所出家剔发一切诸佛之所住持兴三宝种者。而作恼乱。即说咒曰。
　　多地他　跋泥　耶婆那钵隶　摩诃跋那泥　度嚧　摩遮哜　鸠苏摩婆罗帝　育多衫婆差　鞞摩地利多差婆(上)嚧钵那耶　钵利婆利菩摩　度嚧迦啰　迷泥何镰阇斯　逻迷帝利　裴摩跋多　磨输嚧佉誓　那耶那嫌居隶　卑婆车鞞梨迁　陀那谟制僧伽毗舍差　波罗刹帝　波罗民　陀达隶　浮弥颇师哜于嚧摩陀隶　婆那伽逝浮摩哜　阿婆哜　颇那耶比梨使　什婆迦罗迷修多罗差　乾闼婆斯迷　莎波呵
　　此陀罗尼句拥护某甲令无怖畏灾祸　莎波呵
　　令恶刹利王及不见后世恼乱比丘者得如是恶。
　　尔时一切诸来龙众及乾闼婆众。各作是言。愿放舍我。若刹利王违法行恶恼乱法僧。我当顺誓还。令我等于自宫内游戏歌舞自在受乐。尔时一切诸来大众同声赞言。善哉善哉。尔时地藏菩萨摩诃萨。合掌礼佛而作是言。世尊我有一切三昧游戏神通。今亦欲说幢杖大陀罗尼门。若于此幢杖大陀罗尼门一经耳者。所有耳病悉得除愈。亦除一切贪嗔痴等烦恼诸病。设不全灭能令轻薄。以此咒咒于海皮。安禅百千遍用涂王鼓。有闻声者。所有贪嗔痴等一切烦恼悉皆微薄于佛法中得清净信恭敬爱乐希有之心。亦得勇猛随顺法行。深信后世资生丰足。众人爱乐莫不喜见。即说咒曰。
　　多地他　崩伽婆　末帝阿卢波　摩帝器多罗浮　革波那蹇地　句那摩仙隶磨蹉奴隶　桥何啰那地那叉跋迷　槃陀何啰输迷　捭伽罗耆梨迷卢醯多何罗鞞儜伽罗苏　婆伽那子梨泥安陀柘逝梨迦啰浮逝　鸡舍卢醯　三摩提头婆利　莎波呵
　　此陀罗尼句拥护某甲令离怖畏　莎波呵
　　尔时如来赞地藏菩萨摩诃萨言。善哉善哉。善丈夫。及一切大众亦共赞言。善哉善哉。尔时无尽意菩萨。即从座起偏袒右肩。合掌向佛而作是言。佛及大众唯愿随喜。我今亦欲说大陀罗尼。名一切如来语言音声发幢盖摩尼愿眼。有大威德。有大威势。有大威力。满多闻藏满智慧藏。诸佛声闻之所成就。若有于如来所。尽形寿安住净戒。安住优婆塞戒。若住沙弥戒。若住具足戒。若器非器。若于此幢盖摩尼愿眼大陀罗尼。能受持读诵七日七夜。慧观方便恒常观察于五受阴。数数诵此幢盖愿眼大陀罗尼。于七日七夜能诵满百千遍。便得闻持随闻能受。得无量辩才。能令刹利婆罗门毗舍首陀及一切众生生敬信心。又复能令丰足资财趣向天道。常得亲近生诸佛前。即于佛前而说咒曰。
　　多地他　帝利拏　僧是若翅　鼻帝利拏频鞞迦嚂陀差　蒱婆苏闭　遮摩罗谌鞞　阿婆罗差　阿差耶卢　臂阿迟耶兜摩帝弥利尸利婆毗莎婆利鸯磲阇陀是祢　阇阇啰奴迷　阿那摩输地弥梨佉其梨差居罗婆哜末伽婆差袍　婆莎婆利　阿佛梨帝苏步　莎婆啰佉逝　苏谟帝谟泥　莎波呵
　　此陀罗尼拥护某甲　莎波呵
　　尔时世尊赞无尽意菩萨言。善哉善哉。善丈夫。于我法中善作住持。汝能显现此幢盖愿眼大陀罗尼。能示一切众生多闻眼。尔时一切菩萨大众赞无尽意菩萨言。善哉善哉。善丈夫。汝于现在及未来世若有趣向一切大乘众生。则能增长住持多闻之聚。汝今于此幢盖愿眼满足多闻大陀罗尼。能显示故。
　　尔时文殊师利童子菩萨摩诃萨。即从座起偏袒右肩。合掌向佛而作是言。世尊。我今亦欲令此四天下所有树木华果五谷药味芽茎枝叶。及依地众生资须之具令其丰足。为拥护故说大陀罗尼。名能惧尸利子利奴。此四天下中希有未有未见未闻。如来所作如是大集我今说此能惧尸利子利奴大陀罗尼。有大威力。增长一切种子芽茎枝叶华果药味。润泽甘美悉皆丰饶。令一切众生能作信戒多闻布施智慧慈悲方便。长养一切助菩提分法。即于佛前而说咒曰。
　　多地他　阿曼祢耶居闭　伽婆叉毗誓渠　卢遮卢迷　钵吒叉卢迷尸利耶叉居苏迷那　婆锯闻　地(徒买反)何啰阇跋迷车吒婆波摩哜　毕素狼只阿佛啰素隶　何娑伽阇差　卢摩浮阇差　钳毗啰婆素迷　阿奴摩耶萨利钵罗赊都裔　莎波呵
　　此陀罗尼句拥护某甲　莎波呵
　　尔时文殊师利白佛言。世尊。以此陀罗尼书高幢上。以大音声而读诵之。复以此陀罗尼咒磨陀那果汁一千遍。用散树木田苗五谷。若以此咒咒诸蠡鼓而吹击之。随其音声所到之处。所有华果五谷药味依地生者。一切灾害无能毁坏。无能干枯。不能烧灭。亦复不能夺其精气。又亦不能损其势力。无能劫夺。若天若龙乃至大威德薜荔鬼。若魔若魔子若魔眷属不能为害。况余众生及众生数。惟除宿业定障。尔时世尊赞言。善哉善哉。善男子。汝今善能于四天下中升施德乘。善男子。汝复又能助成无量众生无上菩提之道。尔时一切诸菩萨众赞文殊师利菩萨言。善哉善哉。如汝所作常应如是。尔时观世音菩萨语弥勒菩萨摩诃萨言。我今与汝大陀罗尼。名船华功德。以此陀罗尼句。于诸众生被以大慈铠音而为说法。是等众生以汝三昧神通力故得闻正法。除诸恶心及诸邪见诸恶知识及诸恶伴。恒常忆念慈悲善根。于一切众生所起怜愍心。深见后世心。远离十不善心。住十善道心。悉能清净一切众生心。降注法雨称众生欲。一切冤家令其欣喜生信乐心。即说咒曰。
　　多地耶他　蓝步莎婆利　迦莎耶跋迷　三称移婆竭隶　陀婆何楞伽阇隶　暮力差素何　叉莎婆梨苏呵　风只　阿婆路迦隶　悉陀阿毗婆差驰呵　那频婆子梨　阿毗扇陀遏鞞　搔婆遮罗　阿婆啰何罗斯　婆罗呵初地利　[王*垔]迦何啰都裔　三摩提羯泥　婆罗阇尼帝利　摩诃浮多多究细　阿啰拏尼隶　婆罗呵赊迷尼罗居苏迷　莎波呵
　　此陀罗尼句拥护国主　莎波呵
　　如是弥勒。此船华功德大陀罗尼。以此陀罗尼铠。菩萨摩诃萨为众生说法。若诸众生闻此陀罗尼音一经耳者。乃至微细蚊蚋虫等。浊恶之心皆悉消灭。于善法中得安住心。况复人等得闻此陀罗尼。若有人欲求雨者。当至泉源龙居之处。诵此陀罗尼一日诵一千八遍。日日如是乃至七日。复以种种好华名香百味饮食散龙池中。唯除酒肉五辛不净之食。从月七日至十四日。于十五日旦当以胡椒末和篦麻油咒一千八遍。涂白[疊*毛]上弃龙泉中。能令此龙于彼人所生大欣喜便澍大雨。
　　尔时会中诸大龙及诸龙仙诸来集者。得闻船华功德大陀罗尼。欣喜踊跃不能自胜。深自庆幸起于慈心信后世心。于三宝中净信尊重。生恭敬心希有之心。忏悔自己生畜生趣恶业之心。入无上大乘心。彼诸龙等各随力能欲供养佛。诸龙大龙或有雨于金末银末牛头栴檀坚黑沉水龙坚栴檀多摩罗叶香又雨优钵罗华波头摩种种诸华种种衣种种盖种种幢幡金绳珠璎。一切诸龙大龙向佛合掌。一时同声而作是言。大德婆伽婆。我等一切于三宝所。住增上信乐心。我等今者于世尊前说诚实誓。在在处处城邑聚落人民之中。显示如是船华功德陀罗尼。如是一切诸余陀罗尼。谓水宅心陀罗尼。磨刀陀罗尼。幢盖愿陀罗尼。能求尸利子利奴陀罗尼。船华功德陀罗尼。及四天王所说陀罗尼。并四龙心陀罗尼。如是等大陀罗尼。在在处处一一显示演说受持读诵。我等诸龙随彼彼处城邑聚落边地山川。随其时节起云降雨。寒温调适。我等于彼彼处。灭除自军他军斗乱诤讼疫病饥馑死亡等。令其处处安隐丰熟。人民安乐甚可爱乐。我又令彼种子芽茎枝叶华果树木五谷药草。增长其味不令损减。众生依报丰饶。肥腻甘甜胜味妙香能令出生。我等亦能令阎浮提一切诸王悉生慈心利益心无怨心无违诤心。如是婆罗门刹利毗舍首陀。乃至夜叉令生慈心。乃至优婆塞优婆夷。令生和合心。随此陀罗尼所至到处。我等能为如上所说之事。
　　尔时世尊赞诸龙言。善哉善哉。尔时一切诸来大众亦赞诸龙。善哉善哉。尔时须弥藏菩萨亦赞善哉。赞善哉已。告功德天言。清净智。汝今乃有如是无量诸大菩萨以为善友。犹故不能转调伏轮成熟众生。时功德天语须弥藏菩萨言。若菩萨摩诃萨以愿力自在因缘故。于此秽恶五浊佛刹受生。得值如是善知识伴。如我今日得遇如是相应善友者。彼人阿耨多罗三藐三菩提便在掌中。则为满足六波罗蜜。若有勇猛精进菩萨为善友所摄者。一切种智便在掌中。佛言。如是如是。清净智。如汝所说。若有菩萨摩诃萨愿力自在。为成熟众生因缘故生五浊世。勇猛精进坚固不退。以四摄法相应。为如是大善知识伴所摄。一切智智已在掌中。当知彼人便为满足六波罗蜜离三恶道。当知是人远离胞胎。当知是人住无学地尽诸有漏。当知彼人为一切诸佛忆念护持。当知是人住离欲地。
　　尔时会中有天帝释。名无垢威德。合掌向佛而作是言。世尊。何因何缘。是诸龙大龙损坏世间众生资财。佛言。有二因缘。是诸龙等能坏世间众生资财。何等为二。一者贪力因缘。二者嗔力因缘。以是因缘故。起非时云雨霜雹寒热。损坏众生所有种子芽茎枝叶华果五谷药味。悉令烧然干枯堕落。损减众生资生之具。令身口意造作种种诸重恶业。众生以此重业障故。烧灭过去一切善根无有遗余。远离善知识常在三恶道。或有众生。于现在世为衣食故。乃至造作五逆重业。以恶业故于无量劫不得人身。设使久后得人身者。或诸根残缺或失正念。生真陀罗家下劣种姓工巧之家。贫穷下贱衣食不充资生乏短。又复以恶业故离善知识。以身口意恶业障行。复堕三恶道中乃至阿鼻地狱。是其胜路。如是善男子饮食乏短故。是诸众生久处生死沉流不绝。具受三涂种种极苦。
　　尔时世尊即说偈言。
　　所有诸苦生　　皆由于饮食
　　若离于饮食　　诸苦则不生

　　尔时无垢威德帝释。即说偈言。
　　奇哉恩爱罥　　乃至于有顶
　　如是广大罥　　皆因饮食生
　　凡夫二种因　　爱绳系缚身
　　不能得逃避　　犹如鹿著罥
　　或走或徐行　　起已还复堕
　　爱毒药过故　　或啼或喜笑
　　机关苦轮逼　　犹如压油麻
　　一切诸人天　　爱逼迫亦然
　　百千众伎术　　虽见种种巧
　　爱戏弄人天　　巧妙过于彼
　　贪爱毒之过　　能害一切人
　　设学武勇怨　　犹尚不能及
　　如夜叉所执　　狂乱种种语
　　爱夜叉所执　　狂乱过于是
　　世有吉祥人　　能离恩爱怖
　　若能干竭爱　　则度世彼岸

　　尔时观世音菩萨。亦说偈言。
　　贪嗔痴惑人　　狂乱无正念
　　远离一切善　　造作重恶业
　　不敬尊父母　　散灭于善道
　　不敬信三宝　　又造诸逆业
　　无有悲愍心　　暴恶甚可怖
　　彼嗔心力故　　入阿鼻地狱
　　众生嗔恚故　　迭互相食啖
　　数数恶道中　　众苦所逼迫
　　远离善知识　　恶心所踬顿
　　常处诸有海　　游行黑闇路
　　菩萨大悲身　　为如是众生
　　自舍于己乐　　令彼得解脱
　　修习菩提行　　造作三种事
　　建立胜法幢　　除灭众生恶
　　为一众生故　　广集诸苦行
　　精勤修道法　　舍财及身命
　　为一一众生　　无量劫受苦
　　救拔众生故　　堪忍世苦恼
　　功德天勇猛　　住教化众生
　　为贪欲众生　　发起菩提心

　　尔时功德天以一斛器盛诸种子。奉上观世音菩萨摩诃萨。而作是言。我今以此一切种子施善丈夫。为欲增益一切种子。愿令我意所欲成满。又令我能于四天下充足众生资生之具。于恶暴虐断善众生拔其苦恼。令得安住菩提之种。
　　尔时观世音菩萨摩诃萨即以手执彼种子器。遍示十方作如是言。一切十方诸佛菩萨及以诸龙今现在者。愿悉念我。令使一切诸四天下所有种子芽茎枝叶华果五谷及诸药味。地味精气众生精气善法精气增长无损。又复令此四天下中三宝种性相续不断。使功德天一切所愿皆悉满足。常使功德天能令一切众生资财丰足。亦能教化一切众生。远离一切恶令发菩提心。又令诸众生得离三恶道生于天中。即说咒曰。
　　多地他　牟尼尸婆　牟尼那佉　牟尼波罗　牟尼婆利　萨[豆*斤]婆于娑差帝刹多啰波罗那　腻罗婆耶婆萨婆毗阇　耶婆悉利梨　莎波呵
　　此陀罗尼句拥护某甲　莎波呵
　　尔时世尊赞观世音菩萨功德天言。善哉善哉。告功德天言。清净智。一切诸佛及诸大众已作加护。于此四天下中五谷种子芽茎枝叶悉令成熟。又亦令汝能化众生。汝今应当教化众生。
　　尔时帝释憍尸迦白佛言。世尊。当何名此法门。云何受持。佛告憍尸迦。此经名曰如来共功德天本愿要誓经。亦名须弥藏菩萨所愿。亦名陀罗尼箧。亦名增长地味。亦名三昧方便教化众生。说此法时功德大天。须弥藏菩萨摩诃萨。及一切诸来龙大龙并其眷属。一切神仙天人阿修罗乾闼婆众。闻佛所说皆大欢喜。

　　　　大方等大集经卷第五十八



　　　　大方等大集经卷第五十九

　　　　高齐天竺三藏那连提耶舍译

　　十方菩萨品第十三

　　佛在王舍国法清净处时。自然师子座交络帐。佛时坐现三十二相。光影表现十方。诸菩萨皆来谒问佛。菩萨何因缘。有痴者。有黠者。有慧者。有能飞者。有能坐行三昧禅者。有能彻视者。有不能飞者。有不能坐行禅行三昧得定意不能久者。智慧有厚薄者。同菩萨行。何因缘有薄厚。同有心意识。同眼耳鼻口身。何因缘得行异。佛言。善哉善哉。十方过去佛现在佛诸当来佛。皆说人能计心意识眼耳鼻口身。皆说为同法。佛言。人能校计六情为一切。得十方佛智慧。佛告诸菩萨言。诸菩萨有薄厚。诸菩萨问佛。何等为薄厚。佛言。菩萨。厚者谓菩萨行道随道行深。菩萨薄者。行道不能悉随行。谓行有多少随道少。是为菩萨薄。诸菩萨问佛。何等为菩萨常随道不失行。佛言。谓菩萨常守心意识令不动。归灭尽种道栽。谓菩萨能守眼令色不著。归灭尽种道栽。谓菩萨能守耳令声不著。归灭尽种道栽。谓菩萨能守鼻令香不著。归灭尽种道栽。谓菩萨能守口令味不著。归灭尽种道栽。谓菩萨守身令细滑不著。归灭尽种道栽。菩萨如是能守六情得好恶不动常守灭尽。是为厚随道深。菩萨复问佛。何等为菩萨行薄。佛言。谓菩萨失行。有时得行有时不得行。有时菩萨能守心意识随道。有时眼不能守。便失行不随道。有时守眼不能守耳。有时能守耳不能守鼻。有时守鼻不能守口。有时能守口不能守身。有时能守身不能坐禅。有时能坐禅不能校计。有时能校计不能行。有时能行不能分别。有时能分别不能知细软微意。用是故。菩萨随道有失行有得行。用是故。菩萨行道有薄厚不等。菩萨问佛。如是当作何等行。佛言。要菩萨当自行校计。当自知堕校计。不堕校计堕校计者。菩萨为黠不知校计为痴。问曰。当校计黠。当校计痴者云何。佛言。已校计痴。便能校计黠。佛言。人有百八爱令痴。欲校计得黠者。有五十校计。知五十校计中细微罪便得黠。诸菩萨问佛。何等为五十校计。佛言。五十校计者谓从心本起。欲知者。第一当校计百八痴。第二当校计百八疑。第三当校计百八颠倒。第四当校计百八欲。第五当校计百八堕。第六当校计百八爱。第七当校计百八栽。第八当校计百八识。第九当校计百八因缘著。第十当校计百八种。是为十校计。
　　佛言。菩萨复有十校计。第一当校计百八关生。第二当校计百八止行。第三当校计百八断生死。第四当校计百八灭不灭。第五当校计百八罪入空不见。第六当校计百八不舍尽。第七当校计百八不舍净入净。第八当校计百八精还戒。第九当校计百八进入道。第十当校计百八忍戒。是为菩萨十校计。
　　菩萨复有十校计。第一当校计百八辱道。第二当校计百八合道愿。第三当校计百八本信入道。第四当校计百八出痴入慧。第五当校计百八欢喜灭。第六当校计百八未得佛悲。第七当校计百八未得佛愁第八当校计百八未得佛恼。第九当校计百八未得佛经黠未得佛泥洹要。第十当校计百八出罪要未得入泥洹要。是为菩萨十校计。
　　佛言。菩萨复有十校计。第一当校计百八求入慧出罪法。第二当校计百八求入空法度出空。第三当校计百八罪法起空时当知灭时归空。第四当校计百八持空法解尽法。第五当校计百八尽法不复生。第六当校计百八泥洹长生不灭。第七当校计百八应相念。第八当校计百八舍相念。第九当校计百八杂相念当知杂相。第十当校计百八受相长生不灭。是为菩萨十校计。
　　佛言。菩萨复有十校计。第一当校计百八十方生死万物本末成败。第二当校计百八十方成败作证。第三当校计百八十方人所有皆痴。第四当校计百八牵十方痴作证。第五当校计百八十方阿罗汉泥洹去无所有作证。第六当校计百八牵十方辟支佛泥洹去作证。第七当校计百八牵十方过去若师泥洹去当牵作证。第八当校计百八十方今现在佛亦当泥洹去今我作释迦文佛所主天地自在变化要当复泥洹去若当牵我用作证。第九当校计百八十方当来佛亦当泥洹去当牵作证。第十当校计百八尽力却贪求佛如我亦当般泥洹去。是为合菩萨五十校计。诸菩萨皆稽首受教。
　　诸菩萨问佛言。当校计百八痴从心本起者云何。佛告诸菩萨言。若有菩萨心有所念。不自知心生心灭中有五阴中有习。不知为痴转入意。意有所念。不自知意生意灭。中有五阴中有习。不自知为痴。转入识。识有所识。不自知识生识灭。中有五阴中有习。不知为痴。转入眼。眼见好色不自知著不自知灭。中有五阴中有习。不知为痴。眼所见中色。不自知著不自知灭。中有五阴中有习。不知为痴眼所见恶色。不自知著不自知灭。中有五阴中有习。不知为痴。转入耳。耳闻好声不自知著不自知灭。中有五阴中有习。不知为痴。耳所闻中声。不自知著不自知灭。中有五阴中有习。不知为痴。耳所闻恶声。不自知著不自知灭。中有五阴中有习。不知为痴。转入鼻。鼻所闻好香。不自知著不自知灭。中有五阴中有习。不知为痴。鼻所闻中香。不自知著不自知灭。中有五阴中有习。不知为痴。鼻所闻恶臭。不自知著不自知灭。中有五阴中有习。不知为痴。转入口。口所得美味好语言。不自知著不自知灭。中有五阴中有习。不知为痴。口所得中味中语言。不自知著不自知灭。中有五阴中有习。不知为痴。口所得恶味恶语言。不自知著不自知灭。中有五阴中有习。不知为痴。转入身。身所得好细软可身。不自知著不自知灭。中有五阴中有习。不知为痴。身所得中细软。不自知著不自知灭。中有五阴中有习。不知为痴。身所得恶坚苦痛不可身。不自知著不自知灭。中有五阴中有习。不知为痴。菩萨行道要当数息校计如是。菩萨即稽首受行。
　　诸菩萨言。佛虽为我说痴我未解。诸菩萨问佛言。设我知百八痴著知灭灭。当为痴为黠。佛报诸菩萨言。虽知著知灭。续尚痴未解。诸菩萨复问佛。我未闻佛说数息时痴。我闻佛说已知。何以故为痴。佛告诸菩萨。譬喻如新学菩萨未能飞。但耳闻十方佛欲愿往。要未能飞。如是为见十方佛未。诸菩萨报言。如是为但有愿。要为不见十方佛。佛告诸菩萨言。若曹今虽闻我说百八痴著灭。譬如新学菩萨但愿欲到十方佛国不能飞往。佛复问诸菩萨言。新学菩萨。何以故愿到十方佛国不能飞往。诸菩萨报佛言。用不能坏痴未灭罪故。未能飞行至十方佛国。佛言。譬喻诸菩萨但能说著说灭。但说不行名为痴。诸菩萨问佛。何从当得黠。佛告诸菩萨言。所著为痴要当灭。不著乃为不痴要未为黠。诸菩萨问佛言。何以故复未为黠。佛告诸菩萨言。复有百八疑不解故。诸菩萨问佛言。何等为百八疑。佛言。菩萨不自知心生心灭。中有五阴中有习。不知为疑。不自知意生意灭。中有五阴中有习。不知为疑。不自知识生识灭。中有五阴中有习。不知为疑。转入眼眼所见好色不自知生灭。中有五阴中有习。不知为疑。眼所见中色不自知生灭。中有五阴中有习。不知为疑。眼所见恶色不自知生灭。中有五阴中有习。不知为疑。转入耳。耳所闻好声不自知生灭。中有五阴中有习。不知为疑。耳所闻中声不自知生灭。中有五阴中有习。不知为疑。耳所闻恶声不自知生灭。中有五阴中有习。不知为疑。转入鼻。鼻所闻好香不自知生灭。中有五阴中有习。不知为疑。鼻所闻中香不自知生灭。中有五阴中有习。不知为疑。鼻所闻恶臭不自知生灭。中有五阴中有习。不自知为疑。转入口。口所得美味好语言不自知生灭。中有五阴中有习。不知为疑。口所得中味中语言不自知生灭。中有五阴中有习。不知为疑。口所得恶味恶语言不自知生灭。中有五阴中有习。不知为疑。转入身。身所得好细软可身不自知生灭。中有五阴中有习。不知为疑。身所得中细软不自知生灭。中有五阴中有习。不知为疑。身所得恶粗坚苦痛不可身不自知生灭。中有五阴中有习。不知为疑。佛言。菩萨不去是未应为菩萨。诸菩萨问佛。何以故。不应为菩萨。佛言。用不行安般守意不校计百八颠倒故。诸菩萨问佛。何等为百八颠倒。佛言。谓菩萨心所多念为生死罪。中有五阴中有习。自言我无罪。如是生死无数劫为颠倒。转作意。意所多念生死罪。中有五阴中有习。自言我无罪。如是生死无数劫颠倒。意转作识。所多识生死罪。中有五阴中有习。自言我无罪。如是生死无数劫为颠倒转入眼。眼所多视好色生死罪。中有五阴中有习。自言我无罪。如是生死无数劫为颠倒。眼所多视中色生死罪。中有五阴中有习。自言我无罪。如是生死无数劫为颠倒。眼所多视恶色生死罪。中有五阴中有习。自言我无罪。如是生死无数劫为颠倒。转入耳。耳所多闻好声生死罪。中有五阴中有习。自言我无罪。如是生死无数劫为颠倒。耳所多闻中声生死罪。中有五阴中有习。自言我无罪。如是生死无数劫为颠倒。耳所多闻恶声生死罪。中有五阴中有习。自言我无罪。如是生死无数劫是为颠倒。转入鼻。鼻所多闻好香生死罪。中有五阴中有习。自言我无罪。如是生死无数劫是为颠倒。鼻所多闻中香生死罪。中有五阴中有习。自言我无罪。如是生死无数劫是为颠倒。鼻所多闻恶臭生死罪。中有五阴中有习。自言我无罪。如是生死无数劫是为颠倒。转入口。口所多得美味好语言生死罪。中有五阴中有习。自言我无罪。如是生死无数劫是为颠倒。口．所多得中味中语言生死罪。中有五阴中有习。自言我无罪。如是生死无数劫是为颠倒。口所多得恶味恶语言生死罪。中有五阴中有习。自言我无罪。如是生死无数劫是为颠倒。转入身。身所多得好细软可身生死罪。中有五阴中有习。自言我无罪。如是生死无数劫是为颠倒。身所多得中细软生死罪。中有五阴中有习。自言我无罪。如是生死无数劫是为颠倒。身所多得恶粗坚苦痛不可身生死罪。中有五阴中有习。自言我无罪。如是生死无数劫是为颠倒。佛言。是为百八颠倒。如是菩萨为不解。诸菩萨报佛言。我虽生死颠倒。我欲依经法度人。佛问诸菩萨言。汝度人欲求使人作何等道。诸菩萨报佛言。我欲使人悉得佛道。佛言。若曹辈众多。何以故。不自取佛但群辈相随。诸菩萨言。我虽相随不离经行。佛问诸菩萨言。若曹辈宁能一日俱得佛不。诸菩萨报佛言。我不能俱得佛。佛问诸菩萨。何以故。诸菩萨报佛言。我辈中有相未具者。我曹辈中有功德未满者。我曹辈有生死罪未尽者。佛告诸菩萨。若曹辈有相未具者。有功德未满者。有罪未尽者。如若曹言。相未具者自不能得佛。何能使他人得佛。若曹功德未满不能自得佛。何能使他人得佛。佛言。若曹生死罪意未尽不能自得佛。何能使他人得佛。诸菩萨皆稽首惭。
　　诸菩萨复问佛言。如是我何因缘不得佛。佛报诸菩萨言。若曹坐不行安般若守意校计百八欲欲不舍故。诸菩萨言。行安般守意校计舍百八欲欲者云何。佛报诸菩萨言。若曹心所念念复念为欲。欲中有五阴中有习。是为欲欲。转入意。意复念为欲。欲中有五阴中有习为欲欲。转入识。识为欲。欲中有五阴中有习为欲欲。转入眼。眼所见好色为欲。欲中有五阴中有习为欲欲。眼所见中色为欲欲。中有五阴中有习为欲欲。眼所见恶色为欲。欲中有五阴中有习为欲欲。转入耳。耳所闻好声为欲。欲中有五阴中有习为欲欲耳所闻中声为欲。欲中有五阴中有习为欲欲。耳所闻恶声为欲。欲中有五阴中有习为欲欲。转入鼻。鼻所闻好香为欲。欲中有五阴中有习为欲欲。鼻所闻中香为欲。欲中有五阴中有习为欲欲。鼻所闻恶臭为欲。欲中有五阴中有习为欲欲。转入口。口所得美味语言为欲。欲中有五阴中有习为欲欲。口所得中味语言为欲。欲中有五阴中有习为欲欲。口所得恶味恶语言为欲。欲中有五阴中有习为欲欲。转入身。身所得好细软可身为欲。欲中有五阴中有习为欲欲。身所得中细软可身为欲。欲中有五阴中有习为欲欲。身所得恶粗坚痛不可身为欲。欲中有五阴中有习为欲欲。佛言。诸菩萨。若曹但坐不解欲欲。诸菩萨报佛言。我曹无有欲欲。佛问诸菩萨若曹欲求佛度十方人不。诸菩萨言然。我曹欲求佛度十方人。佛报诸菩萨言。如是为欲欲。何以故言无欲。佛问诸菩萨。若意宁念十方勤苦人不。诸菩萨言然。我曹念勤苦人。佛言。若念诸勤苦人为欲。何以故言无欲。佛问诸菩萨言。若曹至十方佛所问经。若今为忘不。诸菩萨报言。我所问经我皆识不忘。佛问诸菩萨。汝识十方佛说经。宁传为人说经不。诸菩萨言然。我日行为人说经。佛言。若为人说经。宁欲使人解不。诸菩萨言然。欲使人解。佛言。如若为人说经。为欲使人解如是为欲欲。何以故言无欲。佛复问菩萨。若为人说经。宁教人布施不。诸菩萨言然。我曹教人布施。佛问诸菩萨。若教人布施。持何等与佛。诸菩萨报言。我第一欲使人持好色华。佛言。汝曹不欲色。何以故使人持五色好华可眼与佛。如是汝为欲色。何以故言我曹不欲色。佛复问诸菩萨。若宁闻十方佛说经为可耳不。诸菩萨报言。十方佛为我说经可耳。我曹皆欢喜。佛言。如汝闻经欢喜为欲。何以故言无欲。佛复问诸菩萨言。若欲教人为佛烧香不。诸菩萨报佛。我日自行采众华名香持用上佛。佛言。如汝行采众华香。欲得可鼻持行上佛。佛言。如若欲得香华可鼻如是为欲。何以故言无欲。佛复问诸菩萨言。若曹为人说经宁欲可口不。诸菩萨言。我曹为人说经。欲分别可口。欲使人意解。佛言。如若可口为欲。何以故言不欲。佛复问诸菩萨言。汝宁欲具三十二相可身不。诸菩萨言。我勤苦具相但欲可身耳。佛言。如若可身为欲。何以故言不欲。诸菩萨稽首各自惭。
　　佛言。如是菩萨尚未有所怙。诸菩萨稽首言。愿佛哀我当为说。佛因为说。行菩萨道若数息行禅。若自怙定意。当校计百八堕。灭者应禅不灭者不应禅。诸菩萨问佛言。禅为弃恶。百八堕灭者为弃恶。不灭者不为弃恶。若从禅觉起。若行步坐起。得因缘为人说经。所见万物能自校计百八堕能使不著。能使不堕罪。是为菩萨校计行。诸菩萨问佛言。校计百八堕。当从何所起。佛告诸菩萨。校计百八堕者。菩萨心所念中有五阴中有习。是为堕。心转作意中有五阴中有习。是为堕。意转作识中有五阴中有习。是为堕。转入眼。眼所见好色中有五阴中有习。是为堕。眼所见中色中有五阴中有习。是为堕。眼所见恶色中有五阴中有习。是为堕。转入耳。耳所闻好声中有五阴中有习。是为堕。耳所闻中声中有五阴中有习。是为堕。耳所闻恶声中有五阴中有习。是为堕。转入鼻。鼻所闻好香中有五阴中有习。是为堕。鼻所闻中香中有五阴中有习。是为堕。鼻所闻恶臭中有五阴中有习。是为堕。转入口。口所得美味好语言中有五阴中有习。是为堕。口所得中味中语言中有五阴中有习。是为堕。口所得恶味恶语言中有五阴中有习。是为堕。转入身。身所得好细软可身中有五阴中有习。是为堕。身所得中细软可身中有五阴中有习。是为堕。身所得恶粗坚苦痛不可身中有五阴中有习。是为堕。是为百八堕行。佛告诸菩萨言。校计百八堕。不自知堕罪。苦痛当在后。亦不知羞惭。自说言能断百八堕道行。佛言。是人譬如淫泆妒女上头淫泆自可己妊身。不知胞胎儿在腹中日大几所。淫泆妒女为复淫泆自可。至儿成就十月当生。儿当转未转。当生未生。其母腹痛自惭自悔。当堕痛时妒女啼声闻第七天。儿生已后其母痛愈。便复念淫泆。便不念惭不念痛。便复淫泆如故。如是苦不可言。妒女亦不能自觉苦痛。佛言。菩萨行道不校计百八堕。譬如淫泆妒女不自知罪多少。亦不厌苦痛。亦不自校计还惭罪。不知生死五道苦痛。不自知堕三恶道。不自惭行言我堕道。如是世世自受殃。还自惭斯无有利。学道弟子谛学。是诸菩萨皆欢喜稽首受行。
　　佛言。菩萨如是尚未应为解。诸菩萨问佛言。何以故为未解。佛言。谓菩萨不能校计百八爱故。诸菩萨问佛。校计百八爱者云何。佛言。菩萨行禅不能一意一心令灭。但坐著百八故。一者菩萨心有所念不能灭为爱。中有五阴中有习。是为爱。心转作意不能灭为爱。中有五阴中有习。是为爱。五意转作识不能灭为爱。中有五阴中有习。是为爱。转入眼。眼所见好色不能灭为爱。中有五阴中有习。是为爱。眼所见中色不能灭为爱。中有五阴中有习。是为爱。眼所见恶色不能灭为爱。中有五阴中有习。是为爱。转入耳。耳所闻好声不能灭为爱。中有五阴中有习。是为爱。耳所闻中声不能灭。是为爱。中有五阴中有习。是为爱。耳所闻恶声不能灭为爱。中有五阴中有习。是为爱。转入鼻。鼻所闻好香不能灭为爱。中有五阴中有习。是为爱。鼻所闻中香不能灭为爱。中有五阴中有习。是为爱。鼻所闻恶臭不能灭为爱。中有五阴中有习。是为爱。转入口。口所得美味好语言不能灭为爱。中有五阴中有习。是为爱。口所得中味中语言不能灭为爱。中有五阴中有习。是为爱。口所得恶味恶语言不能灭为爱。中有五阴中有习。是为爱。转入身。身所得好细软可身不能灭为爱。中有五阴中有习。是为爱。身所得中细软不能灭为爱。中有五阴中有习。是为爱。身所得恶粗坚苦痛痒不可身不能灭为爱。中有五阴中有习。是为爱。佛言。菩萨行道不校计却百八爱。不自知百八爱堕罪。譬如新生小儿从小至大不能自知日增几所大。菩萨行道不能觉罪多少。譬如是。若菩萨行道觉百八爱堕罪。便当自惭。便当自断。便当自离。便当自灭。如是爱断为应菩萨。佛说如是。诸菩萨皆稽首受行。
　　佛言。菩萨行道当校计百八栽。行道不校计百八栽。不应为菩萨行。去栽者乃应菩萨行。诸菩萨问佛言。当去栽者云何。佛告诸菩萨言。菩萨独处一处当坐行禅。数息相随止观还净。得净为除栽。不净者为不除栽。如是从禅起若在人中。当行校计当断去栽。诸菩萨问佛言。当校计去栽者云何。佛言。行道不得一心定意。为不灭栽。佛言。不得一心定意者。心有所念中有五阴中有习。便生栽。转入意。意中有五阴中有习。便生栽。转入识。识中有五阴中有习。便生栽。转入眼。眼见好色中有五阴中有习。便生栽。眼所见中色中有五阴中有习。便生栽。眼所见恶色中有五阴中有习。便生栽。转入耳。耳所闻好声中有五阴中有习。便生栽。耳所闻中声中有五阴中有习。便生栽。耳所闻恶声中有五阴中有习。便生栽。转入鼻。鼻所闻好香中有五阴中有习。便生栽。鼻所闻中香中有五阴中有习。便生栽。鼻所闻恶臭中有五阴中有习。便生栽。转入口。口所得美味好语言中有五阴中有习。便生栽。口所得中味中语言中有五阴中有习。便生栽。口所得恶味恶语言中有五阴中有习。便生栽。转入身。身所得好细软可身中有五阴中有习。便生栽。身所得中细软中有五阴中有习。便生栽。身所得恶粗坚苦痛不可身中有五阴中有习。便生栽。如是为栽不断。佛言。若有菩萨行道言我无是栽。如是为贡高。为自种栽。便不能自度脱。便无有黠意。不能知栽罪多少。譬如身生毛。其人亦不能自校计一一数。不能自知毛多少。诸菩萨行道不能自除罪。反言我求佛道欲度十方。如是尚不能自度。何能度十方。菩萨行道能去栽者。便能度十方。不去栽便不能度十方。佛说如是。诸菩萨皆欢喜受行。
　　佛言。如是菩萨尚未应解。诸菩萨复稽首言。如是未解。愿佛为我解。佛言。菩萨有百八罪识。不灭者不应为菩萨。诸菩萨问佛言。何等为百八罪识。佛言。谓菩萨心所念为罪。中有五阴中有习为识。是为罪识。转入意。意所念复念为罪。中有五阴中有习为识。是为罪识。转入识。识所念不忘为罪。中有五阴中有习为识。是为罪识。转入眼。眼所见好色为罪。中有五阴中有习为识。是为罪识。眼所见中色为罪。中有五阴中有习为识。是为罪识。眼所见恶色为罪。中有五阴中有习为识。是为罪识。转入耳。耳所闻好声为罪。中有五阴中有习为识。是为罪识。耳所闻中声为罪。中有五阴中有习为识。是为罪识。耳所闻恶声为罪。中有五阴中有习为识。是为罪识。转入鼻。鼻所闻好香为罪。中有五阴中有习为识。是为罪识。鼻所闻中香为罪。中有五阴中有习为识。是为罪识。鼻所闻恶臭为罪。中有五阴中有习为识。是为罪识。转入口。口所得美味好语言为罪。中有五阴中有习为识。是为罪识。口所得中味中语言为罪。中有五阴中有习为识。是为罪识。口所得恶味恶语言为罪。中有五阴中有习为识。是为罪识。转入身。身所得好细软可身为罪。中有五阴中有习为识。是为罪识。身所得中细软为罪。中有五阴中有习为识。是为罪识。身所得恶粗坚苦痛不可身为罪。中有五阴中有习为识。是为罪识。佛问诸菩萨。若曹有是罪不。诸菩萨言。我但有五阴无有罪。佛复问诸菩萨言。天下何等为使人有罪不得道者。诸菩萨报佛言。天下人皆坐贪不得道。佛言。天下人贪生死。为有五阴习不。诸菩萨言有罪。佛问诸菩萨言。若曹持见身取佛当复生死。诸菩萨报佛言。我曹当复生死。不从是现在身得佛。佛问诸菩萨。若曹要当更几生死当得佛。诸菩萨报佛言。我曹生死尚未有要。佛复问诸菩萨。何以故无有要。诸菩萨言。我不自知罪福多少。用是故我不知要。佛告诸菩萨。如是若曹与天下人有何等异。诸菩萨报佛言。我能飞到十方佛国。我能晓佛所语。佛言。若曹能飞到十方佛国。能晓十方佛所语。若曹何以不应时取佛。何以故复生死要。诸菩萨报佛言。我曹尚有本罪未尽故。用本愿功德福未满故。用是故我曹不应时得佛。佛言。若曹言天下人但坐五阴生死习故有罪。今若曹亦当复生死习有罪。若曹何以故语我言无罪。诸菩萨皆惭稽首受行。
　　佛言。我虽说是菩萨尚未解。诸菩萨稽首言。愿佛当复为我解。佛言。菩萨有百八因缘著痛。诸菩萨问佛。何等为百八因缘著痛。佛言。菩萨心有所念为因缘著痛。中有五阴中有习。当坐因缘生死痛。转入意。意有所念为因缘著痛。中有五阴中有习。当坐因缘生死痛。转入识。识有所识为因缘著痛。中有五阴中有习。当坐因缘生死痛。转入眼。眼所见好色为因缘著痛。中有五阴中有习。当坐因缘生死痛。眼所见中色为因缘著痛。中有五阴中有习。当坐因缘生死痛。眼所见恶色为因缘著痛。中有五阴中有习。当坐因缘生死痛。转入耳。耳闻好声为因缘著痛。中有五阴中有习。当坐因缘生死痛。耳所闻中声为因缘著痛。中有五阴中有习。当坐因缘生死痛。耳所闻恶声为因缘著痛。中有五阴中有习。当坐因缘生死痛。转入鼻。鼻所闻好香为因缘著痛。中有五阴中有习。当坐因缘生死痛。鼻所闻中香为因缘著痛。中有五阴中有习。当坐因缘生死痛。鼻所闻恶臭为因缘著痛。中有五阴中有习。当坐因缘生死痛。转入口。口所得美味好语言为因缘著痛。中有五阴中有习。当坐因缘生死痛。口所得中味中语言为因缘著痛。中有五阴中有习。当坐因缘生死痛。口所得恶味恶语言为因缘痛。中有五阴中有习。当坐因缘生死痛。转入身。身所得好细软可身为因缘著痛。中有五阴中有习。当坐因缘生死痛。身所得中细软为因缘著痛。中有五阴中有习。当坐因缘生死痛。身所得恶粗坚苦痛不可身为因缘著痛。中有五阴中有习。当坐因缘生死痛。佛言。诸菩萨尚未厌因缘生死痛。诸菩萨言。我用厌因缘生死痛故作菩萨耳。佛言。汝曹厌生死痛。何以故不种道栽。何以故种因缘生死痛罪罪栽。诸菩萨报佛言。我日种道栽。佛言。如若种道栽。何以故有因缘生死百八痛。诸菩萨即惭稽首受行。
　　诸菩萨皆稽首问佛言。佛虽为我说经我不解是。佛言。我见若曹种百八痛。我知汝曹不解。诸菩萨复稽首言。愿佛解我。佛言。菩萨心有所念。欲得心不能。以时得坐痛。中有五阴中有习。是为种痛。转入意。意有所念复念可意不可意为种痛。中有五阴中有习。是为种痛。转入识。识有所识不可我为痛。中有五阴中有习。是为种痛。转入眼。眼所见好色为痛。中有五阴中有习。是为种痛眼所见中色为痛。中有五阴中有习。是为种痛。眼所见恶色为痛。中有五阴中有习。是为种痛。转入耳。耳所闻好声为痛。中有五阴中有习。是为种痛。耳所闻中声为痛。中有五阴中有习。是为种痛。耳所闻恶声为痛。中有五阴中有习。是为种痛。转入鼻。鼻所闻好香为痛。中有五阴中有习。是为种痛。鼻所闻中香为痛。中有五阴中有习。是为种痛。鼻所闻恶臭为痛。中有五阴中有习。是为种痛。转入口。口所得美味好语言为痛。中有五阴中有习。是为种痛。口所得中味中语言为痛。中有五阴中有习。是为种痛。口所得恶味恶语言为痛。中有五阴中有习。是为种痛。转入身。身所得细软可身为痛。中有五阴中有习。是为种痛身所得中细软为痛。中有五阴中有习。是为种痛。身所得恶粗坚苦痛不可身为痛。中有五阴中有习。是为种痛。佛言。菩萨断是百八痛。乃应为菩萨行。不断痛者不应为菩萨行。是为菩萨十校计。佛言。诸菩萨如是尚未解。当复校计。诸菩萨问佛。当复校计何等。佛言。菩萨当校计百八关生。诸菩萨问佛。何等为百八关生。佛言。菩萨心所贯痛痒思想生死识。中有五阴中有习。是为贯生。佛言。关心不使入痛痒思想生死识。便无五阴无有习。佛言。关五阴习令心不动。为断生死痛关者。为贯地水火风空痛痒思想生死识。中有五阴中有习。是为贯生。关意便不动。不受地水火风空痛痒思想生死识。中有五阴中有习。是为贯生。关意便不动。不受地水火风空痛痒思想生死识。不受五阴习。不关者堕罪。关意不动者堕道。是为关生。转入识。识亦贯地水火风空色痛痒思想生死识。便有五阴习便贯生死。不关者堕生死痛。关者为堕道不为生死。转入眼。眼所贯好色中有五阴中有习。是为贯生死。关令不动者堕道。不关者堕罪。眼所贯中色中有五阴中有习。是为贯生死。关令不动者堕道。不关堕罪。眼所贯恶色中有五阴中有习。是为贯生死。关令不动者堕道。不关者堕罪。转入耳。耳所贯好声中有五阴中有习。是为贯生死。关令不动者堕道。不关者堕罪。耳所贯中声中有五阴中有习。是为贯生死。关令不动者堕道。不关者堕罪。耳所贯恶声中有五阴中有习。是为贯生死。关令不动者堕道。不关者堕罪。转入鼻。鼻所贯好香中有五阴中有习。是为贯生死。关令不动者堕道。不关者堕罪。鼻所贯中香中有五阴中有习。是为贯生死。关令不动者堕道。不关者堕罪。鼻所贯恶臭中有五阴中有习。是为贯生死。关令不动者堕道。不关者堕罪。转入口。口所贯美味好语言中有五阴中有习。是为贯生死。关令不动者堕道。不关者堕罪。口所贯中味中语言中有五阴中有习。是为贯生死。关令不动者堕道。不关者堕罪。口所贯恶味恶语言中有五阴中有习。是为贯生死。关令不动者堕道。不关者堕罪。转入身。身所贯好细软可身中有五阴中有习。是为贯生死。关令不动者堕道。不关者堕罪。身所贯中细软中有五阴中有习。是为贯生死。关令不动者堕道。不关者堕罪。身所贯恶粗坚苦痛不可身中有五阴中有习。是为贯生死。关令不动者堕道。不关者堕罪。佛言。菩萨行要当关令不动。动者为未解。诸菩萨报佛言。我曹当坐禅令不动。佛问诸菩萨言。禅已复动不。诸菩萨报佛言。禅觉复动。佛问诸菩萨。何以故复动。诸菩萨言。自然动。佛问诸菩萨。何以故自然动。诸菩萨言。我不解不知从何因缘动。佛言。如是诸菩萨尚未解。诸菩萨言。愿佛当复为我解。佛言。菩萨所以禅自然动觉者。菩萨有百八关生。动不动不止故。佛说如是。诸菩萨皆稽首受行。
　　佛言。菩萨如是尚未应解。诸菩萨言。何以故复未解。佛言。但坐菩萨有本不止守百八行故。诸菩萨皆稽首言。愿佛当复为我解。佛言。菩萨心本多所念不止守故。心本罪百八行。转入意。意本多所念。不止守故意本罪百八行。转入识。识本多所念。不止守故识本罪百八行。转入眼。眼本多所见好色。不止守故眼本罪百八行。眼本多所见中色。不止守故眼本罪百八行。眼本多所见恶色。不止守故眼本罪百八行。转入耳。耳本多所闻好声。不止守故耳本罪百八行。耳本多所闻中声。不止守故耳本罪百八行。耳本多所闻恶声。不止守故耳本罪百八行。转入鼻。鼻本多所闻好香不止守故鼻本罪百八行。鼻本多所闻中香。不止守故鼻本罪百八行。鼻本多所闻恶臭。不止守故鼻本罪百八行。转入口。口本多所得美味好语言。不止守故口本罪百八行。口本多所得中味中语言。不止守故口本罪百八行。口本多所得恶味恶语言。不止守故口本罪百八行。转入身。身本多所得好细软可身。不止守故身本罪百八行。身本多所得中细软。不止守故身本罪百八行。身本多所得恶粗坚苦痛不可身。不止守故身本罪百八行。佛说如是。诸菩萨皆欢喜受行。

　　　　大方等大集经卷第五十九

　　此经自下二卷。则丹藏所无。故今无可相校。而宋乡二本。此卷之中皆有三节之文。文断义绝。难取解处。第一第九幅十七行云。有五阴中有之下(更云)所多得中味中语言等。第二第十幅二十一行云。言相未具者自不之下(更云)习自言我无罪等。第三第十二幅二行云。是为颠倒口之下(更云)能得佛何能使人得佛。是为三节文断处也。今准明度经此中二本。皆错将是为颠倒口之下。所多得中味中语言乃至相未具者自不等。凡二十七行。总三百七十九字。进而写之于五阴中有之下。却将五阴中有之下。习自言我无罪乃至是为颠倒口等。凡二十七行。总三百七十六字。退而写之于相未具者自不之下。致令三节之文文断义绝。今依明度经。进退而正之。又为看旧乡宋藏者。略录正文于左。
　　中有五阴中有(便云)习自言我无罪乃至是为颠倒口(便云)所多得中味中语言乃至相未具者自不(便云)能得佛何能使人得佛(云云)。


　　　　大方等大集经卷第六十

　　　　高齐天竺三藏那连提耶舍译

　　十方菩萨品之二

　　佛言。菩萨坐禅数息不得定意。得定意不久。但坐不断本罪故使禅不安。菩萨自言。我何因缘本罪不断。佛言。用菩萨坐不校计断生死故。令本罪不断。佛言。欲断本罪者。当断当来生死意。当灭本罪生死意。诸菩萨问佛言。何等当断当来生死意。当灭本罪生死意。佛言。心所动为本罪转得因缘。为当来生死罪。要当断当来生死乃应菩萨。诸菩萨皆稽首言。愿佛当复为我解当来生死罪。佛告诸菩萨。心所动得因缘合。中有盛百八生死。菩萨要当断是盛百八生死。菩萨意所动得因缘。不能远意。中有盛百八生死。菩萨要当断是盛百八生死。菩萨为本识动。复欲识中有盛百八生死。菩萨要当断是盛百八生死。转入眼。菩萨眼所见好色为本。好色动欲分别。中有盛百八生死。菩萨要当断是盛百八生死。眼所见中色为本。中色动欲分别。中有盛百八生死。菩萨要当断是盛百八生死。眼所见恶色为本。恶色动欲分别。中有盛百八生死。菩萨要当断是盛百八生死。转入耳。菩萨耳所闻好声为本。好声动欲分别。中有盛百八生死。菩萨要当断是盛百八生死。耳所闻中声为本。中声动欲分别。中有盛百八生死。菩萨要当断是盛百八生死。耳所闻恶声为本。恶声动欲分别。中有盛百八生死。菩萨要当断是盛百八生死转入鼻。菩萨鼻所闻好香为本。好香动欲分别。中有盛百八生死。菩萨要当断是盛百八生死。鼻所闻中香为本。中香动欲分别。中有盛百八生死。菩萨要当断是盛百八生死。鼻所闻恶臭为本恶臭动欲分别。中有盛百八生死。菩萨要当断是盛百八生死。转入口。菩萨口所得美味好语言为本。美味好语言动欲分别。中有盛百八生死。菩萨要当断是盛百八生死。口所得中味中语言为本。中味中语言动欲分别。中有盛百八生死。菩萨要当断是盛百八生死。口所得恶味恶语言为本。恶味恶语言动欲分别。中有盛百八生死。菩萨要当断是盛百八生死。转入身。身所得好细软可身为本。细软动欲分别。中有盛百八生死。菩萨要当断是盛百八生死。身所得中细软为本中细软动欲分别。中有盛百八生死。菩萨要当断是盛百八生死。身所得恶粗坚苦痛不可身为本。恶粗坚苦痛不可身动欲分别。中有盛百八生死。菩萨要当断是盛百八生死。佛言。菩萨要当断是乃应菩萨。不断者不应为菩萨。如是尚未解。诸菩萨报佛言。我已解因缘。诸菩萨言。我闻佛所说。我一切不堕罪中。佛问诸菩萨。汝宁见菩萨髡头剔须作沙门者不。诸菩萨言然。见作沙门。佛问诸菩萨。沙门当髡头剔须时。沙门头须了尽[歹*斯]不。诸菩萨言尽[歹*斯]。佛言。当尽[歹*斯]时。沙门宁愿复欲使头须生不。诸菩萨言。沙门不愿使生。佛问诸菩萨。头须发何以故复生。诸菩萨言。自然生。沙门亦不使生。佛言。沙门头须发生。宁能自知日长几分。诸菩萨报佛言。沙门头须发生不能自知日长几分。佛言。菩萨不能自觉微微盛百八罪行。譬如沙门自有头发生不知日长几分。如是菩萨罪坐不能自知。言我无罪者云何。佛问诸菩萨。宁有是不。诸菩萨即稽首惭受行。
　　诸菩萨报佛言。愿佛当复为我解。佛言。菩萨不可自怙言我无罪罪灭。佛言。要校计百八本罪灭不灭。菩萨问佛。何等为百八本罪灭不灭。佛言。菩萨心生转便灭。灭中有百八后世当复生受不灭。转入意。意生转复灭。灭中有百八后世当复生受不灭。转入识。识生转复灭。灭中有百八后世当复生受不灭。转入眼。眼所见好色生转便灭。灭中有百八后世当复生受不灭。眼所见中色生转便灭。灭中有百八后世当复生受不灭。眼所见恶色生转便灭。灭中有百八后世当复生受不灭。转入耳。耳所闻好声生转便灭。灭中有百八后世当复生受不灭。耳所闻中声生转便灭。灭中有百八后世当复生受不灭。耳所闻恶声生转便灭。灭中有百八后世当复生受不灭。转入鼻。鼻所闻好香生转便灭。灭中有百八后世当复生受不灭。鼻所闻中香生转便灭。灭中有百八后世当复生受不灭。鼻所闻恶臭生转便灭。灭中有百八后世当复生受不灭。转入口。口所得美味好语言生转便灭。灭中有百八后世当复生受不灭。口所得中味中语言生转便灭。灭中有百八后世当复生受不灭。口所得恶味恶语言生转便灭。灭中有百八后世当复生受不灭。转入身。身所得好细软可身生转便灭。灭中有百八后世当复生受不灭。身所得中细软生转便灭。灭中有百八后世当复生受不灭。身所得恶粗坚苦痛不可身生转便灭。灭中有百八后世当复生受不灭。菩萨言。我何以故罪生复灭。何以故我了不见。佛问诸菩萨。汝曹心宁转不。诸菩萨报佛言。我心转生。设我心不转生。亦不能与佛共语。佛问诸菩萨言。若心生时宁还自觉心生不。诸菩萨言。我但识见因缘时。不觉初起生时。佛言。如汝所说尚不能知心初生时。何能无罪。佛说如是。诸菩萨皆惭稽首受行。
　　诸菩萨报佛言。为我解微太促。愿佛更复为我解。佛问诸菩萨言。汝曹生以来。宁能觉身中温热有几所火。觉身中寒有几所风。合身中有几所水。诸菩萨言。我不能还自具分别知多少。佛言。若不知多少。宁知寒热为水火不。诸菩萨报佛言。我知寒热有水火。佛言。汝尚知寒热水火。何以故不知多少。诸菩萨言。我但能觉寒热。不能知多少。佛言。菩萨不自觉心生正受罪百八罪多少。譬如不觉寒热水火不知火生以来多少。菩萨不自知心转生以来多少。如是菩萨但能觉枝不能觉根。如是菩萨罪入空中尚未解。诸菩萨皆稽首问佛。愿更为我解罪入空中。佛言。菩萨有百八罪入空中不可见。何等为百八罪。若菩萨心有所念。生空中复灭空中。中有百八罪不可见心生灭。譬如人语有声不可见。要为有声在空中但不可见。转入意。意生空中复灭空中。中有百八罪不可见。转入识。识生空中复灭空中。中有百八罪不可见。转入眼。眼所见好色生空中复灭空中。中有百八罪不可见。眼所见中色生空中复灭空中。中有百八罪不可见。眼所见恶色生空中复灭空中。中有百八罪不可见。转入耳。耳所闻好声生空中复灭空中。中有百八罪不可见。耳所闻中声生空中复灭空中。中有百八罪不可见。耳所闻恶声生空中复灭空中。中有百八罪不可见。转入鼻。鼻所闻好香生空中复灭空中。中有百八罪不可见。鼻所闻中香生空中复灭空中。中有百八罪不可见。鼻所闻恶臭生空中复灭空中。中有百八罪不可见。转入口。口所得美味好语言生空中复灭空中。中有百八罪不可见。口所得中味中语言生空中复灭空中。中有百八罪不可见。口所得恶味恶语言生空中复灭空中。中有百八罪不可见。转入身。身所得好细软可身生空中复灭空中。中有百八罪不可见。身所得中细软生空中复灭空中。中有百八罪不可见。身所得恶粗坚苦痛不可身生空中复灭空中。中有百八罪不可见。佛告诸菩萨。若不见罪生空中。亦不见灭空中。如是诸菩萨尚未应解。诸菩萨言。如是我为觉知解。佛问诸菩萨。若何因缘觉。诸菩萨何以故。不常坐禅。何以故。复飞行到十方佛所。菩萨言。用我有本愿故。不得不行耳。佛言。如若有本愿到十方佛所。何因缘坐禅弃罪。设令汝坐禅弃罪本愿当灭。诸菩萨言。我坐禅但灭当来罪耳。我未灭本愿罪。佛问诸菩萨。若曹从无数劫以来所作。过去生死罪当灭不。诸菩萨言。我当灭过去无数劫本罪。佛言。若尚能灭无数劫本罪。何以故。独不灭本愿罪。诸菩萨言。佛问我是我不能卒解。佛言。如是若曹为未解。何以故言我解。诸菩萨皆稽首惭受行。
　　诸菩萨报佛言。佛虽为我解我尚未解。愿佛当复为我解。当复何等行。佛言。诸菩萨行道无数劫以来意生死本意。譬如果实种著土中生大树。已成大树。树上生百种亿亿枝枝。生亿亿万叶枝。枝生亿亿万实。一实者当复转生一树。菩萨坐禅弃我本罪。譬如取树叶一一灭之。取实一一灭之。便不复种生。取枝一一灭之。如是叶实枝灭尽了[歹*斯]但有根。根者为譬如本愿一意所起本罪意。譬如树根枝叶生当复灭之。不灭者当长养实复生。灭者不复生。菩萨守意。譬如守树根不得使树枝叶实生。生为增当来罪。灭者为不增当来罪。为灭本罪。如是菩萨本罪未尽者。常当念百八不舍尽。诸菩萨稽首言。愿佛为我解我不解。佛言。不舍尽心有所念。生念还尽百八便尽。是为不舍尽。转入意。意生念还尽百八便尽。是为不舍尽。转入识。识生念还尽百八便尽。是为不舍尽。转入眼。眼所见好色念还尽百八便尽。是为不舍尽。眼所见中色念还尽百八便尽。是为不舍尽。眼所见恶色念还尽百八便尽。是为不舍尽。转入耳。耳所闻好声念还尽百八便尽。是为不舍尽。耳所闻中声念还尽百八便尽。是为不舍尽。耳所闻恶声念还尽百八便尽。是为不舍尽。转入鼻。鼻所闻好香念还尽百八便尽。是为不舍尽。鼻所闻中香念还尽百八便尽。是为不舍尽。鼻所闻恶臭念还尽百八便尽。是为不舍尽。转入口。口所得美味好语言念还尽百八便尽。是为不舍尽。口所得中味中语言念还尽百八便尽。是为不舍尽。口所得恶味恶语言念还尽百八便尽。是为不舍尽。转入身。身所得好细软可身念还尽百八便尽。是为不舍尽。身所得中细软念还尽百八便尽。是为不舍尽。身所得恶粗坚苦痛不可身念还尽百八便尽。是为不舍尽。如是菩萨不舍尽。便入百八净。佛说如是。诸菩萨皆欢喜稽首受行。
　　诸菩萨复稽首问佛言。为何等为百八净。佛言。若有菩萨心起生出念。即还入灭为入净。为灭百八不舍净。转入意。意生出即还入灭为入净。为灭百八不舍净。转入识识生出即还入灭为入净。为灭百八不舍净。转入眼。眼所见好色生出即还入灭为入净。为灭百八不舍净。眼所见中色生出。即还入灭为入净。为灭百八不舍净。眼所见恶色生出。即还入灭为入净。为灭百八不舍净。转入耳。耳所闻好声生出。即还入灭为入净。为灭百八不舍净。耳所闻中声生出。即还入灭为入净。为灭百八不舍净。耳所闻恶声生出。即还入灭为入净。为灭百八不舍净。转入鼻。鼻所闻好香生出。即还入灭为入净。为灭百八不舍净。鼻所得中香生出。即还入灭为入净。为灭百八不舍净。鼻所闻。恶臭生出即还入灭为入净。为灭百八不舍净。转入口。口所得美味好语言生出。即还入灭为入净。为灭百八不舍净。口所得中味中语言生出。即还入灭为入净。为灭百八不舍净。口所得恶味恶语言生出。即还入灭为入净。为灭百八不舍净。转入身。身所得好细软可身生出。即还入灭为入净。为灭百八不舍净。身所得中细软生出。即还入灭为入净。为灭百八不舍净。身所得恶粗坚苦痛不可身生出。即还入灭为入净。为灭百八不舍净。菩萨行如是不舍净。便能精还百八应戒。佛说如是。诸菩萨皆欢喜受行。
　　诸菩萨复稽首问佛言。何等精还百八应戒。佛言。诸菩萨行道心起。即精还灭百八。为还应戒。转入意。意生即精还灭百八。为还应戒。转入识。识生即精还灭百八。为还应戒。转入眼。眼所见好色生即精还灭百八。为还应戒。眼所见中色生即精还灭百八。为还应戒。眼所见恶色生即精还灭百八。为还应戒。转入耳。耳所闻好声生即精还灭百八。为还应戒。耳所闻中声生即精还灭百八。为还应戒。耳所闻恶声生即精还灭百八。为还应戒。转入鼻。鼻所闻好香生即精还灭百八。为还应戒。鼻所闻中香生即精还灭百八。为还应戒。鼻所闻恶臭生即精还灭百八。为还应戒。转入口。口所得美味好语言生即精还灭百八。为还应戒。口所得中味中语言生即精还灭百八。为还应戒。口所得恶味恶语言生即精还灭百八。为还应戒。转入身。身所得好细软可身生即精还灭百八。为还应戒。身所得中细软生即精还灭百八。为还应戒。身所得恶粗坚苦痛不可身生即精还灭百八。为还应戒。佛说如是。诸菩萨皆欢喜受行。
　　佛言。诸菩萨以精还应戒便进行入道。诸菩萨问佛言。何等为精还戒便进行入道。佛言。菩萨心有所念从心尽力。尽所念灭百八。是为进行入道。转入意。意有所念从意尽力。尽所念灭百八。是为进行入道。转入识。识有所识从识尽力。尽所识灭百八。是为进行入道。转入眼。眼所见好色从好色尽力。尽好色灭百八。是为进行入道。眼所见中色从中色尽力。尽中色灭百八。是为进行入道。眼所见恶色从恶色尽力。尽恶色灭百八。是为进行入道。转入耳。耳所闻好声从好声尽力。尽好声灭百八。是为进行入道。耳所闻中声从中声尽力。尽中声灭百八。是为进行入道。耳所闻恶声从恶声尽力。尽恶声灭百八。是为进行入道。转入鼻。鼻所闻好香从好香尽力。尽好香灭百八。是为进行入道。鼻所闻中香从中香尽力。尽中香灭百八。是为进行入道。鼻所闻恶臭从恶臭尽力。尽恶臭灭百八。是为进行入道。转入口。口所得美味好语言。从美味好语言尽力。尽美味好语言灭百八。是为进行入道。口所得中味中语言。从中味中语言尽力。尽中味中语言灭百八。是为进行入道。口所得恶味恶语言。从恶味恶语言尽力。尽恶味恶语言灭百八。是为进行入道。转入身。身所得好细软可身。从好细濡可身尽力。尽好细软可身灭百八。是为进行入道。身所得中细软。从中细软尽力。尽中细软灭百八。是为进行入道。身所得恶粗坚苦痛不可身。从恶粗坚苦痛不可身尽力。尽恶粗坚苦痛不可身灭百八。是为进行入道。佛言。进行入道便能忍持行戒。
　　诸菩萨问佛言。何等为忍持行戒。佛言。菩萨已能当能忍持戒不离戒。如是乃应菩萨行。菩萨心动当忍百八不得令转。是为忍心忍行戒。转入意。意有所念。当从意忍不得令转。百八便不得行。是为忍行戒。转入识。识有所识。当从识忍不得令转。百八便不得行。是为忍识忍行戒。转入眼。眼所见好色。从好色当忍不得令转。百八便不得行。是为忍好色忍行戒。眼所见中色。从中色当忍不得令转。百八便不得行。是为忍中色忍行戒。眼所见恶色。从恶色当忍不得令转。百八便不得行。是为忍恶色忍行戒。转入耳。耳所闻好声。从好声当忍不得令转。百八便不得行。是为忍好声忍行戒。耳所闻中声。从中声当忍不得令转。百八便不得行。是为忍中声忍行戒。耳所闻恶声。从恶声当忍不得令转。百八便不得行。是为忍恶声忍行戒。转入鼻。鼻所闻好香。从好香当忍不得令转。百八便不得行。是为忍好香忍行戒。鼻所闻中香。从中香当忍不得令转。百八便不得行。是为忍中香忍行戒。鼻所闻恶臭。从恶臭当忍不得令转。百八便不得行。是为忍恶臭忍行戒。转入口。口所得美味好语言当忍不得令转。百八便不得行。是为美味好语言忍行戒。口所得中味中语言。从中味中语言当忍不得令转。百八便不得行。是为忍中味中语言忍行戒。口所得恶味恶语言当忍不得令转。百八便不得行。是为忍恶味恶语言忍行戒。转入身。身所得好细软可身。从好细软可身当忍不得令转。百八便不得行。是为忍好细软可身忍行戒。身所得中细软。从中细软当忍不得令转。百八便不得行是为忍中细软忍行戒。身所得恶粗坚苦痛不可身。从恶粗坚苦痛不可身当忍不得令转。百八便不得行。是为恶粗坚苦痛不可身忍行戒。佛言。是为菩萨十校计。
　　佛言。菩萨复有十校计。诸菩萨稽首问佛。何等为十校计。佛言。菩萨当能耐辱。能耐辱便入道。诸菩萨问佛。何等为耐辱入道。佛言。菩萨心有所念。当辱心不得令念。便辱百八罪不得胜。是为辱心入道。转入意。意有所念当辱意不得令念。便辱百八罪不得胜。是为辱意入道。转入识。识有所念当辱识不得令念。便辱百八罪不得胜。是为辱识入道。转入眼。眼所见好色。当辱好色不得令念。便辱百八不得胜。是为辱好色入道。眼所见中色。当辱中色不得令念。便辱百八不得胜。是为辱中色入道。眼所见恶色。当辱恶色不得令念。便辱百八不得胜。是为辱恶色入道。转入耳。耳所闻好声。当辱好声不得令念。便辱百八不得胜。是为辱好声入道。耳所闻中声。当辱中声不得令念。便辱百八不得胜。是为辱中声入道。耳所闻恶声。当辱恶声不得令念。便辱百八不得胜。是为辱恶声入道。转入鼻。鼻所闻好香。当辱好香不得令念。便辱百八不得胜。是为辱好香入道。鼻所闻中香。当辱中香不得令念。便辱百八不得胜。是为辱中香入道。鼻所闻恶臭。当辱恶臭不得令念。便辱百八不得胜。是为辱恶臭入道。转入口。口所得美味好语言。当辱美味好语言不得令念。便辱百八不得胜。是为辱美味好语言入道。口所得中味中语言。当辱中味中语言不得令念。便辱百八不得胜。是为辱中味中语言入道。口所得恶味恶语言不得令念。便辱百八不得胜。是为辱恶味恶语言入道。转入身。身所得好细软可身。当辱好细软可身不得令念。便辱百八不得胜。是为辱细软可身入道。身所得中细软。当辱中细软不得令念。便辱百八不得胜。是为辱中细软入道。身所得恶粗坚苦痛不可身。当辱恶粗坚苦痛不可身不得令念。便辱百八不得胜。是为辱恶粗坚苦痛不可身入道。佛言。菩萨行如是。为应菩萨忍戒行。菩萨以忍辱便得百八合道愿。便得百八本信入道。便得百八出痴入慧。便得百八欢喜还灭。便得百八佛悲心。便得百八未得佛道愁。何等为佛百八悲心。何等为百八未得佛道愁。谓菩萨得佛悲心。念十方泥犁中人难得度脱。谓菩萨得佛悲心。念禽兽蜎飞蠕动难得度脱。谓菩萨得佛悲心。念薜荔中饿鬼难得度脱。谓菩萨得佛悲心。念二十八天及诸天长寿憍乐不知苦习难得度脱。谓菩萨得佛悲心。念世间帝王豪贵难得度脱。谓菩萨得佛悲心。念世间痴人不解难得度脱。谓菩萨得佛悲心。念世间人多痴难得度脱。谓菩萨得佛悲心。念十方五道一切五道一切同法难得度脱。如是菩萨为得佛悲心。便得佛愁。谓菩萨念十方五道勤苦难得度脱愁。菩萨已悲已愁百八爱复增多。如是菩萨不可用百八爱增多故不悲愁。佛言。我但用十方五道勤苦悲愁故得佛。是为菩萨未得佛百八悲。是为菩萨未得佛百八愁。佛言。复有菩萨未得佛百八恼。诸菩萨问佛言。何等为菩萨百八恼。佛言。谓菩萨未得佛。见十方泥犁中人拷掠毒痛。欲往度脱不能度脱便生恼。谓菩萨未得佛。见禽兽蜎飞蠕动及人民转相拷掠毒痛相杀。菩萨欲度不能度便生恼。谓菩萨未得佛。见薜荔饿鬼无所食。欲度脱不能度便生恼。谓菩萨未得作佛。见世间人所作恶贪淫嗔恚烹杀祠祀贪利强盗快心恣意。见是曹人死生五道苦痛无有断绝。虽上为诸天无有别异。要五道死生苦痛。便不时得佛便生恼。便增盛百八爱行。是为菩萨未得佛百八恼。谓菩萨未得佛经要百八黠。未得佛泥洹要。诸菩萨复问佛。何等为百八得佛经黠。佛言。谓菩萨能自护六情百八不行。为得佛经黠。何等为未得佛泥洹要。佛言。谓菩萨未得佛。未得泥洹要。佛言。诸菩萨当校计百八出罪要。便得入泥洹要。菩萨复问。佛言。何等为出罪要便得入泥洹要。佛言。谓菩萨所念为罪出要当灭。灭者为得入泥洹要。一切六情百八灭。亦为入泥洹要。是为菩萨出百八罪入泥洹要。是为菩萨十校计。
　　佛言。菩萨复有十校计。第一菩萨相聚会。但当校计百八当令尽。当求入慧出罪。便应菩萨法。二者当校计菩萨百八求入空法。便出罪空法。是为菩萨百八校计出罪入道空。三者菩萨当校计百八罪法初起空生时。当知校计灭归空时。是为菩萨校计百八生灭。为合空以知生灭是为菩萨谛校计。四者菩萨当校计百八持空法解尽法。诸菩萨复问佛。何等为持空法解尽法。佛言。菩萨一切知十方所有本末皆空已。知空知所有当复灭尽。菩萨知尽以为谛。即不复贪百八。不复行著欲。菩萨能自解当知尽。是为菩萨校计持空法解尽法。是为菩萨校计百八解尽应法。五者菩萨当校计百八尽法不复生。已知不复生。是为菩萨校计尽法不复生已知不复生法。六者菩萨当校计百八尽。当得泥洹长生不复灭不死。菩萨得是校计自知苦。是为菩萨法知泥洹乐校计法。七者菩萨当校计知百八尽泥洹念。是为菩萨知泥洹校计相念。八者菩萨当校计百八灭尽舍相念不复念。是为菩萨百八舍相念不复念校计。九者菩萨当校计所念不尽便生杂相念。以知杂相念。当校计泥洹无所有何以故复有杂相念当复灭。是为菩萨知杂相念校计。十者菩萨当校计自知灭无所有。长受泥洹相。泥洹长生不复灭。是为菩萨校计受泥洹相。是为菩萨十校计。
　　佛言。菩萨复有十校计。诸菩萨问佛。何等为菩萨十校计佛言。一者菩萨自知百八罪。亦当为十方人说百八罪亦当为人说十方生死五道苦痛。常当为十方人说万物成败本末生死无所有。是为菩萨一校计。二者菩萨当校计十方成败牵证用示人。是为菩萨牵证校计解人法。三者菩萨当校计十方人所有皆坐贪故著以贪著皆为痴。菩萨常当为人解贪著解人痴。菩萨亦当持贪痴还自况。我未知菩萨道时贪痴亦剧。是菩萨得是校计。常当慈心解人贪痴。是为菩萨校计。四者菩萨常当校计百八牵十方痴人作证。诸菩萨复问佛。何等为牵十方痴人作证。佛言。十方人所念皆坐百八痴故。菩萨去百八乃为不痴。菩萨失行百八行便为痴。常当牵十方痴人作证不得失行。是为菩萨校计法。五者菩萨当复校计百八牵十方阿罗汉作证者。诸菩萨言。复校计百八牵阿罗汉作证云何。佛言。菩萨失行但坐贪著故。当牵阿罗汉泥洹去无所有。我何为所念失行。何为当坐是苦所念。牵阿罗汉泥洹常作证。是为菩萨校计法。六者若复失行。当校计百八牵辟支佛泥洹无所有作证。是为菩萨校计法。七者菩萨若失行。当复校计百八无所有。当牵十方过去佛泥洹无所有。十方过去佛皆我师。皆取泥洹去。我何为失行行在世间。菩萨已牵证便还摄行。是为菩萨牵证校计法。八者菩萨复失行。当复牵现在十方佛亦当泥洹去。常当牵自证已自证当即还行。是为菩萨百八牵证还行校计法。九者菩萨当校计百八复失行。佛言。我今作释迦文佛。我所主天地帝王人民皆属我。自在飞行大威神。我要般泥洹去归无所有。常当牵我作证。常当坚意求佛。持我作证意不转。转者为失行。便堕盛百八爱行中。是为菩萨校计。十者菩萨常当尽力却贪令不得受求。受求者为不应菩萨。菩萨谛求分别思惟我所校计。是为菩萨五十校计。佛言。诸菩萨行安般守意常苦失行。无有不失行。时诸菩萨问佛。何以故。我曹作菩萨常苦失行。佛言。菩萨不厌生死苦习故。不自觉生死习故。不谛知生死尽无所有。不谛知有佛泥洹道故。佛言。诸菩萨不可自用作菩萨道故。贡高胜十方人。佛言。未得佛生死苦习未与尽合未与道合。常有身体苦痛。亦有寒热苦。亦有饥渴苦恼不能断。如是菩萨未可自怙其善。佛言。我未得佛时。自谓智慧无能及者。自谓知禅无能及者。自谓知细微灭心无有及者。佛言。我已立身作释迦文佛。还自校计作菩萨时所知譬如一菩萨智。今已作佛有所知譬如十方佛国中所有万物菩萨。佛言。十方佛所有菩萨智慧。未能得一方佛一小尘智。菩萨即稽首问佛言。我曹痴何以多不能及佛一尘智佛言。用汝不厌生死苦习故。不早取佛故。不知细微意故。不知灭本断根故。汝曹尽力精进行。亦当知十方佛智慧。诸菩萨问佛。我何因缘生死多如是。佛言。汝曹不谛行安般守意三十七品经十二问三向中微意。不知分别校计生死百八中细微意故。使生死多难得佛。佛言。汝心未起时。中有五百四十百八爱行心转作意。中有五百四十百八爱行意转作识。中有五百四十百八爱行。转入眼。眼所见好色。中有五百四十百八爱行。眼所见中色。中有五百四十百八爱行。眼所见恶色。中有五百四十百八爱行。转入耳。耳所闻好声。中有五百四十百八爱行。耳所闻中声。中有五百四十百八爱行。耳所闻恶声。中有五百四十百八爱行。转入鼻。鼻所闻好香。中有五百四十百八爱行。鼻所闻中香。中有五百四十百八爱行。鼻所闻恶臭。中有五百四十百八爱行。转入口。口所得好味美好语言。中有五百四十百八爱行。口所得中味中语言。中有五百四十百八爱行。口所得恶味恶语言。中有五百四十百八爱行。转入身。身所得好细软可身。中有五百四十百八爱行。身所得中细软。中有五百四十百八爱行。身所得恶粗坚苦痛不可身。中有五百四十百八爱行。佛言。一心中有五百四十百八爱行。五百四十百八爱行中。一爱者当受一生死。一爱者当受一身。如是不尽五百四十为受。五百四十生死身。意亦尔识亦尔。好色亦尔中色亦尔恶色亦尔。好声亦尔中声亦尔恶声亦尔。好香亦尔中香亦尔恶臭亦尔。美味好语言亦尔。中味中语言亦尔。恶味恶语言亦尔。好细软可身亦尔。中细软亦尔。恶粗坚苦痛不可身亦尔。佛问诸菩萨。宁知是不。诸菩萨言。闻佛说皆知。佛言诸菩萨。汝曹宁信有是无。诸菩萨言。信有是众不疑但不解。佛问诸菩萨汝曹发起来至我所。宁知汝意中几转。汝闻我造说经以来。知汝意几转。诸菩萨报佛言。不知几转。佛问诸菩萨。何以故不知几转。诸菩萨言。我闻佛说经。欢喜不知觉几转。佛言。汝曹来至今不觉意转堕生死。譬如是摩竭国中尘不知多少。菩萨但坐失行。不自知觉生死多少。是故不即时得佛。诸菩萨各各稽首欢喜受行。
　　诸菩萨各各稽首言。未闻佛五十校计时。自用不失行。闻佛解五十校计。自知失行。佛言。汝亦失行亦不失行。菩萨复问。何以失行亦不失行。佛言。汝至十方佛前自贡高自誉言。我解无有是五十校计罪。便堕罪失行。是为亦失行。佛言。不失行者。菩萨至十方佛前。常当自惭身体自惭生死自惭。生堕罪不能校计知。常持五十校计还自惭是为菩萨不失行。不自惭者常失行。佛说如是。诸菩萨各各自惭。各各自悔。各各自念灭尽非常苦空非身。诸菩萨闻经皆大欢喜。前为佛作礼头面著佛足。受行而去。

　　　　大集经卷第六十


