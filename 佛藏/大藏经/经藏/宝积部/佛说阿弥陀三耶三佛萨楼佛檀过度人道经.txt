  佛说阿弥陀三耶三佛萨楼佛檀过度人道经
　　吴 支谦译




　　　　佛说阿弥陀三耶三佛萨楼佛檀过度人道经卷上

　　　　吴月支国居士支谦译
　　佛在罗阅只耆阇崛山中。时有摩诃比丘僧万二千人。皆净洁一种类。皆阿罗汉。贤者拘邻。贤者拔智致。贤者摩诃那弥。贤者合尸。贤者须满日。贤者维末坻。贤者不乃。贤者迦为拔坻。贤者忧为迦叶。贤者那履迦叶。贤者那翼迦叶。贤者舍利弗。贤者摩诃目揵连。贤者摩诃迦叶。贤者摩诃迦旃延。贤者摩诃揭质。贤者摩诃拘私。贤者摩诃梵提。贤者邠提文陀弗。贤者阿难律。贤者难提。贤者[(膘-示+土)*瓦]脾坻。贤者须枫。贤者蠡越。贤者摩诃罗倪。贤者摩诃波罗延。贤者波鸠蠡。贤者难持。贤者满枫蠡。贤者蔡揭。贤者厉越。如是诸比丘僧甚众多。数千亿万人。悉诸菩萨阿罗汉。无央数不可复计。都共大会坐。皆贤者也。时佛坐息思念正道。面有九色光。数千百变光。色甚大明。阿难。即起更被袈裟。前以头面著佛足。即长跪叉手。问佛言。今日佛面光色。何以时时更变明乃尔乎。今佛面光精数千百色。上下明好乃如是。我侍佛已来。未曾见佛面有如今日色者。我未曾见三耶三佛光明威神乃尔。独当有意。愿欲闻之。佛言贤者阿难。有诸天神教汝。若诸佛教汝。今问我者耶。汝自从善意出问佛耶。阿难白佛言。无有诸天神教我亦无诸佛教我令问佛也。我自从善心知佛意问佛尔。每佛坐起行来出入。所欲至到当所作为。诸所教敕者。我辄如佛意。今佛独当念。诸已过去佛。诸当来佛。若他方佛国。今现在佛。独展转相思念故。佛面色光明乃尔耳。佛言。善哉善哉。贤者阿难。汝所问者甚深大快多所度脱。若问佛者。胜于供养一天下阿罗汉辟支佛。布施诸天人民及蜎飞蠕动之类。累劫百千亿万倍也。佛言阿难。今诸天世间帝王人民。及蜎飞蠕动之类。汝皆度脱之。佛言。佛威神甚重难当也。汝所问者甚深。汝乃慈心于佛所哀诸天帝王人民。若比丘僧比丘尼优婆塞优婆夷。大善当尔。皆过度之。佛语阿难。如世间有优昙树。但有实无有华也。天下有佛。乃有华出耳。世间有佛。甚难得值也。今我出于天下作佛。若有大德圣明善心豫知佛意。若不妄在佛边侍佛也。佛告阿难。前已过去事。摩诃僧祇已来。其劫无央数不可复计。乃尔时有过去佛。名提和竭罗。次复有佛。名旃陀倚。已过去。次复有佛。名须摩扶劫波萨多。已过去。次复有佛。名维末楼。已过去。次复有佛。名阿难那利。已过去。次复有佛。名那竭脾。已过去。次复有佛。名者梨俱遰波罗夜蔡。已过去。次复有佛。名弥离俱楼。已过去。次复有佛。名軷陀尼。已过去。次复有佛。名朱蹄波。已过去。次复有佛。名凡扶坻。已过去。次复有佛。名堕楼勒耶。已过去。次复有佛。名旃陀扈斯。已过去。次复有佛。名须耶惟于沙。已过去。次复有佛。名拘还弥钵摩耆。已过去。次复有佛。名尸利滑攱。已过去。次复有佛。名摩诃那提。已过去。次复有佛。名耆头摩提。已过去。次复有佛。名罗邻只离。已过去。次复有佛。名俞楼俱路蔡。已过去。次复有佛。名满呼群尼钵宾[侯*頁]。已过去。次复有佛。名旃陀遬臾拔和沙。已过去。次复有佛。名旃陀蔡拘岑。已过去。次复有佛。名潘波蠡频尼。已过去。次复有佛。名軷波和斯。已过去。次复有佛。名阿术祇陀揭蠡。已过去。次复有佛。名勿署提。已过去。次复有佛。名质夜蔡。已过去。次复有佛。名昙摩和提。已过去。次复有佛。名筛耶维[侯*頁]质。已过去。次复有佛。名楼耶带。已过去。次复有佛。名僧迦罗弥楼迦带。已过去。次复有佛。名昙昧摩提阿维难提。已过去。佛告阿难。次复有佛。名楼夷亘罗。在世间教授。寿四十二劫。乃尔时世有大国王。王闻佛经道。心即欢喜开解。便弃国捐王。行作沙门。字昙摩迦。作菩萨道。为人高才。智慧勇猛。与世人绝异。往到楼夷亘罗佛所。前为佛作礼。却长跪叉手。白佛言。我欲求佛为菩萨道。令我后作佛时。于八方上下诸无央数佛中。最尊智慧勇猛。头中光明如佛光明所焰照无极。所居国土。自然七宝极自软好。令我后作佛时。教授名字。皆闻八方上下无央数佛国。莫不闻知我名字者。诸无央数天人民。及蜎飞蠕动之类。诸来生我国者。悉皆令作菩萨。阿罗汉无央数都胜诸佛国。如是者宁可得不。佛语阿难。其楼夷亘罗佛。知其高明所愿快善。即为昙摩迦菩萨说经言。譬如天下大海水。一人斗量之。一劫不止。尚可枯尽令空得其底泥。人至心求道。可如当不可得乎求索精进不休止。会当得心中所欲愿尔。昙摩迦菩萨。闻楼夷亘罗佛说经如是。即大欢喜踊跃。其佛即选择二百一十亿佛国土中。诸天人民之善恶。国土之好丑。为选择心中所欲愿。夷亘罗佛说经竟。昙摩迦便一其心。即得天眼彻视。悉自见二百一十亿诸佛国中诸天人民之善恶。国土之好丑。即选择心中所愿。便结得是二十四愿经。则奉行之。精进勇猛勤苦求索。如是无央数劫。所师事供养。诸已过去佛。亦无央数。其昙摩迦菩萨至其然后。自致得作佛。名阿弥陀佛。最尊智慧勇猛光明无比。今现在所居国土甚快善。在他方异佛国。教授八方上下诸无央数天人民。及蜎飞蠕动之类。莫不得过度解脱忧苦。佛语阿难。阿弥陀佛为菩萨时。常奉行是二十四愿。珍宝爱重。保持恭慎。精禅从之。与众超绝。卓然有异。皆无有能及者。佛言。何为二十四愿。第一愿。使某作佛时。令我国中。无有泥犁禽兽薜荔蜎飞蠕动之类。得是愿乃作佛。不得是愿终不作佛。
　　第二愿。使某作佛时。令我国中。无有妇人女人。欲来生我国中者。即作男子。诸无央数天人民。蜎飞蠕动之类。来生我国者。皆于七宝水池莲华中化生。长大皆作菩萨。阿罗汉都无央数。得是愿乃作佛。不得是愿终不作佛。
　　第三愿。使某作佛时。令我国土。自然七宝。广纵甚大旷荡。无极自软好。所居舍宅。被服饮食。都皆自然。皆如第六天王所居处。得是愿乃作佛。不得是愿终不作佛。
　　第四愿。使某作佛时。令我名字。皆闻八方上下无央数佛国。皆令诸佛。各于比丘僧大坐中。说我功德国土之善。诸天人民。蜎飞蠕动之类闻我名字。莫不慈心欢喜踊跃者。皆令来生我国。得是愿乃作佛。不得是愿终不作佛。
　　第五愿。使某作佛时。令八方上下。诸无央数天人民。及蜎飞蠕动之类。若前世作恶。闻我名字。欲来生我国者。即便反政自悔过。为道作善。便持经戒。愿欲生我国不断绝。寿终皆令不复泥犁禽兽薜荔。即生我国。在心所愿。得是愿乃作佛。不得是愿终不作佛。
　　第六愿。使某作佛时。令八方上下。无央数佛国。诸天人民。若善男子善女人。欲来生我国。用我故益作善。若分檀布施。绕塔烧香。散花然灯。悬杂缯彩。饭食沙门。起塔作寺。断爱欲。来生我国作菩萨。得是愿乃作佛。不得是愿终不作佛。
　　第七愿。使某作佛时。令八方上下。无央数佛国。诸天人民。若善男子善女人。有作菩萨道。奉行六波罗蜜经。若作沙门不毁经戒。断爱欲斋戒清净。一心念欲生我国。昼夜不断绝。若其人寿欲终时。我即与诸菩萨阿罗汉。共飞行迎之。即来生我国。则作阿惟越致菩萨。智慧勇猛。得是愿乃作佛。不得是愿终不作佛。
　　第八愿。使某作佛时。令我国中诸菩萨。欲到他方佛国生。皆令不更泥犁禽兽薜荔。皆令得佛道。得是愿乃作佛。不得是愿终不作佛。
　　第九愿。使某作佛时。令我国中。诸菩萨阿罗汉。面目皆端正。净洁姝好。悉同一色。都一种类。皆如第六天人。得是愿乃作佛。不得是愿终不作佛。
　　第十愿使某作佛时。令我国中。诸菩萨阿罗汉。皆同一心。所念所欲。言者豫相知意。得是愿乃作佛。不得是愿终不作佛。
　　第十一愿。使某作佛时。令我国中。诸菩萨阿罗汉。皆无有淫泆之心。终无念妇女意。终无有嗔怒愚痴者。得是愿乃作佛。不得是愿终不作佛。
　　第十二愿。使某作佛时。令我国中。诸菩萨阿罗汉。皆令心相敬爱。终无相嫉憎者。得是愿乃作佛。不得是愿终不作佛。
　　第十三愿。使某作佛时。令我国中诸菩萨。欲共供养八方上下。无央数诸佛。皆令飞行。即到欲得自然万种之物。即皆在前。持用供养诸佛。悉皆遍已后。日未中时。即飞行还我国。得是愿乃作佛。不得是愿终不作佛。
　　第十四愿。使某作佛时。令我国中。诸菩萨阿罗汉欲饭时。即皆自然七宝钵中。有自然百味饭食在前。食已自然去。得是愿乃作佛。不得是愿终不作佛。
　　第十五愿。使某作佛时。令我国中。诸菩萨身。皆紫磨金色。三十二相。八十种好。皆令如佛。得是愿乃作佛。不得是愿终不作佛。
　　第十六愿。使某作佛时。令我国中。诸菩萨阿罗汉。语者如三百钟声。说经行道皆如佛。得是愿乃作佛。不得是愿终不作佛。
　　第十七愿。使某作佛时。令我洞视彻听。飞行十倍。胜于诸佛。得是愿乃作佛。不得是愿终不作佛。
　　第十八愿。使某作佛时。令我智慧说经行道。十倍于诸佛。得是愿乃作佛。不得是愿终不作佛。
　　第十九愿。使某作佛时。令八方上下。无央数佛国。诸天人民。蜎飞蠕动之类。皆令得人道。悉作辟支佛阿罗汉。皆坐禅一心。共欲计数。知我年寿。几千亿万劫岁数。皆令无有能极知寿者。得是愿乃作佛。不得是愿终不作佛。
　　第二十愿者。使某作佛时。令八方上下。各千亿佛国中。诸天人民。蜎飞蠕动之类。皆令作辟支佛阿罗汉。皆坐禅一心。共欲计数。我国中诸菩萨阿罗汉。知有几千亿万人。皆令无有能知数者。得是愿乃作佛。不得是愿终不作佛。
　　第二十一愿。使某作佛时。令我国中。诸菩萨阿罗汉寿命无央数劫。得是愿乃作佛。不得是愿终不作佛。
　　第二十二愿。使某作佛时。令我国中。诸菩萨阿罗汉。皆智慧勇猛。自知前世亿万劫时。宿命所作。善恶却知。无极皆洞视彻。知十方去来现在之事。得是愿乃作佛。不得是愿终不作佛。
　　第二十三愿。使某作佛时。令我国中。诸菩萨阿罗汉。皆智慧勇猛。顶中皆有光明。得是愿乃作佛。不得是愿终不作佛。
　　第二十四愿。使某作佛时。令我顶中。光明绝好。胜于日月之明。百千亿万倍。绝胜诸佛。光明焰照。诸无央数天下。幽冥之处。皆当大明。诸天人民。蜎飞蠕动之类。见我光明。莫不慈心作善者。皆令来生我国。得是愿乃作佛。不得是愿终不作佛。
　　佛告阿难。阿弥陀为菩萨时。常奉行是二十四愿。分檀布施不犯道禁。忍辱精进一心智慧。志愿常勇猛。不毁经法。求索不懈。每独弃国捐王。绝去财色。精明求愿无所适莫。积功累德无央数劫。今自致作佛。悉皆得之。不亡其功也。佛言。阿弥陀佛。光明最尊第一无比。诸佛光明。皆所不及也。八方上下。无央数诸佛中。有佛顶中光明照七丈。有佛顶中光明照一里。有佛顶中光明照二里。有佛顶中光明照五里。有佛顶中光明照十里。有佛顶中光明照二十里。有佛顶中光明照四十里。有佛顶中光明照八十里。有佛顶中光明照百六十里。有佛顶中光明照三百二十里。有佛顶中光明照六百四十里。有佛顶中光明照千三百里。有佛顶中光明照二千六百里。有佛顶中光明照五千二百里。有佛顶中光明照万四百里。有佛顶中光明照二万一千里。有佛顶中光明照四万二千里。有佛顶中光明照八万四千里。有佛顶中光明照十七万里。有佛顶中光明照三十五万里。有佛顶中光明照七十万里。有佛顶中光明照百五十万里。有佛顶中光明照三百万里。有佛顶中光明照六百万里。有佛顶中光明照一佛国。有佛顶中光明照两佛国。有佛顶中光明照四佛国。有佛顶中光明照八佛国。有佛顶中光明照十五佛国。有佛顶中光明照三十佛国。有佛顶中光明照六十佛国。有佛顶中光明照百二十佛国。有佛顶中光明照二百四十佛国。有佛顶中光明照五百佛国。有佛顶中光明照千佛国。有佛顶中光明照二千佛国。有佛顶中光明照四千佛国。有佛顶中光明照八千佛国。有佛顶中光明照万六千佛国。有佛顶中光明照三万二千佛国。有佛顶中光明照六万四千佛国。有佛顶中光明照十三万佛国。有佛顶中光明照二十六万佛国。有佛顶中光明照五十万佛国。有佛顶中光明照百万佛国。有佛顶中光明照二百万佛国。佛言。诸八方上下。无央数佛顶中光明所焰照皆如是也。阿弥陀佛顶中光明所焰照。千万佛国。所以诸佛光明所照有近远者何。本其前世宿命求道。为菩萨时。所愿功德。各自有大小。至其然后作佛时。各自得之。是故。令光明转不同等。诸佛威神同等尔。自在意所欲作为不豫计。阿弥陀佛光明。所照最大。诸佛光明。皆所不能及也。
　　佛称誉阿弥陀佛光明极善。阿弥陀佛光明极善。善中明好。甚快无比。绝殊无极也。阿弥陀佛光明。清洁无瑕秽。无缺减也。阿弥陀佛光明姝好。胜于日月之明。百千亿万倍。诸佛光明中之极明也。光明中之极好也。光明中之极雄杰也。光明中之快善也。诸佛中之王也。光明中之极尊也。光明中之最明无极也。焰照诸无数天下。幽冥之处。皆常大明。诸有人民。蜎飞蠕动之类。莫不见阿弥陀佛光明也。见者莫不慈心欢喜者。世间诸有淫泆嗔怒愚痴者。见阿弥陀佛光明。莫不作善也。诸在泥犁禽兽薜荔。考掠勤苦之处。见阿弥陀佛光明至。皆休止不复治。死后莫不得解脱忧苦者也。阿弥陀佛光明。名闻八方上下。无穷无极。无央数诸佛国。诸天人民。莫不闻知。闻知者莫不度脱也。佛言。不独我称誉阿弥陀佛光明也。八方上下。无央数佛。辟支佛菩萨阿罗汉。所称誉皆如是。佛言。其有人民。善男子善女人。闻阿弥陀佛声。称誉光明。朝暮常称誉其光明好。至心不断绝。在心所愿。往生阿弥陀佛国。可得为众菩萨阿罗汉所尊敬。若其然后作佛者。亦当复为八方上下诸无央数佛。辟支佛菩萨阿罗汉。所称誉光明如是也。即众比丘僧。诸菩萨阿罗汉。诸天帝王人民。闻之皆欢喜踊跃。莫不赞叹者。佛言。我道阿弥陀佛光明。姝好巍巍。称誉快善。昼夜一劫。尚未竟也。我但为若曹小说之耳。
　　佛说阿弥陀佛为菩萨。求索得是二十四愿。时阿阇世王太子。与五百长者迦罗越子。各持一金华盖。俱到佛所。前为作礼佛。以头面著佛足。皆持金华盖。前上佛已。悉却坐一面听经。阿阇世王太子。及五百长者子。闻阿弥陀佛二十四愿。皆大欢喜踊跃。心中俱愿言。令我等后作佛时。皆如阿弥陀佛。佛即知之。告诸比丘僧。是阿阇世王太子。及五百长者子。却后无数劫。皆当作佛如阿弥陀佛。佛言。是阿阇世王太子。及五百长者子。住菩萨道已来。无央数劫。皆各供养四百亿佛已。今复来供养我。阿阇世王太子。及五百长者子。皆前世迦叶佛时。为我作弟子。今皆复会是共相值也。则诸比丘僧。闻佛言皆踊跃。莫不代之欢喜者。
　　佛告阿难。阿弥陀作佛已来。凡十小劫。所居国土。名须摩题。正在西方。去是阎浮提地界。千亿万须弥山佛国。其国地皆自然七宝。其一宝者白银。二宝者黄金。三宝者水精。四宝者琉璃。五宝者珊瑚。六宝者琥珀。七宝者车渠。是为七宝。皆以自共为地。旷荡甚大无极。皆自相参。转相入中。各自焜煌参明。极自软好。甚姝无比。其七宝地。诸八方上下。众宝中精味。自然合会。其化生耳。其宝皆比第六天上之七宝也。其国中无有须弥山。其日月星辰。第一四天王。第二忉利天。皆在虚空中。其国土无有大海。亦无有小海水。亦无江河恒水也。亦无有山林溪谷。无有幽冥之处。其国七宝地皆平正。无有泥犁禽兽薜荔。蜎飞蠕动之类。无有阿须伦诸龙鬼神。终无天雨时。亦无有春夏秋冬。亦无大寒。亦无大热。常和调中适。甚快善无比。皆有自然万种之物。百味饭食。意欲有所得。即自然在前。所不用者。即自然去。比如第六天上自然之物。恣若自然即皆随意。其国中悉诸菩萨阿罗汉。无有妇女。寿命无央数劫。女人往生。即化作男子。但有诸菩萨阿罗汉无央数。悉皆洞视彻听。悉遥相见。遥相瞻望。遥相闻语声。悉皆求道善者。同一种类。无有异人。其诸菩萨阿罗汉。面目皆端正。净洁绝好。悉同一色。无有偏丑恶者也。诸菩萨阿罗汉。皆才猛黠慧。皆衣自然之衣。心中所念道德。其欲语言。皆豫相知意所念。言常说正事。所语辄说经道。不说他余之恶。其语言音响。如三百钟声。皆相敬爱。无相嫉憎者。皆以长幼上下。先后言之。以义如礼。转相敬事如兄如弟。以仁履义。不妄动作言语。如诫转相教。令不相违戾。转相承受。皆心净洁。无所贪慕。终无嗔怒淫泆之心。愚痴之态。无有邪心念妇女意。悉皆智慧勇猛。和心欢乐好喜经道。自知前世所从来生亿万劫时。宿命善恶存亡。现在却知无极。阿弥陀佛所可教授。讲堂精舍。皆复自然七宝。金银水精琉璃白玉虎珀车磲。自共相成甚姝明。好绝无比。亦无作者。不知所从来。亦无持来者。亦无所从去。阿弥陀佛所愿德重。其人作善故。论经语义。说经行道。讲会其中。自然化生尔。其讲堂精舍。皆复有七宝楼观栏楯。复以金银水精琉璃白玉虎珀车磲为璎珞。复以白珠明月珠摩尼珠为交露。覆盖其上。皆自作五音声。甚好无比。诸菩萨阿罗汉所居舍宅。皆复以七宝金银水精琉璃珊瑚虎珀车磲码瑙化生。转共相成其舍宅。悉各有七宝楼观栏楯。复以金银水精琉璃白玉虎珀车磲为璎珞。复以白珠明月珠摩尼珠为交露。覆盖其上。皆各复自作五音声。阿弥陀佛讲堂精舍。及诸菩萨阿罗汉。所居舍宅中。内外处处。皆复有自然流泉浴池。皆与自然七宝俱生。金银水精琉璃虎珀车渠。转共相成。淳金池者。其水底沙白银也。淳白银池者。其水底沙黄金也。淳水精池者。其水底沙琉璃也。淳琉璃池者。其水底沙水精也。淳珊瑚池者。其水底沙虎珀也。淳虎珀池者。其水底沙珊瑚也。淳车渠池者。其水底沙马瑙也。淳马瑙池者。其水底沙车渠也。淳白玉池者。其水底沙紫磨金也。淳紫磨金池者。其水底沙白玉也。中复有两宝共作一池者。其水底沙金银也。中复有三宝共作一池者。其水底沙金银水精也。中复有四宝共作一池者。其水底沙金银水精琉璃也。中有五宝共作一池者。其水底沙金银水精琉璃珊瑚也。中有六宝共作一池者。其水底沙金银水精琉璃珊瑚虎珀也。中有七宝共作一池者。其水底沙金银水精琉璃珊瑚虎珀车渠也。中有浴池长四十里者。有长八十里者。有长百六十里者。有长三百二十里者。有长六百四十里者。有长千二百八十里者。有长二千五百六十里者。有长五千一百二十里者。有长万二百四十里者。有长二万四百八十里者。其池纵广适等是池者皆诸菩萨阿罗汉。常所可浴池。佛言。弥陀佛浴池长四万八千里。广亦四万八千里。其池皆以七宝转共相成。其水底沙白珠明月珠摩尼珠也。阿弥陀佛及诸菩萨阿罗汉。浴池中水皆清香洁。池中皆有香华。悉自然生百种华。种种异色。色异香华。枝皆千叶甚香无比也。香不可言。其华者亦非世间之华。复非天上之华。此华香都八方上下。众华香中精也。自然化生耳。其池中水流行。转相灌注。其水流行。亦不迟不駃。皆复作五音声佛言。八方上下。无央数佛国。诸天人民。及蜎飞蠕动之类。诸生阿弥陀佛国者。皆于七宝水池莲华中化生。便自然长大。亦无乳养之者。皆食自然之饮食。其身体亦非世间人之身体。亦非天上人之身体。皆积众善之德。悉受自然虚无之身。无极之体。甚姝好无比。佛语阿难。如世间贫穷乞丐人。令在帝王边住者。其面目形状宁类帝王面目形类颜色不。阿难言。假使王子在帝王边住者。其面目形状甚丑恶不好。不如帝王。百千亿万倍也。所以者何。乞人贫穷困极。饮食常恶。未常有美食时。既恶食不能得饱食。食才支命。骨节相撑拄。无以自给。常乏无有储饥饿寒冻。怔忪愁苦。但坐前世。为人愚痴。无智悭贪。不肯慈哀。为善博爱施与。但欲唐得贪惜饮食独食嗜美。不信施贷后得报偿。复不信作善后世当得其福。蒙悾抵佷益作众恶。如是寿终财物尽索。素无恩德无所恃怙。入恶道中坐之适苦。然后得出解脱。今生为人。作于下贱。为贫家作子。强像人形状类甚丑。衣被弊坏单空独立。不蔽形体乞丐生耳。饥寒困苦面目羸劣不类人色。坐其前世身之所作。受其殃罚。示众见之莫谁哀者。弃捐市道曝露痟瘦。黑丑恶极不及人耳。所以帝王人中独尊最好者何。皆其前世为人时。作善信受经道。布恩施德。博爱顺义。慈仁喜与。不贪饮食与众共之。无所匮惜都无违争。得其善福寿终德随不更恶道。今生为人得生王家。自然尊贵独王典主揽制人民为其雄杰。面目洁白和颜好色。身体端正众共敬事。美食好衣随心恣意。若乐所欲自然在前都无违争。于人中姝好。无忧快乐面目光泽。故乃尔耳。佛告阿难。若言是也。帝王虽于人中好无比者。当令在遮迦越王边住者。其面形类甚丑恶不好。比如乞人在帝王边住耳。其帝王面目。尚复不如遮迦越王面色姝好。百千亿万倍。如遮迦越王于天下绝好无比。当令在第二天王边住者。其面甚丑不好。尚复不如帝释面类端正姝好。百千亿万倍。如天帝释。令在第六天王边住者。其面类甚丑不好。尚复不如第六天王面类端正姝好。百千亿万倍。如第六天王。令在阿弥陀佛国中诸菩萨阿罗汉边住者。其面甚丑。尚复不如阿弥陀佛国中。菩萨阿罗汉面类端正姝好。百千亿万倍。佛言。阿弥陀佛国诸菩萨阿罗汉面类。悉皆端正绝好无比。次于泥洹之道。阿弥陀佛及诸菩萨阿罗汉。讲堂精舍所居处舍宅中。内外浴池上。皆有七宝树。中有淳金树。淳银树。淳水精树。淳琉璃树。淳白玉树。淳珊瑚树。淳琥珀树。淳车磲树。种种各自异行。中有两宝共作一树者。银树。银根金茎。银枝金叶。银华金实。金树者。金根银茎。金枝银叶。金华银实。水精树者。水精根琉璃茎。水精枝琉璃叶。水精华琉璃实。琉璃树者。琉璃根水精茎。琉璃枝水精叶。琉璃华水精实。是二宝共作一树。中复有四宝共作一树者。水精树。水精根琉璃茎。金枝银叶。水精华琉璃实。琉璃树者。琉璃根水精茎。金枝银叶。水精华琉璃实。是四宝树转共相成。各自异行。中复有五宝共作一树者。银根金茎。水精枝琉璃叶。银华金实。金树者。金根银茎。水精枝琉璃叶。珊瑚华银实。水精树者。水精根琉璃茎。珊瑚枝银叶。金华琉璃实。琉璃树者。琉璃根珊瑚茎。水精枝金叶。银华珊瑚实。珊瑚树者。珊瑚根琉璃茎。水精枝金叶。银华琉璃实。是五宝共作一树。各自异行。中有六宝共作一树者。银树。银根金茎。水精枝琉璃叶。珊瑚华虎珀实。金树者。金根银茎。水精枝琉璃叶。虎珀华珊瑚实。水精树者。水精根琉璃茎。珊瑚枝虎珀叶。银华金实。琉璃树者。琉璃根珊瑚茎。虎珀枝水精叶。金华银实。是六宝树转共相成。各自异行。中复有七宝共作一树者。银树。银根金茎。水精枝琉璃叶。珊瑚华虎珀实。金树者。金根水精茎。琉璃枝珊瑚叶。虎珀华银实。水精树者。水精根琉璃茎。珊瑚枝虎珀叶。车磲华白玉实。珊瑚树者。珊瑚根虎珀茎。白玉枝琉璃叶。车磲华明月珠实。虎珀树者。虎珀根白玉茎。珊瑚枝琉璃叶。水精华金实。白玉树者。白玉根车磲茎。珊瑚枝虎珀叶。金华摩尼殊实。是七宝树转共相成。种种各自异。行行相值。茎茎自相准。枝枝自相值。叶叶自相向。华华自相望。实实自相当。佛言。阿弥陀佛。当讲堂精舍中。内外七宝浴池绕边。上诸七宝树。及诸菩萨阿罗汉。七宝舍宅中。内外七宝浴池。绕池边诸七宝树。数千百重行。皆各如是。各自作五音声。音声甚好无比也。佛告阿难。如世间帝王有百种伎乐音声。不如遮迦越王诸伎乐音声好。百千亿万倍。如遮迦越王万种伎乐音声。尚复不如第二忉利天上诸伎乐一音声。百千亿万倍。如忉利天上万种伎乐之声。尚复不如第六天上一音声好。百千亿万倍。如第六天上万种音乐之声。尚复不如阿弥陀佛国中七宝树一音声好。百千亿万倍。阿弥陀佛国中。亦有万种自然伎乐。甚乐无极。阿弥陀佛。及诸菩萨阿罗汉欲浴时。便各自可入其七宝池中浴。诸菩萨阿罗汉意欲令水没足。水即没足。意欲令水至膝。水即至膝。意欲令水至腰。水即至腰。意欲令水至腋。水即至腋。意欲令水至颈。水即至颈。意欲令水自灌身上。水即自灌身上。意欲令水还复如故。水即还复如故。恣若随意所欲好喜。佛言。阿弥陀及诸菩萨阿罗汉皆浴已。悉自于一大莲华上坐。即四方自然乱风起。其乱风者。亦非世间之风。亦非天上之风。都八方上下众风中精。自然合会化生耳。不寒不热。常和调中适。甚清凉好无比也。徐起不迟不駃。适得中宜。吹七宝树。皆作五音声。以七宝树华。悉覆其国中。皆散佛及诸菩萨阿罗汉上。华随堕地。皆厚四寸。极自软好无比。即自然乱风吹萎华。悉自然去。即复四方自然乱风吹七宝树。树皆复作五音声。树华皆自然散佛及诸菩萨阿罗汉上。华小萎堕地。即自然去。即复四方乱风起吹七宝树。如是四反。诸菩萨阿罗汉。中有但欲闻经者。中有但欲闻音乐者。中有但欲闻华香者。有不欲闻经者。有不欲闻音乐声者。有不欲闻华香者。其所欲闻者。辄即独闻之。不欲闻者。则独不闻。随意所欲喜乐。不违其愿也。浴讫各自去。行道中有在地讲经者。诵经者。说经者。口受经者。听经者。念经者。思道者。坐禅者。经行者。中有在虚空中讲经者。诵经者。说经者。口受经者。听经者。念经者。思道者。坐禅一心者。经行者。未得须陀洹道者。即得须陀洹道。未得斯陀含道者。即得斯陀含道。未得阿那含道者。即得阿那含道。未得阿罗汉道者。即得阿罗汉道。未得阿惟越致菩萨者。即得阿惟越致。各自说经行道。悉皆得道。莫不欢喜踊跃者也。诸菩萨中。有意欲供养八方上下无央数诸佛。即皆俱前为佛作礼。白佛辞行。供养八方上下无央数佛。佛即然可之。即使行诸菩萨皆大欢喜。数千亿万人无央数不可复计。皆当智慧勇猛。各自幡辈飞相追。俱共散飞。则到八方上下无央数诸佛所。皆前为诸佛作礼。即便供养。意欲得万种自然之物。在前即自然。百种杂色华。百种杂缯彩。百种劫波育衣。七宝灯火。万种伎乐。悉皆在前。其华香万种自然之物。亦非世间之物。亦非天上之物也。是万种物。都八方上下。众自然合会化生耳。意欲得者。即自然化生。意不用者。即化去。诸菩萨便共持。供养诸佛及诸菩萨阿罗汉。边傍前后回绕周匝。在意所欲即辄皆至。当是之时。快乐不可言也。诸菩萨意。各欲得四十里华。即自然在前。便于虚空中。共持散诸佛及菩萨阿罗汉上。皆在虚空中下向。华甚香好。小萎堕地。即自然乱风吹。萎华悉自然去。诸菩萨意。各复欲得八十里华。即自然在前。共持散诸佛及诸菩萨阿罗汉上。华皆复在虚空中下向。小萎堕地。即自然乱风吹。萎华悉自然去。诸菩萨意。各复欲得百六十里华。即自然在前。便于虚空中。共持散诸佛及诸菩萨阿罗汉上。华皆复于虚空中下向。小萎堕地。即自然乱风吹。萎华悉自然去。诸菩萨意。各复欲得三百二十里华。即自然在前。复于虚空中。持散诸佛及诸菩萨阿罗汉上。华于虚空中下向。小萎堕地。即自然乱风吹。萎华悉自然去。诸菩萨意。各复欲得六百四十里华。即自然在前。复以散诸佛及诸菩萨阿罗汉上。皆在虚空中下向。小萎堕地。乱风自然吹萎华去。诸菩萨意。各复欲得千二百八十里华。即自然在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风自然吹。萎华悉自然去。诸菩萨意。各复欲得二千五百六十里华。即自然在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得五千一百二十里华。即自然在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得万二百四十里华。即皆自然在前。复于虚空中。共持散诸佛及诸菩萨阿罗汉上。小萎堕地。乱风吹萎华悉自然去。诸菩萨意。各复欲得二万四百八十里华。即皆在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得五万里华。即皆在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得十万里华。即皆在前。诸菩萨复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得二十万里华。即皆在前。复于虚空中。共持散诸佛及诸菩萨阿罗汉上。小萎堕地。乱风吹萎华悉自然去。诸菩萨意。各复欲得四十万里华。即皆在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各复欲得八十万里华。即皆在前。复于虚空中。共持散诸佛及诸菩萨阿罗汉上。皆在虚空中下向。小萎堕地。乱风吹萎华悉自然去。诸菩萨意。各欲得百六十万里华。即皆在前。共持散诸佛及诸菩萨阿罗汉上。小萎堕地。乱风吹萎华悉自然去。诸菩萨意。各欲得三百万里华。即皆在前。共持散诸佛及诸菩萨阿罗汉上。小萎堕地。乱风吹萎华自然去。诸菩萨意。各欲得六百万里华。即皆在前。共持散诸佛及诸菩萨阿罗汉上。华都自然合为一华。华正端圆周匝各适等。华转倍前。华极自软好。胜于前华数千百倍。色色异。香香不可言。诸菩萨皆大欢喜。俱于虚空中。大共作众音自然伎乐。乐诸佛及诸菩萨阿罗汉。当此之时。快乐不可言。诸菩萨皆悉却坐听经。听经竟即悉讽诵通。重知经道。益明智慧。即诸佛国中。从第一四天上。至三十三天上。诸天人皆共持天上万种自然之物来下。供养诸菩萨阿罗汉。天人皆复于虚空中。大共作众音伎乐。诸天人前来者。转去避后来者。后来者转复供养如前。更相开避。诸天人欢喜听经。大共作音乐。当是时快乐无极。诸菩萨供养听经讫竟。便皆起为佛作礼而去。即复飞到八方上下。无央数诸佛所。供养听经。皆各如前。悉遍已后。日未中时。各飞还其国。为阿弥陀佛作礼。皆却坐听经竟大欢喜。佛言。阿弥陀佛及诸菩萨阿罗汉欲食时。即自然七宝机。劫波育罽叠以为座。佛及菩萨皆坐前。悉有自然七宝。钵中有百味饮食。饮食者亦不类世间。亦非天上。此百味饮食。八方上下。众自然饮食中精味。甚香美无比。自然化生耳。欲得甜酢在所欲得。诸菩萨阿罗汉中。有欲得金钵者。有欲得银钵者。有欲得水精钵者。有欲得珊瑚钵者。有欲得虎珀钵者。有欲得白玉钵者。有欲得车磲钵者。有欲得马瑙钵者。有欲得明月珠钵者。有欲得摩尼珠钵者。有欲得紫磨金钵者。随意即至。亦无所从来。亦无供养者。自然化生耳。诸菩萨阿罗汉皆食。食亦不多亦不少悉平等。亦不言美恶。亦不以美故喜。食讫诸饭具钵机座。皆自然化去。欲食时乃复化生耳。诸菩萨阿罗汉。皆心净洁。所饮食但用作气力尔。皆自然消散摩尽化去。
　　佛告阿难。阿弥陀佛。为诸菩萨阿罗汉说经时。都悉大会讲堂上。诸菩萨阿罗汉。及诸天人民无央数。都不可复计。皆飞到阿弥陀佛所。为佛作礼却坐听经。其佛广说道智大经。皆悉闻知。莫不欢喜踊跃心开解者。即四方自然乱风起。吹七宝树。皆作五音声。七宝树华。覆盖其国。皆在虚空中下向。其华之香遍一国中。皆散阿弥陀佛。及诸菩萨阿罗汉上。华堕地皆厚四寸。小萎即乱风吹。萎华自然去。四方乱风。吹七宝树华。如是四反。即第一四天王。第二忉利天上。至三十二天上。诸天人皆持天上万种自然之物。百种杂色华。百种杂香。百种杂缯彩。百种劫波育叠衣。万种伎乐转倍好相胜。各持来下。为阿弥陀佛作礼。供养佛及诸菩萨阿罗汉。诸天人皆复大作伎乐。乐阿弥陀佛及诸菩萨阿罗汉。当是时。快乐不可言。诸天更相开避后来者。转复供养如前。即东方无央数佛国。其数不可复计。如恒水边流沙。一沙一佛其数如是。诸佛各遣诸菩萨无央数。不可复计。皆飞到阿弥陀佛所。作礼听经。皆大欢喜。悉起为作礼如去。西方北方南方四角诸佛。其数各如恒水边流沙。各遣诸菩萨无央数。飞到阿弥陀佛所。作礼听经亦复如是。即下方上方诸佛。其数各如恒水边流沙。皆遣诸菩萨。都不可复计。飞到阿弥陀佛所。作礼听经。更相开避。如是终无休绝时也。佛言。所以诸佛以恒水边流沙为数者。八方上下无央数佛。甚大众多。都各不可复计。故以恒水边流沙为数耳。
　　佛语阿难。阿弥陀佛。为诸菩萨阿罗汉说经竟。诸天人民中。有未得道者。即得道。未得须陀洹者。即得须陀洹。未得斯陀含者。即得斯陀含。未得阿那含者。即得阿那含。未得阿罗汉者。即得阿罗汉。未得阿惟越致菩萨者。即得阿惟越致菩萨。阿弥陀佛。辄随其宿命时。求道心所喜愿。大小随意。为说经授与之即令疾开解得。皆悉明慧。各自好喜。所愿经道。莫不喜乐。诵习之者。自讽诵通利。无厌无极。诸菩萨阿罗汉中。有诵经者。其音如三百钟声。中有说经者。如疾风暴雨时。如是尽一劫竟。终无懈倦时。皆悉智慧勇猛。身体轻便。终无痛痒。极时行步坐起。悉皆才健勇猛。如师子中王。在深山中。有所趣向。时无有敢当者。无有疑难之意。在心所作。为不可豫计。百千亿万倍。是猛师子中王。百千亿万倍。尚复不如我第二弟子摩诃目揵连勇猛。百千亿万倍。如摩诃目揵连。于诸国菩萨阿罗汉中。最为无比。飞行进止。智慧勇猛。洞视彻听。知八方上下去来现在之事。百千亿万倍。共合为一智慧。当令在阿弥陀佛国中诸罗汉边。其德尚复不及。百千亿万倍。阿逸菩萨。即起前长跪叉手。问佛言。阿弥陀佛国中。诸阿罗汉。宁颇有般泥洹去者无。愿欲闻之。佛言。若欲知者。如是四天下星。若见之不。阿逸菩萨言。唯然见之。佛言。如我第二弟子。摩诃目揵连。飞上天上一昼一夜。遍数知星有几枚。此四天下星甚众多。不可得计尚复百千亿万倍是星也。如天下大海水减去一渧。宁能令海水为减。知少不耶。对曰。减去百千亿万斗石。尚不能令减知少也。佛言。阿弥陀佛国。诸阿罗汉中。虽有般泥洹去者。如大海减一渧水尔。不能令在诸阿罗汉为减知少也。佛言。大海减去一溪水。宁令减少不。对曰。减去百千亿万溪水。尚不能减知少也。佛言。减大海一恒水。宁能令减知少不。对曰。减去百千亿万恒水。不能令减知少也。佛言。阿弥陀佛国。诸阿罗汉。般泥洹去者无央数。其在者新得道者亦无央数。都不为增减也。佛言。令天下诸水。都流入大海水中。宁能令海水增多不。对曰。不能令增多也。所以者何。是大海为天下诸水众善中王。故能尔耳。佛言。阿弥陀佛国亦如是。悉令八方上下。无央数佛国。诸无央数天人民。蜎飞蠕动之类都往生。甚大众多不可复计。阿弥陀佛国。诸菩萨阿罗汉众比丘僧。故如常一法不异为增多。所以者何。阿弥陀佛国为最快。八方上下无央数。诸佛国中众善之王。诸佛国中之雄。诸佛国中之宝。诸佛国中寿之极长久也。诸佛国中之众杰也。诸佛国中之广大也。诸佛国中之都。自然之无为。最快明好甚乐之无极。所以者何。阿弥陀佛本为菩萨时。所愿勇猛。精进不懈。累德所致。故能尔耳。阿逸菩萨即大欢喜。长跪叉手言。佛说阿弥陀佛国土。快善明好最姝无比。乃独尔乎。佛言。阿弥陀佛国。诸菩萨阿罗汉所居。七宝舍宅中。有在虚空中者。有在地者。中有欲令舍宅最高者。舍宅即高中。有欲令舍宅最大者。舍宅即大中。有欲令舍宅在虚空中者。舍宅即在虚空中。皆自然随意在所作为。中有殊不能令舍宅随意者。所以者何。中有能令舍宅随意者。皆是前世宿命求道时。慈心精进。益作诸善。德重所致。中有殊不能者。皆是前世宿命求道时。不慈心精进益作诸善。德薄所致。其所衣被饭食。俱自然平等。德有大小。别知其勇猛。令众见之耳。佛言。若见第六天王所居处不。唯然见之。佛言。阿弥陀佛国讲堂舍宅。都复胜第六天王所居处。百千亿万倍。诸菩萨阿罗汉。悉皆洞视彻听。见知八方上下去来现在之事。复无数天上天下人民。及蜎飞蠕动之类。心意所念善恶。口所欲言。皆知当何岁何劫。得度脱得人道。往生阿弥陀佛国。知当作菩萨阿罗汉。皆豫知之。诸菩萨阿罗汉顶中。皆悉自有光明。所照有大小。诸菩萨中。有最尊两菩萨。常在佛左右坐侍正论。佛常与是两菩萨共对坐。议八方上下去来现在之事。若欲使是两菩萨。到八方上下无央数诸佛所。即便飞行。随心所欲至到飞行。使疾如佛。勇猛无比。其一菩萨名盖楼亘。其一菩萨名摩诃那钵。光明智慧最第一。顶中光明各焰照他方。千须弥山佛国中常大明。其诸菩萨顶中光明各照千亿万里。诸阿罗汉顶中光明。各照七丈。佛言。世间人民。若善男子善女人。若有急恐怖县官事者。但自归命是盖楼亘菩萨摩诃那钵菩萨所。无不得解脱者。
　　佛告阿逸菩萨。阿弥陀佛顶中光明。极大光明。其日月星辰。皆在虚空中住止。不可复回转运行。亦无有精光。其明皆蔽不复见。佛光明照国中。及焰照他方佛国常大明。终无有冥时。其国无有一日二日。亦为五日十日。亦无十五日一月。亦无五月十月五岁十岁。亦无百岁千岁。亦无万岁亿万岁。无百千亿万岁。无有一劫十劫百劫千劫。无万劫百万劫。无千万劫百亿万劫。阿弥陀佛光明。明无有极。却后无数劫。无数劫重复无数劫。无数劫无央数。终无有当冥时。国土及诸天。终无坏败时。所以者何。阿弥陀佛寿命极长。国土甚好。故能尔耳。其佛尊寿。却后无数劫。重复无数劫。尚未央般泥洹也。于世间教授。意欲过度八方上下。诸无央数佛国。诸天人民。及蜎飞蠕动之类。皆欲使往生其国。悉令得泥洹之道。其作菩萨者。皆欲令悉作佛。作佛已。转复教授。八方上下。诸天人民。及蜎飞蠕动之类。皆复欲令作佛。作佛已。复教授诸无央数天人民。蜎飞蠕动之类。皆令得泥洹道去。诸可教授弟子者。展转复相教授。转相度脱。至令得须陀洹。斯陀含。阿那含。阿罗汉。辟支佛道。转相度脱。皆得泥洹之道悉如是。尚未欲般泥洹。阿弥陀佛所度脱。展转如是。复住止无数劫。无数劫不可复计劫。终无般泥洹时。八方上下。诸无央数天人民。蜎飞蠕动之类。其生阿弥陀佛国。当作佛者。不可复胜数。诸作阿罗汉。得泥洹道者。亦无央数。都不可复计。阿弥陀佛恩德。诸所布施。八方上下。无穷无极。甚深无量。快善不可言。其智慧教授所出经道。布告八方上下。诸无央数天上天下。甚不原也。其经卷数甚众多。不可复计。都无有极。佛告阿逸菩萨。若欲知阿弥陀佛寿命无极时不。对曰。愿皆欲闻知之。佛言。明听。悉令八方上下。诸无央数佛国中。诸天人民。蜎飞蠕动之类。皆使得入道。悉令作辟支佛阿罗汉。共坐禅一心。都合其智慧为一勇猛。共欲计知阿弥陀佛寿命。几千亿万劫岁数。皆无有能计知者。复令他方面各千须弥山佛国中。诸天人民。蜎飞蠕动之类。皆复使得入道。悉令作辟支佛阿罗汉。皆令坐禅一心。合其智慧为一勇猛。共欲数阿弥陀佛国中。诸菩萨阿罗汉。知有几千亿万人。皆无有能知数者。阿弥陀年寿甚长久。浩浩照照。明善甚深。无极无底谁当能知信其者。独佛自信知尔。阿逸菩萨闻佛言大欢喜。长跪叉手言。佛说阿弥陀佛寿命甚长。威神尊大。智慧光明巍巍快善。乃独如是。佛言。阿弥陀佛。至其然后。般泥洹者。其盖楼亘菩萨。便当作佛。总领道智。典主教授。世间及八方上下。所过度诸天人民。蜎飞蠕动之类。皆令得佛泥洹之道。其善福德。当复如大师阿弥陀佛。住止无央数劫。无央数劫不可复计劫。准法大师。尔乃般泥洹。其次摩诃那钵菩萨。当复作佛。典主智慧。总领教授。所过度福德。当复如大师阿弥陀佛。止住无央数劫。尚复不般泥洹。展转相承受。经道甚明。国土极善。其法如是。终无有断绝。不可极也。
　　阿难长跪叉手。问佛言。阿弥陀佛国中。无有须弥山。其第一四天。第二忉利天。皆依因何等住止。愿欲闻之。佛告阿难。若有疑意于佛所耶。八方上下。无穷无极。无边无量。诸天下大海水。一人斗量之。尚可枯尽得其底泥。佛智不如是。佛言。我所见知。诸已过去佛。如我名字释迦文佛者。复如恒水边流沙。一沙一佛。诸当来佛。如我名字。亦如恒水边流沙。甫始欲求作佛者。如我名字。亦如恒水边流沙。佛正坐直南向。视见南方。今现在佛。如我名字者。复如恒水边流沙。八方上下。去来现在诸佛。如我名字者。各如十恒水边流沙。一沙一佛。其数如是。佛皆悉豫见知之。佛言。往昔过去无数劫已来。一劫十劫。百劫千劫。万劫亿劫。亿万亿劫中有佛。诸已过去佛。一佛十佛百佛千佛。万佛亿佛。亿万亿佛。各自有名字不同。无有如我名字者。甫始当来劫。一劫十劫。百劫千劫。万劫亿劫。亿万亿劫。劫中有佛。一佛十佛。百佛千佛。万佛亿佛。亿万亿佛。各各自有名字不同。时时乃有一佛如我名字耳。诸八方上下。无央数佛国。今现在佛。次他方异国。一佛国十佛国。百佛国千佛国。万佛国亿佛国。亿万亿佛国中有佛。各自有名字。多多复不同。无如我名字者。八方上下。无央数诸佛中。时时乃有如我名字尔。八方上下。去来现在。其中间旷绝甚远。悠悠迢迢。无穷无极。佛智亘然甚明。探古知今。前知无穷却睹未然。豫知无极。都不可复计。甚无央数佛。威神尊明。皆悉知之。佛智慧道德合明。都无能问佛经道穷极者。佛智慧终不可称量尽也。阿难闻佛言。即大恐怖衣毛皆起。白佛言。我不敢有疑意于佛所。所以问佛者。他方佛国。皆有须弥山。第一四天。第二忉利天。皆依因之住止。我恐佛般泥洹后。傥有诸天人民。若比丘僧比丘尼优婆塞优婆夷来问我。阿弥陀佛国。何以独无有须弥山。其第一四天王。第二忉利天。皆依因何等住止。我当应答之。今不问佛者。佛去后。当持何等语报答之。独佛自知之尔。余人无有能为我解者。以是故问佛耳。佛言阿难。是第三焰天。第四兜术天上。至第七梵天。皆依因何等住止乎。阿难言。是诸天皆自然在虚空中住在。虚空中住止。无所依因。佛威神甚重。自然所欲作为。意欲有所作。为不豫计。是诸天皆尚在虚空中住止。何况佛威神尊重。欲有所作为耶。阿难闻佛言。即大欢喜。长跪叉手言。佛智慧知八方上下去来现在之事。无穷无极无有边幅甚高大妙绝快善。极明好甚无比。威神尊重不可当。

　　　　阿弥陀经卷上



　　　　佛说阿弥陀经卷下

　　　　吴月支国居士支谦译
　　佛告阿逸菩萨。其世间人民。若善男子善女人。愿欲往生阿弥陀佛国者有三辈。作德有大小转不相及。佛言。何等为三辈。最上第一辈者。当去家舍妻子断爱欲。行作沙门。就无为之道。当作菩萨道。奉行六波罗蜜经者。作沙门不亏经戒。慈心精进不当嗔怒。不当与女人交通。斋戒清净。心无所贪慕。至诚愿欲往生阿弥陀佛国。常念至心不断绝者。其人便于今世求道时。即自然于其卧止梦中。见阿弥陀佛及诸菩萨阿罗汉。其人寿命欲终时。阿弥陀佛即自与诸菩萨阿罗汉。共翻飞行迎之。则往生阿弥陀佛国。便于七宝水池莲华中化生。即自然受身长大。则作阿惟越致菩萨。便即与诸菩萨。共翻辈飞行。供养八方上下诸无央数佛。即逮智慧勇猛。乐听经道。其心欢乐。所居七宝舍宅。在虚空中。恣随其意。在所欲作为。去阿弥陀佛近。佛言。诸欲往生阿弥陀佛国者。当精进持经戒。奉行如是上法者。则得往生阿弥陀佛国。可得为众所尊敬。是为上第一辈。
　　佛言。其中辈者。其人愿欲往生阿弥陀佛国。虽不能去家舍妻子断爱欲行作沙门者。当持经戒无得亏失。益作分檀布施。常信受佛经语。深当作至诚中信。饭食诸沙门。作佛寺起塔。散华烧香然灯。悬杂缯彩。如是法者。无所适莫。不当嗔怒。斋戒清净。慈心精进。断爱欲念。欲往生阿弥陀佛国。一日一夜不断绝者。其人便于今世。亦复于卧止梦中。见阿弥陀佛。其人寿命欲终时。阿弥陀佛即化。令其人目自见阿弥陀佛及其国土。往至阿弥陀佛国者。可得智慧勇猛。佛言。其人奉行施与如是者。若其人然后复中悔。心中狐疑。不信分檀布施作诸善后世得其福。不信有弥陀佛国。不信有往生其国。虽尔者。其人续念不绝。暂信暂不信。意志犹豫无所专据。续其善愿为本故得往生。其人寿命病欲终时。阿弥陀佛。即自化作形像。令其人目自见之。口不能复言。但心中欢喜踊跃意念言。我悔不知益斋戒作善。今当往生阿弥陀佛国。其人即心自悔过。悔过者小差少无所复及。其人寿命终尽。即往生阿弥陀佛国。不能得前至阿弥陀佛所。便道见阿弥陀佛国界边自然七宝城中。心便大欢喜。便止其城中。即于七宝水池莲华中化生。则受身自然长大在城中。于是间五百岁。其城广纵各二千里。城中亦有七宝舍宅。中外内皆有七宝浴池。浴池中亦有自然华香绕。浴池上亦有七宝树重行。亦皆复作五音声。其欲饭食时。前有自然食。具百味饮食。在所欲得应意皆至。其人于城中亦快乐。其城中比如第二忉利天上自然之物。虽尔其人城中不能得出。复不能得见阿弥陀佛。但见其光明。心自悔责。踊跃喜耳。亦复不能得闻经。亦复不能得见诸比丘僧。亦复不能得见知阿弥陀佛国中诸菩萨阿罗汉状貌何等类。其人愁苦。如是比如小适耳。佛亦不使尔身行所作自然得之。皆心自趣向道。入其城中。其人本宿命求道时。心口各异。言念无诚信。狐疑佛经。复不信向之。当自然入恶道中。阿弥陀佛哀愍。威神引之去尔。其人于城中。五百岁乃得出。往至阿弥陀佛所闻经。心不开解。亦复不得在诸菩萨阿罗汉比丘僧中听经。以去所居处舍宅在地。不能令舍宅随意高大在虚空中。复去阿弥陀佛甚大远。不能得近附阿弥陀佛。其人智慧不明。知经复少。心不欢喜。意不开解。其人久久。亦自当智慧开解知经。明健勇猛。心当欢喜。次当复如上第一辈。所以者何。其人但坐前世宿命求道时。不大持斋戒。毁失经法。意志狐疑。不信佛语。不信佛经深。不信分檀布施作。善后世当得其福。复坐中悔。不信往生阿弥陀佛国。作德不至心。用是故尔。是为第二中辈。
　　佛言。其三辈者。其人愿欲往生阿弥陀佛国。若无所用分檀布施。亦不能烧香散华然灯。悬杂缯彩。作佛寺起塔。饭食诸沙门者。当断爱欲无所贪慕。得经疾慈心精进。不当嗔怒。斋戒清净。如是法者。当一心念欲往生阿弥陀佛国。昼夜十日不断绝者。寿命终即往生阿弥陀佛国。可得尊敬。智慧勇猛。佛言。其人作是以后。若复中悔。心意狐疑。不信作善后世当得其福。不信往生阿弥陀佛国。其人虽尔。续得往生。其人寿命病欲终时。阿弥陀佛。即令其人。于卧止梦中。见阿弥陀佛土。心中大欢喜。意自念言。我悔不知益作诸善。今当往生阿弥陀佛国。其人但念是。口不能复言。即自悔过。悔过者差减少悔无所复及。其人命终。即生阿弥陀佛国。不能得前至。便道见二千里七宝城中。心独欢喜。便止其中。亦复于七宝浴池莲华中化生。即自然受身长大。其城亦复如前城法。比如第二忉利天上自然之物。其人亦复于城中。五百岁竟乃得出。至阿弥陀佛所。心中大喜。其人听闻经。心不开解。意不欢乐。智慧不明。知经复少。所居舍宅在地。不能令舍宅随意高大在虚空中。复去阿弥陀佛大远。不能得近附阿弥陀佛。亦复如是。第二中辈狐疑者也。其人久久。亦当智慧开解。知经勇猛。心当欢乐。次如上第一辈也。所以者何。皆坐前世宿命求道时。中悔狐疑。暂信暂不信。不信作善得其福德。皆自然得之尔。随其功德有所铉不铉。各自然趣向。说经行道。卓亿万超绝不相及。佛言。其欲求作菩萨道生阿弥陀佛国者。其人然后。皆当得阿惟越致菩萨。阿惟越致菩萨者。皆当有三十二相紫磨金色八十种好。皆当作佛。随所愿在所求欲。于他方佛国作佛。终不复更泥犁禽兽薜荔。随其精进求道。早晚之事同等尔。求道不休会当得之。不失其所欲愿也。
　　佛告阿逸菩萨等。诸天帝王人民。我皆语汝曹。诸欲往生阿弥陀佛国者。虽不能大精进禅定持经戒者。大要当作善。一者不得杀生。二者不得盗窃。三者不得淫泆奸爱他人妇女。四者不得调欺。五者不得饮酒。六者不得两舌。七者不得恶口。八者不得妄言。九者不得嫉妒。十者不得贪餮。不得心中有所悭惜。不得嗔怒。不得愚痴。不得随心嗜欲。不得心中悔。不得狐疑。当作孝顺。当作至诚忠信。当信受佛经语。深当信作善后世得其福。奉持如是。其法不亏失者。在心所愿。可得往生阿弥陀佛国。至要当斋戒一心清净。昼夜常念。欲往生阿弥陀佛国。十日十夜不断绝。我皆慈哀之。悉令生阿弥陀佛国。佛言。世间人以欲慕及贤明。居家修善为道者。与妻子共居在恩好爱欲之中。忧念苦多家事匆务。不暇大斋一心清净。虽不能得去家弃欲。有空闲时。自端心意。念身作善专精行道。十日十夜者。殊使不能尔自思惟熟挍计。欲度脱身者。下当绝念去忧。勿念家事。莫与妇人同床。自端正身心断于爱欲。一心斋戒清净。至意念生阿弥陀佛国。一日一夜不断绝者。寿终皆往生其国。在七宝浴池华莲中化生。可得智慧勇猛。所居七宝舍宅。自在意所欲作为。可次如上第一辈。佛语阿逸菩萨言。诸八方上下。无央数诸天人民。比丘僧比丘尼优婆塞优婆夷。往生阿弥陀佛国。众等大会。皆共于七宝浴池水中。都共人人。悉自于一大莲华上坐。皆悉自陈道德行善。人人各自说其前世宿命求道时。持戒所作善法。所从来生本末。其所好喜经道。知经智慧。所施行功德。从上次下转皆遍已。知经有明不明。智有深浅大小。德有优劣厚薄。自然之道别知。才能智慧健猛。众相观照。礼义和顺。皆自欢喜踊跃。智慧有勇猛。各不相属逮。佛言。其人殊不豫作德。为善轻戏。不信使然。徒倚懈怠。为用可尔。至时都集说经道。自然迫促。应答迟晚。道智卓殊超绝。才能高猛。独于边羸。临事乃悔。悔者已出。其后当复何益。但心中悷悢。慕及等尔。
　　佛言。阿弥陀佛国。诸菩萨阿罗汉众等。大聚会自然都集。拘心制意。端身正行。游戏洞达。俱相随飞行。翻辈出入。供养无极。欢心喜乐。共观经行道。和好久习。才猛智慧。志若虚空。精进求愿。心终不复中徊。意终不复转。终无有懈极时。虽求道。外若迟缓。内独急疾。容容虚空。适得其中。中表相应。自然严整。捡敛端直。身心清洁。无有爱欲。无所适贪。无有众恶瑕秽。其志愿皆各安定殊好。无增缺减。求道和正。不误倾邪。准望道法。随经约令不敢违蹉跌。若于八方上下。无有边幅。自在所欲。至到无穷无极。咸然为道。恢廓及旷荡。念道无他之念。无有忧思。自然无为。虚无空立。恢安无欲。作得善愿。尽心求索。含哀慈愍。精进中表。礼义都合。通洞无违。和顺副称。褒罗表里。过度解脱。能升入泥洹。长与道德合明。自然相保守。快意之滋真滋。真了洁白。志愿无上。清净之安定。静乐之无有极。善好无有比。巍巍之耀照。耀照亘开达明彻。自然中自然相。然之有根本。自然成五光。五光至九色。九色参徊转。数百千更变。郁单之自然。自然成七宝。横揽成万物。光精参明俱出好。甚姝无有极。其国土甚若此。何不力为善。念道之自然。著于无上下。洞达无边幅。捐志虚空中。何不各精进。努力自求索。可得超绝去。往生阿弥陀佛国。横截于五恶道。自然闭塞。升道之无极。易往无有人。其国土不逆违。自然之随牵。何不弃世事。行求道德。可得极长生。寿无有极。何为著世事。譊譊共忧思无常。世人薄俗。共诤不急之事。共于是处剧恶极苦之中。勤身治生。用相给活。无尊无卑。无富无贫。无老无少。无男无女。皆当共忧钱财。有无同然。忧思适等。屏营愁苦。累念思虑。为心使走。无有安时。有田忧田。有宅忧宅。有牛忧牛。有马忧马。有六畜忧六畜。有奴婢忧奴婢。有衣被钱财金银宝物。复共忧之。重思累息。忧念愁恐。横为非常。水火盗贼。怨主债家。所漂烧系唐突没溺。忧毒忪忪无有解时。结愤胸中稸气恚怒。病在胸腹忧苦不离。心坚意固适无纵舍。或坐摧藏终身亡命。弃捐之去莫谁随者。尊卑豪贵贫富。有是忧惧。勤苦此。结众寒热与痛共居。小家贫者穷困苦乏。无田亦忧欲有田。无宅亦忧欲有宅。无牛亦忧欲有牛。无马亦忧欲有马。无六畜亦忧欲有六畜。无奴婢亦忧欲有奴婢。无衣被钱财什物饮食之属。亦忧欲有之。适有一复少一。有是少是思有齐等。适小具有便复赐尽。如是苦生。当复求索。思想无益不能时得。身心俱劳坐起不安。忧意相随勤苦如此。焦心不离恚恨独怒。亦结众寒热与痛同居。或时坐之终身夭命。亦不肯作善为道。寿命终尽死。皆当独远去。有所趣向。善恶之道莫能知之。或时世人父子兄弟。夫妇家室中外亲属。居天地之间。当相敬爱。不当相憎。有无当相给与。不当有贪惜。言色当和。莫相违戾。或傥心诤有所恚怒。今世恨意微相嫉憎。后世转剧致成大怨。所以者何。如今之事更欲相害。虽不临时应急相破。然之愁毒结愤精神。自然克识不得相离。皆当对相生。值更相报复。人在世间爱欲之中。独往独来独死独生。当行至苦乐之处。身自当之无有代者。善恶变化。殃咎恶处。宿豫严待。当独升入远到他处。莫能见去在何所。善恶自然追逐行生。窈窈冥冥别离久长。道路不同会见无期。甚难得复相值。何不弃家事。各曼强健时。努力为善。力精进求度世。可得极长寿。殊不肯求于道。复欲须待欲何乐乎。如是世人。不信作善得善。不信为道得道。不信死后世复生。不信施与得其福德。都不信之。尔以谓不然。终无有是但坐。是故且自见之。更相代闻。前后相续。转相承受。父余教令。先人祖父。素不作善。本不为道。身愚神闇。心塞意闭。不见大道。殊无有能。见人死生。有所趣向。亦莫能知者。适无有见善恶之道。复无语者。为用作善恶福德。殃咎祸罚。各自竞作为之用。殊无有怪也。至于死生之道。转相续立。或子哭父。或父哭子。或弟哭兄。或兄哭弟。或妇哭夫。或夫哭妇。颠倒上下无常根本。皆当过去。不可常得。教语开导。信道者少。皆当死生。无有休止。如是曹人。朦冥抵突。不信经语。各欲快意。心不计虑。愚痴于爱欲。不解于道德。迷惑于嗔怒。贪狼于财色。坐之不得道。当更勤苦。极在恶处生。终不得止休。息痛之甚可伤。或时家室中外。父子兄弟夫妇。至于死生之义。更相哭泣转相思慕。忧念愤结恩爱绕续。心意著痛对相顾恋。昼夜缚碍无有解时。教视道德心不开明。思想恩好情欲不离。闭塞蒙瞑交错覆蔽。不能思计。心自端正决断世事。专精行道便旋至竟。寿终命尽不能得道。无可那何。总猥愦譊皆贪爱欲。如是之法。不解道者多。得道者少。世间匆匆。无可聊赖。尊卑上下。豪贵贫富。男女大小。各自匆务。勤苦躬身怀杀毒。恶气窈冥。莫不惆怅。为妄作事。恶逆天地。不从人心。道德非恶。先随与之。恣听所为。其寿未至。便顿夺之。下入恶道。累世勤苦。展转愁毒。数千万亿岁。无有止期。痛不可言。甚可怜愍。
　　佛告阿逸菩萨等诸天帝王人民。我皆语汝。造世间之事人。用是故坐不得道。汝曹熟思惟之。恶者当纵舍远离之去。从其善者。当坚持勿妄为非。益作诸善。大小多少爱欲之荣。皆不可常得。由当别离无可乐者。曼佛世时。其有信受佛经语深。奉行道德。皆是我小弟也。其欲有甫学佛经戒者。皆是我弟子。其有欲出身去家舍妻子。绝去财色。欲作沙门为佛作比丘者。皆是我子孙。我世甚难得值。其有愿欲生阿弥陀佛国者。可得智慧勇猛。为众所尊敬。勿得随心所欲。亏负经戒。在于人后。傥有疑意不解经者。复前问佛。为汝解之。阿逸菩萨长跪叉手言。佛威神尊重。所说经快善。我曹听经语。皆心贯之。世人实尔。如佛所语无有异。今佛慈哀我曹。开示大道教语生路。耳目聪明长得度脱。今若得更生。我曹听佛经语。莫不慈心欢喜踊跃开解者。及诸天帝王人民。蜎飞蠕动之类皆蒙恩。无不解脱忧苦者。佛语教戒甚深善。无极无底。佛智慧所见知。八方上下。去来现在之事。无上无下。无边无幅。佛甚难得闻。我曹比慈心于佛所。令我曹得度脱者。皆是佛前世求道时。勤苦学问。精明所致。恩德普覆。所施行福德。相禄巍巍。光明彻照。洞虚无极。贯入泥洹。教授揽典。制威消化。改动八方上下。无穷无极。佛为师法尊绝群圣。都无能及佛者。佛为八方上下。诸天帝王人民作师。随其心所欲愿。大小皆令得道。今我曹得与佛相见。得闻阿弥陀佛声。我曹甚喜。莫不得黠慧开明者。佛告阿逸菩萨。若言是实当尔。若有慈心于佛所者大喜。实当念佛。天下久久。乃复有佛耳。今我于苦世作佛。所出经道。教授洞达。截断狐疑。端心正行。拔诸爱欲。绝众恶根本。游步无拘。典总智慧。众道表里。揽持维纲。照然分明开视五道。决正生死泥洹之道。佛言。若曹从无数劫以来。不可复计劫。若曹作菩萨道。欲过度诸天人民及蜎飞蠕动之类。已来甚久远。人从若得道度者无央数。至得泥洹之道者亦无央数。若曹及八方上下。诸天帝王人民。若比丘比丘尼。优婆塞优婆夷。若曹宿命。从无数劫已来。展转是五道中。死生呼嗟。更相哭泪。转相贪慕。忧思愁毒。痛苦不可言。至今世死生不绝。乃今日与佛相见共会值。是乃闻阿弥陀佛声甚快善。我助汝曹喜。亦可自厌死生痛痒。生时甚痛甚苦甚极。至年长大亦苦亦极。死时亦痛亦苦亦极。甚恶臭处不净。洁了无有可者。佛故悉语若曹。若曹亦可自决断臭处恶露。若曹亦可端心正身。益作诸善。于是常端中外。洁净身体。洗除心垢。自相约捡。表里相应。言行忠信。人能自度脱。转相扶接。拔诸爱欲。精明至心。求愿不转。结其善道根本。虽精苦一世。须臾间耳。今世为善。后世生阿弥陀佛国。快乐甚无极。长与道德合明。然善相保守。长去离恶道痛痒之忧恼。拔勤苦诸恶根本。断诸爱欲恩好。长生阿弥陀佛国。亦无有诸痛痒。亦无复有诸恶臭处。亦无复有勤苦。亦无淫泆嗔怒愚痴。亦无有忧思愁毒。生于阿弥陀佛国。欲寿一劫十劫。百劫千劫万亿劫。自恣意欲住止寿无央数劫。不可复计数劫。恣汝随意皆可得之。欲食不食。恣若其意。都悉自然。皆可得之。次于泥洹之道。皆各自精明求索。心所欲愿。勿得狐疑心中悔。欲往生者。无得坐其过失。在阿弥陀佛国界边。自然七宝城中。谪五百岁。阿逸菩萨言。受佛严明重教。皆当精进一心求索。请奉行之不敢疑怠。
　　佛告阿逸菩萨等。若曹于是世。能自制心正意。身不作恶者。是为大德善。都有一辈。为八方上下。最无有比。所以者何。八方上下。无央数佛国中。诸天人民。皆自然作善。不大为恶易教化。今我于是世间作佛。为于五恶五痛五烧之中作佛。为最剧教语人民。令纵舍五恶。令去五痛。令去五烧之中。降化其心。令持五善。得其福德度世长寿泥洹之道。佛言。何等为五恶。何等为五痛。何等为五烧中者。何等为消化五恶。令得五善者。何等为持五善。得其福德长寿。度世泥洹之道。佛言。其一恶者。天人民下至禽兽。蜎飞蠕动之属欲为众恶。强者服弱转相克贼。自相杀伤更相食啖。不知作善。恶逆不道。受其殃罚道之自然。当往趣向神明记识。犯之不贳转相承续。故有贫穷下贱乞丐孤独。故有聋盲喑哑愚痴憋恶。下有尪狂不及逮之属。故有尊卑豪贵高才明达智慧勇猛。皆其前世宿命。为善慈孝布施恩德。故有官事王法牢狱。不肯畏慎作恶入法。受其过谪重罚致剧。求望解脱难得度出。今世有是目前现在。寿终有处入其窈冥受身更生。比若王法剧苦极刑。故有自然泥犁禽兽薜荔。蜎飞蠕动之类。转贸身形改恶易道。寿命短长魂神精识。自然入趣受形寄胎。当独值向相从共生。转相报偿当相还复。殃恶祸罚。众事未尽。终不得离展转其中。世世累劫无有出期。难得解脱痛不可言。天地之间自然有是。虽不临时卒暴应时。但取自然之道。皆当善恶归之。是为一大恶。为一痛。为一烧。勤苦如是。愁毒呼嗟。比若剧火起烧人身。人能自于其中。一心制意端身正行。独作诸善不为众恶者。身独度脱得其福德。可得长寿度世上天泥洹之道。是为一大善。佛言。其二恶者。世间帝王长吏人民。父子兄弟家室夫妇略无义理。不从正令奢淫憍慢。各欲快意恣心自在。更相欺调殊不惧死。心口各异。言念无实。佞谄不忠谀媚巧辞。行不端绪更相嫉憎转相谗恶陷人冤枉。主上不明心不察照任用臣下。臣下存在践度能行。知其形施在位不正。为其所调妄损忠良贤善。不当天心甚违道理。臣欺其君子欺其父。弟欺其兄妇欺其夫。家室中外知识相讼。各怀贪淫心毒嗔怒。蒙聋愚痴欲益。无有尊卑上下。无男无女无大无小。心俱同然欲自厚己。破家亡身不顾念前后。家室亲属坐之破族。或时家中内外知识朋友。乡党市里愚民野人。转更从事共相利害。诤财斗讼怒忿成仇转诤胜负。悭富焦心不肯施与。祝祝守爱保贪惜。坐之思念心劳身苦。如是至竟无所恃怙。独来独去无一随者。善恶福德殃祸谪罚。追命所生或在乐处或入毒苦。然后乃悔当复何及或时世人愚心少智。见善诽谤恚之不肯慕及。但欲为妄作不道。但欲盗窃常怀毒心。欲得他人财物用自供给。消散靡尽赐复求索。邪心不正常独恐怖畏人有色。临时不计事至乃悔。今世现在长吏牢狱。自然趣向受其殃咎。世间贫穷乞丐孤独。但坐前世宿命。不信道德不肯为善。今世为恶天神别籍。寿终入恶道。故有自然泥犁禽兽薜荔。蜎飞蠕动之属。展转其中。世世累劫无有出期。难得解脱痛不可言。是为二大恶。为二痛。为二烧。勤苦如是。比若火起剧于烧人身。人能自于其中。一心制意端身正行。独作诸善不为众恶者。身独度脱得其福德。可得长寿度世上天泥洹之道。是为二大善。
　　佛言。其三恶者。诸世间人民寄生相因。共依居天地之间。处年寿命无能几岁。至有豪贵长者贤明善人。下有贫贱尪羸愚者。中有不良之人。但怀念毒恶身心不正。常念淫泆烦满胸中。爱欲交错坐起不安。贪意悭惜欲横唐得。眄睐细色恶态淫泆。有妇厌憎私妄出入。持家所有相给为非。聚会饮食专共作恶。兴兵作贼攻城格斗。劫杀截断强夺不道。取人财物偷窃趣得不肯治生。所当求者不肯为之。恶心在外不能专作。欲系成事恐势迫胁。持归给家共相生活。恣心快意极行作乐。行乱他人妇女。或于其亲属不避。尊卑长老众共憎恶。家室中外患而恚之。亦复不畏县官法令无所避录。如是之恶自然牢狱。日月照识神明记取诸神摄录。故有自然泥犁禽兽薜荔。蜎飞蠕动之属。展转其中。世世累劫无有出期。难得解脱痛不可言。是为三大恶。为三痛。为三烧。勤苦如是。比若火起烧人身。人能自于其中。一心制意端身正行。独作诸善不为众恶者。身独度脱得其福德。可得长寿度世上天泥洹之道。是为三大善。
　　佛言。其四恶者。诸人不能作善自相坏败。转相教令共作众恶。主为传言但欲两舌恶口骂詈妄语。相嫉更相斗乱。憎嫉善人败坏贤善。于旁快之。复不孝顺供养父母。轻易师友知识。无信难得诚实。自大尊贵。有道横行威武加权力势。侵克易人不能自知。为恶不自羞惭自用顽健。欲令人承事畏敬之。复不畏敬天地神明日月。亦不可教令作善。不可降化。自用偃蹇常当尔。亦复无忧哀心。不知恐惧之意。憍慢如是天神记之。赖其前世宿命颇作福德。小善扶接营护助之。今世作恶尽儩诸善日去。见恶追之。身独空立无所复依受重殃谪。寿命终身众恶绕归。自然迫促当往追逐不得止息。自然众恶共趣顿乏。有其名籍在神明所。殃咎引牵当值相得。自然趣向受过谪罚。身心摧碎神形苦极不得离却。但得前行入其火镬。当是之时悔复何益。当复何及。天道自然不得蹉跌。故有自然泥犁禽兽薜荔。蜎飞蠕动之属。展转其中。世世累劫无有出期。难得解脱痛不可言。是为四大恶。为四痛。为四烧。勤苦如是。比若火起烧人身。人能自于其中。一心制意端身正行。独作诸善不为众恶者。身独度脱得其福德。可得长寿度世上天泥洹之道。是为四大善。
　　佛言。其五恶者。世人徒倚懈惰。不肯作善不念治生。妻子饥寒父母俱然。欲呵教其子其子恶心。嗔目应怒言令不从。违戾反逆剧于野人。比若怨家不如无子。妄遍假贷众共患厌。尤无复有报偿之心。穷贫困乏不能复得。辜较谐声放纵游散。串数唐得自用赈给不畏防禁。饮食无极吃酒嗜美。出入无有期度鲁扈抵突。不知人情壮吁强制。见人有喜憎妒恚之。无义无礼自用识当不可谏晓。亦复不忧念父母妻子有无。又复不念卒报父母之德。亦复不念师之恩好。心常念恶。口常言恶。身常行恶。日不成就。不信道德。不信有贤明先圣。不信作善为道可得度世。不信世间有佛。欲杀罗汉。斗比丘僧。常欲杀人。欲杀父母兄弟妻子宗亲朋友。父母兄弟妻子宗亲朋友。憎恶见之欲使之死。不信佛经语。不信人寿命终尽死后世复生。不信作善得善。不信作恶得恶。如是曹人男子女人。心意俱然违戾反逆。愚痴蒙笼嗔怒嗜欲无所识知。自用快善大为智慧。亦不知所从来生死所趣向。不肯慈孝恶逆天地。于其中间望求侥幸。欲得长生射呼不死。会当归就生死勤苦善恶之道。身所作恶殃咎众趣不得度脱。亦不可降化令作善。慈心教语开导死苦。善恶所趣向有是复不信之。然苦心与语欲令度脱无益其人。心中闭塞意不开解。大命将至至时皆悔。其后乃悔当复何及。不豫计作善临穷何益。天地之间五道各明。恢旷窈窕浩浩汗汗。转相承受善恶毒痛。身自当之无有代者。道之自然随其所行。追命所生不得纵舍。善人行善慈孝。从乐入乐。从明入明。恶人行恶。从苦从冥。谁能知者。独佛见知耳。教语人民信用者少。死生不休。恶道不绝。如是世人不可悉道说。故有自然泥犁禽兽薜荔。蜎飞蠕动之属。展转其中。世世累劫无有出期。难得解脱痛不可言。是为五大恶。五痛五烧为勤苦如是。比若火起烧人身。人能自于其中。一心制意端身正行。言行相副所作至诚。所语如语心口不转。独作诸善不为众恶者。身独度脱得其福德。可得长寿度世上天泥洹之道。是为五大善。佛告阿逸菩萨等。我皆语若曹。是世五恶勤苦如是。令起五痛。令起五烧。展转相生。世间人民不肯为善。欲作众恶敢欲犯此诸恶事者。皆悉自然当具更历入恶道中。或其今世先被病殃。死生不得示众见之。寿终趣入至极大苦愁忧酷毒。自相焦然转相烧灭。至其然后共作怨家更相伤杀。从小微起至大困剧。皆从贪淫财色。不肯忍辱施与各欲自快。无复曲直欲得健名。为痴欲所迫随心思想。不能复得结愤胸中。财色缚束无有解脱不知厌足。厚己诤欲无所省录。富贵荣华当时忍辱不知施善。威势无几随恶名焦。身坐劳苦久后大剧。自然随逐无有解已。王法施张自然纠举。上下相应罗网纲纪。[煢-(冗-几)][煢-(冗-几)]忪忪当入其中。古今有是痛哉可伤。都无义理不知正道。佛语阿逸菩萨等。若世有是佛。皆慈愍哀之威神摧动。众恶诸事皆消化之。令得去恶就善弃捐所思。奉持经戒莫不承受。施行经法不敢违失。度世无为泥洹之道快善极乐。佛言。若曹诸天帝王人民。及后世人。得佛经语熟思惟之。能自于其中端心正行。其主上为善率化捡御其下。教众转相敕令。转共为善转相度脱。各自端守慈仁愍哀。终身不怠尊圣敬孝通洞博爱。佛语教令无敢亏负。当忧度世泥洹之道。当忧断截死生痛痒拔恶根本。当忧断绝泥犁禽兽薜荔。蜎飞蠕动恶苦之道。当曼佛世坚持经道无敢违失。佛言。若曹当信者。云何第一急。当自端身。当自端心。当自端目当自端耳。当自端鼻。当自端口。当自端手。当自端足。能自捡敛莫妄动作。身心净洁俱善相应。中外约束勿随嗜欲。不犯诸恶言色当和身行当专。行步坐起所作当安。作事所为。当先熟思虑计之。揆度才能视瞻圆规。安定徐作为之。作事仓卒不豫计熟。为之不谛亡其功夫。败悔在后唐苦亡身。至诚忠信得道绝去。佛言。若曹于是益作诸善。布恩施德能不犯道禁忌。忍辱精进一心智慧。展转复相教化作善为德。如是经法。慈心专一斋戒清净一日一夜者。胜于在阿弥陀佛国作善百岁。所以者何。阿弥陀佛国皆积德众善。无为自然在所求索。无有诸恶大如毛发。佛言。于是作善十日十夜者。其德胜于他方佛国中人民作善千岁。所以者何。他方佛国皆悉作善。作善者多为恶者少。皆有自然之物。不行求作便自得之。是间为恶者多作善者少。不行求作不能令得。世人能自端制作善至心求道。故能尔耳。是间无有自然不能自给。当行求索勤苦治生。转相欺调诈好恶。得其财物归给妻子。饮食毒劳心身苦。如是至竟。心意不专[怡-台+(公/心)]恫不安。人能自安静。为善精进德。故能尔耳。佛言。我皆哀若曹及诸天帝王人民。皆教令作诸善。不为众恶。随其所能辄授与道。教戒开导悉奉行之。即君率化为善。教令臣下。父教其子。兄教其弟。夫教其妇。家室内外亲属朋友转相教语。作善为道奉经持戒。各自端守上下相捡。无尊无卑无男无女。斋戒清净莫不欢喜。和顺义理。欢乐慈孝。自相约捡。其有得佛经语。悉持思之。不当所作而犯为之。即自悔过去恶就善。弃邪为正朝闻夕改。奉持经戒剧愚得宝。佛所行处所在郡国。辄授与经戒。诸天日月星辰诸神。国王旁臣长吏人民。诸龙鬼神。泥犁禽兽薜荔。蜎飞蠕动之属。莫不慈心开解者。皆悉敬事。从佛稽受经道。承奉行之。即君改化为善。斋戒精思净自湔洗。端心正行居位严栗。教敕率众为善。奉行道禁令言令正。臣孝其君。忠直受令不敢违负。父子言令孝顺承受。兄弟夫妇宗亲朋友。上下相令顺言和理。尊卑大小转相敬事。以礼如义不相违负。莫不改往修来。洗心易行端正中表。自然作善所愿辄得。咸善降化自然之道。求欲不死。即可得长寿。求欲度世。即可得泥洹之道。佛言。佛威神尊德重。消恶化善莫不度脱。今我出于天下。在是恶中。于苦世作佛。慈愍哀伤教语开导。诸天帝王。旁臣左右。长吏人民。随其心所愿乐。皆令得道。佛诸所行处。所经过历郡国县邑丘聚市里莫不丰熟。天下太平。日月运照。倍益明好。风雨时节。人民安宁。强不临弱。各得其所。无恶岁疾疫。无病瘦者。兵革不起。国无盗贼。无有冤抂。无有拘闭者。君臣人民莫不喜踊。忠慈至诚各自端守皆自守国。雍和孝顺莫不欢喜。有无相与布恩施德。心欢乐与皆敬爱。推让义谦逊。前后以礼敬事。如父如子。如兄如弟。莫不仁贤。和顺礼节都无违诤。快善无极。佛言。我哀若曹子欲度脱之。剧父母念子。今八方上下。诸天帝王人民。及蜎飞蠕动之类。得佛经戒奉行佛道。皆得明慧心悉开解。莫不得过度解脱忧苦者。今我作佛。在于五恶五痛五烧之中。降化五恶。消尽五痛。绝灭五烧。以善攻恶拔去毒苦。令得五道。令得五善明好。烧恶不起。我般泥洹去后。经道稍断绝。人民谀谄。稍复为众恶。不复作善。五烧复起。五痛剧苦。复如前法。自然还复。久后转剧不可悉说。我但为若曹小道之耳。佛告阿逸菩萨等。若曹各思持之。展转相教戒。如佛经法无敢违犯。阿逸菩萨长跪叉手言。佛道记甚苦痛。世人为恶。甚剧如是。佛皆慈哀悉度脱之。皆言受佛重教。请展转相教。不敢违犯。
　　佛告阿难。我哀若曹。令悉见阿弥陀佛。及诸菩萨阿罗汉所居国土。若欲见之不。阿难即大欢喜长跪叉手言。愿皆欲见之。佛言。若起更被袈裟西向拜。当日所没处。为阿弥陀佛作礼。以头脑著地言。南无阿弥陀三耶三佛檀。阿难言。诺受教。即起更被袈裟西向拜。当日所没处。为弥陀佛作礼。以头脑著地言。南无阿弥陀三耶三佛檀。阿难未起。阿弥陀佛。便大放光明威神。则遍八方上下。诸无央数佛国。诸无央数诸天地。即皆为大震动。诸无央数天地。须弥山罗宝。摩诃须弥大山罗宝。诸天地大界小界。其中诸大泥犁小泥犁。诸山林溪谷幽冥之处。即皆大明悉大开辟。即时阿难诸菩萨阿罗汉等。诸天帝王人民。悉皆见阿弥陀佛及诸菩萨阿罗汉国土七宝已。心大欢喜踊跃。悉起为阿弥陀佛作礼。以头脑著地。皆言南无阿弥陀三耶三佛檀。阿弥陀佛国放光明威神。以诸无央数天人民。及蜎飞蠕动之类。皆悉见阿弥陀佛光明。莫不慈心欢喜者。诸有泥犁禽兽薜荔诸有考治勤苦之处。即皆休止不复治。莫不解脱忧苦者。诸有盲者即皆得视。诸有聋者即皆得听。诸有喑者即皆能语。诸有偻者即得申。诸跛癖蹇者即皆走行。诸有病者即皆愈起。诸尪者即皆强健。诸愚痴者即更黠慧。诸有淫者皆是梵行。诸嗔怒者悉皆慈心作善。诸有被毒者毒皆不行。钟磬琴瑟箜篌乐器诸伎。不鼓皆自作五音声。妇女珠环皆自作声。百鸟畜狩皆自悲鸣。当是时。莫不欢喜善乐得过度者。即尔时诸佛国中诸天人民。莫不持天上华香来下。于虚空中悉皆供养。散诸佛及阿弥陀佛上。诸天各共大作万种自然伎乐。乐诸佛及诸菩萨阿罗汉。当是之时。其快乐不可言。佛告阿难。阿逸菩萨等。我说阿弥陀佛及诸菩萨阿罗汉国土自然七宝。傥无有异乎。阿难长跪叉手言。佛说阿弥陀佛国土快善。如佛所言无有一异。佛言。我说阿弥陀佛功德国土快善。昼夜尽一劫。尚复未竟。我但为若曹小说之尔。阿逸菩萨即长跪叉手问佛言。今佛国土。从是间当有几何。阿惟越致菩萨。往生阿弥陀佛国。愿欲闻之。佛言。汝欲知者。明听著心中。阿逸菩萨言受教。佛言。从我国当有七百二十亿。阿惟越致菩萨。皆当往生阿弥陀佛国。一阿惟越致菩萨者。前后供养无央数诸佛。以次如弥勒皆当作佛。及其余诸小菩萨辈者无央数。不可复计。皆当往生阿弥陀佛国。佛告阿逸菩萨。不但我国中诸菩萨当往生阿弥陀佛国。他方异国复有佛。亦复如是。第一佛名头楼和斯。其国有百八十亿菩萨。皆当往生阿弥陀佛国。他方异国。第二佛名罗邻那阿竭。其国有九十亿菩萨。皆当往生阿弥陀佛国。他方异国。第三佛名朱蹄彼会。其国有二百二十亿菩萨。皆当往生阿弥陀佛国。他方异国。第四佛名阿蜜蔡罗萨。其国有二百五十亿菩萨。皆当往生阿弥陀佛国。他方异国。第五佛名楼波黎波蔡[跳-兆+蔡]。其国有六百亿菩萨。皆当往生阿弥陀佛国。他方异国。第六佛名那惟于蔡。其国有万四千菩萨。皆当往生阿弥陀佛国。他方异国。第七佛名维黎波罗潘蔡[跳-兆+蔡]。其国有十五菩萨。皆当往生阿弥陀佛国。他方异国。第八佛名和阿蔡。其国有八菩萨。皆当往生阿弥陀佛国。他方异国。第九佛名尸利群蔡。其国有八百一十亿菩萨。皆当往生阿弥陀佛国。他方异国。第十佛名那他蔡。其国有万亿菩萨。皆当往生阿弥陀佛国。他方异国。第十一佛名和罗那惟于蔡[跳-兆+蔡]。其国有万二千菩萨。皆当往生阿弥陀佛国。他方异国。第十二佛名沸霸图耶蔡。其国有诸菩萨。无央数不可复计。皆阿惟越致。皆智慧勇猛。各供养无央数诸佛。以一时俱心愿欲往。皆当生阿弥陀佛国。他方异国。第十三佛名随呵阅只波多蔡。其国有七百九十亿菩萨。皆当往生阿弥陀佛国。佛言。是诸菩萨皆阿惟越致。诸比丘僧中。及小菩萨辈无央数。皆当往生阿弥陀佛国。不独是十四佛国中诸菩萨当往生也。都八方上下无央数佛国诸菩萨辈。各各是皆当往生阿弥陀佛国。甚无央数。都共往会阿弥陀佛国。大众多不可计。我但说八方上下无央数诸佛名字。昼夜一劫尚未竟。我但复说诸佛国诸比丘僧众菩萨。当往生阿弥陀佛国人数。说之一劫不休止尚未竟。我但为若曹。总揽都小说之尔。佛语阿难。阿逸菩萨等。其世间帝王人民。善男子善女人。前世宿命作善所致相禄巍巍。乃当闻阿弥陀佛声者。甚快善哉代之喜。佛言。其有善男子善女人。闻阿弥陀佛声。慈心欢喜。一时踊跃。心意净洁衣毛为起。泪即出者。皆前世宿命作佛道。若他方佛故。菩萨非凡人。其有人民男子女人。闻弥陀佛声。不信有者。不信经佛语。不信有比丘僧。心中狐疑都无所信者。皆故从恶道中来生。愚痴不解宿命。殃恶未尽。尚未当度脱故。心中狐疑不信向尔。佛言。我语若曹。若曹所当作善法。皆当奉行信之。无得疑。我般泥洹去后。汝曹及后世人。无得复言。我不信有阿弥陀佛国。我故令若曹悉见阿弥陀佛国土。所当为者各求之。我具为若曹道说经戒慎法。若曹当如佛法持之。无得毁失。我持是经以累若曹。若曹当坚持之。无得为妄增减是经法。我般泥洹去后。经道留止千岁。千岁后经道断绝。我皆慈哀。持留是经法。止住百岁。百岁中竟。乃休止断绝。在心所愿皆可得道。佛言。师开导人耳目。智慧明达度脱人。令得善合泥洹之道。常当孝慈于佛父母。常当念师恩。常念不绝即得道疾。佛言。天下有佛者甚难值。若有沙门。若师为人说经者甚难值。佛说是经时。即万二千亿诸天人民。皆得天眼彻视。悉一心皆为菩萨道。即二百亿诸天人民。皆得阿那含道。即八百沙门。皆得阿罗汉道。即四十亿菩萨。皆得阿惟越致。佛说经已。诸菩萨阿罗汉。诸天帝王人民。皆大欢喜。起为佛作礼绕三匝。前以头面著佛足而去。

　　　　阿弥陀经卷下


