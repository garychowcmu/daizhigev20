  佛说大方广善巧方便经
　　宋 施护译




　　　　佛说大方广善巧方便经卷第一

　　　　西天译经三藏朝奉大夫试光禄卿传法大师赐紫臣施护奉　诏译
　　如是我闻。一时佛在舍卫国祇树给孤独园。与大苾刍众八千人。菩萨一万六千人俱。是诸菩萨智慧方便神通具足。辩才无碍得大总持。
　　尔时世尊处大法座。与如是等无数百千大众。恭敬围绕听受说法。彼时会中有一菩萨摩诃萨名曰智上。从座而起偏袒右肩。右膝著地礼佛双足。礼已合掌前白佛言。世尊。我有少法欲伸请问。如来应供正等正觉。非愍我故愿赐听许。佛告智上菩萨摩诃萨言。善男子。恣汝所问今正是时。诸佛如来随有问者。各各为其如应演说。令彼闻已心生欢喜。时智上菩萨摩诃萨。即白佛言。世尊。云何是菩萨摩诃萨善巧方便。愿佛世尊广分别说。佛告智上菩萨摩诃萨言。善男子。汝今当知。具善巧方便菩萨摩诃萨。以一方便普令一切众生如理修行。何以故。具善巧方便菩萨摩诃萨。乃至于彼傍生异类诸恶趣中。菩萨亦以平等一切智心。施其方便。即以如是善根。回向一切众生。令诸众生修行二法。何等为二。所谓一切智心回向心。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。于诸众生所有善根。不念破坏。常所爱乐生随喜心。即以如是随喜善根。回向一切众生。复以一切智心。广施一切众生。虽起施心。悉无所取。亦无所得。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。若时往彼十方世界。乃至一切方处。或见一切微妙可爱香树华树。菩萨见已不生一念希取之心。作是思惟。此香树华树非我所取。当献十方一切诸佛。即以如是善根。回向一切智。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。随所向处。或见一切众生受诸快乐。菩萨尔时生随喜心。即以如是随喜善根。回向一切智。又若菩萨随所向处。或见一切众生受诸苦恼。菩萨尔时起悲愍心。被精进铠即作是言。一切众生所有苦恼我当代受。普愿众生得安隐乐。即以如是善根。回向无上菩提。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。随诸方处若礼一佛如来。即同礼彼诸佛如来。何以故。诸佛如来同一法性。同一戒品定品慧品解脱品解脱知见品。亦复同一最上心意。菩萨如是了知已。乃至恭敬供养一佛如来。即同恭敬供养诸佛如来。菩萨以广大心普摄一切。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。或时见有修大乘者于大乘法生退没心。菩萨尔时知彼心已即作是念。我应为彼称赞一四句偈。令彼如是如理修学使不退没。念已即言。诸有修大乘者。若能于此一四句偈。解了其义。即能于彼一切语言。通达义趣。如所解了不生退没。又复我此所说一四句偈。若有能听受者。是人即得诸佛辩才。我当以是善根。普施一切众生。悉愿得彼多闻具足。诸佛无碍辩才所摄。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。或时往彼贫穷乞丐人所。菩萨尔时心生悲愍。即自念言。他业所作受决定报。我今于此欢喜和合。随其所欲而悉施与。如佛所说。于一施中有四行相。所谓施大心大等。今我此中所施虽少。一切智心而复无量。若我以是一切智心施此乞人。即以如是善根力故。当以宝手常出珍宝。普施一切众生。如是布施此乞丐人。乃能与彼现在佛世尊所布施持戒修禅定者。所作福行等无有异。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。若时与彼声闻缘觉同所居止。菩萨尔时于彼二乘但生恭敬。若彼声闻缘觉。或以二事而生我相。何等为二。一者菩萨出生诸佛世尊。二者诸佛出生声闻缘觉。彼以是事而自念言。我于此中是为最上。何能于彼生恭敬心。而此菩萨虽闻是说。以方便故心无异想。善男子。如是名为菩萨摩诃萨善巧方便。
　　复次善男子。具善巧方便菩萨摩诃萨。能于一施行中。成就六波罗蜜多。是相云何。所谓菩萨随诸方处见来求者。菩萨尔时摄伏悭心。随其所欲而悉施与。此即名为菩萨成就布施波罗蜜多。如是施时。菩萨自持戒行。复能摄彼诸破戒者。普令安住清净戒地。此即名为菩萨成就持戒波罗蜜多。如是施时。菩萨以其慈心为首。复起不破坏心救护心等住心。起是心时。此即名为菩萨成就忍辱波罗蜜多。如是施时。若饮若食及诸所欲随其所施。菩萨来去住止。于身语心位不生懈倦。此即名为菩萨成就精进波罗蜜多。如是施时。随所施处。菩萨心住一境不起散乱。此即名为菩萨成就禅定波罗蜜多。如是施时。菩萨悉知如是施者如是受者得何果报。如是知已。称量较计皆悉平等。是中无有少法可得。此即名为菩萨成就智慧波罗蜜多。善男子。如是名为善巧方便菩萨摩诃萨。于一施行中成就六波罗蜜多。
　　尔时智上菩萨摩诃萨复白佛言。希有世尊。菩萨摩诃萨布施行中。乃有如是善巧方便。以是方便。而能解脱一切众生轮回苦恼。普摄一切诸佛法藏。佛言智上。如汝所说如是如是。诸菩萨摩诃萨具善巧方便故。而能于其一施行中成就无量利益胜行。尔时世尊。复告智上菩萨摩诃萨言。善男子。汝今当知。具善巧方便菩萨摩诃萨。设于异时有极重罪。而彼菩萨亦不坏善根。云何不坏。所谓菩萨或时值遇彼恶知识。劝令退失无上道意得极重罪。菩萨尔时即自思惟。我今若或即于此身。取证涅盘断后边际。不复堪任被精进铠。何能度脱一切众生轮回苦恼。我今不应以此因缘自坏其心。何以故。我欲于轮回中度脱一切众生。设有极重罪亦不断善根。善男子。如是名为菩萨摩诃萨善巧方便。又善男子。若出家菩萨有分别心生别异作意。彼所得罪过四根本。是菩萨若具善巧方便者随起即悔。善男子。我说彼菩萨为无罪者。
　　尔时智上菩萨摩诃萨白佛言。世尊。云何菩萨亦有罪耶。佛告智上菩萨摩诃萨言。善男子。若言菩萨无有罪者。云何菩萨于百千劫中。学波罗提木叉戒。有破根本果者。善男子。汝今当知。是等菩萨虽于一切众生善言恶言皆悉能忍。但为于彼声闻缘觉法中相应作意。是故我说彼所得罪过四根本。如彼声闻乘人犯根本罪已。无所堪任取证涅盘。出家菩萨亦复如是。起是罪已不即悔舍。声闻缘觉相应作意。亦复无所堪任。不能趣证大涅盘界。
　　尔时尊者阿难。在大会中前白佛言。世尊。舍卫大城有一菩萨名光聚王。我于一时入城乞食。于其城中不见彼菩萨。是时光聚王菩萨别在一聚落中。与一女人同坐一处说非法语。我往见已彼不覆藏。而复别说彼梵行法。世尊。我佛如来。是一切众生大师。无所不知。无所不见。无不解了。我见是相其事云何。愿佛开示。尊者阿难发是言时。而此佛会地大震动。
　　尔时光聚王菩萨。现身虚空高一多罗树。即于空中问阿难言。尊者阿难。于汝意云何。犯非法者。岂能如是住虚空耶。是时尊者阿难。对如来前向空问言。光聚王菩萨如我向者所见事相。云何菩萨有此非法耶。尊者阿难作是言时。世尊即为垂足按地。是时他方世界有佛世尊。现虚空中发是声言。菩萨已离非法。我知是事我证是事。彼佛言已隐空不现。
　　尔时世尊告阿难言。汝不应于住大乘者菩萨正士生过失想。阿难。譬如声闻乘中初二果人求无漏道不以为难。具善巧方便菩萨摩诃萨亦复如是。求一切智不以为难。何以故。菩萨已离眷属缠缚故。已能安住佛法僧宝不坏净信。不退转于阿耨多罗三藐三菩提。阿难。当知若有住菩萨乘者。不离一切智心。设于五欲法嬉戏而行亦无过失。所有诸佛如来。得五根具足。其义如是。阿难。如汝所见光聚王菩萨其事因缘。我今为汝如实宣说。阿难。汝今当知。光聚王菩萨向于聚落同处坐者。而彼女人于过去世二百生前。与此菩萨曾为夫妇。是故今时而此女人。见光聚王菩萨吉祥威光戒力具足。女人见已。由宿习故生粗重想。以善根力复作是念。我若得此光聚王菩萨来我舍中共坐一处。彼能令我发生阿耨多罗三藐三菩提心。阿难。时光聚王菩萨。知彼女人心所念已。即于夜分往诣彼舍。与其女人共坐一处。广为宣说无数法门。时女人舍。内外平正广博严净。时光聚王菩萨既同坐已。即复执彼女人右手。说伽陀曰。
　　佛不称赞染欲法　　愚痴迷著而所行
　　若能断除欲爱心　　佛说斯人为最上

　　阿难。时彼女人闻是伽陀已心大欢喜。即从座起合掌恭敬。礼彼光聚王菩萨足。说伽陀曰。
　　我本无心实求欲　　我知欲法佛不赞
　　若能断除欲爱心　　佛说斯人为最上

　　说是伽陀已。复说伽陀曰。
　　当知如我心所思　　所说真实而无异
　　若人乐求佛菩提　　一切众生获利乐

　　阿难。时彼女人。得光聚王菩萨善巧方便为开导故。即时女人发阿耨多罗三藐三菩提心。时彼菩萨即从座起出离彼舍。阿难。汝今当知。我观彼女人深心清净勇猛最胜。我今为彼授菩提记。阿难。彼女人从此命终已。当转女身得成男子。从是已后过九十九百千阿僧祇劫。当得成佛号曰近事如来应供正等正觉出现世间。阿难。以是缘故。当知菩萨摩诃萨已离眷属恩爱缠缚。一切非法永不复生。
　　尔时光聚王菩萨摩诃萨。闻佛世尊如是说已。从空中下头面著地礼世尊足。礼已合掌前白佛言。世尊。具善巧方便菩萨摩诃萨。住大悲行常所利益。世尊。我今亦得是行。又复世尊。若有菩萨能为一众生发一善根者。于诸色爱不起罪心。若如所起罪垢心者。当于百千劫中受地狱苦。世尊。若彼菩萨起是罪心受斯地狱苦者。当知是菩萨即舍离众生所发善根。令彼善根不能成就。
　　尔时世尊赞光聚王菩萨言。善哉善哉。菩萨正士。如汝所说如是如是。若住大悲心者。能为一切众生断除一切罪垢。善男子。我念过去阿僧祇劫前。有一摩拏嚩迦。名曰光明。于四万二千岁中。修持梵行离诸过失。过是四万二千岁已。而于一时以因缘故。入一王城其名神通。于彼城中见一女人名曰伽吒。时彼女人。见是摩拏嚩迦色相端正。女人见已生欲爱心。来诣其前作礼而住。光聚王。尔时摩拏嚩迦。即问彼女人言。今汝女人有何所求。女人答言。我今求汝摩拏嚩迦共为夫妇。摩拏嚩迦言。我不于女人而生欲想。女人又言。我于今时若不得汝为夫妇者。我当不久而趣命终。尔时摩拏嚩迦作是思惟。我于四万二千岁中。修持梵行不犯禁戒。我于今时不应受是染爱非法。而此女人我宜远离。作是念已。离彼女人而行七步。过七步已还复小住。为其女人起大悲心。作是念言。我于今时发勇悍心。设犯禁戒宁当忍受地狱苦报。不应远离令彼失命。尔时女人闻是言已心生快乐。适本所愿不至命终。光聚王。时彼光明摩拏嚩迦。即执彼伽吒女人手。作如是言。如汝所欲。今我与汝随所应作。如是光明摩拏嚩迦与伽吒女人。于十二年中共为夫妇。彼摩拏嚩迦。过是十二年已。又复精进修持梵行。从是殁已生梵天界。光聚王。汝今当知。彼时光明摩拏嚩迦者。勿起异见。今我身是。彼时伽吒女人者。今耶输陀罗是。所以者何。我于尔时。但能一念起大悲心。又复还修梵行得生梵界。如是我于十千劫中受轮回身。虽受是身不生厌倦。光聚王。诸有众生不具善巧方便者。于轮回中受地狱苦。菩萨以能具足善巧方便。是故得生于梵天界。光聚王。假使舍利子。目乾连。大阿罗汉。虽复神通智慧于声闻中而为第一。亦未能具善巧方便。光聚王。今我法中有一苾刍名俱迦梨俱。堕地狱中其事云何。光聚王。我念过去拘留孙佛法中。有一苾刍名曰无垢。时彼苾刍。修阿兰那行独止一岩。其岩不远有五通仙人别止一处。忽于一时布大黑云降霔大雨。时彼近住五通仙人。往诣无垢苾刍岩所。欲生恼害破彼梵行。是时仙人正入。苾刍方出。仙人见已起过失心。妄生轻谤作是思惟。此无垢苾刍。退失梵行欲造非法。尔时苾刍知彼仙人心所念已。即踊身虚空高七多罗树。仙人见是苾刍住在空中。仙人告言。我持利刀来此岩中破汝梵行。汝今何复住空中耶。仙人言已。苾刍即时从空而下。礼彼仙人不复踊身。是时仙人于须臾间。全身堕彼大地狱中。光聚王。于汝意云何。彼时无垢苾刍者。勿起异见。即今慈氏菩萨是彼五通仙人者。即俱迦梨俱苾刍是。光聚王。此因缘者当知非彼声闻缘觉境界。皆是菩萨摩诃萨善巧方便智慧所行。光聚王。又如世间有誐尼迦人。六十四种艺能具足。是人爱乐财宝。随所向处以艺能故。一切所用皆悉能得。于彼彼人所得财利已。后复忘恩心生弃舍。具善巧方便菩萨亦复如是。于一切处设诸方便救度众生。彼彼所向于诸众生无所希取。见彼众生所有善根。劝令增进。由彼所作善根力故。普令众生出生胜行。菩萨亦复无所取著。乃至戏乐等事。虽复顺行而已舍离。不复于心有所系缚。光聚王。又如世间傍生异类。或见妙华色香具足。时彼傍生不能生起一念爱乐。具善巧方便菩萨亦复如是。虽受一切戏乐等事。未尝暂起一念爱乐。无自作无他作。一切无著。光聚王。又如世间肥坏地中植诸种子。决定得生芽茎果实。具善巧方便菩萨亦复如是。修空无相无愿解脱法门。决定已能离诸染法。虽受一切戏乐等事。而亦不坏修行。佛所称赞功德成就。光聚王。又如世间渔捕之人。于大池中张以大网。捕取其鱼随彼所欲。皆悉能取不坠水中。具善巧方便菩萨摩诃萨亦复如是。修空无相无愿解脱法门。一切智心坚固所护。毕竟不堕生死泥中。随彼彼处。灭此身已生梵天界。

　　　　佛说大方广善巧方便经卷第一



　　　　佛说大方广善巧方便经卷第二

　　　　西天译经三藏朝奉大夫试光禄卿传法大师赐紫臣施护奉　诏译
　　复次光聚王。又如持明人善修瑜伽悉地法门。于秘密五种缚中而受系缚。随所作法不越三昧。是人以一大明句力。悉能断除彼一切缚。而获安住秘密行门。虽在系缚中常不离三昧。具善巧方便菩萨摩诃萨亦复如是。于五欲境中嬉戏顺行。随其所作不坏正行。是菩萨以一智慧明力。悉能清净一切染法。于一切智心而能安住。虽受五欲乐。常生梵天界。光聚王。又如世间善用剑者。于其剑法巧妙精熟。是人一时隐覆利剑。独行旷野险难之处。于其中路忽见一人。单己无伴复无器仗。时用剑人见彼人已。生悲愍心即相附近。而谓言曰。汝今独行一无伴侣。又无器仗将何护身。汝今同我随其所往。终不令汝有所阙失。若忽值遇盗贼等事。我当为汝作大救护。言已同行。于其中路忽逢贼众。时同行人不知此人先隐利剑。见是贼已即生怖畏。时用剑人发勇猛心无所怯惧。即出其剑与彼贼众而共斗敌。时彼贼众皆悉断命。其用剑人自护身已。复能防护彼同行者。咸得安隐过斯险难。具善巧方便菩萨摩诃萨亦复如是。而能具足种种方便执智慧剑。虽于五欲境嬉戏顺行。终不暂令身根起放逸事。能为身根作大防护。设于异时遇烦恼魔。菩萨亦复无所动转。被精进铠不生怖畏。以智慧剑断烦恼网悉令清净。菩萨常生清净佛土。
　　尔时会中有一菩萨名曰作爱。于其食时。入舍卫大城。而行乞食。时彼菩萨次第行至一长者舍。住立门侧发声乞食。长者有女名曰上财。颜貌端正人所爱乐。是时彼女闻菩萨声。即持饮食出施菩萨。授其食已。即于菩萨生爱乐心。若色相若音声而生取著。由此因缘起贪染心。作爱菩萨见是女已。即知其念。菩萨尔时于贪染法无所作意。即自思惟于须臾间。若起一念贪染心者。是大过失。何以故。今此女人我于何处而生可爱。若彼眼根为可爱者。眼是无常败坏不净肉团。彼自性空何所爱乐。若于耳鼻舌身意根为可爱者。彼彼诸根亦复如是。自性皆空无有实法。何所爱乐。如是从足至顶乃至内外中间。一一如实审谛观察。是中无有少法可得。我今如是如实观已。于一切法悉无所有。法无有故即法无生。菩萨作是思惟时。即得无生法忍。菩萨得是利已心大欢喜。即于是处踊身虚空。高一多罗树。于其城中右绕七匝出舍卫大城。乘空往诣佛世尊所。
　　尔时世尊。见彼作爱菩萨。威德巍巍犹如鹅王。乘空自在徐缓而来。世尊见已。谓阿难言。阿难。汝见此作爱菩萨从空来不。阿难白佛言。世尊。唯然已见。佛告阿难言。汝今当知。此菩萨者。于一切法离贪爱心。证法无生悉无所得。而能降伏一切魔军。广为众生转正法轮。时佛言已。而彼菩萨即住空中听佛说法。
　　是时彼上财女人。于长者舍忽然命终。生三十三天。转女人相得天子身。彼天子生时。有七宝庄严微妙宫殿同时出现。纵广十二由旬。复有一万四千天女眷属同时而生。是诸天女于须臾间。自有智生咸作是念。我等今时以何善根得生于此。即知先世舍卫城中有长者女。于一菩萨起染爱心。以是因缘于彼命终生此天中。转女人相而为天子。彼得无量胜报神通。我等由是天子胜因缘故亦得生此。作是念已欢喜而住。
　　尔时彼新生天子即作是念。我昔人间生染爱心。而何今时得是胜报。此因缘者。乃是作爱菩萨增上善力为开导故。我今宜应往诣佛所。恭敬供养彼佛世尊。及欲瞻礼作爱菩萨。
　　尔时彼天子作是念已。即时与诸天女眷属。持以种种殊妙香华。从彼天界来诣佛所。到已头面礼世尊足。即于佛前合掌向空。遥伸敬礼作爱菩萨。然后以彼所持众香华等。尊重恭敬供养世尊。作供养已右绕三匝。合掌向佛说伽陀曰。
　　不可思议人中尊　　不可思议大菩提
　　不可思议诸佛行　　不可思议诸佛法
　　我舍卫城长者女　　父本立名为上财
　　色相端严众所钦　　父母宗亲亦爱念
　　于一时中有佛子　　具大威德名作爱
　　舍卫城中乞食行　　次第来至于我舍
　　我时闻彼美音声　　适悦欢喜即取食
　　持食诣彼作爱前　　以尊重心施佛子
　　我时见彼妙色相　　心生爱染欲和合
　　彼因缘故不能成　　我于刹那而命断
　　我今不能具宣说　　作爱佛子大因缘
　　于染爱法不相应　　令我灭已生胜处
　　世尊我虽舍前报　　快哉断我女人相
　　转成男子大威光　　又复得生于天界
　　与我同生诸天女　　一万四千为眷属
　　复有最上七宝严　　微妙宫殿同时现
　　我时发生如是心　　此为不可思议事
　　我以染爱心为因　　云何得此清净报
　　作爱佛子甚希有　　亦名作喜作光明
　　我身炽盛大威光　　由彼胜因获如是
　　染因能成如是果　　声闻缘觉不能知
　　而彼乘中无此法　　唯善逝智而能转
　　假使殑伽沙数劫　　不能修学诸佛智
　　我今无余所乐心　　唯求无上菩提果
　　作爱佛子大威德　　是我最上善知识
　　我因彼故得见佛　　安住菩提无退转
　　我知修行菩提者　　于染爱心无所著
　　如我所转女人相　　普愿一切为男子
　　我前世中命终后　　父母亲族怀悲恼
　　恩爱极苦所缠心　　返于沙门生忿恚
　　我今以佛威神力　　于刹那间诣父所
　　隐身住空而白言　　勿于沙门生忿恚
　　起忿恚者大过失　　于长夜中受苦恼
　　上财女者今我是　　已生三十三天中
　　转彼女人前报相　　得大威光天子身
　　父母今诣于佛所　　应当忏彼忿恚心
　　佛是众生大慈父　　一切众生所归趣
　　父母闻说佛声已　　即起广大增胜心
　　尔时父母承佛力　　应声即诣于佛所
　　到已头面礼佛足　　忏悔先起忿恚心
　　白言我今归依佛　　合掌又复伸问言
　　佛法僧宝最尊胜　　当云何作供养事
　　唯佛能知我心意　　如我所问愿佛说
　　发是言已谛诚住　　一心渴仰而听受
　　佛告上财父母言　　汝今谛听我所说
　　若欲供养诸佛者　　应当发起菩提心
　　当知汝女上财者　　五百生中种善根
　　今转女身为天子　　为汝父母善开导
　　父母闻佛如是语　　即发无上菩提心
　　欢喜称赞作是言　　人中大仙如实语
　　尔时佛告阿难言　　汝今证知如是事
　　菩萨方便不思议　　于染心中得净报
　　如上财女所转相　　一切众生亦如是
　　阿难如是胜功德　　能令众生皆离苦
　　今此天子胜福报　　于染爱心常清净
　　而能恭敬佛世尊　　尊重无上菩提故
　　多劫已曾供养佛　　于诸佛所种善根
　　坚固安住菩提心　　决定当得菩提果

　　尔时尊者阿难白佛言。世尊。如我意者。譬如须弥山王众宝所成。虽种种宝有种种色。彼黄金色而为最上。菩萨摩诃萨亦复如是。若清净心若染污心。若住法心若隐法心。虽种种心如是差别。彼一切智心而为最上。世尊。诸菩萨摩诃萨最初安住一切智心。于诸染法悉能清净。又如有药名曰善现。能治世间一切病苦。菩萨摩诃萨亦复如是。住一切智心已。能断除贪嗔痴等诸烦恼病。
　　尔时世尊赞尊者阿难言。善哉阿难。如汝所说如是如是。
　　尔时尊者大迦叶。前白佛言。希有世尊。菩萨摩诃萨能行最上寂静之行。能于一切众生。起悲愍心常所利益。又复能修空无相无愿解脱法门。不乐声闻缘觉之法。于一切处不离一切智心。具不可思议善巧方便。世尊。诸菩萨摩诃萨。一切所行无著无碍。于色声香味触境中。行而不取亦无起作。世尊。我今乐说譬喻明菩萨行。愿佛世尊听许我说。佛言大迦叶。乐说当说今正是时。大迦叶言。世尊。譬如世间有无数百千人众。于其旷野险难之处见有一门。而彼人众尔时各各从其门入。过是门已次见道路。其路悬旷险恶多难。彼诸人众见是路已。咸生怖畏。是时有一智人具善方便。欲为多人利益安乐。即告众言。汝等当知。去此不远有一大城。其城广阔严丽清净。人民炽盛安隐丰饶。入彼城者适悦快乐。谁当爱乐入其城中。即能远离险难怖畏。时彼众中有一类人。闻是语已即时发言。我今乐入。入是城已。见其丰饶安隐快乐。生希有想爱著不舍。即于彼住不复乐出。有一类人。闻说其城即时发言。我亦随顺入彼城中。是人虽入不乐彼住后复还出。又复众中有一类人。虽闻是语不能前诣入彼城中。世尊。彼有智人过此城已。又复行于旷野险路。出是路已见一道径。其径狭小可一尺量。径之左面有一大坑深百千肘。径之右面复一大坑深百千肘。若或有人堕是坑者不能出离。彼径四向有一类人发是声言。我于此处生大怖畏。又复去彼狭径不远有四衢道。一类人众游履其道。随其所向。彼彼皆能见有大城。如如所见。彼彼随应而生爱乐。时彼智人见是狭径已。即行其径到安隐处。世尊。世间无数百千人者。当知即是诸愚异生。
　　一门者。当知即是取一有身。彼旷野险难中见道路者。当知即是生死险难之路。其路悬旷者。当知即是无明有爱为因受果。极悬远故。彼有智人能唱导者。当知即是具善巧方便菩萨摩诃萨。彼大城者。即是二乘所证涅盘。有一类人入彼大城。爱乐安住不求出者。当知即是声闻缘觉下劣信解生止息想。彼一类人亦欲随顺入其城中不乐安住后还出者。当知即是余诸菩萨。成就最上信解心故。彼一类人虽闻是语。不能前诣入其城者。当知即是少福无智诸外道辈。彼有智人过此城已。又复出彼旷野路者。当知即是具善巧方便菩萨摩诃萨。精进波罗蜜多故。彼一尺量狭径路者。当知即是最上法界。左面坑者。当知即是彼声闻地。右面坑者。当知即是彼缘觉地。彼径四面有一类人发怖畏声者。当知即是诸天魔王及魔眷属。彼四衢道者。即是四摄法门。随其所向彼彼皆能见大城者。当知即是彼二乘人。随其所应见佛功德见佛所行。及佛智慧生爱乐故。时彼智人到安隐处者。当知即是到一切智地。世尊。如是等譬喻说者。当知皆是菩萨摩诃萨善巧方便引导众生。是为菩萨最上胜行。以是义故。我于菩萨摩诃萨所应敬礼。
　　尔时世尊赞尊者大迦叶言。善哉善哉。汝大迦叶。善说此语。当佛如是赞迦叶时。会中有万二千众生。得天人身。皆发阿耨多罗三藐三菩提心。佛告大迦叶言。汝今当知。菩萨摩诃萨具善巧方便者。已能成就无量功德。于一切时虽有所作。不复起彼诸不善业。于自于他远离过失。
　　尔时智上菩萨摩诃萨。于佛会中见如是事。闻如是法。又复恭敬。前白佛言。云何世尊。往昔为一生补处菩萨时。于彼迦叶如来法中。曾作是语。何故剃须发。云何求菩提。而此菩提最上难得。昔作是语当有何义。愿佛于今为我宣说。佛告智上菩萨摩诃萨言。止善男子勿作是语。当知菩萨摩诃萨随其所行。随有所说非无利益。何以故。具不可思议方便菩萨。见彼彼正士随所应住。于彼彼众生如应调伏。一切所行。当知不离菩萨摩诃萨善巧方便。
　　复次智上。我今为汝广说菩萨摩诃萨善巧方便甚深正法。汝应谛听如善作意。善男子。如我往昔为菩萨时。于燃灯佛所。成就不可思议方便。尔时我于彼佛法中。证得无生法忍。从是已后。我为得忍菩萨。为菩提故转复精进。若一劫若百劫。未尝懈倦。未尝厌舍。未尝失念。数数来此轮回趣中。以善方便救度众生。以自慧力随诸所作悉得成就。于后边际不作住想。为利众生无有休息。当知此是菩萨摩诃萨善巧方便。
　　复次善男子。我为菩萨时。为菩提故虽入声闻寂静三摩地。乃至入菩萨三摩地。若身若心无出没想。虽得寂静乐而不住著。虽在三摩地而精进不懈。以六波罗蜜多四摄法门。教化众生。诸有所作未尝懈息。当知此是菩萨摩诃萨善巧方便。又善男子。我为菩萨时已得一生补处。将欲成道转大法轮。即于兜率天宫如实观察。我今为当于此天中成等正觉转法轮耶。为人间耶。如是观察又复思惟。我若即于天中作此利者。阎浮提人不得闻法。若于阎浮提中作此利者。而此诸天不得闻法。我今随其所宜。但应下降阎浮提中成等正觉。而此诸天亦可利益。又复菩萨思惟观察。我若从此兜率天宫没已。下生人间。不入胎藏现受生相。于须臾间便成正觉者。彼阎浮提所有众生。当起疑念。此释迦菩萨从何所来。天中来耶。乾闼婆中来耶。变化来耶。以是缘故从天中没下降阎浮。随顺世间入母胎藏。当知此是菩萨摩诃萨善巧方便。
　　复次善男子。菩萨虽住胎藏。世间众生不应于此作实住想。何以故。菩萨本从无垢寂静三摩地安详而起。从天中没。下降人间。处胎受生。出家苦行。乃至坐菩提场。成等正觉。降伏魔众。转大法轮。如是一切所作。菩萨于中清净无染。无动无转不出不没。以是义故。应知清净行菩萨不实住胎藏。当知此是菩萨摩诃萨善巧方便。又复何缘。菩萨但现胎生。不现余生耶。所谓菩萨于一切众生中最上最胜。是洁白分纯一无杂。以如是相现处胎生。当知此是菩萨摩诃萨善巧方便。又复菩萨初入母胎。其相云何。所谓。菩萨入母胎时内外清净。安隐无难不苦不恼。如昔天中所受快乐。菩萨入母胎时。乐受相应亦复如是。不同世人揽彼父母羯逻蓝等秽污不净。为入胎相。又复何缘。菩萨于母胎中。住满十月不增减耶。所谓菩萨不同世人住母胎藏。日月数量有增有减。以增减故胎藏不圆诸根缺减。是故菩萨。满足十月胎藏圆满。诸根具足无所增减。当知此是菩萨摩诃萨善巧方便。又复何缘。菩萨不乐宫殿。而返于其园林中生。所谓菩萨于其长时。远离愦闹乐寂静处修寂静行。有诸天龙夜叉乾闼婆等常所卫护。菩萨欲令迦毗罗城一切人民。以诸香华随喜供养各得瞻睹。以是因缘。菩萨于其园林中生。又复何缘。菩萨之母攀其树枝生菩萨耶。谓菩萨母不同世间所有母人。当产生时苦受相应得大苦恼。摩耶夫人生菩萨时。乐受相应得大快乐。以是因缘。菩萨之母攀彼树枝而生菩萨。又复何缘。菩萨于母胎中。能念能知彼三世事。乃至菩萨入胎住胎等事悉能知耶。所谓清净行菩萨于三界中最上最胜。正念现前于一切法无所忘失。是故菩萨虽住胎中。能念能知彼一切事。又复何缘。菩萨生时。唯帝释天主而来卫护。菩萨生已即为捧接。尔时无复余天人耶。所谓。帝释天主先发大愿。菩萨生时为作守护。以彼往昔善根力故。是故菩萨生时唯帝释天主而来卫护。又复何缘。菩萨生已即于四方各行七步。不减至六不增八耶。所谓菩萨正士。神通变化随宜方便。其相如是。由此因缘但行七步无所增减。又复何缘。行七步已即发是言。我于世间最尊最胜。已能解脱老病死法。谓此梵界诸天子众。闻菩萨生。悉来瞻礼。各各随应得其利益。菩萨尔时即自思惟。但此梵界诸天子众得知是事。我今欲令一切普得闻知。作是念已。乃发声言。我于世间最尊最胜。已能解脱老病死法。发是言时。所有三千大千世界。诸天子众及诸梵众。闻是声已于须臾间。一切皆来至菩萨所。合掌恭敬随喜称赞。以是因缘乃唱是言。我于世间最尊最胜。

　　　　佛说大方广善巧方便经卷第二



　　　　佛说大方广善巧方便经卷第三

　　　　西天译经三藏朝奉大夫试光禄卿传法大师赐紫臣施护奉　诏译
　　复次善男子。何缘菩萨生已现大笑相。岂非菩萨以掉举故现是相耶。所谓菩萨生已作是思惟。我欲普令一切众生。悉能同我发菩提心。我当得菩提已。广度众生出轮回苦。我于是事无懈怠想。我观一类众生。起下劣心迷乱作意。于解脱道。不能发起广大精进。此复云何。所谓具大悲心者能起精进。彼类众生无如是行。我欲令彼成就如是广大精进。得最上解脱。是故我取一切智果。由此因缘心生欢喜。以其喜因现大笑相。而非菩萨掉举相故。又复何缘。菩萨身本无垢而沐浴耶。所谓菩萨无量劫来虽离垢染。今此现生。随顺世间沐浴其身。又复何缘。菩萨生已而不便从园中诣菩提场成等正觉。复入王宫其事云何。所谓菩萨身相圆满威德具足。人所瞻者皆获利益。菩萨乃入王宫。令彼宫嫔一切眷属咸得瞻睹。又欲于其宫中随顺世间作嬉戏事受诸快乐。虽同有作而无其实。乃至一切所有及转轮王位皆悉弃舍。出家修道由此因缘。是故菩萨复入王宫。又复何缘。摩耶夫人生菩萨已七日命终。岂非菩萨咎耶。所谓菩萨于兜率天。将欲下降入母胎藏。先以天眼审谛观察。见摩耶夫人所有寿量满足十月。余复七日即当命尽。菩萨如是观已。乃入胎藏住经十月。由此因缘。摩耶夫人七日命终。寿量尽故非菩萨咎。又复菩萨未出家时。遍学世间一切艺能。所谓书算咒术工巧歌舞。乃至弓箭器仗等事。如是学者其义云何。所谓菩萨为欲调伏世间显最胜故。所以者何。而此三千大千世界中。无有一人所学艺能胜菩萨者。以是缘故。菩萨未出家时学如是事。又复何缘。菩萨未出家时纳妻有子。而复广有宫嫔婇女诸眷属等。岂非菩萨生贪爱耶。所谓菩萨虽同世间起如是相。而非菩萨生贪爱心。何以故。菩萨正士已离贪爱。于贪爱中随所施作。而无其实所有。菩萨纳耶输陀罗而为妻者。菩萨为欲令耶输陀罗满宿愿故。彼耶输陀罗。往昔曾于燃灯佛所。发是愿言。愿我当于释迦牟尼佛法中为释种女种诸善根。以彼宿世无虚妄言。是故我今纳以为妻。令彼速得善根成就。随世间相虽复如是。而菩萨心不生过失。后当弃舍出家修道。所有生罗睺罗子者。谓世间人作是谤言。若无子息生育相继者。彼非丈夫。菩萨息是谤故。乃令耶输陀罗释种之女即时产生罗睺罗子。而此罗睺罗者。不从父母羯逻蓝等秽污所生。当知从天中没化相生此。所有广集宫嫔婇女诸眷属者。菩萨为欲各各随应教化开导。悉令获得最上善利。后当弃舍出家修道。菩萨于其宫中。以阿耨多罗三藐三菩提法。教化开导四万二千宫嫔婇女。悉令种是菩提善根。余诸宫女但能信心清净安住正见。是故当知诸菩萨摩诃萨修菩萨行者。随世间相虽处王宫纳妻有子。广集宫嫔诸眷属等。乃至于五欲乐嬉戏顺行。诸有所作皆无其实。清净洁白离诸垢染。无爱无著无动无转。菩萨但为教化一切众生。圆满宿愿成熟善根故。即以不可思议善巧方便神通愿力。变化所生变化所作。于其神通游戏法中。得三摩地寂静快乐。随应所作皆悉利益。菩萨处王宫时。虽受一切象马奴婢。而彼一一皆是宿世殊胜愿力。菩萨为成就故而乃摄受。以是因缘。当知菩萨纳妻等相非贪爱心。又复何缘。菩萨一时往阎浮树下结加趺坐。彼时日光虽转树影不移。其相云何。所谓菩萨欲令七俱胝天人获利益故。其相如是。又复何缘。菩萨出游园林。见老病死生怖畏耶。所谓菩萨已离老病死怖。见是相时现恐怖者。欲令众生起厌畏故。又复何缘。菩萨于中夜分逾城出家。而不于彼昼日分耶。所谓菩萨取夜分者。欲令迦毗罗城一切人民皆不见故。又为菩萨令自善根而得增长。白法清净圆满具足。弃舍一切所有乐事。是故菩萨于中夜分逾城出家。又复菩萨出王宫已。至苦行处自手截发。菩萨之父净饭大王。闻如是事心不生信。云何我子便截发耶。后知其实心生苦恼。是相云何。所谓菩萨以所截发。欲令三千大千世界一切天龙夜叉乾闼婆人非人等。见佛吉祥威光最胜发髻。瞻礼恭敬获大利益。以是因缘而自截发。又复菩萨所有迦蹉迦马王。种种庄严驭人餐那善能控驭。菩萨当乘出王宫时。而彼马王欢喜而行后乃弃舍。是相云何。所谓菩萨一切所爱欢喜弃舍无所恋著。欲令末世一切众生。如我今时离诸爱著于我法中如是修学。又复令末世中诸出家者。以彼正命出家学道。以是缘故弃舍马王。又复何缘。菩萨于寂静处。六年苦行历诸难事。岂非菩萨余业障故感是报耶。所谓菩萨。诸障已尽无有苦报。诸所作事但是菩萨善巧方便。善男子。汝前所问我为一生补处菩萨时曾发是言。何故剃须发。云何求菩提。而此菩提最上难得。此因缘者非无利益。今当为汝如实宣说。我念往昔于迦叶如来法中。而为菩萨名曰护明。我时以善巧方便。于诸众生随其所宜为作利益。彼时有五婆罗门是大族姓子。先于菩萨乘中修诸梵行。后因值遇彼恶知识。使令忘失大菩提心。彼五婆罗门即于一时起如是心。我等已能得菩提法。起是心者异见相应。我于尔时观知彼心。即以方便欲为开导。乃于彼前发如是言。何故剃须发。云何求菩提。而此菩提最上难得。彼五婆罗门闻是语时。咸作是念。何故护明菩萨发如是言。我知其念。又复告言。何故剃须发。云何求菩提。而此菩提最上难得。我时言已安住真实平等法门。即与五婆罗门同住一处。时有二人。一名竭致迦啰。二名贡婆迦啰。来诣于我及五婆罗门所。先广称赞迦叶如来最上功德。后复谓我及五婆罗门言。今可往诣迦叶如来应供正等正觉所。我于尔时作是思惟。此五婆罗门善根未熟。若今同诣迦叶佛所。我或称赞迦叶如来最上功德。彼五婆罗门不能称赞。作是思惟已。告彼二人言。我自知时作是言已。我即于般若波罗蜜多。住无所住。以般若波罗蜜多力所护故。从是出生善巧方便。即谓五婆罗门言。我向语汝。何故剃须发。云何求菩提。而此菩提最上难得。于如是义汝等未解。今为汝说。以何义故菩提难得。所谓菩萨若于般若波罗蜜多。无所行想无所住想。即于菩提无智无得。如实而观悉无所得。又菩提者。不在内不在外不在中间。不可以身得。不可以心得。毕竟空中一切无得。是故我向谓汝等言。何故剃须发。云何求菩提。而此菩提最上难得。当知此说是真实说。时五婆罗门闻是法已心得开悟。还复安住大乘法中。我作是说已。住一切法无所得心。即离是处。又复别诣于一方所。彼五婆罗门尔时亦复同于彼住。是时竭致迦啰。贡婆迦啰。二人承佛威神力故。复诣彼处方便劝导。五婆罗门令彼同往迦叶佛所。我时观彼五婆罗门根缘已熟。即时与彼五婆罗门及其二人。同诣迦叶如来应供正等正觉所。到佛所已各礼佛足。时彼二人以宿世善根力故。见佛相好。尔时各各心得清净。彼五婆罗门得见如来色相光明吉祥威德。心生欢喜。各以宿世善根力故。还发阿耨多罗三藐三菩提心。我时白佛言。此五婆罗门。善根成熟愿佛化度。
　　尔时迦叶如来应供正等正觉。即为宣说菩萨藏法。随其所应而能解了。即时皆得无生法忍。迦叶如来即为我授阿耨多罗三藐三菩提记。我得记已。即白迦叶佛言。以如来应供正等正觉。摄受此五婆罗门故。而令得见如来。复为宣说菩萨藏法。教化开导皆为得忍。菩萨求佛菩提。不复退转。
　　复次智上。我昔于彼迦叶如来法中。为一生补处菩萨时。先所发言。何故剃须发。云何求菩提。而此菩提最上难得。作此说者为开导故。由是因缘彼获利益。是故当知诸所言说非无义利。皆是菩萨摩诃萨善巧方便。而非过咎非不善法。若有众生少知少见者。或于持戒清净沙门婆罗门所。发无义语。所谓以智为非智。作是语者不能长夜利益安乐。但能与彼苦受相应。此等众生作不善业是过咎者。菩萨摩诃萨即不如是。一切障累悉已清净。无复少分业障可得。但为众生灭诸恶法。普令堪任趣证解脱。智上。如昔因缘当如是知。又我所有六年苦行历诸难事。但为降伏诸外道故。又欲令诸众生起精进故。一麻一麦为所食者。欲令身器得清净故。由此因缘于六年中修诸苦行。而非余业所感报应。我昔如是于六年中修苦行时。有五百万天众仙众。皆得智通三昧。是故当知我修此行以善巧方便为利益故。又复菩萨先受乳糜食已。增益势力方乃行诣菩提场中而取正觉。何不但令其身瘦悴。往彼道场成正觉耶。所谓菩萨悲愍末世一切众生。先受乳糜食已方成正觉。何以故。末世众生皆以饮食而为资助。有诸众生求道果者。若无饮食资身。彼不能增进。咸生退屈。若得饮食为资助者皆获安隐。以安隐故。于诸善法而悉记念。乃能增进趣求道果。我欲令彼末世众生如是学。我先受饮食后方进道。又为令彼献乳糜者牧牛女人圆满施因成就菩提分法。我时食已。安坐道场得菩提果。能于一三摩地中住经千劫。皆由段食力所资故。以是因缘受彼乳糜。又复菩萨既处菩提树下金刚座上。何不速证阿耨多罗三藐三菩提果。而先降伏诸魔军耶。所谓无处可能容受诸恶魔众。菩萨若不以善巧方便而容受者。彼诸恶魔即当娆乱一切众生。是故菩萨处其座已作是思惟。我于今日成等正觉。而此三千大千世界诸众生中。有何等众生心不喜乐。念已观察知诸恶魔心不喜乐。欲于菩萨而生娆害。菩萨尔时又复思惟。我今不应与魔斗战。但以神通作变化事使彼降伏。又令一切天龙夜叉乾闼婆阿修罗迦楼罗紧那罗摩睺罗伽人非人等众。得见菩萨师子游戏。神通相已。发于阿耨多罗三藐三菩提心。以是因故普令当得最上涅盘。尔时菩萨作是念已。即于眉间放大光明。其光普照三千大千世界。一切魔宫皆悉映蔽。于其光中发是声言。今此释迦种族净饭王子。舍转轮王位出家修道。诣菩提场取证阿耨多罗三藐三菩提。发是声时复有无数天人四众。来菩萨所瞻礼恭敬。是时一切魔王及魔眷属。见是事已四散驰走惊怖战掉。忧箭入心生大苦恼。时恶魔众忿恚转增。于须臾间化四兵众。绕菩提场面百由旬。种种变现而为娆乱。菩萨尔时住大慈心。虽见是相而无动转。菩萨即以宝网鬘手作降魔相。是时诸魔即皆降伏。尔时有八十四俱胝。天龙夜叉乾闼婆阿修罗迦楼罗紧那罗摩睺罗伽人非人等。皆发阿耨多罗三藐三菩提心。以是缘故菩萨先现降魔相。当知皆是善巧方便。又复何缘。如来得阿耨多罗三藐三菩提已。于七昼夜中结加趺坐。观彼树王寂然不动。所谓色界有诸天子修寂静行者。见如来应供正等正觉加趺而坐。心大欢喜作是思惟。如来于七昼夜中依止一心寂静而住。是心不可得。作是念时。有三万二千色界天子发阿耨多罗三藐三菩提心。我为欲令未来世中诸修道者。悉能如是修寂静行。以是因缘如来得菩提已。于七昼夜观彼树王寂然不动。又复如来得菩提已。何故最初梵王劝请转法轮耶。此因缘者。所谓有诸梵众劝请梵王随应说法。何以故。彼诸梵众谓能依止梵王。复谓梵王能生梵众。于此世间无复最先过梵王者。尔时梵王作是思惟。如来大师为世间尊。随应悉能知众生根。是故我应劝请说法。作是念已诣菩提场。劝请世尊转正法轮。当彼梵王如是劝请。时有六百八十万梵众发阿耨多罗三藐三菩提心。以是缘故。梵王最初劝请转正法轮。复次智上。如来大圆镜智。悉能显照一切众生语言心行。一切所作无不容受。照见众生最初边际。有具善根者。有不具善根者。彼彼众生彼彼业报。大圆镜中皆悉显现。乃至诸佛如来所作报应亦于中现。菩萨诣菩提场成等正觉。圆满一切白法最胜功德。如来已断一切不善之法。已能清净一切障累。已能远离一切过失。如是功德大圆镜智皆悉显照。复次智上。如来从大悲心起善巧方便。普为救度一切众生。譬如医师善解医药。诸有病者随其所宣。甘苦辛味和合妙药。应病而授皆得除愈。如来大师亦复如是。具足种种善巧方便。为大医王善疗众病。随观众生有何等病。如其所应以善巧方便。而为救疗皆令解脱。又如世间彼初生子。慈母乳哺恩育爱怜。不令有少病苦所侵。若后有病慈母即为拣择良药。授与令服。子既服已而得安乐。如来大师亦复如是。为一切世间之父。观诸众生如其子想。不令众生有苦恼者。若见众生造彼彼业得彼彼报。如来随应即以善巧方便。而为救度令得解脱。智上。如是所说当知是为善巧方便。

　　　　佛说大方广善巧方便经卷第三



　　　　佛说大方广善巧方便经卷第四

　　　　西天译经三藏朝奉大夫试光禄卿传法大师赐紫臣施护奉　诏译
　　复次智上。我念过去世。时有五百商人入海求宝。是时别有一商人。其性刚强猛利暴恶。于海中路而忽相逢彼一商人即生恶心欲谋珍宝彼自思惟。我今宜应设其方便悉断彼诸商人命已。当取珍宝还阎浮洲自受快乐。是时五百商人众中有一商主。名曰善御。其性慈和于一切人常生悲愍。商主一时止息而卧。忽于梦中见大海神出现其相。谓商主言。汝今当知诸商众外。别有一人其性暴恶。如是色相如是名字。彼人起贼害心欲谋珍宝。彼作是念应当速断诸商人命。取其珍宝还阎浮洲自受快乐。是故我今如彼所念而先语汝。汝可思惟作何方便。令此恶人不造杀业免地狱报。又复商众得全其命。何以故。此五百商人。皆于阿耨多罗三藐三菩提已住不退转。而彼恶人于如是住菩萨法者。若造杀业永堕地狱无有出期。是故汝今宜设方便善为救度。尔时善御商主。从梦觉已即作是念。我于今时有何方便。令此恶人不造杀业免地狱报。得诸商人各全其命。于一日中如是思惟。求善方便而未能得。乃至七日审谛思惟亦不能得。过七日已即作是念。我今无复方便可得。但当于彼兴杀心者先与断命。彼断命故不造杀业免地狱报。又令余众得全其命。如是念已而复筹量。我若与此五百商人共断其命。而五百人皆堕地狱。我今宜应起大悲心为救护故。自手当杀。此杀因者。设于百千劫中获地狱报亦当忍受。但能今时以如是大悲方便。令此恶人不造杀业当免地狱无量劫苦。又令住菩萨法者。诸商人众安隐无难。尔时商主作是念已。即设方便乃断其命。时彼恶人既此命终得生天界。智上。彼五百商人者。当知即是此贤劫中五百如来。是时众中为商主者。即我身是。我于百千劫在轮回中。以大悲心出生善巧方便。如是种种救度众生。于汝意。云何。菩萨摩诃萨虽经百千劫在轮回中。皆为以方便智救度众生。勿谓菩萨摩诃萨有业障可得。是故当知诸佛菩萨诸所作业皆悉清净。无复少分障累可得。智上。又复当知如来应供正等正觉。是金刚不坏之身。乃至举足下足皆以神通方便作大利益。是时舍卫城中有二十人。忽与二十极恶知识而相值遇。是诸人等互起恶心欲相谋杀。各各伺求彼彼方便。时四十人承佛威神力故俱诣佛所。到佛所已住立一面。尔时如来应供正等正觉。为欲化度彼四十人。故于刹那间化一大人在佛会中。即白大目乾连言。尊者当知今此大地。不久出现诸草木相。而彼大人作是言。时世尊即为垂其右足。于须臾间。而此大地即生草木各一尺量。时尊者大目乾连白佛言。世尊今所出现草木之相。我于余方可能见不。佛言不能。尊者大目乾连而即随取少分草木。乃自执持。时三千大千世界皆悉震动。于是如来应供正等正觉。以神通力现自身相出过梵界。而此草木亦复随从出过梵界。又复如来以神通力现大海中。而此草木亦随彼住。又复如来以神通力入大山间。而此草木亦随彼住。尔时如来还本座已即收右足。而此草木亦安住不动。
　　尔时尊者阿难白佛言。世尊如来。往昔有何因缘今现是相。佛言阿难。我于往昔为大商主。入海求宝逢恶知识。我时以大悲心而断其命。昔因缘故今有是相。尔时世尊说伽陀曰。
　　今此所现如是相　　不住虚空及山海
　　乃至不住诸地方　　以宿因故如是住

　　尔时彼四十人咸作是念。如来是大法王。无实业障可得。我等互起恶心自相谋害。今对佛前宜应忏悔。作是念已。俱白佛言世尊。我等先起恶心互欲杀害。是故今时各各忏悔。尔时世尊。即为如应宣说法要。彼四十人皆得智证三昧。是时有三百二十万众生。远尘离垢得法眼净。智上。以此因缘。当知诸佛如来。举足下足皆是神通方便作大利益。实无少分业障可得。又复如来已离诸病。何故一时。遣诸苾刍诣耆婆所。求青莲华蕊汁要当何用。所谓我于一时与五百苾刍。结夏未久住于林间。是时有修左啰摩婆尾迦行者。住彼林侧。是人忽有病生。不能进止不能调伏。即于我所求以妙药而救其苦。我时作是思惟今不应知是病所宜。何以故。我若知其病所宜者。后末世中破坏圣心。于今设何方便得药与疗。但当令此诸苾刍众为求其药。作是念已。即令诸苾刍诣耆婆所。求青莲华蕊汁与疗其病。是诸苾刍虽承佛旨。而未即行。尔时净居天子。见诸苾刍已白言。尊者。汝等当如佛旨求如是药。为作救疗勿求别药。令彼服已而趣命终。诸苾刍言。我等若行求药违佛戒法。我等宁自丧命。终不违佛戒法而行。净居天子复白诸苾刍言。如来是大法王。以利益心犹故现相服药除病。汝等今时何不如教。当行求药当行求药。净居天子如是三白已。时诸苾刍息疑悔心。即诣耆婆所求如是药。得是药已授彼病人服已除差。智上。以是因缘我为利益故。乃遣苾刍求如是药。而非如来有诸病恼。又复如来诸福蕴中最上最胜。何故最先执持应器。入城乞食。所谓如来已离诸障无假食想。但为愍念后末世中有诸苾刍少福德者。虽入王城聚落持钵乞食。而不能得乃生退屈。不能长时勤行乞食。为令此等苾刍当于尔时作是思惟。如来大师。于诸世间福聚最胜。犹尚随宜持钵乞食。况复我今末世苾刍。薄福德故乞食所难不应生苦。但当行乞虽复少得而亦为足。智上。如来在世行乞食者。又为随顺作利益故。所谓令诸婆罗门长者居士乃至一切人民。以佛威神所加持故。于现世中饮食丰足。不值饥馑之苦。何以故。如来在世不令诸魔作饥馑难。是故如来以善方便随顺世间。虽受假食不生爱著。不令婆罗门长者乃至一切人民及余诸天子众等。起如是念。沙门瞿昙于其假食爱乐作意。如来为令彼等不生念故。于昼夜中与苾刍众。常住三昧依止一心。寂而无动无高无下。前引于后后如于前。正念相应于一时中我住三昧。有七万天子发清净心礼敬于我。我即从三昧出为其如应宣说法要。彼诸天子于诸法中得法眼净。由此因缘。是故当知。诸佛如来现行乞食。但以善巧方便作利益故。又复一时有赞左摩拏嚩迦。于佛如来而生恶意当堕地狱。佛为救护其事云何。所谓如来怨亲平等无复少分障累可得。但为众生安乐利益。我于尔时为欲救护彼赞左摩拏嚩迦。故以我威神力令其得见。兢伽沙数世界诸佛如来。是诸如来大圆镜智中现彼所作业。以诸如来神通力故。令此摩拏嚩迦见自业已。即生悔心作如是言。今于此中真实显现。乃自思惟如来一切白法具足。云何我今但造恶业。于白法分而不能得。彼摩拏嚩迦。作是念时。即得清净正白梵行。于其梦中见佛现身。所有先起恶意之罪皆悉销灭。命终已后免地狱报。当知皆是如来神力而为救护。何以故。所谓如来。以大悲方便不舍众生故。又复一时有孙那利梵志。于祇陀林中彼以因缘而断其命。佛时不知云何名为一切智耶。所谓如来无碍正智皆悉具足无不知见。如来随诸色相神通等事。皆以威神建立。今此孙那利梵志者。佛观是人寿量已尽决定命终。亦非如来不能了知。又欲以是因缘令诸外道摄伏其心止息自罪。
　　尔时如来以加持力。于七夜中不入聚落。是时有六十俱胝天人。过七夜已往诣佛所。到佛所已乃为随应宣说法要。即时各得智证三昧。又复何缘。如来昔曾于三月中食马麦耶。所谓如来欲令婆罗门长者等生希有心。又为成就利益事故。所以者何。我于一时与五百苾刍见五百马。我观彼马宿世善根今已成熟。何以故。此五百马于前前世。已曾为人亲近供养先佛如来。于先佛所发菩提心。后因值遇彼恶知识。破坏善法造诸恶业。以是报应今受马身。又复此五百马。往昔曾于日藏菩萨所发大誓愿。以其宿世大愿力故。今复值遇日藏菩萨。以菩提法方便教化令得度脱。是五百马以菩萨威力及自愿力故。各能思念宿生中事。智上。我观彼马有是因缘。生悲愍心欲为化度。乃与苾刍往彼马所。以所食麦即取食之。我自食已而复授彼五百苾刍。时五百马以宿善根力故。见佛及苾刍众食是马麦。即时礼佛及诸苾刍。彼五百马过三月已。皆悉命终生兜率天。即从彼天来诣佛所。恭敬尊重瞻礼供养。佛即随应为说法要。是诸天子悉于阿耨多罗三藐三菩提。住不退转。如来为令此五百马成就如是大利益事故食马麦。智上。当知所有一切饮食。如来食者皆为最上食。假使三千大千世界土及乳糖。如来食者于是二种。等无差别皆成上味。何以故。如来舌根常得上味。是大人相以是缘故。当知诸佛如来凡所受食皆为最上食。我时谓阿难言。汝舍转轮王位出家修道。于诸众生起悲愍心。汝今食此马麦而得何味。阿难白佛言世尊。今此马麦甚为希有。我虽生于王宫昔未曾得此最上味。是时阿难食马麦已。于七日中得大喜乐。智上。我时与彼五百苾刍。夏安居已各还所止。是时五百苾刍众中有四十苾刍。食是马麦虽于其味作清净想。还复思念诸苦粝食。如是思念已于七夜中。各得阿罗汉果。智上。当知如来虽食马麦实非宿障报应之事。但为众生作大利益。又令诸修净戒沙门婆罗门生希有心。复令一切众生如说能行。当知如来一切最胜。诸所施作不坏法行。又复何缘。如来一时谓迦叶言。我患背痛汝可为我说七觉支法。此因缘者。所谓尔时有八千天子而共集会。是诸天子先于佛法僧宝未生净信。当于尔时暂闻迦叶说七觉支法。而彼信心渐能开悟。即诣迦叶所。迦叶重复广为分别七觉支法。是八千天子。即时各得智证三昧。乃自思惟众生有病不能听法。若闻法者病得销除。如来是大法王犹故现病。令大迦叶说七觉支法。我等云何不乐听法。彼诸天子作是思惟已即于佛法心得清净。以是利益因故。如来乃现背痛。令大迦叶说七觉支法。当知皆是善巧方便。实非宿障报应之事。又复何缘。昔有庄严幢婆罗门。于一时中向佛世尊发不善语。佛于尔时不生恚碍。所谓如来于天人四众大集会中。已得忍力具足随观诸境不生恚碍。如来尔时于诸众生。住平等心救护心安住心柔软心勇猛心。如来住是诸心时。有四千众生发阿耨多罗三藐三菩提心。以是利益因故。如来乃于庄严幢婆罗门不生恚碍。当知皆是如来善巧方便。实非宿障报应之事。复次智上。我念昔为菩萨时。彼提婆达多在在处处常随于我。何以故。彼提婆达多虽来我所伺求娆害。而能令我圆满六波罗蜜多。能令无量众生得大利益。所谓若时欲令众生得大快乐。我不能行布施摄法。提婆达多即来我所。乞妻子奴婢头目手足。我于尔时皆悉能舍。以能舍故彼作是言。如是名为难行之行。能令众生起发善根。我作是施时。有无量众生起爱乐心。于布施行得净信解。又复若时我以菩提愿力住净戒行。提婆达多来诣我所欲破净戒。我于尔时坚固不动不坏戒行。有无量众生见是事已悉住清净戒地。又复若时提婆达多。于我起其忿恚打骂。我于尔时不生嗔恨住忍辱心。有无量众生见是事已皆住忍行。所有精进禅定智慧等行。以提婆达多故我皆圆满。及令无量众生得大利益。智上。当知彼提婆达多虽于我所欲生娆害。而能令我增长善法。为诸众生作利益事。是故应知诸佛如来以善巧方便故。于诸众生随所施作。皆令不坏所有报应。又复如来。于众生界普遍观察。有某众生造如是因得如是报。随所观已设诸方便而为化度。智上。如我上说种种法门。皆是最胜善巧方便。如是法门不应于彼下劣善根众生前说。所以者何。所有众生虽种声闻缘觉相应善根。而亦不能于此最胜善巧方便中如理修学。何以故。非法器故。但当为彼修菩萨法者如实宣说。譬如盲人于夜分中虽有光明亦不能见一切境相。若有目人于其夜分得彼光明。而为照耀一切境相悉能观见。菩萨摩诃萨亦复如是。已修菩萨最胜行法。又能具足善巧方便。所有诸佛胜行。解脱法门悉能通达。智上。若有志求无上菩提诸善男子善女人。爱乐法故纵在百千由旬之外。若有宣说如是善巧方便法门处。而亦不怖遥远即来听受。何以故。若人闻是法已。即得广大光明所行清净。于佛法中离诸疑悔。是故当知所有天人四众之中。是法器者。即能爱乐听受此法。非法器者。虽复得闻不生爱乐。佛说是法时。有七万二千众生。发阿耨多罗三藐三菩提心。
　　尔时尊者阿难。白佛言世尊。此经何名。我等云何受持。佛言阿难。此名善巧方便波罗蜜多正法。亦名一切秘密最上波罗蜜多正法。如是名字汝当受持。于后末世宣通流布。令诸众生得大利益。
　　佛说此经已。阿难等诸声闻。智上等诸菩萨摩诃萨。乃至世间天人阿修罗乾闼婆等一切大众。闻佛所说皆大欢喜信受奉行。

　　　　佛说大方广善巧方便经卷第四


