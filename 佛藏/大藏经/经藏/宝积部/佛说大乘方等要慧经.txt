  佛说大乘方等要慧经
　　后汉 安世高译




　　佛说大乘方等要慧经

　　　　后汉安息国三藏安世高译
　　闻如是。一时佛游于舍卫国。尔时弥勒菩萨叉手白佛言。
　　世尊。我欲小有所问。若世尊听所问者乃敢陈之。佛言。若有所疑便问。吾当为汝解说使意欢喜。弥勒问言。云何菩萨摩诃萨不退转法。于大乘有进而不耗减。行菩萨道并降伏魔怨。如其状貌。悉还教知诸法根之相。不厌于生死。自有正慧不从他受。疾成无上一切智地。世尊赞曰。善哉善哉所问随顺。甚善大佳吾当为汝解说。菩萨所得之行逾于所问。谛听善思念之。于是弥勒受教。一心静听。佛告弥勒。菩萨有八法具足。疾逮得无上一切智地。何谓为八。一者内性清净。二者所行成就。三者所施成就。四者所愿成就。五者慈成就。六者悲成就。七者善权成就。八者智慧成就。是为八事。菩萨疾逮得无上一切智。弥勒菩萨及诸会皆欢喜。

　　大乘方等要慧经


