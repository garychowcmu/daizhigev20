  佛说太子刷护经
　　西晋 竺法护译




　　　　佛说太子刷护经一卷

　　　　西晋三藏竺法护译
　　佛在罗阅只耆阇崛山中时。与千二百比丘。菩萨万二千人。优婆塞优婆夷。诸天王梵释。及无央数人民鬼神龙皆来俱会。阿阇世王太子。名为刷护。从国中与群臣长者子五百人。各持黄金华盖。出罗阅国相随出至佛所。持黄金华盖上佛已。却叉手持。头面著地为佛作礼讫竟。皆叉手住。阿阇世王太子刷护白佛言。愿欲问事。如佛肯说者当问。不肯者不敢问。佛言在所问事。太子白佛言。菩萨何因缘得颜颊端正。何因缘不入女人腹中。于莲华中化生。何因缘能自知前世宿命之事。愿佛大恩当为我曹说之。佛告太子。能忍辱不怒者。后生即为人姝好。不淫泆不与女人交通。若寿欲终时。人生一岁一月及七日者。后世生。便自知宿命无数世以来之事。太子白佛言。菩萨何因缘。身有三十二相。何因缘有八十种好。何因缘人民有见佛身者视之无厌极。佛告太子。本为菩萨时。好喜布施种种杂物。与诸佛菩萨及师父母人民。在所来索用。是故得三十二相。菩萨当有慈心。哀念十方人民及蜎飞蠕动之类。如视赤子皆欲令度脱。用是故得八十种好。菩萨见怨家父母心适等无有异。用是故人民见佛视之无厌极。太子复白佛言。菩萨何所因缘。知深经智慧及陀罗尼行。何因缘知三昧定意得安隐。何因缘佛所说皆快善。其有闻者皆欢喜信受。佛告太子。菩萨喜书信受讽诵学。用是故知深经智慧。得陀罗尼行。菩萨常喜专心正意。用是故得三昧安隐。菩萨所说皆至诚不欺。用是故所语人民皆信向。闻者莫不欢喜者。太子复白佛言。菩萨何因缘学经闻佛语人民皆信。何因缘知经律仪法。何因缘孝顺随佛教不犯。佛告太子。菩萨世世不谀谄。用是故学经闻佛语悉知不忘。菩萨入深经不恐不怖。用是故得经律便知仪法。菩萨世世敬佛敬经敬师敬父母。用是故得智慧。太子复白佛言。菩萨何因缘世世生佛边。何因缘问佛叹经晓知中慧。佛告太子。菩萨世世见人说经。不中坏乱不呵之。用是故得生佛边。菩萨数叹深经。用是故知中慧。太子复白佛言。何因缘不生恶处。何因缘生天上。何因缘不贪爱欲。佛告太子。菩萨世世信佛信经信比丘僧。用是故不生八恶处。菩萨持戒不缺。用是故生天上。菩萨知经法本空。用是故不贪爱欲。太子复白佛言。菩萨何因缘身所行口所言心所念皆净洁。何因缘魔不能得其便。何因缘不敢诽谤佛。不敢诽谤经。不敢诽谤比丘僧。佛告太子。菩萨侍佛喜学经爱比丘僧。用是故得净洁。菩萨昼夜行道精进不懈。用是故魔不能得其便。菩萨所语皆至诚。用是故众人不敢诽谤佛。不敢诽谤经道。不敢诽谤比丘僧。太子复白佛言。菩萨何因缘。好高声如梵天声。何因缘有八种音。何因缘知众人所念皆悉能报。佛告太子。菩萨世世至诚不欺。用是故好高声如梵天声。菩萨世世不恶口。用是故得八种音。菩萨世世不两舌不妄语。用是故众人所念悉能报故。太子复白佛言。何因缘得寿命长。何因缘身得无疾病。何因缘家室和顺相爱不令他人别离。佛告太子。不杀生者。用是故后生为人师寿命长。不持刀杖击人。用是故后生为人得无疾病。见人有变斗喜行和解令欢喜。用是故后生为人他人不能得别离。太子复白佛言。菩萨何因缘。多得财物珍宝有不离。何因缘不亡财物。不为人所劫盗。何因缘得尊者得高。佛告太子。不贪他人财物者。用是故后生为人得富乐。喜布施不悭贪。用是故不亡财物。物益增多。见人富乐得钱财。心不嫉妒。不自贡高。用是故后生得高尊。太子复白佛言。何因缘能得天眼洞视。何因缘得天耳彻听。何因缘能知世间人民死生之事。佛告太子。用好喜然灯于佛前。以是故后生为人得天眼洞视。好喜持倡伎乐于佛寺前。用是故后生为人得天耳彻听。菩萨喜定意入三昧得禅。用是故知世间死生之变。太子复白佛言。菩萨何因缘得飞行四神足。菩萨何因缘念知前世无数劫以来之事。菩萨何因缘得三活佛便般泥洹。佛告太子。菩萨好喜布施。常持车马驴骡象骆驼履屣及水船。与诸佛比丘僧及与人民。用是故得飞行四神足。菩萨常专心念诸佛。三昧从学喜行教人。用是故得念前世。无数劫以来之事。菩萨得阿维越致道。以念无所复著用是故能断死生之根。得佛道便般泥洹。太子复白佛言。菩萨何因缘预治国。何因缘预会比丘僧。何因缘光明照十方。佛告太子。菩萨本求大愿。用是故豫得佛国。菩萨好喜布施乞丐与人喜教人民为六波罗蜜。是故后得比丘僧。菩萨喜持七宝作华盖用上佛。用是故得光明遍照十方。佛为太子分别说是事。太子欢喜。及五百长者子皆大欢喜。太子刷护复白佛言。愿使我后世生者。佛所说令我悉受得悉奉行之。皆令如愿。佛便大笑。口中五色光出。佛告弥勒菩萨言。听我说之。太子刷护菩萨及长者子。前世皆供养百八亿佛皆行菩萨道。乃前世提和迦罗佛时。是五百人皆是佛弟子。是我所教。后世悉当共会。六亿佛却后一劫。摩诃波罗会一劫中。五百人前后作佛。皆同一名若那伎头陀耶。后作佛时。当如阿弥陀佛其国亦当如阿弥陀时等无异。国中菩萨往来者飞行者。皆如阿弥陀佛国。若有人民闻是经信喜者。皆当生阿弥陀国。佛说是已。太子刷护及五百长者子。诸比丘僧比丘尼。优婆塞优婆夷。诸天人民鬼神龙。皆大欢喜。前为佛作礼而去。

　　太子刷护经


