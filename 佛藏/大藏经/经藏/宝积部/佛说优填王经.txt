  佛说优填王经
　　西晋 法炬译




　　佛说优填王经

　　　　西晋沙门释法炬奉　诏译
　　闻如是。一时佛在拘深国。王号曰优填。拘深国有逝心。名摩回提。生女端正华色世间少双。父睹女容一国希有。名曰无比。邻国诸王。群僚豪姓靡不娉焉。父答曰。若有君子容与女齐吾其应之。佛时行在其国。逝心。睹佛三十二相八十种好。身色紫金巍巍堂堂光仪无上。心喜而曰。吾女获匹。归语其妻曰。吾为无比得婿。促庄饰女将往也。夫妻共服饰。其女步瑶华光。珠玑璎珞庄严光国。夫妻共将女至佛所。妻道见佛迹相好之文光彩之色。非世所有。知为天尊。谓其夫曰。此人足迹文理乃尔。非世所闻斯将非凡。必自清净无复淫欲。将不取吾女无自辱也。夫曰。何以知其然。妻因说偈言。
　　淫人曳踵行　　恚者操指步
　　愚者足躘地　　斯迹天人尊

　　逝心曰。非尔女人所知。汝不乐者便还归。乃自将女诣佛所。稽首佛足白佛言。大人勤劳教授。身无供养有是粗女愿给箕帚。佛言。汝以女为好耶。答曰。生得此女颜容实好世间无双。诸国王豪姓多有求者不以应之。窃见大人光色巍巍非世所见。贪得供养故宜自归耳。佛言。此女之好为著何许。逝心曰。从头至足周遍观之无不好也。佛言。惑哉肉眼。吾观之从头至足无一好耶。若头上有发。但是毛象马之尾亦皆尔也。发下有髑髅。但是骨屠家猪头骨亦尔也。头中有脑者如泥鯹臊送。鼻下之著地莫能蹈者。目者是脆决之纯汁。鼻中有涕。口但有唾。腹藏肝肺皆亦鯹臊。肠胃膀胱但成屎尿腐臭难论。腹为帏囊裹诸不净四支手足骨骨相拄筋连皮韬。但恃气息以动作之。譬若木人机关作之。既毕解列其体节节。相离手足狼藉人亦如是。有何等好而云少双。昔者吾在贝多树下。第六魔天王庄饰三女。颜容华色天中无比非徒此论。欲以坏吾道意。我为说身中秽恶。即皆化成老母形坏不复惭愧而去。今是屎囊欲何所恋急将还去。吾不取也。逝心闻佛所说忽然惭耻无辞复言。又白佛言。若仁不取者更以妻优填王可乎不。佛不答焉。逝心。即送女与优填王。王获女大悦。拜父为太傅。为女兴宫。伎乐千人以给侍之。王正后师事佛。得须陀洹道。此女赞之于王。王惑其言以百箭射其后。后见箭不惧都无恚怒。一意念佛慈心长跪向王。箭皆绕后三匝还住王前。百箭皆尔。王乃自惊畅然而惧。即驾白象金车驰诣佛所。未到下车避从步进稽首佛足。长跪自陈曰。吾有重咎在三尊。所以彼淫妖从欲兴邪。于佛圣众每一恶念。以箭百枚射佛弟子。如事陈之睹之心惧。唯佛至真无量之慈。白衣弟子慈力乃尔。岂况无上正真佛乎。我今首过归命三尊。唯佛弘慈原赦其咎。佛笑曰。善哉王。觉恶悔过此明人行也。吾受王善意。王稽首。如是至三佛亦三受之。王又头面著地退就坐曰。禀气匈顽忿戾自恣无忍辱心。三毒不除恶行快意。顺女妖邪不知其恶。自惟寿终必入地狱。愿佛加哀广说女恶魑魅之态。入其罗网鲜能自拔。吾闻其祸必以自诫。国民巨细得以改操。佛言。用此问为且说余义。王曰。余事异日说之不晚。女乱惑意凶祸之大。不闻其祸何缘远之。愿佛具为吾释地狱之变及女人之秽。佛言。具听。男子有淫之恶却睹女妖。王曰。善愿受明教。佛言。具听男子有四恶急所。当知世有淫夫。恒想睹女思闻妖声。远舍正法疑真信邪。淫网所綶没在盲冥。为欲所使如奴畏主。贪乐女色不觉九孔恶露之臭秽。浑沌欲中。如猪处溷不觉其臭。快以为安不计后当在无泽之狱受痛无极。注心在淫啖其涕唾玩其脓血。珍之如玉甘之如蜜。故曰欲态之士此为一恶态也。又亲之养子怀妊生育。稚得长大勤苦难论。到子成人惧家竭财膝行肘步。因媒表情致彼为妻。若在异域寻而追之。不问远近不避勤苦。注意在淫捐忘亲老。既得为妻贵之如宝。欲私相娱乐恶见父母。信其妖言。或致斗讼不惟身所从生。孤亲无量之恩。斯谓二恶态也。又人处世勤苦疲劳。躬自致财本自诚信敬道之意尊戴沙门。梵志之心觉世非常。布施为福取妻之后。情惑淫欲愚蔽自拥。背真向邪专由女色。若有布施之意。虽欲发言相呼女色。绝清净行更成小人。不识佛经之戒祸福之归。苟为淫色投身罗网。必堕恶道终而不改。斯谓三恶态也。又为人子不惟养恩。治生致财不以养亲。但以东西广求淫路。怀持宝物招人妇女。或杀六畜淫祀鬼神。饮酒歌舞合会之后。至求方便更相招呼。以遂奸情。及其获偶。喜无以喻。淫结缚著无所复识当尔之时唯此为乐。不觉恶露之臭秽地狱之苦痛。一则可笑二则可畏。譬若狂犬不知其非。斯谓四恶态也。佛言。男子有是四恶用堕三涂。当审远此态免苦耳。复听说女人之恶。佛便说偈言。
　　已为欲所使　　放意不能安
　　习施于非法　　将何以为贤
　　欲为畜生行　　以欲还自殃
　　溷虫在臭中　　不知为处难
　　如虫在冥中　　不知东以西
　　结著于淫欲　　恶此亦虫论
　　淫既不见道　　日夜种罪根
　　现世君臣乱　　上下为迷昏
　　王法为错乱　　正法为迷樊
　　农夫舍常业　　贾人为珍连
　　现世更牢狱　　死复入太山
　　当受百种毒　　其痛难可当
　　洋铜灌其口　　山连笮其身
　　此辈有百数　　难可一一陈
　　常在三恶道　　宛转如车轮
　　若世时有佛　　而已不得闻
　　女人最为恶　　难与为因缘
　　恩爱一缚著　　牵人入罪门
　　女人为何好　　但是屎尿囊
　　何不谛系视　　为此而狂荒
　　其内甚臭秽　　外为严饰容
　　家有含毒蝎　　剧如蛇以龙
　　譬如锦韬牟　　罗縠綶锋铓
　　愚者睹其表　　玩之以自殃
　　智者觉而舍　　痴者致死伤
　　淫欲亦如是　　抱刃以自丧
　　睹新即厌故　　所乐亦无常
　　言为刀斧截　　笑为棘以荆
　　内怀臭秽毒　　饰外以华香
　　痴人贪其味　　不惟后受殃
　　譬若鸩毒药　　以和甘露浆
　　所向无不坏　　饮之皆仆僵
　　亦如薪得火　　草木被重霜
　　睹表不计里　　是为最非详
　　女毒甚于是　　草乃见形伤
　　绝欲以求道　　故有淫欲情
　　其形甚易见　　痴人情不绝
　　罗网四面张　　去道如丝发
　　人本清净种　　如鱼处深渊
　　智者乃自觉　　著网不得还
　　欲网甚于是　　结缚甚欲坚
　　投身置荆棘　　可得脱其身
　　譬若饥猿猴　　望见熟甘果
　　专心投色欲　　是辈百向堕
　　亦如鱼食钩　　飞蛾入灯火
　　愚者见欢喜　　不惟后受祸

　　佛说如是。优填王欢喜即以头面著地。白佛言。实从生以来不闻女人之恶乃尔。男子。悖乱随之堕罪。但不知故不制心意从今已后终身自悔。归命三尊不敢复犯。为佛作礼欢喜而去。

　　佛说优填王经


