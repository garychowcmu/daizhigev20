  佛说如来不思议秘密大乘经
                        　　宋 法护译

                        
        　      


　　　　佛说如来不思议秘密大乘经卷第一

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　菩萨身密品第一之一

　　如是我闻。一时世尊。在王舍城鹫峰山中。与大苾刍众四万二千人俱。菩萨八万四千。皆是已得神通妙智。诸大菩萨摩诃萨众悉从他方诸佛刹中来此集会。已得忍不退转一生补处。获诸总持及三摩地。具无碍辩。能善超度无边佛刹。善于十方无边一切诸佛刹中。建立示现以神通智游戏自在。降伏众魔制诸异论。了知一切众生心意所行。复以胜智善别他根。解入一切波罗蜜多理教法门。具善巧方便。到于究竟最上彼岸。为一切佛共所称赞。于无量无边百千俱胝那庾多劫中。积集毕竟菩提道行。其心平等如地水火风缘虚空无边。善修慈观如理相应。所起一切住著障碍悉能超越。获那罗延妙好身相。具金刚坚固不坏之身。能师子吼宣演法音。善于一切大众会中。得胜无畏。有大光明映蔽日月。已得诸法如其所说三世平等。以决定智善说最上甚深法要。深入一切缘生法门。远离断常二种边见。于禅定解脱三摩地三摩钵底。若入若起而悉能知。功德智慧。名闻十方。任持最上正法宝王。能使不断三宝圣种。如是等积集无量福智胜行。其名曰宝上菩萨。月幢菩萨。清凉幢菩萨。光幢菩萨。吉祥光菩萨。吉祥峰菩萨。吉祥密菩萨。那罗延天菩萨。龙喜菩萨。龙上菩萨。龙树菩萨。持妙色菩萨。高天菩萨。德光王菩萨。光明手菩萨。常举手菩萨。常下手菩萨。宝印手菩萨。宝手菩萨。普光菩萨。星王菩萨。金刚手菩萨。金刚慧菩萨。金刚大慧菩萨。金刚步菩萨。不动迹步菩萨。三界迹步菩萨。无边步菩萨。无边慧菩萨。精妙慧菩萨。坚固慧菩萨。天慧菩萨。炎炽慧菩萨。最胜慧菩萨。增长慧菩萨。常惨菩萨。常喜菩萨。喜根菩萨。灭恶趣菩萨。除盖障菩萨。自相持无垢光菩萨。勇猛精进菩萨。慧积菩萨。常观察菩萨。观自在菩萨。得大势菩萨。高峰菩萨。虚空藏菩萨。不瞬菩萨。无悕望菩萨。宝上菩萨。宝思惟菩萨。善思惟菩萨。善思义菩萨。决定义菩萨。总持自在王菩萨。持地菩萨。庄严王菩萨。刹土庄严菩萨。宝积菩萨。秘密岩菩萨。帝释天菩萨。水天菩萨。梵网菩萨。明网菩萨。天冠菩萨。妙臂菩萨。妙眼菩萨。香象菩萨。象中香象菩萨。师子幢菩萨。成义慧菩萨。海慧菩萨。善调御菩萨。寂慧菩萨。慈氏菩萨。妙吉祥童真菩萨。如是等八万四千诸大菩萨摩诃萨众。及此三千大千世界。梵王帝释护世天等。并余大威德诸天王众。或龙王众。夜叉王众。阿修罗王众。迦楼罗王众。紧那罗王众。摩睺罗伽王众。乾闼婆王众。如是等众悉来集会。所谓阿那婆达多龙王。娑伽罗龙王。嚩噜拏龙王。摩那斯龙王。得叉迦龙王。金色龙王。无边色龙王。苏尸摩龙王。是等龙王。与多百千诸龙眷属。来此集会。亲近世尊瞻礼听法。
　　复次阿修罗王众。所谓罗睺阿修罗王。毗摩质多罗阿修罗王。妙臂阿修罗王。娑罗阿修罗王。多罗阿修罗王。净戒阿修罗王。大笑阿修罗王。广腹阿修罗王。尽边阿修罗王。是等阿修罗王。与多百千诸阿修罗眷属。来此集会。亲近世尊瞻礼听法。
　　尔时摩伽陀国主阿阇世王。与宫嫔眷属来此会中。亲近世尊瞻礼听法。并余四众。苾刍苾刍尼。优婆塞优婆夷等。皆来集会。
　　复有地居诸天。欲色界天。净居天等。诸天子众亦悉来会。亲近世尊瞻礼听法。
　　尔时世尊处大会中。有无数百千天人大众。恭敬围绕听受说法。佛告大众。我有正法。名普摄诸菩萨摩诃萨最上胜行清净妙门。此能圆满一切行故。谓若菩萨修布施行。即能成熟一切有情。若诸菩萨修持戒行。即得一切胜愿圆满。若诸菩萨修忍辱行。即得一切相好具足。若诸菩萨修精进行。即能圆满一切佛法。若诸菩萨修禅定行。能令一切调伏其心。若诸菩萨修智慧行。即能断除一切烦恼。若诸菩萨修说法行。即能成就无碍辩才。若诸菩萨修胜福行。即能长养一切有情。若诸菩萨修妙智行。即能成就无碍之智。若诸菩萨修奢摩他行。即能令彼心业调畅。若诸菩萨修妙观行。即能远离一切分别。若诸菩萨修于慈行。即得一切心无障碍。若诸菩萨修于悲行。即得身心俱无懈倦。若诸菩萨修于喜行。即能游戏法喜园苑。若诸菩萨修于舍行。即能断除违顺二法。若诸菩萨修听法行。即能断除一切障累。若诸菩萨修出离行。即能捐弃一切取著。若诸菩萨修住阿兰若行。即得所作善法皆无坏失。若诸菩萨修于念行。即能获得诸总持门。若诸菩萨修于慧行。即获胜慧善别诸法。若诸菩萨修于住行。即得一切无能胜心。若诸菩萨修趣向行。即能随知一切义趣。若诸菩萨修四念处行。即能伺察身受心法。若诸菩萨修四正断行。即能断除诸不善法。圆满一切善法。若诸菩萨修四神足行。即得身心清净轻安。若诸菩萨修五根行。即能善知自他根性。若诸菩萨修五力行。即得不为一切烦恼之所屈伏。若诸菩萨修七觉支行。即于诸法如实觉了。若诸菩萨修八正道行。即能超越一切邪道。若诸菩萨修四谛行。即能成就无动转法。若诸菩萨修四无碍解行。即能断除一切有情疑惑之心。若诸菩萨修归趣行。即得自在之智。若诸菩萨修善知识行。即能积集一切功德。若诸菩萨修意乐行。即与一切世间不相违背。若诸菩萨修深心行。即得一切所向最胜。若诸菩萨修相应行。即能勤勇救拔出离。若诸菩萨修住僧坊行。即得随所闻法而无坏失。若诸菩萨修四摄法行。即能摄受一切有情。若诸菩萨修摄受正法之行。即能不断三宝圣种。若诸菩萨善修回向之行。即能严净佛土。若诸菩萨修善巧方便之行。即能圆满一切智智。
　　世尊如是宣说。普摄诸菩萨摩诃萨最上胜行清净妙门广大正法。当佛世尊说是法时。金刚手大秘密主菩萨摩诃萨。现威神力侍佛之右。是时金刚手菩萨摩诃萨。前白佛言。希有世尊。如来善说普摄诸菩萨摩诃萨最上胜行清净妙门广大正法。世尊。如我解佛所说义趣。如我所得诸菩萨摩诃萨一切胜行。皆从福智二行中出。当知随入福智二行。何以故。诸菩萨修福行故。能令一切有情离诸障碍。若修智行。能为一切有情善说法要令生喜悦。世尊。是故诸菩萨摩诃萨。福行智行二应和合。何以故。菩萨修福行故。即能圆满善巧方便波罗蜜多。修智行故。即能圆满般若波罗蜜多。故此二行即是菩萨二种圣道。普摄一切道行。菩萨住是道者。即能降伏难降伏者诸业魔众。菩萨已能超出诸恶魔道。不退转于阿耨多罗三藐三菩提。即此不退转菩萨。能善开明诸佛如来甚深秘密使不隐覆。
　　尔时会中寂慧菩萨摩诃萨。前白金刚手大秘密主菩萨摩诃萨言。大秘密主。汝常近侍诸佛如来。汝能乐说如来所有秘密之法。愿为发起此。非声闻缘觉所入境界。况余凡夫。如是言已。时金刚手大秘密主菩萨摩诃萨默然而住。
　　尔时寂慧菩萨。知是事已。前白佛言。惟愿世尊。敕金刚手大秘密主菩萨摩诃萨。为此众会发明如来秘密之法。令诸菩萨摩诃萨众。闻已欢喜。广大积集菩提分法。成就如来秘密之法。如理而行。
　　尔时世尊告金刚手大秘密主菩萨摩诃萨言。我今劝请于汝。汝应善为此会大众。宣说菩萨秘密。如来秘密真实之法。此会大众而悉乐闻。
　　时金刚手大秘密主菩萨。承佛圣旨。前白佛言。世尊。如佛教敕。我今宣说菩萨秘密如来秘密真实之法。然此会中若有少能悟入之者。皆是世尊威神建立譬如夜中冥暗所覆。灯光发明普能照现一切色像。今此众会亦复如是。于菩萨秘密如来秘密真实法中。若有闻已少悟入者。当知皆是如来威神之所建立。
　　尔时金刚手大秘密主菩萨摩诃萨告寂慧菩萨摩诃萨言。善男子。今此众会于菩萨秘密如来秘密真实法中。若能闻已不惊怖者。斯为甚善。
　　时寂慧菩萨摩诃萨。普告在会诸大众言。诸仁者。如佛所说。有其四种不可思议。何等为四。一者业不可思议。二者龙不可思议。三者定不可思议。四者佛不可思议。仁者当知。于此四中唯佛如来不可思议最上第一。所有诸佛阿耨多罗三藐三菩提法。由此四种不可思议共所成立。是故汝诸仁者。于诸菩萨不思议法。如来不思议法。闻已不惊不怖不生畏怯。应生最上广大清净喜悦之心。是时寂慧菩萨以佛威神加持力故。能知此会一切大众。悉于诸佛菩萨秘密法中信乐听受。即时广大散布天花。雨集于膝普伸供养。
　　尔时金刚手大秘密主菩萨摩诃萨告寂慧菩萨摩诃萨言。汝应谛听。我今且说菩萨秘密真实之法。寂慧当知。今我世尊。昔于然灯如来法中居菩萨位。从彼佛所得授阿耨多罗三藐三菩提记。从是以来我常随逐释迦菩萨。而是菩萨所有身业曾无异作。亦不见有邪曲之相。语无异作。亦不曾闻虚妄之言。心无异作。亦不曾知爱著之失。随其身业现威仪相。但为成熟一切有情不自称誉。由彼菩萨身威仪相无其边际。乃至一切有情诸威仪事。悉入菩萨威仪相中。而菩萨不假勤力。亦无发悟安然而住。所谓应以禅定可度者诸有情类。即现禅定而为化度。应以鼓乐弦歌可度者。即现鼓乐弦歌而为化度。应以童男身可度者。即现其身而为化度。应以童女身可度者。即现其身而为化度。应以男子身可度者。即现其身而为化度。应以女人身可度者。即现其身而为化度。应以少年身可度者。即现其身而为化度。应以中年身可度者。即现其身而为化度。应以老年身可度者。即现其身而为化度。应以卑劣身可度者。即现其身而为化度。应以屠脍身可度者。即现其身而为化度。应以喑哑身可度者。即现其身而为化度。应以盲聋身可度者。即现其身而为化度。应以三恶趣相及人。趣身可度者。即皆现之而为化度。应以天身可度者。即现其身而为化度。应以龙及夜叉乾闼婆阿修罗迦楼罗紧那罗摩睺罗伽等身可度者。即皆现之而为化度。应以帝释身可度者。即现其身而为化度。应以梵王身可度者。即现其身而为化度。应以护世身可度者。即现其身而为化度。应以转轮王身可度者。即现其身而为化度。应以苾刍苾刍尼优婆塞优婆夷身可度者。即皆现之而为化度。应以声闻身可度者。即现其身而为化度。应以缘觉身可度者。即现其身而为化度。应以菩萨身可度者。即现其身而为化度。应以如来身可度者。即现其身而为化度。非可现者谓除无色。

　　　　佛说如来不思议秘密大乘经卷第一



　　　　佛说如来不思议秘密大乘经卷第二

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　菩萨身密品第一之二

　　复次寂慧。所有一切有情色相威仪。即于菩萨色相威仪中住。而菩萨曾无发悟亦无分别。以彼菩萨无所分别平等舍心。即随其身现身威仪。然菩萨身法尔不动。以不动故现起身业。虽身离相。而亦不坏菩萨身清净。已发现光明普照地狱。一切有情令得安乐。又复菩萨。普为一切有情不惜身命。若诸有情各各来求菩萨身肉而啖食者。菩萨悉现其前。断肉授之。乃至骨血精髓而悉随与。寂慧当知。菩萨随诸有情须身肉等而悉与者。由彼菩萨知身无量。即能随知法界无量。无量即无尽身无尽门。即是缘生无尽法门。菩萨随所现身。但为成熟一切有情。若或有人贪染心者。爱著殊妙端严色相。菩萨即于其前。为现端严女人之相。随彼男子染爱之心。悉如其意。时彼女人以染著故。形容枯悴即趣命终。根门败坏臭秽不净。时彼男子。以无智故厌恶而去。即其女人死灭之身。自然出声为说法要。令彼男子心生开悟。不退转于阿耨多罗三藐三菩提心。
　　复次寂慧菩萨。于此三千大千世界现广大身。或宝盖中或现指端。乃至劫火洞然炎炽能以手指而悉覆之。而菩萨身都无所坏。又复能现身相。普为诸佛世尊作供养事。积妙华盖如须弥量。复聚宝花高若山峰。悉以供养诸佛如来。又复以此三千大千世界为一大器。满贮香油等须弥山。布其灯炷然以灯明广大炽盛。为诸如来作供养事。又复积以殑伽沙等数量广大灯明。普遍炽盛供养如来。又复菩萨以所著衣覆自肢体。灌注酥油用然灯明。普为如来作供养事。其灯炽盛有大光明。广大照耀殑伽沙等诸佛刹土。彼彼有情互得观见。菩萨所现神通化事。如是见已。无量无数有情悉发阿耨多罗三藐三菩提心。其中所有憍慢贡高诸有情类。菩萨即现大力那罗延身。或金刚手菩萨可畏之相。彼等有情见已惊怖。即向菩萨折伏其心。归命顶礼求哀听法。又复菩萨于大国城及诸弃尸林中。见彼无数百千有情普遍充满。而是菩萨以广大身现死灭相。令彼先堕畜生趣中诸有情类畜报尽者。取其菩萨所灭身肉而啖食之。食已命终皆得生天。由是因故乃至最后入于涅槃。是故当知。菩萨摩诃萨宿昔愿力得清净已。能于长夜酬其宿愿作利益事。愿令有情临命终时。食我身肉得生天界。由此因缘乃至最后入于涅槃。令诸有情成就所思成就所求成就愿力。
　　寂慧当知。菩萨摩诃萨。有如是等殊胜行愿。我念往昔过去世中。此阎浮提周匝四方。有八万四千广大国城。复多百千聚落县邑。百千俱胝那庾多人民居止。彼时国城有大灾难疾疫劫起。其中人民生种种病。谓于身分若生若熟疾状各异。或疮疖癣癞。或风癀痰等。大小病者散遍充满。求多千种精妙医师。用以妙药。而悉不能治疗彼等一切病苦。彼诸人民病无疗故。无所救护无所归向。震发大声哀泣而言。谁能为我息除病苦。或天龙夜叉乾闼婆等。或人非人。有能为我息除病者。我当罄舍一切财宝悉以奉之。我即如其教令荷彼深恩。寂慧当知。世尊释迦如来。当彼时中为帝释天主其名妙眼。于其天中以净天眼过于人眼。悉能观见彼诸人众受多病苦。复以清净天耳。遍闻一切。人众哀泣之声。其见闻已起悲愍心。即自思惟。我今应为此诸人民无依止无救护无归向者。作其依止救护归向。作是念已。即时帝释天主。于此阎浮提中有一大城名曰善作。其去不远即自变身为男子相。名曰善寂。处虚空中。普为开发阎浮提中一切人民。说伽陀曰。
　　善作大城此不远　　中有男子名善寂
　　取彼身肉啖食之　　悉能息除一切病
　　勿应惊怖怀怯惧　　随意欢喜取身肉
　　此为妙药救人民　　是中无害无嗔恚

　　时彼国城聚落县邑。染疾苦者一切人众。闻彼空中伽陀声已。即时俱诣善作大城善寂人所。到已各各断取其肉食之治病。虽彼彼取之而身肉无尽。
　　是时善寂。复为人众说伽陀曰。
　　我若当得佛菩提　　此真实法我无尽
　　由真实故我此身　　愿取其肉亦无尽

　　是时普遍四方染疾苦者。一切人众于彼善寂人所。各各随意断取身肉。而善寂身安然如故。亦无增减续续断已旋旋复生。时彼国城一切人众食是肉者。彼彼所有一切病苦皆得除解。无病快乐悉无忧恼。如是次第阎浮提中一切人众。咸息诸病悉获轻安。是时一切人民男子女人童男童女皆自惟忖。彼善寂男子。能为我等息除诸病。令我无病身得轻安。我等今时持以何物用为供养。由是多人共集一处。同诣善寂人所。到已各各合掌恭信。异口同音说伽陀曰。
　　汝善依止善救护　　汝为医王复妙药
　　随汝教令我病除　　我何所作伸供养

　　是时善寂男子。隐所变相还复帝释之身。普为一切人众说伽陀曰。
　　金银财宝及饮食　　我悉不为此等事
　　但为救护诸有情　　十善业道令圆满
　　菩提愿行坚固修　　为诸有情利乐因
　　互相起发慈爱心　　生长一切利益事
　　闻已应发菩提心　　复起最上大慈意
　　普令积集胜妙因　　十善业道皆清净

　　复次寂慧。尔时帝释天主。说伽陀已复彼天宫。时阎浮提男子女人童男童女一切人众。莫知其数中无一人堕恶趣者。彼彼命终皆于善趣三十三天众同分生。生彼天已。帝释天主即为说法示教利喜。悉令不退转于阿耨多罗三藐三菩提心。其中有情或复远尘离垢得法眼净。
　　复次寂慧。是故当知菩萨身密所作身业。得清净已弃一身命。能为成熟无量无数一切有情。毕竟令得阿耨多罗三藐三菩提果。
　　复次金刚手大秘密主菩萨摩诃萨告寂慧菩萨摩诃萨言。寂慧当知。菩萨身者是不破坏。坚固真实不生灭身。若诸有情应以有坏之身可化度者。即现其身而为化度。若诸有情应以无坏之身可化度者。即现其身而为化度。于一切种类悉不破坏。火不能烧刀不能断。是身坚固真实不坏金刚所成。是故寂慧。菩萨所现身相。但为成熟一切有情作利乐事。而是菩萨无所思惟。亦无分别是身是相。知身离相故即得法离相。亦非身离相与一切法离相有二差别。若相即身离相。彼相即法离相。如是离相能随入故。即自身离相与一切有情身离相二俱平等。何以故。由自身离相。一切有情身离相故。即入一切法界离相。以法界离相故。即入法离相。然于是中而实无有少法可得。谓以自身真如。即入一切有情身真如。一切有情身真如。即入自身真如。又复自身真如。即入一切法真如。以入一切法真如故。即入一切佛真如。又以自身真如故。即入过去未来现在真如。亦非过去真如与彼未来现在真如有所违背。所有过去未来现在真如。即是蕴处界真如。蕴处界真如即是清净真如。染净真如。即是生死涅槃真如。生死涅槃真如。即是无造作真如。无造作真如。即是一切造作真如。善男子。所说真如即是实性。实性即是如性。是无异性。无种类性。无生性。无诤论性。无执取性。谓以真如无法可取故。说真如是无取法。由彼真如无所取故。即如是取。于诸取中菩萨示现有所取法。亦非真如有取有作。以无取故即无诤论。无诤论故。于诸色中现有所取。然彼真如亦无所动。是故以其如实之智。伺察如来真实之身。以观如来身平等故。即当伺察自身真如。取要言之审观一切身非身性。毕竟不生。知一切身皆是缘生法所成故。如是知已乃能悟入彼法身门。入是法身门故。即成法身。非蕴处界身。即彼法身广大增胜。如实观想从是现身。为诸有情作利乐事。乃至一切见闻觉知。悉为有情成利乐故。寂慧当知。譬如世间耆婆医王。积集一切胜上之药。精妙和合成女人相。妙色端严而可乐见。如其所应安立施作。若来若去行住坐卧。分别事相。亦非分别非离分别。诸有病者。若国王大臣若长者居士。来诣耆婆医王妙药所成女人之所。相与和合。其和合已。一切病苦皆得息除。无病轻安而获快乐。寂慧。汝且观是耆婆医王。以善巧智。能为世间息除诸病。余诸医师无是智力。菩萨所有法身增胜。亦复如是。若能如理真实观者。而彼一切男子女人童男童女。为贪嗔痴烧然其身。若能如实观法身者。即能息除一切烦恼。心得轻安身离烧然。是故当知。菩萨宿昔愿力清净。菩萨法身广大增胜。如实而观即是菩萨身密清净。寂慧当知。菩萨法身非饮食力而能成故。亦非段食可能资养。菩萨了知如是相已。即为悲愍一切有情现受饮食。虽有所取而无著相。亦非护惜其身故有所取于所取中。而彼法身无增无减。是故当知。菩萨法身不生不灭亦无所起。于中示现生灭起作。但为成熟诸有情故。灭即无灭亦无造作。于一切法应如是知。诸有生者即和合义。于一切法应如是知。又复应知彼一切法生即无生。如来身者即是法身。即是法食即是法力。是法归趣。如来身者即虚空身。无等等身。三界一切最胜上身。一切如来通达身。无喻无比清净无垢无染污身。自性明亮身。自性不生身。自性无起身。离心意识身。幻焰水月自性身。空无相无愿所成身。十方最胜如虚空广大身。一切有情平等身。无边无际身。无种类无分别身。无毁无异身。于住无住得不动身。无色自性身。无受想行识自性身。非地界所成身。非水火风界所成身。非种非和合种非大种所成身。非种类法一切世间无比身。非眼所生非耳依止非鼻所知非舌了别非身和合非意所成等身。非心所转。非意识所转。亦非无转亦非随转。善男子由如是故。应当如实观如来身。而是菩萨于如来身住平等性。得清净已行菩萨行。乃至三千大千世界。或四大洲或阎浮提。一切王城聚落郡邑。菩萨于一切处普为现身。然于是中亦无所现亦无对碍。又复菩萨能于十方现诸魔身。于有现中现无对碍。于无现中现无对碍。由如是故。无见无闻无觉无知。诸有所现但为成熟一切有情。菩萨于其身念处中亦无增减。菩萨虽复知身无常知身是苦知身无我。然为有情示现其身作利乐事。菩萨知身法尔寂静。为有情故起分别身作诸利乐。菩萨又复了知因缘能成其身。然于彼彼因缘法中如实而观。亦无作者亦无受者。又复能观是身无知如草木瓦砾。菩萨身业虽已清净。然为有情示现其身。寂慧当知。释迦菩萨始从然灯佛所发菩提心。身语心业皆悉清净。且身业者具有无量无边功德。假使过于殑伽沙数等劫。或如来说或我所说。菩萨所有身密身业。广大清净不可穷尽。

　　　　佛说如来不思议秘密大乘经卷第二



　　　　佛说如来不思议秘密大乘经卷第三

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　菩萨语密品第二

　　复次金刚手大秘密主菩萨摩诃萨告寂慧菩萨摩诃萨言。善男子。云何名为菩萨语密语业清净。寂慧当知。随诸菩萨所起之处。即彼菩萨本生。随其菩萨本生。即入菩萨音声。所有一切有情音声语言。诸语言道言词诠晓。总集一切往返事相。微细伺察苦乐等言。悉入菩萨音声中住。都无障碍无著智见一切随转。乃至蚊虫蝇蝶微细音声。菩萨悉能诠表。令诸有情得闻菩萨音声之者身心轻安。随彼所闻如其诠表。悉从菩萨口门而出。此中如是说伽陀曰。
　　随诸有情无边际　　即彼种类亦无量
　　于百劫中说无边　　此不思议何能说
　　我以譬喻如义言　　说大士法亦无失
　　无增无减若虚空　　起广大心而开演

　　复次寂慧菩萨。于其梵王所有一切种类音声。帝释所有种类音声。护世天王种类音声。天龙夜叉乾闼婆阿修罗迦楼罗紧那罗摩睺罗伽等种类音声。乃至一切有情种类音声。菩萨悉以音声随入。复次伽陀曰。
　　菩萨梵音欢喜说　　超胜梵王彼音声
　　所说相应行慈悲　　喜舍四法皆和合
　　帝释歌咏悦意声　　菩萨音声能隐覆
　　随彼所出妙歌音　　如应分别诸法义
　　紧那罗众妙音声　　菩萨音声悉超胜
　　贪火炽然令息除　　如彼所言生爱乐
　　欲界诸天悦意声　　诸天歌咏声各异
　　法义随顺如理宣　　令彼一切生欢喜
　　贪嗔痴慢及憍谄　　疑惑等类诸有情
　　闻其菩萨如义声　　悉能止息贪嗔等
　　所有色界诸天众　　闻最上人音声已
　　一切咸生欢喜心　　愿求菩提生善趣
　　摩睺罗伽乾闼婆　　龙等诸妙音乐声
　　闻功德海所宣言　　一切广大生欢喜
　　种种方处无边声　　人中此阎浮提等
　　随闻菩萨妙音声　　闻已一切得解脱
　　地居空居诸天界　　菩萨音声悉随入
　　如其种类所入声　　宣说决定真实法
　　迦陵频伽拘枳罗　　鹅雁鹦鹉并鹙鹭
　　孔雀共命拘那罗　　吉祥鸟及鸳鸯等
　　师子虎豹熊獐鹿　　象马犀牛猫犬猪
　　此等走兽及飞禽　　音声随入皆欢喜
　　一切四足及二足　　多足无足等有情
　　菩萨随入众音声　　警悟如应生爱畏
　　三千世界诸有情　　上中下品众差别
　　三涂及彼人天中　　菩萨言音普随入
　　是中菩萨无分别　　无执无缚无思想
　　住无散乱等引心　　所作随应现诸相
　　清净有情所求愿　　音声诠表俱胝刹
　　过殑伽沙数亦然　　是心无持无发悟
　　三千界中诸魔众　　咸闻菩萨广大声
　　闻已惊怖速归心　　合掌恭信而顶礼
　　常好诤论诸有情　　增上慢心不归信
　　由闻大士清净言　　合掌恭信而顶礼
　　聋哑及彼无舌者　　謇吃破坏诸有情
　　由其菩萨美妙言　　即时能闻能言说
　　烦恼烧然复逼迫　　造罪恶作百种具
　　由闻菩萨善净言　　心得清凉息诸恶
　　有情若闻无常声　　佛法僧声即得闻
　　施戒忍法亦复然　　精进定慧悉闻听
　　所有一切功德海　　多俱胝劫说不尽
　　音声无边智无边　　悉住佛声而无断

　　复次寂慧。当知菩萨摩诃萨。语言音声之中。无爱著语。无猛恶语。无痴乱语。无染污语。无缚解语。无高下语。无粗涩语。无恶戾语。无缺漏语。无坚硬语。无违顺语。无退失语。无随恶语。无相违语。无随染语。无不定语。无躁动语。无贡高语。无忿恚语。无非时语。无杂欲语。无随方喜爱语。无思慕语。无极缓语。无极速语。无坏诸根语。无坏音声语。无破坏心语。无邪曲语。无劣弱语。无隐覆语。无衰朽语。无向背语。无深险语。无不出离语。无不愍念语。无害他语。无自他离间语。无出入语。无执取语。无不清净语。无不如理语。无不忍语。无杂乱语。无诬谤语。无非法语。无高胜语。无卑下语。无过时语。无时分差失语。无虚说语。无邪说语。无希求利养语。无不归摄语。无痴瞢语。无痴疑语。无不可爱语。无讦露语。无轻慢语。无自分高强语。无他分离散语。无自赞功能语。无破他功能语。无讥诮语。无折伏他语。无非所作语。无所作相违语。无破坏秘密语。无不防护语。无轻慢智者语。无毁谤贤圣语。无称美语。无赞誉语。无显发他人过失语。无如箭射激语。无说他非语。无不救拔语。无增上慢所说语。无罪业语。无不饶益语。寂慧当知。菩萨所出语言音声。皆是神通智力。福行果报之所成立。善种随转相续不断。凡所言说皆悉成就。菩萨一时或于树下行住坐卧。若有人来诣菩萨所。作是问言。汝知此树有几多叶。是时菩萨不观其树不数其叶应声答言。此树具有若干数叶。如其菩萨所出之言。即彼树叶更无增减。又复有人问殑伽河有几许沙。为几百邪。几千几百千。几俱胝几阿庾多。几你庾多。几兢羯罗。几频婆罗。几尾播舍。几阿閦婆。几无量。几阿僧祇。几阿哩誐拏。几嚩诃。几龙力。几不可数。是时菩萨不观其河不数其沙应声答言。此河具有若干数沙。如其菩萨所出之言。即彼河沙更无增减。亦同如来智所知数。菩萨所言如实无妄。不假天龙夜叉乾闼婆阿修罗迦楼罗紧那罗摩睺罗伽等。并声闻缘觉众共作证。唯佛如来所可证知。寂慧。如是等缘而悉应知。
　　复次寂慧。我念过去久远世中。有一仙人其名妙爱。有婆罗门名曰黑相。彼时有一尼拘陀大树其名贤善。有多枝叶周匝垂荫。纵广可及一俱卢舍。时妙爱仙人居其树侧。以神通力经七日中。审细观瞩数其树叶。于后一时。彼黑相婆罗门。入城乞食。经游至彼树下饭食已讫。即诣妙爱仙人居所。到已欢喜。互以美言而相慰问。多种谈论咸生适悦。时仙人言。大婆罗门。汝必应知于人世中。可能有人于此尼拘陀大树审细观知枝叶数不。婆罗门言。尊者。世亦有人。仙人复言为何人邪。婆罗门言。即汝尊者应为我说。仙人答言。大婆罗门汝为我说。时婆罗门。不观其树不数其叶。应声即为说伽陀曰。
　　八千那庾多数量　　俱胝复有九十二
　　六十阿閦婆应知　　十六齐等其枝数
　　又复三十那庾多　　九十六数殑羯罗
　　尾播舍量有十三　　此等皆为彼叶数
　　其树所有枝及叶　　如前数量无增减
　　我随智力如实言　　疑者自数应无失

　　是时妙爱仙人。闻是说已深生惊异。说伽陀曰。
　　汝婆罗门神通智　　以真实语而善说
　　贤善尼拘陀树王　　所有枝叶如实知
　　汝亦不曾观其树　　而复不曾算其数
　　即彼枝叶数难量　　能以智心而解入

　　仙人说伽陀已。又复问言。大婆罗门。如汝所说。为自智力而能知邪。为诸贤圣助汝说邪。婆罗门答言。尊者。汝今善听。我以人中之智如实而说。虚空可破斯言无妄。
　　复次。金刚手大秘密主菩萨摩诃萨告寂慧菩萨摩诃萨言。汝今当知彼时妙爱仙人者。即今大智舍利子是。黑相婆罗门者。即今世尊释迦师子是。由如是故菩萨所有语功德海。即能安住真实功德如理法义。寂慧。此等是名菩萨语密语业清净。其中若有少解入者。我说彼为最上慧人。

　　菩萨心密品第三之一

　　复次金刚手大秘密主菩萨摩诃萨告寂慧菩萨摩诃萨言。云何名为菩萨心密心业清净。寂慧当知。菩萨诸所作业。皆智所作非慢所作。悉是不灭神通妙智。以神通智游戏示现。一切事业神通建立。广大势力之所成办。而彼神通智相。即能成立一切行相。又彼神通妙慧。即能观见一切诸法。又神通智即无尽相。于一切处悉能随顺。又神通智即能随现一切色相。于彼彼色而悉遍故。又神通智即能随入彼一切声。于前后际音声平等故。又神通智普能观察诸有情心。以心自性伺察可见故。又神通智善能思念无边劫事。以前后际无所断故。又神通智能知一切种类之法。悉是解脱智行相故。又神通智于漏尽法顺时所求。于彼时分不过越故。又神通智即是出世间。圣决择分故。又神通智声闻缘觉。而悉不能彻其源底。又神通智即甚深义。悉能降伏诸魔外道。又神通智能至菩提道场。现证一切最上佛法。又神通智悉能随顺转妙法轮。又神通智善作调伏诸有情事。又神通智得大灌顶。于一切法而能自在。寂慧。此即是为菩萨心密心业清净。心清净故彼即无染。洁白明亮离诸烦恼。能善调伏善作诸业。善入禅定解脱三摩地三摩钵底。亦不毕竟堕于一切。尽无生法随念即生。亦复不为欲界所动。不由缚生不由缚灭不由缚起。所以者何。谓能解脱一切分别。解脱一切杂染系缚。解脱颠倒执取依止。即彼解脱生。即彼解脱灭。即彼解脱起。虽复有生而无所生。如是即能圆具大乘一切佛法。然彼佛法若于十方审谛伺求。悉无所得亦非无得。以一切佛法无得非无得故。即能随得彼一切法一切佛法。是故于一切法一切佛法中。无法非无法。何以故。以一切法审谛伺求。悉无所得亦非无得。若于诸法如实伺求。悉无所得非无得时。即无有法而可算数。谓一切法已能出过算数量故。若能了知彼一切法平等性者。是中无法亦非无法而可取著。此即诸法无取著义。若或领解是义即大无义。若无领解。彼即无义亦非无义。以现前安立无义可见故。若或有慧可了知者。即为障碍彼无碍慧。若或于慧无障碍故。是即无著。若无著即无住。若无住即无尽。若无尽即无勤亦无堕。若无勤堕即无非我。若无非我即亦无我。若无我即无取。若无取即无诤。若无诤即无论。即彼无论此说是为沙门之法。即沙门法。譬若虚空本来平等。以虚空平等故。非欲界系。非色界系。非无色界系。由如是故。于一切处悉无所系。以无系故无形显色及诸相状。无色相故即能随顺觉了。若能如是随觉了故即能一切差别分别。寂慧菩萨言。云何名为随顺觉了。复何名为差别分别。金刚手菩萨言。无有少法而可得者。此名随顺觉了。以觉了故即是差别分别。是故法中作此二说。寂慧。当知此等名为菩萨心密心业清净。

　　　　佛说如来不思议秘密大乘经卷第三



　　　　佛说如来不思议秘密大乘经卷第四

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　菩萨心密品第三之余

　　复次金刚手大秘密主菩萨摩诃萨。告寂慧菩萨摩诃萨言。善男子。菩萨心密者。谓修慈行即知无我。若修悲行即无众生。若修喜行即无寿者。若修舍行即无有人。若修布施行即心调伏。若修持戒行即心寂静。若修忍辱行即心无尽相。若修精进行即心离相。若修禅定行即心安定。若修慧行即心无伺察。若修四念处行即心无念亦无作意。若修四正断行即心正平等。若修四神足行即心无戏论。若修信根即心无著。若修精进根即心无发悟。若修念根即得自然智心。若修定根即得平等性智心。若修慧根即得无根本心。若修五力即得心无屈伏。若修七觉支即得慧分别心。若修八正道即得无所修心。若修奢摩他即得寂止心。若修毗钵舍耶即得无所观心。若修四圣谛即得毕竟无了知心。若修佛作意即得无作意心。若修法作意即得法界平等心。若修僧作意即得无住心。若修成熟有情行即得本来清净心。若修摄受正法行即得法界无差别心。若修严净佛土行即得虚空平等心。若修无生法忍行即得无所得心。若修不退转地行即得无转而转心。若修成就诸相行即得无相心。若修庄严菩提果即得三界圆满心。若修降伏诸魔行即得普摄一切有情心。若修趣向菩提行即得法界自性随觉了心。若修转法轮行即得无转非无转心。若修大涅槃行即得随观生死自性心。寂慧。当知此等皆是得忍菩萨。心秘密法心业清净。若彼菩萨如是清净已。即得一切有情心亦清净而是菩萨乃能随入诸有情心。即彼一切有情之心。皆从大菩提心光明中出。譬如虚空于一切处住随入一切处。菩萨心者亦复如是。于一切处住随入一切处。
　　金刚手大秘密主菩萨摩诃萨。如是宣说菩萨所有身语心密不思议正法。时会中有七万二千天及人。发阿耨多罗三藐三菩提心。三万二千菩萨得无生法忍。八万四千人远尘离垢得法眼净。八千苾刍不受诸法。漏尽意解得心解脱。时此三千大千世界六种震动。有大光明普遍照耀。虚空自然雨众天华。复于空中有百千种殊妙音乐不鼓自鸣。其音乐中出如是言。若诸有情已得授记位者。方乃得闻此金刚手大秘密主菩萨摩诃萨所说正法。于中闻已受持读诵如理修行。广为他人随应宣说。永不忘失大菩提心。当知彼人非少善根而能成就。已于广多佛世尊所深植善本。勤修一切最胜福行。当为一切有情作大饶益。

　　震吼音声菩萨来会品第四

　　尔时世尊告寂慧菩萨摩诃萨言。善男子。汝闻空中多种鼓乐妙音声不。寂慧菩萨白佛言。世尊。我初已闻此是何等殊妙音声。愿佛为说。佛言寂慧。汝今当知有菩萨摩诃萨名震吼音声。从大云世界云音王如来所。来此娑婆世界。瞻礼于我亲近供养。及欲听受金刚手菩萨宣说正法。亦复乐见十方来会诸大菩萨摩诃萨众。是彼震吼音声菩萨。隐自身相住虚空中。雨众妙华鼓胜音乐供养于我。其乐音中出如是声。世尊如来于大会中。非久宣说广大正法。发是言已。即时震吼音声菩萨摩诃萨。从空而下入佛会中。头面礼足右绕七匝。住于佛前而白佛言。大云世界云音王如来。问讯世尊少病少恼。起居轻利气力安不。彼佛如来又作是说。金刚手大秘密主菩萨摩诃萨。有大方便善说正法。是佛威神之所建立。乃能如是通达一切无量佛法。
　　尔时世尊。告震吼音声菩萨摩诃萨言。善哉善男子。汝善来此大众会中。乐听金刚手大秘密主菩萨摩诃萨宣说如来秘密不思议法。汝当于此谛听谛受。

　　持国轮王先行品第五

　　尔时会中诸菩萨众。咸起是念。此金刚手大秘密主菩萨摩诃萨。往昔于何佛世尊所。亲近听受深种善根。复修何等广大誓愿乃能如是。具大辩才善说诸法。
　　尔时世尊。知诸菩萨心疑念已。即告寂慧菩萨言。善男子。我念过去世中。经阿僧祇劫。复过阿僧祇数无量无边不可思议劫前。有劫名善现。世界名庄严。有佛出世。号无边功德宝众庄严王如来应供正遍知明行足善逝世间解无上士调御丈夫天人师佛世尊。寂慧。当知彼庄严世界。广大妙好安隐丰乐。人民炽盛地平如掌。无诸砂砾荆棘杂秽。草木树林青郁可爱。复有名华软草。覆地青润妙好。如孔雀项右旋喜相。有色有香令人适悦。下足于地随减四指。举足还复随起四指。无极寒热温凉调适。软美清风令人爱乐。其地庄严如吠琉璃。彼时人民色相严好。少贪嗔痴及余烦恼。人有孝爱复具势力。闻说善言能自开晓。而彼世尊无边功德宝众庄严王如来法中。有十二那庾多诸声闻众。三十二俱胝诸菩萨众。彼时人寿三十六俱胝岁。于中有人趣命终者。寂慧。当知而彼善现劫中。庄严世界。处于中四大洲。一一四大洲其量广阔。八万四千由旬。每一由旬。中有千国城郡邑聚落周匝围绕。彼庄严世界中。有大国城名极清净。而彼国城分量广阔。北六十四由旬。南四十由旬东西亦然。有十千园苑而为严饰。国城之内复有十千州城县邑。彼极清净国城之中。有大转轮圣王。名曰持国。七宝具足为四大洲主。于先佛所深植善根。福德威光王中最胜。不退转于阿耨多罗三藐三菩提心。寂慧。而彼持国转轮圣王。所居国城纵广正等十六由旬。广大殊妙有七重墙。七宝所成其上复有七重楼阁。七重宝网垂诸宝铃。墙内周匝有四大园。一名众花。二名德喜。三名孔雀喜。四名时分快乐。是诸园中各有大池。一名欢喜。二名喜上。三名香上。四名顺流。其池纵广半由旬量。悉以众宝砌其阶级。阎浮檀金而为其底。金沙布地。八功德水充满其中。有宝莲华弥覆其内。鹅雁鸳鸯众鸟游泳。又彼持国转轮圣王。有其七万宫嫔婇女。皆悉相好端严殊妙。而为女宝以用给侍。是诸宫嫔皆悉已发阿耨多罗三藐三菩提心。王有千子色相端严。勇猛无畏能伏他军人。各具其二十八种大丈夫相以为严饰。深心净信于阿耨多罗三藐三菩提法。寂慧。时彼世尊无边功德宝众庄严王如来。居极清净大国城中。彼持国转轮圣王。与诸大臣婆罗门长者乃至一切人民。咸悉恭敬尊重供养其王。净信彼无边功德宝众庄严王如来。及苾刍众满一俱胝岁。承事供养广持悦意。种种饮食珍妙衣服。乃至一切受用等物。悉以奉上。又诸苾刍众各以三园用献游止。寂慧。彼转轮王有诸太子。心各清净曾无放逸。亲近彼佛勇闻正法。不以欲乐而为染著。由不放逸其心寂定。听正法故是诸太子不久之间得五神通。即时各各踊身空中。犹如鹅王飞腾自在从园至园。从此城邑至彼城邑。乃至遍游四大洲界。随行空中说伽陀曰。
　　诸佛出世得何利　　总聚人间利复深
　　仁者听法净信心　　经百劫中极难得
　　今此人中仙出世　　宣说正法寂静道
　　我今近彼善逝尊　　由闻法故生善趣
　　闻正法已破恶趣　　闻正法已善趣生
　　由闻法故烦恼除　　心得清凉最上乐
　　空中说是伽陀时　　此大地中六震动
　　天人空中出妙声　　大雨众华生悦意
　　若人得见佛大师　　彼功德说不能尽
　　应当顶礼二足尊　　合掌谛诚而恭信
　　彼佛能知人心意　　如其所应为说法
　　闻法三十六俱胝　　人皆住胜菩提道
　　复有三百俱胝人　　获得最上净法眼
　　一切皆生厌离心　　归佛出家依正教
　　又四俱胝那庾多　　人受净戒作佛事
　　听法供养佛世尊　　作已各还于本处

　　彼诸太子说伽陀已。同为其父持国转轮圣王作供养事。择以龙坚妙栴檀香。造作楼阁广大殊丽妙好严饰。纵广正等十由旬量。四方四隅分量齐等。楼观门径悉以龙坚妙栴檀香。制作圆具如天宫殿。其龙坚香半两价直。过于阎浮檀金价。而彼楼阁巧施工力妙好严成。是时持国转轮圣王。欲诣世尊无边功德宝众庄严王如来所。瞻礼亲近听受正法。时王诸子并宫嫔眷属。侍从父王。即入栴檀大楼阁中。其王处于莲华庄严师子座上。太子宫嫔臣佐人民咸皆尊重。以一切种花鬘涂香。上妙衣服宝幢幡盖。微妙音乐广伸供养。复以宝网垂覆楼阁。众共执擎而将前进。即时腾踊在虚空中。犹如鹅王自在而行。前至佛所。徐徐以彼楼阁安置地已。持国转轮圣王并太子宫嫔。从楼阁中安庠而下。前诣佛所头面著地礼佛双足。并苾刍众各敬礼已。右绕七匝还住佛前。合掌谛诚听受正法。时彼世尊无边功德宝众庄严王如来。知彼持国转轮圣王来佛会中乐欲听法。佛即如应为说妙法示教利喜。佛言大王。汝今当知有四种法。若如理修行者。即能安住大乘趣向胜道。所有善法而无坏失。何等为四。大王。一者信法能向胜道。复何名信。谓有信故而能随顺诸贤圣种。所不应作而悉不作。二者尊重能向胜道。以尊重故于诸圣者所说妙法而能听受。谛受法故耳无外听。三者无慢能向胜道。以无慢故即能于彼一切贤圣恭信顶礼。四者精进能向胜道。以精进故若身若心悉得轻安。所作善法皆能成办。大王。此等四法。若如理修行者。即能安住大乘趣向胜道。

　　　　佛说如来不思议秘密大乘经卷第四



　　　　佛说如来不思议秘密大乘经卷第五

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　持国轮王先行品第五之余

　　复次大王。有四种法。若圆满者。即能安住大乘。成就不放逸行。心无流散。何等为四。一者戒护诸根。二者观欲过失。三者摄受一切作无常想。四者于法决定为胜命根。大王。如是四法。若圆满者。即能安住大乘。成就不放逸行。心无流散。大王。有四种法。王者修行若具足者。说名仁王。何等为四。一者常不弃舍大菩提心。二者以菩提法教示他人。三者以诸善根回向菩提。四者于佛世尊大威德力。若见闻已。亦复于彼一切天人声闻缘觉所有威力生欢喜心。然即唯求佛大威力。大王。如是四法。王者修行若具足者。说名仁王。是故大王。应当常修不放逸行。信心清净忻慕正法。起乐法欲勤求正法。常当游戏正法园苑不著境界。所以者何。大王。当知欲无厌足。彼所足者是谓圣慧。又复大王。寿量微少命不久停。往趣他世罪业可怖。由是应知。常当亲近供养恭敬诸佛如来。以此善根。应于四处而用回向。何等为四。一者回向无尽果报。二者回向无尽法门。三者回向无尽妙智。四者回向无尽辩才。大王。复有四法。一者身清净故能成慧行。二者语清净故能成闻行。三者心清净故能成戒行。四者慧清净故能成智行。复有四法。一者方便圆满故能成熟有情。二者慧圆满故能降伏诸魔。三者愿圆满故即如说能行。四者值遇佛故即得一切佛法圆满。
　　时彼持国转轮圣王。于彼佛所得闻正法。示教利喜生欢喜心适悦庆快。持以无价真珠妙宝。及王者所有一切受用。悉以献佛而为供养。乃至尽寿修诸梵行奉持五戒。是时王诸宫嫔。于彼佛所闻正法已。心大适悦踊跃欢喜。各以身所著衣及庄严具。覆于佛上。乃至尽寿修诸梵行奉持五戒。悉发阿耨多罗三藐三菩提心。时持国转轮圣王。快得善利增益法财。已与诸宫嫔眷属。各各至诚顶礼佛足。及苾刍众亦悉礼敬绕七匝已。即时入于大楼阁中。踊升虚空自在而行。还极清净大国城中。
　　复次持国转轮圣王。于后一时择月圆日。严驾出游众花大园。而为玩赏。鼓吹清音奏妙歌乐。恣其所乐嬉戏游从。是时有二最上宫女。一名无毁。二名无比。同诣欢喜池中。清净澡沐出已衣覆。处于莲花师子之座。是二宫女。即于座中各有一童子。自然化生跏趺而坐。童子端严色妙无比。相好圆具人所乐观。于刹那间即各踊身住于虚空。是时空中有贤圣言。此二童子。一名法思。一名法慧。故此二名由斯而立。彼法思童子。于其无毁宫女坐中化生。彼法慧童子。于其无比宫女坐中化生。时二童子。在虚空中亦加趺坐。异口同音说伽陀曰。
　　仁者我今得善利　　所谓发生菩提心
　　既发心已遇世尊　　起清净心而信礼
　　大海深广难彻底　　生死轮转无休息
　　有情广渡生死流　　彼菩提心不舍离
　　有世界名无毁身　　有世尊名时分王
　　我从彼来求法门　　乐见牟尼功德聚
　　我时各各加趺坐　　分从二母坐中生
　　我父持国大圣王　　故来合掌伸敬礼
　　愿父伺察听我说　　阿庾多劫善得法
　　乃至圆成大菩提　　所得于中不弃舍
　　一切唯佛出世难　　父母难得居法位
　　法中善友刹那逢　　清净妙宝随意现
　　欲及精进不放逸　　出家得利具正知
　　勤修利益心调柔　　惭愧多闻具善戒
　　慈悲调寂为有情　　普令获得深法忍
　　精进勤力无著心　　成熟摄受诸群品
　　心离相故得调畅　　于其身命不顾惜
　　思惟正法如救然　　愿获诸佛胜功德
　　父王最上难得者　　我所称赞最上法
　　我从彼佛刹中来　　还归彼佛本因处
　　我等已住菩萨位　　普能摄受诸善法
　　刹那获得五神通　　随念随观意能晓

　　时彼持国转轮圣王。与宫嫔眷属并二童子智者菩萨。以神通力处虚空中。同诣世尊无边功德宝众庄严王如来会中。到已各各顶礼佛足。一切众会普伸尊敬。是时彼佛。观二童子是真佛子。乐欲听受菩提道法。佛知其意。即为宣说甚深正法。佛言。善男子。当知诸法从缘所生。中无主宰亦无作者。知内是空外无所行。诸法皆空虚假无实。于见于作应悉清净。犹如虚空而无所取。彼佛世尊如是多种。广为宣说清净法时。会中有七十六那庾多及三俱胝人。得无生法忍。是时持国转轮圣王。在佛会中经七昼夜作供养已。与其诸子并宫嫔眷属。于刹那间还本所居。时彼轮王后于一时。独处栴檀楼阁之中。登于莲花师子之座。窃作是念。我此千子悉已安住阿耨多罗三藐三菩提法。然于其中何者最先得成阿耨多罗三藐三菩提果。我宜设法以验其事。作是念已即敕侍人。用以七宝妙巧作瓶。如其分量善施作已。即命各书千子名字置宝瓶中。复以七宝作妙莲花。于其花中安置宝瓶。然后于七昼夜广以微妙香花涂香粖香等及鼓吹歌音。严伸供养瓶中名字。是时空中有十千天人。助发种种妙供养事。如是供养七昼夜已。普召宫嫔眷属及王千子并二童子咸集其前。复以贤妙金床安置宝瓶。安已即时敕遣侍人。于宝瓶中取其名字。侍人如命瓶中最先取一名字。前奉于王其名乃是清净慧太子。然后次第遍取其名。即时于刹那间而此大地六种震动。所有宫嫔先各执持诸妙乐器。不鼓自鸣出妙歌音。寂慧。当知彼时清净慧太子。最先瓶中取其名者。岂异人乎。即是此贤劫中。过去俱留孙如来。次于瓶中取一名字。其名最胜军太子者。即是过去俱那含牟尼如来。次于瓶中取一名字。其名寂诸根太子者。即是过去迦叶如来。次于瓶中取一名字。其名一切义成太子者。寂慧。当知即我身是。次于瓶中取一名字。其名宝带太子者。即当成佛号慈氏如来。次于瓶中取一名字。其名牛王太子者。即当成佛号师子如来。次于瓶中取一名字。其名电天太子者。即当成佛号大幢如来。次于瓶中取一名字。其名贤王太子者。即当成佛号妙花如来。次于瓶中取一名字。其名净光吉祥太子者。即当成佛号花氏如来。次于瓶中取一名字。其名莲华眼太子者。即当成佛号善宿如来。次于瓶中取一名字。其名无垢光太子者。即当成佛号妙眼如来。次于瓶中取一名字。其名净池太子者。即当成佛号妙臂如来。次于瓶中取一名字。其名慧王太子者。即当成佛号明焰如来。次于瓶中取一名字。其名善庄严太子者。即当成佛号明味如来。次于瓶中取一名字。其名增长分太子者。即当成佛号导师如来。次于瓶中取一名字。其名净严王太子者。即当成佛号持胜功德如来。次于瓶中取一名字。其名吉祥密太子者。即当成佛号胜财如来。次于瓶中取一名字。其名妙光身太子者。即当成佛号智积如来。次于瓶中取一名字。其名勇健太子者。即当成佛号宝积如来。次于瓶中取一名字。其名宝称太子者。即当成佛号普光明如来。寂慧。当知如是等广说。彼千子中相继而取。乃至取一名字。其名大峰庄严太子者。即当成佛号无边功德宝称如来。寂慧。唯一名字在宝瓶中。最后取之。其名无边慧太子。而此太子于千子中居最小位。是时诸兄或轻侮言。我等诸兄当成佛时。已作佛事已度有情。汝于最后当何所作。
　　时无边慧太子说伽陀曰。
　　佛法无边如虚空　　有情及慧亦无尽
　　行愿清净戒薰修　　当听我说此行愿
　　诸兄寿量若干数　　王者众会数若干
　　如我寿量总聚之　　愿当尔许声闻众
　　太子说是伽陀已　　空中天人赞善哉
　　正士意乐净周圆　　利益有情无穷尽

　　寂慧。当知彼时最小无边慧太子者。当得成佛号乐欲如来。于贤劫中最后成佛。寂慧。所有贤劫中诸佛寿量及声闻众。彼乐欲如来而悉当得。是彼如来善乐欲故。是故如来名为乐欲。
　　复次寂慧。汝且观是菩萨摩诃萨。善巧方便圆具净戒。无毁大愿满足胜行。彼诸太子九百九十九人。乃至无边慧太子。如上功德皆悉成就。
　　是时彼千太子。俱谓二童子菩萨言。汝此法思法慧二善男子。往昔发何殊胜愿力。今如是邪。法思童子言。诸仁者。我与汝等皆如金刚手。菩萨相续胜行。不离一切如来无上秘密。不离一切佛法听受信解。法慧童子言。今我诸兄具胜愿力。愿我与汝悉证菩提。成菩提已。我皆劝请转妙法轮。如其愿力。于彼佛所受菩提记。寂慧。当知彼时持国转轮圣王者岂异人乎。即是然灯如来应供正等正觉。往昔因中居轮王位时。彼轮王千太子者。即是此贤劫之中千佛如来。从俱留孙如来。至乐欲如来(古经不译但云楼至)彼时法思童子。于无毁宫女坐中化生者。即是金刚手大秘密主菩萨摩诃萨神力所化。彼时法慧童子。于无比宫女坐中化生者。即是尸弃梵王。寂慧。彼时持国转轮圣王诸宫嫔者。即是今此会中诸菩萨众。彼诸宫嫔。尔时得王千子成熟化度。而悉不退转于阿耨多罗三藐三菩提心安住大乘。彼诸宫嫔。次第当于此贤劫中受菩提记。寂慧。汝复应观缘生之法理不相违。善根诸因及发心胜行果无坏失。今此会中诸菩萨大士。皆能增长最胜意乐。

　　　　佛说如来不思议秘密大乘经卷第五



　　　　佛说如来不思议秘密大乘经卷第六

　　　　译经三藏朝散大夫试光禄卿光梵大师赐紫沙门臣惟净等奉　诏译

　　菩提道品第六

　　佛告寂慧菩萨言。若诸菩萨摩诃萨。欲证阿耨多罗三藐三菩提果者。当学彼诸大士所行。非但以其语言得最胜道。要当真实修行。乃得菩提正道。此中云何名菩提道。谓于一切众生无诸损害。随起慈心勤修波罗蜜多。以四摄法普摄一切。修四梵行。勤行三十七品菩提道法。圆满六种神通事业。以善方便摄化众生。长养一切善根法行。此说是名大菩提道。
　　复次寂慧。菩提道者。所谓意乐信重深心。清净正直无谄心平等故。行平等法不作诸罪故。无诸怖畏。彼菩提道增长法故。即是布施波罗蜜多。彼菩提道向安乐道故。即是持戒波罗蜜多。彼菩提道无损害故。即是忍辱波罗蜜多。彼菩提道建立诸法故。即是精进波罗蜜多。彼菩提道无杂乱故。即是禅定波罗蜜多。彼菩提道善了知故。即是般若波罗蜜多。彼菩提道通达出生无碍智故。即是大慈。彼菩提道无退转故。即是大悲。彼菩提道作欢喜故。即是大喜。彼菩提道随入真实故。即是大舍。彼菩提道去除荆棘故。即能远离贪嗔害疑等染法。彼菩提道顺安乐法故。即心无障碍。彼菩提道离险恶故。即不著色声香味触。彼菩提道离邪外法故。即善观蕴处界。彼菩提道能降诸魔故。即能除去一切烦恼。彼菩提道是广大法故。即能远离声闻缘觉作意。彼菩提道顺正法故。即能随顺先佛如来应供正等正觉。彼菩提道广能积集大法宝故。即善随顺一切智宝。彼菩提道常开明故。即能显发无碍智光。彼菩提道为善说者故。即得诸善知识共所摄受。彼菩提道离高下想故。即无违顺。彼菩提道离尘暗故。即无嗔忿疲懈。彼菩提道向善趣故。即能远离诸不善法。彼菩提道善住安乐方故。毕竟趣证大涅槃法。寂慧。当知此如是等。皆是菩萨所行大菩提道。若非趣非道者。所谓一切声闻缘觉此中真实建立菩萨摩诃萨。悉令成就阿耨多罗三藐三菩提果。

　　如来身密不思议品第七之一

　　尔时寂慧菩萨摩诃萨。前白金刚手菩萨大秘密主言。大秘密主。为我略说如来秘密。此中云何。是为如来秘密之法。金刚手菩萨告寂慧菩萨言。善男子谛听谛听。我今承佛威神。为汝宣说如来秘密。有其三种。何等为三。一者身密。二者语密。三者心密。云何名为如来身密。寂慧。当知所谓如来于无思惟无分别中。而能示现诸威仪相。善男子。若天若人或有见如来坐生尊重者。即令彼等见如来坐。或有天人乐见行者。即令彼等见如来行。或有天人乐见住者。即令彼等见如来住。或有天人乐见卧者。即令彼等见如来卧。或有天人乐闻说法生尊重者。即令彼等见佛说法。或有天人乐见寂默者。即令彼等见佛寂默。或有天人乐禅定者。即令彼等见佛在定。或有天人乐出定者。即令彼等见佛出定。或有天人乐见不瞬观视者。即令彼等见佛不瞬观视。或有天人乐神变者。即令彼等见佛神变。或有天人乐欲观佛金色相者。即令彼等见金色身。或有乐见白银色者。水精色者。琉璃色者。玛瑙色者。珊瑚色者。琥珀色者。赤珠色者。白珠色者。青黄赤白等诸色者。如月色者。如日色者。如火色者。如光聚色者。如帝释色者。如梵王色者。如雪色者。如雌黄色者。如朱砂色者如水色者。如无忧树花色者。如瞻波迦花色者。如苏摩那花色者。如婆师迦花色者。如俱母陀花色者。如钵讷摩花色者。如奔拿利迦花色者。如众妙花色者。如毗沙门天王色者。如持国天王色者。如初开莲花色者。如吉祥藏宝色者。如摩尼宝色者。如帝青宝色者。如虚空净光色者。此如是等种种色相。乃至无边功德色相。随诸信乐。如来各各皆令彼等悉得见佛诸色相身。
　　复次寂慧。乃至三千大千世界。如殑伽沙数等一切众生。皆得人身。彼彼众生。各于如来形显色相及威仪事。随所思惟信解。皆得成办。如一众生。如是信解亦然。彼彼一切众生。皆于如来形显色相及威仪事。思惟信解皆得成办。又复众生心所信解。而各差别。寂慧。以是缘故。如来普令一切众生各随信解威仪事等。心生欢喜随信解已。令诸众生了知如来威仪事等。亦非如来若身若心有所动乱。亦无发悟而能善知一切众生。往昔行业心意差别。是故如来随应普现威仪事等。譬如清净圆镜置诸方所光照众色。随安挂处一切影像悉于中现。所照平等无增无减。而是圆镜无所思惟亦无分别。寂慧。如来亦复如是。了知一切众生心意。随所现相悉令欢喜。而佛如来无所思惟。亦无分别复无发悟。此即是名如来身密。复次寂慧。如来身者。非蕴处界之所成立。非业所成非烦恼生。不从父母胞胎所生。非羯逻蓝等大种所生。非血肉染污筋骨联续出入息等资养所生。
　　复次寂慧。如来身者即非身也。所谓法身如虚空身。非色相身。离诸戏论无所行身。若诸众生乐见色相。而生信重所应度者。如来乃现色身诸对碍境。若诸众生乐法离相生信重者。于一切处一切种类无对碍境。天眼亦复不能观见。寂慧。当知一佛会中所有大众其见各异。或有众生见佛身者或不见者。或远处即见近处不见。或近处即见远处不见。或远处亦不见近处亦不见。或专注心见散乱心不见。或散乱心见专注心不见。或他观即见自观不见。或自观即见他观不见。或梦境中见寤已不见。或觉寤已见梦中不见。或定中见出定不见。或出定见定中不见。或善相即见不善相不见。或不善相见善相不见。或发悟心见无发悟心不见。或无发悟心见发悟心不见。或加行心见无加行心不见。或无加行心见加行心不见。此如是等。及余无量种相观如来身。彼色界天子。身相寂静所行寂静。善威仪道住等引心。善寂善调然目睢动。亦复不能观如来身分量色相。何以故。如来身者具无量种庄严色相。与虚空等。以其法身所成性故。譬如虚空广大无际。如来身相广大亦然。又如虚空遍入一切处一切处通达。如来身相亦复如是。遍入一切处一切处通达。又如虚空离诸戏论。如来身相亦复如是离诸戏论。又如虚空普能滋养一切众生。如来身相亦复如是。普能滋养一切众生。又如虚空无其种类亦无分别。如来身相亦复如是。无其种类亦无分别。又如虚空随入一切色相光明。如来身相亦复如是。随入一切色相光明。又如虚空所有一切色相光明悉住其中。如来身相亦复如是。一切众生色相光明住佛身中。又如虚空一切药草树林悉依止故而得滋长。如来身相亦复如是。悉能滋长一切众生所有善根。又如虚空非常非无常。而不可以语言宣说。如来身相亦复如是。非常非无常。而不可以语言宣说。亦复不能观其顶相。
　　复次寂慧。我不见有世间一切天人魔梵沙门婆罗门等。而能观见如来应供正等正觉最胜顶相。所以者何。寂慧。当知我念一时世尊如来成道未久。在波罗奈国仙人堕处鹿野苑中。转妙法轮。是时东方有佛世尊。号瞻波迦花色世界名如幻。国名调冤。彼有菩萨名曰风持。来此娑婆世界。瞻礼亲近世尊释迦牟尼如来。到已头面顶礼佛足。右绕七匝住立佛前。尔时风持菩萨。承佛威神即作是念。今佛世尊身相广大无量无边。不能观其顶相。我今或可于佛世尊身量边际求以度量。风持菩萨作是念已。自见其身长六万八千由旬。见佛身相长八百四十万由旬。复作是念。我今或以自所得者游戏神力。而可度量如来身相分量边际邪。作是念已。即时菩萨承佛威神。以自通力乃往上方。过百俱胝殑伽沙数等佛土。有世界。名大莲华。佛号莲华吉祥藏王如来。现住说法教化众生。菩萨到已审谛观察。不能得见如来顶相。亦复不能度量佛身分量边际。时风持菩萨。前诣世尊莲华吉祥藏王如来所。头面礼足右绕七匝住立佛前。白佛言。世尊。我所来此其远近邪。彼佛告言。善男子。过百俱胝殑伽沙数等佛国土已到此世界。风持菩萨白彼佛言。世尊。我为不能观彼世尊释迦牟尼如来顶相。亦复不能观彼佛身分量边际。故远来此而伸请问。彼佛答言。善男子。假使汝今尽其神力。极尽上方一切世界。经于殑伽沙数等劫。亦复不能知彼佛身分量边际。又善男子。假使尽诸喻法不能譬喻。彼佛如来。所有戒定慧解脱解脱知见种种功德。若身语心若色若相。一切喻法皆不能喻。以彼如来超数法故。唯除虚空而可喻之。所谓如来戒定慧解脱解脱知见。悉如虚空故。若身语心若色若相。此说一切皆如虚空。是故应知。虚空无量故。如来身相亦复无量。寂慧。彼风持菩萨于彼佛所。闻是说已发希有心。踊跃欢喜适悦庆快。即时头面礼彼佛足。右绕七匝承佛威神。于刹那间隐彼佛土。还复至此娑婆世界。住立世尊释迦牟尼佛前。顶礼佛足右绕三匝。合掌谛诚向佛世尊。说伽陀曰。
　　一切佛法极广大　　与虚空等无边际
　　若人意欲度其边　　彼即自招于损害
　　我过百俱胝数量　　殑伽沙等佛刹土
　　往一如来刹土中　　欲观如来身分量
　　我既至彼佛刹已　　世界名曰大莲华
　　不能观佛顶相高　　亦复不知身分量
　　化主世尊居彼刹　　其名吉祥藏王尊
　　彼佛知我意所思　　发如是言为我说
　　若人欲以譬喻法　　喻其无边诸佛法
　　彼佛不可随相知　　是人返招谤佛罪
　　唯其一法可为喻　　与诸佛法等无异
　　所谓周广太虚空　　分量边际不可得
　　如其虚空广大故　　佛功德聚亦复然
　　谓戒定慧解脱门　　及彼解脱知见等
　　如其虚空无分量　　佛色相等亦复然
　　顶相高广不能观　　与彼虚空界无异
　　如其虚空广大故　　佛身广大亦复然
　　由身广大量无边　　光明广大亦如是
　　由其光明广大故　　语密广大亦复然
　　语密广大量无边　　心密广大亦如是
　　由其心密广大故　　佛慈广大亦复然
　　佛慈广大量无边　　佛智广大亦如是
　　由其佛智广大故　　佛身广大亦复然
　　菩提出生胜福门　　广大无际亦如是
　　由菩提心所生福　　胜相从彼福门生
　　圆满虚空界无边　　出生胜上诸功德
　　所有一切众生类　　普摄一切诸福蕴
　　一切菩萨亦复然　　皆从菩提心所出
　　所有一切菩萨众　　宣说福蕴极广大
　　若能护持正法门　　所获福聚多于彼
　　假使诸佛加行智　　经俱胝劫共宣扬
　　护持正法福无边　　毕竟不知其边际
　　大菩提心所生福　　护持正法福无边
　　空解脱门若校量　　十六分中不及一
　　空解脱门此所摄　　亦复不离菩提心
　　护持正法诸福门　　一切皆同此中摄
　　若能了此妙法趣　　是即菩萨大名称
　　菩提功德获无边　　此乃是修菩萨行
　　我今说是伽陀时　　俱胝刹土皆震动
　　有千俱胝众天人　　鼓吹歌音俱胝数
　　有千俱胝众生数　　悉发广大菩提心
　　闻佛如是大威神　　风持我今如实说
　　佛有如是不思议　　无量无边复无上
　　诸佛普现众相门　　即自然智真秘密

　　寂慧当知如是等说。是即名为如来秘密。

　　　　佛说如来不思议秘密大乘经卷第六



　　　　佛说如来不思议秘密大乘经卷第七

　　　　译经三藏朝散大夫试光禄卿光梵大师赐紫沙门臣惟净等奉　诏译

　　如来身密不思议品第七之余

　　复次寂慧。如来身相。一众会中有得见者有不见者。其得见者欢喜瞻仰。其不见者默然懵瞪。寂慧当知。如来不以段食资养。或有众生见佛亦受世间食者。谓有威力具足修菩提行。诸贤圣众常随佛后。于食器中承受其食。是乃众生见佛如来数数举食置食器中。彼诸贤圣既受食已。若有众生于佛法中所应化度。宿种善根业障尽者。虽复在在所生不得饮食饥渴羸劣。以其宿善力故。彼等众生得佛如来残食而食。食已饱满心得轻安。身肢润益深心清净。即发阿耨多罗三藐三菩提心。若诸众生。堕在地狱饿鬼诸恶趣者。即不能发大菩提心。以是缘故乃至尽涅槃界寂慧。是故当知如来不受世间饮食。如来资养所谓法食。佛身坚固如那罗延天。真实故不坏故。金刚所成。寂慧。如来身者。非生熟藏之所成养。亦非涕洟杂恶不净所成。如来身者。如阎浮檀金。无缺无断离诸过失。如来身者。具大威力体坚重故犹如金刚。极柔软故如迦左邻那衣。随所触身皆获妙乐。寂慧当知。一时有诸具大威力天子天女礼敬佛足。随礼敬时手触佛足。触已即发阿耨多罗三藐三菩提心。是故当知如来不从杂染所生。复次寂慧。世间所有贪行众生暂见如来身已。即于自身生离贪想。嗔行众生。暂见如来身已即起慈心。痴行众生暂见如来身已。即得智光照耀等。分行众生暂见如来身已。即于已身离诸烦恼。悭吝众生暂见如来身已。即能信解舍法。破戒众生暂见如来身已。即能信解戒法清净。忿恚心众生暂见如来身已即得忍法。懈怠众生暂见如来身已即起精进。散乱心众生暂见如来身已即得寂定。愚痴众生暂见如来身已即得胜慧。善男子。取要而言。若诸众生暂见如来身者。一切善法皆不舍离。一切不善疑等染法。悉得销除安立善心。然佛如来而常安住无分别舍。此说是名如来身密。
　　复次寂慧。又如如来化所化人作诸佛事。而佛如来心无加行。亦无发悟复无作意。佛亦不作是念。我能化彼所化人等。然所化众生可应度者。若此世界若他世界。乃至阿僧祇百千世界一切众生。为成熟故作诸利益。此说是名如来身密。
　　复次寂慧。如来身放广大光明。具有无数百千种色。其光普照十方一切殑伽沙等诸佛刹土。广为成熟一切众生。而佛如来无所发悟。亦无加行复无作意。此等是名如来身密身业清净。寂慧。当知今此皆是。少略宣说如来身密身业业清净。若广说者。纵经一劫或过一劫。而亦不能得其边际。金刚手菩萨大秘密主。说是如来身密不思议法时。会中有十千人发阿耨多罗三藐三菩提心。八千菩萨获得忍法。
　　尔时会中有诸天人以诸妙花散于佛上。及供养金刚手菩萨大秘密主。是时世尊舒右金色臂。置金刚手菩萨大秘密主顶上。作是赞言。善哉善哉秘密主。汝善宣说如来身密不思议法我悉知之。汝所说法我今随喜。

　　如来语密不思议品第八之一

　　复次金刚手菩萨大秘密主。告寂慧菩萨摩诃萨言。复何名为如来语密语业清净。所谓如来于昼夜中。成证阿耨多罗三藐三菩提果。于昼夜中。入大涅槃。然其中间。如来未尝宣说一字亦无诠表。何以故。以佛如来常在三摩呬多故。如来亦无出息入息若寻若伺。以无寻伺故。所出语言离诸邪妄。而佛世尊无寻无伺。无所分别无广分别。无说无示复无诠表。然诸众生亦闻如来有所宣说。而是如来毕竟在定。于一切种及一切时。亦以文字而能诠表。复无所表。若有众生因以文字生信重者。而彼众生自谓如来为我说法。然佛如来心常安住无分别舍。
　　复次寂慧。如来亦非唇齿舌喉及其面门。出诸音声有所闻听。如来所出音声从虚空出。但以众生谓佛如来所有音声。从口门出。寂慧当知。如来语言具有六十四种殊妙之相。何等名为六十四种。一者流泽。二者柔软。三者悦意。四者可乐。五者清净。六者离垢。七者明亮。八者甘美。九者乐闻。十者无劣。十一者圆具。十二者调顺。十三者无涩。十四者无恶。十五者善柔。十六者悦耳。十七者适身。十八者心生勇锐。十九者心喜。二十者悦乐。二十一者无热恼。二十二者如教令。二十三者善了知。二十四者分明。二十五者善爱。二十六者令生欢喜。二十七者使他如教令。二十八者令他善了知。二十九者如理。三十者利益。三十一者离重复过失。三十二者如狮子音声。三十三者如龙音声。三十四者如云雷吼声。三十五者如龙王声。三十六者如紧那罗妙歌声。三十七者如迦陵频伽声。三十八者如梵王声。三十九者如共命鸟声。四十者如帝释美妙声。四十一者如振鼓声。四十二者不高。四十三者不下。四十四者随入一切音声。四十五者无缺减。四十六者无破坏。四十七者无染污。四十八者无希取。四十九者具足。五十者庄严。五十一者显示。五十二者圆满一切音声。五十三者诸根适悦。五十四者无讥毁。五十五者无轻转。五十六者无动摇。五十七者随入一切众会。五十八者诸相具足。
　　复次寂慧。五十九者如来所出语言。普令十方一切世界一切众生心意欢喜。佛亦不作是念。我能宣说诸法。所谓契经。应颂。记别。讽诵。自说。缘起。本事。本生。方广。希法。论议。譬喻。又复秘密先行法。说本缘法说昔因法。近说多说广说。教示安立分位分别。解释开明如来所说。如是等法于彼一切大众会中。若苾刍苾刍尼优婆塞优婆夷众会。若天龙夜叉乾闼婆阿修罗迦楼罗紧那罗摩睺罗伽等诸众会。佛能各各随其根性精进分量。如其所应为作法施。彼等众会闻说法时。皆谓所说从佛如来口门而出。然所说法亦无互相语言重复。而诸众会各随音声晓了诸法。寂慧。此即是名如来语密。
　　复次寂慧。六十者。一切众生其数无量。一切众生行亦无量。如来所说众生心行。略有八万四千种类。但为根性下劣众生。令其解入如来所说。寂慧。当知众生心行无其分量。世间所有贪行众生。嗔行众生。痴行众生。等分行众生。彼彼众生心行差别。若佛如来于一劫中或过一劫。乃至如来住世经百千劫。随几许寿量极寿分限。而亦不能说诸众生心行边际。若佛但说众生心行无边际者。而诸众生不能解入返生痴迷。是故如来以善方便。于诸众生无量行中。略说数有八万四千。又复如来所说诸法。随诸众生心行差别。如其所应皆令开觉。寂慧。此即是名如来语密。
　　复次寂慧。六十一者。如来语秘密智。随入一切众生心意。然其语言不从如来口门中出。但从虚空而出。若有众生谓佛如来所有语言从口门出者。彼勿起是见何以故。或有众生。见佛语言从乌瑟腻沙相出。或从顶出。或发际出。或从肩出。或从额出。或眉间出。或毫相中出。或从眼出。或从耳出。或从鼻出。或从颊出。或口门出。或从颈出。或从臂出。或从手出。或从指出。或两胁出。或胸前出。或背后出。或从脐出。或阴藏出。或从眼出。或从膝出。或从腨出。或从踝出。或从足出。或从诸相好中出。或从一切毛孔中出。如是等众生。知解有异。寂慧。此即是名如来语密。
　　复次寂慧。六十二者。如来所出语言。随诸众生种种信解。随诸众生心意成熟。普使随应而得了知。然佛如来常住无分别舍。譬如世间假法所成诸音乐器。随彼所作而悉妙巧。手不触近非假人力。微风吹动出美妙声。其所出声皆是先业差别风所吹击。如来语言亦复如是。随诸众生一切意乐。智风吹击。亦非如来勤力所出。如来随顺一切众生先业差别众生境界。如应所说。寂慧。譬如响声随有所表。其所出声非内非外亦非中间。如来语言亦复如是。随其所出但为表了众生心意。而如来声非内非外亦非中间。又如大海之中。有如意珠宝。其名圆满一切意乐。悬高幢上自然出声。谓言此珠能满一切众生意乐。而是珠宝亦无分别。如来亦复如是。语言妙宝深心清净。悬置大悲幢上。随诸众生所有意乐。如来出妙语言。悉令晓了。然佛如来常住无分别舍。寂慧。此即是名如来语密。
　　复次寂慧。六十三者。诸佛如来所有音声。无其分量。我不见有世间一切天人魔梵沙门婆罗门等。能知如来音声边际及分量者。何以故。我念一时。佛在王舍大城鹫峰山中。诸菩萨众而共围绕。宣说音声轮清净法门。广为众生显明宣示。于后一时。以慈氏菩萨摩诃萨加持力故。尊者大目乾连即作是念。如来音声净轮分量。几何远邪。作是念已乃于本座隐而不现。以自神力即往须弥山顶。听佛如来音声远近。复运神力遍往三千大千世界。又过须弥山西。复过四大洲界。又过铁围山大铁围山。乃至世界边际。还住铁围山顶。审听如来音声分量。是声平等无所增减。
　　尔时世尊知其事已。即作是念大目乾连。意欲度量我之音声所有分量。我于今时宜摄神力。于是世尊摄神通已。大目乾连承佛威神所加持故。以自通力于此世界西之方分。过九十九殑伽沙数佛刹土已。往一世界名光明幢。彼有如来号光明王。现住说法教化众生。是时尊者大目乾连。到彼土已。审听世尊释迦牟尼如来音声分量。譬如十肘地方分中。此闻彼人所说音声。大目乾连在彼世界。听佛音声亦复如是。其声平等无所增减。彼光明王如来。所有身量高百由旬。诸菩萨身高五十由旬。是时大目乾连。以自神力于彼诸菩萨众所用钵中。循环而行。彼诸菩萨见是相已极生轻笑。即白佛言。世尊。今云何有如沙门相小虫。来此钵中循行。彼佛告言。诸善男子。汝等不应生轻慢心。所以者何。今此钵中行者。是彼世尊释迦牟尼如来上首声闻弟子。于大声闻众中神通第一。
　　尔时尊者大目乾连。前诣光明王如来所。头面礼足右绕七匝住立佛前。彼佛告言。尊者大目乾连。此诸菩萨有所轻笑。汝今宜应承彼世尊释迦牟尼如来应供正等正觉所加持故。以自通力现诸神变。尊者大目乾连白彼佛言。我今如佛教敕加趺而坐。于此宝洲作变化事。佛言。今正是时。尊者大目乾连。即时勇身空中。高七俱胝多罗树量。作变化事。于其坐中化现百千俱胝那庾多。真珠璎珞广大庄严。而彼璎珞各出百千俱胝光明。一一光明门皆生莲花。是诸莲花台中。皆有世尊释迦牟尼如来形像安处其上。彼如来像皆悉宣说妙音声轮清净正法。大目乾连白彼佛言。世尊。我今加趺而坐。于此四大洲一切世界。亦能作诸神通变化。乃至此小千世界。中千世界。三千大千世界。悉能作诸神通变化。彼佛告言。今正是时。
　　尔时尊者大目乾连。如其所应现神变已。收摄神力还住佛前。时彼诸菩萨众咸生希有之心。前白佛言。世尊。今此尊者大目乾连。其何所为到此世界。彼佛告言。诸善男子。此大目乾连为欲度量彼世尊释迦牟尼如来声轮分量故来至此。
　　时彼世尊光明王如来。告尊者大目乾连言。汝自今而往。勿复再起是心欲度如来声轮分量。谓以如来清净音声。无其分量不可度量故。假使以汝威势神力。极西方分经于殑伽沙数等劫。毕竟不能得彼世尊释迦牟尼如来音声妙轮分量边际。以佛如来音声妙轮无分量故。

　　　　佛说如来不思议秘密大乘经卷第七



　　　　佛说如来不思议秘密大乘经卷第八

　　　　译经三藏朝散大夫试光禄卿光梵大师赐紫沙门臣惟净等奉　诏译

　　如来语密不思议品第八之余

　　尔时尊者大目乾连。礼彼佛足作是白言。世尊。我今悔罪我今悔罪。我于释迦牟尼如来无量音声清净妙轮。辄欲度量我斯深罪。又复世尊。我所来此几何远邪。彼佛答言。大目乾连。汝过九十九殑伽沙数等世界已。到此刹中。大目乾连白言。我此所来而极遥远。身力疲懈不能还复本刹土中。彼佛告言。大目乾连。于汝意云何。汝勿起是见谓汝以自神力能到此刹。何以故。但以释迦牟尼如来加持力故汝能至此。汝今欲还本刹土者。应向彼佛虔伸敬礼。大目乾连。汝今当知。若以汝自通力欲还本土。纵经一劫亦不能往。或复未至彼土中间而入涅槃。大目乾连。汝今至此东西南北。谓何方分邪大目乾连言。我心迷昧不知今时在何方分。彼佛告言。以是缘故汝今当知。若以汝自通力纵经一劫。毕竟不能还彼刹土。大目乾连言。彼世尊释迦牟尼如来今在何方。彼佛告言。大目乾连。彼世尊释迦牟尼如来现处东方。是时尊者大目乾连。即向东方五轮著地。至诚敬礼世尊释迦牟尼如来。说伽陀曰。
　　二足圣尊摄受我　　人天供养大威德
　　无边智具无边音　　我今欲还于本土

　　寂慧。今此王舍城鹫峰山中一切众会。以释迦牟尼如来威神力故。悉闻尊者大目乾连号哭之声。
　　尔时尊者阿难。前白佛言。世尊。今此所闻号哭之声。为何相邪。佛言阿难。此是目乾连苾刍。往西方分去此佛刹。过九十九殑伽沙数等刹土。到光明幢世界世尊光明王如来刹中。现在于彼将欲还复此娑婆界故。有如是号哭之声。阿难白佛言。世尊。尊者大目乾连。以何缘故到彼世界。佛言阿难。大目乾连将还此土。其事因缘汝自当知。
　　尔时鹫峰山中一切众会。合掌恭敬咸白佛言。世尊。我等乐见彼光明幢世界。瞻睹世尊光明王如来。及欲见彼诸菩萨众并尊者大目乾连。尔时世尊。受劝请已即于眉间放大光明。名一切处通达。其光普照九十九殑伽沙数等佛刹。相续不断。于彼光明幢世界广大照曜。是时此会一切大众。悉得见彼光明幢世界。瞻睹世尊光明王如来。及见彼诸菩萨。又见大目乾连五轮著地。向佛作礼发声号哭。
　　尔时世尊释迦牟尼如来。告尊者大目乾连言。汝今宜应随光所照。来复此土。
　　尔时尊者大目乾连。承佛世尊大光明轮。于思念间即时还此娑婆世界。住立佛前向佛世尊。头面礼足右绕七匝。重复谛诚五轮著地作是白言。世尊。我今悔罪我今悔罪。我于世尊无量音声清净妙轮。辄欲度量。我斯深罪故。我远适他界听佛音声。既至彼已。所闻佛声与此无异。佛言目乾连。如汝所说。如来音声无有分量。犹如虚空无其分量。复无边际不可度量。若其虚空可度量者。如来音声亦可度量。何以故。虚空广大故。如来音声亦复广大。当王舍城中。往昔说是大目乾连去来事时。有十千人发阿耨多罗三藐三菩提心。金刚手菩萨。告寂慧菩萨言。寂慧当知。此即是为如来语密。
　　复次寂慧。六十四者。所有一切众生心心所转。而一众生心多于彼。寂慧菩萨言。大秘密主。若一众生心心所转。假使遍满三千大千世界。一切众生皆居缘觉之地。纵经一劫而亦不能思惟称量校计伺察。何况一切众生。金刚手菩萨言。寂慧。我今告语于汝。使汝开觉所有一切众生心心所转。即彼如来音声妙轮。出种种声宣说法时。令诸众生咸生欢喜。然佛世尊常住无分别舍。尔时金刚手菩萨。说伽陀曰。
　　三千世界诸众生　　一切皆证缘觉果
　　纵经一劫尽筹量　　一众生心不能晓
　　世间所有一众生　　唯佛能知彼心意
　　随众生心虽了知　　佛无发悟无分别
　　乃至一切众生类　　总聚思惟有其三
　　世尊随类如所应　　净妙声轮宣正法
　　法中自在演妙音　　一切闻者咸欣悦
　　随所宣说名相生　　以诸法名善开示
　　所有一切众生类　　色相名字及思惟
　　一毛孔中放光明　　如来随应善分别
　　所有世尊大慈化　　一切毛孔放光明
　　光明超胜人中尊　　音声轮中宣妙法
　　假使佛经一劫中　　以诸譬喻善宣说
　　然佛语及音声轮　　毕竟不得其边际
　　一切烦恼无色相　　所说语言亦无相
　　由其语言无相因　　烦恼无相自息灭
　　是故语言诸色相　　于一切处不可得
　　以其毕竟无得故　　烦恼色相亦如是
　　由其语言不实故　　所说非内亦非外
　　烦恼不实亦复然　　染性非内亦非外
　　以无少法可得故　　佛所说言遍十方
　　烦恼无得亦复然　　是故有所佛宣说
　　一切众生语言道　　上中下品有其三
　　语言非身亦非心　　此中无住非无住
　　譬如假法成乐具　　由风吹击众音声
　　所出音声无所从　　是中亦无造作者
　　由其宿昔善净性　　一切众生意风吹
　　故佛世尊出妙音　　然佛亦无分别想
　　譬如应声而对响　　音声非内亦非外
　　人中尊出妙言语　　非内非外亦如是
　　又如珠宝无分别　　令诸众生喜乐生
　　佛无分别亦复然　　一切音声皆圆满

　　复次寂慧。当知如来语秘密智。随入一切众生宣说诸法。所有三千大千世界。一切众生种种生处。如来随入一切众生语言音声。以种种名字安立四谛。寂慧。如其所说。苦苦集苦灭向苦灭道谛。
　　所有地居诸天。作如是说。
　　珂吠　珂嚩牟梨　珂嚩那曳　珂嚩度噜
　　即是此说苦苦集苦灭向苦灭道谛。
　　彼空居诸天作如是说。
　　多哩帝　阿嚩哩帝　阿嚩哩多尾誐弥　阿嚩哩多你萨多啰尼
　　即是此说苦苦集苦灭向苦灭道谛。
　　彼四大王天作如是说。
　　伊尼　　弥尼　捺纰　捺罗纰
　　即是此说苦苦集苦灭向苦灭道谛。
　　彼忉利天作如是说。
　　阿嚩哩多你　阿西嚩帝　叉野嚩帝　叉野耨誐弥
　　即是此说苦苦集苦灭向苦灭道谛。
　　彼夜摩天作如是说。
　　输梨　输罗西嚩你　输罗叉曳　输罗叉野婆嚩你
　　即是此说苦苦集苦灭向苦灭道谛。
　　彼兜率天作如是说。
　　乌珂梨　目珂梨　尾嚩努　散左哩
　　即是此说苦苦集苦灭向苦灭道谛。
　　彼化乐天作如是说。
　　多啰多　散多啰多　多啰叉野　多啰目珂
　　即是此说苦苦集苦灭向苦灭道谛。
　　彼他化自在天说作如是。
　　诃诃呼　诃诃尾那曳　诃诃尾誐弥　诃啰你誐弥
　　即是此说苦苦集苦灭向苦灭道谛。
　　彼魔众天作如是说。
　　盎誐览　盎誐啰母蓝　盎誐啰播都桑　盎誐啰你　悉帝啰赧
　　即是此说苦苦集苦灭向苦灭道谛。
　　彼梵众天作如是说。
　　秫毗　秫毗葛哩　秫毗尾舍那　秫婆嚩哩多那
　　即是此说苦苦集苦灭向苦灭道谛。
　　彼梵辅天作如是说。
　　弥诃哩　僧诃哩　娑啰尼　娑啰娑啰尼
　　即是此说苦苦集苦灭向苦灭道谛。
　　彼梵会天作如是说。
　　没啰拏　没啰拏散提　没啰拏没噜诃拏没噜诃努波舍摩
　　即是此说苦苦集苦灭向苦灭道谛。
　　彼大梵天作如是说。
　　多啰讷哩　　多啰左俱哩　多萨布哩　俱啰嚩诃你
　　即是此说苦苦集苦灭向苦灭道谛。
　　彼少光天作如是说。
　　呬呬　系呬　呼护　诃啰奴散提
　　即是此说苦苦集苦灭向苦灭道谛。
　　(此下合有无量光天光音天说四谛文梵本元阙)彼少净天。作如是说。
　　乌呬多　你嚩呬多　你誐叱多　你誐摩你
　　即是此说苦苦集苦灭向苦灭道谛。
　　彼无量净天作如是说。
　　西嚩你　散西嚩你　刹野西嚩你　阿西嚩你
　　即是此说苦苦集苦灭向苦灭道谛。
　　彼遍净天作如是说。
　　波哩砌祢　波哩砌努捺曳　嚩那俱梨　菩陀尾秫提
　　即是此说苦苦集苦灭向苦灭道谛。
　　彼广果天作如是说。
　　阿讫哩多　阿迦啰尼　阿啰拏尾誐帝　迦罗拏你瑟耻
　　即是此说苦苦集苦灭向苦灭道谛。
　　(于第四禅九天之内合有无云福生无想三天梵本元阙)彼无烦天作如是说。
　　阿耨誐摩那　阿那誐摩那　阿耨散提　阿耨散提誐摩那
　　即是此说苦苦集苦灭向苦灭道谛。
　　彼无热天作如是说。
　　秫提　秫驮嚩帝　秫驮波哩秫提　　驮驮誐摩你
　　即是此说苦苦集苦灭向苦灭道谛。
　　彼善见天作如是说。
　　[牟*含]摩摩　[牟*含]摩弥　摩那耨誐摩野　摩那耨誐摩
　　即是此说苦苦集苦灭向苦灭道谛。
　　彼善现天作如是说。
　　目讫底　目讫多嚩底　目讫多母梨　目讫多摩多耨散提
　　即是此说苦苦集苦灭向苦灭道谛。
　　彼色究竟天作如是说。
　　你瑟耻　阿颠多你瑟耻　阿羯腊波你　阿钵啰底散提
　　寂慧当知。如是等诸天各各以其随天语言。安立四谛。并余龙众夜叉众乾闼婆众阿修罗众迦楼罗众紧那罗众摩睺罗伽众。及坚身夜叉众持鬘夜叉众等。各以彼彼种类语言。安立四谛。
　　寂慧。此阎浮提诸国土中。少略而言满千国土。乃至十六大国一切人众。随彼方处种种语言。种种音声种种心想。如来随入一切语言音声。施设名字。所立四谛悉能解了。所谓尸迦国人。乃至世界边际所住国人。如是等阎浮提中满千国土。一切人众种种语言。种种音声种种心想。施设名字各说四谛。如来随入一切语言音声。悉能解了。亦非如来心识语言有所流散。寂慧。此小千世界中。有九十四俱胝那庾多百千种类语言名字。各说四谛。总摄一切所说言音。皆悉同归一四谛义。即是胜义谛。即是无生谛。即是如实谛。即是不动谛。寂慧。此即是为如来语密。
　　复次寂慧。如来语言而能断除一切众生疑惑不决。所谓十方无量阿僧祇世界。普摄一切众生以佛智所知。而众生界多于地界。寂慧。正使一切众生。各各获得智慧具足。与尊者舍利子等无有异。以是缘故一切众生。各各皆以如舍利子所等智慧。以疑惑事于一劫中或过一劫。共相问难思惟称量伺察。而一众生复胜于一。是诸众生。以所疑事互思惟已。一时俱来请问世尊。时佛世尊。于弹指间应问皆答。是故世尊。随了一众生所起心念。普摄一切众生。咸以一音悉为宣说断诸疑网。令诸众生得断疑已。咸生欢喜。寂慧。此即是名如来语言。普能断除一切众生疑惑不决。然非如来心及语言有所动转。一切皆是如实所说。寂慧当知。如是等说。皆是如来秘密之语希有之语。此即名为语业清净。
　　金刚手菩萨大秘密主。说是如来语秘密主。会中有三万二千众生发阿耨多罗三藐三菩提心。十方一切诸佛刹中。所有贤劫诸菩萨众。各各在彼佛世尊所修梵行者。是诸菩萨为供养佛及金刚手菩萨大秘密主故。垂诸宝盖散以妙花。是花槃旋来此会中。散于佛上及金刚手菩萨之身。乃至遍散一劫众会。其诸宝盖旋复空中住佛顶上。而诸宝盖出妙音声。作如是言。我等贤劫诸菩萨众。遣此奉用供养。世尊及金刚手菩萨大秘密主。惟愿摄受。随佛如来向所。宣说未曾有法。一切众会皆悉闻已。各复增胜发希有心。即向金刚手菩萨大秘密主。虔伸顶礼极生最上信重之想。咸作是言。大秘密主。我等今时快得善利。获闻金刚手菩萨宣说如来语密不思议法门。若诸众生闻此所说信解无疑。是诸众生所得人身功不唐弃。即为如来所应化度。彼得不退转于阿耨多罗三藐三菩提。

　　　　佛说如来不思议秘密大乘经卷第八



　　　　佛说如来不思议秘密大乘经卷第九

　　　　译经三藏朝散大夫试光禄卿光梵大师赐紫沙门臣惟净奉　诏译

　　如来语密不思议品第八之余

　　尔时世尊。普告一切众会赞言。善哉善哉。乃谓寂慧菩萨摩诃萨言。寂慧当知。所有如来真实之理。如来正法如来所行。一切世间实难信解。而此正法。金刚手菩萨大秘密主能善宣说。若诸众生不久当得具是法者。即能于此所说正法。随其闻已而生信解。生信解已即能受持不惊不怖。随入义趣了真实性。是人当得授阿耨多罗三藐三菩提记。当佛如来称赞金刚手菩萨大秘密主善说法时。十方无量阿僧祇世界六种震动。有大光明普遍照曜。空中自然雨众妙花。鼓吹歌音种种振击。有阿僧祇众生发菩提心。阿僧祇菩萨得随顺忍。阿僧祇菩萨得无生法忍。阿僧祇菩萨善根成熟故。得一生补处。时彼大众会中佛世尊前。六万八千由旬之内。地界忽然而悉破裂。大水腾涌如恶叉聚。高起空中彻于梵界。时此一切三千大千世界香水充满。
　　是时佛告寂慧菩萨摩诃萨言。寂慧。汝今见此水腾涌不。寂慧菩萨白佛言。我见世尊。今此所有是何先相。佛言寂慧。今此大地忽然破裂。水腾涌者非所思念。其有受持此正法者。彼等众生亦复如是。于正法中解如实理豁然开悟。而彼所有一切无明见等诸罪业门悉能开豁。无尽法光胜慧辩才所说理教。皆能出现。乃是金刚手大士。善为众生宣说正法。令诸众生心生欢喜。寂慧。当知今此正法。悉是如来不共胜相。

　　如来心密不思议品第九

　　复次金刚手菩萨大秘密主。告寂慧菩萨摩诃萨言。复何名为如来心密心业清净。寂慧。譬如无色界天众生。生已同以一识而为所缘。住八万四千劫。彼识亦非随余识转。尽寿边际于彼灭已。随业成熟随处受生。如来亦复如是。以无住识于昼夜中。菩萨成证阿耨多罗三藐三菩提果。于昼夜中如来入无余依大涅槃界。于其中间而佛如来。无心可转无心伺察。无心不伺察。无心知解。无心思念。无心限量。无心积集。无心离散。无心动乱。无心可高。无心可下。无心防卫。无心趣向。无心勇悍。无心观瞩。无心恼害。无心流荡。无心寂定。无心喜悦。无心逼恼。无心安处。无心遍行。无心分别。无心差别。无心遍计。无心在止。无心在观。无心随流于识。无自心建立。无他心观察。无心依止于眼。无心依止耳鼻舌身意。无心依止色。无心依止声香味触法。无心住所缘处。无心住意处。无心住内处。无心住外处。无心依法行。无心依智行。无心观察过去未来现在等法。寂慧。此是如来心业清净。如来心者无少法可取。于诸法中。但以无著无碍知见而转。如来自心既清净已。于诸众生不清净心。亦复不见于彼有见。及彼无见无所分别。虽有所见。而无戏论见无所见。是名为见彼如来智。不与肉眼所见相应。不与天眼所见相应。不与慧眼所见相应。不与法眼所见相应。不与佛眼所见相应。不与天耳所闻相应。不与他心智所知相应。不与宿住随念智所思相应。不与神通智所作相应。不与有漏智相应。于彼一切法所可相应者。谓一切法无碍之智。然佛如来而无加行。亦无发悟复无作意。善住如来智光明中。观察一切众生心行。了知一切法若染若净。所有如来十力。四无所畏。十八不共佛法。以如来智悉不舍离。然佛如来于是法中而无加行。亦无发悟复无作意。如来离心意识。常在三摩地中。亦不舍离一切佛事。于一切佛法无碍智中。而无所著。寂慧。譬如如来化如来像。彼所化像无心意识。无身行语行意行所转。以佛加持力故。而能施作一切佛事。如来亦复如是。与所化像等无异故。见一切法皆悉如化故无分别。于身语心无所发起。而能施作一切佛事。然无加行亦无发悟。复无作意。何以故。如来了知一切法相自性如化。是故如来自觉悟已。为悲愍故方便开觉一切众生。寂慧。当知彼如来智。不住有为不住无为。不住蕴处界。不住于内不住于外。不住善法不住不善法。不住世间不住出世间。不住有罪不住无罪。不住有漏不住无漏。不住过去不住未来不住现在。不住择灭。不住非择灭。如是乃至不住于识。如来于一切众生心行意乐之中。但以无著无碍知见而转。然无加行。亦无发悟复无作意。寂慧。此即是为如来心密不思议法。是故当知如来常在三摩呬多。亦不舍离一切众生心意表了。

　　称赞金刚手菩萨大秘密主功德品第十

　　尔时尊者舍利子。前白佛言。世尊。所有十方世界。贤劫诸菩萨众。现于诸佛世尊所修梵行者。彼金刚手菩萨大秘密主。于是诸菩萨众中。常随何等菩萨之后。佛言。舍利子。止止此是不思议行。世间天人于菩萨行。不生信者返招迷乱。若有众生。为善知识所摄受者。即于是中闻已净信不生惊怖。舍利子白佛言。我于如来极生净信。惟愿世尊为我宣说。佛言舍利子。金刚手菩萨大秘密主常随我后。汝能见不。舍利子白佛言。我以世尊威神力故。今方得见。亦非宿昔自能知见。佛言舍利子。如是如是。汝今当知。彼贤劫中诸菩萨众。而金刚手菩萨大秘密主常随其后。于一切处。现金刚手菩萨形相。以宿愿力及神通力故能如是。舍利子。乃至三千大千世界。所有一切诸众生类。而是金刚手菩萨大秘密主。现本形相亦常随后。然于所现加持智力。亦未圆满。又舍利子。彼金刚手菩萨。常随慈氏菩萨之后。汝能见不。舍利子白佛言。世尊。我今初见非昔所见。佛言舍利子。彼常随后汝自不见。他方世界若诸菩萨。若梵王帝释护世天等。常来见彼金刚手菩萨。执金刚杵。随慈氏菩萨之后。又舍利子。或于一时。彼贤劫中诸菩萨众。为慈氏菩萨现俱胝那庾多百千种诸变化事。而是金刚手菩萨大秘密主。亦随彼诸菩萨之后助加持故。又舍利子。乃至如来作变化事时。彼金刚手菩萨大秘密主亦随佛后。以愿力故助扬圣化。舍利子。是故当知。此如是等。皆是金刚手菩萨大秘密主。不思议神通加持智力。悉具足故。

　　菩萨苦行超胜以受食缘成熟众生品第十一

　　尔时寂慧菩萨摩诃萨。白金刚手菩萨大秘密主言。秘密主。汝可乐说菩萨苦行。诣菩提场降伏魔军。转正法轮。庄严佛土等事。我今欲闻愿为开发。此如是等希有之事汝现证知。金刚手菩萨大秘密主。告寂慧菩萨摩诃萨言。寂慧当知。菩萨苦行等事。具有无量功德庄严。假使住世一劫尽其寿量。而亦不能广分别说。我今为汝略说。寂慧。菩萨苦行非一种相。菩萨但为降伏诸魔及外道故。乃至禁戒诸相。或五热炙身。及余一切威仪事等。悉为降伏众魔外道。令其最胜最上。出过于彼所有禁戒修行诸难作事。彼诸外道不能作者。菩萨一切悉能现作。使其超胜。寂慧。或有众生。见其菩萨一足翘立。或见菩萨举其双臂。或见菩萨向日谛瞻。或见菩萨五热炙身。或见菩萨肘步而行。或见菩萨伫立不动。或见菩萨上起双足。或见菩萨头顶向下。或见菩萨卧于棘上。或见菩萨卧牛粪上。或见石上加趺而坐。或卧墙上。或卧果蓏之上。或卧椽上。或卧土上。或著蓑衣。或著草衣。或著鹿皮衣。或以衣覆身。或复裸形。或随日而转。或著冢间衣。或著树皮衣。或食莠稗。或食于根。或食于叶。或食于花。或食于果。或食于茎。或食于枝。或食藕根。或六日不食。或食秽豆。或食秽稻。或食荞麦。或食菉豆。或食青豆。或食于稻。或食脂麻。或食粳米。或但饮水而为资养。或食酥滴。或食蜜滴。或食乳滴。或常不食。或魔众中住。或单己坐。或一向立。寂慧。此如是等诸威仪事。及余无量难行苦行。菩萨为降伏外道故。悉能现同彼苦恶相。菩萨如是于六年中。未尝坏彼一威仪相。示现满足禁戒修行。精进冶炼菩萨所作。最胜最上坚固不退。如是六年现作诸相。亦非余信解者。更互得见所修禁戒。所有别外修禁戒者。见彼菩萨如是所修。皆悉降伏。寂慧。菩萨于一切处。所作所现。悉住舍心离诸过失。
　　复次寂慧。菩萨如是修苦行时。有六十四那庾多天人。于三乘中善根成熟。寂慧当知。有诸天人。具大信解作善业者。彼见菩萨在宝楼阁中安庠而坐。入阿塞颇那迦定。受定中乐。菩萨终六年已从定而起。诸天人中有法欲者。志求法者。为彼成熟如应说法。彼诸天人见是菩萨。闻所说法。悉无别异所作事业。寂慧当知。此名菩萨大智积集大悲方便解入不思议甚深理法降伏一切邪魔外道入苦行智清净法门。又复寂慧菩萨于六年中。成办如是所应。示现极难行事。过六年已往泥连河。随顺世间澡沐作净。既沐身已住于岸侧。是时有一聚落中女。其名善生。构以百牛成乳糜粥净心捧持。诣菩萨所而以上之。是时复有六十俱胝天龙夜叉乾闼婆阿修罗迦楼罗紧那罗摩睺罗伽等众。各各办造上妙饮食。持奉菩萨。咸作是言。惟愿菩萨大士受我饮食。惟愿大士受我饮食。寂慧是时菩萨。最先受彼善生女人所施乳糜。其彼六十俱胝天龙夜叉乾闼婆等。所施饮食亦悉受之。互不相见各各皆谓。菩萨受我所施饮食。菩萨受已。当证阿耨多罗三藐三菩提果。菩萨普为所施诸众。成熟阿耨多罗三藐三菩提善根法故。寂慧。此即是为菩萨苦行超胜。以受食缘成熟众生。方便胜行。

　　　　佛说如来不思议秘密大乘经卷第九



　　　　佛说如来不思议秘密大乘经卷第十

　　　　译经三藏朝散大夫试光禄卿光梵大师赐紫沙门臣惟净等奉　诏译

　　菩萨诣菩提场品第十二

　　尔时菩萨既澡沐已。复受饮食身力充实。即时往诣大菩提场。到已告语善地天子。并诸地居天子众等。说伽陀曰。
　　任持大地不动摇　　菩萨离爱断害者
　　今此树下证菩提　　汝等庄严于此地
　　善哉地居天欢喜　　普遍清净三千界
　　广散最上妙香花　　遍洒香水皆清净
　　所有坚手及持鬘　　常憍天等至空居
　　欢喜瞻仰菩萨尊　　散众妙花伸供养
　　四护世天并众会　　乃至一切四大洲
　　遍三千界金网严　　覆以供养人中胜
　　三千界中帝释主　　供养菩萨大威德
　　如广胜殿天妙严　　三千界严亦如是
　　夜摩天众咸欣悦　　覆琉璃网以严治
　　广三千界宝珍奇　　为人中仙伸供养
　　兜率天众咸欣悦　　布真珠网作严饰
　　珠璎其犹半月形　　复散真珠广如雨
　　化乐天王并天众　　阎浮檀金为宝网
　　金网宝铎出妙声　　遍三千界闻皆喜
　　诸有天中净妙宝　　无边照曜净光明
　　他化自在天所严　　供养一切义无畏
　　所有龙及乾闼婆　　摩睺罗伽修罗等
　　各于自宫广庄严　　及以妙严于欲界

　　复次寂慧。是时大梵天王。见是菩萨诣菩提场殊胜相已。即告一切梵众天子言。汝诸仁者。知是事不。今此菩萨摩诃萨于大誓愿。广大甲胄而不弃舍。复于坚固甲胄无懈退意。能善成办诸菩萨行。修诸波罗蜜多善住彼岸。于一切菩萨地中善得自在。一切菩萨意乐悉能清净。复善通达一切众生种种根性。深入一切如来秘密分位。诸魔业道已悉超越。于一切善根得不坏信。诸佛威神共所建立。普示一切众生正解脱道。为大导师摧破一切魔外境界。三千大千界中一勇猛尊。积集法药为大医王。覆以解脱缯帛。为大法王放大慧光建大法幢。世间八法皆不能染。真实清净大莲花生。于一切法总持无忘。大海出生离诸增损。不动不摇如须弥山。妙善无垢妙善清净。自净妙慧大摩尼宝之所出生。一切法中而得无碍。大梵所生心业调畅。具如是等功德。菩萨今诣大菩提场。欲证阿耨多罗三藐三菩提果。降诸魔军。为令圆满如来十力。四无所畏。十八不共佛法。普为一切转大法轮。作狮子吼。于诸众生广行法施。令诸众生法眼清净。以其正法。摄伏一切邪异外论。为欲圆满往昔誓愿。为欲亲近诸佛世尊。于诸法中得富饶自在。汝诸仁者。当发勤勇之心。于菩萨所亲近供养。
　　时大梵天王。以清净心。复告一切梵众天子言。诸仁者。今此菩萨。于多百千劫中精修禁戒。是即最上清净大士。今诣大菩提场。将成正觉。汝等宜应于一切三千大千世界。广作殊妙庄严等事。
　　尔时大梵天王。说伽陀曰。
　　清净大士戒决定　　广为人天作利益
　　人中天供天中天　　诣菩提场大寂默
　　降伏一切魔军众　　一切智智真觉了
　　一切佛法悉圆明　　转正法轮行利乐
　　大智一振狮子吼　　一切众生闻皆喜
　　令开法眼清净因　　人中尊诣菩提树
　　邪异外论皆摄伏　　往昔誓愿悉周圆
　　正觉事业现令成　　人中尊诣菩提树
　　善哉和合皆专志　　普遍地方作庄严
　　三千大千世界中　　普见庄严于欲界
　　如其欲界所严事　　色界庄严亦复然
　　善哉梵众清净心　　广作庄严三千界
　　欲界所现供养事　　上界亦现诸供养
　　遍散最上妙香花　　宝严众乐皆吹击
　　三千世界诸天众　　见闻欣跃伸敬礼
　　乃至色究竟天中　　各各自宫广严饰
　　上中复上胜中胜　　普现庄严众天宫
　　天女六十百俱胝　　建菩提场金刚座
　　一切遍洒于香水　　复散种种殊妙花
　　遍列众宝此地方　　大菩提场广严好
　　语不能赞诸功德　　此有无量种庄严
　　大士决定戒精修　　世间善利大威德
　　将诣菩提树王下　　降伏魔军诸恶慧
　　一切和合圣者行　　广作三千界严饰
　　天人中尊法自在　　供养彼得无边福
　　梵众闻彼人中尊　　殊妙庄严三千界
　　妙花宝幢作严事　　变化世界宝所成
　　俱胝妙盖化空中　　如日月光极严丽
　　娑罗树花众最上　　化现悉如欢喜园
　　大仙循道欢喜行　　变化庄严七车量
　　宝成金莲华密覆　　七重界道而围绕
　　帝释天主作庄严　　人天希有昔未见
　　如忉利天广胜殿　　四大洲严亦复然
　　夜摩兜率化乐天　　他化严同色究竟
　　勇发勤力皆迅疾　　共严最上菩提场
　　如欲界中胜庄严　　天龙等众亦如是
　　于刹那间皆化现　　菩萨于中所行诣
　　四方天女数俱胝　　诣菩提树众围绕
　　涂香末香众妙花　　一切处洒妙香水
　　大菩提树本妙严　　如忉利天园生树
　　所有一切庄严事　　语不能赞诸功德
　　那庾多数彼诸天　　彼彼庄严皆殊妙

　　复次寂慧。菩萨既至菩提场已。始下双足。千辐轮相按彼地时。即有广大光明出现。是光普照一切地狱傍生饿鬼趣中。诸众生类蒙光照触。所受诸苦暂得停息。迦梨迦龙王宫中大光普照。
　　尔时迦梨迦龙王。见是菩萨光明照已。心生欢喜踊跃庆快。即时为彼自宫眷属。及诸龙众。说伽陀曰。
　　如金色光极晃曜　　大明照我龙王宫
　　我蒙光照适其身　　亦复心生大欢喜
　　如我于彼先佛所　　昔曾见此瑞光明
　　而今所睹定无疑　　佛大无畏当出世
　　汝等各持妙香花　　涂香末香花鬘等
　　真金及彼摩尼珠　　以为璎珞并上服
　　复持种种妙乐具　　珠宝所严众幡盖
　　及宝所成妙高幢　　为天人师伸供养
　　所有龙王妙宫殿　　广大庄严悉清净
　　汝等应生欢喜心　　皆同亲诣于佛所

　　尔时迦梨迦龙王。与自宫人眷属并诸龙众。各持种种上妙香花衣服幢盖。及众乐具。鼓吹歌音上踊空中。香水如云遍洒一切。复雨龙华龙真珠等。如是广以龙王威神龙王通力。现诸化事诣菩萨所。到已即时与诸眷属礼菩萨足。鼓妙音乐虔伸供养。作供养已。是时龙王右绕而住。说妙伽陀。伸赞叹曰。
　　人中尊放大光明　　普照一切佛刹土
　　刹那恶趣苦皆停　　我等龙宫俱照曜
　　龙众蒙光照触已　　咸生欢喜作是言
　　菩萨成佛定无疑　　金色光明乃如是
　　有那庾多龙女众　　恭敬捧持妙香花
　　及胜衣服众幡幢　　诣菩萨所伸供养
　　今此地方花盖等　　一切殊妙广庄严
　　又复药草诸树林　　低垂悉向菩提树
　　江河停流而寂静　　风止摇击悉安然
　　菩萨今日证菩提　　世间最胜降魔者
　　梵王帝释诸光明　　日月光等悉映蔽
　　蒙光照者得清凉　　佛出世故咸欢喜
　　复有诸妙吉祥瓶　　右旋宛转在空中
　　仙众龙众等居空　　右旋其状亦如是
　　世间若天若人等　　各各至诚伸供养
　　菩萨今日证菩提　　为求慧者开正道
　　我等今日于佛所　　增益威光得善利
　　我昔供养拘留孙　　及迦诺迦大圣主
　　迦叶最上人中胜　　乃至今供释迦仙
　　此求菩提大神通　　最胜希有昔未见
　　具德最上人中尊　　出大梵音狮子吼
　　坚求菩提决定心　　是心超胜无比等
　　而彼日月可堕落　　须弥山王可破坏
　　今日不圆十力尊　　世间无复有是处

　　复次寂慧。时迦梨迦龙王。上首之妃名曰金光。与诸龙女恭敬围绕。持以种种殊妙宝盖。种种妙衣及天花鬘。种种巧严真珠璎珞。种种上妙摩尼珠宝。及彼种种众妙香瓶。奏妙歌音诣菩萨所。到已礼敬。散诸宝花而伸供养。住菩萨前。说伽陀曰。
　　心无动乱无恐畏　　无贪无嗔亦无痴
　　能调难调无染尊　　能离诸恶无所著
　　我今顶礼净解脱　　大仙拔除诸疑箭
　　以大智光破无明　　能度世间诸苦恼
　　世间无依无救者　　菩萨善为作依救
　　光明普照三界中　　天人欢喜心清净
　　空中遍雨众妙华　　及散妙衣广严饰
　　如是胜相我所知　　今日大仙成正觉
　　胜者勇诣菩提树　　降伏诸魔无染尊
　　烦恼黑闇网蠲除　　证大菩提心寂静
　　汝经多俱胝劫中　　于先佛所求菩提
　　难行能行为世间　　今时圆满胜意乐

　　复次寂慧。尔时菩萨将成正觉。有诸贤圣以威神力。而为警发。即时有一刈草之人。名曰吉祥。自然住立菩萨之右。持以净草。是草柔软如孔雀项。复如迦左邻那衣。色香具足一一右旋。时刈草人即持其草。诣菩萨前奉上菩萨。深发最胜阿耨多罗三藐三菩提心。
　　复次寂慧。彼时吉祥刈草人者。以宿愿深固昔发愿言。愿我悉于贤劫之中。诸菩萨众成正觉所。大菩提场皆布净草。何以故。寂慧。我念过去。于此贤劫之前九十一劫中。有佛出世。号毗婆尸如来应供正等正觉明行足善逝世间解无上士调御丈夫天人师佛世尊。彼佛法中。圆满一千大菩萨众。修持梵行。时彼世尊。为贤劫中诸大菩萨。授阿耨多罗三藐三菩提记。是时有一长者。名曰具慧。在大会中。闻彼世尊授诸菩萨菩提记已。即发阿耨多罗三藐三菩提心。时彼长者发是愿言。愿我于此贤劫。诸佛如来菩提场中。悉布胜妙师子之座。或施净草。寂慧当知。无复疑念。彼时具慧长者岂异人乎。即是释迦菩萨成正觉时奉净草者。吉祥刈草之人。以是缘故。汝今应知。彼吉祥刈草之人。随宿愿力。于诸佛所。或施净草。或布妙好师子之座。随诸众生信解智力。善根成熟。其事如是。
　　复次寂慧。是时菩萨既至菩提树已。彼菩提树神及十千天女。皆悉捧持诸上妙花及涂香等。诣菩萨前。各以所持诸妙香花用散供养各各头面。礼菩萨足。异口同音。说伽陀曰。
　　归命威德大无畏　　善寂善调破诸恶
　　离过勇猛大威光　　清净导师无染者
　　能救无依诸苦恼　　唯一圣尊施诸乐
　　世间烦恼病能除　　为大医王普救疗
　　归命清净大名称　　天欢喜散花如雨
　　决定今速证菩提　　起大慈心摄一切
　　往诣树王登胜座　　摧破一切诸魔闇
　　觉悟寂静证菩提　　亦如先佛所证悟
　　俱胝劫修清净行　　难作能作利世间
　　大仙意乐今已圆　　安坐树王成正觉

　　复次寂慧。是时菩萨持以净草诣菩提场。到已即于金刚座上。自布其草然后乃向菩提树王。恭敬顶礼右绕七匝。菩萨布草之后。是时即有八万四千天子。持以八万四千妙好。庄严师子之座。奉上菩萨。其座高广严好殊丽众宝庄饰。覆以宝网及真珠网。复垂珠璎而为交络。妙巧施设无数百千上妙衣服。菩萨尔时即现其身。各各安处八万四千师子座上。彼诸天子互不相见。皆谓菩萨在我所施师子座中。菩萨坐已。成证阿耨多罗三藐三菩提果。是诸天子。咸生欢喜清净之心。皆悉不退转于阿耨多罗三藐三菩提。

　　　　佛说如来不思议秘密大乘经卷第十



　　　　佛说如来不思议秘密大乘经卷第十一

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　降魔品第十三

　　复次寂慧。菩萨安处大菩提场师子座已。即放眉间白毫相光普遍照曜。是光名曰警照诸魔。时此三千大千世界。有百俱胝魔众蒙光照触。各各于自所止宫中。身毛悚竖。复于自宫心生逼恼。其光映蔽魔宫暗冥。时彼诸魔乃作是念。何因何缘我等宫殿皆悉暗冥。岂非释迦菩萨坐菩提场。成证阿耨多罗三藐三菩提果耶。彼诸魔众。即时观见菩萨已坐大菩提场。是时诸魔。即各隐自所止宫中。彼一一魔各有无量无数百千俱胝那庾多夜叉侍卫种种色相。种种状貌。种种形体。奔驰往复周章惶怖。有种种头面。种种器仗。种种旌幢。周匝围绕。发大恶声哮呼号叫。恃魔威力起魔业通。诸魔首领普遍纵广二万由旬。魔众眷属亦复广多八万四千由旬。皆以菩萨摄化力故。咸悉来至菩提树下。寂慧当知。彼诸魔众到已。即时运魔业力。化现种种丑恶容相。发起多种不可意声。佷戾凶残哮吼震击。意欲摄伏毁害菩萨。是时会中有未离贪诸众生类。闻恶声已生大惊怖即趣命终。或未终间受多苦恼。以菩萨威神力故。而彼恶声久不能息。菩萨乃起大悲之心愍其逼恼。即为息灭诸有恶声。不令娆害一切众生。寂慧当知。此是菩萨善巧方便最胜境界。尔时菩萨。闻彼种种极恶声已。不生惊悚。何以故。菩萨所闻诸声。若美若恶悉如响应。
　　复次寂慧。彼诸魔众。以诸恶相娆菩萨时。即有守护大菩提场。修菩提行诸贤圣众。以十六种言词毁呰诸魔。谓言恶者汝宜止止。勿得固起恶戾之相。而生娆害菩萨大士。所以者何。今汝诸魔欲坏菩萨。而菩萨力最大最胜。能坏汝等。如羸力人敌大力者。又汝诸魔欲胜菩萨。而菩萨力能胜汝等。如劣弱军战大勇者。又汝诸魔欲超菩萨。而菩萨力能超汝等。犹如星宿比月光明。又汝诸魔欲破菩萨。而菩萨力能破汝等。犹如猛风吹其糠秕。又汝诸魔欲摧菩萨。而菩萨力能摧汝等。犹如大树断截其根。又汝诸魔欲怖菩萨。而菩萨力能怖汝等。犹如群兽遇大师子。又汝诸魔欲令菩萨处枯涸地。而菩萨力能涸汝等。犹如炎日涸牛迹水。又汝诸魔欲毁菩萨而菩萨力能毁汝等。如边小国战大国土。又汝诸魔欲窥觇菩萨。而菩萨力能窥汝等。如恶人处脱其杀命。又汝诸魔欲乱菩萨。而菩萨力能乱汝等。犹如贾客广积珍财为火所爇。又汝诸魔欲令菩萨生大忧恼。而菩萨力能令汝等生大忧恼。如非法王失其王位。又汝诸魔。欲于菩萨起恚恶心。而菩萨力制汝恚心。犹如老雁折其翅羽。又汝诸魔欲杀菩萨。而菩萨力制汝杀心。如人经游旷野险难中竭财物。又汝诸魔。欲令菩萨作奔驰者。而菩萨力能令汝等奔怖驰走。如涉大海中破船舫。又汝诸魔欲令菩萨作萎悴者。而菩萨力能令汝等悉皆萎悴。如劫火洞然焚烧草木。又汝诸魔欲断菩萨。而菩萨力能断汝等。如大金刚断诸小石。寂慧。而彼守护大菩提场。修菩提行诸贤圣众。以如是等十六种言词。毁呰诸魔赞叹菩萨。然彼诸魔亦未退伏。
　　尔时菩萨。即以百千俱胝那庾多阿僧祇劫积修妙行。谓布施持戒忍辱精进禅定胜慧。慈悲喜舍。念处正勤。神足根力觉道。奢摩他。毗钵舍那。明智解脱等法。极善所作柔软细妙。右金色臂舒置魔顶。而复遍身按息扪摩。起大悲意慈眼观视。深心解脱一切众生。一切世界诸佛世尊。现前作证正念正知。菩萨即时以手按地。菩萨大士手按地已。尔时大地六种震动。所谓动遍动等遍动。震遍震等遍震。吼遍吼等遍吼。涌遍涌等遍涌。爆遍爆等遍爆。击遍击等遍击。东涌西没。西涌东没。南涌北没。北涌南没。边涌中没。中涌边没。如是等六种震动。起十八变。周遍大地皆悉动摇。于刹那间现诸异相。时诸魔众。佷戾凶残哮吼震击。欲兴害者罪业等辈。见是相已咸生惊怖。又以菩萨威神力故。闻空中声。说伽陀曰。
　　应当归命圣大士　　诸仙众中最上仙
　　广施无畏大慈悲　　普能救护诸群品

　　复次寂慧。彼诸恶魔闻是声已。于魔众中有八百万俱胝那庾多恶夜叉众。偃仆于地俱发声言。救苦救苦大士救我。余诸魔众咸欲奔走。尽其魔力不能前诣。
　　尔时菩萨以悲愍故举身放光。由彼光明所照触故。时诸魔众悉离怖畏。即各还复所止宫中。寂慧。当其菩萨为诸魔众现神通时。有八百万俱胝那庾多恶夜叉众。悉发阿耨多罗三藐三菩提心。会中复有九百九十万俱胝那庾多人。发阿耨多罗三藐三菩提心。八万四千天子。以宿善力故。皆得无生法忍。

　　转法轮品第十四之一

　　复次寂慧。或有天人知彼菩萨降伏魔军。或有天人知彼一切诸恶魔众。不曾来诣菩萨之所。或有天人初知菩萨敷吉祥草就菩提座。或有天人见释迦菩萨处于众宝莲花庄严师子座上。或有天人见其菩萨处于地上。或见菩萨在阿说他树下安详而坐。或见菩萨在波利质多罗树。或俱毗陀罗树。或菩提树下。或见菩萨在众宝所成菩提树下。或有天人见菩提树高一多罗树量。或有天人见师子座高一多罗树量。或有天人见菩提树高七多罗树量。或有天人见师子座高半多罗树量。或见菩提树乃至高于八万四千由旬之量。或见师子座高四万二千由旬之量。或有天人见彼菩萨降伏魔军。或有天人见一魔军。或有天人见有广多恶魔军众。或见菩萨以游戏神通破魔军众。或见菩萨处虚空中。或见菩萨于虚空中踞师子座。或见菩萨菩提树下安处宝座。成证阿耨多罗三藐三菩提果。寂慧当知。菩萨成就无量最胜清净境界。皆是菩萨处于最上最胜大菩提场。具足如是无量功德现诸胜相。复次寂慧。菩萨安处最胜最上大菩提场。降魔军已。即有十方无量阿僧祇世界。往昔同修最胜道行。诸菩萨众咸来至此。俱发清净无畏等声。谓吉善声。快乐声。欢喜声。迅速声。捷利声。善哉声。不空声。勇猛声。士夫声。不退转声。增益声。吉祥声。无热恼声。大悲愍声。往昔意乐声功不唐捐声。悦可意声。坚固和合声。大士游戏声。最胜利益声。刹那相应声。一切智智声。成等正觉声。彼诸菩萨出如是等清净声。时又十方世界所来集会。最上最胜菩提场中。诸菩萨众复以俱胝那庾多百千美妙言音广作安慰。施设种种殊妙供养。复作种种最胜称赞。时彼宿修善行诸菩萨众。并十方世界所来集会。胜菩提场诸大菩萨。如是安慰供养称赞。而释迦菩萨虽降魔军。然于魔所无违无顺。何以故。菩萨已离违顺法故。菩萨能于刹那心中。胜慧相应。或有所知或有所见。或有所得或有所证。而彼一切皆得成就。
　　复次寂慧。如来成道果已。即时十方无量阿僧祇世界诸佛如来咸舒右手按菩萨身安慰问言。佛子身肢无疲懈耶。乐触行耶。以自然智所成证耶。无障碍心所成证耶。以平等智所成证耶。无绮饰行耶。被大悲铠耶。令三宝种不断绝耶。于一切法得自在耶。寂慧当知彼时善根已成熟者。即能亲近大菩提场知胜所作。所有善根未成熟者。不能亲近亦复不知。
　　复次寂慧。如来成道果已。七昼夜中审谛思惟真实法乐。而复谛观大菩提树目未尝瞬。是时乃有百千天子。广伸供养称赞顶礼。复有百千天女。各各虔恭顶礼称赞。是诸天女瞻睹如来胜威仪已。悉发阿耨多罗三藐三菩提心。
　　复次寂慧。如来成道果已。有四大天王各持宝钵来诣佛所而伸供献四天王者。所谓东方持国天王。南方增长天王。西方广目天王。北方毗沙门天王。如是等此四大洲四大天王既至佛所。余复亦然。有百俱胝四大洲。百俱胝四大天王。各持宝钵。咸来佛所亦伸供献。
　　尔时如来。受是四百俱胝诸宝钵已。即以神力合成一钵。一一四大天王。各起是心。如来受我所施之钵。于我钵中如次受食。彼彼咸生最上清净欢喜之心。不退转于阿耨多罗三藐三菩提。
　　复次寂慧。如来成道果已。有二商主。一名怛啰布沙。一名嚩梨迦。并余六万天子。咸来佛所最初奉上清净饮食。是商主等。皆由宿昔咸发愿言。愿我最初奉上如来清净饮食。愿彼如来最初纳受我所施已。生欢喜心皆得不退转于阿耨多罗三藐三菩提。
　　复次寂慧。菩萨初登最上最胜大菩提场。未圆一切智。今成道果已觉智周圆。然未转彼广大法轮。广为众生作大利益。何以故。菩萨从初发心乃至于今。坐菩提场成等正觉。欲为众生作利益故。寂慧。以是缘故汝今当知。随诸菩萨成菩提果已。彼彼亦然。皆为无量众生作大利益。
　　复次寂慧。如来成道果已。时有梵王名曰尸弃。与六百八十万梵众天子俱。恭敬围绕隐彼梵界。即至佛前顶礼佛足。右绕七匝合掌谛诚。劝请世尊转妙法轮。作是白言。惟愿世尊。惟愿善逝。广为众生转妙法轮。会中所有具法器者。而能了知佛所说法。如彼往昔持国天王子。宿发胜愿。愿我于此贤劫之中。诸佛如来成道果已。皆悉劝请转妙法轮。
　　复次寂慧。非唯今此尸弃梵王。劝请如来转妙法轮。所以者何。尸弃梵王初劝请已。复有十俱胝梵王众。十俱胝帝释天众。十俱胝大菩萨众。亦皆劝请如来转妙法轮。
　　尔时尸弃梵王。知佛世尊默然受请。即于波罗奈国仙人堕处鹿野苑中。为佛世尊。敷设妙好师子之座。高四万二千由旬。殊妙严饰胜相具足。众所乐观安置于地。如其尸弃梵王。初设妙好师子座已。即时复有十俱胝梵天王众。十俱胝帝释天众。十俱胝大菩萨众。皆为世尊施设妙好师子之座。殊妙严饰胜相具足。众所乐观。

　　　　佛说如来不思议秘密大乘经卷第十一



　　　　佛说如来不思议秘密大乘经卷第十二

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　转法轮品第十四之二

　　尔时世尊。即诣波罗奈国仙人堕处鹿野苑中。到已现身各各处于众师子座。是时梵王帝释诸大菩萨。一一各见如来在我所施座中。处于座上转大法轮。是彼诸众咸生清净欢喜之心。皆悉不退转于阿耨多罗三藐三菩提。是时世尊安处最上师子座已。即时十方无边世界皆悉震动。有大光明普遍照曜。
　　尔时世尊。即入无边境界三摩地。入是三摩地已。时此三千大千世界。普遍大地坦平如掌。又此三千大千世界所有众生。若地狱饿鬼畜生人天诸趣。一切众类皆得安乐。无一众生为贪嗔痴并诸烦恼所娆害者。互起慈心如父母想。
　　复次世尊。入是无边境界三摩地时。即有十方无量阿僧祇菩萨。咸来集会听受正法。是时乃至三千大千世界。所有一切具威力者。天龙夜叉乾闼婆阿修罗迦楼罗紧那罗摩睺罗伽人非人等。咸来佛会听受正法。寂慧当知。世尊欲说法时。而此三千大千世界普遍地方。一切人天广大之众。皆来集会周匝充满。一毛端量中无空隙。皆为听受世尊宣说正法。
　　尔时世尊。知彼一切人天大众皆集会已。即从三摩地安详而起。发大悲心乃以如来清净慈眼。普遍观察一切众会。转正法轮。若沙门若婆罗门。并余一切皆同一法。
　　复次寂慧。如来所转法轮。皆为一切众生。令其心意欢喜故转。复令众会一切众生。各各了知佛所说法。随佛世尊欲转法轮。先有十方无量阿僧祇菩萨。咸来集会听受正法。即时复有百千俱胝那庾多。欲界天子色界天子。亦来集会听受正法。
　　尔时世尊作是说言。诸仁者。眼非常法。何以故。若以苦言应得度者。即闻所说此眼是苦。若以无我言应得度者。即闻所说此眼无我。若以空言应得度者。即闻所说此眼是空。若以寂静言应得度者。即闻所说此眼寂静。若以离言应得度者。即闻所说此眼法离。若以无常言应得度者。即闻所说此眼无常。若以无依止言应得度者。即闻所说眼无依止。若以如幻言应得度者。即闻所说此眼如幻。若以如梦言应得度者。即闻所说此眼如梦。若以如水月言应得度者。即闻所说眼如水月。若以如影像言应得度者。即闻所说眼如影像。若以如对响言应得度者。即闻所说眼如对响。若以空无相无愿无作无生无起等言应得度者。即闻所说此眼是空无相无愿无作无生无起。若以缘生言应得度者。即闻所说此眼缘生。说眼既然。耳鼻舌身意亦复如是。乃至若以缘生之言应得度者。即闻所说意是缘生。色声香味触法其义亦然。或闻空言。或闻五蕴无常之言。或闻十八界无常之言。或闻十二处无常之言。或闻苦言。或闻集言。或闻灭言。或闻道言。或闻四念处言。或闻四正断言。或闻四神足言。或闻五根言。或闻五力言。或闻七觉支言。或闻八正道言。或闻奢摩他言。或闻毗钵舍那言。或闻缘生法言。或闻声闻相应法言。或闻缘觉相应法言。或闻大乘法言。
　　复次寂慧。如来所转法轮。皆为一切众生。令其心意欢喜故转。又复如来所转法轮。广为一切众生作大利益。假使有人与舍利子智慧等者。意欲筹量解入斯法。纵经百劫终不能入。何况余者。寂慧当知。如来从初作行。诣菩提场降伏魔军。以胜庄严震师子吼。游戏神通转大法轮。作如是等胜利益时。有八万四千人。发阿耨多罗三藐三菩提心。无量众众。于三乘中。而得成熟。

　　所缘品第十五之一

　　尔时金刚手菩萨大秘密主白佛言。世尊。如佛世尊所说法时。岂非我于如来所说有违背耶。或随顺耶。如来所说甚深广大。如来所说甚深秘密。一切世间难信难解罔彻源底。世尊。诸如来心真实决定。我于如来所说深法。或有知解。皆是如来胜智在我身中。此非我有士夫力用。佛言秘密主。如是如是如汝所说。所以者何。汝今当知。所有如来。安立譬喻演说诸法。而彼一切众生。皆有如来胜智在于身中。何以故。秘密主。而诸众生遍一切处。随其如来所说秘密。若不容受如来加持之力。而能随顺如来法性者。无有是处。又复于彼如来所说秘密深法。若闻若说若有知解。皆是如来加持力故。
　　复次秘密主。如来正语有所说时。应知如来法性如实法性真常。又复如来所行如实所行真常。是故如来。以正语言说是正法。又秘密主。所有过去未来现在诸佛世尊。以一切世间难信难解阿耨多罗三藐三菩提如是正法。宣说引导广为开示。而彼众生。若于如是难信难解甚深正法。闻已即能生信解者。当知彼等众生。非于一佛十佛亲近承事。当知已于广多俱胝那庾多百千佛所。亲近承事。应知彼人是为正士精修福行。又秘密主。假使须弥山王或摧坠时。师能有人或以顶肩而为荷负。若彼不种善根众生。能于如是甚深正法。一念生起净信解者。无有是处。何况受持读诵如说修行。又秘密主。若有众生能于大乘正法之中。闻已信解者。当知是人。非于一佛亲近承事。已于广多佛所亲近承事。大乘法中广修胜行植善根种。
　　尔时寂慧菩萨摩诃萨前白佛言。世尊。如佛世尊说近止法。此以何义而名近止。此近止者何所从来。佛言。善男子。所说近止者。即是近止烦恼增语。此近止烦恼。即是近止思惟分别遍计增语。此近止思惟分别遍计。即是近止想作意增语。此近止想作意。即是近止颠倒增语。此近止颠倒。即是近止因所缘增语。此近止因所缘。即是近止无明有爱增语。此近止无明有爱。即是近止我我所增语。此近止我我所。即是近止名色增语。此近止名色。即是近止断常见增语。此近止断常见。即是近止有身见增语。寂慧当知。若与所缘因见相应。即诸烦恼而亦随转。一切皆从有身见起。若能近止有身见者。即诸见止息。若有身见近止。即一切愿求亦止。若有身见近止。即诸烦恼亦止。寂慧。譬如大树若断其根。即枝叶茎干而悉枯悴。此有身见亦复如是。若近止已诸烦恼亦止。寂慧当知。一切众生始以不能觉了有身见故。即诸取烦恼随逐而生。若能觉了有身见者。即诸取烦恼不复随生亦无所害。寂慧菩萨白佛言。世尊。彼有身见何能觉了。佛言寂慧。若我人众生寿者等见而不起者。即能觉了彼有身见。
　　复次寂慧。彼有身见不住于内不住于外。于一切处而悉不住。以不住故见无所住。寂慧。此无住智。如实觉了彼有身见。又复寂慧当知。有身见即是空增语。若能随顺空智忍者。即见无所取。此即是为如实觉了彼有身见。又有身见者。即是无相无愿无作无生无起等见。是见无所取。此即是为如实觉了彼有身见。
　　复次寂慧当知。有身见者。即是无身非开非合。一切皆是不实分别。以其不实所分别故。彼即无分别。亦不离分别。由无分别不离分别故。即无所作无障无起。以无起故即无所行。由无所行故。如是此说乃名近止。寂慧菩萨言。何名近寂。佛言寂慧。有所缘心如火炽然。若无所缘及无所作即不炽然。不炽然法此名近寂。又如大火有薪即然无薪即灭。所缘心火炎炽亦然。若无所缘心火自灭。寂慧当知。具善巧方便菩萨。于般若波罗蜜多清净所缘法中。平等了知善根所缘胜法而不息灭。烦恼所缘染法制令不起。波罗蜜多胜法常令增进。魔业烦恼所缘染法永令断灭。菩提分法清净所缘不应弃舍。声闻缘觉意乐所缘而不取著。一切智心最上所缘不应舍离。于空所缘审谛伺察。一切众生大悲所缘深生愿乐。寂慧当知。具善巧方便菩萨。于般若波罗蜜多清净所缘法中。而得自在。无生所缘思惟决定。和合生起所缘亦不厌舍。无作所缘而复趣入。诸有善根施作所缘悉令开晓。无相所缘而善思择。菩提心所缘永无厌离。无愿所缘以慧正观。三界所缘不生厌离。菩萨以慧方便。于其无生一切所缘法中。自在而转。若见不净所缘。即于如来清净身心中住。若无常所缘即于生死无疲倦心住。若苦所缘即令一切众生快乐安置涅槃平等心住。若无我所缘即于一切众生。大悲心住。若贪所缘即于贪行众生中。以净大药开明心住。若嗔所缘即于嗔行众生中。以慈大药开明心住。若痴所缘即于痴行众生中。以缘生大药开明心住。若等分所缘即于等分行众生中。以无常想大药开明心住。若离贪所缘即于声闻法中开化心住。若离嗔所缘即于缘觉法中开化心住。若离痴所缘即于菩萨法中开化心住。若色所缘即于获得如来最上色相心住。若声所缘即于获得如来妙好音声心住。若香所缘即于获得如来戒香清净心住。若味所缘即于获得如来所有味中上味大人胜相清净心住。若触所缘即于获得如来所有细软手足妙触心住。若法所缘即于获得如来所有一切法中决定心住。若施所缘即于获得如来最上相好心住。若戒所缘即于严净佛土心住。若忍所缘即于获得梵音声相妙金色身清净心住。若精进所缘即于一切众生救度心住。若定所缘即于神通所起妙用心住。若慧所缘即于断一切众生烦恼诸见相续心住。若慈所缘即于一切众生起无障碍心住。若悲所缘即起护持正法心住。若喜所缘即起说法欢喜心住。若舍所缘即离诸违顺成办一切众生事业心住。若四摄法所缘即起成熟一切众生心住。

　　　　佛说如来不思议秘密大乘经卷第十二



　　　　佛说如来不思议秘密大乘经卷第十三

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　所缘品第十五之二

　　复次寂慧。若诸菩萨为欲对治悭吝过失所缘法者。即起能舍己之所有心住。若为对治破戒过失所缘。即起持戒心住。若为对治嗔恚过失所缘即起坚固忍辱心住。若为对治懈怠过失所缘。即起精进成办如来胜力心住。若为对治散乱过失所缘。即起获得如来禅定心住。若为对治染慧过失所缘。即起圆满无碍智心住。若为声闻作意所缘。即起积集大乘心住。若为厌离所缘。即起不作诸罪心住。若为恶趣所缘。即起刹那所生诸恶趣中救度心住。若为天趣作意所缘。即起若成若坏后边心住。若为人趣作意所缘。即起不坚固心住。若为念佛作意所缘。即起诸佛摄受心住。若为念法作意所缘。即起于法不吝心住。若为念僧作意所缘。即起获得不退转于法轮心住。若为念舍作意所缘。即起一切能舍心住。若为念戒作意所缘。即起圆满求愿胜定觉支心住。若为念天作意所缘。即起诸天称赞佛智加持心住。若为身作意所缘。即起获得佛身清净心住。若为语作意所缘。即起获得诸佛语言清净心住。若为心作意所缘。即起获得佛平等心清净心住。若为有为法所缘。即起圆满如来智心住。若为无为法所缘。即起圆满佛智心住。
　　寂慧当知。此如是等或有所缘。而诸菩萨无有不于一切智智现前法门中住。又诸菩萨于一切所缘法中。皆悉回向菩提。此即是名菩萨善巧方便觉了一切法通达观察。寂慧。譬如所有三千大千世界一切大地随诸所生。无有不是一切众生受用之所。彼诸菩萨亦复如是。所有一切所缘境界。无有不是善巧方便。菩萨共所受用菩提道分。无不成熟菩提道法。又如色法一切皆是四大所造。善巧方便菩萨亦复如是。或有所缘一切皆以菩提胜相和合相应。
　　复次寂慧。若有众生悭吝恶作者。菩萨即为圆满布施波罗蜜多。持戒波罗蜜多。若诸众生起嗔恚行及懈怠者。菩萨即为圆满忍辱波罗蜜多。精进波罗蜜多。若诸众生起散乱心及愚痴行者。菩萨即为圆满禅定波罗蜜多。胜慧波罗蜜多。若诸众生不可悲愍者菩萨于彼无违害心。若诸众生所应饶益者。菩萨于彼无随顺心。若诸众生常称赞者。菩萨于彼而无高心。若诸众生不称赞者。菩萨于彼亦无下心。若见一切苦恼众生。菩萨即起大悲之心。若见一切快乐众生。菩萨即起欢喜之心。若见一切粗犷众生。菩萨即起调伏之心。若见一切调顺众生。菩萨即起慈爱之心。若见具有缘力众生。菩萨即起卫护之心。若见具有因力众生。菩萨即起摄化之心。随摄化已乃为教授。若见智慧开明众生。菩萨即为宣说甚深之法。若见具演说智众生。菩萨即为广大说法。若见如理众生。菩萨即为次第说法。若见众生乐著文句者。菩萨即以少略文句而为说法。若见众生乐以奢摩他为先导者。菩萨即为宣说毗钵舍那。若见众生乐以毗钵舍那为先导者。菩萨即为宣说趣入三摩地法。若见众生乐持戒者。菩萨先为宣说不究竟法。后复为说地狱等事。若见众生乐多闻者。即为宣说无疑惑法。若见众生乐三摩地者。即为宣说趣入慧法。若见众生乐旷野住者。即为宣说心寂静法。若见众生乐修头陀行者。即为宣说圣慧根法。若见钝根众生。即为宣说闻随顺法。若见坚著贪法众生。即为宣说不净之法。若见坚著嗔法众生。即为宣说慈心之法。若见坚著痴法众生。即为宣说缘生之法。若见等分行众生。即从中入中广为说法。所谓不净法慈心法缘生法。若随顺诸法所应度者。菩萨即为宣说增上戒法增上心法增上慧法。若见众生以佛胜相所应度者。即为宣说真实随顺菩提分法。若见轻慢众生所应度者。先为杜止轻慢之门。后为说法。若见众生相续乐观菩萨圣相者。菩萨即为常现其身。然根未熟者不为说法。若见众生乐巧说法所应度者。即以缘起譬喻解释说法。若见众生乐甚深法所应度者。即为宣说缘生无我无人无众生法。若有众生著诸见者为说空法。若见众生起寻求行者。即为宣说无相之法。若见众生起求愿者。即为宣说无愿之法。若见众生著诸蕴者。即为宣说如幻之法。若见众生著诸界者。即为宣说善决择法。若见众生著诸处者。即为宣说如梦之法。若见众生著欲界者。即为宣说逼恼之法。若见众生著色界者。即为宣说诸行苦法。若见众生著无色界者。即为宣说彼一切行无常之法。若见众生乐以苦法所应度者。即为宣说令于圣种生欢喜法。若见众生乐以乐法所应度者。为说无量禅定之法。若见众生乐天趣法所应度者。即为宣说纯一乐法。若见众生乐著诸相所应度者。为说无我无取之法。若见众生乐以声闻法所应度者。即为教授取证之法。若见众生乐以缘觉法所应度者。即为宣说于事于义少略之法。若见众生乐以初发心菩萨法所应度者。即为宣说深心发起大悲之法。若见众生乐以久修道行菩萨之法所应度者。即为宣说于轮回中无懈倦法。若见众生乐以不退转菩萨之法所应度者。即为宣说严净佛土之法。若见众生乐以一生补处菩萨之法所应度者。即为宣说大菩提场庄严之法。若见众生乐以佛身所应度者。为说菩萨胜行相续不空之法。寂慧当知。如是等法皆是具足智慧方便诸大菩萨。于彼清净所缘法中而得自在。是故广说不空之法。其所说法。为令一切众生欢喜故说。
　　说是法时会中有十千人。发阿耨多罗三藐三菩提心。五千菩萨得无生法忍。

　　金刚手菩萨大秘密主授记品第十六之一

　　尔时会中有诸菩萨咸起是念。此金刚手菩萨大秘密主。其何久近当得成就阿耨多罗三藐三菩提果邪。所居佛土当何名字。菩萨成佛复名何等。眷属圆满其数几何。
　　尔时世尊知诸菩萨心所念已。即时微笑。法尔诸佛现微笑时必有因缘。尔时世尊。从其面门放种种色广大光明。所谓青黄赤白红紫碧绿。其众色光普遍照曜无边世界乃至梵世。其光盘旋还来佛所右绕三匝。从佛世尊顶门而入。
　　尔时寂慧菩萨摩诃萨。即于佛前合掌虔恭。以妙伽陀而伸请问。
　　如金色光妙无垢　　寂静月面体凝然
　　破暗最上日光明　　人仙微笑今何为
　　安处寂定莲花相　　大悲震吼进力增
　　念智功德妙香薰　　善逝莲花笑何为
　　念如净器定如油　　悲炷然灯破三垢
　　妙慧光明息暗冥　　善逝智光笑何为
　　悲轮光明慧观察　　息除三垢灭诸冥
　　净开智眼利世间　　佛日妙光笑何为
　　佛知三有世间意　　遍照一切天人心
　　大仙慈眼视众生　　今何大仙现微笑

　　寂慧菩萨说伽陀已。
　　尔时世尊即告寂慧菩萨摩诃萨言。今此金刚手菩萨大秘密主。于此贤劫诸佛如来应供正等正觉所。持金刚杵作供养事。以利益心守护正法。今于我此秘密法中广大施作。普为无量一切众生。成熟最上菩提善根。于此贤劫乃至最后楼至如来法中隐没。即于极乐世界阿閦如来佛刹中生。而彼世界阿閦如来。为彼诸菩萨宣说秘密一百八印。时金刚手菩萨大秘密主。闻其所说。不假加行解入义趣。如理如实随顺所行。其后复于无量无数诸如来所。亲近恭敬尊重供养。彼彼佛所皆修梵行护持正法。广为无量俱胝那庾多百千众生。成熟阿耨多罗三藐三菩提法。而后复过殑伽沙数劫中。圆满菩提分法。而乃得成阿耨多罗三藐三菩提果。号金刚步如来应供正等正觉出现于世明行足善逝世间解无上士调御丈夫天人师佛世尊。世界名普净。劫名清妙。寂慧。而彼普净世界。金刚步如来刹土之中。安隐丰乐严净可观。天人炽盛菩萨广多。七宝具足殊妙庄严。七宝所谓金银琉璃砗磲码瑙珊瑚琥珀及赤珠宝。彼世界中周遍盈积。可八步量地平如掌。柔软复如迦左邻尼具诸乐触。建妙幡幢宝绳交络。天妙宝花处处垂下。最上精妙众香氛馥。空中自然奏诸音乐。无诸恶趣及众险难。如兜率天最胜受用。又彼世界随意所思。宫殿舍宇园林楼阁。饮食衣服众庄严具。皆悉具足随诸所用。皆与天人受用无异。受诸天人具大信解深信佛智。又彼世界亦复不闻声闻缘觉二乘名字。彼佛所说纯一清净大菩萨法。又彼金刚步如来。广多百千菩萨眷属。又彼世界不坏律仪。不减寿命不破戒行。不失正见。亦无颠狂聋哑跛伛謇吃犷恶斗竞缺减诸根等者。一切皆具二十八种天人胜相。而为庄严。彼佛如来寿八中劫。亦无天人中间夭逝。寂慧当知。彼金刚步如来。其如是等及余无量胜功德事。彼佛世尊随欲说法即放光明。彼诸众生见是光已。即知如来宣说妙法。若有众生互起思念。欲诣佛所瞻仰听法。即以彼佛神通智力所加持故。寻至佛所。或有以自神力至佛所者。即时天人大众咸来集会。时彼世尊踊身空中。高百千多罗树。时四大洲悉见如来广大身相。又十方世界悉闻震发显示如来清净妙音。一切众生闻者适悦。又复如来为诸菩萨说正法时。无一众生于其如来宣说之法有所违背。彼诸众生皆悉利根开明知解。又彼世界而无王者。唯佛世尊金刚步如来最上法王。又彼世界一切众生无我无执。
　　复次寂慧。又彼金刚步如来。于彼刹中诸天人所欲行乞食。彼时若天若人即见如来圣像住在其前执持应器。彼诸天人见圣像已。各欲奉上如来清净饮食。及随意乐所欲方处座卧之具。百味食等皆悉严备。彼佛知时随受所施。佛受施已即出其舍。还复如来所止僧坊。诸菩萨众亦复随应入三摩地。
　　寂慧当知。彼佛如来所住世界。具如是等及余无量胜功德事。是故名为普净世界。

　　　　佛说如来不思议秘密大乘经卷第十三



　　　　佛说如来不思议秘密大乘经卷第十四

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　金刚手菩萨大秘密主授记品第十六之余

　　尔时世尊。为金刚手菩萨大秘密主。当授记时会中有二万人。发阿耨多罗三藐三菩提心。皆愿生彼普净世界金刚步如来刹土之中。
　　尔时金刚手菩萨大秘密主。闻佛世尊与授记已。心生庆快踊跃欢喜。即以金刚杵掷虚空中。当其戏掷金刚杵时。而此三千大千世界六种震动。天雨众华鼓奏音乐。复于一切众会。右手自然皆出种种妙色最上华鬘。
　　尔时金刚手菩萨大秘密主。即于佛前合掌谛诚。说伽陀曰。
　　广博大法王　　无尽妙法藏
　　欲为利世间　　善分别诸法
　　已于诸法中　　舍除吝惜意
　　随法依法修　　善住我归命
　　佛清净大士　　圆满清净行
　　功德王名称　　遍闻于三界
　　能于三世中　　常持无尽智
　　平等善所行　　顶礼无障碍
　　月光极圆净　　遍净复清净
　　日光极光明　　妙光胜光聚
　　梵音极妙音　　净音深妙响
　　三宝胜金光　　故我今顶礼
　　常现净妙身　　亦无身系属
　　常说妙语言　　离语言分别
　　虽为大法师　　不生于法想
　　解脱诸众生　　而无众生想
　　世间何所作　　能报佛大恩
　　功德胜利中　　唯出家能报
　　诸闻佛教授　　无异法可转
　　随所受法门　　真修如理作

　　尔时金刚手菩萨大秘密主。并余一切在会大众。各以所持众妙华鬘散于佛上。以佛威神力故所散华鬘。即时普遍此三千大千世界。皆现众妙华鬘庄严周匝。盈积可八步量。

　　无二无说品第十七

　　尔时寂慧菩萨摩诃萨前白金刚手菩萨大秘密主言。秘密主。世尊如来授仁者记邪。金刚手言。善男子。佛授我记如梦自性。寂慧言。今汝授记有何所得。金刚手言。无所得故而我得记。寂慧言。何法无所得。金刚手言。我人众生寿者悉无所得。彼蕴处界亦无所得。乃至若善不善。有罪无罪有漏无漏。世间出世间。有为无为若染若净。生死涅槃皆无所得。寂慧言。若法无所得。云何是中有授记乎。金刚手言。由无所得故。即于是中以通达智而乃授记。寂慧言。智何有二而可观邪。金刚手言。若有二可观即无授记可得。然以彼智无二可观。是故诸菩萨。于无二智中如是授记。寂慧言。若智无二可观者。复云何有能记所记邪。金刚手言。若能记若所记。以平等性于无二际中悉无所得。寂慧言。秘密主。无二际中云何有记。金刚手言。若彼际如是即是无二际。即于彼际中故如是授记。寂慧言。何名为际。复于何处而得授记。金刚手言。我际处授记。众生际处寿者际处人际处授记。寂慧言。且我际处复在何处。金刚手言。我际处者。即是如来解脱际处。寂慧言。如来解脱际处而在何处。金刚手言。如来解脱际处。在无明有爱际处。寂慧言。无明有爱际处复在何处。金刚手言。在毕竟无生无起际处。寂慧言。毕竟无生无起际复在何处。金刚手言。在无表了处。寂慧言。若无表了有何开示。金刚手言。若有开示即非无表了。寂慧言。云何无开示。金刚手言。诸有所表悉无开示。寂慧言。若无开示何有教令。金刚手言。若有教令即无开示。若无开示即无教令。寂慧言。云何得教令。金刚手言。虽有表了即无所受。寂慧言。云何表了而无所受。金刚手言。若不著文字即无所受。寂慧言。云何不著文字。金刚手言。谓随顺义。寂慧言。此复云何是随顺义。金刚手言。谓即于义而无所见。寂慧言。云何于义无所见邪。金刚手言。若义非义。悉于是中求不可得。寂慧言。若于义非义求不可得者。即何所求邪。金刚手言。由于义非义求不可得故。即无法可求寂慧言。若无法可求者。即于一切悉无求邪。金刚手言。此中无有少法可求。何以故。以无法可求故。法即无法寂慧言。此中何者名为法邪。金刚手言。若法之声尚不可得。是中复何而有法邪。善男子如是应知。若言法者。谓于文字不著不行。是故说言一切诸法无言无说。善男子。若有人言有所说者。彼即非说。以非说故。彼即无法亦非如理。寂慧言。秘密主。若尔者。岂非如来诸所说法亦非说邪。金刚手言。寂慧。岂非我先曾为汝说。世尊如来不说一字。以无说故。如来即以神通愿力。随众生意示有所说。寂慧言。设有说者何过失邪。金刚手言。有所说者语业过失。寂慧言。彼语业者复何过失。金刚手言。文字思惟取著过失。寂慧言。此复何能离过失邪。金刚手言。一切法中。若有所说若无所说。悉无少法而可表了。无表了故即离过失。又复于己无所开示亦离过失。寂慧言。其过失者何为根本。金刚手言。彼过失者取为根本。寂慧言。取孰为本。金刚手言。执著为本。寂慧言。执著孰为本。金刚手言。虚妄分别为本。寂慧言。虚妄分别孰为本。金刚手言。增上所缘见为本。寂慧言。增上所缘见孰为本。金刚手言。色声香味触法。即是增上所缘根本。寂慧言。云何无所缘。金刚手言。爱不相续即无所缘。寂慧当知。如佛所说。一切法中若断于爱即无所缘。金刚手菩萨大秘密主说是法时。会中有五百苾刍得心解脱。二百菩萨得无生法忍。

　　入旷野大城受食品第十八之一

　　尔时金刚手菩萨大秘密主。满所思念得授记已。安慰其心生大欢喜。踊跃庆快前白佛言。世尊。我今勤请世尊降赴我所居止秘密宫中。微伸供养期满七日。并请菩萨声闻大众。愿佛慈悲哀受我请。何以故。世尊。旷野大城中。有多夜叉罗刹鸠盘茶必舍左乾闼婆摩睺罗伽等。异类众生悉住于彼。令彼等众得见佛已于长夜中利益安乐。息除[彳*廣]戾恚恶之心。复令四大天王诸眷属等于长夜中获大利益安隐而住。若佛世尊。悲愍我故降赴我宫。菩萨声闻随受微供。使令无量诸众生类增长善根。复令我等圆满意乐。佛即默然而受其请。
　　尔时金刚手菩萨大秘密主知佛世尊默受请已。心生欢喜踊跃庆快。即时头面顶礼佛足。右绕七匝速离佛会。还复所止旷野大城。
　　时金刚手菩萨大秘密主。至自宫已乃起思念。我今如何施设供养。复依何等境界庄严而为严饰。令欲色界诸天子众起希有心。复令十方世界所来集会大菩萨众咸生欢喜。我亦于佛广大施作妙供养事。作是念已即自记忆往昔一时。佛于夜分入三摩地。其名寂静不思议广大所行。我亦随佛即入是定。东方去此过殑伽沙数等佛刹土已。到一世界名无边功德宝庄严。彼有如来号庄严王。其佛刹中化主世尊。为十千菩萨授菩提记。我于尔时见彼佛刹。不可思议天人庄严。超胜一切妙庄严事。我宜依彼无边功德宝庄严世界所庄严相而为严饰。当为世尊作供养事。
　　尔时金刚手菩萨大秘密主。即入大庄严王三摩地。于是三摩地中如实观。睹彼无边功德宝庄严世界。种种殊妙庄严等事。如其所观即运神力。于此旷野大城中。施设庄严与彼无异。而彼无边功德宝庄严世界者。东西南北纵广正等六十四由旬。以青琉璃而为其地。帝青大宝作其墙界。垂珠华璎众宝严饰阎浮檀金而为莲华。众宝枝叶众宝璎珞间错垂布。复有无数天妙宝衣。复有无数珠璎严饰。复有无数殊妙缯彩。垂以无数妙宝华鬘。烧香涂香众妙宝瓶。亦复无数周匝。遍散种种色华。人所观者殊妙悦意。若身若心欢喜调畅。出现无边功德宝聚。复现无量色相庄严。又有广多百千庄严妙师子座。宝机承足宝绳交络。宝华庄严垂真珠网。周匝盈积可八步量。又复布设无数天衣。空中复有宝网垂覆。如是种种妙庄严事。于余广多世界之中。昔所未见昔所未闻。又复严办百味精珍上妙饮食。又复布列百千庄严妙师子座安处空中。一一师子座。空中自然有妙宝盖。各各垂覆殊妙庄严众相具足。
　　尔时金刚手菩萨大秘密主。于其定中安布如是殊妙胜相。施设庄严师子座已。从定而起过于夜分至明旦时。严办最上清净食已。深心清净将欲供养世尊如来菩萨大众。

　　　　佛说如来不思议秘密大乘经卷第十四



　　　　佛说如来不思议秘密大乘经卷第十五

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　入旷野大城受食品第十八之余

　　尔时。金刚手菩萨大秘密主。又过夜分即告四大天王言。诸仁者。汝等当知我今请佛并大菩萨诸声闻众。降我所止秘密宫中期满七日微伸供养。以佛世尊悲愍我故而受我请。汝等各有力能广多眷属。于七昼夜中勿生放逸勿起乱心。亦复且止诸余作事。专一精勤供养于佛。乃至此旷野大城所止。一切夜叉罗刹必隶多鸠盘茶必舍左乾闼婆摩睺罗伽等。并余所住诸众生类。以我教敕悉告语之。众等应知。金刚手菩萨。请佛世尊来降于此旷野大城期满七日作供养事。汝等宜应摄诸恚恶发清净心。复起广大欢喜之意。严供世尊听受正法。
　　尔时金刚手菩萨大秘密主即告长子金刚军言。贤者。汝今宜应以自神力往彼梵界。自梵众天至色究竟天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。
　　是时秘密主长子金刚军。受父教令即如其命。
　　尔时金刚手菩萨大秘密主复告次子妙臂言。贤者。汝今。宜应以自神力往地居天至空居天。谓四大王天忉利天夜摩天兜率天化乐天他化自在天。于彼诸天各告语云。金刚手菩萨大秘密主。请佛世尊来降旷野大城秘密宫中。期满七日作供养事。汝等诸天欲见佛者宜速来此。
　　是时次子妙臂。受父教令即如其命。尔时于刹那间。即有广多无数百千欲界天子色界天子。周匝充满百千由旬之量填塞空中。
　　尔时金刚手菩萨大秘密主。又过夜分即为世尊敷设卧具妙严饰已。右膝著地合掌谛诚向佛世尊。说妙伽陀而伸勤请。
　　善来最胜人中尊　　善来人中无上士
　　人中增胜愿降临　　佛大牟尼时已至
　　善来最胜二足尊　　善来二足尊最上
　　二足增胜愿降临　　佛大牟尼时已至
　　佛大莲华净戒生　　精进定水常增长
　　如峰采华众所归　　寂静莲华愿来降
　　最初安立四圣谛　　以慈悲眼遍观察
　　常能震吼无我音　　佛大师子愿来降
　　戒为根本念为茎　　觉支华秀常茂盛
　　解脱智果已周圆　　佛大树王愿来降
　　妙慧甚深复广博　　湛然定水遍清凉
　　众行圆明大导师　　佛功德海愿来降
　　大悲所成吉祥礼　　大慧光明广庄严
　　莲华开觉众所归　　佛日光明愿来降
　　正语震伏诸邪论　　解脱药树救沉痾
　　小根群鹿悉开明　　佛大山王愿来降

　　尔时世尊受金刚手菩萨大秘密主至诚勤请。知时已至即告苾刍众言。汝等宜应著衣持钵往赴金刚手请。期满七日作供养事善哉行矣今正是时。付嘱守护僧坊之者。今此众中诸有已得神通之者。菩萨声闻各各随应以自神力游空而往。若复未具神力之者。应当随入如来清净大圆光中。游空而往。
　　尔时世尊即于王舍大城鹫峰山中。隐身不现。菩萨声闻恭敬围绕。放大光明普遍照曜。天人天女导前从后歌咏称赞。奏百千种俱胝那庾多鼓吹音乐震动大地。天雨种种殊妙宝华。于佛刹中广现种种佛大威力。佛大神通佛大施作。佛大变化佛大吉祥。佛大胜光佛大威仪。佛大游戏等相。游空自在。往诣于彼旷野大城。
　　是时世尊处虚空中犹如鹅王。进止安详自在而行。彼欲色界诸天子众。遥见世尊高处空中。犹如鹅王宛转自在。咸生欢喜适悦庆快。又如日轮初出清净可爱。如圆满月莹洁光明众星围绕。如帝释天主天众围绕。如大梵王梵众围绕。天众见已即起清净希有之心。各持种种天妙香华供养于佛。所谓天优钵罗华．俱母陀华．奔拏利迦华．曼陀罗华．摩诃曼陀罗华．波利质多罗华．摩诃波利质多罗华．曼殊沙华．摩诃曼殊沙华．可爱华．大可爱华．轮大轮华．陆生诸华。及余殊妙最胜香华。具有百叶或千叶者。及焰光华光味华。遍香华常香华。常开华。悦目华。此如是等。并余无量胜妙香华。遍散佛上。又复安立殊妙幡幢。奏以百千殊妙音乐。
　　尔时世尊。现如是等殊妙胜相香华幢盖鼓奏音乐众庄严事。于须臾顷即至旷野大城。而先暂适毗沙门天王宫。佛及菩萨声闻大众。从空而下入彼宫中。
　　尔时大地普遍震动。而复柔软殊妙可爱。亦不娆恼一切众生。
　　尔时四大天王。知佛世尊已至旷野大城之中。各从所守方分。与诸眷属持以种种殊妙香华速来佛所。时四天王到已。头面顶礼佛足。即以所持殊妙香华。散于佛上而伸供养。合掌谛诚退住一面。彼诸眷属亦各至诚顶礼佛足合掌而住。佛即略为四天王等眷属众会。宣说法要。
　　是时会中即有十千夜叉罗刹龙乾闼婆鸠盘茶等。睹佛胜相悉发阿耨多罗三藐三菩提心。彼四大天王宫嫔眷属中。有十千天女。发阿耨多罗三藐三菩提心。
　　尔时金刚手菩萨大秘密主。与自眷属各各持以。如无边功德庄严世界之中。殊妙香华涂香末香宝幢幡盖。鼓吹歌音作诸妓乐。速诣毗沙门天王宫中佛世尊所。到已头面顶礼佛足右绕七匝。即以所持妙香华等诸供养具。严洁谛诚供养世尊。诸眷属等奏妙音乐。严奉肃恭归命顶礼。迎导世尊并诸菩萨声闻大众。入自宫中到已如次请各就座。
　　尔时世尊处彼殊妙种种庄严师子之座。并诸菩萨声闻大众亦各就座。
　　尔时金刚手菩萨大秘密主即告帝释梵王护世天等并余一切诸天子言。汝等宜应各务精勤随喜成办严供世尊。当令汝等增长施福。
　　尔时诸天子众见是最胜境界殊妙庄严师子座已。生希有心咸作是言。此之胜相何力致邪。为佛世尊威神力邪。为金刚手大秘密主威神力邪。即闻空中有声告言。诸仁者。此是大秘密主威神所致。东方去此过殑伽沙数等佛土已。有世界名无边功德宝庄严。佛号庄严王。金刚手菩萨大秘密主见彼世界种种殊胜妙庄严事。以秘密主威神力故。令此宫中同彼世界胜庄严相。
　　尔时世尊安处胜妙师子座已。即时旷野大城所居一切夜叉罗刹必舍左鸠盘茶乾闼婆摩睺罗伽等众。皆悉来诣佛世尊所。头面著地顶礼佛足。合掌虔恭退住一面。
　　尔时金刚手菩萨大秘密主即告四大天王并余一切诸众会言。汝等宜应咸来助我同发至诚。严以清净殊妙饮食奉上世尊。使令汝等获大利益。
　　尔时金刚手菩萨大秘密主即与眷属众会。自手清洁严办最上百味精珍。菩萨深心清净如来。所应供养发最胜心。奉上世尊并诸菩萨声闻大众悉令充足。饭食事讫而复奉上清净香水盥手涤器。乃于佛前退坐听法。
　　是时旷野大城所居一切夜叉罗刹必舍左等。各各谛诚瞻仰世尊合掌虔恭归命顶礼。

　　　　佛说如来不思议秘密大乘经卷第十五



　　　　佛说如来不思议秘密大乘经卷第十六

　　　　译经三藏朝散大夫试光禄卿光梵大师赐紫沙门臣惟净等奉　诏译

　　护世品第十九之一

　　尔时金刚手菩萨大秘密主。劝请世尊宣说正法。作是白言。惟愿世尊。为未发菩提心众生。随宜说法令入法理。即当发起大菩提心住不退转。又此夜叉罗刹必舍左乾闼婆隐密神摩睺罗伽等诸众会。令彼长夜利益安乐善行相应。获得胜中最胜高显而不减失诸善法分。
　　尔时世尊普告金刚手菩萨大秘密主等诸众会言。诸仁者。汝等谛听极善作意。我今宣说为令一切悉入法理诸修善行。善男子善女人等。普令获得最胜高显。于善法分而不坏失。于是金刚手菩萨大秘密主等诸众会一心善听。
　　佛告大众。诸仁者。若善男子善女人。深发阿耨多罗三藐三菩提心已。即能具信广多清净。欲见诸圣乐闻正法善舍无吝。手出无尽善乐积集。施作福行舍心具足。于布施中乐行平等。无障碍心无浊染心信有业报。离诸分别疑惑犹豫善恶业果而不坏失。如是知已。于命缘等不应作者而悉不作。不杀生不偷盗不邪染不妄言不绮语不两舌不恶口不贪不嗔不邪见。于此十善业道坚持积集。于其十种不善业道舍而不作普行净信。与沙门婆罗门及有戒有德者。正道法中同修净行。于诸善法多闻勤行。深固作意善行相应。寂静调伏常说爱语。摄伏他论修善离恶。无高无下无毁无誉。随起正念住等引心。闭三有门息灭诸病。离诸重担超越疑惑出离诸有。如是知者即于诸佛及声闻弟子若沙门若婆罗门善知识所。随其所应亲近恭敬承事尊奉。彼等善知识所。听受正法示教利喜。谓说布施感大富果持戒生天多闻大慧净观不乱。此行布施即是布施报。此行悭吝即是悭吝报。此持戒即是持戒报。此毁戒即是毁戒报。此忍辱即是忍辱报。此嗔恚即是嗔恚报。此精进即是精进报。此懈怠即是懈怠报。此禅定即是禅定报。此散乱即是散乱报。此胜慧即是胜慧报。此恶慧即是恶慧报。此身善作即是身善作报。此身恶作即是身恶作报。此语善作即是语善作报。此语恶作即是语恶作报。此意善作即是意善作报。此意恶作即是意恶作报。此是善此是不善。此应作此不应作。此业作已于长夜中得利益安乐善行相应。此业作已于长夜中无利苦恼得不善行相应。如是等法于善知识所。闻其所说示教利喜。又复观察知是法器。即为宣说甚深之法。谓空无相无愿加行等法。复说无生无起无我无人无众生无寿者甚深缘起之法此法是有此即有得。此法是无此即无得。此法若有此即是生。此法若无此即是灭。此是无明缘行。行缘识。识缘名色。名色缘六处。六处缘触触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴生若法不有此即无得。即是灭法。谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭受灭即爱灭。爱灭即取灭。取灭即有灭有灭即生灭。生灭即老死忧悲苦恼灭。如是即一大苦蕴灭。此等诸法若生若灭。于胜义谛中无有少法可得。何以故。一切法缘生故。无主宰无作者。无受者因缘故转。然于是中无法可转。亦非无转亦无异法。随转和合施设三界。但以烦恼业转故有施设。愚迷之者。于不实法中观以为实。智者应知无有少法作者可得。以作者不可得故。无法可转亦非无转。如是所说甚深之法。若能闻已不生疑惑。是人即入一切法无障碍性。不著色受想行识。不著眼色耳声鼻香舌味身触意法。眼识乃至意识。信一切法自性本空。信一切法自性本离。诸仁者。彼信不退菩萨。信是法故即不减失。见佛闻法承事净众。在在所生常得见佛。听受正法承事净众。常生有佛世时。随彼生已。发起精进勤求善法。以精进故。于白衣舍无义利事。谓妻子男女奴婢眷属。及所作用而悉弃舍。及盛年戏乐不生爱著起贤善心。愿于诸佛世尊清净教中正信出家。得出家已近善知识。与善知识同登善道。而能获得诸善意乐听闻善法。随所闻已真实修行。不以语饰胜慧具足。发起精进勤求多闻。随所闻法为他广说无所希求。所得名闻利养无爱著心。以如实语为他说法。随闻随住亦然。如实为他说法。使听法者获得大慈。于一切众生。起大悲心。于彼多闻而不厌舍。于身命缘少欲喜足寂静圆满。增长善行乐闲寂处。随所闻法审观其义。于诸义理摄而无散。不著于文归趣实义。普为一切天人世间。非但为己勤修胜行。广为众生勤求无上最胜之智。令他众生于佛智中得不放逸。此复云何名不放逸。所谓最初调摄诸根见眼色等。不取于相不著相好。诸色境中于味于染如实知故常求出离。耳声鼻香舌味身触意法亦然。智了知已不取于相不著相好。于味于染如实知故常求出离。此名不放逸。复次不放逸者。能于自心善调伏已。亦复随应摄护他心。烦恼染爱而善息除。法爱随转欲寻嗔寻害寻止而不行。贪嗔痴等诸不善根亦悉不行。复能制止身语意业诸不善行。不深固作意而亦不起。以要言之。一切罪不善法皆悉除断。此名不放逸。诸仁者。此如是等不放逸法。菩萨勤行即得净信而不放逸。大秘密主。汝等当知信之一法广多清净。即能常时专求善法。若具信补特伽罗。于他世中离恶趣怖。亦复不堕诸恶作心。而常获得众圣称赞。
　　复次秘密主。住法行人即能获得正法善趣常乐见佛。安住圣道得大自在。得自在已。复令他人普皆圆满自在之法。住菩提心得如来智。又秘密主。若人欲得最胜妙乐。应当毕竟善修正行修涅槃法。大秘密主。今此众会皆承宿善根力故来集此。善修正行于诸善根而不减失。云何善根得不减失。谓修不放逸行。是故若天若人所有善根皆不减失。何以故。彼不放逸心善护诸境故。能离一切贪爱欲染近习法爱。即能制止欲嗔害寻。复能息除不深固作意诸不善法。离贪嗔痴。于身语意粗重过失而悉止息。乃至一切诸善法分。若有减失皆悉不行。此名不放逸。若人信解不放逸法。即能随顺诸精进事。以精进不放逸故。是人乃能积集修作净信功德。由修净信及不放逸精进法故。即能修作正念正知。以正念正知故。即于一切菩提分法而不坏失。若具净信不放逸精进正念正知者。即能勤修深固之法。大秘密主。菩萨若于深固法中得解脱者。即于有于无如实能知。此中云何是有。云何是无。谓正修圣解脱法。此即是有。若不正修圣解脱法。此即是无。若有业有报。此即是有。若无业无报。此即是无。若世俗谛中眼耳鼻舌身意。此即是有。胜义谛中眼耳鼻舌身意。此即是无。菩萨于大菩提发起精进即有。于大菩提懈怠即无。颠倒所起五蕴即有。无因所起之法即无。色是无常是苦是坏灭法即有。色是常是坚牢是相续是不坏灭是安住法即无。受想行识是无常是苦是坏灭法即有。受想行识是常是坚牢是相续是不坏灭是安住法即无。无明缘行即有。不实无明行即无。行缘识即有。不实行识即无。识缘名色即有。不实识名色即无。名色缘六处即有。不实名色六处即无。六处缘触即有。不实六处触即无。触缘受即有。不实触受即无。受缘爱即有。不实受爱即无。爱缘取即有。不实爱取即无。取缘有即有。不实取有即无。有缘生即有。不实生有即无。生缘老死忧悲苦恼即有。不实生老死忧悲苦恼即无。布施得大富即有。布施感贫穷即无。持戒生天即有。持戒堕恶趣即无。多闻具大慧即有。多闻成染慧即无。禅观不散乱即有。禅观散乱即无。不深固作意生起烦恼即有。深固作意生起烦恼即无。不起增上慢人趣证涅槃即有。增上慢人得佛授记即无。于一切处通达空即有。于内执我即无。以智勤行得解脱即有。我慢相应出离者即无。又若我人众生寿者。于不实五蕴中求其实法即无。复次大秘密主。勤行不放逸深固作意菩萨。于有于无如实了知。世间一切智者许可。如实知已。虽行于有而不取著。虽行于无亦不取著。即能通达诸佛世尊所说实义。

　　　　佛说如来不思议秘密大乘经卷第十六



　　　　佛说如来不思议秘密大乘经卷第十七

　　　　译经三藏朝散大夫试光禄卿光梵大师赐紫沙门臣惟净等奉　诏译

　　护世品第十九之二

　　复次大秘密主如来于一切法中总略而说有四法印。何等为四。一者诸行无常。为诸沙门婆罗门及长寿天执常语者破常想故。二者诸行是苦。为诸天人计乐想者破乐想故。三者诸法无我。为彼执我诸外道等破其我想。四者涅槃寂静。为诸增上慢者起寻求行破彼增上慢故。此言无常者。即是毕竟无有常法增语。此言苦者。即是远离愿求增语。此言无我者。即是空相增语。涅槃寂静者。即是无相作证增语。大秘密主。此如是法。若诸菩萨深固信解勤行修习。即于善法而不减失。速能圆满菩提分法。
　　尔时护世四大天王。前白佛言。世尊。我等四王皆名护世。当以何法而能护世。佛告四大天王言。汝诸仁者。当修正法行即能护世。其正法行者。所谓十善。何等为十。一者不杀。二者于自富乐而生喜足无其分量。三者于他妻室不起染污。四者不破他众。五者不出恶言。六者所言如实。七者言无绮饰。八者于他富乐无所希望。九者止息嗔恚。十者正见清净。诸仁者。此十善法乃能护世。复有八法而能护世。何等为八。一者如说能行。二者于一切处尊重师长。三者顺行正道。四者心意质直。五者心常柔软。六者于一切众生常起慈心。七者不作诸罪。八者集诸善根。如是八法乃能护世。复有六法而能护世。何等为六。一者行慈身业。于师尊所及善知识同梵行者乃至一切众生。悉起尊重爱乐意念。是为第一身业和敬。二者行慈语业。于师尊所及善知识同梵行者乃至一切众生。悉起尊重爱乐意念是为第二语业和敬。三者行慈意业。于师尊所及善知识同梵行者乃至一切众生。悉起尊重爱乐意念。是为第三意业和敬。四者依法所得一切利养少略乃至钵中之食。与彼知识同梵行者。周普均平等同受用。又复尊重爱乐意念。是为第四利养和敬。五者于戒修法无断无缺圆具无浊。所应受者不生贪取。智所称赞离诸讥毁。以如是等净戒之法。与善知识同梵行者共所修持。又复尊重爱乐意念。是为第五戒修和敬。六者于诸正见出离法中及胜决择分。随何等法修其正行。即当如应与善知识同梵行者共所修作。又复尊重爱乐意念。是为第六同见和敬。诸仁者。此六和法乃能护世。复有四法而能护世。何等为四。一者不贪。以不贪故不堕恶趣。二者不嗔。以不嗔故不堕恶趣。三者不痴。以不痴故不堕恶趣。四者不怖。以不怖故不堕恶趣诸仁者。如是四法乃能护世。复有二法而能护世。何等为二。一者有惭。二者有愧。具是二法即能护世。复有一法而能护世。何等为一。谓真实行。以真实故即能护世。又复善语又无谄曲。此等一法皆能护世。诸仁者。如是等法汝等勤行即能护世。自能护已复令他人亦能护世。

　　去来品第二十

　　尔时世尊即作是念。我今宜应为此众会。宣说秘密大明章句。令其众会善根相应。大菩提法久住世间。作是念已。即告金刚手菩萨大秘密主言。我昔曾于阿波逻罗龙王宫中。及大菩提场初成道时。以利益心摄受世间。我时宣说大明章句。汝能记念耶。金刚手菩萨白佛言。世尊。我能记念。佛言秘密主。汝今说彼大明章句。
　　是时金刚手菩萨大秘密主。从座而起前诣佛所。胡跪合掌顶礼佛足即说秘密大明章句曰。
　　怛[寧*也]他(引)(句)贺虎罗(引)(二)虎罗嚩帝(引)(三)虎贺啰拏(引)(四)萨吴(引)拏(引)(五)左左左左左(引)(六)你布拏(引)(七)刍怛刹多(引)(八)刹野刹夜(引)(九)多(引)刹野萨摩(引)(十)设末你葛啰(引)(十一)贺卢(十二)贺卢嚩帝(十三)尸罗嚩帝(十四)紧阿(引)尾设野帝(十五)你萨啰尼(引)(十六)惹惹(十七)惹惹末帝(十八)阿嚩叱(引)(十九)你嚩吒(引)(二十)嚩栗多(二合引)奴娑(引)哩尼(引)(二十一)部(引)多(引)奴塞蜜哩(三合)帝(二十二)呼(引)祢嚩多(引)奴塞蜜哩(三合)帝(二十三)呼(引)那(引)誐(引)喃(引)(二十四)药叉(引)赧(引)(二十五)巘驮哩嚩(二合引)赧(引)(二十六)摩呼(引)啰誐(引)赧(引)(二十七)莎悉底(二合)哩婆(二合)嚩都(引)萨哩嚩(二合)萨埵(引)喃(引)(二十八)尾计囕都(引)摩诃(引)钵哩嚩(二合)多(引)(二十九)三咩他旦(引)驮啰尼(引)(三十)誐哩惹(二合引)都(引)三母捺啰(二合)尾誐壹帝(三十一)
　　金刚手菩萨大秘密主说是秘密章句时。一切魔宫皆悉振动。大地倾摇大海腾涌。一切众会皆悉战怖。咸诣佛所顶礼求救。是时世尊复以一足按地。大千世界皆悉动摇。时诸众会俱向佛所作是白言。救我世尊。救我善逝。我等一切惊怖战悼。佛言。勿怖勿怖。此是诸佛大明章句威神境界。能使大地振动大海腾涌。日住虚空亦复动摇。
　　尔时世尊。即为金刚手菩萨及诸众会。如其所应略说法要。是时会中有八万人发大菩提心。有无量人住有学地。
　　尔时金刚手菩萨大秘密主长子金刚军。持妙宝网覆于佛上。前白佛言。世尊。菩萨云何能于阿耨多罗三藐三菩提得不退转。佛言。善男子。菩萨若能具修十法即于阿耨多罗三藐三菩提得不退转。何等为十。一者常行无碍大慈。二者常起无倦大悲。三者精进办诸事业。四者善修空三摩地。五者现前通达胜慧。六者于一切处皆善通达。七者能以妙智清净三世。八者以无碍方便观实业报。九者虽了知空而植众德本。十者如其所说自性清净而善入圣道。菩萨若具如是十法。即于阿耨多罗三藐三菩提得不退转。时金刚军。复白佛言。世尊。菩萨当修何法于佛不思议门闻已安然不生惊怖。佛言。善男子。菩萨当修八法。即能于佛不思议门闻已安然不生惊怖。何等为八。一者增长胜慧。二者增长妙智。三者常为善友之所摄受。四者具大信解。五者善达如幻无生之法。六者信解无常之法。七者心行平等犹如虚空。八者于诸法中善知障碍所起之相。菩萨若具如是八法。即能于佛不思议门闻已安然不生惊怖。金刚军复白佛言。菩萨当修何法即能于诸所作而得自在。佛言。善男子。菩萨当修四法即能于诸所作而得自在。何等为四。一者善修现前无灭之法具五神通。二者善观胜解脱门具四禅定。三者超胜梵世具四梵行。四者以方便慧于一切处善修无生。菩萨若具如是四法。即能于诸所作而得自在。金刚军复白佛言。菩萨有几种法门。佛言。善男子。菩萨有四种法门。何等为四。一者智门。善入一切众生根性。二者慧门。能善分别宣说句义。三者陀罗尼门。善入一切言音总持。四者无碍解门。能善宣说诸无尽法。此为菩萨四种法门。金刚军复白佛言。菩萨有几种力。佛言。善男子。菩萨有九种力。何等为九。一者定力。大悲起故。二者精进力。不退转故。三者多闻力。胜慧生故。四者信解力。圆满解脱故。五者修习力。离散乱故。六者忍力。善护众生故。七者菩提心力。降伏诸魔故。八者大悲力。成熟众生故。九者无生忍力。圆满十力故。如是名为菩萨九力。当佛世尊说是法时。彼长子金刚军得无生法忍。证是忍已。复白佛言。惟愿世尊威神建立。令此正法于金刚手菩萨大秘密主宫中而得久住。使彼具法器众生获得闻慧。光明照触乃至如来般涅槃后。于阎浮提中广令流布使不隐没。
　　尔时世尊受金刚军劝请已。即告金刚手菩萨大秘密主言。秘密主。汝今宜应宣说。我于大菩提场初成道时。护诸菩萨降伏摄受诸魔军众。所有秘密大明章句。建立加护令正法眼久住世间。摄伏诸魔邪异外法。
　　尔时金刚手菩萨大秘密主。承佛教敕从座而起。偏袒右肩右膝著地。合掌恭敬顶礼世尊。说大明曰。
　　怛[寧*也]佗(引)(一句)虎卢(二)虎罗(引)(三)虎梨(四)提(引)哩(五)诃(引)哩(引)底(六)阿酤(引)设罗刹曳(七)左梨(八)左罗嚩帝(九)娑(引)哩(十)刍哩(十一)羼(引)帝末利(十二)翅弥(十三)羼(引)帝葛哩(十四)刹弥(十五)设弥(十六)扇(引)帝葛哩(十七)虎呼(引)(十八)阿梨(十九)诘诘哩(二十)珂哩(二十一)阿(引)尾设你(二十二)啰娑(二十三)啰娑你(二十四)惹曳(二十五)惹野嚩帝(二十六)体哩(二合)(二十七)阿(引)嚩哩帝(二合)(二十八)尾嚩哩帝(二合)(二十九)阿嚩哩多(二合)你(三十)梅(引)底哩(二合引)部(引)多(引)喃(引)僧誐啰(二合)呼(引)(三十一)捺弥(三十二)捺摩三钵你(三十三)帝(引)兰拏(二合)多(引)啰曳(引)(三十四)部(引)莎焰莎悉帝(二合)祢尾毗逾(二合引)(三十五)那(引)倪毗逾(二合引)(三十六)药翅毗逾(二合引)(三十七)巘驮哩尾(二合)毗逾(二合引)(三十八)药叉西毗逾(二合引)(三十九)摩奴赊(引)摩奴试毗药(二合)(四十)莎悉底(二合)哩婆(二合)嚩都(引)萨捺(引)苏欠(四十一)
　　说是大明时。一切山王皆悉振动。大地倾摇大海腾涌。所有一切邪异外法。皆悉摄伏归正法语。善护一切正法宝藏。一切天众互相庆悦。说伽陀曰。
　　秘密大明宣说已　　能令正法久住世
　　三千世界悉倾摇　　求人中尊愿救护
　　大师善说真实语　　普为众会施无畏
　　威神建立此法门　　能令正法久住世

　　尔时世尊于金刚手菩萨宫中住经七日。广为无量一切众生作利益已。乃至旷野大城一切情品。广大周遍无不蒙益。即离本宫还处空中。菩萨声闻人天大众恭敬围绕。复有无数百千夜叉罗刹阿修罗迦楼罗等。前后导从。梵王帝释护世天等。布光明网奏妙音乐雨众异花。时诸刹土皆悉振动。以佛威德神通势力。加持神变及威仪事。譬如鹅王游戏自在。渐吹还诣鹫峰山中。金刚手菩萨大秘密主。以佛威神而随佛后。

　　　　佛说如来不思议秘密大乘经卷第十七



　　　　佛说如来不思议秘密大乘经卷第十八

　　　　译经三藏朝散大夫试光禄卿光梵大师　赐紫沙门臣惟净等奉　诏译

　　勇力菩萨先行品第二十一

　　尔时世尊与诸菩萨声闻大众游止鹫峰山中。于日后分离本住处。为诸大众随宜说法。
　　时阿阇世王。知佛世尊已复山中。宫嫔眷属并王舍城中六万人众。各持种种上妙香花涂香末香等诸供养。出王舍大城诣鹫峰山佛世尊所。到已头面顶礼佛足各住一面。时阿阇世王。前白佛言。世尊。我诸所作随宜安处。我子来白父王。当知世尊大师。于金刚手菩萨宫中。赴请已竟。今已还复鹫峰山中。我乃思念。希有世尊。佛于一切众生。大悲随转。于众生聚中无一众生如来世尊起厌舍者。于旷野大城金刚手宫中。赴请受供还复来此。广为众生成熟利益世尊。彼金刚手菩萨大秘密主。甚为希有。具大威力。能善宣说如来法律生大欢喜。而金刚手者。往昔曾于何佛如来应供正等正觉所。植种德本。乃能成办如是辩才。佛告阿阇世王言。大王当知。彼不种善根众生。于如是事极难信解。而彼决定种善根者。乃能于此生其信解。大王。假使十方如殑伽沙数等诸世界。尚能算数知其边际。彼金刚手菩萨大秘密主。于佛世尊所亲近供养。修诸梵行成就辩才。假使诸佛世尊而亦不能算其边际。以是缘故。大王。当知昔因缘者。我念过去阿僧祇劫。复过于前广大无量不思议劫。时有如来应供正等正觉。出现世间。号曰多闻明行足善逝世间解无上士调御丈夫天人师佛世尊。世界名极严。劫名无毁。时彼世尊。为彼清净大菩萨众宣说正法。彼佛告言。诸善男子。汝等当知。若有菩萨能发大精进者。即于身命而悉舍弃。时彼会中有一菩萨名曰勇力。前白佛言。如是世尊。如是善逝。如佛所言。若有菩萨发精进者。即于身命而悉弃舍。如我解佛所说义。菩萨若生懈怠。岂能速证阿耨多罗三藐三菩提果。何以故。能发精进诸菩萨者。于生死中不起厌倦之意。而彼菩萨。于生死中常当称赞不乐涅槃。但为成熟诸众生故。世尊。菩萨勤行为利众生故。具精进信解。于生死中自得其乐。不乐涅槃之乐。所以者何。菩萨为利诸众生故。随其所应诸有施作。亦随所应皆获其乐。若住涅槃而何能作。是故诸菩萨于生死境界中自得其乐。而即不取涅槃境界。世尊。菩萨于生死境界中所得乐者。谓即勤行利众生故。而常得见无量诸佛。常闻无量清净正法。常能成熟无量众生。菩萨以住生死境界故。即能随入众生境界。而于涅槃境界之中不著舍行。菩萨住生死境界者。以怖堕于非境界中。何以故。非境界中不复能作利众生事。不能安住如来境界。以不能住如来境界故。不能长养一切众生。此中何名非境界邪。所谓声闻缘觉之地。若乐住者即弃舍众生不能成熟。何以故。声闻缘觉境界是为菩萨非境界故。以声闻缘觉怖畏生死。若能摄受无量生死者。唯除清净大菩萨尔。是故菩萨能于生死境界中住。大王当知。时彼多闻如来赞勇力菩萨言。善哉正士善说此语。复善尊重菩萨境界所作诸行。而不复堕非境界中。勇力菩萨白彼佛言。云何是菩萨自境界邪。彼佛答言。善男子。菩萨自境界者。谓能摄受无量生死不生怖畏。称赞菩萨广大胜行。而不乐住声闻缘觉之地。以无碍智和合三界。若损若益能善增长一切善根。以增益智成众德本。而复能以尽智成就无尽福行。虽观无生而善成办有生之法。虽知无众生。而善成熟一切众生。虽知诸法离性。而善摄受正法。虽知诸佛国土自性如空。而以妙智严净佛土。虽观诸佛法身无相。而善勤求如来所有殊妙相好。虽观诸法本无造作。而以妙智于众德本所作精进。虽观有为法不实。而于诸事业少求少作。复能善为一切众生随宜施设。虽观身心离著。而以妙智说法无厌。虽离愦闹而从禅定所生不著禅味。虽复觉了甚深之法。而以妙智随诸众生。种种行转善说法要。虽知无生。以智善思普摄三有。虽以智观诸法皆空。而善护所得之果。虽观声闻缘觉境界。而善求如来解脱轻安之法。虽不厌舍诸菩萨行。而常善观诸佛境界。善男子。此即是为彼诸菩萨自境界门。复次大王。彼时勇力菩萨。于彼多闻如来所。闻说如是清净境界法已。生希有心。白彼佛言。希有世尊。能善说此诸大菩萨自境界门清净正法。如我解佛所说义。即是具善巧方便菩萨。入一切法自境界门。譬如虚空。一切色象境界普照无著。一切色象亦无障碍。虚空境界亦无障碍。具善巧方便菩萨亦复如是。现前觉了彼一切法自境界故。又如虚空普照一切色象境界而无障碍。所有一切毒树药树棘刺之树花果香树。彼等一切生长于空。然彼虚空无染无净无违无顺。具善巧方便菩萨亦复如是。从慧出生彼一切法自境界门。谓异生法有学法无学法缘觉法菩萨法如来法等。何以故。彼一切法现所证故。又如世间草木丛林。而火不能为其作护。何以故。火若上腾悉皆烧爇极炽焰故。菩萨亦复如是。于一切法自境界中。慧光发明极炎炽故。又如金刚坚固之身。火不能烧刀不能断。毒不能中他力不能伏。菩萨亦复如是。非声闻习非缘觉习。非一切众生诸烦恼习。而能染故。菩萨随诸习染。悉以勤行增上慧力。咸开晓故。又如水清摩尼宝珠。而能清彼诸浊水故。菩萨亦复如是。以胜慧宝普能清净一切众生诸烦恼垢。又如有药名曰离毒。不与一切恶毒同处。而能息除一切毒故。菩萨亦复如是。具方便慧力故。不与一切众生烦恼及自烦恼而共同处。复能止息一切众生诸烦恼毒此如是等皆是一切法自境界门。大王。当知彼勇力菩萨说是法时。有八千人发阿耨多罗三藐三菩提心。二百菩萨得无生法忍。大王。当知彼时多闻如来法中勇力菩萨者岂异人乎。即此会中金刚手菩萨大秘密主是。此大士者。能于彼时被坚固精进之铠。于多佛所亲近恭敬深种善根。

　　阿阇世王问答品第二十二之一

　　尔时阿阇世王。即起是念。此金刚手菩萨大秘密主。右手所持大金刚杵几何轻重。而秘密主。有大力势能善执持。
　　时金刚手菩萨大秘密主知其所念。即告阿阇世王言。大王。当知此金刚杵亦轻亦重。王言。以何缘故亦轻亦重。金刚手言。为欲调伏憍慢贡高诸众生故。此杵即重。为示无慢正直诸众生故。此杵即轻。
　　时金刚手菩萨。即以所持大金刚杵置之于地。当置地时以神力故。三千大千世界六种振动。即告阿阇世王言。大王。汝今宜应以此地中大金刚杵而自举之。时阿阇世王。即时以自坚固勇力。欲举其杵竭其力势。不能动摇一毛端量。即生希有尊重之心。前诣佛所。合掌白佛言。世尊。我昔曾于战阵之所。取被甲大象。一手执持举掷于远。此金刚杵其量微小。我今竭自力势不能动摇。况复举邪。以何缘故其事如是。佛言大王。无自恼心。此金刚杵至极重故。
　　时阿阇世王。即白帝释天主言。憍尸迦。今宜举此地中所置大金刚杵。时帝释天主。即时以自勇猛神力欲举其杵。尽竭其力不能动摇。即生希有尊重之心。前诣佛所而白佛言。世尊。我若与彼阿修罗王。斗战之时我力坚胜勇锐无敌。右手取彼毗摩质多罗阿修罗王所有大车。量广七百由旬。我时执持如迅风行。此金刚杵竭自势力不能动摇。岂非世尊广大威神所制止邪。佛言。憍尸迦。此亦非我神力所制。但为彼金刚杵至极重故。憍尸迦。于汝意云何。须弥山王至极重邪。天主白佛言。须弥山王至极重大喻所不及。佛言天主。此金刚杵金刚所成。重复过彼须弥山王。而金刚手菩萨。能以此杵掷碎轮围诸山。犹如糠秕。以其金刚大力势故。
　　尔时帝释天主。即白尊者大目乾连言。佛说尊者于声闻众中神通第一。愿今尊者。举此地中大金刚杵。尊者大目乾连即自思念。我若于此人天大众之前。不能举动此金刚杵。岂非于我生慢心邪。作是念已运自神力。方欲前举彼金刚杵。即时三千大千世界六种振动。海水腾涌大地普皆怖畏振击。唯金刚杵不动不摇。是时尊者大目乾连。前诣佛所顶礼佛足。作是白言。佛说我于声闻众中神通第一。具大威神名称力势。能以四大海水置于掌中。亦能转此三千大千世界。犹如有人以一金钱转于指端。又能空中止其日月。制彼威光不令转动。又能取彼须弥山王掷过梵世。又能调伏难陀乌波难陀二大龙王。又能于彼阳焰世界周行乞食。此金刚杵其量微小。然我亦复不能动摇。世尊。岂非我今神力减邪。佛言。大目乾连。非汝神力有所减少。但为菩萨威力加持。一切声闻缘觉悉不能动。况余众生。又目乾连。假使殑伽沙数诸佛刹中所有须弥山王悉能振动。唯金刚杵随置地方不能动摇。目乾连白佛言。世尊。金刚手菩萨具大力势。而能戏掷此金刚杵。诚哉希有。佛言。大目乾连。假使三千大千世界诸须弥山。尚能合入一须弥山悉能动摇。此金刚杵而不能动。
　　尔时尊者大目乾连生希有心。前白佛言。希有世尊。此金刚手菩萨大秘密主具大力势。善能持彼大金刚杵。此秘密主。为即父母所生力邪。为神力邪。佛言。大目乾连。父母所生之力。随所入处皆有分量。而诸菩萨神通力者无尽无限。我若开示使天人世间咸生迷惑。
　　尔时世尊。普遍观察诸众会已。告金刚手菩萨大秘密主言。汝今宜应自当举其地中所置大金刚杵。
　　时金刚手菩萨大秘密主神力振动三千大千世界已。即以左手举取其杵。戏掷空中旋绕七匝。杵旋空已。即时接置安右手中。一切众会生希有心。合掌顶礼大秘密主。咸作是言。希有秘密主。能具如是广大力势。善持最胜大金刚杵。普愿一切众生皆悉获得如是胜力。
　　时阿阇世王复白佛言。世尊。菩萨具修几法。即能获得如是胜力。佛言大王。菩萨若修十法获斯胜力。何等为十。一者。菩萨宁舍身命。终不弃舍无上正法。二者于一切众生。作谦下想不增慢心。三者于彼劣弱众生。起愍念心不生损害。四者见饥渴众生施妙饮食。五者见怖畏众生施其无畏。六者见疾病众生施药救疗。七者见贫乏众生惠令满足。八者见佛塔庙形像涂饰圆净。九者出欢喜言安慰众生。十者见彼负重疲困苦恼众生为除重担。菩萨若具如是十法。即能获得如是最胜之力。

　　　　佛说如来不思议秘密大乘经卷第十八



　　　　佛说如来不思议秘密大乘经卷第十九

　　　　译经三藏朝散大夫试光禄卿光梵大师赐紫沙门臣惟净等奉　诏译

　　阿阇世王问答品第二十二之二

　　复次阿阇世王白佛言。世尊。菩萨当修几法获得自在之法趣向自在。佛言大王。菩萨当修八法即得自在之法趣向自在。何等为八。一者出美善语心意质直。二者心常柔软。三者心善爱乐。四者心常平正。五者无谄。六者无诳。七者不嫉。八者心常调畅。菩萨若具如是八法。即得自在之法趣向自在。阿阇世王复白佛言。菩萨当修几法能于自在中住。佛言大王。菩萨当修四法能于自在中住。何等为四。一者若生人间。愿为转轮圣王值佛出世。二者愿为帝释值佛出世。三者愿为娑婆界主大梵天王值佛出世。四者愿为豪胜长者值佛出世。菩萨若具如是四法。能于自在中住。阿阇世王白佛言。世尊。净信以何为毕竟。佛言大王。善知识为毕竟。王言。多闻何为毕竟。佛言。多闻慧为毕竟。王言。布施何为毕竟。佛言。布施大富为毕竟。王言持戒何为毕竟。佛言。持戒能生善趣而为毕竟。王言。忍辱何为毕竟。佛言。忍辱随护众生而为毕竟。王言精进何为毕竟。佛言。精进善能圆满一切佛法而为毕竟。王言。禅定何为毕竟。佛言。禅定近寂为毕竟。王言。胜慧何为毕竟。佛言。胜慧息诸烦恼而为毕竟。王言。听法何为毕竟。佛言。听法断诸疑惑而为毕竟。王言。问法何为毕竟。佛言。问法离诸杂说而为毕竟。王言。居处闲寂何为毕竟。佛言。居处闲寂得禅定神通而为毕竟。王言。观想何为毕竟。佛言。观想离念为毕竟王言。无常声何为毕竟。佛言。无常声离诸执著而为毕竟。王言。苦声何为毕竟。佛言。苦声无取为毕竟。王言。无我声何为毕竟。佛言。无我声灭我我所而为毕竟。王言。寂静声何为毕竟。佛言。寂静声随止为毕竟。王言。深固作意何为毕竟。佛言。深固作意发起正见而为毕竟。王言。若身心离何为毕竟。佛言身心离发起禅定神通而为毕竟。王言。圣道何为毕竟。佛言。圣道现前三昧果而为毕竟。王言。信解何为毕竟。佛言。信解解脱圆满而为毕竟。王言。诸佛出世何为毕竟。佛言。诸佛出世成就一切菩提分法而为毕竟。王言。如何是佛出世。佛言大王。随发菩提心即是佛出世。王言。云何发菩提心。佛言。所谓大悲出生。王言。云何大悲出生。佛言。谓即发起净信。王言。云何发起净信。佛言。若发菩提心。即是发净信。王言。当云何发彼菩提心。佛言。深心不退转。是发菩提心。王言。云何是深心不退转。佛言。即是所起大悲。王言。云何能发大悲。佛言。于一切众生不生厌舍之心。即是大悲。王言。云何于众生得不厌舍。佛言。所谓不著己乐。王言。云何是不著己乐。佛言。谓于三宝常不舍离。王言。云何能于三宝不舍离邪。佛言。若能除去一切烦恼。即于三宝而不舍离。
　　尔时阿阇世王重复肃恭前白佛言。希有世尊。希有善逝。善说如来清净法律。如来能善施设学处。复能随顺诸佛世尊所说正法。不坏因果远离断常。随诸所说成办事业。善恶果报俱无坏失。离诸虚诳如佛所说。如是最上广大清净教中谁人敢破。复谁问难及生毁谤。唯除不种善根诸罪业者。世尊。我昔不曾深种善根于佛勤孝。不能出自血肉报佛深恩。愿佛今时威力加护。今我一切烦恼一切罪业皆悉消灭。世尊。彼妙吉祥童真菩萨是善知识长夜利乐。为我息除诸有恶作。法光照我。我亦不能报彼深恩。世尊大慈大善知识。能为我说普尽梵行最上正法。

　　贤王天子品第二十三

　　尔时寂慧菩萨摩诃萨。前白金刚手菩萨大秘密主言。如佛世尊化所化事。汝秘密主。可能随作诸化事邪。金刚手菩萨言。今佛现前为我作证。所有殑伽沙数等。诸佛如来诸有化事。而我亦能随佛施作。所谓种种色相游戏神通。但以宿世深心清净而为毕竟。
　　尔时寂慧菩萨。复白金刚手菩萨大秘密主言。我今劝请大秘密主。愿以神力加持护念。令此正法于后时后分后五百岁广宣流布。使彼正法所摄诸大士等得此正法堕于手。中金刚手菩萨。言善男子。诸佛如来于此正法已共加持。何以故。今此正法即是文字所成。而彼文字无生无尽亦不隐没。以其文字及所说义不能隐故。如来此说甚深正法亦不能隐。所以者何。无法可生。若法无生即法无灭。如是当知。如佛所言。若佛出世若不出世诸法常住。所谓法性法界法住。实际清净。法如是故。如其所说。诸法缘生亦不相违。若法缘生不相违故即是正法。以正法故即不隐没。如是所说乃名正法。寂慧菩萨言。秘密主。云何能被精进铠摄护正法。金刚手菩萨言。若于一切法不相违。即能被精进铠摄护正法。何以故。而此正法与一切法不相违故。寂慧菩萨言。何法是相违。金刚手菩萨言。文字相违故即法相违。而不复与生法相违。若彼不相违。是为摄护正法者。寂慧菩萨言。彼摄护正法。有与一切世间相违不。金刚手菩萨言有。善男子。何以故。世间众生取著诸见有执空语者。彼即世间相违。又谓世间是常乐我净。而世间者是无常是苦无我不净。彼即世间相违。又世间众生顺生死流逆正法流。彼即世间相违。又世间众生尊现世法。护正法者尊他世法。彼即世间相违。又世间众生取蕴处界。护正法者。说一切法无取著故。彼即世间相违。寂慧。当知以是缘故。护正法者与彼世间相违。寂慧菩萨言。大秘密主汝当云何摄护正法。金刚手菩萨言。如我摄护者。谓无我无众生无法而乃摄护。寂慧菩萨言。此复云何。金刚手菩萨言。谓我离故。众生离故。法离故。我众生法离故。过去离故。未来离故。现在离故。过去未来现在不离故。三世离故。三世不离故。诸佛离故。诸佛不离故。刹土离故刹土不离故。法离故。法不离故。若能通达如是法者。即能摄护正法。
　　尔时世尊赞金刚手菩萨大秘密主言。善哉善哉。大士。汝善摄护正法。若于一切法无执无取即能摄护正法。若于一切法有相戏论无取无集。乃至一切分别遍计悉无分别。即能摄护正法。
　　尔时会中有一天子名曰贤王。前白佛言。世尊。近止近寂是佛所说。若如所说者。即一切所缘皆悉寂止而无所观。以彼近寂不复和合发生诸法。虽法寂静遍寂近寂。而复任持如来正法亦不弃舍。虽复任持然于一切法无所任持亦无弃舍。当彼天子说是法时。会中有千苾刍得心解脱。有千天子得法眼净。
　　尔时寂慧菩萨白贤王天子言。云何得是辩才。天子答言。能断一切习气。离语言道无所记说。胜义谛中无法可取故得辩才。寂慧菩萨言。天子。辩才云何出生。天子言。无辩才故。离辩才故。所以者何。无辩才者。此说即是无和合义。离辩才者。此说即是离戏论义。复次善男子。如所说故。何有辩才可得。若为他表了识即不转。若白表了识亦无住。以如是故乃得辩才。若于诸所缘。以意表了者又无障碍。法性之中而无所住。故得辩才。又一切法中智无所转。无有少法智可知解。故得辩才。又无住法中无出无入越诸染法。故得辩才。又一切法无生而生无灭而灭。故得辩才。
　　尔时寂慧菩萨白佛言。希有世尊。此贤王天子具大辩才。佛言寂慧。此贤王天子。从极乐世界阿閦佛刹中而来至此。欲听金刚手菩萨大秘密主宣说如来秘密正法。又此天子。已得随入一切法相陀罗尼故。于百劫中无所愿求。自然获得无碍辩才。随所宣说辩才无碍。

　　总持功德赞说譬喻无尽品第二十四之一

　　尔时寂慧菩萨白佛言。世尊。云何名为随入一切法相陀罗尼。佛言寂慧。随入法相者。即是文字无尽随入之智。谓阿字门。随入一切法故。又阿字者。是即诸法出生之门。又阿字者。是即诸法初生后际。又阿字者于一切处成办事业。随起语业。无所了知非无了知。以阿字门随入一切法故。此说是名随入法相陀罗尼门。
　　复次寂慧。所言随入者。于一切处无有少法如微尘许可出可入。无文字故。从何所来复从何入中亦何住。以其文字中无住故。而即无出何方而去。又以文字无和合故。即无文字而可记说。亦非无说无增无减。以无文字故无有是法。亦无非法而可分别。以无文字故无法可生无法可灭。无法可成无法可坏。寂慧当知。如是文字算数。即是心之算数。如心算数即是一切法算数。如一切法算数即非算数。何以故。法无算数可得故。以无算数法可算数故。即一切法算数不可得。如是即能随入法相。本来如是随入无生。若入无生亦复无起。此即无有少法可入。是故诸法无入而入。寂慧。若能如是入诸算数。即于辩才而不能断。何以故。法性无断故。若如是通达即能随应为他说法。随有所说现前作证。由如是随入诸法相故。即是随入众生相。以其随入众生相故。即如所信解善说诸法。寂慧。得陀罗尼菩萨。其心离垢意乐清净正行洁白。其心高胜所行善住妙慧最上。而获神通坚固圆满。不为魔军之所破坏。降伏外道制诸烦恼解除怨结。身有力势心无疲倦。辩才无尽演法无边善说无际。胜智无碍具深妙慧。善说深法多闻如海。住三摩地如须弥山。所有众会如师子王。世法清净如彼莲花。长养众生如其大地。息烦恼爱犹如大水。成熟众生犹如大火。于一切众生起平等心犹如妙月。破烦恼痴暗犹如大日。除烦恼怨如勇力者。心善调伏犹如大龙。高振法音如大云吼。普施法雨如澍大雨。疗治众生诸烦恼病如大医王。作大法王如王自在。善护世法如护世天。善观天人如帝释天主。心得自在具增上力犹如梵王。无所系著犹如飞鸟。怖诸愦闹犹如猴鹿。于一切众生忍伏诸恶犹如慈母。教授艺能开诸学门犹如慈父。施诸法宝流注无尽如毗沙门天王。得福庄严具诸相好。人所乐观见者欢喜。具七珍财无贫乏苦。摄诸无智称赞智者。具智慧故离诸过失。善护诸天善护诸龙及夜叉等。说法自在神通无碍。了知一切众生意乐。随入一切众生根性听法无厌。不求一切名闻利养说法无吝。无染著故具戒清净。无怨害故忍力清净。善能成办诸事业故精进清净。得自在故禅定清净。洁白智故胜慧清净。梵行最上故具四无量。善修出世静虑等持。成就无上菩提圣道。以具如是诸相功德故。当得无上法王灌顶。寂慧。当知得陀罗尼菩萨。尚获如是无量功德。若复如来神力加持诸有事业。皆得陀罗尼菩萨功德。经百千岁称赞譬喻而不能尽。
　　尔时寂慧菩萨白贤王天子言。仁者。汝今快得善利。能善称赞如来无量无边功德。时贤王天子白寂慧菩萨言。善男子。胜义谛中无有少法可得称赞。何以故。法无有相非形显色。是故功德不能称赞得其边际。若形显色中决定有相者。即可以言词宣说称赞。

　　　　佛说如来不思议秘密大乘经卷第十九



　　　　佛说如来不思议秘密大乘经卷第二十

　　　　译经三藏朝散大夫试光禄卿光梵大师赐紫沙门臣惟净等奉　诏译

　　总持功德赞说譬喻无尽品第二十四之二

　　尔时贤王天子白佛言。世尊。一切法无摄受无我无取无续无断。然以方便随宜所作。诸勤行者。以正方便现前得法。世尊。譬如大水积于地下。须假人力勤行施作。或开以坑或凿以井。由勤力故方获其水。若无坑井水乃何得。勤行方便之者。亦复如是。以勤力故于一切处胜智通达。若无勤力智从何得。是故求菩提者。常勤方便发起精进。即能现前获得圣法。又如世间生盲之人。所生色象而不能见。众生烦恼暗蔽亦然。于所生法而不能见。又如世间有目之人于黑暗中。若无明炬即不能见一切色象。修天眼者亦复如是。若无善知识说法教导。不能于法而生信解。又如已具净天眼者。不假世间光明所照。菩萨亦复如是。所作已办者。不假他人而为教导。又如世人处胎藏者都无所见。亦复不见有所增长。发起精进菩萨亦复如是。虽修佛法亦不见菩提有所增长。又如大雪山王所有诸树依之而生。诸树必无中有破坏及彼焦枯。菩萨亦复如是。勤行方便修诸正法依智所生。亦不于中破坏减失。又如转轮圣王出于世间七宝随出。所谓轮宝象宝马宝珠宝女宝主藏神宝主兵神宝等。菩萨亦复如是。若发菩提心七宝亦随出。所谓布施持戒忍辱精进禅定胜慧方便等。又如转轮圣王统行四大洲界。于诸众生平等爱念而无异想。菩萨亦复如是。以四摄法普摄众生而无异想。四摄所谓布施爱语利行同事。又如转轮圣王行王法化。一切悉无斗战争讼。菩萨亦复如是。安居说法悉无一切邪外战讼。又如三千大千世界最初成立大须弥山及彼大海。菩萨亦复如是。初发菩提心先以深固大悲建立。又如世间日光出时先照高山。菩萨亦复如是。最初发起大智光明。令诸众生发起善根得智光照。又如大地受诸种子。而彼一切草木丛林。依地而生平等滋长。得陀罗尼菩萨亦复如是。以无著心于一切众生平等与法而无弃舍。
　　尔时世尊赞贤王天子言善哉善哉。天子。汝今善能譬喻宣说诸菩萨法。天子。当知假使一切草木丛林名相等聚法聚声聚及形色聚。遍入一切众生心行。普以一切名相分别。一切众生周遍伺察。乃至众生饮食受用。悉为譬喻称扬赞说。彼得陀罗尼菩萨。所有功德而不能尽。天子。彼得陀罗尼菩萨者。诸有所说无有少法非佛语者。又复一切色相光明。声香味触法光明无不现前。所得辩才不随他闻而有系属。不观他相而有所说。于一切处随其所向通达无尽亦复无边。不以威力偏入一切。身无粗重心无所缘。能于百千诸佛现前说法无染无著。而是菩萨以彼诸佛威神建立故。得陀罗尼智慧辩才。有所说法无染无著亦无退转。天子。当知菩萨有三无著之法。何等为三。一者我无著。二者众生无著。三者法无著。又有三种通达清净。何等为三。一者法界清净。二者真如清净。三者实际清净。又有三种通达无尽。何等为三。一者法无尽。二者文字无尽。三者演说无尽。又有三种获得通达加持之力。何等为三。一者辩才加持。二者法义加持。三者入法加持。又有三种成就欢喜。何等为三。一者慧欢喜。二者智欢喜。三者断疑欢喜。又有三种速疾之法。何等为三。一者念速疾。二者慧速疾。三者行速疾。
　　当佛说是总持功德赞说譬喻无尽法时。会中八百菩萨得入陀罗尼门。

　　嘱累正法品第二十五

　　尔时金刚手菩萨大秘密主白佛言。惟愿世尊。神力加持令此正法于后时后分后五百岁。阎浮提中广宣流布。佛言。秘密主。我有密护正法秘密大明章句。汝能记念不。是章句者。我昔曾于宝月如来所亲所听闻。金刚手菩萨白佛言。世尊。我亦记念。佛言。秘密主。汝今宜应为此众会。密护正法令久住世。当说往昔大明章句。
　　尔时金刚手菩萨大秘密主。合掌顶礼十方一切诸佛。即说大明曰。
　　怛[寧*也](切身下同)佗(引)(一句)惹野(二)惹野末帝(三)惹野设睹噜(二合引)(四)阿梨(五)阿末梨(六)阿卢力帝(七)末弥那末末散提(八)乌谛(九)乌怛末帝(十)乌怛啰尼(十一)阿(引)哩(十二)阿(引)啰摩尼(十三)阿哩怛摩尼(十四)阿牟(引)梨(引)(十五)牟罗(引)嚩窒帝(引)(十六)牟(引)逻(引)努誐帝(十七)阿窒(十八)末窒(十九)末窒帝(二十)阿(引)尼(二十一)摩(引)尼(二十二)摩(引)尼帝(引)(二十三)枯噜(引)(二十四)枯噜(引)散提(二十五)达哩摩(二合引)努誐帝(二十六)达哩摩(二合)怛翅(引)(二十七)达哩摩(二合)钵啰(二合)尾(引)尸(引)(二十八)萨哩(引)(二十九)萨啰(引)萨哩(引)(三十)阿毗祢(引)(三十一)毗那散提(三十二)伊呬(三十三)伊喝你(三十四)伊那努誐弥(引)(三十五)你誐啰(二合)呬摩(引)啰(引)赧(引)(三十六)你哩伽(二合引)怛你底(引)哩他也(三合引)喃(引)(三十七)牟(引)喝那(引)达哩摩(二合)捺尾(二合)尸赧(引)(三十八)尾驮末那(引)讫梨(二合引)舍(引)喃(引)(三十九)乌入嚩(二合引)罗那(引)达哩摩(二合)你(引)底哩(二合引)赧(引)(四十)阿(引)荦(吕角切)叉(引)达(引)哩摩(二合)葛体迦(引)喃(引)(四十一)阿(引)尾设那(引)你哩嚩(二合引)拏写(四十二)钵啰(二合)誐啰(二)呼(引)冒(引)提钵哩左(引)哩迦(引)喃(引)(四十三)钵哩三塞佗(二合引)钵那(引)钵哩沙(二合)那(引)(四十四)迦(引)夜(引)努钵啰(二合)那(引)喃(四十五)达(引)哩摩(二合)设啰(二合)嚩尼迦(引)喃(引)(四十六)三满按(引)喝啰怛鍐(二合)(四十七)萨藐誐多(引)喃(引)(四十八)阿嚩路(引)葛喃(四十九)萨藐葛钵啰(三合)帝钵那喃(引)(五十)阿(引)穆契(引)婆(引)嚩怛鑁(二合)(五十一)满怛啰(二合)钵那(引)你摩(引)钵啰(二合)拏闪都(引)(五十二)满怛啰(二合)散提啰(引)[口*爾](引)那乌那(引)喝兰拏(五十三)倪也(二合引)那阿刍(引)拏多(引)(五十四)阿那嚩蜜哩(二合)[寧*也]多(引)祢(引)舍那(引)莎婆(引)嚩怛鍐(二合)(五十五)
　　金刚手菩萨大秘密主。说是秘密大明章句已。时此三千大千世界皆悉振动。即此三千大千世界一切魔众各与眷属。同时来诣佛世尊所。曲躬合掌俱白佛言。世尊。若诸法师能从口门出是大明章句者。我等诸魔皆往承事恭敬。令此大明最胜威力。一切天人不能破坏。我等常当密作护卫。无令一切伺得其便。
　　尔时世尊普遍观察诸众会已。即说秘密大明章句曰。
　　惹曳讷哩惹(二合)曳(一句)惹野末帝(二)设弥(三)设睹噜(二合引)你哩伽(二合引)怛你(四)阿牟(引)梨(五)牟(引)罗钵哩亲你(六)摩(引)啰塞(引)[寧*也](切身)尾怛啰(二合引)萨你(七)穆吉底(二合)(八)穆吉多(二合)嚩帝(九)戍(引)提(十)阿毗祢(十一)婆野牟(引)左你(十二)婆(引)噜(引)喝尼(十三)难帝尾奈曳(二合引)(十四)尾[寧*也]钵啰(引)讫啰(二合)牟(引)(十五)
　　即说伽陀曰。
　　正法摄伏于他语　　以正法语善摄受
　　于法宝藏常护持　　如来所说大明句

　　复说大明曰。
　　阿弥(一句)末弥(二)末末亲祢(三)阿哩体(二合引)(四)阿哩佗(二合)你萨多(二合引)啰尼(五)
　　此是呼召四大天王。大明章句。
　　复说大明曰。
　　提(引)哩(一句)提(引)啰嚩帝(二)虞(引)钵帝(二合引)(三)戍(引)毗(引)(四)戍(引)婆嚩帝(引)(五)设弥(六)
　　此是呼召帝释天主。大明章句。
　　说伽陀曰。
　　具慈善顺大忍力　　为悲愍故说大明
　　喜舍二法悉具圆　　梵王帝释咸呼召

　　复说大明曰。
　　阿啰尼(引)(一句)嚩啰尼(二)珂溪(三)阿牟(引)梨(四)牟(引)罗输(引)驮你(引)(五)
　　此是摄伏诸魔大明章句。
　　说伽陀曰。
　　今此秘密大明句　　振动降伏一切魔
　　人中圣主力加持　　善说斯经广流演
　　如来所说此正法　　当知于后末世时
　　宣说明句密加持　　振动还复如今日

　　时诸魔众咸来集会。说伽陀曰。
　　诸说法师大智者　　我等诸魔当密护
　　令于最后末世时　　得此正法堕于手

　　尔时世尊告金刚手菩萨大秘密主。言。汝应当知今此正法。如来威神已加持故。无人能于此正法中有所动转。何以故。我念往昔过去世中。有佛出世。号宝月如来应供正等正觉明行足善逝世间解无上士调御丈夫天人师佛世尊。世界名无毁。劫亦名无毁。彼佛法中有二法师。有大威德名称力势。一名慧上。二名谛授。彼二法师。于宝月如来所。听闻受持此大明章句。满足半劫。随彼如来转正法轮。彼时所有三千大千世界百俱胝魔众。皆令成熟菩提圣法。寂慧菩萨前白佛言。世尊。彼宝月如来为现住说法。为已涅槃邪。佛言寂慧。东方去此百万俱胝佛刹。有佛国土其名无毁。佛号宝月。现住说法。彼佛寿量十千劫数。其佛刹中有诸魔众佷恶难调。彼佛宣说大明章句而悉调伏。得调伏已。皆于菩提圣法成熟圆满。秘密主。汝今当知。我亦曾于宝月如来法中。净修梵行成就菩提圣法。彼时慧上法师者。即我身是。彼时谛授法师者。即金刚手菩萨是。寂慧。当知我于彼时。与金刚手菩萨。同勤精进心不放逸。于彼佛世尊所。尊重恭敬广多供养。听受彼佛宣说秘密大明章句。降伏诸魔摄护正法。
　　尔时世尊普遍观察诸众会已。普告众言。汝诸仁者。谁当堪任于佛如来入涅槃后。以我阿僧祇劫积集菩提胜行最上正法。受持卫护不令隐没。
　　尔时会中有一万二千菩萨为护法故。从座而起合掌顶礼。向佛世尊说伽陀曰。
　　若人捐弃于身命　　所舍不求诸果报
　　但为受持佛所宣　　最上清净正法故

　　复有贤王等五千天子。合掌顶礼前白佛言。世尊。我等咸愿受持如来菩提圣法。时诸天子说伽他曰。
　　普为一切众生故　　发起坚固大悲心
　　我当受持此法门　　最上甚深佛所说

　　尔时帝释天主。尸弃梵王。毗沙门天王。说伽陀曰。
　　今此正法如妙药　　能治一切众生病
　　我等当来悉护持　　愿佛知我众心意

　　尔时金刚手菩萨大秘密主。前白佛言。世尊。我当受持如来于阿僧祇劫积集无上正等正觉菩提圣法。即说伽他曰。
　　诸法本来无文字　　无中假以文字说
　　圣尊悲愍故敷宣　　我当受持而流演

　　尔时世尊告尸弃梵王言。梵王当知。菩萨有三种最上供养承事。如来以其最上承事供养故。获福无量。何等为三。一者发起阿耨多罗三藐三菩提心。二者任持诸佛正法。三者随所闻法如实修行。大梵。如是三种最上供养。如来若住一劫乃至劫尽。或复寿命无量。此供养事所获福报。广说不能得其边际。所以者何。若欲最上供养诸如来者。应当修此三种最上广大清净法之供养。
　　复次大梵。若有人于如来所说正法之中。而能受持一四句偈者。是即护持过去未来现在诸佛世尊菩提圣法。何以故。诸佛菩提从法出生。是故法之供养。超出世间财供养事。法供养者。诸供养中胜中最胜最上第一。大梵。我念过去光明王族中有一太子。名曰具慧。忽时一夜于其梦中。亲所听闻说二伽陀。闻已记念觉乃惟忖。我今得大宝藏。即时忽然高振其声。作如是言。我今得大宝藏时王及后子问其故。太子即时具陈上事。乃为父母说是二伽陀曰。
　　世间财宝聚还散　　王官水火贼盗分
　　诸佛多闻妙法财　　多俱胝劫不坏失
　　常无放逸甘露法　　利众生发菩提心
　　深固寂静心亦然　　诸乐根本无所取

　　大梵。彼时太子为其父母。说梦中所闻二伽陀。时彼有八千人成熟菩提善根。四万二千众生悉得生天。以是缘故。所有多闻清净法财。应当精勤依法修行修正法故即能如应为他摄受。
　　复次大梵。有二种法而能多作。何等为二。一者于诸众生不兴损害。二者勤求多闻而无厌足。若有能行此二法者。于正法眼而不断灭。大梵。汝于贤劫诸如来所。劝请说法善护正法。而彼贤劫诸佛如来。若诸清净众生方得值遇出世。是故汝今勿应厌舍。何以故。大梵。浊恶时中若能于一昼夜受持正法者。获福多于百千劫中清净佛刹持正法者。是故大梵。汝应发起广大精进。于此浊恶时中坚固护持如来正法。
　　尔时世尊告尊者阿难言。汝今宜应于此所说如来秘密金刚手品部惹啰陀罗尼门坚固受持。于后末世为他广说。我今以是正法付嘱于汝。汝于末世时中。所有具彼劣信解者。不应为说此正法门使彼痴迷。何以故。于此正法罔彻源底故。若有于正法中得自在者。已善成办诸胜事业。是法器者。应当为说此正法门。彼得闻已不生惊怖。何以故。正法出生故。
　　尔时尊者阿难前白佛言。世尊。我今以佛威神力故受持此法。随其力能流布宣演。
　　佛言阿难。汝今见此金刚手菩萨大士于佛正法勤力护持不。阿难白佛言。唯然已见。佛言阿难。汝今亦然于此正法随宜摄受。坚固护持如应宣说。阿难白佛言。此经何名。我等云何受持。佛言阿难。是经名曰金刚手品。亦名宣说如来秘密。亦名不思议佛法。亦名无量福聚。如是名字汝当受持。
　　复次阿难。汝今当知若有住菩萨乘人。佛眼所观者。能以众宝广大充满诸佛刹中。乃至从地积于有顶。广行布施而不望报。若复有人不以财利之心。如善所作为他演说此正法者。福多于彼。此说是名如来秘密无量福聚。
　　当佛说此嘱累正法品时。会中有千俱胝人发阿耨多罗三藐三菩提心。九万六千菩萨获得忍法。八万四千人得法眼净。千六百苾刍得心解脱。千六百苾刍尼亦得心解脱。十方无量诸佛刹土皆悉振动。百千天人于虚空中鼓奏天乐雨众妙华。伸供养已咸作是言。愿此正法久住世间。于阎浮提广宣流布。
　　佛说此经已。金刚手菩萨大秘密主。及寂慧等诸菩萨众。贤王等诸天子众。阿阇世王等诸大国王。并余菩萨。及阿难等诸大声闻。乃至一切世间天人阿修罗乾闼婆等。闻佛所说。皆大欢喜信受奉行。

　　　　佛说如来不思议秘密大乘经卷第二十


