  如来庄严智慧光明入一切佛境界经
　　元魏 昙摩流支译




　　　　如来庄严智慧光明入一切佛境界经卷上

　　　　元魏天竺三藏昙摩流支译
　　如是我闻。一时婆伽婆。住王舍城鹫头山中第四重上法界藏殿。与大比丘众二万五十人俱。皆是阿罗汉。诸漏已尽无复烦恼心得自在。善得心解脱。善得慧解脱。心善调伏人中大龙。应作者作所作已办。离诸重檐逮得己利。尽诸有结善得正智。心解脱一切心得自在到第一彼岸。
　　复有阿若拘邻等八大声闻而为上首。复有菩萨摩诃萨七十二亿那由他。其名曰文殊师利法王子菩萨摩诃萨。善财功德菩萨摩诃萨。佛胜德菩萨摩诃萨。药王菩萨摩诃萨。药上菩萨摩诃萨等。皆住不退转地转大法轮。善能咨问大方广宝积法门。位阶十地究竟法云。智慧高大如须弥山。善修习空无相无愿心不生相。一切皆得大甚深法智慧光明。皆悉成就佛威仪行。此诸菩萨摩诃萨众。皆是诸佛神力所加。从于他方百千万亿那由他诸佛世界而来集会。皆得成就诸神通业。皆悉安住法性实际。
　　尔时世尊作如是念。我今转于无上法轮。欲令诸菩萨摩诃萨。速疾生于大智慧力。又复欲令恒河沙等诸世界中。有大威德大神通力菩萨来集。时佛世尊复作是念。我为说大方广法门。欲现瑞相放大光明。何以故。欲令一切诸来菩萨摩诃萨等。皆悉咨问我所说法。
　　尔时世尊念已放大光明云。普照十方阿僧祇不可思议三千大千微尘数等世界。即时十方一一世界。十十不可数佛国土。百千万亿那由他微尘数等菩萨摩诃萨俱来云集。一一菩萨各以菩萨神通力故。所有一切不可思议最胜供养供养诸佛。彼诸菩萨一一各以本愿力故。在如来前升莲华座。至心观佛瞻仰而住。
　　即时法界藏殿上。有大宝莲华藏高座从地踊出。纵广亿那由他阿僧祇由旬。其华形相上下相称。以一切光明摩尼宝为体电光摩尼宝为周匝栏楯。不可思议光明摩尼宝为茎。不可思议摩尼宝以为眷属。过诸譬喻光明摩尼宝以为垂缨。自在王摩尼宝以为罗网。种种摩尼宝以为间错。悬诸无量宝盖幢幡。彼大宝莲华藏高座。周匝俱放十阿僧祇百千万亿那由他光明。是光尔时遍照十方无量世界。即时十方于一一方。有十亿不可说佛国土。百千万亿那由他微尘数等。天龙夜叉乾闼婆阿修罗迦楼罗紧那罗摩睺罗伽。四大天王释提桓因梵天王等。皆来集会。彼诸天等各各皆乘宝殿楼阁。一一皆有不可思议阿僧祇天女。作百千万亿那由他种种伎乐。娱乐而来到于佛所。复有诸天龙等。各各皆乘华殿楼阁。来诣佛所。复有诸天龙等。各各皆乘忧罗伽娑罗栴檀香殿楼阁。来诣佛所。复有诸天龙等。各各皆乘真珠宝殿楼阁。来诣佛所。复有诸天龙等。各各皆乘种种彩殿楼阁。来诣佛所。复有诸天龙等。各各皆乘金刚光明摩尼宝殿楼阁。来诣佛所。复有诸天龙等。各各皆乘阎浮那提金宝殿楼阁。来诣佛所。复有诸天龙等。各各皆乘集一切光明摩尼宝殿楼阁。来诣佛所。复有诸天龙等。各各皆乘自在王摩尼宝珠殿楼阁。来诣佛所。复有诸天龙等。各各皆乘如意宝珠殿楼阁。来诣佛所。复有诸天龙等。各各皆乘帝释王颈下璎珞摩尼宝珠殿楼阁。来诣佛所。复有诸天龙等。各各皆乘持清净大海普放千光明大摩尼宝珠殿楼阁。来诣佛所。如是等辈。各各皆有不可思议阿僧祇天女。作百千万亿那由他种种伎乐。娱乐而来到于佛所。到已俱作过一切世间不可思议不可称不可量不可数种种伎乐供养如来。彼诸天等以本愿力。随座所须自然具足却坐一面至心观佛瞻仰而住。
　　尔时三千大千世界大地。即成阎浮檀金。种种摩尼宝树庄严世界。种种天华树。种种衣服树。种种忧罗伽娑罗栴檀树。种种香树庄严世界。电光摩尼宝以为罗网。遍覆三千大千世界。建大宝幢悬诸幡盖。彼诸树中一一皆有百千万亿那由他阿僧祇天女。皆现半身两手俱持百千万亿诸宝璎珞供养而住。尔时彼大宝莲华藏大师子座中出妙音声。而说偈言。
　　我依佛力生　　本愿今成就
　　愿人王来坐　　奉戴两足尊
　　我此身唯宝　　华净众所乐
　　宝成由佛力　　愿尊满我愿
　　坐师子华藏　　严世界及我
　　说法多众闻　　逮得师子座
　　我身千光明　　照无量世界
　　愿尊坐我上　　生我欢喜心
　　于此说法处　　已坐八亿佛
　　愿尊今速坐　　摄受利益我

　　尔时世尊从本座起。即升大宝莲华藏大师子座结加趺坐。观察一切菩萨摩诃萨众。欲为菩萨说胜妙法即便现相即时一切菩萨摩诃萨众作是思惟。文殊师利法王子。应为我等咨问如来应正遍知不生不灭法门。以我等辈从久远来。已曾闻此胜妙法门。尔时文殊师利法王子见如来相。知诸菩萨摩诃萨众心思惟已。即白佛言。世尊。何等法门名不生不灭。即说偈言。
　　佛说无生灭　　彼释何等相
　　何法不生灭　　愿说喻相应
　　菩萨为智慧　　承诸佛神力
　　无量世界来　　愿说胜妙法

　　尔时佛告文殊师利法王子言。善哉善哉文殊师利。汝能问佛此甚深义。文殊师利。汝为安隐无量众生。能与无量众生种种快乐。复能怜愍无量众生。广能利益无量众生。与无量众生人天之乐。为诸菩萨摩诃萨等究竟佛地。文殊师利。汝于此义莫惊怖畏。文殊师利。我为汝说不生不灭法当依智解。文殊师利。不生不灭法者。即是如来应正遍知。
　　文殊师利。譬如大地大毗琉璃所成形相。犹如三十三天所住之处。彼大地中见三十三天。释提桓因并善法堂影现分明。及见天王释提桓因。天中所有五欲境界。戏乐等事一切皆见。尔时诸天唱告一切男子女人童男童女作如是言汝等可来观此天王释提桓因善法之堂。及天王所有五欲境界戏乐之具。复作是言。诸善男子善女人等。汝当布施持戒种诸善根。皆当得此善法堂处及以天中五欲境界戏乐之具。当作天王并得果报及神通力如释提桓因。随其所有五欲境界。毕竟成就必得受用。文殊师利。尔时彼诸善男子善女人童男童女等。于彼大毗琉璃地中。见三十三天释提桓因善法之堂。及五欲境界戏乐之具影现分明。即各散华合掌供养作如是言。如彼释提桓因身并善法堂。及彼天中五欲境界我亦应得。文殊师利。而彼众生皆悉不知三十三天善法之堂释提桓因。及五欲境界如是等事一切皆依大毗琉璃地中而现。何以故。大毗琉璃地清净故。一切影像悉现其中。文殊师利。而彼众生为求天王帝释身故。所有修行布施持戒种诸善根。皆悉回向三十三天文殊师利。而大毗琉璃地中实无有彼三十三天善法堂释提桓因。及以五欲境界等事。以大毗琉璃宝地清净镜像现故。彼三十三天善法之堂。释提桓因五欲境界。以不实故不生不灭。以大毗琉璃宝地清净镜像现故。文殊师利。如是如是。一切众生依清净心。如实修行见如来身。文殊师利。一切众生依如来加力故。见如来身而如来身。不实不生不灭。非有物非无物。非可见非不可见。非可观非不可观。非有心非无心。非可思议。非不可思议。非有非无。文殊师利。一切众生依于如来清净法身镜像力故。得见如来清净法身。奉施宝衣散华烧香。合掌供养而作是言。我亦应得如来应正遍知清净法身。文殊师利。而彼一切众生为求如来清净法身。布施持戒种诸善根。以此善根求如来智。回向阿耨多罗三藐三菩提。
　　文殊师利。如彼大毗琉璃地镜像中。三十三天帝释王身不动不生。心不戏论不分别。不分别无分别。不思无思不思议无念寂灭寂静不生不灭。不可见不可闻。不可嗅不可味。不可触无诸相。不可觉不可知。如是文殊师利。如来应正遍知清净法身亦复如是。不动不生心不戏论不分别。不分别无分别。不思无思不思议无念。寂灭寂静不生不灭。不可见不可闻。不可嗅不可味。不可触无诸相。不可觉不可知。
　　文殊师利。如来法身。不生不灭不去不来以此为体。如镜中像世间所见。随诸众生种种信力。如来示现种种异身。随彼众生感有长短。如来现身命有修促。随彼众生于大菩提有能信力如来现身。随彼众生闻法能信受如来现身。随彼众生信心能知三乘之法如来现身。随彼众生得解脱力如来现身。
　　文殊师利。譬如虚空有大妙法鼓。依三十三天功德力生。离善法堂在虚空中。过一切诸天眼识境界。不可见不可观。文殊师利。彼大妙法鼓于何时出声。文殊师利。以彼诸天耽著五欲境界。常不舍离增长放逸。不入善法堂闻法思义。释提桓因亦耽著五欲境界。常不舍离增长放逸。不入善法堂。不升高座为天说法。尔时彼大妙法鼓。不可见不可观。过眼境界住虚空中出妙法声。彼妙法声遍闻三十三天而作是言。诸天当知。一切色声香味触法皆悉无常。莫行放逸天报速退。诸天当知。一切行苦一切行空一切行无我。是故诸天莫行放逸。若退天报生余苦处。诸天当共议法乐法喜法味法顺法念法。诸天若欲不舍天报五欲境界。应正修行。文殊师利彼法鼓声不可见无色。不分别无分别。过眼境界不生不灭。离音声语言。离心意意识。文殊师利。尔时三十三天闻妙鼓声。即入善法堂。议法乐法喜法味法顺法念法。如说修行。于彼天退生余胜处。释提桓因亦入善法堂。升法高座为诸天说法。
　　文殊师利。若阿修罗共彼诸天斗战之时。三十三天力弱退散。尔时法鼓于虚空中出如是声。阿修罗闻甚大惊怖退入大海。
　　文殊师利。彼大法鼓无形相无作者。不可见不可观元无实不可思议。无心无相无色无声。无体无二过眼境界。文殊师利。三十三天依本行业。彼大妙鼓空中出声。令彼诸天远离一切诸障忧恼无染寂静。文殊师利。如彼空中大法鼓身。不可见不可观。元无实不可思议。无心无相无色无声。无物无二过眼境界。依本行业法鼓出声。令三十三天远离一切诸障忧恼无染寂静。文殊师利。如三十三天心放逸时。彼妙法鼓出大音声。令三十三天远离一切诸障忧恼无染寂静。文殊师利。如是如来应正遍知清净法身一切世间所不能见。元无实不可思议。无心无相无色无体。无二过眼境界。文殊师利。如彼众生依本业行。随心能信得闻法声。而彼法声能令众生远离一切诸障忧恼无染寂静。文殊师利。彼清净法身无说无体。而诸众生依善根业力闻妙法声。谓如来说法。谓世间有佛。文殊师利。一切众生闻如来声。能得一切乐具。已信者令得正解。闻声正解是如来身。初发心菩萨及一切凡夫众生。闻如来说法。观察如来增长一切善根。文殊师利。如来应正遍知。清净法身不生不灭应如是知。文殊师利。譬如初夏依诸众生本业力故。大地所有种子谷草丛林药木出生增长。为与众生资生乐具。上虚空中出如是风。如是风者能生大云。生大云者能澍大雨。澍大雨者能满大地。满大地者能令一切诸种滋茂。尔时一切阎浮提人皆大欢喜。生大踊跃而作是言。此是大云此是大雨。文殊师利。于虚空中天不雨时。阎浮提人作如是言。无云无雨。文殊师利。随何时中普兴大云遍澍大雨。时诸众生咸作是言。希有大云希有大雨。普澍大雨充满大地。文殊师利。而彼虚空无云无雨。文殊师利。依因于风彼虚空中能生大云能生大雨。文殊师利。依因于风彼虚空中无云无雨。何以故。以依众生本业力故。文殊师利。如彼水聚于虚空中。风因缘住依风而雨。而世间人称言云雨。何以故。以依众生本业力故。于虚空中澍大雨聚充满大地。文殊师利。彼虚空中无云无雨。文殊师利。彼大云雨自性不生不灭。离心意意识离去来相。文殊师利。如是诸菩萨摩诃萨。依过去善根修诸善行。闻佛说法得无障碍道。一切众生一切声闻辟支佛等种诸善根求涅槃道。世间众生便谓如来应正遍知出现于世。如来说法皆是真语如语不异语。而诸天人称言如来。文殊师利。以依众生善根力故法身出声。而诸天人作如是言。如来说法。文殊师利。实无如来。何以故。如来法身。无相离相无处离处。不实不生不灭。文殊师利。而彼如来乐说辩才。为天人说法无有穷尽。随所应闻皆令开解。文殊师利。始发心菩萨及以一切毛道凡夫。依于众生本业力故。应见如来入涅槃者。如来即便入于涅槃不可得见。而彼众生起如是心。便谓如来毕竟涅槃。文殊师利。如来应正遍知。不生不死不起不灭。文殊师利。如来应正遍知。无始世来证于常住大般涅槃。文殊师利。如彼大云不实不生不灭虚妄故有。而诸众生念想假名云雨如是。文殊师利。如来不实不生不灭本来不生。而诸众生随其心想。闻如来应正遍知现有说法。
　　文殊师利。譬如大自在梵天王。于十百千万三千大千诸世界中自在无碍。下观一切诸天宫殿。乃至观于四天王等。尔时彼大自在梵天王。于彼十百千万三千大千诸世界中为自在主。观于一切诸天宫殿。文殊师利。时宫殿中一切诸天。各各舍于五欲境界一切伎乐。舍诸欲念生大恭敬心。合掌供养大梵天王瞻仰而住。文殊师利。而彼大自在梵天王。于彼一切诸宫殿中暂时而现。尔时诸天为生梵世所有善根回向梵天。文殊师利。彼大自在梵天王。十百千万三千大千诸世界主。不退梵天住持梵宫。依自在愿住持力故。一切众生善根力故。应化梵天日日观察一切天宫。下至四天王天。各各舍于五欲境界一切伎乐。舍诸欲念生大恭敬心。合掌供养大梵天王瞻仰而住。而彼大自在梵天王。于彼一切诸宫殿中。暂时现身于本处不动。彼时诸天为生梵世。所有善根回向梵天。文殊师利。而于彼处无实梵天。文殊师利。彼梵天空彼梵天无不实。无名字无音声。无住处无体不思议。无相离心意意识不生不灭。文殊师利。彼大梵天依本愿善根住持力故。依彼诸天善根住持力故。于彼一切诸宫殿中暂时现身。文殊师利。而彼诸天不知梵天身空无不实。无名字无音声。无住处无体不思议。无相离心意意识不生不灭。如是文殊师利。如来应正遍知空无不实。无名字无音声。无住处无体不思议。无相离心意意识不生不灭亦复如是。文殊师利。如来应正遍知。依彼菩萨本愿行力。住持初发心菩萨。住一切声闻辟支佛乘。依一切毛道凡夫善根力故。如来应现百千万相好庄严之身。如镜中像本处不动。文殊师利。初发心菩萨。一切声闻辟支佛。及毛道凡夫。不知如来应正遍知空无不实不可观。无名字无音声。无住处无体不思议。无相离心意意识不生不灭。文殊师利。而如来百千万亿种种相好庄严之身。具足如来一切种种诸威仪行。随诸众生种种信故。出大妙声为众生说法。能令众生远离一切诸障忧恼无染寂静。而如来一切平等舍心无分别无异心。文殊师利。以是义故。言不生不灭者是名如来。尔时世尊而说偈言。
　　如来常不生　　诸法亦复然
　　世间无实法　　愚痴妄取相
　　无漏善法中　　无如及如来
　　依彼善法力　　现世如镜像

　　文殊师利。譬如日光初出。先照最大山王。次照斫迦婆罗山摩诃斫迦婆罗山。次照余大山。次照余黑山。次照高原堆阜。后照深谷卑下之处。文殊师利。而彼日光不分别无分别不思惟。何以故。文殊师利。彼日光明无心意意识。不生不灭无相离相无念离念。无戏论无障碍离障碍。不住此岸不住彼岸。不高不下不缚不脱。不知非不知无烦恼非无烦恼。非实非不实。不在此岸不在彼岸。不在陆地不在水中。不在两岸不在中流。无觉离觉无色非无色。文殊师利。依于大地有高下中。日光随地有高下中。文殊师利。如来应正遍知亦复如是。不分别无分别不思惟。文殊师利。何以故。如来应正遍知。离心意意识不生不灭。无相离相无念离念。无戏论离戏论。无热恼离热恼。不住此岸不住彼岸。不高不下不缚不脱。不知非不知。无烦恼非无烦恼。非实语者非不实语者。不在此岸不在彼岸。不在陆地不在水中。不在两岸不在中流。非一切知者。非无一切知者。非觉者非无觉者。非行者非无行者。非修习者非无修习者。非念者非无念者。非有心者非无心者。离心者非离心者。无意者非无意者。非害者非无害者。非名者非无名者。非色者非无色者。非说者非无说者。非假名者非无假名者。非可见者非不可见者。体性如是非不如是。非说道者非无说道者。非证果者非无证果者。非分别者非无分别者。非离分别者非无离分别者。文殊师利。依彼无边法界众生上中下性。如来放大智日光轮。普照众生亦复如是。初照一切诸菩萨等清净直心大乘山王。次复照于住辟支佛乘。次复照于住声闻乘。次复照于随所能信善行众生。次复照于乃至住邪聚众生。皆为如来一切智日光轮所照。为毕竟利益一切众生。为生未来一切善根。为令增长一切善根。文殊师利。如来于彼一切事中平等舍心。无分别无异心。文殊师利。诸佛如来智日光轮无如是心。我为此众生说于妙法。而不为彼众生说法。文殊师利。诸佛如来无有如是分别之心。此众生信上法。此众生信中法。此众生信下法。此众生信正法。此众生信邪法。文殊师利。诸佛如来无如是心。此众生信上法。为说大乘。此众生信中法。为说缘觉乘。此众生信下法。为说声闻乘。此众生信正行。为说清净心法。乃至此众生信邪行。随所应闻而为说法。文殊师利。诸佛如来智日光轮。无有如是分别之心。何以故。诸佛如来智日光轮。远离一切分别异分别及诸戏论。文殊师利。依诸众生种种善根。诸佛如来智日光轮种种别异。
　　文殊师利。譬如大海中有如意宝珠悬置高幢上。随何等何等众生念。须何等何等事。如是如是。闻彼摩尼宝珠出声。而彼摩尼宝珠。不分别无分别不思惟。无心离心离心意意识。文殊师利。如来亦复如是。不分别无分别不思惟。无心离心。离心意意识。不可测量离诸测量不得离得。贪不能转嗔不能转痴不能转。不实不妄。非常非不常。非照非不照。非明非不明。非觉者非不觉者。不生不灭。不思议不可思议。无体离体。不可取不可舍。不可戏论不可说。离诸言说。不喜离喜无生不可数离诸数量。不去无去去寂。绝一切诸趣。离一切言说。不可见不可观不可取。非虚空非不虚空。非可见非可说。非和合非离和合。非作非造。非示非染。非可清净。非名非色。非相非无相。非业非业报。非过去非未来非现在。非有烦恼非无烦恼。非诤非不诤。非声离一切声。无言无相离一切相。非内非外亦非中间。文殊师利。而如来宝珠清净直心。悬大慈悲高幢之上。随何等何等众生信。何等何等众生行。闻如是如是说法声。文殊师利。如来于一切事平等舍心。无分别无异心。
　　文殊师利。譬如响声从他而出众生得闻。而彼响声非过去非未来非现在。非内非外非二中间可得。非生非灭非断非常。非知非不知非觉非不觉。非明非不明。非缚非脱。非毁非不毁。非念非不念。非处非不处。非住非不住。非地界非水界。非火界非风界。非有为非无为。非戏论非不戏论。非声非不声。非见非不见。非字非言非离言语。非称量离称量。非相离相。非寂静非离寂静。非长非短。非心非不心。非观非不观。非可见相非不可见相。非空非不空自体空。非可念非不可念离可念。非可觉非不可觉。离心意意识。一切处平等。无分别离异分别过三世。文殊师利。而彼响声。随种种众生种种言音闻种种响。文殊师利。如来应正遍知。说法音声亦复如是。非过去非未来非现在。非内非外非二中间可得。非生非灭非断非常。非知非不知。非觉非不觉。非明非不明。非缚非脱。非毁非不毁。非念非不念。非处非不处。非住非不住。非地界非水界。非火界非风界。非有为非无为。非戏论非不戏论。非声非不声。非见非不见。非字非言非离言语。非称量离称量。非相离相。非寂静非离寂静。非长非短。非心非不心。非观非不观。非可见相非不可见相。非空非不空自体空。非可念非不可念。离可念。非可觉非不可觉。离心意意识。一切处平等。无分别离异分别。过三世。文殊师利。随种种众生种种信种种解。闻于如来应正遍知如是如是说法音声。文殊师利。譬如大地住持万物。生长一切谷麦果蓏。草木树林建立成就。文殊师利。而彼大地。不分别无异分别。一切处平等。无分别无异分别心。无心离心意意识。文殊师利。如来应正遍知亦复如是。依于如来应正遍知。住持一切众生。生长一切善根。建立成就一切声闻辟支佛菩萨。及诸外道种种异见。尼犍子等从于邪见。乃至邪定聚众生所有诸善根。彼诸善根皆是如来应正遍知之所住持。皆依如来应正遍知。而得生长建立成就。
　　文殊师利。而如来应正遍知。离一切分别。无分别异分别念。离一切心意意识。不可观离诸观。不可见离诸见。不可思惟离诸思惟。不可念离诸念。心平等无平等舍。一切处无分别离异分别。
　　文殊师利。譬如虚空一切处平等。无分别异分别。不生不灭。非过去非未来非现在。不可见不可戏论。无色不可示不可表。不可触不可护。不可量离思量。不可譬喻离诸譬喻。无住处不可取。离眼识道。离心意意识。无相无字。无声无念。无取无舍。不可转不可换。离言语道。一切处住一切处入。文殊师利。如诸众生以依地有高下中故。而言虚空有高下中。而彼虚空无高下中。文殊师利。如来应正遍知亦复如是。于一切处平等。无分别异分别。不生不灭。非过去非未来非现在。不可见不可戏。无色不可示不可表。不可触不可护。不可量离思量。不可譬喻离诸譬喻。无住处不可取。离眼识道。离心意意识。无相无字。无声无念。无取无舍。不可转不可换。离言语道。一切处住一切处入。文殊师利。依众生心有高下中故。见如来有高下中。而实如来无高下中。文殊师利。如来无如是心。此众生有下信心。我示下形色。此众生有中信心。我示中形色。此众生有上信心。我示上形色。文殊师利。如来说法亦复如是。文殊师利。如来无如是心。此众生有下信心。我为说声闻法。此众生有中信心。我为说辟支佛法。此众生有上信心。我为说大乘法。文殊师利。如来无如是心。此众生信布施故。我为说檀波罗蜜。此众生信持戒故。我为说尸波罗蜜。此众生信忍辱故。我为说羼提波罗蜜。此众生信精进故。我为说毗梨耶波罗蜜。此众生信禅定故。我为说禅波罗蜜。此众生信智慧故。我为说般若波罗蜜。

　　　　如来庄严智慧光明入一切佛境界经卷上



　　　　如来庄严智慧光明入一切佛境界经卷下

　　　　元魏天竺三藏昙摩流支译
　　文殊师利。如来者名为法身。文殊师利。如来不生无生。文殊师利。如来无名无色。无言说无心意意识。文殊师利。如来无分别离分别。文殊师利。言如来者。名为空不可尽相。尽际实际。空平等一切法际不二际。常不可知处际。文殊师利。如来应正遍知。一切处无分别离异分别。非下非中非上。如是文殊师利。一切法无分别离分别。非下非中非上。何以故。一切法不可得故。文殊师利言。一切法不可得者。是一切法平等。言一切法平等者。是平等住。言平等住者。即是不动。言不动者。是一切法无依止。言一切法无依止者。彼无心定住。言无心定住者。即是无生。言无生者。即是不生。若如是见。彼心心数法毕竟不颠倒。若毕竟心不颠倒者。彼行者能得如实。若能如实得者。彼不起戏论。若不起戏论者。彼不行一切法。若不戏不行者。彼不在生死。若不在生死者。彼不能动。若不能动者。彼法不能相违。若法不能相违者。彼随顺一切法。彼随顺一切法者。彼法性中不能动。若法性中不能动者。彼得自性法。若得自性法者。彼无所得。何以故。依因缘生一切法故。若依因缘生一切法者。彼常不生。若常不生者。彼常不可得。若常不可得者。彼得实际法。若得实际法者。彼不共一切法住。若不共一切法住者。彼不共住。若不共住者。彼非有非无。若非有非无者。彼得法中住。若得法中住者。彼得修行正念法。若得修行正念法者。彼无一法非是佛法。何以故。以觉一切法空故。文殊师利。觉一切法空者名为菩提。菩提者名觉一切法空。空者即是菩提。如是空无相无愿。无作无行。无依无生。无取无处。觉如是法者名为菩提。菩提者名为修行正念。文殊师利。言修行正念者。不取不舍即名正念。不观不异名为行。不著不缚不脱名为行。不去不来名为行。文殊师利。正念行者。彼处无行无利无果无证。何以故。文殊师利。心自性清净故。彼心客尘烦恼染。而自性清净心不染。而彼自性清净心。即体无染不染者。彼处无对治法故。以何法对治能灭此烦恼。何以故。彼清净非净。即是本净。若本净者即是不生。若不生者彼即不染。若不染者彼不离染法。若离染法者。彼灭一切染。以何等法灭一切染。彼不生。若不生者是菩提。菩提者名为平等。平等者名为真如。真如者名为不异。不异者名为如实住一切有为无为法。文殊师利。真如者。彼处非有为非无为无二法。若非有为非无为无二法者是真如。文殊师利。言真如者彼实际。言实际者彼不异。不异者彼未来真如。言未来真如者。即是不异。言不异者彼即真如。言即真如者彼非常不真如。言非常不真如者。彼不染不净。言不染不净者。彼不生不灭。言不生不灭者。彼涅槃平等。言涅槃平等者。彼不在世间不在涅槃。言不在世间不在涅槃者。彼非过去非未来非现在。言非过去非未来非现在者。彼非下非中非上。言非下非中非上者。即是如来。言如来者名为实语。言实语者名为真如。言真如者名为如实。言如实者名为我。言我者即是不二。不二义者即是菩提。菩提者名为觉。觉者入三解脱门智。智者。入三世平等一切法智。言义者。于一切法无差别义。义者。无名无言不可说。言智者。觉了一切法名为智。识知一切法名为智。言义者。知众生及识智了义即是法。法者即是义。义智识智。了义智法智。法住智法体智。彼依法转所转义。自转平等不二义。平等不二义即是平等。平等者即是义。所言义识智平等者。即是入不二法门智。名为了义非不了义。言平等者。即是平等。即是空。言空者。即是幻我平等。言我平等者。即是法平等。言法平等者。即是离平等。离平等者。即是觉平等。觉平等者。即是菩提。文殊师利。著色者即是著眼。著眼者即是著自性。著见者即是著自我。著自身者。即是著自性空智著。不正念观者。即著法光明观法不著。著懈怠垢者。著证智坚固精进。如实知法名为著。著五盖菩提分名为著。不著无障解脱智。一切法自性清净因缘而有。又菩萨摩诃萨。如实知染净因。而不住染净因中者。起我起见是名染因。入一切法无我是名净因。见我我所是名染因。内寂静外不行是名净因。欲嗔恨害觉观是名染因。不净慈悲喜舍入十二因缘忍。名为净因。四颠倒是染因。四念处是净因。五盖是染因。五根是净因。六入是染因。六念是净因。七非净法是染因。七觉分是净因。八邪法是染因。八正法是净因。九恼事是染因。九次第定是净因。十不善业道是染因。十善业道是净因。略说一切不善念是染因。一切善念是净因。所言染因净因。彼一切法自性空。无我无人无命无寿者。无我所无使者。如幻无相内寂静。内寂静者即是寂灭。寂灭者即是自性清净。自性清净者即是不可得。不可得者即是无处。无处者即是实。实者即是虚空。何以故。文殊师利。无有一法若生若灭。文殊师利白佛言。世尊。若法如是。云何如来得菩提。佛告文殊师利言。文殊师利。无根无住。如来如是得菩提。文殊师利言。世尊。何者是根何者是住。佛告文殊师利。身见名为根。不实分别名为住。彼菩提平等。如来知一切法平等。是故说如来无根无住得菩提。文殊师利。言菩提者名为净亦名寂静。何者为净何者寂静。文殊师利。我我所眼空。何以故。自性空故。如是耳鼻舌身意我我所空。何以故。自性空故。是故知眼空不著色。是故说净。如是知耳空不著声是寂静。知鼻空不著香是寂静。知舌空不著味是寂静。知身空不著触是寂静。知意空不著法是寂静。文殊师利。菩提自性清净。以自性清净故。自性清净者。所言自性清净。彼不染如虚空。平等如虚空。自性同虚空。譬如虚空本来自性清净。文殊师利。言菩提者。不取不舍。云何不取云何不舍。言不取者。不取一切法。是故言不取。言不舍者。不舍一切法。是故言不舍。文殊师利。如来度大漂流。是故不取不舍。而彼真如不见彼此岸。如来知一切法离彼此岸。故言如来。文殊师利。菩提无相无观。何者无相无观。文殊师利。不见眼识名为无相。不见色名为无观。不见耳识名为无相。不闻声名为无观。不见鼻识名为无相。不闻香名为无观。不见舌识名为无相。不知味名为无观。不见身识名为无相。不知触名为无观。不见意识名为无相。不知法名为无观。文殊师利。是诸圣人境界。所谓三界境界。文殊师利。言菩提者。非过去非未来非现在。三世平等三世清净。文殊师利。何者是三世智。所谓过去法心不行。未来法识不去。现在法念不住。是故如来不住心意意识。以不住不分别无分别。以不分别无分别故。不见未来法现在法不戏论。文殊师利。菩提无身无为。何者是无身。何者是无为。文殊师利。无身者。所谓非眼识知。非耳鼻舌身意识知。文殊师利。若非心意意识知。彼无为。言无为者。不生不住不灭。是故言三世清净无为。如无为知。有为亦如是。何以故。所言一切法体者。即是无体。无体者。彼处无二言。文殊师利。言菩提者。名为无差别足迹。何者无差别。何者足迹。文殊师利。无相名无差别。真如名足迹。无住名无差别。法名足迹。无异名无差别。实际名足迹。不可得名无差别。不动名足迹。空名无差别。无相名足迹。无觉名无差别。无愿名足迹。不求名无差别。无众生名足迹。众生体名无差别。虚空名足迹。不见名无差别。不生名足迹。不灭名无差别。无为名足迹。无行名无差别。菩提名足迹。寂静名无差别。涅槃名足迹。不起名无差别。觉名足迹。文殊师利。菩提者不可以身得。不可以心得。何以故。文殊师利。身者顽碍无觉无心。譬如草木墙壁土块影像。心者如幻空无所有不实不作。文殊师利。身心如实觉名为菩提。依世间名字非第一义。何以故。文殊师利。菩提非身非心非法。非实非不实。非谛非不谛。不可如是说。文殊师利。不可以一切法说菩提。何以故。文殊师利。菩提无住处可说。文殊师利。譬如虚空无住处可说无为无生无灭。菩提亦如是。无住无为无生无灭可说。文殊师利。譬如一切世间之法。若求其实不可得说。文殊师利。菩提亦如是。以一切法说菩提实亦不可得。何以故。文殊师利。实法中无名字章句可得。何以故。不生不灭故。文殊师利。言菩提者。名不可取不可依。文殊师利。何者不可取何者不可依。文殊师利。如实知眼不可取。不见色名为不可依。如实知耳不可取。不闻声名为不可依。如实知鼻不可取。不闻香名为不可依。如实知舌不可取。不知味名为不可依。如实知身不可取。不觉触名为不可依。如实知意不可取。不见诸法名为不可依。文殊师利。如是如来。不取不依名证菩提。如是证菩提。不取眼不见色。是故不住眼识。不取耳不闻声。是故不住耳识。不取鼻不闻香。是故不住鼻识。不取舌。不知味。是故不住舌识。不取身不觉触。是故不住身识。不取意不知法。是故不住意识。文殊师利。如来不住心意意识。是故得名如来应正遍知。
　　文殊师利。众生有四种心住法。依彼四种心住法。何等为四。所谓众生依色心住。如是受想行等。是为众生依四种心住。文殊师利。此四种心住法。如来如实知不生不灭。是故名为佛。文殊师利。言菩提者名为空。文殊师利。如彼一切法空不异菩提空。菩提空即一切法空。如彼一切法空。如来如实知名为觉者。文殊师利。非空空知。文殊师利。空者即菩提。菩提即是空。文殊师利空中无空亦无菩提。亦无二。以何等法为空。何等法为菩提。而说二名。何以故。文殊师利。一切无二无相无差别。无名无相。离心意意识。不生不灭不行无行。不集无字无声。文殊师利。言空者名取戏论。文殊师利。而第一法中。无法可得名为空。文殊师利。如说虚空。虚空而无虚空可名。名为虚空。文殊师利。空亦如是说名空。空而无法可说名之为空。如是入一切法。是名入一切法门。文殊师利。一切法无名。而依名说。文殊师利。如名非此处不离此处。如是依名说。何等法彼法非此处不离此处。如是文殊师利。如来如实知一切法。本来不生不起不灭。无相离心意意识。无字无声。文殊师利。言菩提者。如虚空平等。虚空非平非下非高。菩提亦非平非下非高。何以故。文殊师利。法无实有。文殊师利。若法无实有。云何说平等非下非高。文殊师利。如来如是觉一切法平等非高非下。如是觉已。无有少法不平等不高不下。如彼法住。如是如如实智知。文殊师利。何者是如实智。文殊师利。如实知一切法者。一切法无本来不生不灭。法本不生生已还灭。彼诸法无作者无取者而生。无作者无取者而灭。文殊师利。诸法依因缘生。无因缘灭。无实道者。是故如来为断道者说法。文殊师利。言菩提者。名为如实足迹。文殊师利。何者是如实足迹。文殊师利。言如实足迹者。即是菩提如菩提色亦如是不离如。如是不离如。受想行识。如菩提地界如不离如。水火风亦不离如。如菩提如是眼界色界眼识界不离如。文殊师利。如菩提耳界声界耳识界不离如。文殊师利。鼻界香界鼻识界不离如。舌界味界舌识界不离如。身界触界身识界不离如。意界法界意识界不离如。文殊师利。一切法假名法者。谓五阴十二入十八界。彼法如来如实觉非颠倒觉。如彼法住本际中际后际。如来如实知本际中际后际。如彼法本际不生。未来际不去。现在际不住。如实知如彼法足迹。如一法一切法亦如是。如一切法一法亦如是。文殊师利。而一多不可得。文殊师利。入一切法。阿门无阿门。文殊师利。何者阿门。何者无阿门。文殊师利。言阿者。初发一切善根法。无阿者。不见一切法。言阿者。心不住能令住。言无阿者。无相三昧解脱门。言阿者。称数观诸法相。言无阿者。名为过量。何者是过量。谓无识业。言阿者观有为法。言无阿者观无为法。文殊师利。言菩提者是无漏无取法。文殊师利。何者是无漏是无取。文殊师利。言无漏者。谓离四漏。何者为四。谓欲漏有漏无明漏见漏。以不取彼四种漏故。是故名为远离诸漏。文殊师利。何者无取。谓离四取。何等为四。谓欲取见取我取戒取。以此诸漏。众生为无明所闇。爱水所润。迭共相因虚妄取著。文殊师利。如来如实知我根本。以我清净如实知一切众生清净。所言我清净一切众生清净。此二无二无差别义。即是无生无灭。文殊师利。无生无灭何等法处。心意意识所不能知。文殊师利。何等法上无心意意识。彼法中无分别。分别何等法。而生不正念。是故菩萨生于正念。生正念者不起无明。不起无明者不起十二有支。不起十二有支者彼是不生。不生者即是位。位者即是了义。了义者即是第一义。第一义者即是无我义。无我义者即是不可说义。不可说义者即是因缘义。因缘义者即是法义。法义者即是如义。是故言见因缘者即是见法。见法者即是见如来。所言见者。虽见诸法而无所见。文殊师利。言有所见者。谓见心见观。如来不见心。若不见心不见观。彼是见实。文殊师利。彼诸法如是平等。如来如彼法平等而知。文殊师利。言菩提者。名为净无垢无点。文殊师利。何者为净。何者无垢。何者无点。文殊师利。空名为净。无相名无垢。无愿名无点。文殊师利。无生名为净。无行名无垢。无起名无点。文殊师利。自性名为净。善根净名无垢。光明圆满名无点。无戏论名为净。离戏论名无垢。寂灭一切戏论名无点。如名为净。法界名无垢。实际名无点。虚空名为净。无碍名无垢。不见名无点。内清净名为净。外不行名无垢。内外不见名无点。阴聚名为净。法界自体名无垢。十二入无去名无点。过去尽智名为净。未来无生智名无垢。现在住法界智名无点。文殊师利。略言净无垢无点。入一平等法足迹中。所谓寂静足迹。言寂静足迹者。即是寂灭。寂灭者即曰净。净者即是圣。文殊师利。如虚空菩提亦如是。如菩提法亦如是。如法法体亦如是。如法体众生亦如是。如众生国土亦如是。如国土涅槃亦如是。文殊师利。如来说一切法平等如涅槃。以毕竟究竟无所治法。离诸所治法。以本来清净。本来无垢。本来无点。文殊师利。如来如是如实觉一切法。观察一切众生性。即生清净无垢无点。奋迅大慈悲心。文殊师利。云何菩萨行菩萨行。文殊师利。若菩萨不生心。不为诸法尽。不为诸法生。非不为诸法不生。见诸法本来尽。见诸法不尽。而不生慢心言我如是知。而不坏诸法本来不生。文殊师利。菩萨如是行菩萨行。复次文殊师利。菩萨不见过去心尽行菩萨行。不见未来心未到行菩萨行。不见现在心有行菩萨行。而不著过去未来现在。心中如是行菩萨行。文殊师利。布施菩萨如来无二无差别。如是行名行菩萨行。持戒菩萨如来无二无差别。如是行名为行菩萨行。忍辱菩萨如来无二无差别。如是行名行菩萨行。精进菩萨如来无二无差别。如是行名行菩萨行。禅定菩萨如来无二无差别。如是行名行菩萨行。般若菩萨如来无二无差别。如是行名行菩萨行。文殊师利。菩萨不见色空。不见色不空。如是行名行菩萨行。何以故。色空色性。如是文殊师利。菩萨如是不行受想行识。不离受想行识。如是行名为行菩萨行。何以故。以不见心意识。文殊师利。无有一法若知若离若修若证。文殊师利。言尽者。彼法常尽。非不尽本来尽。若法本尽彼法不可尽。以不可尽是故说尽何以故。以如实尽故。若如实尽彼法不尽一法。若不尽一法彼法无为。若法无为。彼无为法不生不灭。是名如来。若如来出世及不出世。法性法体法住法位法界如实。法界如实住法智不生不灭。依彼智故知无为法。文殊师利。若入如是等诸法位者。知诸漏法不生不灭。文殊师利。言诸漏尽者。此依世间名字假言而说。而彼真如法身。无有法生亦无法灭。尔时文殊师利法王子菩萨摩诃萨。即从坐起偏袒右肩。右膝著地合掌向佛。即以妙偈赞叹如来。而说颂曰。
　　无色无形相　　无根无住处
　　不生不灭故　　敬礼无所观
　　不住亦不去　　不取亦不舍
　　远离六入故　　敬礼无所观
　　出过于三界　　等同于虚空
　　诸欲不染故　　敬礼无所观
　　于诸威仪中　　去来及睡寤
　　常在寂静故　　敬礼无所观
　　去来悉平等　　以住于平等
　　不坏平等故　　敬礼无所观
　　入诸无相定　　见诸法寂静
　　常入平等故　　敬礼无所观
　　诸佛虚空相　　虚空亦无相
　　离诸因果故　　敬礼无所观
　　虚空无中边　　诸佛身亦然
　　心同虚空故　　敬礼无所观
　　佛常在世间　　而不染世法
　　不分别世间　　敬礼无所观
　　诸法犹如幻　　而幻不可得
　　离诸幻法故　　敬礼无所观

　　尔时世尊告文殊师利言。善哉善哉文殊师利。快说此法。文殊师利。如是如是。诸佛如来不应以色见。不应以法见。不应以相见。不应以好见。不应以法性见。文殊师利。诸佛如来。非可独见非可众见。文殊师利。诸佛如来无有人见无有人闻。无有人现在供养。无有人未来供养。文殊师利。诸佛如来不说诸法一不说诸法多。文殊师利。诸佛如来不证菩提。诸佛如来不依一法得名。亦非多法得名。文殊师利。诸佛如来不见诸法。不闻诸法不念诸法。不知诸法不觉诸法。文殊师利。诸佛如来。不说一法不示诸法。文殊师利。诸佛如来。现在不说诸法不示诸法文殊师利。诸佛如来不饮不食。文殊师利。诸佛如来无有法证。文殊师利。诸佛如来不断染法不证净法。文殊师利。诸佛如来不见诸法不闻诸法。不嗅诸法不知诸法。何以故。以一切法本清净故。文殊师利。若有人以三千大千世界微尘数等众生。令置辟支佛地。于此法门不生信心。若复有菩萨信此法门。此菩萨功德尚多于前。何况有人于此法门。若自书写令他书写。福多于彼无量无边。
　　文殊师利。若三千大千世界所有众生。若卵生若胎生。若湿生若化生。若有色若无色。若有想若无想。若一足若二足若三足若四足。若多足若无足。彼诸众生。假使一时皆得人身。发菩提心悉为菩萨。一一菩萨。各以饮食衣服床榻卧具病瘦汤药。种种资生一切乐具。奉施供养恒河沙阿僧祇佛国土。微尘数等诸佛如来。及诸菩萨诸声闻僧如是乃至恒河沙阿僧祇劫。彼诸如来菩萨声闻。入涅槃后造七宝塔高一由旬。众宝栏楯周匝围绕。摩尼宝鬘以为间错。竖宝幢幡盖。自在摩尼宝王罗网弥覆其上。所得功德不可称计。若复有菩萨。以毕竟清净心。信此如来庄严智慧光明入一切佛境界经。信此法门。入此法门。不疑此法门。于此法门生清净心。乃至为他演说一偈。此菩萨所得功德。甚多无量阿僧祇。以此功德比前功德。百分不及一。歌罗千分不及一。百千分不及一。百千万分不及一。百千万亿分不及一。数分不及一。乃至算数譬喻所不能及。何以故。以能成就证佛智故。
　　文殊师利。若有在家菩萨。以饮食衣服床榻卧具病瘦汤药。种种资生一切乐具。奉施供养恒河沙等阿僧祇诸佛如来。及诸菩萨诸声闻僧。如是乃至恒河沙等阿僧祇劫。所得功德不可称计。若复有出家菩萨。持戒心清净。乃至施与一畜生众生。乃至一口饮食。所得功德甚多无量阿僧祇。以此功德比前功德。百分不及一。歌罗千分不及一。百千万分不及一。百千万亿分不及一。歌罗少分不及一。乃至算数譬喻所不能及。
　　文殊师利假使三千大千世界。微尘数等出家菩萨。持戒心清净。一一菩萨各以饮食衣服床榻卧具病瘦汤药。种种资生一切乐具。奉施供养十方世界恒河沙等。阿僧祇诸佛如来。及诸菩萨诸声闻僧。如是乃至恒河沙等阿僧祇劫。所得功德不可称计。若复有菩萨。持戒心清净。若在家若出家。闻此法门生信不疑。若自书写教他书写。所得功德甚多无量阿僧祇。以此功德比前菩萨檀施功德。百分不及一。歌罗千分不及一。百千万分不及一。数分不及一。乃至算数譬喻所不能及。
　　文殊师利。若有菩萨摩诃萨。以满三千大千世界七宝。奉施供养诸佛如来。如是乃至三千大千世界微尘数劫。所得功德不可称计。若复有菩萨为余菩萨。于此法门中。乃至说一四句偈。所得功德甚多无量阿僧祇。以此功德比前功德百分不及一。歌罗千分不及一。百千万分不及一。百千万亿分不及一。数分不及一。歌罗少分不及一。算数分不及一。乃至算数譬喻所不能及。
　　文殊师利。置满三千大千世界七宝。于三千大千世界微尘数劫。以用布施所得功德。文殊师利。若复有恒河沙等诸菩萨。一一菩萨恒河沙等阿僧祇佛国土。阎浮檀金以为世界。一切诸树天衣缠裹。集一切光明王摩尼宝罗网以覆其上。自在王摩尼宝以为楼阁。电光明摩尼宝以为栏楯。如意宝珠满彼世界。竖立一切诸宝幢幡盖。于日日中奉施供养恒河沙等阿僧祇诸佛如来。如是布施乃至恒河沙等阿僧祇劫。所得功德不可称计。若复有菩萨。信此法门。为余菩萨于此法门中乃至说一四句偈。所得功德甚多无量阿僧祇。以此功德比前功德百分不及一。歌罗千分不及一。百千万分不及一。百千万亿分不及一。数分不及一。歌罗少分不及一。僧企耶分不及一。数分不及一。忧波尼沙陀分不及一。乃至算数譬喻所不能及。
　　文殊师利。假使三界中所有众生。彼诸众生。于地狱畜生饿鬼中。若有在家菩萨拔出尔许地狱畜生饿鬼众生置辟支佛地。所得功德不可称计。若复有出家菩萨乃至施与畜生一口饮食。所得功德胜前功德。无量无边阿僧祇。
　　文殊师利。若复有十千国土。不可数亿那由他。百千万亿那由他。微尘数等出家菩萨。一一菩萨十方世界于一一方。见十亿不可说百千万亿那由他。微尘数等诸佛如来。一一如来及诸菩萨诸声闻僧。以饮食衣服卧具床榻病瘦汤药。种种资生一切乐具。满千亿那由他。百千万亿那由他。不可说微尘世界。自在王摩尼珠于一一日中。施一一如来并诸菩萨及声闻僧。如是乃至千亿那由他。百千万亿那由他。佛国土微尘数不可说劫。所得功德不可称计。若复有菩萨。信此法门。乃至施与一畜生众生。乃至一口饮食。所得功德甚多无量阿僧祇。以此功德比前功德百分不及一歌罗千分不及一。百千分不及一。百千万分不及一。百千万亿分不及一。僧企耶分不及一。歌罗少分不及一。数分不及一。乃至算数譬喻所不能及。何以故。以能信此法门不退转菩萨印故。
　　文殊师利。若有菩萨教化十方一切世界所有众生置信行中。若复有菩萨化一众生置义行中。所得功德胜前功德无量无边。若复有菩萨教化十方一切世界所有众生置义行中。若复有菩萨化一众生置法行中。所得功德胜前功德无量无边。
　　文殊师利。若复有菩萨教化十方一切世界所有众生置法行中。若复有余菩萨化一众生置八人中。所得功德胜前功德无量阿僧祇。
　　文殊师利。若复有菩萨教化十方一切世界所有众生置八人中。若复有菩萨化一众生令得须陀洹果。所得功德胜前功德无量阿僧祇。
　　文殊师利。若复有菩萨教化十方一切世界所有众生。令得须陀洹果。若复有菩萨化一众生令得斯陀含果所得功德胜前功德无量阿僧祇。
　　文殊师利。若复有菩萨教化十方一切世界所有众生令得斯陀含果。若复有菩萨化一众生令得阿那含果。所得功德胜前功德无量阿僧祇。
　　文殊师利。若复有菩萨教化十方一切世界所有众生令得阿那含果。若复有菩萨化一众生令得阿罗汉果。所得功德胜前功德乃至无量阿僧祇。
　　文殊师利。若复有菩萨教化十方一切世界所有众生令得阿罗汉果。若复有菩萨化一众生令得辟支佛道。所得功德胜前功德乃至无量阿僧祇。
　　文殊师利。若复有菩萨教化十方一切世界所有众生令得辟支佛道。若复有菩萨化一众生令发菩提心。所得功德乃至无量无边阿僧祇。
　　文殊师利。若复有菩萨教化十方一切世界所有众生令发菩提心。若复有菩萨化一众生令得不退地。所得功德胜前功德乃至无量阿僧祇。
　　文殊师利。若复有菩萨教化十方一切世界所有众生令得不退转地。若复有菩萨信此法门。若自书写教他书写广为人说。所得功德胜前功德乃至无量阿僧祇。
　　如是乃至百千万亿那由他分不及其一。尔时世尊而说偈言。
　　菩萨能住持　　十亿佛妙法
　　若人闻此经　　功德胜于彼
　　为礼诸佛足　　神通游十方
　　以华香涂香　　供养十亿佛
　　若有闻此经　　为人须臾说
　　功德胜于彼　　其数无有量
　　若闻佛法身　　为第二人说
　　钝闻生利智　　速证无上道
　　为佛天人中　　造立诸妙塔
　　满足无量亿　　上至于有顶
　　周匝遍十方　　塔中竖幢幡
　　金铃七宝盖　　如是供养佛
　　菩萨闻是经　　若能自书写
　　若教他书写　　其福胜于彼
　　若人持此经　　远离于悭妒
　　彼功德无量　　速成大菩提
　　此经显法身　　如空现众像
　　无量诸佛说　　是故应护持

　　佛说此经已。文殊师利法王子。及无量阿僧祇不可说不可说诸菩萨摩诃萨。及诸声闻众。一切世间天人阿修罗等。闻佛所说。欢喜奉行。

　　　　如来庄严智慧光明入一切佛境界经卷下


