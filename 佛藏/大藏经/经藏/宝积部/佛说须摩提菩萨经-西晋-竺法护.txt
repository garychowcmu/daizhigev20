  佛说须摩提菩萨经
　　西晋 竺法护译




　　佛说须摩提菩萨经(按开元录须摩提经亦直云须摩经)

　　　　西晋三藏竺法护译
　　闻如是。一时佛在罗阅只灵鸟顶山中。与大比丘众千二百五十人。菩萨万人俱。尔时罗阅城大国。有长者号曰郁迦。郁迦有女。名须摩提。厥年八岁。历世奉敬过去无数百千诸佛。积累功德不可称计。时须摩提。从罗阅只大国出诣灵鸟山。行到佛所。前以头面稽首佛足。礼毕却住一面。叉手白佛言。愿欲有所问。唯佛以善权方便。解说我之所疑。时佛默然。即知女意。佛语须摩提。恣所欲问。如来今当为汝具解说之。事事分别。令汝欢喜。须摩提问佛言。菩萨云何所生处。人见之常欢喜。云何得大富有常多财宝。云何不为他人之所别离。云何不在母人腹中。常得化生千叶莲华中立法王前。云何得神足从不可计亿刹土。去到彼间礼诸佛。云何得无仇怨无侵嫉者。云何所说闻者信从踊跃受行。云何得无殃罪所作善行无能坏者。云何魔不能得其便。云何临寿终时佛在前立。为说经法即令不堕苦痛之处。所问如是。是时佛语须摩提。如汝所问如来义者。善哉大快乃如是乎。汝若欲闻谛听谛受勤思念之。吾当解说。时女即言。甚善世尊。愿乐欲闻。于是须摩提受教而听。佛言菩萨有四事法。人见之皆欢喜。何等为四。一者嗔恚不起。视冤家如善知识二者常有慈心向于一切。三者常行求索无上要法。四者作佛形像。是为四法。菩萨用是四事故。人见之常欢喜。佛于是说偈言。
　　不起恚毁本根　　常行慈得要法
　　作佛象身好洁　　心欢喜人喜见

　　佛语须摩提。菩萨复有四事法。得大富有。何等为四。一者布施以时。二者与已倍悦。三者与后不复悔。四者既与不求其报。是为四法。菩萨用是四事故。得大富有常多财宝。佛于是说偈言。
　　以时施无悔心　　喜悦与无希望
　　所作施有勇慧　　所在处常大富

　　佛语须摩提。菩萨复有四事法。不为他人之所别离。何等为四。一者不传恶说斗乱彼此。二者导愚痴者使入佛道。三者若有毁败正法护使不绝。四者劝勉诸人教使求佛令坚不动。是为四法。菩萨用是四事故。不为他人所别离。佛于是说偈言。
　　不传说斗彼此　　道愚冥护正法
　　劝进人使求佛　　终无能别离者

　　佛语须摩提。菩萨复有四事法。得化生千叶莲华中立法王前。何等为四。一者细捣红莲华青莲华黄莲华白莲华。合此四种末之如尘。使满软妙华。持是供养世尊若塔及舍利。二者不令他人起恚意。三者作佛形像使坐莲华上。四者得最正觉便欢喜住。是为四法。菩萨用是四事故。常得化生千叶莲华中立法王前。佛于是说偈言。
　　施四华满软妙　　除恚恨受法义
　　得上觉立佛前　　作形像生花中

　　佛语须摩提。菩萨复有四事法。得神足。从一佛国复至一佛国。何等为四。一者见人作功德不行断绝。二者见人说法而不中止。三者常然灯火于塔寺中。四者求三昧。是为四法。菩萨用是四事故。得神足从一佛国至一佛国。佛于是说偈言。
　　行功德为法施　　闻经说不中止
　　常然灯于佛寺　　入三昧遍诸国

　　佛语须摩提。菩萨复有四事法。得无仇冤无侵嫉者。何等为四。一者于善知识无谀谄心。二者不悭贪妒他人物。三者见人布施助其喜。四者见菩萨诸所作为不行诽谤。是为四法。菩萨用是四事故。常行是行得无仇冤无侵嫉者。佛于是说偈言。
　　于善友无谀谄　　不悭惜他人物
　　见人施助其喜　　行菩萨无仇冤

　　佛语须摩提。菩萨复有四事法。其所语言闻者信从踊跃受行。何等为四。一者口之所说心亦无异。二者于善知识常有至诚。三者闻人说法心不是非。四者若见他人请令说法不求其短。是为四法。菩萨用是四事故。其所语言闻者信从踊跃受行。佛于是说偈言。
　　如所念言亦尔　　于善友有至诚
　　闻讲法不求短　　若说经心喜踊

　　佛语须摩提。菩萨复有四事法。得无殃罪所作善行疾得净住。何等为四。一者心意所念常志于善。二者常持戒三昧智慧。三者初发菩萨意便起一切智多所度脱。四者常有大慈愍于一切。是为四法。菩萨用是四事故。得无殃罪疾得净住。佛于是说偈言。
　　常志善念广度　　戒等定不离慧
　　当教人一切智　　行慈意得净住

　　佛语须摩提。菩萨复有四事法。魔不能得其便。何者为四。一者常念于佛。二者常精进。三者常念经法。四者常立功德是为四法。菩萨用是四事故。魔不能得其便。佛于是说偈言。
　　常净意念于佛　　志精进在深法
　　自勖勉立功德　　魔用是不得便

　　佛语须摩提。菩萨复有四事法。临寿终时。佛在前立为说经法。令其不堕苦痛之处。何等为四。一者为一切人故。具满诸愿。二者若人布施诸不足者念欲足之。三者见人杂施若有短少便裨助之。四者常念供养于三宝。是为四法。菩萨用是四事故。临寿终时即见诸佛。皆在前立为说经法。不令其人堕苦痛处。佛于是说偈言。
　　为一切满所愿　　无极哀劝足檀
　　以杂施致黠慧　　供三宝得致佛

　　尔时须摩提白佛言。唯世尊。所说四十事。我当奉行令不缺减。悉使具足不违一事。若失一义我为断佛劫法减众弟子。是时大目揵连。在大会中坐。即问须摩提。此四十事。大士所行菩萨所为甚亦难。当如汝小女何能办之。时须摩提答目连言。假令我今审实能行此四十事者。三千大千国土。皆当为我六反震动。雨于天华诸音乐器不鼓自鸣。须摩提。适发是言。应时三千大千国土。六反震动。即雨天华。乐器皆鸣。女语目连。是则证明我之至诚。若有未来起菩萨意者亦当如是。我后不久亦当如如来无所著等正觉。信如我言无有虚者。其在众会皆当一等悉作金色。寻如所语辄作金色。于是目连即从坐起。整衣服下右膝。叉手为佛稽首作礼。前白佛言。今诸一切初发大意为菩萨者。我当自归为之作礼。所以者何。八岁女子。感应如此。岂况高士摩诃萨乎。是时座中有大菩萨。名文殊师利。谓须摩提言。于何法住所现感应乃如是乎。须摩提答言。诸法不可计数亦无所住。而仁问我住于何法。仁作是问不如不问。文殊师利问须摩提言。此语言何乃致斯乎。须摩提报文殊师利言。不于诸法有所住。亦无所疑。亦不言是非。文殊师利问须摩提言。如来本不作行乎。须摩提报言。譬如月影现于水中。若梦野马深山之响。如来本行亦如是也。文殊师利问须摩提。如仁所说合会是事为能得佛不。须摩提报言。云何仁者谓痴黠行三事异乎。不为异也。一切诸法皆合。所以者何。若正法若不正法。适无所住亦无所取。亦无所放空无有色。文殊师利复问须摩提。解是义者为有几人。须摩提报言。夫作幻者恣意所化宁有限无。幻师所化犹尚无限。信解此法亦如是也。文殊师利问须摩提言。如我无化无幻起行何法而与道合。须摩提报言。如仁所说致为大快。一切法处亦不有。亦不不有。至于如来无合无散。文殊师利闻彼所说甚悦赞善。文殊师利白佛言。甚善须摩提所说微妙大可怪也。乃能深入逮得法忍。发意已来为几何乎。佛语文殊师利。是须摩提。发无上平等度意等住已来。积不可计。先仁之前三十亿劫。仁乃于彼发无上正等度意。适甫乃入无所从生法忍。是仁本造发意时师。文殊师利闻佛所说则前作礼。白须摩提言。唯别久远今乃讲侍。与师相见得受法诲。须摩提报言。莫作是念用何等故。无所从生法忍。亦无所念亦无有师。文殊师利问言。云何不转女人有。须摩提报言。于是无所得。所以者何。法无男无女。今者我当断仁所疑。文殊师利言。善哉乐欲闻之。须摩提谓文殊师利言。如今我后亦当逮如来无所著等正觉成慧行安定世间父无上士道法御天人师佛天中天。如是审谛。我今便当变为男子。适作是语。便成男子。头发即堕袈裟著身。便为沙弥。须摩提复谓文殊师利言。审我来世当作佛时。使我国中莫有三事。何等为三。一者魔事。二者地狱。三者女人态。若我至诚我身当如年三十沙门。时须摩提。适作是语。形体颜色如年三十。时须摩提谓文殊师利言。我作佛时令我国人皆作金色。城郭及地周匝七宝。有七宝树令八种行。七宝池水四边中外。皆生七宝杂色莲华。及诸杂宝。不多不少皆悉停等。须摩提言。如仁之国我之刹土。亦当如是。如我至诚者。今在会者当作金色。适作是语应时众座皆作金色。时持地神即从地出。化作天身举声称扬。叹须摩提三言。摩诃须摩提菩萨摩诃萨得作佛时。国土所有七宝池水树及华实。皆当如是。于是佛谓文殊师利。是须摩提菩萨摩诃萨。不久当得佛。号宝德合吉祥如来无所著等正觉成慧行安定世间父无上士道法御天人师佛天中天。佛说是经。授须摩提莂时。三十亿人。发无上平等度意者。皆得立不退转。六万天子悉得诸法法眼生。座中有五百菩萨。闻文殊师利所言甚深。意用不解中欲堕落。见须摩提所说真诚寻皆有应。即解身衣以用上佛。亦不谀谄无所希望。持是功德用自坚固。于无上平等度意。即得住不退转地。超九十劫。不复生死。时佛授与五百人决。却后十劫。劫名无尘垢。佛号固受如来无所著等正觉。是五百人等当生彼国。国名焰气。当同一劫。俱得作佛。皆同一字。号庄饰预知人意如来无所著等正觉。佛谓文殊师利。乃如是经多所饶益。如是不乎。若今最后有菩萨摩诃萨及沙门若善男子善女人等。求菩萨道奉行六度无极。未晓善权方便。不如书持是经讽诵读转。复教人常念其中事。诸欲闻者广为解说。佛复语文殊师利。前所不闻本所不行。如是辈菩萨者当念习持。所以者何。譬如转轮圣王治于世间。当时至竟七宝不为缺减。其王寿终七宝为散。如是文殊师利。若佛经道住于世间者佛七觉意终不为灭。若佛法灭觉意诸法皆为之尽。佛谓文殊师利。当求无数方便。具索诸经勤学书持。为他人说教授一切。广解其义常当精进。是为法教。若善男子善女人。欲求道者莫中有悔。佛说经已。须摩提菩萨。文殊师利菩萨。大目揵连等诸天及人。其在会者。阿修罗揵沓和持世者。皆欢喜乐闻。

　　佛说须摩提菩萨经


