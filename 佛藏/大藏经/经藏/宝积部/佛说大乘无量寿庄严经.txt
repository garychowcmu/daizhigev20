  佛说大乘无量寿庄严经
　　宋 法贤译




　　　　佛说大乘无量寿庄严经卷上

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时佛在王舍城鹫峰山中。与大苾刍众三万二千人俱。皆得阿罗汉。具大神通。其名曰尊者阿若憍陈如。尊者马胜。尊者么瑟比拏。尊者大名。尊者跋多婆。尊者称天。尊者离垢。尊者妙臂。尊者布阑拏枳曩。尊者憍梵波提。尊者优楼频螺迦叶。尊者那提迦叶。尊者舍利子。尊者大目乾连。尊者摩诃迦旃延。尊者摩诃俱絺罗。尊者劫宾那。尊者摩诃[利-禾+尊]那。尊者弥多罗尼子。尊者阿那律。尊者喜。尊者紧鼻哩拏。尊者须菩提。尊者哩嚩帝。尊者佉襧啰嚩你枳曩。尊者摩贺啰倪。尊者波啰野尼枳曩。尊者嚩拘隶曩。尊者阿难陀。尊者罗睺罗。尊者善来。如是等三万二千人俱。
　　尔时尊者阿难。即从座起偏袒右肩。右膝著地合掌顶礼。白佛言。世尊。如来应正等觉。诸根清净。面色圆满。宝刹庄严。如是功德得未曾有。云何所行广大妙行。及过去未来诸佛所行。愿为宣说。佛告阿难。善哉善哉。汝为利益一切众生。怀慈愍心。能问如来微妙之义。汝今谛听善思念之。如来应供正遍知。今为汝说。
　　佛告阿难。如过去无量无边不可思议阿僧祇劫。尔时有佛世尊出现于世。名曰然灯如来应正等觉。彼然灯佛前。复有世尊出现世间。名钵啰多波野输如来。又彼佛前有佛出世。名发光如来。又彼佛前有佛出世。名赞那曩誐啰护如来。又彼佛前有佛出世。名须弥劫如来。又彼佛前有佛出世。名月面如来。又彼佛前有佛出世。名无垢面如来。又彼佛前有佛出世。名无著如来。又彼佛前有佛出世。名龙主如来。又彼佛前有佛出世。名日面如来。又彼佛前有佛出世。名山响音王如来。又彼佛前有佛出世。名须弥峰如来。又彼佛前有佛出世。名金藏如来。又彼佛前有佛出世。名火光如来。又彼佛前有佛出世。名不动地如来。又彼佛前有佛出世。名琉璃光如来。又彼佛前有佛出世。名月王如来。又彼佛前有佛出世。名日音如来。又彼佛前有佛出世。名散华庄严如来。又彼佛前有佛出世。名吉祥峰如来。又彼佛前有佛出世。名持海慧自在通王如来。又彼佛前有佛出世。名施光如来。又彼佛前有佛出世。名大香象光如来。又彼佛前有佛出世。名离一切垢如来。又彼佛前有佛出世。名勇猛峰如来。又彼佛前有佛出世。名宝光如来。又彼佛前有佛出世。名持多德得通如来。又彼佛前有佛出世。名过日月光如来。又彼佛前有佛出世。名最上琉璃光如来。又彼佛前有佛出世。名慧花开心行出生如来。又彼佛前有佛出世。名大华林通王如来。又彼佛前有佛出世。名一月光如来。又彼佛前有佛出世。名破无明黑暗如来。又彼佛前有佛出世。名真珠珊瑚盖如来又彼佛前有佛出世。名三乘法自在王如来。又彼佛前有佛出世。名师子海峰自在王如来。又彼佛前有佛出世。名梵音声自在王如来。又彼佛前有佛出世。名世自在王如来应正等觉明行足善逝世间解无上士调御丈夫天人师佛世尊。而于法中。有一苾刍。名曰作法。信解第一。明记第一。修行第一。精进第一。智慧第一。大乘第一。尔时苾刍。离自本处来诣佛前。头面礼足于一面立。即以伽他叹佛面色端严。复发广大誓愿。颂曰。
　　如来微妙色端严　　一切世间无有等
　　光明无量照十方　　日月火珠皆匿曜
　　愿我得佛清净声　　法音普及无边界
　　宣扬戒定精进门　　通达甚深微妙法
　　智慧广大深如海　　内心清净绝尘劳
　　超过无边恶趣门　　速到菩提究竟岸
　　亦如过去无量佛　　威光普照众生界
　　为彼群生大导师　　度脱老死令安隐
　　常行布施及戒忍　　精进定慧六波罗
　　未度有情令得度　　已度之者使成佛
　　我以一切伸供养　　百千俱胝那由他
　　恒河沙数佛世尊　　令我成就寂灭果
　　复有十方诸佛刹　　恒放光明照一切
　　殊胜庄严无等伦　　愿我成就利群品
　　所有无边世界中　　轮回诸趣众生类
　　速生我刹受快乐　　不久俱成无上道
　　愿我精进恒决定　　常运慈心拔有情
　　度尽阿鼻苦众生　　所发弘誓永不断

　　尔时世尊告阿难言。彼作法苾刍说是偈已。白世自在王如来。我今发阿耨多罗三藐三菩提心。乐求无上正等正觉。唯愿世尊。说诸佛刹功德庄严。若我得闻。恒自修持严土之行。尔时世自在王如来。告作法苾刍言。汝自思惟。修何方便。而能成就佛刹庄严。苾刍白言。我智慧微浅。不能了知严刹之行。如来应正遍知。愿为宣说诸佛刹土庄严之事。时世自在王如来。即为宣说八十四百千俱胝那由佛刹功德庄严广大圆满之相。经于一劫方可究竟。尔时阿难闻是事已。白佛言。世尊。彼世自在王佛寿量长短云何说土经于一劫。佛告阿难。彼佛寿命满四十劫。阿难。彼作法苾刍。闻佛所说八十四百千俱胝那由他佛刹功德庄严之事。明了通达如一佛刹。即时会中头面礼足。辞佛而退。往一静处独坐思惟。修习功德庄严佛刹。发大誓愿经于五劫。尔时作法苾刍。复诣世自在王如来所。五体投地礼世尊足。礼已合掌。白佛言。世尊。如是八十四百千俱胝那由他佛刹。功德庄严所行行愿。我今成就。时世自在王如来告苾刍言。善哉善哉。汝之行愿思惟究竟。今正是时为众解说。时诸菩萨。闻是法已得大善利。能于佛刹修习庄严。
　　尔时作法苾刍。闻佛圣旨。偏袒右肩右膝著地。合掌向佛即为宣说。世尊。我发誓言。愿如世尊证得阿耨多罗三藐三菩提。所居佛刹。具足无量不可思议功德庄严。所有一切众生。及焰摩罗界。三恶道中地狱饿鬼畜生。皆生我刹受我法化。不久悉成阿耨多罗三藐三菩提。一切皆得身真金色。
　　世尊。我得菩提成正觉已。十方世界所有众生。令生我刹如诸佛土。人天之众。远离分别诸根寂静。悉皆令得阿耨多罗三藐三菩提。世尊。我得菩提成正觉已。十方世界所有众生。令生我刹得大神通。经一念中周遍巡历百千俱胝那由他佛刹。供养诸佛深植善本。悉皆令得阿耨多罗三藐三菩提。世尊。我得菩提成正觉已。所有众生令生我刹。一切皆得宿命通。能善观察百千俱胝那由他劫过去之事。悉皆令得阿耨多罗三藐三菩提。世尊。我得菩提。成正觉已。所有众生令生我刹。一切皆得清净天眼。能见百千俱胝那由他世界粗细色相。悉皆令得阿耨多罗三藐三菩提。世尊。我得菩提成正觉已。所有众生令生我刹。一切皆得他心通。善能了知百千俱胝那由他众心心所法。悉皆令得阿耨多罗三藐三菩提。世尊。我得菩提成正觉已。所有众生令生我刹。一切皆得住正信位。离颠倒想坚固修习。悉皆令得阿耨多罗三藐三菩提。世尊。我得菩提成正觉已。所有众生令生我刹。所修正行善根无量。遍圆寂界而无间断。悉皆令得阿耨多罗三藐三菩提。世尊。我得菩提成正觉已。所有众生令生我刹。虽住声闻缘觉之位。往百千俱胝那由他宝刹之内。遍作佛事。悉皆令得阿耨多罗三藐三菩提。世尊。我得菩提成正觉已。所有众生令生我刹。一切皆得无边光明。而能照曜百千俱胝那由他诸佛刹土。悉皆令得阿耨多罗三藐三菩提。世尊。我得菩提成正觉已。所有众生令生我刹。命不中夭。寿百千俱胝那由他劫。悉皆令得阿耨多罗三藐三菩提。世尊。我得菩提成正觉已。所有众生令生我刹。无不善名。闻无量无数诸佛刹土。无名无号无相无形。无所称赞。而无疑谤身心不动。悉皆令得阿耨多罗三藐三菩提。世尊。我得菩提成正觉已。所有众生求生我刹。念吾名号发志诚心坚固不退。彼命终时。我令无数苾刍现前围绕来迎彼人。经须臾间得生我刹。悉皆令得阿耨多罗三藐三菩提。世尊。我得菩提成正觉已。所有十方无量无边。无数世界一切众生。闻吾名号发菩提心。种诸善根随意求生。诸佛刹土无不得生。悉皆令得阿耨多罗三藐三菩提。世尊。我得菩提成正觉已。所有众生令生我刹。皆具三十二种大丈夫相。一生令得阿耨多罗三藐三菩提。世尊。我得菩提成正觉已。所有众生令生我刹。若有大愿未欲成佛为菩萨者。我以威力。令彼教化一切众生。皆发信心。修菩提行。普贤行。寂灭行。净梵行最胜行。及一切善行。悉皆令得阿耨多罗三藐三菩提。世尊。我得菩提成正觉已。所有众生令生我刹。于一切处承事供养无量百千俱胝那由他诸佛。种诸善根。随意所求无不满愿。悉皆令得阿耨多罗三藐三菩提。世尊。我得菩提成正觉已。我刹土中所有菩萨。皆得成就一切智慧。善谈诸法秘要之义。不久速成阿耨多罗三藐三菩提。世尊。我得菩提成正觉已。我居宝刹所有菩萨。发勇猛心运大神通。往无量无边无数世界诸佛刹中。以真珠璎珞。宝盖幢幡。衣服卧具。饮食汤药。香华伎乐。供养承事回求菩提。速得成就阿耨多罗三藐三菩提。世尊。我得菩提成正觉已。我居宝刹所有菩萨。发大道心。欲以真珠璎珞。宝盖幢幡衣服卧具。饮食汤药。香华伎乐。承事供养他方世界无量无边诸佛世尊。而不能往。我于尔时以宿愿力。令彼他方诸佛世尊。各舒手臂至我刹中受是供养。令彼速成阿耨多罗三藐三菩提。世尊。我得菩提成正觉已。我居宝刹所有菩萨。随自意乐不离此界。欲以真珠璎珞。宝盖幢幡。衣服卧具。饮食汤药。香华伎乐。供养他方无量诸佛。又复思惟。如佛展臂至此受供。劬劳诸佛令我无益。作是念时。我以神力。令此供具自至他方诸佛面前。一一供养。尔时菩萨。不久悉成阿耨多罗三藐三菩提。世尊。我得菩提成正觉已。我居宝刹所有菩萨。身长十六由旬。得那罗延力。身相端严光明照曜。善根具足。成就阿耨多罗三藐三菩提。世尊我得菩提成正觉已。我居宝刹所有菩萨。为诸众生通达法藏。安立无边一切智慧断尽诸结悉得证成阿耨多罗三藐三菩提。世尊。我得菩提成正觉已。我居宝刹所有菩萨。以百千俱胝那由他种种珍宝造作香炉。下从地际上至空界。常以无价栴檀之香。普薰供养十方诸佛。令得速成阿耨多罗三藐三菩提。世尊。我得菩提成正觉已。所居佛刹广博严净光莹如镜。悉能照见无量无边一切佛刹。众生睹者生希有心。不久速成阿耨多罗三藐三菩提。世尊。我得菩提成正觉已。我居宝刹所有菩萨。昼夜六时恒受快乐。过于诸天。入平等总持门。身光普照无边世界。不久得成阿耨多罗三藐三菩提。世尊。我得菩提成正觉已。所有十方无量无边。无数世界一切女人。若有厌离女身者。闻我名号发清净心归依顶礼。彼人命终即生我刹成男子身。悉皆令得阿耨多罗三藐三菩提。世尊。我得菩提成正觉已。所有十方无量无边。无数佛刹声闻缘觉。闻我名号修持净戒。坚固不退速坐道场。成就阿耨多罗三藐三菩提。世尊。我得菩提成正觉已。所有十方无量无边。不可思议无等佛刹一切菩萨。闻我名号五体投地礼拜归命。复得天上人间一切有情。尊重恭敬亲近侍奉增益功德。成就阿耨多罗三藐三菩提。世尊。我得菩提成正觉已。所有众生发净信心。为诸沙门婆罗门。染衣洗衣裁衣缝衣修作僧服。或自手作或使人作。作已回向。是人所感。八十一生得最上衣随身丰足。于最后身来生我刹。成就阿耨多罗三藐三菩提。

　　　　佛说大乘无量寿庄严经卷上



　　　　佛说大乘无量寿庄严经卷中

　　　　西天译经三藏朝散大夫试光禄卿明教大师臣法贤奉　诏译
　　尔时作法苾刍白世尊言。我得菩提成正觉已。所有一切众生。闻我名号永离热恼心得清凉。行正信行得生我刹。坐宝树下证无生忍。成就阿耨多罗三藐三菩提。世尊。我得菩提成正觉已。所有十方一切佛刹诸菩萨众。闻我名号应时证得寂静三摩地。住是定已。于一念中。得见无量无边不可思议诸佛世尊。承事供养。成就阿耨多罗三藐三菩提。世尊。我得菩提成正觉已。所有十方一切佛刹声闻菩萨。闻我名号证无生忍。成就一切平等善根。住无功用离加行故。不久令得阿耨多罗三藐三菩提。世尊。我得菩提成正觉已。所有十方一切佛刹诸菩萨众。闻我名已生希有心。是人即得普遍菩萨三摩地。住此定已。于一念中。得至无量无数不可思议诸佛刹中。恭敬尊重供养诸佛。成就阿耨多罗三藐三菩提。世尊。我得菩提成正觉已。于我刹中所有菩萨。或乐说法或乐听法。或现神足或往他方。随意修习无不圆满。皆令证得阿耨多罗三藐三菩提。世尊。我得菩提成正觉已。所有十方一切佛刹闻我名者。应时即得初忍二忍乃至无生法忍。成就阿耨多罗三藐三菩提。尔时作法苾刍。向彼佛前发如是愿已。承佛威神即说颂曰。
　　我今对佛前　　而发诚实愿
　　获佛十力身　　威德无等等
　　复为大国王　　富豪而自在
　　广以诸财宝　　普施于贫苦
　　令彼诸群生　　长夜无忧恼
　　出生众善根　　成就菩提果
　　我若成正觉　　立名无量寿
　　众生闻此号　　俱来我刹中
　　如佛金色身　　妙相悉圆满
　　亦以大慈心　　利益诸群品
　　愿我智慧光　　广照十方刹
　　除灭诸有情　　贪嗔烦恼闇
　　地狱鬼畜生　　悉舍三涂苦
　　亦生我刹中　　修习清净行
　　获彼光明身　　如佛普照曜
　　日月珠宝光　　其明不可比
　　愿我未来世　　常作天人师
　　百亿世界中　　而作师子吼
　　如彼过去佛　　所行慈愍行
　　广无量无边　　俱胝诸有情
　　圆满昔所愿　　一切皆成佛
　　发是大愿时　　三千大千界
　　震动遍十方　　天人空界中
　　散雨一切花　　栴檀及沉水
　　称赞大苾刍　　愿力甚希有
　　决定当作佛　　广利众生界

　　复次阿难。时作法苾刍。对世自在王如来。及天人魔梵沙门婆罗门阿修罗等。发是愿已住真实慧。勇猛精进。修习无量功德。庄严佛刹入三摩地。历大阿僧祇劫。修菩萨行。不生悭贪心嗔恚心愚痴心。亦无欲想嗔想痴想色声香味触想。心不迷乱。口不喑哑。身不懈怠。但乐忆念过去诸佛所修善根行寂静行。远离虚妄坚守律仪。常以爱语饶益众生。于佛法僧信重恭敬调顺柔软。依真谛门植众德本。了空无相无愿无为无生无灭。善护口业不讥他过。善护身业不失律仪。善护意业清净无染。所有国城聚落。男女奴眷属。金银珍宝。乃至色声香味触等。都无所著。恒以布施持戒忍辱精进禅定智慧六度之行。利乐众生。轨范具足善根圆满。所生之处。有无量无数百千俱胝那由他珍宝之藏。从地涌出。摄受无量无数百千俱胝那由他众生。发阿耨多罗三藐三菩提心。如是之行无量无边说不能尽。复次阿难。作法苾刍行菩萨行时。于诸佛所尊重恭敬。承事供养未曾间断。为四大天王恒诣佛所。恭敬礼拜承事供养。为忉利天王恒诣佛所。恭敬礼拜承事供养。为夜摩天王。兜率天王。化乐天王。他化自在天王。乃至大梵天王等。恒诣佛所。恭敬礼拜承事供养。复次阿难。处阎浮提。为转轮王受灌顶位。及大臣官族等。恒诣佛所。恭敬礼拜承事供养。为刹帝利婆罗门等。恒诣佛所。恭敬礼拜承事供养。如是经无量无数百千万亿劫。亲近诸佛植众德本。所集阿耨多罗三藐三菩提。
　　复次阿难。作法苾刍行菩萨行时。口中常出栴檀之香。身诸毛孔出优钵罗华香。其香普薰无量无边不可思议那由他百千由旬。有情闻此香者。皆发阿耨多罗三藐三菩提心。复次阿难。作法苾刍行菩萨行时。色相端严。三十二相八十种好。悉皆具足。复以一切珍宝庄严两臂。手中恒出一切衣服。一切饮食。一切幢幡。一切伞盖。一切音乐。乃至一切最上所须之物。利乐一切众生。令发阿耨多罗三藐三菩提心。
　　尔时阿难。闻佛说彼作法苾刍菩萨之行。白世尊言。作法苾刍。为是过去佛耶。未来佛耶。现在佛耶。世尊告言。彼佛如来。来无所来。去无所去。无生无灭。非过现未来。但以酬愿度生。现在西方。去阎浮提百千俱胝那由他佛刹。有世界名曰极乐。佛名无量寿。成佛已来于今十劫。有无量无数菩萨摩诃萨。及无量无数声闻之众。恭敬围绕而为说法。彼佛光明。照于东方恒河沙数百千俱胝那由他不可称量佛刹。如是南西北方四维上下。亦复如是。复次阿难彼佛无量寿。若化圆光。或一由旬二由旬三由旬。或百由旬千由旬百千由旬。或俱胝那由他百千由旬。乃至遍满无量无边无数佛刹。复次阿难。今此光明名无量光。无碍光。常照光。不空光。利益光。爱乐光。安隐光。解脱光。无等光。不思议光。过日月光。夺一切世间光。无垢清净光。如是光明。普照十方一切世界。天龙药叉乾闼婆阿修罗迦楼罗紧那罗摩睺罗伽人非人等。见此光明发菩提心获利乐故。佛告阿难。我住一劫。说此光明功德利益。亦不能尽。复次阿难。无量寿如来。有如是百千万十万百万。一俱胝百俱胝千俱胝。紧迦啰数。频婆啰数。那由他数。阿由他数。毗婆诃数。嚩娑那数。穰伽数。阿僧祇数。十阿僧祇数。百阿僧祇数。千阿僧祇数。百千阿僧祇数。阿摩你野数。不可思议数。如是无量无数声闻之众。譬喻算数数不能及。阿难。彼大目乾连神通第一。三千大千世界所有一切童男童女。于一昼夜悉知其数。假使百千俱胝声闻神通之力。皆如大目乾连。又一一声闻。寿百千俱胝那由他岁。尽其寿命数。彼声闻百分之中。不及一分。复次阿难。譬如大海。深八万四千由旬。广阔无边。假使有人出身一毛。碎为百俱胝细如微尘。以一一尘投海出水。水在尘上形量亦尔。如是投尽毛尘。于意云何。毛尘水多海中水多。阿难白佛言。世尊。毛尘出水未及半合。海水无量。佛言阿难。彼目乾连等声闻之众。尽其形寿。数知数者如毛尘之水。数未尽者如海中水。如是彼佛。有如是无量不可算数声闻弟子。又彼佛国土大富无量。唯受快乐无有众苦。无地狱饿鬼畜生焰魔罗界及八难之报。唯有清净菩萨摩诃萨及声闻之众复次阿难。彼佛国土。有种种宝柱。皆以百千珍宝。而用庄严。所谓金柱银柱。琉璃柱。颇梨柱。真珠柱。砗磲柱。玛瑙柱。复有金银二宝柱。金银琉璃三宝柱。金银琉璃颇梨四宝柱。金银琉璃颇梨真珠五宝柱。金银琉璃颇梨真珠砗磲六宝柱。金银琉璃颇梨真珠砗磲玛瑙七宝柱。复次阿难。彼佛国土。复有种种宝树。根茎枝干黄金所成。华叶果实白银化作。亦有宝树。根茎枝干白银所成。花叶果实琉璃化作。亦有宝树。根茎枝干琉璃所成。华叶果实颇梨化作。亦有宝树。根茎枝叶颇梨所成。华叶果实真珠化作。亦有宝树。根茎枝干真珠所成。华叶果实砗磲化作。亦有宝树。根茎枝干砗磲所成。花叶果实玛瑙化作。亦有宝树。根茎枝干玛瑙所成。花叶果实黄金化作。亦有宝树。黄金为根。白银为身。琉璃为枝。颇梨为梢。真珠为叶。砗磲为花。玛瑙为果。亦有宝树。白银为根。琉璃为身。颇梨为枝。真珠为梢。砗磲为叶。玛瑙为花。黄金为果。亦有宝树。琉璃为根。颇梨为身。真珠为枝。砗磲为梢。玛瑙为叶。黄金为花。白银为果。亦有宝树。颇梨为根。真珠为身。砗磲为枝。玛瑙为梢。黄金为叶。白银为花。琉璃为果。亦有宝树。真珠为根。砗磲为身。玛瑙为枝。黄金为梢。白银为叶。琉璃为花。颇梨为果。亦有宝树。砗磲为根。玛瑙为身。黄金为枝。白银为梢。琉璃为叶。颇梨为花。真珠为果。亦有宝树。玛瑙为根。黄金为身。白银为枝。琉璃为梢。颇梨为叶。真珠为花。砗磲为果。如是极乐世界。七宝行树。复次阿难。彼佛国土清净严饰宽广平正。无有丘陵坑坎荆棘沙砾土石等山。黑山雪山宝山金山须弥山铁围山大铁围山。唯以黄金为地。
　　尔时阿难。闻是语已。白世尊言。四大王天忉利天。依须弥山王住。夜摩天等当依何住。佛告阿难。夜摩兜率乃至色无色界一切诸天。皆依空界而住。阿难白言。空界无碍云何依住。业因果报不可思议。佛告阿难。汝身果报亦不可思议。众生业报亦不可思议。诸佛圣力不可思议。彼佛国土虽无大海。而有泉河处处交流。其水或阔十由旬。二十由旬。三十由旬。乃至百千由旬。深十二由旬。其水清净具八功德出微妙声。譬如百千万种音乐之声。遍诸佛刹。一切众生闻者适悦得大快乐。又水两岸。复有无数栴檀香树。吉祥果树。花卉恒芳光明照耀。若彼众生过此水时。要至足者。要至膝者。乃至要至项者。或要冷者温者。急流者慢流者。其水一一随众生意令受快乐。又于水中出种种声。佛声法声僧声。止息声无性声波罗蜜声。力声无畏声。通达声。无行声。无生声。无灭声。寂静声。大慈声。大悲声。喜舍声。灌顶声。出如是种种微妙音声。众生闻已发清净心无诸分别。正直平等成熟善根。永不退于阿耨多罗三藐三菩提心。又彼佛刹其中生者。不闻地狱声。饿鬼声。畜生声。夜叉声。斗诤声。恶口声。两舌声。杀生声。偷盗声。一切恶声。而彼众生。色相端严福德无量。智慧明了神通自在。宫殿楼阁。园林池沼。衣服卧具。如他化自在天。最上快乐之具。一切丰足。复次阿难。彼土众生。思香花等欲供诸佛。作是念时。花香璎珞。涂香末香。幢幡伞盖。及诸伎乐。随意即至满佛刹中。若思饮食汤药。衣服卧具。头冠耳环。真珠罗网等。随念即至亦遍佛刹。又复思念摩尼宝等。庄严宫殿楼阁堂宇房合。或大或小或高或下。如是念时。随意现前无不具足。
　　复次阿难。譬如有人少有财宝。对受灌顶位刹帝利王所有威势悉皆不现。又刹帝利对天帝释前。所有威势悉皆不现。又天帝释对他化自在天。所有威势悉皆不现。又他化自在天等。及色无色界一切威势。对无量寿如来极乐国土。悉皆不现。如是彼土功德庄严不可思议。
　　复次阿难。彼佛国土每于食时。香风自起吹动宝树。树相掁触出微妙音。演说苦空无常无我诸波罗蜜。复吹树花落于地上。周遍佛刹高七人量。平正庄严柔软光洁。行人往来足蹑其地深四指量。如迦邻那触身安乐。过食时后。是诸宝花隐地不现。经须臾间复有风生。吹树落花布地面上。如前无异。初夜后夜亦复如是。
　　复次阿难。彼佛国土无其黑闇。无其星曜。无其日月。无其昼夜。无其取舍。无其分别。纯一无杂。唯受清净最上快乐。若有善男子善女人。若已生若当生。是人决定证于阿耨多罗三藐三菩提。于意云何。彼佛刹中无三种失。一心无虚妄。二位无退转。三善无唐捐。
　　复次阿难。东方有恒河沙数世界。诸佛如来出广长舌相。放无量光说诚实言。称赞无量寿佛不可思议功德。南方亦有恒河沙数世界。诸佛如来出广长舌相。放无量光说诚实言。称赞无量寿佛不可思议功德。西方亦有恒河沙数世界。诸佛如来出广长舌相。放无量光说诚实言。称赞无量寿佛不可思议功德。北方亦有恒河沙数世界。诸佛如来出广长舌相。放无量光说诚实言。称赞无量寿佛不可思议功德。如是四维上下。恒河沙数世界。诸佛如来出广长舌相。放无量光说诚实言。称赞无量寿佛不可思议功德。阿难。于意云何。欲令众生闻彼佛名。发清净心忆念受持。归依供养求生彼土。是人命终。皆得往生极乐世界。不退转于阿耨多罗三藐三菩提。
　　复次阿难。若有善男子善女人。闻此经典受持读诵书写供养。昼夜相续求生彼刹。是人临终。无量寿如来与诸圣众现在其前。经须臾间。即得往生极乐世界。不退转于阿耨多罗三藐三菩提。
　　复次阿难。若有善男子善女人。发菩提心已。持诸禁戒坚守不犯。饶益有情。所作善根悉施与之。令得安乐。忆念西方无量寿如来及彼国土。是人命终。如佛色相种种庄严。生宝刹中贤圣围绕。速得闻法永不退转于阿耨多罗三藐三菩提。
　　复次阿难。若有善男子善女人。发十种心。所谓一不偷盗。二不杀生。三不淫欲。四不妄言。五不绮语。六不恶口。七不两舌。八不贪。九不嗔。十不痴。如是昼夜思惟极乐世界无量寿佛。种种功德种种庄严。志心归依顶礼供养。是人临终。不惊不怖心不颠倒。即得往生彼佛国土。有无量无数诸佛世尊。称赞无量寿佛功德名号。闻是法已。永不退于阿耨多罗三藐三菩提。

　　　　佛说大乘无量寿庄严经卷中



　　　　佛说大乘无量寿庄严经卷下

　　　　西天译经三藏朝散大夫试光禄卿明教大师臣法贤奉　诏译
　　复次阿难。东方恒河沙数佛刹。一一刹中。有无量无数菩萨摩诃萨。及无量无数声闻之众。以诸香花幢幡宝盖。持用供养极乐世界无量寿佛。南方恒河沙数佛刹。一一刹中。亦有无量无数菩萨摩诃萨。及无量无数声闻之众。以诸香花幢幡宝盖。持用供养极乐世界无量寿佛。西方恒河沙数世界。一一佛刹。亦有无量无数菩萨摩诃萨。及无量无数声闻之众。以诸香花幢幡宝盖。持用供养极乐世界无量寿佛。北方恒河沙数佛刹。一一佛刹。亦有无量无数菩萨摩诃萨。及无量无数声闻之众。以诸香花幢幡宝盖。持用供养极乐世界无量寿佛。四维上下亦复如是。各礼佛足。称赞佛土功德庄严。尔时世尊即说颂曰。
　　东方世界恒河沙　　一一刹中无数量
　　菩萨声闻发胜心　　各以香花宝盖等
　　持至庄严佛刹中　　供养如来无量寿
　　供已礼足而称赞　　最上希有大福田
　　如是西南及北方　　四维上下恒沙界
　　声闻菩萨数亦然　　皆以香花伸供养
　　礼足旋绕怀敬爱　　复赞如来宿愿深
　　积集功德普庄严　　无量无边极乐国
　　诸佛国界虽严饰　　难比如来宝刹中
　　复以天花供养佛　　花散虚空为伞盖
　　纵广量等百由旬　　色相庄严无有比
　　遍覆如来宝刹中　　互相庆慰生欢喜
　　曾于过去百千劫　　积集无量众善根
　　舍彼轮回三有身　　令至解脱清净刹
　　尔时彼佛无量寿　　化导他方菩萨心
　　密用神通化大光　　其光从彼面门出
　　三十六亿那由他　　普照俱胝千佛刹
　　如是人天普照已　　即入如来顶髻中
　　时会一切诸众生　　敬叹佛光未曾有
　　各各俱发菩提心　　愿出尘劳登彼岸

　　尔时世尊。说此偈已。会中有观自在菩萨。即从座起合掌向佛。而作是言。世尊。以何因缘。无量寿佛于其面门。放无量光照诸佛刹。唯愿世尊方便解说。令诸众生及他方菩萨。闻是语已生希有心。于佛菩提志乐趣求入不退位。
　　尔时世尊告观自在菩萨言。汝今谛听吾为汝说。彼佛如来。于过去无量无边阿僧祇劫前。为菩萨时发大誓言。我于未来成正觉时。若有十方世界无量众生。闻我名号或顶礼忆念。或称赞归依。或香花供养等。如是众生速生我刹。见此光明即得解脱。若诸菩萨见此光明即得受记证不退位。手持香花及诸供具。往十方界无边净刹。供养诸佛而作佛事增益功德。经须臾间复还本土受诸快乐。是故光明而入佛顶。
　　复次阿难。无量寿佛应正等觉。所有菩提之树。高一千六百由旬。四布枝叶八百由旬。根入土际五百由旬花果敷荣。作无量百千珍宝之色。于其树上。复以月光摩尼宝。帝释摩尼宝。如意摩尼宝。持海摩尼宝。大绿宝。莎悉帝迦宝。爱宝璎珞。大绿宝璎珞。红真珠璎珞。青真珠璎珞。及金银宝网等种种庄严。
　　复次阿难。每于辰时香风自起吹此宝树。树相敦触出微妙音。其声普闻无量世界。众生闻者无其耳病。乃至成就阿耨多罗三藐三菩提。若有众生见此树者。乃至成佛。于其中间不生眼病。若有众生闻树香者。乃至成佛。于其中间不生鼻病。若有众生食树果者。乃至成佛。于其中间舌亦无病。若有众生树光照者。乃至成佛。于其中间身亦无病。若有众生观想树者。乃至成佛。于其中间心得清净。远离贪等烦恼之病。佛告阿难。如是佛刹花果树木。与诸众生而作佛事。皆是彼佛过去大愿之所摄受。
　　复次阿难。彼佛刹中所有现在及未来生。一切菩萨摩诃萨。一生令得阿耨多罗三藐三菩提。若有菩萨。以宿愿故入生死界。作师子吼利益有情。我令随意而作佛事。
　　复次阿难。彼佛刹中。一切菩萨及诸声闻。身相端严圆光炽盛。周回照耀百千由旬。有二菩萨。身光远照三千大千世界。阿难白言。此二菩萨有大身光。其名云何。佛告阿难。二菩萨者。一名观自在。二名大精进。现居此界作大利乐。命终之后当生彼国。
　　复次阿难。彼佛刹中一切菩萨。容貌柔和相好具足。禅定智慧通达无碍。神通威德无不圆满。深入法门得无生忍。诸佛秘藏究竟明了。调伏诸根身心柔软。安住寂静大乘涅盘。深入正慧无复余习。依佛所行七觉圣道。修行五眼照真达俗。辩才总持自在无碍。善解世间无边方便。所言诚谛深入义味。度诸有情演说正法。三界平等离诸分别。无相无为无因无果。无取无舍无缚无脱。远离颠倒坚固不动如须弥山。智慧明了如日月朗。广大如海出功德宝。炽盛如火烧烦恼薪。忍辱如地一切平等。清净如水洗诸尘垢。如虚空无边。不障一切故。如莲花出水。离一切染故。如雷震响。出法音故。如云叆叇。降法雨故。如风动树。发菩提芽故。如牛王声。异众牛故。如龙象威。难可测故。如良马行。乘无失故。如师子坐。离怖畏故。如尼拘树。覆荫大故。如须弥山。八风不动故。如金刚杵。破邪山故。如梵王身。生梵众故。如金翅鸟。食毒龙故。如空中禽。无住处故。如慈氏观。法界等故。如是菩萨遍满佛刹。吹法螺。竖法幢。击法鼓。然法灯。离过清净无迷无失。手中出生花鬘璎珞涂香粖香一切供具。持往百千俱胝那由他佛刹。供养诸佛。复于手中别出宝花。散虚空中化成宝盖广十由旬。或二十由旬。乃至百千由旬。遍诸佛刹。经须臾间还来本国。无爱无著。无取无舍。身心寂静。
　　佛告阿难。此诸菩萨。我土五浊之所无有。经百千俱胝劫说不能尽。
　　佛告阿难。吾今此土。所有菩萨摩诃萨。已曾供养无量诸佛植众德本。命终之后。皆得生于极乐世界。阿难。汝起合掌面西顶礼。尔时阿难。即从座起合掌面西。顶礼之间忽然得见极乐世界无量寿佛。容颜广大色相端严如黄金山。又闻十方世界诸佛如来。称扬赞叹无量寿佛种种功德。阿难白言。彼佛净刹得未曾有。我亦愿乐生于彼土。世尊告言。其中生者菩萨摩诃萨。已曾亲近无量诸佛植众德本。汝欲生彼。应当一心归依瞻仰。作是语时。无量寿佛于手掌中。放无量光照于东方百千俱胝那由他佛刹。于此世界。所有黑山雪山。金山宝山。目真邻陀山。摩诃目真邻陀山。须弥山。铁围山。大铁围山。大海江河丛林树木。及天人宫殿。一切境界无不照见。譬如日出明照世间。亦复如是。尔时会中。苾刍苾刍尼优婆塞优婆夷。天龙药叉乾闼婆阿修罗迦楼罗紧那罗摩睺罗伽人非人等。皆见极乐世界种种庄严。及见无量寿如来。声闻菩萨围绕恭敬。譬如须弥山王出于大海。尔时极乐世界。过于西方百千俱胝那由他国。以佛威力如对目前。又见彼土清净平正。譬如海面无有丘陵山险草木杂秽。唯是众宝庄严。圣贤共住。
　　复次阿难。又彼无量寿佛。与诸菩萨声闻之众。亦皆得见我身及娑婆世界菩萨声闻。人天之众。
　　尔时世尊。告慈氏菩萨言。汝见极乐世界功德庄严宫殿楼阁园林台观流泉浴池不。慈氏汝见欲界诸天。上至色究竟天。雨种种香花遍满佛刹。作庄严不。汝见菩萨声闻净行之众。而作佛声演说妙法。一切佛刹皆得闻声。获利乐不。汝见百千俱胝众生。游处虚空宫殿随身不。慈氏菩萨白佛言。世尊。如佛所说一一皆见。慈氏白言。云何此界一类众生。虽亦修善而不求生。佛告慈氏。此等众生智慧微浅。分别西方不及天界。是以非乐不求生彼。慈氏白言。此等众生虚妄分别。不求佛刹何免轮回。佛言慈氏。极乐国中有胎生不。慈氏白言。不也世尊。其中生者。譬如欲界诸天。居五百由旬宫殿。自在游戏。何有胎生。世尊。此界众生。何因何缘而处胎生。佛言慈氏。此等众生。所种善根不能离相。不求佛慧妄生分别。深著世乐人间福报是故胎生。若有众生。以无相智慧植众德本。身心清净远离分别。求生净刹趣佛菩提。是人命终。刹那之间于佛净土坐宝莲花身相具足。何有胎生。慈氏汝见愚痴之人不种善根。但以世智聪辩。妄生分别增益邪心。云何出离生死大难。复有众生。虽种善根供养三宝作大福田。取相分别情执深重。求出轮回终不能得。佛告慈氏。譬如受灌顶位刹帝利王。置一大狱。于其狱内。安置殿堂楼阁钩栏窗牖床榻座具。皆以珍宝严饰所须衣服饮食无不丰足。尔时灌顶王。驱逐太子禁闭狱中。复与钱财珍宝罗纨匹帛。恣意受用。
　　佛告慈氏。于意云何。彼太子得快乐不。慈氏白言。不也世尊。彼中虽有堂殿楼阁饮食衣服钱帛金宝随意受用。身闭牢狱心不自在。唯求出离。佛告慈氏。若灌顶王不舍其过。彼诸大臣长者居士等。可令太子免禁狱不。慈氏白言。王既不舍云何得出。佛言。如是如是。彼诸众生。虽复修福供养三宝。虚妄分别求人天果。得报之时。所居器界宫殿楼阁。衣服卧具饮食汤药。一切所须悉皆丰足。而未能出三界狱中。常处轮回而不自在。假使父母妻子男女眷属欲相救免。终不能出邪见业。王无能舍离。若诸众生断妄分别。植诸善本无相无著。当生佛刹永得解脱。慈氏菩萨白佛言。世尊。今此娑婆世界及诸佛刹。有几多菩萨摩诃萨。得生极乐世界。见无量寿佛。成就阿耨多罗三藐三菩提。
　　佛言慈氏。我此娑婆世界。有七十二俱胝那由他菩萨摩诃萨。已曾供养无量诸佛植众德本。当生彼国亲近供养无量寿佛。成就阿耨多罗三藐三菩提。
　　复次阿难。难忍佛刹。有十八俱胝那由他菩萨摩诃萨。生彼国土。宝藏佛刹。有九十俱胝那由他菩萨摩诃萨。生彼国土。火光佛刹。有二十二俱胝那由他菩萨摩诃萨。生彼国土。无量光佛刹。有二十五俱胝那由他菩萨摩诃萨。生彼国土。世灯佛刹。有六十俱胝那由他菩萨摩诃萨。生彼国土。龙树佛刹。有一千四百菩萨摩诃萨。生彼国土。无垢光佛刹。有二十五俱胝那由他菩萨摩诃萨。生彼国土。师子佛刹。有一千八百菩萨摩诃萨。生彼国土。吉祥峰佛刹。有二千一百俱胝那由他菩萨摩诃萨。生彼国土。仁王佛刹。有一千俱胝那由他菩萨摩诃萨。生彼国土。花幢佛刹。有一俱胝菩萨摩诃萨。生彼国土。光明王佛刹。有十二俱胝菩萨摩诃萨。生彼国土。得无畏佛刹。有六十九俱胝那由他菩萨摩诃萨。生彼国土。悉皆亲近供养无量寿佛。不久当成阿耨多罗三藐三菩提。佛言慈氏。如是功德庄严极乐国土。满彼算数无量之劫。说不能尽。若有善男子善女人。得闻无量寿佛名号。发一念信心。归依瞻礼。当知此人非是小乘。于我法中得名第一弟子。
　　佛告慈氏。若有苾刍苾刍尼优婆塞优婆夷天龙药叉乾闼婆阿修罗迦楼罗紧那罗摩睺罗伽人非人等。于此经典书写供养受持读诵。为他演说。乃至于一昼夜。思惟彼刹及佛身功德。此人命终速得生彼。成就阿耨多罗三藐三菩提。
　　复次慈氏。今此经典甚深微妙广利众生。若有众生。于此正法受持读诵书写供养。彼人临终。假使三千大千世界满中大火。亦能超过生彼国土。是人已曾值过去佛受菩提记。一切如来同所称赞。无上菩提随意成就。佛言慈氏。佛世难值正法难闻。如来所行亦应随行。于此经典作大守护。为诸有情长夜利益。莫令众生堕在五趣庄严狱中。令诸有情种修福善求生净刹。尔时世尊而说颂曰。
　　若不往昔修福慧　　于此正法不能闻
　　已曾供养诸如来　　是故汝等闻斯义
　　闻已受持及书写　　读诵赞演并供养
　　如是一心求净方　　决定往生极乐国
　　假使大火满三千　　及彼庄严诸牢狱
　　如是诸难悉能超　　皆是如来威德力
　　彼佛利乐诸功德　　唯佛与佛乃能知
　　声闻缘觉满世间　　尽其神力莫能测
　　假使长寿诸有情　　命住无数俱胝劫
　　称赞如来功德身　　尽其形寿赞无尽
　　大圣法王所说法　　利益一切诸群生
　　若有受持恭敬者　　佛说此人真善友

　　尔时世尊。说此法时。有十二俱胝那由他人。远尘离垢得法眼净。八百苾刍。漏尽意解心得解脱。天人众中。有二十二俱胝那由他人。证阿那含果。复有二十五俱胝人。得法忍不退。复有四十俱胝百千那由他人。发阿耨多罗三藐三菩提心。种诸善根皆愿往生极乐世界见无量寿佛。复有十方佛刹。若现在生及未来生。见无量寿佛者。各有八万俱胝那由他人。得然灯佛记。名妙音如来。当得阿耨多罗三藐三菩提。彼诸有情。皆是无量寿佛宿愿因缘。俱得往生极乐世界。佛说是语时。三千大千世界六种震动。雨诸香花积至于膝。复有诸天于虚空中。作妙音乐出随喜声。乃至色界诸天。悉皆得闻叹未曾有。尔时尊者阿难及慈氏菩萨等。并天龙八部一切大众。闻佛所说皆大欢喜信受奉行。

　　　　佛说大乘无量寿庄严经卷下


