  得无垢女经
　　元魏 瞿昙般若流支译




　　得无垢女经(一名论义辩才法门)

　　　　元魏婆罗门瞿昙般若流支译
　　如是我闻：
　　一时婆伽婆，住舍婆提城祇陀树林给孤独园，与大比丘众千二百五十人俱，皆是阿罗汉——诸漏已尽，无复烦恼，心得自在，善得心解脱，善得慧解脱，人中大龙，应作者作，所作已办，离诸重担，逮得己利，尽诸有结，善得正智心，解脱一切，心得自在，到第一彼岸——唯除一人尊者阿难，余者悉是大阿罗汉。诸大菩萨十千人，俱皆不退转，唯一生缚，其名曰：
　　宝明菩萨、慧聚菩萨、胜藏菩萨、名称意菩萨、辩聚菩萨、观世自在菩萨、得大势菩萨、弥勒菩萨、得无忧菩萨、文殊师利童子菩萨、不迷行菩萨、不迷见菩萨、除恶菩萨、坏一切悲闇菩萨、功德宝华庄严菩萨、金缨光德菩萨、障一切罪菩萨、不坏思惟菩萨，如是等上首，十千菩萨俱。
　　尔时尊者舍利弗、尊者大目揵连、尊者摩诃迦叶、尊者须菩提、尊者富楼那、弥多罗尼子、尊者离波多、尊者阿泥楼大、尊者阿难陀，此如是等八大声闻，文殊师利童子菩萨、除恶菩萨、宝幢菩萨、不迷见菩萨、障一切罪菩萨、观世自在菩萨、辩聚菩萨、不迷行菩萨，此八菩萨摩诃萨等，并大声闻，于晨朝时，著衣持钵被服袈裟，相与欲入舍婆提城为乞食故。未到彼城，于路中间，共相谓言：“我等心住如色三昧，入舍婆提大城乞食。如是若入舍婆提城，一切人民得闻圣谛。”
　　尊者舍利弗曰：“我心安住如色三昧，入舍婆提大城乞食。如是若入舍婆提城，一切人民于圣谛中，得无碍慧，不破坏慧，彼慧不闇。”
　　尊者大目揵连曰：“我心安住如色三昧，入舍婆提大城乞食。如是若入舍婆提城，一切人民无有魔业。”
　　尊者大迦叶曰：“我心安住如色三昧，入舍婆提大城乞食。如是若入舍婆提城，一切妇人、一切丈夫，若男若女与我饮食，一切皆得无尽福报乃至涅槃。”
　　尊者须菩提曰：“我心安住如色三昧，入舍婆提大城乞食。如是若入舍婆提城，一切人民得阿兰若。”
　　尊者富楼那弥多罗尼子曰：“我心安住如色三昧，入舍婆提大城乞食。如是若入舍婆提城，一切人民皆得三昧。”
　　尊者离波多曰：“我心安住如色三昧，入舍婆提大城乞食。如是若入舍婆提城，一切外道、遮罗迦婆离婆罗阇迦尼、揵陀阿只毗迦、婆罗门居士，得不恶见。”
　　尊者阿泥楼大曰：“我心安住如色三昧，入舍婆提大城乞食。如是若入舍婆提城，一切人民得不嫉乐。”
　　尊者阿难陀曰：“我心安住如色三昧，入舍婆提大城乞食。如是若入舍婆提城，一切人民闻法即解。”
　　文殊师利童子曰：“我心安住观察如色，如是若入舍婆提城，门户窗壁器庄严具，树叶花果袈裟等中，出空、无相、无愿等声，出不生声亦出生声，出无我声。”
　　除恶菩萨曰：“我心安住观察如色，如是若入舍婆提城，若彼众生有恶业行，应受报者，彼见法故现世轻受。”
　　宝幢菩萨曰：“我心安住观察如色，如是若入舍婆提城，一切善宝满藏悉开。”
　　不迷见菩萨曰：“我心安住观察如色，如是若入舍婆提城，何等众生堪任菩提？妇女、丈夫、若男、若女，眼见我者，皆见我身如佛身色，决定当得阿耨多罗三藐三菩提。”
　　障一切罪菩萨曰：“我心安住观察如色，如是若入舍婆提城，一切人民五盖不障。”
　　观世自在菩萨曰：“我心安住观察如色，如是若入舍婆提城，何等众生系缚执掌欲被杀者，皆得解脱，无有怖畏。”
　　辩聚菩萨曰：“我心安住观察如色，如是若入舍婆提城，一切人民何等，恶心众生，慈心相向，递共赞咏，音声语说皆得辩才。”
　　不迷行菩萨曰：“我心安住观察如色，如是若入舍婆提城，随何众生眼见我者，一切不退阿耨多罗三藐三菩提。”
　　尔时彼大声闻彼诸菩萨，依如是法，如是行说，相与进向舍婆提城。
　　时憍萨罗，波斯匿王有女，名得无垢，已曾亲近无量诸佛，久种善根，供养多佛，解甚深法，得五神通——天眼远见，清净过人——彼诸菩萨彼大声闻，在道语说皆悉遥闻。
　　彼女端正姿媚少双，甚可爱乐。妙色具足，父母意念，一切婇女、一切人民皆悉乐见，年始十二。
　　二月八日，弗沙星日意乐出游，以求吉相。父母即听，从婆罗门有五百人。赍持苏酪、华草、符瓷相随而出，为欲解奏彼婆罗门。见诸菩萨、大声闻已，即住念曰：“我今见此吉相好人。”
　　时彼侍从婆罗门中，有一长老大婆罗门，厥名梵天，谓得无垢，作如是言：“女今当知，我此所见是不吉相。前有如是诸比丘住，可回入城。见如是相，所作不吉。以此因缘，或解或奏，不吉不成。”
　　即于尔时，得无垢女偈对梵天婆罗门曰：
　　“见此无障胜，　　能却多人恶，
　　此见净四谛，　　正念信解脱。
　　二足上福田，　　施彼愿生天，
　　得甘露果报，　　施者不得恶。
　　第一持戒人，　　离浊无恶念，
　　行世间治病，　　疗救苦众生。
　　佛世间最胜，　　第一之法主，
　　此是彼佛子，　　无有尘垢染。
　　此诸大菩萨，　　远离何等法，
　　恶法皆远离，　　常谨慎不越。
　　持戒世间最，　　好人见者胜，
　　作尘许供养，　　彼得如法财。
　　此满足胜相，　　此善心净田，
　　婆罗门得信，　　获多福生人。”

　　尔时梵天婆罗门，为得无垢女，而说偈言：
　　“莫随痴心言，　　斋时观比丘，
　　如著衣剃发，　　求吉不用见。
　　尊朝不喜汝，　　我当必被笑，
　　不得持斋戒，　　愿勿观比丘。
　　若不观比丘，　　则是大善哉。”

　　尔时得无垢女，为梵天婆罗门，而说偈言：
　　“非于今朝日，　　能救我父母，
　　非诸亲非财，　　亦复非严饰。
　　此之功德人，　　入于有为行，
　　此人能救我，　　亦救我父母。
　　我于今朝日，　　舍身复舍命，
　　甚爱乐佛法，　　不欲世富乐。
　　更无异归依，　　能救护众生，
　　唯有佛法僧，　　三宝能救护。”

　　尔时梵天婆罗门，语得无垢女言：“汝大不是。汝于昔来，未曾见佛、未曾闻法、未供养僧。汝何处闻？云何信佛？”
　　得无垢女作如是言：“我生七日，时婆罗门，安置我身在栴檀殿金宝床上，五百天子，在于我上空中行过，我时得见。时彼五百诸天子中，有一天子，曾见如来，种种赞叹，说佛功德，赞叹法、僧。我时得闻五百天子，皆共问之，作如是言：‘君见佛来，佛状云何？云何得知？’时彼天子，知我心信，为生五百天子信故，而说偈言：
　　“‘无垢欲染发，　　清净软靡旋，
　　面犹百叶花，　　如夜空满月，
　　毫色雪颇梨，　　眉间甚可喜，
　　诸眷属中胜，　　佛语甚微妙。
　　人主师子颊，　　眼目极殊妙，
　　齐平四十齿，　　众生中心胜。
　　彼复广长舌，　　善净圆满面，
　　利益善语言，　　离恶口两舌。
　　无有无义语，　　佛不毁誉语，
　　利益诸众生，　　无数众生信。
　　项相犹如贝，　　人生臂指长，
　　譬如象王鼻，　　希净斋却入。
　　阴如象王藏，　　亦复如日光，
　　身毛皆上靡，　　鹿[跳-兆+專]足下平。
　　离垢恶实语，　　一切牟尼王，
　　已破坏恶见，　　恶见悉已灭。
　　众生亿问难，　　正答令欢喜，
　　远离彼二边，　　说于中道法。
　　随何人闻者，　　第一寂灭乐，
　　直不曲胜语，　　一切欢喜爱。
　　法云普遍覆，　　平等雨法雨，
　　如来既自度，　　亦度彼众生。
　　归救中第一，　　观世间相应，
　　余无量功德，　　我不能具说。’
　　彼天子闻已，　　心开净信佛。”

　　尔时得无垢女，说此偈已，即语梵天婆罗门言：“大婆罗门！我生七日，便得闻此佛法功德。从是已来，不曾少时有痴覆心，不著诸欲，不著嫉妒，不著贪心，不起盗心；心不思量亦不忆念，不知爱著；或父或母，或兄或弟，姊妹亲属，不知爱著；严饰之事，不知爱著；王都城邑聚落身命，不爱著生。大婆罗门！我忆异相，所谓佛相。大婆罗门！我心恒常忆念三种。何等为三？随何方面，如来行处，我问如来；若佛说法，如是一切我悉摄取，不失一字，不失一义，不失一语，无有一夜或于一日；随在何处，我常见佛，非是不见，我常闻法，常供养僧。大婆罗门！如是见佛，如是闻法，供养众僧，我无厌足。”
　　尔时梵天大婆罗门，敕一同伴小婆罗门，作如是言：“汝摩那婆！今速还去，如得无垢向来所说，悉为大王及王夫人，说如是法。”
　　时摩那婆受教而去，如所见闻，悉为大王及王夫人，说如是法。
　　尔时得无垢女，如佛功德为诸人说，如法功德为诸人说，如僧功德为诸人说。时彼五百诸婆罗门，闻已皆发阿耨多罗三藐三菩提心。
　　尔时得无垢女，从舆而下，与诸侍从婆罗门俱，前诣菩萨大声闻所。到已礼拜恭敬尊重，住在尊者舍利弗前，合掌而立，问于尊者舍利弗言：“大德舍利弗！一切女人，智慧甚少，染欲极多。专行放逸，心意狭劣，不念善法，多念恶法。善哉，大德！唯愿垂哀悲心念我，如应说法，令我长夜，得大利益，安隐快乐。”
　　此语未讫，时憍萨罗波斯匿王，闻婆罗门摩那婆语，速疾急到，诣大声闻、诸菩萨所，见女在坐，于自己女，如大声闻，如大菩萨，作如是言：“在家甚乐。何故在坐，说如是言：‘我从是来，不为痴覆，不著戏乐，不曾起心。’”
　　时憍萨罗波斯匿王，即自为女而说偈言：
　　“汝端正如天，　　姿媚如庄已，
　　何故起恶见，　　说言皆不著？
　　王国土丰乐，　　汝母随汝心，
　　女何所忆念，　　言不著身乐？
　　一切贵敬汝，　　见汝者皆爱，
　　百功德庄严，　　何以不著乐？
　　女何所见闻，　　于乐生忧怖？
　　好心向我说，　　汝有何所愿？”

　　尔时得无垢女，即为父王而说偈言：
　　“王不觉家恶，　　危脆诸阴中，
　　有为所止宿，　　如妓儿戏场，
　　毒蛇所居处，　　命少时不停，
　　无有安乐心，　　云何得睡眠？
　　四大如毒蛇，　　三有何处乐？
　　多怨恶斗诤，　　到旷野险处，
　　烦恼怨围绕，　　云何得安乐？
　　何者是戏乐？　　云何而著乐？
　　饮毒云何睡？　　敕杀云何喜？
　　险岸云何安？　　人命亦如是。
　　如来说譬喻，　　有聚如须弥，
　　尔许颠倒意，　　谁信无常劫？
　　父母兄弟等，　　一切贼境界，
　　善知识儿子，　　亲友皆围绕，
　　犹如镜中像，　　一切皆无常。
　　有何等人辈，　　能信此不实，
　　初见自然智，　　即发菩提心。
　　从发心已来，　　未失菩萨行，
　　何处菩萨行，　　贪著世间乐？
　　我见彼如来，　　不思议功德，
　　闻善逝说法，　　见此佛子人，
　　是故不忆念，　　著世五欲乐。”

　　尔时憍萨罗国波斯匿王，既闻女说，默然不言。
　　尔时得无垢女，知父默然。即语尊者舍利弗言：“大德舍利弗！我欲问难，愿慈念我。佛说大德，智慧人中最为第一。大德！何者智慧？彼智慧者，为常无常？若是常者，如佛所说，一切诸法皆悉无常。佛如是说，则是妄说、迷惑说法。若是无常，彼法不生。若法不生，彼法则无。为何所说？则不忆念说智慧法。以何义故？佛说大德智慧人中最为第一？”
　　尊者舍利弗，默然不答。
　　尔时尊者大目犍连，问于尊者舍利弗言：“何故默然，不答女难？”
　　尊者舍利弗言：“女不问我无常之法，问不生法，故我不答。”
　　尔时得无垢女，问于尊者大目连言：“大德目连！佛说大德，神通人中最为第一。大德为住众生想故示现神通，为住法想示现神通？若住众生想示现神通者，众生既无，云何大德示现神通？若住法想示现神通，法无分别，大德亦尔，无所分别。既无分别，云何大德示现神通？”
　　尊者目连，默然不答。
　　尔时尊者富楼那弥多罗尼子，问于尊者大目连言：“何故默然不答女难？”
　　尊者目连言：“女不问我分别，我无分别，不取、不分别如来菩提道，是故我不答。”
　　尔时得无垢女，问于尊者富楼那弥多罗尼子言：“大德富楼那！佛说大德，说法人中最为第一。大德为受持说法，为不受持说法？若受持说法，则与一切愚痴凡夫等无有异。何以故？一切愚痴凡夫受持。大德！如是不离一切愚痴凡夫法。若不受持说法，法既无物，云何大德说法人中最为第一？”
　　尊者富楼那弥多罗尼子，默然不答。
　　尔时尊者摩诃迦叶，问于尊者富楼那弥多罗尼子言：“何故默然，不答女难？”
　　尊者富楼那弥多罗尼子言：“女不问我世谛之义，问我真谛，故我不答。”
　　尔时得无垢女，问于尊者大迦叶言：“大德摩诃迦叶！大德入八解脱，入已复出，为人说法。于何人边乃至微少受一瓢食，彼诸施者，皆得生天。彼于大德，云何而施？为身净施？为心净施？为身心净施？若身净施，身则无知、无觉、不动，如草如木，如壁如土，彼身如是不能净施。若心净施，心则如幻，不暂时住，不能净施。若彼身心内外俱净，如是身心不得净施。身心无物，云何净施？”
　　尊者大迦叶，默然不答。
　　尔时尊者须菩提，问于尊者大迦叶言：“何故默然，不答女难？”
　　尊者大迦叶言：“女不问我取法，问我不取法，是故我不答；女问我实际，是故我不答。”
　　尔时得无垢女，问于尊者须菩提言：“大德须菩提！佛说大德阿兰若行最为第一。大德！阿兰若者，为有物修？为有法修？若有物修则是无常。若有法修，法无生相、法无灭相，法若不生不灭相者，彼则平等——彼若平等则非平等，彼若真如则非真如——不动不转。若不动转，彼不得说。若不得说，彼不思议。若不思议，彼不可说。若不可说，彼则无物。若无物者，彼则无实。若无实者，圣人不说。”
　　尊者须菩提，默然不答。
　　尔时尊者离波多，问于尊者须菩提言：“何故默然，不答女难？”
　　尊者须菩提言：“乃至无有少法可说，默然为乐。女问如是不戏论法，诸有言说皆是不善，不言说界是阿兰若行。”
　　尔时得无垢女，问于尊者离波多言：“大德离波多！佛说大德坐禅人中最为第一。大德！为心依止禅？为心不依止禅？若心依止禅，心则如幻不实分别，若当如是不实，分别则不实，依止禅三昧则不实。若无心念禅，一切死人亦得欢喜。诸草木壁波罗赊树，皆应三昧。何以故？以彼诸物皆无心故。”
　　尊者离波多，默然不答。
　　尔时尊者阿泥楼大，问于尊者离波多言：“何故默然，不答女难？”
　　尊者离波多言：“得无垢女，问佛境界，彼非声闻之所能答。”
　　得无垢曰：“于意云何？如来法界、声闻法界，有别异耶？若异法界，则坏法界，若法界坏，法界则二。法界不二，得言真如。如是真如，得言不二。如是真如，如是不二，不得言胜。大德何以作如是说？”
　　尔时得无垢女，问于尊者阿泥楼大言：“大德阿泥楼大！佛说大德天眼人中最为第一。大德！天眼为有物见？为无物见？若有物见，则堕常见。若无物见，则堕断见。”
　　尊者阿泥楼大，默然不答。
　　尔时尊者阿难陀，问于尊者阿泥楼大言：“何故默然，不答女难？”
　　尊者阿泥楼大言：“女怀智慧问，是故我不答。”
　　尔时得无垢女，问于尊者阿难陀言：“大德阿难陀！佛说大德于多闻中最为第一。大德！何物得言多闻？为有义知？为究竟知？若有义知，义无言语，不可言说，非耳识知，彼非可见。若究竟知，然世尊说当听于义，莫听文字，如是不听。大德阿难！云何多闻？”
　　尊者阿难默然不答。
　　尔时文殊师利童子，问于尊者阿难陀言：“何故默然，不答女难？”尊者阿难陀言：“一切文字性离如响，女问我字，故我不答。女问平等无心离心，此义乃非学人境界，云何得说？仁者！当问如来法王。”
　　尔时得无垢女，问于童子文殊师利言：“文殊师利！佛说仁者善解如来甚深解脱，如是菩萨摩诃萨中最为第一。彼因缘法云何甚深？为深故甚深？为自体甚深？若彼因缘深故甚深，则彼因缘，无人和合。何以故？如是因缘，不去不来，非眼识见，乃至非是意识所知。不二和合因缘而生。若自体甚深，彼甚深体则非可示。”
　　文殊师利言：“实际之义，甚深，甚深！”
　　得无垢言：“文殊师利！以彼实际非实际故，如是彼智则非是智。”
　　文殊师利言：“无有言语得实际者。”
　　得无垢言：“文殊师利！若无所得则无言语，出过言语故无所得。”
　　文殊师利言：“若尔，云何为他人语？”
　　得无垢言：“文殊师利！如来菩提出过言语，彼不可说。”
　　文殊师利默然不言。
　　尔时得无垢女，问不迷见菩萨言：“善男子！如不迷见如是说言：‘我心安住观察如色。如是若入舍婆提城，何等众生堪任菩提？妇女丈夫，若男若女，眼见我者皆见我身如佛身色。’此事云何？仁者为示如来色身？为示法身？若示色身，彼诸众生不见佛身。若见佛身，则违佛语。佛说偈言：
　　“‘若以色见我，　　若以声求我，
　　彼人行邪道，　　则不能见我。’

　　“若示法身，而佛法身非可示现。何以故？如来法身出过眼识，彼不能见。”
　　不迷见菩萨，默然不答。
　　尔时宝幢菩萨，问不迷见菩萨言：“何故默然，不答女难？”
　　不迷见菩萨言：“女问我无物，是故我不答。”
　　得无垢曰：“我非无物问，无物不得问，我说学法应如是知。”
　　不迷见菩萨。默然不言。
　　尔时得无垢女，问宝幢菩萨言：“善男子！仁如是说：‘我心安住观察如色。如是若入舍婆提城，一切善宝满藏悉开。’此事云何？仁者如是何所忆念？为当有心希望福德？为当无心希望福德？若当有心希望福德，仁者则与愚痴凡夫等无有异。何以故？愚痴凡夫皆有希望爱著心故。若当无心希望福德，是则无心希望积聚。”
　　宝幢菩萨，默然不答。
　　尔时得无垢女，问除恶菩萨言：“善男子！仁如是说：‘我心安住观察如色。如是若入舍婆提城，若彼众生有恶业行应受报者，彼见法故，现世轻受。’此事云何？如佛所说，业不思议，仁说不能违佛所言。若仁不能思议业者，云何得知未来重业，现世轻受？一切诸法皆空无主，仁今云何言得法王？若仁能令重业作轻，则违佛语。”
　　除恶菩萨言：“我以愿力，能令如是重受之业作轻受业。”
　　得无垢曰：“无有人能愿力回轮，若能转者，一一如来本皆有愿：‘一切众生，我皆悉令得大涅槃。’非愿力成此门，应知如是愿力不能回转。”
　　除恶菩萨，默然不言。
　　尔时得无垢女，问障一切罪菩萨言：“善男子！仁如是说：‘我心安住观察如色。如是若入舍婆提城，一切人民五盖不障。’此事云何？若仁禅定，能令众生诸盖不障。一切诸法皆空无主，如是仁不是仁，我不是我，云何能与他人作恩？”
　　障一切罪菩萨言：“先修慈心。”
　　得无垢言：“一切诸佛大慈心行，有佛土中诸众生等盖缚所恼。”
　　障一切罪菩萨，默然不言。
　　尔时得无垢女，问于圣者观世自在菩萨言：“善男子！仁如是说：‘我心安住观察如色。如是若入舍婆提城，随何众生系缚执掌，欲被杀者即得解脱，无有怖畏得无所畏。’此事云何？仁为取修？为不取修？若取修者，愚痴人取，是则不可。若不取修，则非无常，若非无常，则不可取。”
　　观世自在菩萨，默然不答。
　　尔时辩聚菩萨，问观世自在菩萨言：“何故默然，不答女难？”
　　观世自在菩萨言：“女不问我生法，不问我灭法，问我不生不灭法，是故我不答。”
　　得无垢曰：“观世自在！仁何不问何处不生不灭？”
　　观世自在菩萨言：“得无垢女，何处不生不灭？无少字转行。”
　　得无垢曰：“若不转行，则一切法无有少字，非黠慧人字转行说，不著名字，法界无障碍，故彼心不著。”
　　观世自在菩萨默然不言。
　　尔时得无垢女，问辩聚菩萨言：“善男子！仁如是说：‘我心安住观察如色。如是若入舍婆提城，何等恶心众生，慈心相向，递共赞咏，音声语说皆得辩才。’此事云何？仁此辩才起，为有因缘起？为无因缘起？若有因缘起，一切无常皆因缘起，若如是者不得寂静。若无因缘起，如是无实，则不得言有辩才起。”
　　辩聚菩萨言：“我从初发菩提心来，常作是愿：‘若诸众生得见我者，皆得辩才。’”
　　得无垢曰：“善男子！仁为有心辩才？为无心辩才？若有心辩才，则堕常过。若无心辩才，彼诸言语，仁云何说仁不实语？”
　　辩聚菩萨，默然不言。
　　尔时得无垢女，问不迷行菩萨言：“善男子！仁如是说：‘我心安住观察如色。如是若入舍婆提城，随何众生，眼见我者，一切不退阿耨多罗三藐三菩提。’此事云何？何者菩提？彼菩提者，为有？为无？若言有者，仁则著常。”
　　不迷行菩萨曰：“言菩提者，智者言语说言菩提。”
　　得无垢曰：“彼智云何？为当生体？为寂静体？若彼生体，生皆无常。若皆无常，则不正念。若皆无常是正念者，一切痴人皆应正念。若寂静体，彼无所得。若无所得彼不分别。此或佛说，或菩萨说，或阿罗汉说，或凡夫说。何以故？菩提道者则无分别，愚痴凡夫则有分别，有分别者非是黠慧。”
　　不迷行菩萨默然不言。
　　尔时，尊者须菩提等诸大声闻，彼诸菩萨，如是说言：“我今回还，不须入彼舍婆提城而行乞食。何以故？朝日已得妙好法食，即尔满足。我既从彼得无垢女闻胜妙法，我于朝日得法食足。”
　　尔时得无垢女，语尊者须菩提言：“大德须菩提！不取不舍，是声闻法。仁等今者为何所求？何所忆念？大德须菩提！无戏论者是声闻法，若著戏论非声闻法。大德须菩提！无依止者是声闻法，圣人境界非是依止，非依止著不发动摇。”
　　尔时彼大声闻、彼诸菩萨，及彼五百诸婆罗门，得无垢女，憍萨罗国波斯匿王，并诸侍从无量人众，皆悉往诣祇陀树林给孤独园。到世尊所，头面礼足，围绕三匝于一面坐。得无垢女绕佛千匝，绕千匝已，右膝著地，合掌向佛，以妙声偈问如来曰：
　　“我今问善逝，　　无上无等智，
　　无量无垢名，　　三界之尊主，
　　能以甘露法，　　慈爱令人得。
　　云何菩萨行，　　能坐树王下，
　　破坏魔王军，　　成无上菩提？
　　云何动大地，　　乃至动龙宫？
　　云何放光明，　　普照无量处，
　　说菩提法行？　　云何得总持？
　　云何菩萨行，　　而能得佛财？
　　云何修寂静，　　第一三摩提？
　　云何神通力，　　丈夫云何说？
　　众生中胜行，　　得何等意行？
　　云何得净辩，　　同合净美语？
　　云何诸菩萨，　　而得善眷属？
　　云何大丈夫，　　而得宿命智，
　　得无垢天眼，　　天耳他心智，
　　大神通光明，　　行无量世界？
　　云何念檀舍，　　戒净常行忍？
　　云何精进禅？　　云何行般若？
　　云何常远离，　　胎藏生宿处，
　　更不受胎生，　　过化生彼岸？
　　云何佛前住，　　口说无我空？
　　云何爱不爱，　　彼二心平等，
　　灭一切染恶，　　心坚不高下？
　　世间法不动，　　犹如须弥山，
　　得失及毁誉，　　称讥苦乐等。
　　此世间诸法，　　云何过如月？
　　无主不谄诳，　　无染云何慢？
　　舍离自高心，　　无有如是意，
　　寂静胜寂静，　　不舍奢摩他。
　　第一智慧人，　　云何得有缚？
　　不爱妻子财，　　云何而得有？
　　定爱犹如鸟，　　常如月无异，
　　其心既如是，　　云何有法爱？
　　云何有智人，　　如地水火风？
　　不动云何常？　　爱平等如空。
　　云何不舍法？　　常不舍佛法，
　　宁自舍身命，　　不舍第一法。
　　云何住菩提，　　证无尘垢法？
　　众生中医想，　　佛国土庄严。
　　云何住净僧？　　净僧云何有？
　　三世法云何？　　闻有众生乐，
　　云何爱灭坏？　　见四谛罗汉，
　　云何戒具足？　　云何百众生，
　　令安住菩提？　　行有常爱著，
　　谁能得端正？　　何谁有化生？
　　云何大富乐？　　云何大智慧？
　　一切智道行，　　何谁能具足，
　　得三十二相，　　八十种妙好？
　　一切善福德，　　无斯辩才生，
　　云何有净僧，　　比丘受具足？
　　何处有此愿？　　云何百有生？
　　宿命云何有？　　常与佛和合，
　　于千亿劫中，　　不作恶行善。
　　心不著端正，　　云何有医师？
　　力精进忍辱，　　云何而有胜？
　　云何归依佛，　　归依于法僧？
　　自舍于身命，　　不是舍佛法。
　　云何诸众生，　　净行菩提行？
　　一切悔放舍，　　为众生说法。
　　不是少许痴，　　一切知大寂，
　　若行法众生，　　次第得授记。”

　　得无垢女如是说已，世尊即告得无垢言：“善哉，善哉！得无垢女！汝甚善哉。汝今善能问于如来如是之义，汝今谛听，善思念之！我为汝说。”
　　得无垢言：“善哉，世尊！愿乐欲闻。”
　　佛即告言：“得无垢女！诸菩萨摩诃萨，成就四法能坏魔王。何等为四？一者、供养他人心不嫉妒。二者、舍离恶语。三者、常生多人善根。四者、无尽修慈。得无垢女！诸菩萨摩诃萨，若能成就如是四法，能坏魔王。”
　　尔时世尊而说偈言：
　　“心莫怀嫉妒，　　口勿说恶言，
　　教多人行善，　　不尽修慈心。
　　菩萨能修行，　　如是四种法，
　　十方破魔王，　　证无上菩提。

　　“得无垢女！诸菩萨摩诃萨，成就四法，能动无量诸佛世界。何等为四？一者、如说而行。二者、信甚深法。三者、坚固教化。四者、能教多人菩提。得无垢女！诸菩萨摩诃萨，若能成就如是四法，能动无量诸佛世界。”
　　尔时世尊而说偈言：
　　“能如说而行，　　知甚深法忍，
　　欲得白净法，　　坚固教化人，
　　常为多人说，　　无上菩提道。
　　智人如是法，　　能动亿世界。

　　“得无垢女！诸菩萨摩诃萨，成就四法，能放光明普照无量诸佛世界。何等为四？一者、施佛灯明。二者、守护正法。三者、能入八难恶众生中而为说法。四者、以宝罗网覆如来塔。得无垢女！诸菩萨摩诃萨，若能成就如是四法，能放光明普照无量诸佛世界。”
　　尔时世尊而说偈言：
　　“以灯明施佛，　　则得净光明。
　　能守护正法，　　如正法受持。
　　为放逸之人，　　说不放逸法。
　　以妙宝罗网，　　覆于如来塔。
　　如是诸菩萨，　　放光照世界，
　　遍不可思议，　　亿世界中行。
　　此光触众生，　　遇者皆得乐，
　　发心求菩提，　　无上大智慧。

　　“得无垢女！诸菩萨摩诃萨，成就四法得陀罗尼。何等为四？一者、种种布施。二者、庄严女人与来求者。三者、赞叹如来功德。四者、多行般若。得无垢女！诸菩萨摩诃萨，若能成就如是四法得陀罗尼。”
　　尔时世尊而说偈言：
　　“修行种种施，　　则得陀罗尼。
　　种种庄严女，　　以施来求者，
　　常赞佛功德，　　修行佛般若，
　　行如是四法，　　彼得陀罗尼。
　　能于百千劫，　　闻持而不失，
　　十方佛说法，　　忆念力能取。

　　“得无垢女！诸菩萨摩诃萨，成就四法则得三昧。何等为四？一者、常说有为多苦。二者、乐独无侣。三者、发勤精进。四者、究竟善业。得无垢女！诸菩萨摩诃萨，若能成就如是四法，则得三昧。”
　　尔时世尊而说偈言：
　　“说有为多苦，　　乐独行如犀，
　　勤进常有智，　　究竟行善业。
　　行如是四法，　　求于菩提行，
　　得寂静三昧，　　速觉佛菩提。

　　“得无垢女！诸菩萨摩诃萨，成就四法得神通力。何等为四？一者、身轻。二者、心轻。三者、受持一切佛法。四者、四界空界平等受持。得无垢女！诸菩萨摩诃萨，若能成就如是四法得神通力。”
　　尔时世尊而说偈言：
　　“身轻如心轻，　　法中无依止，
　　空界我无量，　　四界等受持，
　　思量此四法，　　得无量神通。
　　以此三昧力，　　行一切世界，
　　一念普周遍，　　见多千亿佛。

　　“得无垢女！诸菩萨摩诃萨，成就四法端正殊特。何等为四？一者、不嗔。二者、扫如来塔，障恶风雨，作已欢喜。三者、戒净具足护持。四者、常一切时先意问讯，见诸法器不欲破坏，心如金刚。得无垢女！诸菩萨摩诃萨，若能成就如是四法端正殊特。”
　　尔时世尊而说偈言：
　　“于他无嗔垢，　　障佛塔风雨，
　　净扫治庄严，　　常恭敬供养，
　　净戒常护持，　　常先意问讯，
　　尽心于法器，　　如金刚须弥。

　　“得无垢女！诸菩萨摩诃萨，成就四法，是故化生常在佛所。何等为四？一者、作莲华坐如来之像。二者、满掬忧钵罗华、拘物头华、分陀利华，或散佛身，或散浮图。三者、安乐有多信才，于持戒人，心不破坏一切善根。四者、愿与一切众生安乐令得佛道。得无垢女！诸菩萨摩诃萨，若能成就如是四法，是故化生常在佛所。”
　　尔时世尊而说偈言：
　　“作胜莲华坐，　　如来之形像，
　　水华满掬施，　　为利益他人，
　　于他不恶说，　　不取他恶说，
　　念十方众生，　　愿与安隐乐。
　　修行如是等，　　四种胜功德，
　　是故得化生，　　常在于佛所。

　　“得无垢女！诸菩萨摩诃萨，成就四法得大富乐。何等为四？一者、平等心施。二者、施不望报。三者、心开多信。四者、能知众生心行。得无垢女！诸菩萨摩诃萨，若能成就如是四法得大富乐。”
　　尔时世尊而说偈言：
　　“平等心施与，　　所有皆不吝，
　　深信佛智慧，　　数得大富乐。
　　有信不谄诳，　　不取恶他人，
　　信法正直见，　　彼得善富乐。

　　“得无垢女！诸菩萨摩诃萨，成就四法得大智慧。何等为四？一者、于法不生嫉妒。二者、能除他人疑悔。三者、如闻而说。四者、多修空行。得无垢女！诸菩萨摩诃萨，若能成就如是四法，得大智慧。”
　　尔时世尊而说偈言：
　　“智人不怀嫉，　　能除他疑悔，
　　如所闻而说，　　说如来行空。
　　行如是四法，　　如来所随喜，
　　如佛教而学，　　得佛二足尊。

　　“得无垢女！诸菩萨摩诃萨，成就四法得宿命智。何等为四？一者、能为久忘法者说应闻法，令得忆念不忘句义。二者、令他信欲所谓语说，令他欢喜，为他说法。三者、欲令出离有为诸苦入于涅槃。四者、知幻三昧与愿相应。得无垢女！诸菩萨摩诃萨，若能成就如是四法，得宿命智。”
　　尔时世尊而说偈言：
　　“久读诵忘者，　　教示令忆念，
　　常说乐闻语，　　不倦为他说，
　　令出有为苦，　　舍相修三昧。
　　行如是四法，　　得宿命大人，
　　亿无量千劫，　　速成第一医。

　　“得无垢女！诸菩萨摩诃萨，成就四法常亲近佛。何等为四？一者乃至失命因缘不舍佛法。二者、乃至失命因缘，终不称说法师罪过。三者、乃至失命因缘，终不亲近不善知识。四者、常修念佛三昧。得无垢女！诸菩萨摩诃萨，若能成就如是四法，常亲近佛。”
　　尔时世尊而说偈言：
　　“常不舍佛道，　　不毁誓法师，
　　不近恶知识，　　常勤心念佛。
　　行如是四法，　　得亲近如来，
　　在在所生处，　　彼处常有佛。
　　乃至未证得，　　无上菩提道，
　　一切所生处，　　常得亲近佛。

　　“得无垢女！诸菩萨摩诃萨，成就四法，得三十二大丈夫相。何等为四？一者把金散佛，或散浮图。二者、常以香油涂如来塔。三者、种种华香伎乐布施。四者、眷属相随，供养和上阿阇梨等。得无垢女！诸菩萨摩诃萨，若能成就如是四法，得三十二大丈夫相。”
　　尔时世尊而说偈言：
　　“把金散浮图，　　香油涂佛塔，
　　施以香华乐，　　敬心供养师。
　　行如是四法，　　得三十二相，
　　端正甚奇妙，　　一切功德具。
　　此法有妙相，　　佛第一智慧。

　　“得无垢女，诸菩萨摩诃萨，成就四法得八十好。何等为四？一者、种种妙衣庄严法坐。二者、供养他人心不生倦。三者、于法师所不作斗乱。四者、教诸众生佛菩提行。得无垢女！诸菩萨摩诃萨，若能成就如是四法，得八十好。”
　　尔时世尊而说偈言：
　　“妙衣严法坐，　　供养他不倦，
　　教众生菩提，　　易得八十好。
　　菩萨修行此，　　四种功德故，
　　常于一切时，　　有胜相庄严。

　　“得无垢女！诸菩萨摩诃萨，成就四法得净辩才。何等为四？一者、持菩萨藏。二者、昼夜读诵三聚法门。三者、为他人说离因缘法，以佛菩提不生不灭、离因缘故。四者、欢喜受持，不惜身命及以财宝。得无垢女！诸菩萨摩诃萨，若能成就如是四法，得净辩才。”
　　尔时世尊而说偈言：
　　“昼夜常读诵，　　坚持菩萨藏，
　　诸世间相违，　　受持此佛法，
　　不惜身命财，　　惜彼菩提道。
　　行如是四法，　　得辩才增长，
　　如著种种鬘，　　他人见者喜。
　　一切诸世间，　　人天等众生，
　　见彼菩萨者，　　欢喜亦如是。

　　“得无垢女！诸菩萨摩诃萨，成就四法得净佛土。何等为四？一者、于他不嫉。二者、等心自他。三者、见诸众生心常欢喜。四者、不亲诸恶眷属。得无垢女！诸菩萨摩诃萨，若能成就如是四法，得净佛土。”
　　尔时世尊，而说偈言：
　　“心不怀嫉妒，　　不取他人利，
　　见众生欢喜，　　等心于一切，
　　不伴恶眷属。　　如是等四法，
　　具足修行者，　　得清净佛土。

　　“得无垢女！诸菩萨摩诃萨，成就四法得僧具足。何等为四？一者、不念他人眷属。二者、和合破坏眷属。三者、于说法处受持读诵，为他人说。四者、舍离恶语。得无垢女！诸菩萨摩诃萨，若能成就如是四法，得僧具足。”
　　尔时世尊而说偈言：
　　“不念他眷属，　　和合破坏者，
　　说法处教人，　　不说破坏语。
　　行如是四法，　　得第一净僧，
　　欲得净僧者，　　黠慧修此法。

　　“得无垢女！诸菩萨摩诃萨，成就四法随心所愿生佛国土。何等为四？一者、于他亲友心不生嫉。二者、常求六波罗蜜欲令满足。三者、心信清净坚固。四者、于诸菩萨常起师想，乃至初发菩提心者，皆生师想而供养之，而不偏著亲友因缘。得无垢女！诸菩萨摩诃萨，若能成就如是四法，随其所愿生佛国土。”
　　尔时世尊而说偈言：
　　“不嫉他利养，　　求波罗蜜善，
　　常净坚固心，　　于菩萨师想，
　　不谄求乐缘，　　欲令亲得乐。
　　常修此功德，　　速得近如来，
　　随心之所愿，　　得生佛世界。
　　既生彼世界，　　随忆念皆得。”

　　尔时得无垢女白佛言：“世尊！如佛为我所说法门，若我不信、不取此法，不修、不行，是则破坏一切十方于今现在现命现住诸佛世尊。”
　　尔时尊者大目犍连，语得无垢作如是言：“汝甚希有！若如是说菩提难得，彼菩提行难得修行，女能修行甚为希有。”
　　得无垢女即发誓言：“大德目连！我未来世当成如来应正遍知，如今世尊等无有异。若实不虚，令此三千大千世界六种震动，无一众生有怖畏者。我今实语，若我堪能如佛所说具足修行，今当雨华天诸妓乐自然出声，我妇女身转为丈夫。”
　　得无垢女，如是说已，即时三千大千世界六种震动，天诸妓乐自然出声，雨众天华。得无垢女，转妇女身即成丈夫，如年十六端正童子，一切皆见。
　　尔时尊者大目犍连白如来曰：“希有世尊！如我意解，菩萨从初发心乃至道场，此得无垢如是神通最为第一，如是大力，如是大体，如实住持，此如是等，所见因缘，异异具足。”
　　如是说已，佛言：“如是，如是！目连！如汝所说，菩萨从初发心乃至道场，彼是世间天人福田，出过一切声闻缘觉。”
　　时佛微笑——诸佛常法，若微笑时，则有若干无量种色，种种异色，青黄赤白红紫颇梨金宝色光从口中出，普照无量无数世界，乃至梵世，照已还摄，入如来顶——尔时尊者阿难从座而起，整服左肩，右膝著地，合掌向佛，偈赞问曰：
　　“天王紧那罗，　　娑婆世界主，
　　大梵天王声，　　命命之音声，
　　音乐诸天声，　　贪嗔痴寂静，
　　世界皆生爱，　　无垢人王月，
　　力功德如海。　　何故放光明，
　　复六种动地？　　大地不倾覆，
　　空中雨天华，　　见者心爱乐。
　　犹如师子王，　　破坏小野干，
　　如来能摧坏，　　一切诸外道。
　　唯愿牟尼尊，　　今日为我说，
　　佛念何因缘，　　何人得大利？
　　亿那由他数，　　日月珠光明，
　　帝释娑婆主，　　乃至梵天光，
　　从世尊面门，　　出无垢净光，
　　彼十方光明，　　一切皆不现。
　　额中满如月，　　眉间净无垢，
　　明若秋日月，　　分陀华无异，
　　犹如电光发，　　萤火星不现。
　　释迦牟尼尊，　　映蔽诸外道，
　　如来今放光，　　何人得利益？”

　　尊者阿难，如是说已。佛言：“阿难！此得无垢如实住持，转女人身得成男子，汝为见不？”
　　阿难答言：“已见。世尊！”
　　佛言：“阿难！此得无垢菩萨，于八十千阿僧祇劫行菩提行，求阿耨多罗三藐三菩提，于六十千阿僧祇佛所行菩提行，文殊师利童子菩萨，尔乃于后发菩提心。如文殊师利等八十千菩萨，若佛世界功德庄严，如得无垢菩萨一佛世界功德庄严。”
　　尔时尊者大目揵连，语得无垢菩萨言：“善男子！若仁如是久远已来行菩提行，求阿耨多罗三藐三菩提，如是女身何以不转？”
　　得无垢言：“大德目连！菩提觉者非女人身、非男子身。何以故？菩提不生，非身心觉。”
　　尔时文殊师利童子作如是言：“希有世尊！此得无垢菩萨摩诃萨，乃能解此甚深解脱。”
　　佛言：“文殊师利！如得无垢菩萨，六十亿佛所，行于梵行，修空三昧，满八十千阿僧祇劫，修无生忍，于三十亿佛所，难问彼佛已，说得无垢菩萨甚深解脱，诸菩萨中最为第一，衣食供养八十亿佛，问此论义辩才法门。文殊师利！若善男子，若善女人！闻此法门，受持读诵为他广说，彼人如是得福甚多。何以故？此法门者得入菩提具足因缘。”
　　尔时文殊师利白佛言：“世尊！当以何名名此法门？我当云何而奉持之？”
　　佛言：“文殊师利！此法门者名“论义辩才”，如是受持；名“得无垢法门”，如是受持。”
　　佛说是时，有八十亿那由他众生，诸天人等一切不退，决定当得阿耨多罗三藐三菩提。
　　尔时辩聚菩萨摩诃萨白佛言：“世尊！世尊！得无垢菩萨摩诃萨，几时当得阿耨多罗三藐三菩提觉？”
　　佛言：“善男子！是得无垢菩萨摩诃萨，过不可数百千阿僧祇劫，当得作佛，号无垢笑忆念幢王如来、应、正遍知，世界名曰无量净妙功德庄严，彼国无有声闻、缘觉，过天富乐。”
　　尔时得无垢菩萨摩诃萨，于世尊前，闻授记已，欢喜踊跃，上升虚空高八十亿多罗树，住虚空中，放大光明，其光遍照千佛世界，世尊顶上八十四千由旬宝华中住，为供养佛，如鸟飞下，绕佛千匝，合掌向佛，于一面坐。
　　尔时彼五百婆罗门，并梵天婆罗门，见得无垢菩萨前胜神通，身毛肃然，得净心信，深生爱敬。合掌向佛而说偈言：
　　“若恭敬如来，　　彼利是大利，
　　令何人决定，　　作佛法因缘。
　　我婆罗门种，　　前造作恶事，
　　见大声闻师，　　口说不善语。
　　今忏悔此罪，　　愿后不受殃，
　　见佛子恶说，　　非是贤人语，
　　非善得人身，　　虚损他饮食。
　　我若不见佛，　　胜妙功德王，
　　则与得无垢，　　相随解奏去。
　　以见彼佛子，　　恭敬须臾间，
　　我问彼言曰：　　‘何处时见佛？’
　　彼言：‘生七日，　　尔时闻佛名。’
　　彼说佛功德，　　实体不异闻。
　　我闻彼佛名，　　深生净信心，
　　一切皆欲去，　　向无上菩提。
　　我前福因缘，　　得闻佛名称，
　　来向释师子，　　头面礼佛足。
　　求见佛礼拜，　　闻于无上法，
　　见此二足尊，　　得脱一切苦。
　　若佛释师子，　　实语人说法，
　　我学彼佛法，　　得佛法因缘。
　　女闻佛法故，　　得无上菩提，
　　我今入实法，　　菩萨行道门，
　　我信入佛法，　　当得世间胜。
　　彼坚固心知，　　忆念牟尼尊，
　　圣知阿难问，　　授一切人记。”

　　尔时世尊，而说偈言：
　　“此等五百人，　　梵天婆罗门，
　　彼一切同时，　　当得成佛道。
　　于八十亿劫，　　不作诸恶行，
　　于一一劫中，　　得见亿如来。
　　过去已供养，　　满足五百佛，
　　此后复得见，　　亿佛坐菩提。
　　供养僧福田，　　八十亿比丘，
　　广为诸众生，　　说如是法门。
　　次第一切得，　　寂静涅槃乐。”

　　佛说此经已，辩聚菩萨摩诃萨、得无垢菩萨摩诃萨等一切菩萨，彼诸声闻，彼婆罗门，波斯匿王憍萨罗主，及诸天人并阿修罗、乾闼婆等，闻世尊说，欢喜奉行。

　　得无垢女经


