  文殊师利所说不思议佛境界经
　　唐 菩提流志译




　　　　文殊师利所说不思议佛境界经卷上

　　　　唐天竺三藏菩提流志奉　诏译
　　如是我闻。一时佛在舍卫国。祇树给孤独园。与大比丘众一千人菩萨十千人俱。复有欲界诸天子色界诸天子及净居天子。并其眷属无量百千周匝围绕。供养恭敬听佛说法。尔时佛告文殊师利菩萨言。童子。汝有辩才。善能开演。汝今应为菩萨大众宣扬妙法。时文殊师利菩萨白佛言。世尊。佛今令我说何等法。佛言童子。汝今应说诸佛境界。文殊师利菩萨言。世尊。佛境界者。非眼境界。非色境界。非耳境界。非声境界。非鼻境界。非香境界。非舌境界。非味境界。非身境界。非触境界。非意境界。非法境界。无如是等差别境界。是乃名为诸佛境界。世尊。善男子善女人。有欲入于佛境界者。以无所入而为方便乃能悟入。尔时文殊师利菩萨白佛言。世尊。如来于何等境界而得菩提。佛言童子。我于空境界得菩提。诸见平等故。无相境界得菩提。诸相平等故。无愿境界得菩提。三界平等故。无作境界得菩提。诸行平等故。童子。我于无生无起无为境界得菩提。一切有为平等故。时文殊师利菩萨复白佛言。世尊。无为者是何境界。佛言。童子。无为者非思量境界。文殊师利菩萨言。世尊。非思量境界者是佛境界。何以故。非思量境界中无有文字。无文字故。无所辩说。无所辩说故。绝诸言论。绝诸言论者。是佛境界也。
　　尔时世尊问文殊师利菩萨言。童子。诸佛境界当于何求。文殊师利菩萨言。世尊。诸佛境界。当于一切众生烦恼中求。所以者何。若正了知众生烦恼。即是诸佛境界故。此正了知众生烦恼。是佛境界。非是一切声闻辟支佛所行之处。
　　尔时世尊复语文殊师利菩萨言。童子。若佛境界即于一切众生烦恼中求者。诸佛境界有去来乎。文殊师利菩萨言。不也世尊。诸佛境界无来无去。佛言童子。若诸佛境界无来无去者。云何而言若正了知众生烦恼。即是诸佛境界耶。文殊师利菩萨言。世尊。如诸佛境界无来无去。诸烦恼自性亦复如是无来无去。佛言童子。何者是诸烦恼自性。文殊师利菩萨言。世尊。佛境界自性。即是诸烦恼自性。世尊。若佛境界自性。异诸烦恼自性者。如来则非平等正觉。以不异故。于一切法平等正觉说名如来。
　　尔时世尊复语文殊师利菩萨言。童子。汝能了知如来所住平等法不。文殊师利菩萨言。世尊。我已了知。佛言童子。何者是如来所住平等法。文殊师利菩萨言。世尊。一切凡夫。起贪嗔痴处。是如来所住平等法。佛言童子。云何一切凡夫起贪嗔痴处。是如来所住平等法。文殊师利菩萨言。世尊。一切凡夫于空无相无愿法中起贪嗔痴。是故一切凡夫起贪嗔痴处。即是如来所住平等法。佛言童子。空岂是有法而言于中有贪嗔痴。文殊师利菩萨言。世尊。空是有。是故贪嗔痴亦是有。佛言童子。空云何有。贪嗔痴复云何有。文殊师利菩萨言。世尊。空以言说故有。贪嗔痴。亦以言说故有。如佛说比丘。有无生无起无作无为。非诸行法。此无生无起无作无为。非诸行法。非不有。若不有者。则于生起作为诸行之法。应无出离。以有故言出离耳。此亦如是。若无有空。则于贪嗔痴无有出离。以有空故说离贪等诸烦恼耳。佛言童子。如是如是。如汝所说。贪嗔痴等一切烦恼。莫不皆住于空之中。文殊师利菩萨复白佛言。世尊。若修行者。离贪嗔等而求于空。当知是人未善修行不得名为修行之者。何以故。贪嗔痴等一切烦恼即空故。
　　尔时世尊复语文殊师利菩萨言。童子汝于贪嗔痴。为已出离为未离乎。文殊师利菩萨言。世尊。贪嗔痴性即是平等。我常住于如是平等。是故我于贪嗔痴。非已出离亦非未离。世尊。若有沙门婆罗门。自见离贪嗔痴。见他有贪嗔痴。即是二见。何谓二见。谓断见常见。所以者何。若见自身离贪嗔痴即是断见。若见他身有贪嗔痴即是常见。世尊。如是之人非为正住。夫正住者。不应于己见胜谓他为劣故。尔时世尊复语文殊师利菩萨言。童子。若如是者。住于何所名为正住。文殊师利菩萨言。世尊。夫正住者无有所住。住无所住。是乃名为正住之耳。佛言童子。岂不以住于正道为正住耶。文殊师利菩萨言。世尊。若住正道则住有为。若住有为则不住于平等法性。何以故。有为法有生灭故。
　　尔时世尊复语文殊师利菩萨言。童子。无为是数法不。文殊师利菩萨言。世尊。无为者非是数法。世尊。若无为法堕于数者。则是有为非无为也。佛言童子。一切圣人得无为法不有数耶。文殊师利菩萨言。世尊。非诸圣人证于数法。已得出离诸数法故。
　　尔时世尊复语。文殊师利菩萨言。童子。汝为成就圣法。为成就非圣法。文殊师利菩萨言。世尊。我不成就圣法。亦不成就非圣法。世尊。如有化人。为成就圣法。为成就非圣法。佛言童子。化人不可言成就圣法。亦不可言成就非圣法。文殊师利菩萨言。世尊。佛岂不说一切诸法皆如幻化。佛言如是。文殊师利菩萨言。世尊。一切诸法如幻化相。我亦如是。云何可言成就圣法成就非圣法。
　　尔时世尊复语文殊师利菩萨言。童子。若如是者。汝何所得。文殊师利菩萨言。世尊。我得如来平等无自性境界。佛言童子。汝得佛境界耶。文殊师利菩萨言。若世尊于佛境界有所得者。我亦得于诸佛境界。时长老须菩提。问文殊师利菩萨言。大士。如来不得佛境界耶。文殊师利菩萨言。大德。汝为得声闻境界不。须菩提言。大士。圣心解脱无有境界。是故我今无境界可得。文殊师利菩萨言。大德。佛亦如是。其心解脱无有境界。云何而谓有所得乎。须菩提言。大士。汝今说法。可不将护初学心耶。文殊师利菩萨言。大德。我今问汝。随汝意答。如有良医欲治人病。为将护病人心故。不与辛酸醎苦应病之药。能令其人病得除差至安乐不。答言不也。文殊师利菩萨言。大德。此亦如是。若说法师。为将护初学心故。隐甚深法而不为说。随其意欲演粗浅义。能令学者出生死苦至涅槃乐。无有是处。说是法时。众中有五百比丘僧。诸漏永尽心得解脱。八百诸天子。远尘离垢得法眼净。复有七百诸天子。闻其辩才深生信乐。皆发阿耨多罗三藐三菩提心。尔时须菩提复白文殊师利菩萨言。大士。汝颇亦于声闻乘。而生信解。又以此乘法度众生不。文殊师利菩萨言。大德。我于一切乘皆生信解。大德。我信解声闻乘。亦信解辟支佛乘。亦信解三藐三佛陀乘。须菩提言。大士。汝为是声闻。为是辟支佛。为是三藐三佛陀耶。文殊师利菩萨言。大德。我虽是声闻。然不从他闻。虽是辟支佛。而不舍大悲及无所畏。虽已成正等觉。而于一切所应作事未尝休息。须菩提又问言。大士。汝云何是声闻。答曰。我恒为一切众生说未闻法。是故我为声闻。又问言。汝云何是辟支佛。答曰。我能了知一切诸法皆从缘起。是故我为辟支佛。又问言。汝云何是三藐三佛陀。答曰。我常恒觉一切诸法体相平等。是故我为三藐三佛陀。尔时须菩提又问言。大士。汝决定住于何地。为住声闻地。为住辟支佛地为住佛地耶。文殊师利菩萨言。大德。汝应知我决定住于一切诸地。须菩提言。大士。汝可亦决定住凡夫地耶。答曰如是。何以故。一切诸法及以众生。其性即是决定正位。我常住此正位。是故我言决定住于凡夫地也。须菩提。又问言。若一切法及以众生。即是决定正位者。云何建立诸地差别。而言此是凡夫地。此是声闻地。此是辟支佛地。此是佛地耶。文殊师利菩萨言。大德。譬如世间以言说故。于虚空中建立十方。所谓此是东方。此是南方。乃至此是上方。此是下方。虽虚空无差别。而诸方有如是。如是种种差别。此亦如是。如来于一切决定正位中。以善方便立于诸地。所谓此是凡夫地。此是声闻地。此是辟支佛地。此是菩萨地。此是佛地。虽正位无差别。而诸地有别耳。
　　尔时须菩提。复白文殊师利菩萨言。大士。汝已入正位耶。文殊师利菩萨言。大德。我虽已入亦复非入。须菩提言。大士。云何已入而非入乎。文殊师利菩萨言。大德应知。此是菩萨智慧善巧。我今为汝说一譬喻。诸有智人以譬喻得解。大德。如有射师其艺超绝。惟有一子特钟心爱。其人复有极重怨仇。耳不欲闻眼不欲睹。或时其子出外游行。在于远处路侧而立。父遥见之。谓是其怨执弓持箭控弦而射。箭既发已方知是子。其人巧捷疾走追箭。箭未至间还复收得。言射师者喻菩萨也。一子者喻众生也。怨家者喻烦恼也。言箭者。此则喻于圣智慧也。大德当知。菩萨摩诃萨。以般若波罗蜜观一切法。无生正位大悲善巧故。故不于实际作证。而住声闻辟支佛地。誓将化度一切众生至佛地矣。尔时须菩提。又问文殊师利菩萨言。大士。何等菩萨能行此行。文殊师利菩萨言。大德。若菩萨。示行于世而不为世法所染。现同世间不于诸法起见。虽为断一切众生烦恼。勤行精进而入于法界不见尽相。虽不住有为亦不得无为虽处生死如游园观。本愿未满故。不求速证无上涅槃。虽深知无我而恒化众生。虽观诸法自性。犹如虚空。而勤修功德净佛国土。虽入于法界见法平等。而为庄严佛身口意业故不舍精进。若诸菩萨。具如是行乃能行耳。
　　尔时须菩提复白文殊师利菩萨言。大士。汝今说此菩萨所行。非诸世间所能信受。文殊师利菩萨言。大德我今为欲令诸众生永出世间。说诸菩萨了达世法出离之行。须菩提言。大士。何者是世法。云何名出离。文殊师利菩萨言。大德。世间法者所谓五蕴。其五者何。谓色蕴受蕴想蕴行蕴识蕴。如是诸蕴。色如聚沫。受如浮泡。想如阳焰。行如芭蕉。识如幻化。是故此中无有世间亦无诸蕴及以如是言说名字。若得是解心则不散。心若不散则不染世法。若不染世法即是出离世间法也。复次大德。五蕴诸法。其性本空。性空则无二。无二则无我我所。无我我所则无所取著。无所取著者即是出离世间法也。
　　复次大德。五蕴法者。以因缘有。因缘有故则无有力。无力则无主。无主则无我我所。无我我所则无受取。无受取则无执竞。无执竞则无诤论。无诤论者是沙门法。沙门法者知一切法。如空中响。若能了知一切诸法如空中响。即是出离世间法也。
　　复次大德。此五蕴法同于法界。法界者则是非界。非界中。无眼界无色界无眼识界。无耳界无声界无耳识界。无鼻界无香界无鼻识界。无舌界无味界无舌识界。无身界无触界无身识界。无意界无法界无意识界。此中亦无地界水界火界风界虚空界识界。亦无欲界色界无色界。亦无有为界无为界。我人众生寿者等。如是一切皆无所有。定不可得。若能入是平等深义。与无所入而共相应。即是出离世间法也。说是法时会中比丘二百人。永尽诸漏心得解脱。各各脱身所著上衣。以奉文殊师利菩萨而作是言。若有众生得闻于此甚深妙法应生信受。若不生信欲求证悟终不可得。
　　尔时长老须菩提语诸比丘言。汝何所得以何为证。诸比丘言。大德。无得无证是沙门法。所以者何。若有所得心则动乱。若有所证则自矜负。动乱矜负堕于魔业。若有自言我得我证。当知则是增上慢人。佛言。诸比丘。汝等审知增上慢义不。诸比丘答言。世尊。如我意者。若有人言我能知苦。是不知苦相而言我知。我能断集证灭修道。是不知集灭道相。乃至而言我能修道应知此是增上慢人。所以者何。苦相者即无生相。集灭道相。即无生相。无生相者即是非相。平等相是诸圣人。于一切法得解脱相。是中无有知苦断集。证灭修道。如是等相而可得者。若有众生得闻如是一切诸法平等之义。而生惊怖。应知是为增上慢者。
　　尔时世尊即告之言。善哉善哉。诸比丘。如汝所说。如是如是。须菩提。汝等当知此诸比丘。已于过去迦叶佛所。从文殊师利童子。得闻如是甚深之法。以闻法故疾得神通。今复得闻随顺不逆。须菩提。若复有人于我法中。得闻斯义生信解者。皆于来世见弥勒佛。若未发大乘意。于三会中悉得解脱若已发大乘意者。皆得住于堪忍之地。
　　尔时善胜天子白文殊师利菩萨言。大士。汝常于此阎浮提中。为众说法今兜率天上有诸天子。曾于过去值无量佛。供养恭敬种诸善根。然生在天中耽著境界。不能来此法会而有听受。昔种善根今将退失。若蒙诱诲必更增长。惟愿大士。暂往天宫。为彼诸天弘宣法要。尔时文殊师利菩萨。以神通力即于其处。忽然化作兜率天宫。如其所有悉皆备足。令善胜天子及此会中一切人天。皆谓在于彼天之上。具见于彼种种严饰。园林池沼果树行列殿堂楼阁。栋宇交临绣柱承梁雕窗间户。攒栌叠栱磊砢分布。称宝为台庄严绮错。其台极小犹有七层。或八层九层。乃至高于二十层者。一一台上处处层级。皆有众天女。盛年好色手足柔软。额广眉长面目清净。如金罗网常有光明。亦如莲华离诸尘垢。发言含笑进止回旋。动必合仪丽而有则。譬如满月人所乐见。笙篌琴瑟箫笛钟鼓。或歌或啸音节相和。妙妓成行。分庭共舞。如是等事宛然备瞩。时善胜天子。见自宫殿及其眷属欢娱事已。心生疑怪。白文殊师利菩萨言。奇哉大士。云何令我及以大众瞬息之间而来至此。
　　尔时长老须菩提。语善胜天子言。天子。我初亦谓与诸大众皆共至于兜率陀天。而今乃知本来不动。曾不共往彼天之上。如是所见皆是文殊师利菩萨三昧神通之所现耳。时善胜天子即白佛言。世尊。文殊师利菩萨。甚为希有。乃能以三昧神通不思议力。令此众会不动本处而言至此兜率陀天。佛言天子。汝但知文殊师利童子神通变化少分之力。我之所知无有量也。天子。以文殊师利神通之力。假使如恒河沙等诸佛国土。种种严好各各不同。能于一佛土中普令明见。又以如恒河沙等诸佛国土。集在一处状如缯束。举掷上方不以为难。又以如恒河沙等诸佛国土。所有大海置一毛孔而令其中众生。不觉不知无所触娆。又以如恒河沙等诸佛国土。所有须弥山王以彼众山内于一山。复以此山内于芥子。而令住彼山上一切诸天。不觉不知亦无所娆。又以如恒河沙等诸佛国土。其中所有五道众生置右掌中。复取是诸国土一切乐具。一一众生尽以与之等无差别。又以如恒河沙等诸佛国土。劫尽烧时。所有大火集在一处。令其大小如一灯炷。所有火事如本无别。又如恒河沙等诸佛国土。所有日月若于一毛孔。舒光映之普令其明隐蔽不现。天子。我于一劫若一劫余。说文殊师利童子三昧神通变化之力。不可穷尽。
　　尔时魔波旬自变其身作比丘形。在于会中却坐一面。白佛言。世尊。我今闻说文殊师利童子神通之力。不能信受。唯愿世尊。令于我前现其神力使我得见。尔时世尊知是恶魔变为比丘。欲令众生善根增长。故告文殊师利菩萨言。汝应自现神通之力。令此会中无量众生咸得善利。

　　　　文殊师利所说不思议佛境界经卷上



　　　　文殊师利所说不思议佛境界经卷下

　　　　唐天竺三藏菩提流志奉　诏译
　　尔时文殊师利菩萨受佛教已。即时入一切法心自在神通三昧。入此三昧已起神通力。现于如上所说神变之事。显然明著皆悉现前。如佛所言不增不减。预斯会者靡不咸见。是时大众睹此神力。叹未曾有。同声唱言。善哉善哉。诸佛如来。为众生故出现世间。复有如是善权大士。同出于世。而能现此不可思议威神之力。尔时恶魔见此种种神变事已。欢喜踊跃礼文殊师利菩萨足。合掌恭敬而向如来。作如是言。文殊师利童子甚为希有。乃能现是不可思议神通变化。诸有闻者孰不惊疑。若有众生得闻此事。能生信受。假使恶魔如恒河沙。欲为恼害终不能也。世尊。我是恶魔。常于佛所。伺求其便。心喜恼害一切众生。若见有人精勤习善。必以威力为其障碍。世尊我从今日深发誓心。但此法门弘宣之处。所在国土城邑聚落。百由旬内我在其中。譬如盲者无有所作。不于众生而生侵恼。若见有受持读诵思惟解释是经者。必生尊重供给供养。世尊我之俦党。乐于佛法而生留难。若见有人修行于善。要加逼沮令其退失。我今为断如是恶事说陀罗尼。即说咒曰。
　　怛侄他阿么黎(一)　毗么黎(二)　耻(音天以反)哆答鞞(三)　阿羯波你是多设咄
[口*路](四)　誓曳(五)　誓耶末底(六)　输(去声)婆末底(七)　睒迷(去声下两字同)扇底(八)　阿普迷(九)　普普迷(十)　地[口*梨](十一)　阿契(十二)　莫契(十三)　佉契(十四)　弭履罗(十五)　阿伽(去声)迷(十六)　普罗(十七)　普罗普罗(十八)　输(上声下同)迷输输迷(十九)　地[口*梨]地[口*梨](二十)　阿那跋底(二十一)　耻哆答鞞(二十二)　讫里多遏梯(二十三)　讫里多毗(入声)提(二十四)　毗卢折(音之热反)担(音丁合反二十五)　萨达摩婆
拏(上声)拘(二十六)　曷写苏怛罗写陀路迦(二十七)　阿(入声)跋罗
自多伊婆苏履耶(二十八)
　　世尊。此陀罗尼拥护法师。能令其人勇猛精进辩才无断。一切恶魔无能得便。更令其魔心生欢喜。以衣服卧具饮食汤药。诸有所须而为供养。世尊。若有善男子善女人。受持此咒日夜不绝。则为一切天龙乾闼婆阿修罗迦楼罗紧那罗摩睺罗伽人非人等常所守护。一切怨憎不能为害。佛语魔言。善哉善哉。汝今说此陀罗尼。令恒河沙等无量世界六种震动。魔王当知。汝此辩才。皆是文殊师利童子神力所作。文殊师利菩萨。以神通力令魔波旬。说此咒时。众中三万人。皆发阿耨多罗三藐三菩提心。
　　尔时文殊师利菩萨。作是变已。摄其神力。即告善胜天子言。天子我今欲诣兜率陀天。汝可先往令其众集。时善胜天子。闻是语已与其眷属。右绕于佛及文殊师利等菩萨大众。于会中没须臾之间到彼天宫。至天宫已。普告众言。汝等当知文殊师利菩萨摩诃萨。愍我等故欲来至此。汝等诸天皆应舍离放逸诸乐而共来集。为听法故。时善胜天子。作是语已。于天宫中建立道场。其场广博清净严好。以天如意众宝所成。东西三万二千由旬。南北一万六千由旬。又于其中置无量百千师子之座。其座高广种种庄严。以天宝衣而覆其上。时善胜天子。严办道场及师子座已。曲躬合掌。遥向文殊师利菩萨。而作是言。我至天宫所为事毕。唯仁降止今正是时。尔时文殊师利菩萨与诸菩萨。一万二千人。大声闻一千五百人。及余无量百千天龙夜叉乾闼婆等。从坐而起顶礼佛足。右绕三匝。于如来前没而不现。须臾之顷至兜率陀天。诣道场中如其敷拟各坐其座。
　　尔时四天王天。三十三天。夜摩天化乐天他化自在天。及色界中诸梵天众。递相传告而作是言。今文殊师利菩萨。在兜率陀天欲说大法。我等应共往诣其所。为欲听闻所未闻法。及见种种希有事故。作是语已。欲色界中无量阿僧祇。诸天子众。于须臾顷。各从所住。而来共集兜率天宫。以文殊师利菩萨威神之力。其道场中悉皆容受而无迫隘。
　　尔时善胜天子。白文殊师利菩萨言。大士。今此大众悉已来集。愿以辩才阐明法教。时文殊师利菩萨普告众言。诸仁者。若诸菩萨。住四种行。则能成就一切善法。何等为四。一者持戒。二者修禅。三者神通。四者调伏。若能持戒则成就多闻。若能修禅则成就般若。若得神通则成就胜智。若住调伏则能成就心不放逸。是故我言若诸菩萨住于四行则能成就一切善法。诸仁者。当知持戒具足八法而得清净。何等为八。一者身行端直。二者诸业淳净。三者心无瑕垢。四者志尚坚贞。五者正命自资。六者头陀知足。七者离诸诈伪不实之相。八者恒不忘失菩提之心。是名持戒八种清净。
　　复次诸仁者。应知多闻亦以八法而得清净。何等为八。一者敬顺师长。二者摧伏憍慢。三者精勤记持。四者正念不错。五者说释无倦。六者不自矜伐。七者如理观察。八者依教修行。是名多闻八种清净。
　　复次诸仁者。应知禅定亦以八法而得清净。何等为八。一者常居兰若宴寂思惟。二者不共众人群聚谈说。三者于外境界无所贪著。四者若身若心舍诸荣好。五者饮食少欲。六者无攀缘处。七者不乐修饰音声文字。八者转教他人令得圣乐。
　　复次。诸仁者。应知般若亦以八法而得清净。何等为八。一者善知诸蕴。二者善知诸界。三者善知诸处。四者善知诸根。五者善知三解脱门。六者永拔一切烦恼根本。七者永出一切盖缠等惑。八者永离一切诸见所行。是名般若八种清净。
　　复次。诸仁者。应知神通亦以八法而得清净。何等为八。一者见一切色无有障碍。二者闻一切声无所限隔。三者遍知众生心之所行。四者忆念前际无碍无著。五者神足游行遍诸佛国。六者尽一切漏而不非时。七者广集善根而离诸散动。八者如初发誓愿恒为善友广济众生。是名神通八种清净。
　　复次。诸仁者。当知于智亦以八法而得清净。何等为八。一者苦智遍知五蕴。二者集智永断诸爱。三者灭智观诸缘起毕竟不生。四者道智能证有为无为功德。五者因果智知业与事无有相违。六者决定智了知无我无众生等。七者三世智善能分别三世轮转。八者一切智智。谓般若波罗蜜于一切处无不证入。是名为智八种清净。
　　复次。诸仁者。应知调伏亦以八法而得清净。何等为八。一者内恒寂静。二者外护所行。三者不舍三界。四者随顺缘起。五者观察诸法其性无生。六者观察诸法无有作者。七者观察诸法本来无我。八者毕竟不起一切烦恼。是名调伏八种清净。
　　复次。诸仁者。应知不放逸亦以八法而得清净。何等为八。一者不污尸罗。二者恒净多闻。三者成就诸定。四者修行般若。五者具足神通。六者不自贡高。七者灭诸诤论。八者不退善法。是名不放逸八种清净。
　　诸仁者。若诸菩萨住不放逸。则不失三种乐。何者为三。所谓诸天乐禅定乐涅槃乐。又则解脱三恶道。何者为三。所谓地狱道畜生道饿鬼道。又则不为三种苦之所逼迫。何者为三。所谓生苦老苦死苦。又则永离三种畏。何者为三。所谓不活畏恶名畏大众威德畏。又则超出三种有。何者为三。所谓欲有色有无色有。又则涤除三种垢。何者为三。所谓贪欲垢嗔恚垢愚痴垢。又则圆满三种学。何者为三。所谓戒学心学慧学。又则得三种清净。何者为三。所谓身清净语清净意清净。又则具足三种所成福。何者为三。所谓施所成福戒所成福修所成福。又则能修三种解脱门。何者为三。所谓空解脱门无相解脱门。无愿解脱门。又则令三种种性永不断绝。何者为三。所谓佛种性法种性僧种性。诸仁者。不放逸行有如是力。是故汝等应共修行。
　　复次。诸仁者。菩萨所行六波罗蜜。一一具有三所治障。若住不放逸速能除断。何等为三。谓自不布施。不欲他施。嗔能施者。自不持戒。不欲他持。嗔能持者。自不忍辱。不欲他忍。嗔能忍者。自不精进。不欲他精进。嗔能精进者。自不修定。不欲他修。嗔能修者。自无智慧。不欲他有。嗔能有者。如是名为菩萨六度一一见有三障差别。不放逸行之所除断。
　　复次诸仁者。菩萨所行六波罗蜜。各以三法而得成满。此三皆从不放逸生。何等为三。布施三者。谓一切能舍不求果报回向菩提。持戒三者。谓重心敬授护持不缺回向菩提。忍辱三者。谓柔和宽恕自护护他回向菩提。精进三者。谓不舍善轭无来去想回向菩提。禅定三者。谓遍入诸定无所攀缘回向菩提。般若三者。谓智光明彻。灭诸戏论回向菩提。如是名为菩萨六度一一三种能成满法。不放逸行之所生长。
　　复次诸仁者。一切菩萨以不放逸故。速得成就三十七种菩提分等所有善法。证于诸佛无上菩提。云何速成菩提分法。谓诸菩萨以不放逸故。修四念处不经勤苦疾得圆满。云何修耶。谓观身处无所有。观察处无所有。观心处无所有。观法处无所有。于一切法皆无所得。如是名为修四念处。又诸菩萨以不放逸故。修四正勤疾得圆满。云何修习。谓诸菩萨。虽恒观察一切诸法本来无生无得无起无有作者。犹如虚空。而为未生诸恶不善法令不生故。摄心正住勤行精进。虽观一切法无业无果。而为诸众生已生诸恶不善法欲令断故。摄心正住勤行精进。虽信解一切法空无所有。而为未生诸善法欲令生故。摄心正住勤行精进虽知诸法本来寂静。而为已生诸善法欲令住故。不退失故更增长故。摄心正住勤行精进。是诸菩萨。虽恒观察一切诸法。无有所作无能作者。体相平等。是中无有少法可得若生若灭。而常精进修习不舍。是则名为修正勤耳。又诸菩萨以不放逸故。修四神足疾得圆满。云何修习谓诸菩萨虽永断欲贪。而恒不舍诸善法。欲若身若心常修善行。虽观诸法空无所得。而为化众生勤行精进。虽了知心识如幻如化。而恒不舍具诸佛法成正觉心。虽知诸法无依无作不可取著。而恒随所闻如理思惟。如是名为修习神足。又诸菩萨。以不放逸故。修习五根疾得圆满。云何修习。谓诸菩萨。虽依自力而有觉悟。不从他闻然教化众生。令其了知发生深信。虽无来想亦无去想。而勤遍修行一切智行。虽于境界无念无忆。而于其中不忘不愚。虽以智光开了诸法。而恒正定寂然不动。虽常安住平等法性。而断众翳障戏论分别。如是名为修习五根。又诸菩萨。以不放逸故。修习五力疾得圆满。云何修习。谓诸菩萨。修信力时。一切外论不能倾动。修精进力。一切恶魔无能沮坏。以修念力。不入声闻辟支佛地。修定力故。疾得远离五盖烦恼。以智慧力。永不取于诸见境界。是则名为修习五力。又诸菩萨。以不放逸故。修七觉分疾得圆满。云何修耶。谓诸菩萨。于一切善法恒不忘失。是修念觉分。于诸缘起常乐观察。是修择法觉分。行菩提道永不退转。是修精进觉分。知法而足无所希求。是修喜觉分。远离身心散动之失。是修猗觉分。入空无相无愿解脱是修定觉分。离于生起学习之心。是修舍觉分。是名为修七觉分法。又诸菩萨。以不放逸故。修八圣道疾得圆满。云何修习。谓永离于断常见故。名修习正见。离于欲觉恚觉害觉故。名修习正思惟。远离自他不平等故。名修习正语。离于谄伪不实相故。名修习正命。离于怯弱身心事故。名修习正业。离自矜足慢他心故。名修习正勤。离诸惛愚。名修习正念。息诸分别。名修习正定。是名修习八圣道分。诸仁者。我以如前所说之义。言诸菩萨住不放逸则得成就三十七种菩提分等一切善法。证于诸佛无上菩提。诸仁者。此不放逸菩萨。入于如是菩提分法已。则出一切生死淤泥。出生死已。于一切法。都无所见。无所见故无所言说。无所言说故则得入于毕竟寂静。云何名为毕竟寂静。以一切法非所作。非所作故不可取。不可取故无有用。无有用故不可安立。以之为有不可安立。以为有故。应知即是毕竟寂静。说是法时。会中有一万二千天子。远尘离垢法眼清净。
　　尔时善胜天子。复白文殊师利菩萨言。大士云何名修行菩萨道。文殊师利菩萨言。天子。若菩萨虽不舍生死。而不为生死诸恶所染。虽不住无为。而恒修无为功德。虽具修行六波罗蜜。而示现声闻辟支佛行。是名修行菩萨道。
　　复次天子。若菩萨虽于空清净。而善示诸境。亦不取于境。虽于无相清净。而善入诸相。亦不执于相。虽于无愿清净。而善行三界。亦不著于界。虽于无生无灭清净。而善说生灭。亦不受生灭。所以者何。此调伏心菩萨。虽了知一切法空无所有。然以诸众生于境界中而生见著。以见著故增长烦恼。菩萨欲令断诸见著。而为说法。令知一切境界是空。如说于空无相无愿。无生无灭皆亦如是。是名修行菩萨道。复次天子。有往有复。名修菩萨道。云何名为有往有复。观诸众生心所乐欲。名之为往。随其所应而为说法。名之为复。自入三昧名之为往。令诸众生得于三昧。名之为复。自行圣道名之为往。而能教化一切凡夫。名之为复。自得无生忍名之为往。令诸众生皆得此忍。名之为复。自以方便出于生死。名之为往。又令众生而得出离。名之为复。心乐寂静名之为往。常在生死教化众生。名之为复。自勤观察往复之行。名之为往。为诸众生说如斯法。名之为复。修空无相无愿解脱。名之为往。为令众生断于三种觉观心故而为说法。名之为复。坚发誓愿。名之为往。随其誓愿拯济众生。名之为复。发菩提心愿坐道场。名之为往。具修菩萨所行之行。名之为复。是名菩萨往复之道。说此法时。会中有菩萨五百人。皆得无生法忍。
　　尔时善胜天子。白文殊师利菩萨言。大士。我曾闻有一切功德光明世界。如是世界在何方所。佛号何等。于中说法。文殊师利菩萨言。天子。于此上方过十二恒河沙佛土。有世界名一切功德光明。佛号普贤如来应正等觉。在此土中演说正法。善胜天子言。大士。我心欲见彼之世界及彼如来。惟愿仁慈示我令见。时文殊师利菩萨。即入三昧。此三昧名离垢光明。从其身中放种种光。其光上彻十二恒河沙佛土。至一切功德光明世界。种种色光遍满其国。彼诸菩萨见是光已得未曾有。合掌恭敬。白普贤如来言。世尊。今此光明从何所来。普贤佛言。善男子。于此下方。过十二恒河沙佛土。有世界名娑婆。佛号释迦牟尼如来应正等觉。今现在彼敷演法教。彼有菩萨名文殊师利。住不退转入离垢光明三昧。于其身中放种种光。其光远至十方无量阿僧祇世界。一一世界光悉充满。是故今者有此光明。彼诸菩萨复作是言。世尊。我等今者皆愿得见娑婆世界释迦牟尼佛。及文殊师利菩萨。尔时普贤如来。即于足下千辐相中放大光明。其光朗曜。过彼下方十二恒河沙佛土入此世界光悉周遍。彼诸菩萨以佛光明。莫不见此娑婆世界及释迦牟尼佛诸菩萨等。此土菩萨亦见彼国及普贤如来并菩萨众。尔时普贤如来。告诸菩萨言。娑婆世界恒说大法。汝等谁能往彼听受。众中有菩萨。名执智炬。从座而起。白言世尊。我今愿欲承佛神力往娑婆世界。惟愿如来垂哀见许。普贤如来言。善男子。今正是时当疾往诣。尔时执智炬菩萨。与诸菩萨十亿人俱。头顶敬礼普贤如来。合掌恭敬右绕七匝。于彼国没。譬如壮士屈伸臂顷。到娑婆世界兜率天宫。善住楼观中文殊师利菩萨众会之前。曲躬合掌。礼文殊师利菩萨足。而作是言。大士。汝所舒光至于我国。我世尊普贤如来应正等觉。垂许我等来此世界。为见大士礼事瞻仰听闻法故。尔时欲色界诸天子。见彼国土诸来菩萨已。咸作是言。善哉善哉。不可思议。甚为希有。甚为希有。文殊师利善权大士。乃有如是神通变化。以三昧力放是光明。而能至彼上方世界。令诸菩萨疾来诣。此时文殊师利菩萨。复为大众广宣妙法。众中有七十二那由他诸天子众。深生信解。发阿耨多罗三藐三菩提心。
　　尔时文殊师利菩萨。于兜率天宫所为事毕。与诸菩萨释梵四天王等无量诸天。及一切功德光明国土诸来菩萨。不起于坐。于天宫没。一念之间到于佛所。皆从座起顶礼佛足。合掌恭敬右绕七匝。绕佛毕已。时执智炬菩萨。与其同类十亿人。前白佛言。世尊。普贤如来致问起居少病少恼安乐行不。于时世尊。如法慰问诸菩萨已。普观一切诸来大众。敕令复坐。广为说法莫不欢喜。
　　尔时世尊。复告众言。汝等当知。此文殊师利童子。执智炬菩萨。为欲成熟无量众生。现此神通变化之事。此二丈夫。已能成就种种方便。获于深理智慧辩才。已于无量阿僧祇劫施作佛事。为众生故生于世间。若有众生得见此二菩萨者。应知则得六根自在。永不入于众魔境界。尔时执智炬菩萨。及所同来诸菩萨众。入此国土得见世尊。听闻法故证无生忍。既得忍已右绕于佛。敬礼双足。当尔之时。此三千大千世界为之震动。是诸菩萨即于佛前。没而不现。须臾之顷还到本国。尔时世尊。告长老阿难言。此法门汝当奉持。广为人说阿难言。唯世尊。此法门当何名之。云何奉持。佛言。此法门。名文殊师利所说不思议佛境界。如是奉持。佛说此经已。善胜天子长老阿难。及一切世间天人。阿修罗乾闼婆等。皆大欢喜。信受奉行。

　　　　文殊师利所说不思议佛境界经卷下


