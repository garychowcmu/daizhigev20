  圣善住意天子所问经
　　元魏 毗目智仙共般若流支译




　　　　圣善住意天子所问经翻译之记

　　夫法留正像。唯圣是依季行。此世非贤岂伏。三藏法师毗目智仙。出自乌苌刹利王种。幼履慈踪。长蹑悲迹。摄化群迷。诫恶导善。常为众生不请之友。执此法灯。照彼昏闇。魏皇都邺。崇福以资。兴和二年岁次实沈。佛法加持。出此经典。名善住意天子所问。建午闰月朔次丁丑。戊寅建功。乙已毕功助译弟子瞿昙流支。对译沙门昙林之笔。庶俟存道敬法之贤。如实印记。示令不惑耳。

　　　　圣善住意天子所问经卷上

　　　　元魏三藏毗目智仙共般若流支译
　　归命一切诸佛菩萨。归命世尊大智慧海。毗卢遮那释迦牟尼佛法光明。归命圣者文殊师利大菩萨海。归命圣者善住意天子。遍行大乘者。
　　如是我闻。一时婆伽婆。住王舍城耆阇崛山中。与大比丘众六万二千人俱。皆是智者之所识知。一切悉是大阿罗汉。诸菩萨摩诃萨四万二千人。其名曰。
　　文殊师利菩萨。师子幢菩萨。弥勒菩萨。观世自在菩萨。得大势菩萨。辩聚菩萨。持地菩萨。弥楼山菩萨。弥楼幢菩萨。不动摇菩萨。善思义菩萨。善思惟菩萨。踊猛意菩萨。慧心菩萨。善心菩萨。摩尼聚菩萨。山相击王菩萨。宝手菩萨。宝意菩萨。宝印手菩萨。常舒手菩萨。常缩手菩萨。常精进菩萨。度众生菩萨。增上精进菩萨。如说能行菩萨。精进愿菩萨。手灯菩萨。等心菩萨。舍罪菩萨。除诸悲闇菩萨。力不坏菩萨。日藏菩萨。金刚游步菩萨。无边游步菩萨。无量游步菩萨。不动足游步菩萨。虚空库菩萨。上意菩萨。胜意菩萨。增上意菩萨。吉行菩萨。持地住菩萨。月光菩萨。月幢菩萨。光幢菩萨。光德菩萨。游步到明菩萨。师子游步雷音菩萨。无碍辩菩萨。相应辩菩萨。捷疾辩菩萨。最胜菩萨。蔽日月光菩萨。无攀缘菩萨。无比菩萨。根常喜笑菩萨。障一切罪菩萨。舍女饰菩萨。摩尼那菩萨。光明菩萨。净满菩萨。得大菩萨。集光王菩萨。深吼菩萨。如是等上首。菩萨摩诃萨四万二千人俱。
　　尔时复有四大神王。天帝释王。娑婆世界主。大梵天王。如是等上首。六万天子俱。复有七万三千天子。善住意天子。善寂天子。摩醯首罗天子。而为上首。皆乐修行菩萨之道。复有二万阿修罗王。罗睺阿修罗王。弥楼阿修罗王。而为上首。皆乐修行菩萨之道。复有六万龙王。名不苦恼龙王。名月龙王。名得叉迦龙王。而为上首。皆乐修行菩萨之道。如是复有无量百千天龙夜叉乾闼婆阿修罗迦楼罗紧那罗摩睺罗伽人与非人诸大众俱。比丘比丘尼优婆塞优婆夷皆悉来集。尔时世尊。无量百千眷属围绕。恭敬尊重而为说法。尔时文殊师利童子。于自寺住独坐思惟。心静三昧正念观察。正观察已起彼三昧。起三昧已复入三昧。以三昧力六种震动十方无量不可计数阿僧祇耶不可思议恒河沙等诸佛世界。尔时文殊师利童子。起彼三昧如法思惟。生如是心。佛出世难。人身难得。如优昙华。出时甚难。如是如来应正遍知。亦复如是。出世甚难人身难得。若无说法则不可得尽生死苦。诸佛正法甚深难知。若无佛者云何闻法。若不闻法则不能令众生苦尽。若我往至如来所已。如法难问如法难已。毕竟得发众生善根。毕竟能令菩萨乘人不可思议佛法满足。此处娑婆世界众生。极重贪欲极重嗔恚极重愚痴远离善法习近恶法。愚痴闇钝无殷重心。若其无佛无法无僧。云何而得令彼众生开慧眼净。
　　尔时文殊师利童子。如是思惟。我召十方无量百千诸菩萨众。令集此处闻如来法。以身证知甚深法忍。尔时文殊师利童子。念已即入普光离垢庄严三昧。入三昧已放大光明。遍照十方不可计数阿僧祇耶不可思议无量无边恒河沙等诸佛世界。即时十方不可计数阿僧祇耶不可思议无量无边恒河沙等诸佛世界大光明现。其光明净十方世界坑涧堆阜树林诸山。斫迦婆罗目真邻陀雪山弥楼摩诃弥楼一切所有幽闇之处。悉皆大明不相障碍。
　　尔时十方不可计数阿僧祇耶。不可思议无量无边恒河沙等。诸佛世界。诸佛世尊。皆悉现在现命现住。彼佛侍者既睹光明。各问其佛。白言世尊。何因何缘。于此世界大光明现。昔未见闻。如是光明甚可爱乐。世尊如是光明我等遇之。心得清净身力增益。贪欲恚痴不染众生。是谁威力何人宝藏。如是净光是谁所放。如是问已。彼佛世尊默然不答。如是十方诸佛世界。天声龙声夜叉声阿修罗声迦楼罗声乾闼婆声。人声非人声畜生声。如是众声一切止息。风声水声大海潮声。歌咏等声。如是诸声。以佛力故一切止息。皆悉寂然。一切寂静第一寂静。彼佛侍者。各各如是第二第三请其佛言。如是世尊何因何缘有此光明。唯愿说之。唯愿说之。如来若说则能利益一切众生。饶益安乐一切众生。令多众生一切皆得义相应乐。利安人天。是谁威力放此光明。遍照一切诸佛世界。
　　尔时十方不可计数阿僧祇耶不可思议无量无边恒河沙等诸佛世界。诸佛世尊。一切同声。皆共一音。一切诸佛。同一口业。皆同一法。为侍者说。彼佛侍者一一皆知如来所说。彼佛世尊。所出音声遍满一切诸佛世界。彼诸天人一时俱作百千伎乐。彼乐音中说言无常苦无我等。如是如是和合出声。所谓空声无相声无愿声。无染声解脱声。法性声真如声实际声。布施声持戒声忍辱声精进声禅定声般若声。柔和声利益声。慈声悲声喜声舍声。出如是等百千法声。此声出已。有不可数亿那由他百千众生。必定不退阿耨多罗三藐三菩提。不堕声闻缘觉之地。不堕帝释大梵天王转轮王地。
　　尔时十方不可计数阿僧祇耶。不可思议无量无边恒河沙等诸佛世界。诸佛世尊。告侍者言。止善男子。汝不须问。非汝境界。非诸声闻缘觉境界。声闻缘觉若闻我说心意迷乱。我若说者。一切天人皆悉迷没。善男子。以要言之。彼法光明所有功德。能令众生乃至无量不可思议善根成就。能令一切菩萨乘人乃至无量不可思议布施助道戒忍精进禅慧助道皆悉满足。善男子。汝今当知。若以一劫若余残劫。说此光明所有功德不可穷尽。诸佛菩萨。于诸众生。起慈悲心。放此光明。令诸众生渴仰欲闻。汝今谛听。善思念之。我为汝说。彼侍者言。如是世尊愿乐欲闻。彼佛世尊。各告侍者。作如是言。善男子。有佛世界名曰娑婆。彼中有佛号释迦牟尼如来应正遍知。于今现在现命现住。明行足善逝世间解无上士调御丈夫天人师佛世尊。出五浊世。彼处众生贪欲嗔恚愚痴所缚无恭敬心。诸根闇钝无惭无愧。为彼众生于彼世界如法苦行。获得阿耨多罗三藐三菩提觉已。而为说法。善男子。彼娑婆世界释迦牟尼如来佛土。有童子菩萨摩诃萨。名文殊师利。有大势力大智慧力大精进力。能与一切菩萨欢喜。菩萨化主。菩萨导首。安慰众生。菩萨之父。菩萨之母。解了一切诸法句义。黠慧明了得无障碍慧波罗蜜。得无障碍。愿力自在得陀罗尼。不可思议功德具足。于彼释迦牟尼如来所说法中。善能问难。能令众生善根成就。能令一切菩萨乘人。不可思议佛法满足。善男子。彼文殊师利童子菩萨。为集十方不可计数诸菩萨故放此光明。随何等人闻法因缘放此光明。彼佛侍者。各问其佛。白言世尊。彼文殊师利童子菩萨。住何三昧。而能如是放斯光明。彼佛答言。善男子。有三昧门名曰普光离垢庄严。文殊师利童子菩萨住是三昧。而能放此如是光明。彼侍者言不尔。世尊。如是光明。岂非彼佛世尊所放。能如是清。能如是净。能作如是身心喜乐。佛言不尔。善男子。菩萨常法共说菩萨教诫法门。尔时十方不可计数阿僧祇耶。不可思议无量无边。恒河沙等诸佛世界。彼不可数阿僧祇耶。不可思议无量无边。恒河沙等诸佛世界。一一世界诸菩萨等。既睹光明。各到佛所。头面礼足。白言世尊。如是无量功德光明。从何处来谁之所放。彼佛告言。善男子。有佛世界名曰娑婆。彼中有佛号释迦牟尼如来应正遍知。于今现在现命现住。为诸菩萨说清净法。彼有童子菩萨摩诃萨。名文殊师利。放此光明。为集十方诸菩萨故。如是说已。彼诸菩萨摩诃萨等。各请其佛。白言世尊。我今欲诣娑婆世界奉见世尊释迦牟尼如来应正遍知。供养彼佛礼拜亲近咨请问答。并见童子文殊师利及余菩萨摩诃萨等。佛言便往今正见时。
　　时彼十方不可计数阿僧祇耶。不可思议无量无边亿那由他。有频婆罗百千菩萨摩诃萨等。各礼佛足。于其国土忽然不现。譬如壮士屈申臂顷。一刹那顷。一罗婆顷。摩睺多顷。各各到此娑婆世界。既到此已。皆至世尊释迦牟尼如来住处。有雨细末鬘利香者。雨涂香者。有雨华者。雨天优钵罗华。钵头摩华。拘物头华。芬陀利华。阿提目多伽华。雨瞻卜华。波吒罗华。檀尼师迦梨迦华。须摩那华。婆利师华。曼陀罗华。波流沙华。摩诃波流沙华。栴陀罗华。摩诃栴陀罗华。雨如是等无量妙华。雨如是等无量妙香。雨华香已。往至世尊释迦牟尼如来佛所。或有菩萨。同声赞叹如来功德。赞叹之声。闻于三千大千世界。如是赞叹至如来所。如是种种。各各异法。而来集会。皆到世尊释迦牟尼如来佛所。到佛所已。彼诸菩萨摩诃萨等。威德力故。令此世界若干地狱。若干畜生。若干饿鬼。所受苦恼皆得休息。无一众生贪欲所恼。亦复不为恚痴所恼。无有嫉妒。无幻伪者。无谄曲者。无憍慢者。亦不自是。亦不忿恚。亦不热恼。一切众生慈心相向。甚有爱念皆悉和顺。
　　时彼菩萨亿那由他百千之众。皆到世尊释迦牟尼如来佛所。头面礼足。右绕如来有一匝者。有二匝者。有三匝者。有多匝者。绕如来已。上虚空中。去地不远一多罗树。忽然不现。一切皆入隐一切身菩萨三昧。入三昧已。随心所乐出生莲华。有种种色华。有无量百千众叶。于华台上结加趺坐。身不动摇。
　　尔时长老摩诃迦叶。见此希有未曾有法神通之事。复见雨华。复见雨香。复闻乐声百千种音。见大光明。复见雨华遍四天下。满此世界积过于膝。见佛大会天龙夜叉。乾闼婆阿修罗迦楼罗。紧那罗摩睺罗伽人与非人。比丘比丘尼。优婆塞优婆夷等。身皆金色。尔时长老摩诃迦叶。从座而起。整服左肩右膝著地。摄身圆坐。向佛合掌。偈赞请曰。
　　欢喜常快乐　　善净口业说
　　具十力雄猛　　功德有百重
　　人处天处行　　悉无与等者
　　叵思无称量　　恶意永已尽
　　百那由他劫　　久修施戒等
　　尊戒绝譬类　　无教诫善逝
　　力忍力善力　　复有十力力
　　无心作功德　　愿断我疑网
　　见苦恼众生　　百劫修苦行
　　而心不疲惓　　已令得欢喜
　　舍国城妻子　　头目等种种
　　一切心喜与　　愿断我疑网
　　世尊久已舍　　象马及辇舆
　　头衣等种种　　舍百那由他
　　饮食舍等物　　舍与牟尼那
　　施时常欢喜　　是故成善逝
　　割截身体时　　忍受无嗔恨
　　随问皆能答　　巧说忍善力
　　修行于空法　　善思量净施
　　功德毕竟持　　故我问清净
　　贪嗔痴磨灭　　见众生苦恼
　　贪嗔痴所覆　　我想而自缠
　　悲心愍此故　　百劫行到道
　　示导诸有者　　是故我归依
　　以智慧增长　　彼得行善行
　　常为诸众生　　说空法令乐
　　无屈行善因　　成善逝世尊
　　世尊禅清净　　愿断我疑网
　　修行施戒忍　　精进悉已备
　　禅慧皆具足　　常乐修慈心
　　无等等功德　　如海不思议
　　如海水之深　　是故我归依
　　世尊于往昔　　一鸟来归依
　　自割净身肉　　脔脔秤称之
　　举身上秤槃　　乃与鸟平等
　　世尊大慈光　　愿断我疑网
　　太山可动转　　虚空可令有
　　诸天功德舍　　亦可堕此地
　　海水可枯竭　　修罗宫可堕
　　日月可坠落　　世尊语叵异

　　尔时长老摩诃迦叶。以偈赞叹请如来已。白言世尊。以何因缘。有大光明遍照世界。如是妙色。昔所未有今见此瑞。佛告尊者大迦叶言。止止迦叶。汝今云何作如是说。莫如是问。如此之事。非是一切声闻缘觉所能测量。一切天人所迷没处。唯是诸佛如来所知。尊者大迦叶白佛言。世尊。如来若说多所利益多人安乐。尔时世尊。即告尊者大迦叶言。汝今谛听善思念之。我为汝说。大迦叶言。善哉世尊。愿乐欲闻。佛言迦叶。文殊师利童子。今入普光离垢庄严三昧。以三昧力放此光明。遍照十方不可计数阿僧祇耶。不可思议无量无边。恒河沙等诸佛世界。普召十方不可计数阿僧祇耶。不可思议无量无边。亿那由他有频婆罗百千菩萨。皆悉集此娑婆世界。彼诸菩萨今者皆悉顶礼我足。右绕三匝上虚空中。去地不远一多罗树。坐莲华座。
　　尔时尊者摩诃迦叶白佛言。世尊。彼诸菩萨威神之力。乃能如是雨华雨香雨末香等。百千音乐皆出妙声。佛言。如是如是。迦叶。此诸菩萨威力如是。雨华雨香雨末香等。百千音乐皆出妙声。大迦叶言不尔。世尊。何处有此菩萨可见。佛言迦叶。彼乃非是声闻缘觉之所能见。何以故。迦叶。何处大悲菩萨境界。何处大慈。何处利益。何处修行。布施持戒忍辱精进禅定智慧。菩萨境界。非彼声闻缘觉信行。迦叶当知。此诸菩萨一切皆入隐一切身菩萨三昧。声闻缘觉所不能见。唯如来见。如是迦叶。已住此地菩萨能见。住地菩萨尚不能见此善男子。唯依信行。何况声闻缘觉能见。若能见者无有是处。
　　尔时长老摩诃迦叶白佛言。世尊。菩萨修行成就几法行何善根成何功德。而能得入隐一切身菩萨三昧。佛言迦叶。诸菩萨摩诃萨。毕竟成就十种法故。则能得入隐一切身菩萨三昧。何等为十。一者信行坚固。二者为满大悲。心常不舍一切众生。三者舍一切物。四者受持佛法而不取著。五者不受声闻缘觉智慧。六者一切所有皆悉能舍。乃至身命何况余物。七者行不可数有为诸行。而心不取彼有为行。八者不可数量施戒忍进禅慧满足波罗蜜行。而不分别。九者起如是心。一切众生我悉安置于佛法中令趣菩提。十者不取众生不取菩提。迦叶当知诸菩萨摩诃萨。毕竟成就如是十法。则便得入隐一切身菩萨三昧。
　　尔时长老摩诃迦叶白佛言。世尊。快说此语。世尊。乃能作如是说。世尊。声闻缘觉不曾一心发如是意。一切众生我皆令其得阿罗汉。尚不起心置诸众生罗汉法中。何况佛法。佛言。如是如是。迦叶。声闻缘觉皆不能入隐一切身菩萨三昧。此三昧名尚不能知何况能得。云何能入。若能入者无有是处。
　　尔时长老摩诃迦叶白佛言。世尊。我今欲见彼诸菩萨。何以故。如法正士难可见故。佛言迦叶。汝觅文殊师利童子。则便得见。彼诸菩萨彼起三昧汝乃见之。复次迦叶汝已获得一切三昧。摄入三昧。觅彼菩萨摩诃萨等为在何法专心修行。尔时长老摩诃迦叶。世尊既听。以佛神力自神力故。即入二万诸三昧门。入已复起。欲望得见彼诸菩萨。在于何法专心修行而不能知。非彼菩萨若来若去是故不知。或非住处。或何所依。或何所作。或何所说。一切不见。一切不知。
　　尔时长老摩诃迦叶白佛言。世尊。希有世尊。甚奇善逝。世尊。我入二万诸三昧门。欲望得见彼诸菩萨在于何法专心修行而不能见。菩萨如是尚不可见。何况如来。菩萨未得一切智处。已得如是三昧法门。菩萨摩诃萨未得一切智。犹尚如是。何况已得。世尊。其谁智慧。若善男子若善女人。若闻若见如此之事。而不发于阿耨多罗三藐三菩提心者。何人闻见而不发心。如是世尊。隐一切身菩萨三昧威神之力。尚不可测。何况复有其余三昧。佛言。如是如是。迦叶。一切声闻缘觉之人。尚非境界。况余众生。
　　尔时长老舍利弗。作如是念。佛说我于声闻弟子智慧人中最为第一。若我觅彼菩萨摩诃萨在于何法专心修行应能见知。尔时长老舍利弗。作是念已。以佛神力自神力故。即入三万诸三昧门。入已复起欲望得见彼诸菩萨在于何法专心修行。而不能见彼诸菩萨乃至少相。
　　尔时长老须菩提。作如是念。我应能见彼诸菩萨在于何法专心修行。尔时长老须菩提。作是念已。以佛神力自神力故。即入四万诸三昧门。入已复起。欲望得见彼诸菩萨在于何法专心修行。而不能见。非彼菩萨若来若去。是故不知。或非住处。或在住处。或经行处。非是卧处。非是坐处。一切不见。一切不知。尔时长老须菩提。礼二足尊。而作是言。世尊。如来说我阿兰若行最为第一。如是寂静三昧法门。我已得之。如是世尊。此四天下四洲世界。我见明了如一鼓头。第二世界。我见明了如二鼓头。世尊。譬如有人生便捉杖如须弥山。我入三昧彼执杖人即住我前。一劫打鼓不曾暂住。更不异作随彼打鼓。如是我得尔许三昧。唯我究竟阿兰若行。若经一劫。彼鼓音声不著耳识。何况能起如是三昧。若彼鼓声能起三昧。无有是处。世尊。彼如是法具足寂静我。如是法智慧具足。四万三昧入已复起。欲望得见彼诸菩萨乃至一人而不能见。亦复不能知其住处。如是世尊。菩萨摩诃萨知如是法。宁为一一众生利益。恒河沙劫生大地狱住地狱中。如是世尊。彼诸菩萨而不舍离彼如是法。不可思议甚深智慧。如是世尊。若我漏心未解脱者。于未来际常在生死。更不舍离如是大乘。尔时世尊。赞叹尊者须菩提言。善哉善哉。汝须菩提。以心信故作如是说。汝此受阴若不涅槃必得授记。汝之善根作恒河沙转轮王已。然后必得阿耨多罗三藐三菩提觉。
　　又须菩提。三千大千世界众生宁为多不。须菩提言。甚多世尊。甚多善逝。佛言。如是须菩提。彼诸众生皆得智慧。如须菩提。如舍利弗。诸大声闻之所知见。皆共和合。乃至一劫若百千劫。觅彼菩萨望得见者。无力能见。何以故。非须菩提声闻缘觉所知境界。彼诸菩萨摩诃萨行。一切声闻缘觉不行。说此法时。会中八万四千天人。一切皆发阿耨多罗三藐三菩提心。尔时文殊师利童子。作是思惟。在他处住。无量菩萨亿那由他百千之众。我今普召令集此处。尔时文殊师利童子。既思惟已。即时如法现神通行。现神通已。化作八万四千莲华。亿那由他百千眷属大如车轮。金叶银茎胜藏罗网。毗琉璃须。彼莲华中有化菩萨。于华台上结加趺坐。金色之身。具三十二大人之相。具足功德。具足妙色。具足众好。具足光明。时彼莲华至四王天三十三天夜摩兜率。如是化乐他化自在。此化莲华如是遍到一切处去若干处处。召此三千大千世界。百亿须弥。四天王天。乃至遍召色究竟天。彼化莲华遍至一切欲界天子。色界天子。若干宫殿。出声普召一切皆闻。彼菩萨身遍至三千大千世界。说偈召曰。
　　慧日大世尊　　时乃出世间
　　佛如优昙华　　如是甚难值
　　雄猛释师子　　出现此世间
　　依正法正说　　尽一切苦恼
　　虽久食天味　　恣心五欲乐
　　复随恶行去　　而于何处受
　　若干欲受食　　而复更增长
　　有为行众生　　三界悉无乐
　　已得第一难　　所谓佛出难
　　愚痴著我慢　　不知非尽苦
　　汝等宜速去　　见佛闻胜法
　　莫于佛灭后　　心悔何所及
　　错入魔王网　　大怖畏之处
　　长夜痴著乐　　何时得解脱
　　唯有闻正法　　能生众生福
　　速到三十二　　大人相佛所
　　佛能救众生　　余不可归依
　　佛是世间主　　大慈不思议
　　修行不可数　　不可思议劫
　　集无上智慧　　成佛释师子
　　开示第一法　　深寂难可见
　　何处无众生　　非命非丈夫
　　一切时常舍　　永断无有余
　　除舍一切相　　为众生说法
　　何处开实际　　世间无心行
　　以彼空无相　　亦无愿不作
　　无染无相貌　　不生亦不出
　　不来亦不去　　演说法明了
　　不生亦不尽　　无少物可忆
　　无相貌可见　　无思忆念说
　　无少众生生　　无少众生死
　　无涅槃众生　　何处众生出
　　说法如响声　　无响声可取
　　人尊解字相　　如是而说法
　　若何处不遍　　不得风水火
　　地不是分别　　智慧眼所说
　　色受想行识　　如是等皆空
　　虽说五阴法　　无物可聚积
　　眼耳鼻舌身　　如意自相空
　　虽复说彼空　　而空不可得
　　色声香味触　　皆是意所乐
　　虚妄起此法　　无自根本空
　　如是诸众生　　解佛所说法
　　欲得脱苦处　　应到医师所

　　彼化菩萨。周遍三千大千世界。说此偈时。九十六亿欲界诸天。色界天子。远尘离垢得法眼净。十千天子是菩萨乘修行之人。一切皆得无生法忍。时彼菩萨所召天子。不可数量。阿僧祇耶百千之众。一刹那顷。一罗婆顷。摩睺多顷可往世尊释迦牟尼如来应正遍知。往到佛所。头面礼足右绕三匝住在一面。以天华香。优钵罗华。钵头摩华拘物头华。芬陀利华。曼陀罗华。摩诃曼陀罗华。末香涂香。用散如来。大身诸天。上虚空中歌咏赞叹。彼时多有若干天人。皆悉来至此四天下遍满世界。无有空地。如掷扙处。所有地处皆悉遍满。尔时大身胜妙天子。此四天下世界之中。雨华遍满积过于膝。
　　尔时善住意天子。善寂天子。惭愧持天子。九十六亿诸天子俱。乐行一切菩萨之道。皆共往诣文殊师利童子住处。既往到已。在于文殊师利童子住处寺外。右绕七匝。雨天曼陀罗华如雨而下。所雨之华遍覆虚空。高十由旬。成大华网台。形如浮图。有大光明遍照三千大千世界皆悉大明。雨天曼陀罗华于文殊师利童子寺所。尔时文殊师利童子。如法思惟。于此三千大千世界。上虚空中华网遍覆。华网光明遍照三千大千世界。皆悉大明。尔时文殊师利童子。从自寺出。随心所乐。有妙宝座即坐其上。
　　尔时善住意天子头面敬礼文殊师利童子足下。余诸天子一切悉礼文殊师利童子足已。尔时文殊师利童子。如是思惟。何等人能与我相随。于世尊前问答论义。或说何等不思议句。难解句句。无处所句。不戏论句。无戏论句。不可说句。甚深句。实句无障碍句。不破坏句。空句无相句无愿句。真如说句。实际句。法界句。无相似句。不取句。不舍句。佛句法句僧句。得智慧满足句。三界平等句。一切法无所得句。一切法不生说句。师子句。健句无句句。如是说已。当有何等堪受法器能听受者。尔时文殊师利童子如是思惟。善住意天子。已曾供养过去诸佛。辩才无碍。彼则堪能与我相随于世尊前问答论议。尔时文殊师利童子。如是念已。语善住意天子言。善住意天子。汝得深忍无碍辩才。可世尊前与我相随问答论议。于是善住意天子语文殊师利童子言。文殊师利。如是我说。若彼于我。不听不读。不受不持。不思不念。不取不舍。不觉不知。不闻我说。不为他说。何以故。佛道无字无心。觉寤唯说名耳。如此名者不可修行。文殊师利。今此地处所说法语。此诸天子。于仁者边作意欲听。仁为说不。文殊师利答言。天子。若有念言我听法者。我不为说。欲得不取我不为说。何以故。有我可取。可得言听。如是取众生取命取丈夫。如是取者可得言听。若使天子有我慢心取我我所。若如是者彼说我听。如是取著而说法者。有三障碍。何者为三。一者得我。二者得众生。三者得法。天子当知。若非我慢非我我所。如是听法有三圆净。心不分别无所悕望无所忆念。彼何者法是三圆净。谓不得我心不分别。无所悕望无所忆念。不得法器心不分别。无所悕望无所忆念。无所得法心不分别。无所悕望无所忆念。天子当知。若如是听。彼平等听非不平等。
　　时善住意天子赞言。善哉善哉。文殊师利。云何名为不退转耶。惟愿说之。文殊师利言。止止天子。汝莫分别。若使菩萨有退转者。菩提正觉非得菩提。天子问言。文殊师利。何处退转。文殊师利答言。天子。贪欲退转。嗔恚退转愚痴退转有爱退转。无明退转。乃至十二有支退转。因退转。见道退转。名退转。色退转。欲界退转。色界退转。无色界退转。声闻行退转。缘觉行退转。分别退转。取著退转。体退转。取体退转。断退转。常退转。取退转。舍退转。我想退转。众生想退转。命想退转。丈夫想退转。意思退转。障碍退转。颠倒退转。自身退转。自身见退转。自身根本六十二见退转。五盖退转。五取阴退转。一切内外入退转。界退转。佛想退转。法想退转。僧想退转。我成佛我说法。我度众生我破魔王。我得智慧有彼想退转。不分别十力。不分别十八不共佛法。不分别根无畏。不分别想。不分别佛世界庄严。不分别声闻功德。一切分别退转。如是天子。若菩萨此处退转。彼不退转。
　　时善住意天子问言。何处不退转。文殊师利答言。天子。佛智慧不退转。空不退转。无相不退转。无愿不退转。真如不退转。法界不退转。实际不退转。平等不退转。天子言。若文殊师利作如是说。若菩萨此法分别不分别。无分别不分别退转。以是义故得言退转。曰彼有何法而言退转。曰有无非有非无。何法退转。何处退转。文殊师利言。若不实取。若不正取。若不如取。彼则不取不舍无相可作。以是义故得言退转。彼法退转不可说有。不可说无。何以故。若有若无而退转者。彼则有过。何以故。若有法退转则堕常边。若无法退转则堕断边。如来说法非断非常。不断不常是佛所说。天子。若彼真如前。不实想不如实知。则不断不常。如是天子。菩萨退转。说此法时。十千天子。一切皆得无生法忍。
　　尔时善住意天子语文殊师利童子言。文殊师利。今共仁者。到如来所见于如来。见如来已礼拜赞叹。供养恭敬如法问难。文殊师利答言。天子。汝莫分别取如来行。天子问言。文殊师利如来何处。文殊师利答言。天子。即此前头有如来住。天子问言。若有如来我何不见。文殊师利答言。天子。若汝一切见则见彼如来。天子问言。文殊师利。仁者云何作如是说。即此前头有如来住。文殊师利问言。天子于意云何。今于汝前有何物耶。天子答言。有虚空界。文殊师利言。如是如来者即是虚空界。何以故以虚空界于一切法悉平等故。如是虚空即是如来。如是如来即是虚空。虚空如来不二不异。如是天子欲见如来当如是观。如实际知非有少物可分别取。

　　　　圣善住意天子所问经卷上



　　　　圣善住意天子所问经卷中

　　　　元魏三藏毗目智仙共般若流支译
　　尔时文殊师利童子。随心化作三十二殿。四角四柱纵广正等。种种严饰。甚可爱乐。于彼殿中有化床座。以天宝物而覆其上。一一床座有化菩萨。具三十二大人之相。尔时文殊师利童子。以威神力。令此莲华遍行三千大千世界往如来所。围绕世尊及比丘僧。满三匝已。住虚空中光明遍满。世尊众会四方围绕。尔时莲华台中菩萨。并化殿上诸化菩萨。彼诸菩萨。同声以偈赞如来曰。
　　于恒河沙等　　不思议佛所
　　供养多亿佛　　炽然勤精进
　　如是久修行　　第一菩萨行
　　彼甚可喜庆　　一切人之上
　　光明色胜妙　　三界最第一
　　离相牟尼尊　　说法令人听
　　何处无有人　　无命无丈夫
　　世尊如是知　　一切人之主
　　行布施持戒　　是第一律师
　　忍辱勤精进　　如禅定思量
　　具足深般若　　三界不著尊
　　善知彼岸道　　是故我归依
　　若忆念知有　　世间人之主
　　法主之世尊　　天人来供养
　　于甚深空法　　究竟无有余
　　当知如是人　　世界之尊主
　　过去诸如来　　有方处人主
　　常说人空法　　无物本无相
　　此处无众生　　若生若死灭
　　不来亦不去　　一切法相空
　　化人空中眠　　非是真实见
　　是法善逝说　　如化亦如梦
　　恒沙世界宝　　有施与何人
　　此福感有为　　空忍胜于是
　　劫际如恒沙　　供养人中尊
　　奉香华饮食　　为得佛菩提
　　若闻如是法　　无人命丈夫
　　得彼忍光明　　供养如来上
　　多劫行布施　　饮食象马等
　　彼非解脱因　　以有人想故
　　彼寂静人上　　令多众解脱
　　空性本光明　　知解脱庄严
　　佛出世难值　　闻法生信难
　　生世为人难　　善哉入佛法
　　已离于八难　　复得于难得
　　得信善逝法　　善思惟得见
　　常专心听法　　莫如声取义
　　恒宿阿兰若　　必得人中雄
　　近善友法器　　远离恶知识
　　等心于众生　　莫欺于菩萨
　　持戒乐多闻　　粪扫衣乞食
　　近树下精进　　随得食而食
　　有为皆无常　　一相如阳炎
　　一际知真谛　　速得菩提觉
　　五阴如幻化　　内外入空聚
　　常说如是法　　彼处无造作
　　贪嗔本空无　　痴慢分别起
　　非已今当有　　如是知得佛

　　说此偈时。于众会中。二万二千人。皆发阿耨多罗三藐三菩提心。五百比丘。不受诸法漏尽心得解脱。三百比丘尼。远尘离垢得法眼净。七千优婆塞优婆夷。二万七千天子。得离垢法眼。三百菩萨得无生法忍。于此三千大千世界六种震动。动遍动等遍动。震遍震等遍震。
　　尔时长老舍利弗白佛言。世尊。是谁威力令此三千大千世界六种震动。此莲花中殿中菩萨。善说如是甚深之法。放大光明遍照此会。如是无量多亿天子。皆悉来集。如是无量多亿菩萨。皆悉来集。佛言。舍利弗。此是文殊师利童子威神力故。得见如是妙色庄严。何以故。舍利弗。文殊师利童子与善住意天子。今日相随请问。如来破坏魔军三昧法门。如法问难不可思议甚深佛法。尊者舍利弗言。不尔世尊。文殊师利童子未来此会我不曾见。佛言。舍利弗。汝善谛观如是文殊师利童子。今在此处与一切魔一切魔众一切魔官作大衰变。极大庄严来至我所。
　　尔时文殊师利童子。入坏魔军三昧法门。文殊师利入坏魔军三昧门时。若干三千大千世界。百亿魔宫毁变欲坏。陈朽闇冥无有威光。一切魔身皆悉衰变。极成老弊。各自知见拄杖而去。魔之眷属亦复如是。见已宫殿毁变欲坏。陈朽闇冥无有威光。尔时众魔皆生怖畏。惊恐毛竖心生疑虑。作如是念。以何因缘。我此宫殿毁变欲坏。如是陈朽。如是闇冥无有威光。莫令我身退失此处。时彼众魔。生如是心未久之间。尔时文殊师利童子。即复化作百亿天子。在于魔前。彼化天子语魔波旬。作如是言。汝莫怖畏。非汝有恶。非汝有衰。非汝欲退。今有童子菩萨摩诃萨。名文殊师利。得不退转。彼今住在破坏魔军三昧法门。是彼菩萨威力所作。彼化天子说如是语。时魔既闻文殊师利童子名已。转更恐怖。一切魔宫皆悉战动。时魔波旬。语化天子作如是言。愿君救我。愿君救我。时化天子。语魔波旬作如是言。勿怖勿怖。汝今往诣释迦牟尼如来佛所。如来大悲于怖畏者能施无畏。彼化天子如是说已。即于其处忽然不现。时魔波旬一切眷属于一念顷一罗波顷。摩睺多顷。百亿波旬无量眷属。如老极老拄杖而去。何处如来应正遍知。往到佛所。一切同声而白佛言。救我世尊。救我世尊。救我善逝。救我善逝。惟愿世尊救我救我。惟愿善逝救我救我。我本妙色今者如是衰变不好者。世尊。我宁闻说亿百千佛如来名号。而不用闻文殊师利童子一名。何以故。以我闻此文殊师利童子名字。生大怖畏。惊恐危故。畏退失故。我今如是恐畏退失。尔时世尊语魔波旬作如是言。汝今云何如是说耶。亿百千佛如来名号不作一切众生利益。不曾已作。今亦不作。当亦不作。如是文殊师利童子。常作一切众生利益。已作今作当作利益。众生熟已令得解脱。汝今虽闻亿百千佛如来名号。不生苦恼。不生怖畏。云何而言文殊师利一童子名我不用闻。尔时魔波旬白佛言。世尊。我甚耻愧如是身老。我甚怖畏。世尊。我忆本身。我忆本色。愿还如本少身少色。佛言。波旬且住且住。且待须臾。文殊师利童子菩萨当来至此。汝此色者。非是真色。宜可除舍。
　　尔时文殊师利童子。起彼三昧。无量百千诸天。导从无量百千诸大菩萨诸龙夜叉乾闼婆阿修罗伽楼罗紧那罗摩睺罗伽。百千音乐皆出妙声。优钵罗花。钵头摩花。拘物头花。芬陀利花。如雨而下。极大庄严娱乐戏乐。来至佛所头面礼足。右绕三匝却住一面。
　　尔时世尊告彼童子文殊师利作如是言。文殊师利。汝入破坏一切魔军三昧门耶。文殊师利答如来言。入已世尊。尔时世尊问童子言。文殊师利。于何佛所得是三昧。闻此三昧其已久如。文殊师利童子答言。世尊。未发菩提心时。我从彼佛得闻如是三昧法门。我此三昧如是成已。世尊问言。文殊师利彼佛如来名字何等说是三昧。汝从彼佛。得闻如是三昧法门。文殊师利答言。世尊。乃往过去无量无边不可思议阿僧祇耶阿僧祇劫有佛出世。号曼陀罗婆花香如来应正遍知明行足善逝世间解无上士调御丈夫天人师佛世尊。彼说如是三昧法门。我从彼佛得闻如是破坏魔军三昧法门。世尊问言。文殊师利。此三昧门云何而得。文殊师利答言。世尊有二十法。若菩萨摩诃萨毕竟成就彼二十法得此三昧能坏魔军。何等二十。
　　世尊。所谓菩萨。破坏贪欲。破坏贪心。破坏嗔恚。破坏嗔心。破坏愚痴。破坏痴心。破坏嫉妒。破坏嫉心。破坏憍慢。破坏慢心。破坏垢恶。破坏垢心。破坏热恼。破坏热心。破坏想念。破坏想心。破坏见著。破坏见心。破坏分别。破坏分别心。破坏取著。破坏取心。破坏执著。破坏执心。破坏取相。破坏相心。破坏有法。破坏有心。破坏常法。破坏常心。破坏断法。破坏断心。破坏阴法。破坏阴心。破坏界法。破坏界心。破坏入法。破坏入心。破坏三界。破坏三界心。如是二十。菩萨若能毕竟成就。此二十法得此三昧。
　　复次世尊。有四种法。若菩萨摩诃萨毕竟成就彼四种法得此三昧。何等为四。一者清净心。二者不谄曲心。三者深心。四者一切施与。如是四法。菩萨若能。毕竟成就此四种法得此三昧。复有四法。若菩萨摩诃萨毕竟成就彼四种法得此三昧。何等为四。一者不违于信。二者毕竟实语。三者随顺想行。四者不取一切法。是为四法。复有四法。若菩萨摩诃萨毕竟成就彼四种法得此三昧。何等为四。一者亲近善知识。二者正念思惟。三者如法修行。四者不与恶人相随。是为四法。复有四法。若菩萨摩诃萨毕竟成就彼四种法得此三昧。何等为四。谓不缺戒。不穿漏戒。不依止戒。不浊戒等。是为四法。复有四法。若菩萨摩诃萨毕竟成就彼四种法得此三昧。何等为四。一者舍声闻心。二者不受辟支佛心。三者堪忍住持。四者不舍众生。是为四法。复有四法。若菩萨摩诃萨毕竟成就彼四种法得此三昧。何等为四。一者修习空法不取丈夫。二者修习无相不取于相。三者修习无愿不取愿心。四者心不贪著一切能舍。是为四法。世尊。菩萨摩诃萨毕竟成就如是法门。是故得此破坏魔军三昧法门。如是世尊。彼曼陀罗婆华香如来。说此三昧门。我从彼佛得闻如是三昧门已。复有如来。号一切珠宝电蔽日月光如来应正遍知。我于彼佛闻此三昧具足成就。彼佛说此三昧门时。彼众会中十千菩萨。皆得成就此三昧门。
　　尔时长老舍利弗白佛言。世尊。希有世尊。今此童子文殊师利。乃能善得此三昧门。既成就此三昧门已。令魔波旬得此衰变。尔时世尊即告尊者舍利弗言。于意云何。汝舍利弗。见此三千大千世界魔波旬如是变者。勿作是见。何以故。舍利弗。如是十方恒河沙等。诸佛世界彼魔波旬。一切皆悉如是衰变。悉是文殊师利童子威力所作。尔时世尊如是说已。复告文殊师利童子作如是言。文殊师利。止汝神力所入三昧。令魔波旬还复前色如本具足。尔时文殊师利童子。即止神力时魔波旬一切前色。皆悉还复如本具足。
　　尔时文殊师利童子问魔波旬作如是言。魔波旬。何处波旬眼。何处眼想。何处眼著。何处眼相。何处眼攀缘。何处眼障碍。何处眼忆念。何处眼我。何处眼依止。何处眼喜乐。何处眼戏论。何处眼我所。何处眼护。何处眼修。何处眼取。何处眼舍。何处眼分别。何处眼思量。何处眼决定。何处眼灭。何处眼生。何处眼执。何处眼来。如是等法。是汝境界。魔业妨碍。如是至意应如是知。色乃至法应如是知。何处波旬非眼。非眼想。非眼著。非眼相。非眼攀缘。非眼障碍。非眼忆念。非眼我。非眼依止。非眼喜乐。非眼戏论。非眼我所。非眼护。非眼修。非眼取。非眼舍。非眼分别。非眼思量。非眼决定。非眼灭。非眼生。非眼执。非眼来。如是等法。非汝境界。汝于其中无主无力无自在非自在取。如是至意应如是知。色乃至法应如是知。尔时文殊师利童子。如如法说。彼魔众中十千魔众。发阿耨多罗三藐三菩提心。魔之眷属八万四千。远尘离垢得法眼净。
　　尔时长老摩诃迦叶白佛言。世尊。我欲得见文殊师利童子并彼菩萨摩诃萨。何以故。世尊。如是善人难可得见。尔时世尊语文殊师利童子言。文殊师利汝现十方诸来菩萨摩诃萨身。此会大众渴仰欲见。尔时文殊师利童子语诸菩萨。名法菩萨。希有日光菩萨。魔杖菩萨。妙音菩萨。定恶菩萨。寂治菩萨。胜治菩萨。法王吼菩萨。语如是等无量菩萨摩诃萨言。各各现汝童子本身。如汝各各自佛世界诸菩萨身。文殊师利如是说已。尔时彼诸菩萨等。起彼三昧。起三昧已。各示本身。一切皆见彼大众中。有菩萨身等须弥山。有菩萨身八万由旬。有菩萨身百千由旬。有菩萨身九十八十七十六十五十四十三十二十十千由旬。复有菩萨摩诃萨身一千由旬。有菩萨身五百由旬。有菩萨身一百由旬。有菩萨身五十由旬四十由旬三十由旬二十由旬十由旬者。有五由旬至一由旬。复有菩萨摩诃萨身。如此娑婆世界众生三肘半身。自有菩萨示如是身。当尔之时。此处三千大千世界。无有空地如掷杖处。一切悉遍。胜菩萨摩诃萨集。彼诸菩萨摩诃萨等。放大光明。遍照十方亿千诸佛如来世界。
　　尔时文殊师利童子。从座而起整服左肩。右膝著地摄身圆坐。向佛合掌。白言。世尊。我问如来应正遍知一面方处。如是世尊。我于今者欲少问难。愿为解说。佛言。文殊师利。如来应正遍知恣汝所问。文殊师利随意问难。我能解说令汝心喜。尔时文殊师利童子一切众会至心静听。文殊师利言。世尊所言菩萨摩诃萨者。为何谓耶。以何义故得言菩萨摩诃萨乎。佛告文殊师利童子作如是言。文殊师利。所言菩萨摩诃萨者。一切法觉得言菩萨摩诃萨也。文殊师利一切法者。言语所说彼菩萨觉。文殊师利。如此菩萨。眼觉耳觉鼻觉舌觉身觉意觉。文殊师利。如此菩萨。何者眼觉。何者耳鼻舌身意觉。文殊师利。如此菩萨。眼本性空觉非有我觉。分别耳鼻舌身意等本性空觉非有我觉。分别色声香味触法本性空觉非有我觉。复次文殊师利。所言菩萨摩诃萨者。五取阴觉。何等法觉。所谓空觉。无相觉。无愿觉。无染觉。寂静觉。远离觉。无物觉。无体觉。不动觉。不生觉。不来觉。不去觉。无有觉。无主觉。无记觉。无知觉。无见觉。无人知觉。无戏论觉。无我觉。分别起觉。无分别起觉。因缘生觉。如幻觉。如梦觉。如焰觉。如响觉。如芭蕉坚觉。不久坚觉。无物空觉。
　　复次文殊师利。所言菩萨摩诃萨者。贪嗔痴觉。云何而觉。从分别起。贪嗔痴觉。彼分别空。非有无体。非戏论。非记觉。
　　复次文殊师利。所言菩萨摩诃萨者。谓欲界觉。色界。无色界觉。云何而觉。无我行名空远离觉。
　　复次文殊师利。所言菩萨摩诃萨者。众生行觉。云何而觉。谓此众生欲行嗔行痴行平等。平等行故善知行觉。彼觉觉已。如如法说。令彼众生如如解脱。
　　复次文殊师利。所言菩萨摩诃萨者。一切众生觉。云何而觉。一切众生唯空有名。不离彼名更有众生。一切众生即一众生。彼众生者非是众生。若如是知不分别者。得言菩萨摩诃萨也。菩萨。何等一切法觉。彼觉菩提得言菩萨。觉眼耳空心不分别我。如是觉得言菩萨。觉鼻舌空心不分别我。如是觉得言菩萨。智慧觉身觉意本空。觉已而说得言菩萨。觉色声香味触意乐一切皆空得言菩萨。觉色想受行本性空。觉识如幻得言菩萨。五阴如梦一相无相。不取我觉得言菩萨。内法不生。不戏论觉。有为名说彼名无物。觉贪欲恚。分别心生。彼不分别。常空无物。痴分别生分别因生。因见而生。不得彼见。觉三界空。一切无主非少物行得言菩萨。未过欲界分别中起。色无色界一切无主。少行众生黠慧皆觉如是欲行嗔行痴行。一切众生即一众生。彼众生无觉法无念。一切法生颠倒心觉。觉不实相一切智慧于中生善。乃无一声可忆可乐。无障碍相随行而行。菩萨如是得言菩萨。舍自身肉无所依止。次第觉知得言菩萨。得彼岸戒无念佛戒。若物不生则不和合。普慈众生众生不取。觉已利益故说大慈。住精进处思有为行。觉世间空。是菩提上禅有依止。非黠慧禅无处攀缘。是黠慧禅修般若刀。割烦恼见观察法性。非坏非割。尔时文殊师利童子白佛言。世尊。菩萨初发菩提心者。云何说言初发心耶。以何义故名初发心。佛言。文殊师利。何等菩萨正观三界一切想生。如是得言初发心者。文殊师利言。世尊。如我解佛所说义者。贪生嗔生愚痴心生得言菩萨初发心者。善住意天子语文殊师利童子言。文殊师利。若使菩萨初发心时。有贪欲恚愚痴生者。毛道凡夫皆有初心。应名菩萨。何以故。以取贪恚愚痴生故。文殊师利言。不尔天子。毛道凡夫贪欲恚痴无力能生。何以故。天子。诸佛如来缘觉声闻不退菩萨贪恚痴生。天子问言。文殊师利。以何意故如是说耶。如是众会不解仁者如是言语皆生疑心。云何云何。文殊师利问言。天子。于意云何。于虚空中鸟行动去。彼鸟迹相。得言有行。不得言行。天子言行。文殊师利言。如是天子。如说彼相。如是言语我如是说。诸佛如来缘觉声闻不退菩萨贪恚痴生。天子当知。随于何处。无依止生。无处可取。彼如是生。于何处所无差别生。天子。于何处所无所依止。无处可取无差别生。不平等生。无迹无句。不得言迹。不得言句。如是言生。不分别句。如是言生。不他生句。如是言生。无物体句。如是言生。无物说句。如是言生。以不来句。如是言生。以不去句。如是言生。以不生句。如是言生。无受持句。如是言生。以无记句。如是言生。以微尘句。如是言生。无忆念句。如是言生。无物行句。如是言生。不可说句。如是言生。不破坏句。如是言生。以无字句。如是言生。以不执句。如是言生。无阿梨耶句。如是言生。以不取句。如是言生。以不上句。如是言生。天子当知。初心菩萨发菩提心。于如是法不忆念。不观察不思量。不起不见。不闻不知。不取不舍。不生不灭。如是天子。菩萨摩诃萨依止何等。此法界。此平等。此实际。此方便。贪生嗔生愚痴心生。眼依止生。如是乃至意依止生。色无处取生。如是至识无处取生。名生色生因生一切见行生。无明生有爱生。乃至十二分因缘流转生。五欲功德生。三界处生。我我所生。自身生自身见生。自身根本六十二见生。佛想法想僧想生。我想他想生。地想水想火想风想空想识想生。四颠倒生。五盖生。四识住八邪九恼十不善业道生。天子当知。如是乃至一切分别。一切不分别。一切分别不分别。一切想一切戏论。一切求一切取著。一切喜乐。一切想。一切忆念。一切障碍。菩萨皆生。天子。如是法门如是应知。天子。若于此法不取无喜乐。无处取法如是言生。尔时世尊赞叹文殊师利童子。作如是言。善哉善哉。文殊师利。如是菩萨何处初发菩提之心。文殊师利。汝已供养恒河沙等诸佛世尊能如是说。
　　尔时尊者舍利弗白佛言。世尊如是。世尊如此。文殊师利童子。已说菩萨初发菩提心。与得无生法忍。此二心生平等无异。佛言。如是舍利弗。如汝所说。舍利弗。燃灯如来授我记言。汝于来世阿僧祇劫当得作佛。号释迦牟尼如来应正遍知。舍利弗。我于尔时不舍此心。得无生法忍。如是舍利弗。此初发心菩萨。如文殊师利童子所说。
　　尔时文殊师利童子白佛言。世尊。如我解佛所说义者。一切菩萨皆初发心。何以故。如世尊说一切心生皆是不生。若不生者则彼菩萨初发心生。如是言生。说此法时。二万三千菩萨。得无生法忍。五千比丘。不受诸法漏尽心得解脱。六十亿天子。远尘离垢于诸法中得法眼净。
　　尔时长老摩诃迦叶白佛言。世尊。文殊师利童子。能作难作。文殊师利童子。说法如是能作众生利益。文殊师利言。长老大迦叶此乃非我能作难作。一切诸法皆悉不作。无有已作。无有今作。无有当作。长老大迦叶。我亦如是。非有法作。亦非有作。亦非不作。非有众生。非缚非解。何以故。无物可取乃是正法。若大迦叶。作如是说。能作难作。汝莫说我能作难作。非我难作。非如来作。非阿罗汉。非辟支佛。长老大迦叶。正说何人能作难作。毛道凡夫是正说说。何以故。长老大迦叶。若一切佛。皆不已得今得当得。若一切声闻一切缘觉。皆不已得今得当得。毛道凡夫一切皆得。大迦叶言。文殊师利。一切诸佛不得何法。文殊师利言。长老大迦叶。一切诸佛。皆不得我。不得众生。不得寿命。不得丈夫。亦不得断。亦不得常。亦不得阴。亦不得界。亦不得入。亦不得心。亦不得色。不得欲界。不得色界。不得无色界。不得分别。不得无分别。不得因生。不得颠倒。不得贪嗔痴。不得此世。不得彼世。亦不得我。不得我所。乃至不得一切诸法。长老大迦叶。非一切法悉皆不得不失不脱不取不舍不近不远。如是法门。摩诃迦叶。应如是知。若一切佛悉皆不得。毛道凡夫一切皆得。如是难作。若非佛作。非声闻作。非缘觉作。则是毛道凡夫人作。大迦叶言。云何作耶。文殊师利言。断作常作阿梨耶作。忆念欲作不作耶舍。戏论分别随顺举下。长老大迦叶。诸佛世尊不作此法。皆不已作今作当作。彼凡夫作如是难作。
　　尔时文殊师利童子白佛言。世尊。言无生忍。无生忍者。云何而说无生忍耶。世尊。以何义故言无生忍。何法中忍得云法忍。菩萨何法得无生法忍。佛言。文殊师利实无有人生中法中得无生忍。实无得忍。言得忍者唯有言语。何以故。实无所得彼忍法故。不得法忍。得无所得。不得不失。如是得言得无生忍。文殊师利。无生法忍者不生。一切法忍不来。一切法忍不去。一切法忍无主。一切法忍不取。一切法忍不舍。一切法忍无物。一切法忍无体实。一切法忍无等。一切法忍无等等。一切法忍无相似。一切法忍尘虚空相似。一切法忍不坏。一切法忍不断。一切法忍无烦恼染。一切法忍无净。一切法忍空无相无愿。一切法忍离贪恚痴。一切法忍真如法界实际安置。一切法忍不分别无分别。无忆念无戏论。无思量不作。无力羸劣后时无物空迭互无空太虚空。如幻如化如响如影如焰。如芭蕉坚如水泡沫。一切法忍。此法忍者。非法非非法唯有名说。如是名者。无处无取本性自离。如是言忍心信解入。不忆不疑。不惊不怖不畏。身触正受行而不得身。文殊师利。此法如是。得言菩萨无生法忍。又亦不行一切法相。文殊师利童子言。世尊。所言忍者。云何言忍。若不为彼境界所伤。彼得言忍。
　　尔时善住意天子问文殊师利童子言。文殊师利。伤何等法。文殊师利答言。天子。所谓伤眼。何法伤眼。所谓法者。爱不爱色。如是耳声鼻香舌味身触意法。如是天子。爱不爱法伤意亦尔。天子。若菩萨。眼见色不取相不取好。不分别无分别。不随顺不分别相。知本性空不念不伤。色乃至法应如是知。天子。若六入不著不伤。若不伤不著。彼得言忍。菩萨如是得无生法忍。不分别法。若生不生无漏不漏不分别法。若好若恶有为无为若不分别。如是得言不生法忍。说此法时。六万二千人发阿耨多罗三藐三菩提心。万二千菩萨得无生法忍。
　　尔时善住意天子问文殊师利童子言。文殊师利。地地转行。地地转行者。云何菩萨地地转行。文殊师利问言。天子。若地地转行彼何人行。天子答言。文殊师利。菩萨不见地地转行。乃至不见十地转行。文殊师利言。不尔天子。佛说诸法皆如幻化。汝为信不。天子答言。文殊师利。我信是说。文殊师利问言。天子。何等幻人地地转行。如是乃至十地转行。天子答言。文殊师利。化人不有地地转行。乃至不有十地转行。文殊师利言。如是天子。若幻化人有转行者。彼我转行。何以故如佛所说一切诸法皆如幻故。是故天子。如是我说地转行者。不转行说非是转行。何以故。以一切法不转行故。非谓法中法法转行。非色受转行。非受色转行。非想行转行。非行想转行。非识色转行。非色识转行如是乃至一切诸法皆亦如是。皆四种说。非眼耳转行。非耳眼转行。非鼻舌转行。非舌鼻转行。非身意转行。非意身转行。此一切法各各自行自分境界。法钝无欲无心意行。不思不念乃至无有计校筹量。如草如壁如幻。无记非有记。作一相无相。以是义故。彼非转行。非来非去。天子当知。若菩萨能如是知。如是菩萨无法转行。非地分别。非地转行见。非是地舍非是退转。菩提转行。非是失灭。何以故。若人见有阴界入体。非彼转行。非是失灭。以一切法性本净故。复次天子。菩萨如是地转行者。譬如幻师以幻力作十重宫殿。彼自作已。即自坐上。于意云何。如是彼人有坐处不。天子答言。无处坐也。文殊师利言。如是天子。菩萨十地见有转行亦复如是。
　　尔时善住意天子问文殊师利童子言。文殊师利。若有人来依投仁者。欲求出家而作是言。唯愿度我令得出家。文殊师利。云何为说。云何作法度令出家。云何授戒。云何戒品。云何教诫。文殊师利答言。天子若至我所求出家者。我为说言。汝善男子。今者实有出家心不。汝若实有出家心者。我当依法度汝出家。何以故。天子若出家者。或著欲界。或著色界。著无色界或著世间五欲功德九处中行。此善男子。如是取法。何者九处。天子。若无少处著彼人心无所得。若心无所得彼人不求出家。若不求出家彼人出家心不生。若出家心不生彼人得言不生。若不生者彼则苦尽。若苦尽者彼毕竟尽。若毕竟尽彼无所尽。若无所尽彼则不尽。若不尽者彼则是空。天子。彼善男子。我如是说。
　　复次天子。若至我所求出家者。我为说言。善男子。汝今莫生出家之心。何以故。彼心不可为他所生。勿保此心。复次天子。若至我所求出家者。我为说言。善男子。汝莫除发是善出家。若如是者得言出家。天子问言文殊师利。以何意故如是说耶。文殊师利答言。天子。如来说法不断不坏。天子问言。何法不坏。文殊师利答言。天子色不断不坏。受想行识不断不坏。天子。随何等人有如是念。我除发者彼住我慢。非我慢行平等见人。如是得我彼则得发。若得发者则得众生。若得众生则得断想。天子。若不得我则不得他。若不得他则无我慢。若无我慢彼我寂灭。若我寂灭彼无分别。若无分别则不发动。若不发动则不戏论。若不戏论则不取不舍。若不取不舍。彼则非作亦非不作。非断非坏非有相著非不相著。不趣不舍。不减不增。不聚不散。无心忆念。不说不答。彼实安住。天子问言。文殊师利。所言实者。是何言语。文殊师利答言。天子。实者虚空得言其实。非是空尽。不尽不长。或有或无。是故得言虚空为实性空。是实真如。是实法界。是实实际。是实若是实者。得言不实。何以故。非今实有。非后时有。是故彼实。
　　复次天子。若至我所求出家者。我为说言。汝善男子。不取袈裟。不著袈裟。是汝出家。若如是者得言出家。天子问言。文殊师利。以何意故如是说耶。文殊师利答言。天子。如来说法皆悉不取。天子问言。文殊师利。不取何法。文殊师利答言。天子。谓不取色若常无常。如是不取受想行识若常无常。亦不取眼若常无常。不取色。不取耳不取声。不取鼻不取香。不取舌不取味。不取身不取触。不取意不取法。不取贪。不取嗔。不取痴。不取颠倒。如是乃至一切诸法皆悉不取。天子。一切诸法。不取不舍不离不散。天子若取袈裟是愚痴念。如是彼人如是见行。天子。是故我说非取袈裟是净解脱。何以故。天子。袈裟是浊如来世尊菩提无浊。天子问言。文殊师利。何法是浊。文殊师利答言。天子。贪欲是浊。嗔恚是浊。愚痴是浊。因浊见浊。名浊。色浊。想浊取浊。相浊戏论浊。天子。若正观察此不善法皆悉无浊。若无浊者乃至无有少物住处。若无住处得言空处无秉作者。天子问言。文殊师利。言无秉作无秉作者。是何言语。而得说言无秉作耶。文殊师利答言。天子。言无秉作无秉作者。如此言语乃至无有少物秉作。如是得言无有秉作。天子。若有秉作彼如来说无有秉作。如是得言无有秉作。天子问言。文殊师利未知何法是秉作耶。文殊师利答言。天子。过于平等。过平等已。若法不得。非今时得非后时得。非今有生非当有生。彼法虚妄安住秉作。所谓我者分别秉作。众生者命者丈夫者人者。摩那婆者断者常者。分别秉作。阴界入等分别秉作。佛法众僧分别秉作。此持戒人此破戒人分别秉作。烦恼染净获得果证分别秉作。须陀洹果斯陀含果阿那含果阿罗汉法辟支佛法分别秉作。空无相无愿明解脱无欲分别秉作。天子。此如是法分别秉作。毛道凡夫未曾闻如来分别秉作。心欲得法妄想计著。彼痴凡夫分别分别转。彼妄想著欲得除灭。如来赞说无有秉作。
　　尔时善住意天子。赞文殊师利童子言。善哉善哉。文殊师利。善说如是秉作法门。尔时如来赞叹文殊师利童子作如是言。善哉善哉。文殊师利。快说此法。

　　　　圣善住意天子所问经卷中



　　　　圣善住意天子所问经卷下

　　　　元魏三藏毗目智仙共般若流支译
　　尔时文殊师利童子。复语善住意天子言。天子。若至我所求出家者。我为说言。汝善男子。若不受戒是汝出家。若如是者得言出家。天子问言。文殊师利以何意故如是说耶。文殊师利答言。天子。如佛所说二种受戒。何者是二。谓等受戒不等受戒。何者名为不等受戒。谓不等堕。何者不等堕。谓著我堕。著众生堕。著寿命堕。著丈夫堕。著断常堕。著邪见堕。著贪嗔痴堕。著欲界堕。色无色界忆念取堕。如是天子。乃至一切不善法堕。恶知识堕。不知出法取一切法。天子。当知如是名为不等受戒。天子。何者名为平等受戒。谓平等堕。何者平等。谓空平等。无相平等。无愿平等。天子。若如是证三解脱门。如实而入则不分别。无所分别则不退转。天子。如是名为平等受戒。复次天子。若修贪欲嗔恚愚痴。若修自身自身根本六十二见。若修颠倒。若修三恶身口意行八邪九恼十不善业道。如是得言正受戒也。天子。譬如一切种子皆依地生。药草树林依地生长。平等具足得言具足。如是天子。此佛法中。若正受戒得言受戒。天子。譬如一切种子药草树林依大地住。如是天子。正戒具足。何以故。以住戒故。法和合有。如彼种子药草树林具足生长。如是得言平等具足天子。戒依信住。如是一切菩提分法。以依戒故。生长具足。天子。如是过去未来现在诸佛世尊一切声闻。以正受戒。是故证得三解脱门。一切戏论皆悉断灭。天子。当知如是受戒是正受戒非不平等。
　　复次天子。我与彼人。如是出家。如是受戒。汝善男子。当如是学莫忆念取。我如是学是汝出家天子问言。文殊师利。以何意故如是说耶。文殊师利答言。天子。一切诸法皆悉不取天子。汝若取戒三界亦取。天子。于意云何。何者彼学。天子答言。谓波罗提木叉具足。文殊师利问言。天子。云何波罗提木叉具足。天子答言。具足名得言身具足言口具足意具足者。如是得言有波罗提木叉具足。文殊师利问言。天子。于意云何。何处身口意业不作。不曾已作今作当作。有何相似可得说言似。若青若黄若白若赤。若颇梨色。答言无也。文殊师利问言。天子。云何得说。天子答言。非是有为如是而说。若非有为彼不能说身口意业。文殊师利问言。天子。于意云何。若非有为彼可取不。天子答言。文殊师利不可取也。文殊师利言。天子。我意在此故如是说。莫忆念取我如是学。天子。若胜戒学若胜心学若胜慧学。彼学如际。如是应知。戒无所得是胜戒学。心无所得是胜心学。慧无所得是胜慧学。不分别心不忆念心不生胜心是。胜心学戒学慧学。应如是知。天子若心无所得则戒不忆念。若戒不忆念则三昧无所得。若三昧无所得则慧无所得。若慧无所得则一切疑不有。若一切疑不有则学不取。若学不取如是得言彼学忆念。若学忆念彼阿那含。若阿那含彼则清净。若清净者彼不和合。若不和合彼则不漏。若不漏者彼则正行。若如是行无色相似若无色相似彼是虚空。何以故。似彼虚空无形色故。天子。若如是学彼则不学。若不学者彼得言学。于何处学彼无处学。若无处学如是得言正学而住。
　　于是文殊师利童子。复语善住意天子言。天子。我为彼人如出家法。如受戒法。如是为说。汝善男子。一切三千大千世界。信心檀越与汝饮食。汝心不念不生分别。此食难消此则能消。若如是者。汝是净戒。天子问言。文殊师利。以何意故如是说耶。文殊师利答言。天子。若取施者受者财物。如是分别得言我净。若取若赏若净。若有所得彼人有净。若心忆念彼人有净。若心分别彼人有净。天子。若更不取不赏不净。若无所得。若无忆念。若不分别。彼云何净。何以故。毕竟净故。天子。若取若赏若有所得。忆念分别得净信食。则是凡夫非阿罗汉。何以故。凡夫取赏心有所得。忆念分别取我分别。此人与我如是分别。彼得言净。云何名净。凡夫人行取三有生彼如是净。天子。阿罗汉者更无少物有异身行。不取异身。更不转生。何处有净。汝取彼施取三圆净。天子。当知何者名为三圆净耶。所谓不得施者受者及以财物。是三圆净。若如是净彼不复净。天子。我意在此故如是说。若一切三千大千世界。信心檀越施汝饮食。不忆念净。彼世界中得言福田。彼善出家。
　　尔时文殊师利童子。复语善住意天子言。天子。我于彼人。如出家法。如受戒法。如是为说。若汝善男子。不宿阿兰若。不住聚落。不近聚落。不远聚落。不住独处。不乞食行。不请食食。不粪扫衣。不长者家取钵三衣。不露地坐。不少欲不知足。非常知足不远离行。不树下住。不房中宿。不残宿食。不食苏蜜。若汝善男子。如是一切头陀功德聚集。能行如是等法不忆念行。何以故。此慢心人如是相行。天子。若如是念我粪扫衣。我乞食行。我树下坐。我喜残食。我喜少欲我喜知足。我宿阿兰若。我露地坐。我能头陀。我为他说。天子。当知非正行法。如是法生。何以故。如此无分别。彼人尚不得我。何况头陀功德而有所得。若有所得无有是处。如是天子。若此头陀功德和合修行。心不忆念心不分别。我说彼人能说头陀。何以故。天子。若比丘抖擞贪欲。抖擞嗔恚。抖擞愚痴。抖擞三界。抖擞内外六入。我说彼人能说抖擞。如是抖擞。若不取不舍。不修不著。非是不著。我说彼人能说头陀。复次天子。如是我为彼出家人如是受戒。如是说言。汝善男子。若如是知。非知四谛。非修四念处。非修四正勤。非修四如意神足。非修五根。非修五力。非修七觉分。非修八圣道分。非修三十七菩提分法。非证三解脱门。何以故。天子。如是得言知不生相不修不证。何以故。非是不生能证念处。天子。云何而言不是忆念不正观察。一切诸法得言念处。天子。若比丘不住欲界不住色界不住无色界。如是比丘得言无住修四念处。云何而修如是不修。既不自修不令他修。若如是修得言修者。如是次第。乃至三十七菩提分法。应如是知。天子。何等比丘坐禅。禅师于一切法悉无所得。彼无忆念。若不忆念彼则不修。若不修者彼则不证。天子。以何因缘唯有名说。谓三十七菩提分法。彼名无物。意喜因缘而生此名。一相无相如是而说。或说或不说皆如是名。诸有识知皆无所得。此实知见。若有识知此三十七菩提分法皆无所得。
　　天子问言。文殊师利。言禅师者何等比丘得言禅师。文殊师利答言。天子。此禅师者。于一切法一行思量。所谓不生。若如是知得言禅师。乃至无有少法可取得言禅师。不取何法。所谓不取此世彼世。不取三界。至一切法悉皆不取。谓一切法悉无众生。如是不取得言禅师。天子。若彼禅师。无少法取。非取不取。以是义故得言禅师。说是法时。会中无量百千众生皆生疑心。云何云何。此云何取。云何不取。如来说言知三解脱门得证涅槃。修三十七菩提分法证涅槃者。而此文殊师利童子。遮菩提分法得证涅槃者。此文殊师利童子所说共如来语不相应耶。尔时文殊师利童子。知彼比丘心生疑已。即问长老舍利弗言。大德舍利弗。汝信如来说汝智慧最第一耶。大德舍利弗。于何时中无欲法证有何法证。大德。岂不证四谛耶。修三十七菩提分法。或证三解脱门。长老舍利弗言。文殊师利。乃至无有少法可得。若修若证若知若得。何以故。以一切法不取不生无记空证不空空证。说此法时。三千比丘不受诸法漏尽心得解脱。
　　尔时善住意天子。赞叹文殊师利童子作如是言。善哉善哉。文殊师利。利智慧人。善说如是甚深空忍。文殊师利言。天子。我非利智。一切毛道凡夫利智。何以故。毛道凡夫如利智智。何者利智。地狱利智。畜生利智。饿鬼利智。阎魔罗王世间利智。三界利智。如是利智得言利智。不知前际诸有为行。天子。毛道凡夫。贪欲利智。嗔恚利智。愚痴利智。非是声闻。非是缘觉得忍菩萨。如是天子。愚痴利智。如是应知。天子问言。文殊师利。仁戏论不。文殊师利答言不也。天子问言。学他语耶。文殊师利答言不也。天子问言。唯言语耶。文殊师利答言。如是如是。天子。我取言语。天子问言。文殊师利。以何意故如是说耶。文殊师利答言。天子。若菩萨一字一句。不动彼字不动句义。次第问道如实而知。不知空不知离。知无体知不生。如是知。若不知非知非解非受非作。是故得言唯言语句。尔时世尊赞叹文殊师利童子作如是言。善哉善哉。文殊师利。汝今已得陀罗尼故能如是说。文殊师利言。世尊。非我得陀罗尼。何以故。世尊。若愚痴人得陀罗尼。非佛菩萨得陀罗尼。何以故。世尊。愚痴凡夫得陀罗尼。得何等法。所谓得我得众生得命得丈夫。得断得常。得贪嗔痴。得无明有爱五阴自身十八界。六内入六外入。见分别不分别。无分别不分别行。如是世尊。愚痴凡夫得陀罗尼。以取相故分别不分别。无分别不分别行。如是世尊。愚痴之人得陀罗尼。何以故。若法愚痴人得则非佛得。非声闻得。非缘觉得。非菩萨得。如是得言愚痴之人得陀罗尼。何以故。如愚痴人。虚妄心取。非佛声闻缘觉菩萨。
　　尔时善住意天子。语文殊师利童子言。文殊师利。仁者若非得陀罗尼。何故蒙钝。文殊师利言。如是天子。我实蒙钝。何以故。彼蒙钝行无人能知。如来声闻缘觉菩萨。天子。若非蒙钝彼人则是愚痴凡夫。何以故。以障碍故。愚痴凡夫。贪著心行蒙钝黠慧。须陀洹人障碍行说尚贪心行。何况愚痴凡夫之人。如是天子。如是得言我是蒙钝非得陀罗尼。何以故。乃至少物我不得故。
　　尔时会中五百比丘。闻此法门不能信受。生大怖畏弃舍而去。自身将堕大地狱中。尔时尊者舍利弗。语文殊师利童子言。文殊师利。应当观察此会大众然后说法。仁说如是甚深法门。此众会中五百比丘。闻说如是甚深法门。不能信受。生大怖畏弃舍而去。自身将堕大地狱中。文殊师利言。大德舍利弗。汝莫分别乃至无有少物可得堕于地狱。何以故。以一切法悉不生故。大德舍利弗。汝语我言应当观察此会大众然后说法。大德舍利弗。若善男子善女人。依止我见依众生见。依寿命见依丈夫见。虽复供养恒河沙等诸佛如来应正遍知。及比丘僧。一切乐具。尽其形命如是供养。若闻我说如是难解甚深法门。一切世间闻不能信。谓空无相无愿寂静。不灭不生。无有众生寿命丈夫。无我无常苦法无我。舍而不受速堕地狱。大德舍利弗。若善男子。若善女人。闻此甚深难解之法。舍而不受生地狱中。从地狱出依止我见。虽复供养恒河沙等诸佛如来应正遍知。而不得闻此甚深法。
　　尔时世尊赞叹文殊师利童子作如是言。善哉善哉。文殊师利。如是如是如汝所说。文殊师利。如诸如来出现于世。闻此法门亦复如是。如人证得须陀洹果。闻此法门亦复如是。如人证得斯陀含果。闻此法门亦复如是。如人证得阿那含果。闻此法门亦复如是。如人证得阿罗汉法。闻此法门亦复如是。何以故。非依止我得证此法。证此法时无所得故。
　　尔时世尊即告尊者舍利弗言。舍利弗。此诸比丘速出地狱得证涅槃。非彼愚痴凡夫之人心有所得堕见疑中供养如来。舍利弗。如是彼人以是因缘当得涅槃。非是余人速得解脱。何以故。以不闻此甚深法故。舍利弗。善男子善女人。若得闻此甚深法门。一经于耳。虽不信受堕于地狱。而速解脱。非堕疑见非有所得。
　　尔时善住意天子语文殊师利童子言。文殊师利。仁欲与我同梵行耶。文殊师利童子答言。如是天子。我欲与汝同于梵行。以汝梵行。不取梵行。不行梵行。天子问言。文殊师利。以何意故如是说耶。文殊师利答言。天子。若其取者彼得言行。若其不取彼何所作。天子。若得梵行彼则有行。若无所得彼何所作。天子问言。文殊师利。仁此梵行为何所作。文殊师利童子答言。如是天子。我非梵行。何以故。以此梵行非梵非行非我非梵行。如是得言我行梵行。天子赞言。善哉善哉。文殊师利。乃能如是以无障碍辩才乐说。文殊师利言。我有障碍。云何言我有无障碍辩才乐说。何以故。一切有我有我所者。皆有分别。诸有分别皆有障碍。
　　尔时文殊师利童子。复语善住意天子言。天子。若汝天子欲同梵行。汝断一切诸众生命。而不捉铁。不捉刀块。不捉杖等。如是我汝同于梵行。天子问言。文殊师利。以何意故如是说耶。文殊师利问言。天子所言众生。言众生者。汝意云何。天子答言。文殊师利。所言众生。言众生者。乃至唯有名字想取。文殊师利言。如是天子。杀取我想。杀取命想。取丈夫想。天子问言。仁以何物杀取命想。文殊师利答言。天子。以慧铁杀。彼般若铁如捉如杀如捉不知。如割不知。天子。应知彼门若杀我想杀众生想。如是名杀一切众生。如是我汝同于梵行。
　　尔时文殊师利童子。复语善住意天子言。天子。若汝天子。十不善业道集行。一切染分平等行。非是净分平等行。如是我汝同于梵行。天子问言。文殊师利。以何意故如是说耶。文殊师利答言。天子。若此染分平等。彼平等平等行。如是我汝同于梵行。天子。汝意云何。何者染分平等。天子答言。不作不贪。文殊师利问言。天子。言净分者是何法耶。天子答言。法性法界真如实际三解脱门此是净分。文殊师利问言。天子。汝复更能遮法界不。答言不也。文殊师利言。如是天子。以此意故我如是说。若汝染分平等非净分平等行。如是我汝同于梵行。
　　尔时文殊师利童子。复语善住意天子言。天子。若汝天子。初始起心欲杀人时。汝能头上于先打者。如是我汝同于梵行。天子问言。文殊师利。以何意故如是说耶。文殊师利答言。天子。言杀杀者。是何言语。杀何物人。天子。当知杀言语者。杀贪嗔痴我慢嫉妒。幻伪谄曲取相想受。如是名杀。已说杀竟。天子应知。天子。若有禅师生贪欲心。生已能离。能令寂静。能令寂灭。如是得言空无所有不善不取。如是天子。欲心生灭思量通达。如是此心于何处生于何处灭。于何处乐。于何法乐。如是观察。贪无所得。于何处乐彼无所得。于何法乐彼无所得。若无所得彼则不取。若不取者彼则不舍。若不舍者。如是彼则不取不舍。如是得言离欲寂灭。如是乃至心如是说。天子当知。如是法杀即生即杀。如是得言初始起心欲杀人时头上先打。如是名杀。我意在此故如是说。
　　尔时文殊师利童子。复语善住意天子言。天子。若汝天子。于佛不染法僧不染。如是我汝同于梵行。天子问言。文殊师利。以何意故如是说耶。文殊师利问言。天子。所言佛者。汝云何解。天子答言。文殊师利。如真如法界。如是言佛。文殊师利问言。天子于意云何。真如法界汝能染不。答言。不也。文殊师利言。我意在此故如是说。若汝天子于佛不染。如是我汝同于梵行。复次天子。所言法者。汝云何解。天子答言。文殊师利。是离欲法。如是言法。文殊师利问言。天子于意云何。彼离欲法汝能染不。答言不也。文殊师利言。我意在此故如是说。若汝天子于法不染。如是我汝同于梵行。
　　复次天子。所言僧者。汝云何解。天子答言。以无为故。如是言僧。圣声闻僧是无为僧。如是言僧。文殊师利问言。天子于意云何。彼无为僧汝能染不。答言不也。文殊师利言。我意在此故如是说。若汝天子。于僧不染。如是我汝同于梵行。天子。若人得佛彼则染佛。若人得法彼则染法。若人得僧彼则染僧。天子。若不得佛。如是彼人不染于佛。若不得法。如是彼人不染于法。若不得僧。如是彼人不染于僧。何以故。以佛法僧非彼人得。以如是故得言不染。复次天子。若人爱佛爱法爱僧。彼人染佛染法染僧。若不得佛。彼不爱佛则不染佛。若不得法。彼不爱法则不染法。若不得僧。彼不爱僧则不染僧。天子。若不染著。此贪欲句。此不合句。此示句。此不实思量句。不实句。不实决定句。不离欲句。是故得言离欲寂灭。天子。我意在此故如是说。若汝天子。于佛不染法僧不染。如是我汝同于梵行。
　　尔时善住意天子语文殊师利童子言。甚为希有。文殊师利。乃能如是说甚深处。我当报恩。文殊师利答言。天子。汝莫报恩。天子问言。我今云何得不报恩。文殊师利答言。天子。汝莫报恩。如是天子。汝莫报恩即是报恩。天子问言。文殊师利。仁不报恩。文殊师利答言。天子。如是如是。我不报恩。非我报恩。天子问言。文殊师利。以何意故如是说耶。文殊师利答言。天子。愚痴之人作异异法。愚痴之人作异异见。愚痴之人作异异行。以作异异法行见故。得言报恩。天子。当知此非正行善男子也。乃至少作或作不作。是故得言不报恩者。如佛世尊平等说法。谓一切法皆悉不作。亦不可作。心平等不异取不异作。是故得言不报恩者。天子问言。文殊师利。仁住何法如是说忍。为住忍说为住法说。文殊师利答言。天子。非忍非法。天子问言。文殊师利。于何处住如是说耶。文殊师利问言。天子。幻化人身于何处住。天子问言。何处复有幻化人住。文殊师利答言。天子。如真如住。彼幻化人如是而住。天子。当知若如是说何处住说。若如是者。云何问言何忍何法。天子。当知忍唯有名名无住处。法不移动。亦不分别。又无处所。天子。一切众生于何处住于彼处住。佛如是说。何以故。如佛所说如真如住。一切众生亦如是住。真如不动如。一切众生真如。如来真如。不二真如。不异真如。尔时善住意天子。语文殊师利童子言。文殊师利。言沙门那。沙门那者。是何言语言沙门那。文殊师利答言。天子。谓非沙门非婆罗门。何以故。天子。若不著欲界。不著色界。不著无色界。彼名沙门。我如是说。天子。若不漏眼。若不漏耳。若不漏鼻。若不漏舌。若不漏身。若不漏意。彼名沙门。我如是说。天子。若不依止。不依止说。不依止处。不依处说。彼名沙门。我如是说。天子。若无少心贪乐。无少处来。不伤无伤。彼名沙门。我如是说。如是句说。若非沙门非婆罗门。
　　尔时会中。有五菩萨。得四禅处得五神通。时彼菩萨依三昧坐。依三昧起未得法忍。时彼菩萨自忆宿世。曾杀母来。曾杀父来。杀罗汉来。念彼残业。是故心热不能获得甚深法忍。不能证入。亦不存心。依我分别。心忆彼罪。不能舍离。是故不得甚深法忍。尔时世尊知彼菩萨心可开晓。以威神力加被文殊师利童子。尔时文殊师利童子。承佛神力。从坐而起。整服左肩。右手捉刀。磨令使利。疾走向佛。尔时世尊即语文殊师利童子作如是言。汝住汝住。文殊师利。我先被杀极被杀已。何以故。文殊师利。久远已来。何时有人生心杀我。若生杀心即是杀已。当尔之时。彼五菩萨有如是念。一切法如幻。非我非众生。非命非丈夫。非人摩那婆。非母非父。非阿罗汉。非佛法僧。非有此逆。无造逆人。何以故。今此文殊师利童子。黠慧深解。细心思量。聪明利智。诸佛所赞。得甚深忍。已曾供养过去无量亿那由他百千佛来。文殊师利。种种供养过去诸佛。自在智慧善能通达一切诸法。如法善说。如实而说。恭敬如来彼。捉利刀疾走向佛。佛言住住。文殊师利。我先被杀极被杀已。若少有法和合聚集。决定名佛名法名僧。名母名父名阿罗汉。有逆可取则不可离。当知彼法无体非有。非如非实。不生不起。空如幻化。是故此法无人得罪无罪可得。如是如是。思量善知。彼五菩萨如是知已。即时获得无生法忍。既得忍已欢喜踊跃。上虚空中。去地不远七多罗树。而说偈言。
　　一切法如幻　　皆从分别起
　　此非决定有　　一切法皆空
　　心不实分别　　愚痴取我想
　　忆念过去世　　作何等恶业
　　过去曾杀害　　父母良福田
　　杀罗汉比丘　　作极重恶业
　　彼恶业果报　　我应受苦恼
　　今于善人所　　闻法除疑悔
　　心不舍悔恨　　忆持大名人
　　解已觉法界　　何处无烦恼
　　佛善巧方便　　方便知牟尼
　　以何方便力　　净众生疑悔
　　诸法空无体　　非佛非法僧
　　父母不可得　　非有阿罗汉
　　非有少法杀　　亦无少法堕
　　诸法平等相　　如彼平等住
　　文殊大智慧　　已证如是法
　　手捉利刀已　　疾走向如来
　　如利刀如佛　　彼二无异相
　　非生亦非实　　此中无人杀

　　说此捉铁刀法门之时。周遍十方恒河沙等。诸佛世界六种震动。大地极动世界皆起。时彼十方诸佛世界。诸佛世尊。皆悉现在现命现住。彼佛侍者各问其佛白言。世尊。是谁威力。动此大地。世界皆起。彼佛答言。善男子。有佛世界名曰娑婆。彼中有佛号释迦牟尼如来应正遍知。为众说法。彼娑婆世界有童子菩萨摩诃萨名文殊师利。于菩提道得不退转。捉利铁刀。智慧铁刀。疾走向佛。以为开晓余菩萨故。有自在力自知堪能。以是因缘令地大动。尔时世尊。依慧铁刀如如法说。令不可数众生眼净心解忍生欲行菩提。尔时世尊以住持力。住持拥护此众会中初始发起微少善根。虚妄分别种种分别诸众生等。令彼众生不见铁刀。于此所说捉刀法门不闻不听。
　　尔时长老舍利弗。语文殊师利童子言。文殊师利。仁作极恶生死之业。欲杀医师。此业若熟于何处受。文殊师利言。大德舍利弗。皆作恶业。我从生来。不曾如是不知此行。于何处熟。大德舍利弗。何处幻人幻化业熟。我如是熟。何以故。以幻化人不生分别无虚妄故。大德舍利弗。一切诸法皆如幻化。复次大德舍利弗。我今问汝。随汝意答。于意云何。汝有铁刀可得不耶。答言无也。汝有恶业可得不耶。答言无也。有得果不。答言无也。大德舍利弗。若无铁无业无果报者。何处业熟。尔时尊者舍利弗言。文殊师利。以何意故如是说耶。文殊师利言。乃至无有少业报熟。何以故。以一切法无业无报无业报熟。
　　尔时彼处十方世界诸来菩萨摩诃萨等白佛言。世尊。惟愿世尊。以威神力加被文殊师利童子。令至十方诸佛世界如是说法。如我来至此佛世界。尔时文殊师利童子。语彼菩萨摩诃萨言。汝善男子。各各观察自佛世界。时彼菩萨摩诃萨等。普彼十方各各观察自佛世界。各各自闻自佛世界。文殊师利童子音声。各见文殊师利童子住其佛前为诸大众说此法门。各各皆有善住意天子。问此法门。各各皆有诸菩萨集。皆有天子。如是见已得未曾有。皆悉叹言。希有希有。今此文殊师利童子。此佛世界安住不动。而一切处皆悉普现。一切皆见。尔时文殊师利童子。为彼菩萨说如是言。善男子。譬如幻师善学幻术。不动坐处示种种色。如是菩萨善学般若波罗蜜幻。如幻法中。乃至一切诸佛世界。随心忆念皆悉普现。何以故。一切诸法皆如幻故。如是应知。
　　尔时世尊语文殊师利童子言。文殊师利。如诸如来出现于世。闻此法门亦复如是。如人证得须陀洹果。闻此法门亦复如是。如人证得斯陀含果。闻此法门亦复如是。如人证得阿那含果。闻此法门亦复如是。如人证得阿罗汉法。闻此法门亦复如是。闻此法门心生信解。如坐菩提。闻此法门亦复如是。文殊师利童子白言。如是世尊。如空如平等。如无相如平等。如无愿如平等。如真如如平等。如法界如平等。如实际如平等。如平等如平等。如解脱如平等。如远离如平等。
　　尔时文殊师利童子白佛言。世尊。唯愿世尊。护此法门后世末世五十年时。于阎浮提广行流布。令善男子善女人咸得闻之。尔时三千大千世界。一切天人鼓乐出声。一切华树皆悉敷荣。出种种华。于此三千大千世界皆悉震动。放大光明遍满世界。蔽日月光令皆不现。六十四亿百千诸天。欢喜踊跃生希有心。住虚空中雨天华香。末香涂香如雨而下。鼓天伎乐一切合掌。同声唱言。善说如是最胜妙法奇妙胜法。今者文殊师利童子。说此法门。我等得闻。于此世界得生人中。便为再见转于法轮。若有众生闻此法门。有能信解不惊怖畏。当知是人必定不从小功德来。若有众生已曾供养过去诸佛。乃得闻此甚深法门不惊怖畏。
　　尔时文殊师利童子白佛言。世尊。今有相现。此经法门住持不灭。能于后世五十年时。于阎浮提广行流布。佛言。如是如是。文殊师利。今有相现。此经法门住持不灭。文殊师利言。如是世尊。实作住持。令此法门久住于世。佛言。文殊师利。若三解脱门得证涅槃。是实实语。此经法门。后世末世五十年时。于阎浮提广行流布。是实实语。文殊师利言。若世尊。说非我非众生非命非丈夫非人摩那婆非染非净。是实实语。此经法门。后世末世五十年时。于阎浮提广行流布。是实实语。若世尊。说非贪嗔痴。非名非色。非因非见。非有非有识。非身非身记。非心非心记。非忆非忆念。非处非处行。非色非受非想非行非识。非眼非色。非耳非声。非鼻非香。非舌非味非身非触。非意非法。非欲界。非色界。非无色界。非断非常。是实实语。此经法门。后世末世五十年时。于阎浮提广行流布。是实实语。若世尊说。非须陀洹非须陀洹果。非斯陀含非斯陀含果。非阿那含非阿那含果。非阿罗汉非阿罗汉法。非辟支佛非辟支佛法。非如来非如来法。非力非无畏。非想非识。非空非无相非无愿。非无欲非本性。非得非证。非集非明。非解脱。非彼岸非中间非此岸。非涅槃。非名非无记。是实实语。此经法门。后世末世五十年时。于阎浮提广行流布。是实实语。若世尊说实无有人相应不相应不合不散。是实实语。此经法门。后世末世五十年时。于阎浮提广行流布。是实实语。如是世尊。若前如来应正遍知。过去已说。无有少法众生得脱。无得涅槃。非有众生。非有法生。非有法灭。非失非动。如过去说。如是未来如是现在皆如是说。是实实语。此经法门。后世末世五十年时。于阎浮提广行流布。是实实语。如是世尊。若说此法无少法说。非语非说。非言语说。非毕竟说。非后时说。非现前说。非响声说。非数数说。非此法说。无一字说。非此法说。无人现在听。无人未来听。无人得解脱。是实实语。此经法门。后世末世五十年时。于阎浮提广行流布。是实实语。若世尊说此戒非戒非戒果。非三昧非三昧处。非般若非般若根智。非解脱非解脱智。是实实语。此经法门。后世末世五十年时。于阎浮提广行流布。是实实语。若世尊说。菩萨法中非布施舍。非戒守护。非忍修集。非精进发。非禅决定。非般若行。非求菩提。非实行转。非得菩提。非得力。非得无畏。非根非正。非转法轮。非解众生。非言语说。是实实语。此经法门。后世末世五十年时。于阎浮提广行流布。是实实语。
　　说此法时。于此三千大千世界六种震动。尔时弥勒菩萨摩诃萨白佛言。世尊。以何因缘于此世界如是大动。世尊。即告弥勒菩萨摩诃萨言。弥勒。汝今莫作是语。少信众生闻不能解则生怖畏。弥勒菩萨摩诃萨白佛言。世尊。如来若说多人得力。多所利益安乐天人。佛言。弥勒过去已有七十四亿那由他百千诸佛。于此地处说此法门。文殊师利童子菩萨与善住意天子。相随问答论义。弥勒菩萨摩诃萨白佛言。世尊。文殊师利童子菩萨与善住意天子。相随闻此法门。其已久如。于何佛所闻此法门。佛言弥勒。过去久远七阿僧祇百千劫际。有佛出世号曰普华师子游步胜功德集如来应正遍知。如是善男子。于彼佛所闻此法门。
　　说此法时。恒河沙等众生发阿耨多罗三藐三菩提心。彼二倍人得不退忍。彼二倍人得离垢法眼。世尊既说此法门已。时诸比丘。文殊师利童子菩萨。善住意天子。并诸天人阿修罗乾闼婆等。闻佛所说。皆大欢喜。

　　　　圣善住意天子所问经卷下


