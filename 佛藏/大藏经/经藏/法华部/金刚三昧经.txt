  金刚三昧经
　　失译




　　


　　　　金刚三昧经序品第一

　　　　北凉失译人名
　　如是我闻。一时佛在王舍大城耆阇崛山中。与大比丘众一万人俱。皆得阿罗汉道。其名曰舍利弗。大目犍连。须菩提。如是众等阿罗汉。复有菩萨摩诃萨二千人俱。其名曰解脱菩萨。心王菩萨。无住菩萨。如是等菩萨。复有长者八万人俱。其名曰梵行长者。大梵行长者。树提长者。如是等长者。复有天龙夜叉乾闼婆阿修罗迦楼罗紧那罗摩睺罗伽人非人等。六十万亿。尔时尊者大众围绕。为诸大众说大乘经。名一味真实无相无生决定实际本觉利行。若闻是经。乃至受持一四句偈。是人则为入佛智地。能以方便教化众生。为一切众生作大知识。佛说此经已。结加趺坐。即入金刚三昧。身心不动。尔时众中。有一比丘。名曰阿伽陀。从座而起。合掌胡跪。欲重宣此义。而说偈言。
　　大慈满足尊　　智慧通无碍
　　广度众生故　　说于一谛义
　　皆以一味道　　终不以小乘
　　所说义味处　　皆悉离不实
　　入佛诸智地　　决定真实际
　　闻者皆出世　　无有不解脱
　　无量诸菩萨　　皆悉度众生
　　为众广深问　　知法寂灭相
　　入于决定处　　如来智方便
　　当为入实说　　随顺皆一乘
　　无有诸杂味　　犹如一雨润
　　众草皆悉荣　　随其性各异
　　一味之法润　　普充于一切
　　如彼一雨润　　皆长菩提芽
　　入于金刚味　　证法真实定
　　决定断疑悔　　一法之印成

　　　　金刚三昧经无相法品第二

　　尔时尊者。从三昧起。而说是言。诸佛智地入实法相。决定性故。方便神通皆无相利。一觉了义难解难入。非诸二乘之所知见。唯佛菩萨乃能知之。可度众生皆说一味。
　　尔时解脱菩萨。即从座起合掌胡跪。而白佛言。尊者。若佛灭后。正法去世。像法住世。于末劫中。五浊众生。多诸恶业轮回三界无有出时。愿佛慈悲为后世众生。宣说一味决定真实。令彼众生等同解脱。佛言。善男子。汝能问我出世之因。欲化众生。令彼众生获得出世之果。是一大事不可思议。以大慈故。以大悲故。我若不说即堕悭贪。汝等一心谛听谛听
。为汝宣说。善男子。若化众生无生于化。不生无化其化大焉。令彼众生皆离心我。一切心我本来空寂。若得空心心不幻化。无幻无化即得无生。无生之心在于无化。解脱菩萨。而白佛言。尊者。众生之心性本空寂。空寂之心体无色相。云何修习得本空心。愿佛慈悲为我宣说。佛言。菩萨一切心相本来无本。本无本处空寂无生。若心无生即入空寂。空寂心地即得心空。善男子。无相之心无心无我。一切法相亦复如是。解脱菩萨。而白佛言。尊者。一切众生。若有我者。若有心者。以何法觉。令彼众生出离斯缚。佛言。善男子。若有我者。令观十二因缘。十二因缘本从因果。因果所起兴于心行。心尚不有何况有身。若有我者令灭有见。若无我者令灭无见。若心生者令灭灭性。若心灭者。令灭生性。灭是见性。即入实际。何以故。本生不灭本灭不生。不灭不生不生不灭。一切诸法亦复如是。解脱菩萨。而白佛言。尊者。若有众生。见法生时令灭何见。见法灭时令灭何见。佛言。菩萨若有众生。见法生时令灭无见。见法灭时令灭有见。若灭是见得法真。无入决定性决定无生。解脱菩萨。而白佛言。尊者。令彼众生住于无生是无生也。佛言。住于无生即是有生。何以故。无住无生乃是无生。菩萨若生无生以生灭生。生灭俱灭本生不生。心常空寂空性无住。心无有住乃是无生。解脱菩萨。而白佛言。尊者。心无有住有何修学。为有学也为无学也。佛言。菩萨无生之心。心无出入。本如来藏性寂不动。亦非有学亦非无学。无有学不学。是即无学。非无有学是为所学。解脱菩萨。而白佛言。尊者。云何如来藏性寂不动。佛言。如来藏者生灭虑知相隐理不显。是如来藏性寂不动解脱菩萨。而白佛言。尊者。云何生灭虑知相。佛言。菩萨理无可不。若有可不。即生诸念。千思万虑。是生灭相。菩萨观本性相理自满足。千思万虑不益道理。徒为动乱。失本心王。若无思虑。则无生灭。如实不起。诸识安寂。流注不生。得五法净。是谓大乘。菩萨入五法净。心即无妄。若无有妄。即入如来自觉圣智之地。入智地者。善知一切从本不生。知本不生。即无妄想。解脱菩萨。而白佛言。尊者。无妄想者。应无止息。佛言。菩萨妄本不生。无妄可息。知心无心。无心可止。无分无别。现识不生。无生可止。是则无止。亦非无止。何以故。止无止故。解脱菩萨。而白佛言。尊者。若止无止。止即是生。何谓无生。佛言。菩萨当止是生。止已无止。亦不住于无止。亦不住于无住。云何是生。解脱菩萨。而白佛言。尊者。无生之心。有何取舍。住何法相。佛言。无生之心。不取不舍。住于不心。住于不法。解脱菩萨。而白佛言。尊者。云何住于不心。住于不法。佛言。不生于心。是住不心。不生于法。是住不法。善男子。不生心法。即无依止。不住诸行。心常空寂。无有异相。譬彼虚空无有动住。无起无作无彼无此。得空心眼。得法空身。五阴六入悉皆空寂。善男子。修空法者。不依三界。不住戒相。清净无念。无摄无放。性等金刚。不坏三宝。空心不动。具六波罗蜜。解脱菩萨。而白佛言。尊者。六波罗蜜者。皆是有相。有相之法。能出世也。佛言。善男子。我所说六波罗蜜者。无相无为。何以故。若人离欲。心常清净。实语方便。本利利人。是檀波罗蜜。志念坚固。心常无住。清净无染。不著三界。是尸波罗蜜。修空断结。不依诸有。寂静三业。不住身心。是羼提波罗蜜。远离名数。断空有见。深入阴空。是毗梨耶波罗蜜。俱离空寂。不住诸空。心处无住。不住大空。是禅波罗蜜。心无心相。不取虚空。诸行不生不证寂灭。心无出入。性常平等。诸法实际。皆决定性。不依诸地。不住智慧。是般若波罗蜜。善男子。是六波罗蜜者。皆获本利。入决定性。超然出世。无碍解脱。善男子。如是解脱法相。皆无相行。亦无解不解。是名解脱。何以故。解脱之相。无相无行。无动无乱。寂静涅槃。亦不取涅槃相。解脱菩萨闻是语已。心大欣怿得未曾有。欲宣义意。而说偈言。
　　大觉满足尊　　为众敷演法
　　皆说于一乘　　无有二乘道
　　一味无相利　　犹如太虚空
　　无有不容受　　随其性各异
　　皆得于本处　　如彼离心我
　　一法之所成　　诸有同异行
　　悉获于本利　　灭绝二相见
　　寂静之涅槃　　亦不住取证
　　入于决定处　　无相无有行
　　空心寂灭地　　寂灭心无生
　　同彼金刚性　　不坏于三宝
　　具六波罗蜜　　度诸一切生
　　超然出三界　　皆不以小乘
　　一味之法印　　一乘之所成

　　尔时大众闻说是义。心大欣怿。得离心我。入空无相。恢廓旷荡。皆得决定。断结尽漏。

　　　　金刚三昧经无生行品第三

　　尔时心王菩萨。闻佛说法出三界外不可思议。从座而起。叉手合掌。以偈问曰。
　　如来所说义　　出世无有相
　　可有一切生　　皆得尽有漏
　　断结空心我　　是则无有生
　　云何无有生　　而得无生忍

　　尔时佛告心王菩萨言。善男子。无生法忍法本无生。诸行无生非无生行。得无生忍即为虚妄。心王菩萨言。尊者。得无生忍。即为虚妄。无得无忍应非虚妄。佛言。不也。何以故。无得无忍是则有得。有得有忍是则有生。有生于得。有所得法。并为虚妄。心王菩萨言。尊者。云何无忍无生心。而非虚妄。佛言。无忍无生心者。心无形段。犹如火性。虽处木中。其在无所决定性故。但名但字。性不可得。欲诠其理假说为名。名不可得。心相亦尔。不见处所。知心如是。则无生心。善男子。是心性相。又如阿摩勒果。本不自生。不从他生。不共生。不因生不无生。何以故。缘代谢故。缘起非生。缘谢非灭。隐显无相。根理寂灭。在无有处。不见所住。决定性故。是决定性亦不一不异不断不常。不入不出不生不灭。离诸四谤言语道断。无生心性亦复如是。云何说生不生有忍无忍。若有说心有得有住及以见者。即为不得阿耨多罗三藐三菩提。般若是为长夜了别心性者。知心性如是性亦如是。无生。无行心王菩萨言。尊者。心若本如无生于行诸行无生生行不生不生无行。即无生行也。佛言。善男子。汝以无生。而证无生行也。心王菩萨言。不也。何以故。如无生行。性相空寂。无见无闻无得无失无言无说无知无相无取无舍。云何取证。若取证者。即为诤论。无诤无论。乃无生行。佛言。汝得阿耨多罗三藐三菩提也。心王菩萨言。尊者。我无得阿耨多罗三藐三菩提。何以故。菩提性中无得无失无觉无知无分别相。无分别中即清净性。性无间杂。无有言说。非有非无。非知非不知。诸可法行亦复如是。何以故。一切法行。不见处所决定性故。本无有得不得。云何得阿耨多罗三藐三菩提。佛言。如是如是。如汝所言。一切心行。不过无相体寂无生。可有诸识亦复如是。何以故。眼眼触悉皆空寂。识亦空寂。无有动不动相。内无三受。三受寂灭。耳鼻舌身心意。意识及以末那阿梨耶识亦复如是。皆亦不生。寂灭之心及无生心。若生寂灭心。若生无生心。是有生行。非无生行。菩萨内生三受三行三戒。若已寂灭生心不生。心常寂灭无功无用。不证寂灭相。亦不住于无证。可处无住总持无相。则无三受三行三戒。悉皆寂灭清净无住。不入三昧。不住坐禅。无生无行。心王菩萨言。禅能摄动。定诸幻乱。云何不禅。佛言。菩萨禅即是动。不动不禅是无生禅。禅性无生。离生禅相。禅性无住。离住禅动。若知禅性无有动静。即得无生。无生般若。亦不依住。心亦不动。以是智故。故得无生般若波罗蜜。心王菩萨言。尊者。无生般若。于一切处。无住于一切处。无离心无住处。无处住心。无住无心。心无生住。如此住心。即无生住。尊者。心无生住不可思议。不思议中可不可说。佛言。如是如是。心王菩萨闻如是言。叹未曾有。而说偈言。
　　满足大智尊　　广说无生法
　　闻所未曾闻　　未说而今说
　　犹如净甘露　　时时乃一出
　　难遇难思议　　闻者亦复难
　　无上良福田　　最上胜妙药
　　为度众生故　　而今说宣说

　　尔时众中闻说此已。皆得无生无生般若。

　　　　金刚三昧经本觉利品第四

　　尔时无住菩萨闻佛所说一味真实不可思议。从远近来。亲如来座专念谛听。入清白处。身心不动。尔时佛告无住菩萨言。汝从何来今至何所。无住菩萨言。尊者。我从无本来。今至无本所。佛言。汝本不从来。今本不至所。汝得本利不可思议。是大菩萨摩诃萨。即放大光遍照千界。而说偈言。
　　大哉菩萨　　智慧满足　　常以本利
　　利益众生　　于四威仪　　常住本利
　　导诸群庶　　不来不去

　　尔时无住菩萨而白佛言。尊者。以何利转。而转众生一切情识。入庵摩罗。佛言。诸佛如来常以一觉而转诸识。入庵摩罗。何以故。一切众生本觉。常以一觉觉诸众生。令彼众生皆得本觉。觉诸情识空寂无生。何以故。决定本性本无有动。无住菩萨言。可一八识。皆缘境起如何不动。佛言。一切境本空。一切识本空。空无缘性。如何缘起。无住菩萨言。一切境空。如何有见。佛言。见即为妄。何以故。一切万有。无生无相。本不自名。悉皆空寂。一切法相亦复如是。一切众生身亦如是。身尚不有。云何有见。无住菩萨言。一切境空。一切身空。一切识空觉亦应空。佛言。可一觉者。不毁不坏。决定性故。非空非不空。无空不空。无住菩萨言。诸境亦然。非空相非无空相。佛言。如是。彼可境者。性本决定。决定性根。无有处所。无住菩萨言。觉亦如是。无有处所。佛言。如是。觉无处故清净。清净无觉。物无处故清净。清净无色。无住菩萨言。心眼识亦复如是。不可思议。佛言。心眼识亦复如是。不可思议。何以故。色无处所。清净无名。不入于内。眼无处所。清净无见。不出于外。心无处所。清净无止。无有起处。识无处所。清净无动。无有缘别。性皆空寂。性无有觉。觉则为觉。善男子。觉知无觉。诸识则入。何以故。金刚智地解脱道断。断已入无住地。无有出入。心处无在决定性地。其地清净如净琉璃。性常平等如彼大地。觉妙观察如慧日光。利成得本如大法雨。入是智者。是入佛智地。入智地者。诸识不生。无住菩萨言。如来所说。一觉圣力。四弘智地。即一切众生本根觉利。何以故。一切众生即此身中本来满足。佛言。如是。何以故。一切众生。本来无漏。诸善利本。今有欲刺。为未降伏。无住菩萨言。若有众生未得本利。犹有采集。云何降伏难伏。佛言。若集若独行。分别及以染。回神住空窟。降伏难调伏。解脱魔所缚。超然露地坐。识阴般涅槃。无住菩萨言。心得涅槃独一无伴。常住涅槃。应当解脱。佛言。常住涅槃。是涅槃缚。何以故。涅槃本觉利。利本觉涅槃。涅槃觉分即本觉分。觉性不异涅槃无异。觉本无生涅槃无生。觉本无灭涅槃无灭。涅槃觉本无异故。无得涅槃。涅槃无得。云何有住。善男子。觉者不住涅槃。何以故。觉本无生。离众生垢。觉本无寂。离涅槃动。住如是地心无所住。无有出入。入庵摩罗识。无住菩萨言。庵摩罗识。是有入处。处有所得。是得法也。佛言。不也。何以故。譬如迷子。手执金钱。而不知有。游行十方。经五十年。贫穷困苦。专事求索。而以养身。而不充足。其父见子有如是事。而谓子言。汝执金钱何不取用。随意所须皆得充足。其子醒已。而得金钱。心大欢喜。而谓得钱。其父谓言。迷子汝勿欣怿。所得金钱是汝本物。汝非有得。云何可喜。善男子。庵摩罗者亦复如是。本无出相今即非入。昔迷故非无。今觉故非入。无住菩萨言。彼父知其子迷。云何经五十年。十方游历。贫穷困苦。方始告言。佛言。经五十年者。一念心动。十方游历。远行遍计。无住菩萨言。云何一念心动。佛言。一念心动五阴俱生。五阴生中具五十恶。无住菩萨言。远行遍计游历十方一念心生。具五十恶。云何令彼众生无生一念。佛言。令彼众生安坐心神。住金刚地静念无起。心常安泰即无一念。无住菩萨言。不可思议觉念不生。其心安泰即本觉利。利无有动常在不无。无有不无。不无不觉。觉知无觉。本利本觉。觉者清净无染无着。不变不易决定性故。不可思议。佛言。如是。无住菩萨闻是语已。得未曾有。而说偈言。
　　尊者大觉尊　　说生无念法
　　无念无生心　　心常生不灭
　　一觉本觉利　　利诸本觉者
　　如彼得金钱　　所得即非得

　　尔时大众闻说是语。皆得本觉利般若波罗蜜。

　　　　金刚三昧经入实际品第五

　　于是如来作如是言。诸菩萨等本利深入可度众生。若后非时。应如说法时说利。不但顺不顺说。非同非异。相应如说。引诸情智。流入萨婆若海。无令可众挹彼虚风。悉令彼庶一味神乳。世间非世间。住非住处。五空出入无有取舍。何以故。诸法空相。性非有无。非无不无。不无不有。无决定性。不住有无。非彼有无。凡圣之智。而能测隐。诸菩萨等若知是利。即得菩提。尔时众中有一菩萨。名曰大力。即从座起。前白佛言。尊者。如佛所说。五空出入无有取舍。云何五空而不取舍。佛言。菩萨五空者。三有是空。六道影是空。法相是空。名相是空。心识义是空。菩萨如是等空。空不住空。空无空相。无相之法。有何取舍。入无取地。则入三空。大力菩萨言。云何三空。佛言。三空者。空相亦空。空空亦空。所空亦空。如是等空。不住三相。不无真实。文言道断。不可思议。大力菩萨言。不无真实。是相应有。佛言。无不住无。有不住有。不无不有。不有之法。不即住无。不无之相。不即住有。非以有无而诠得理菩萨。无名义相。不可思议。何以故。无名之名。不无于名。无义之义。不无于义。大力菩萨言。如是名义。真实如相。如来如相。如不住如。如无如相。相无如故。非不如来。众生心相。相亦如来。众生之心。应无别境。佛言。如是。众生之心。实无别境。何以故。心本净故。理无秽故。以染尘故。名为三界。三界之心。名为别境。是境虚妄。从心化生。心若无妄。即无别境。大力菩萨言。心若在净。诸境不生。此心净时。应无三界。佛言。如是。菩萨心不生境。境不生心。何以故。所见诸境唯所见心。心不幻化则无所见。菩萨内无众生。三性空寂。则无己众。亦无他众。乃至二入。亦不生心。得如是利。则无三界。大力菩萨言。云何二入不生于心。心本不生云何有入。佛言。二入者。一谓理入。二谓行入。理入者深信众生不异真性。不一不共。但以客尘之所翳障。不去不来。凝住觉观。谛观佛性。不有不无。无己无他。凡圣不二。金刚心地。坚住不移。寂静无为。无有分别。是名理入。行入者心不倾倚。影无流易。于所有处。静念无求。风鼓不动。犹如大地。捐离心我。救度众生。无生无相。不取不舍。菩萨心无出入。无出入心。入不入故。故名为入。菩萨如是入法。法相不空。不空之法。法不虚弃。何以故。不无之法。具足功德。非心非影。法尔清净。大力菩萨言。云何非心非影法尔清净。佛言。空如之法。非心识法。非心使所有。法非空相。法非色相。法非心有。为不相应法。非心无为。是相应法。非所现影。非所显示。非自性。非差别。非名非相非义。何以故。义无如故。无如之法。亦无无如。无有无如。非无如有。何以故。根理之法。非理非根。离诸诤论。不见其相。菩萨如是净法。非生之所生生。非灭之所灭灭。大力菩萨言。不可思议。如是法相。不合成不独成。不羁不绊。不聚不散。不生不灭。亦无来相及以去住。不可思议。佛言。如是。不可思议。不思议心。心亦如是。何以故。如不异心。心本如故。众生佛性。不一不异。众生之性。本无生灭。生灭之性。性本涅槃。性相本如。如无动故。一切法相。从缘无起。起相性如。如无所动。因缘性相。相本空无。缘缘空空。无有缘起。一切缘法。惑心妄见。现本不生。缘本无故。心如法理。自体空无。如彼空王。本无住处。凡夫之心。妄分别见。如如之相。本不有无。有无之相。见唯心识。菩萨如是心法。不无自体。自体不有。不有不无。菩萨无不无相。非言说地。何以故。真如之法。虚旷无相。非二乘所及。虚空境界。内外不测。六行之士。乃能知之。大力菩萨言。云何六行。愿为说之。佛言。一者十信行。二者十住行。三者十行行。四者十回向行。五者十地行。六者等觉行。如是行者。乃能知之。大力菩萨言。实际觉利无有出入。何等法心得入实际。佛言。实际之法。法无有际。无际之心。则入实际。大力菩萨言。无际心智。其智无崖。无崖之心。心得自在。自在之智。得入实际。如彼凡夫。软心众生。其心多喘以何法御。令得坚心。得入实际。佛言。菩萨彼心喘者。以内外使。随使流注。滴沥成海。大风鼓浪。大龙惊骇。惊骇之心。故令多喘。菩萨令彼众生存三守一入如来禅。以禅定故。心则无喘。大力菩萨言。何谓存三守一入如来禅。佛言。存三者。存三解脱。守一者守一心如。入如来禅者理观心净如。入如是心地。即入实际。大力菩萨言。三解脱法是何等事。理观三昧。从何法入。佛言。三解脱者虚空解脱。金刚解脱。般若解脱。理观者心如理净无可不心。大力菩萨言。云何存用。云何观之。佛言。心事不二。是名存用。内行外行。出入不二。不住一相。心无得失。一不一地。净心流入。是名观之。菩萨如是之人。不在二相。虽不出家。不住在家。虽无法服。而不具持波罗提木叉戒。不入布萨。能以自心无为自恣。而获圣果。不住二乘入菩萨道。后当满地成佛菩提。大力菩萨言。不可思议。如是之人。非出家非不出家。何以故。入涅槃宅。著如来衣。坐菩提座。如是之人。乃至沙门宜应敬养。佛言。如是。何以故。入涅槃宅。心越三界。著如来衣。入法空处。坐菩提座。登正觉地。如是之人心超二我。何况沙门而不敬养。大力菩萨言。如彼一地及与空海。二乘之人为不见也。佛言。如是。彼二乘人。味著三昧。得三昧身于彼空海一地。如得酒病惛醉不醒。乃至数劫犹不得觉。酒消始悟方修是行。后得佛身。如彼人者。从舍阐提。即入六行。于行地所。一念净心。决定明白。金刚智力。阿鞞跋致。度脱众生。慈悲无尽。大力菩萨言。如是之人应不持戒。于彼沙门应不敬仰。佛言。为说戒者。不善慢故。海波浪故。如彼心地。八识海澄。九识流净。风不能动。波浪不起。戒性等空。持者迷倒。如彼之人。七六不生诸集。灭定不离三佛。而发菩提。三无相中。顺心玄入。深敬三宝。不失威仪。于彼沙门不无恭敬。菩萨彼仁者。不住世间动不动法。入三空聚灭三有心。大力菩萨言。彼仁者。于果足满德佛。如来藏佛。形像佛。如是佛所。发菩提心。入三聚戒。不住其相。灭三界心。不居寂地。不舍可众。入不调地不可思议。尔时舍利弗从座而起。前说偈言。
　　具足波若海　　不住涅槃城
　　如彼妙莲华　　高原非所出
　　诸佛无量劫　　不舍诸烦恼
　　度世然后得　　如泥华所出
　　如彼六行地　　菩萨之所修
　　如彼三空聚　　菩提之真道
　　我今住不住　　如佛之所说
　　来所还复来　　具足然后出
　　复令诸众生　　如我一无二
　　前来后来者　　悉令登正觉

　　尔时佛告舍利弗言。不可思议。汝当于后成菩提道。无量众生超生死苦海。尔时大众皆悟菩提。诸小众等入五空海。

　　　　金刚三昧经真性空品第六

　　尔时舍利弗而白佛言。尊者。修菩萨道。无有名相。三戒无仪。云何摄受为众生说。愿佛慈悲为我宣说。佛言。善男子。汝今谛听。为汝宣说。善男子。善不善法。从心化生。一切境界。意言分别。制之一处。众缘断灭。何以故。善男子。一本不起。三用无施。住于如理。六道门杜。四缘如顺。三戒具足。舍利弗言。云何四缘如顺三戒具足。佛言。四缘者。一谓作择灭力取缘摄律仪戒。二谓本利净根力所集起缘摄善法戒。三谓本慧大悲力缘摄众生戒。四谓一觉通智力缘顺于如住。是谓四缘。善男子。如是四大缘力。不住事相。不无功用。离于一处。则不可求。善男子。如是一事通摄六行。是佛菩提萨婆若海。舍利弗言。不住事相不无功用。是法真空常乐我净。超于二我。大般涅槃。其心不系。是大力观。是观觉中。应具三十七道品法。佛言。如是。具三十七道品法。何以故。四念处。四正勤。四如意足。五根。五力。七觉分。八正道等。多名一义。不一不异。以名数故。但名但字。法不可得。不得之法一义无文。无文相义。真实空性。空性之义如实如如。如如之理具一切法。善男子。住如理者。过三苦海。舍利弗言。一切万法。皆悉言文。言文之相。即非为义。如实之义。不可言议。今者如来云何说法。佛言。我说法者。以汝众生在生说故。说不可说。是故说之。我所说者。义语非文。众生说者。文语非义。非义语者。皆悉空无。空无之言。无言于义。不言义者。皆是妄语。如义语者。实空不空。空实不实。离于二相。中间不中。不中之法离于三相。不见处所。如如如说。如无无有。无有于无。如无有无。有无于有。如有无不在。说不在说故。不在于如。如不有如。不无如说。舍利弗言。一切众生。从一阐提。阐提之心。住何等位。得至如来如来实相。佛言。从阐提心。乃至如来如来实相。住五等位。一者信位。信此身中。真如种子为妄所翳。舍离妄心。净心清白。知诸境界意言分别。二者思位。思者。观诸境界。唯是意言。意言分别随意显现。所见境界非我本识。知此本识非法非义非所取非能取。三者修位。修者。常起能起。起修同时。先以智导。排诸障难。出离盖缠。四者行位。行者。离诸行地。心无取舍。极净根利。不动心如。决定实性。大般涅槃。唯性空大。五者舍位。舍者。不住性空。正智流易。大悲如相。相不住如。三藐三菩提。虚心不证。心无边际。不见处所。是至如来。善男子。五位一觉从本利入。若化众生从其本处。舍利弗言。云何从其本处。佛言。本来无本。处于无处。空际入实。发菩提心。而满成圣道。何以故。善男子。如手执彼空。不得非不得。舍利弗言。如尊所说。在事之先。取以本利。是念寂灭。寂灭是如。总持诸德。该罗万法。圆融不二。不可思议。当知是法。即是摩诃般若波罗蜜。是大神咒。是大明咒。是无上咒。是无等等咒。佛言。如是如是。真如空性。性空智火。烧灭诸结。平等平等。等觉三地。妙觉三身。于九识中皎然明净。无有诸影。善男子。是法非因非缘。智自用故。非动非静。用性空故。义非有无
。空相空故。善男子。若化众生。令彼众生观入是义。入是义者是见如来。舍利弗言。如来义观不住诸流。应离四禅而超有顶。佛言。如是。何以故。一切法名数。四禅亦如是。若见如来者。如来心自在。常在灭尽处。不出亦不入。内外平等故。善男子。如彼诸禅观。皆为想空定。是如非复彼。何以故。以如观如。实不见观。如相诸相。相已寂灭。寂灭即如义。如彼想禅定。是动非是禅。何以故。禅性离诸动。非染非所染。非法非影。离诸分别。本利义故。善男子。如是观定。乃名为禅。舍利弗言。不可思议。如来常以如实而化众生如是实义。多文广义。利根众生乃可修之。钝根众生难以措意。云何方便令彼钝根得入是谛。佛言。令彼钝根受持一四句偈。即入实谛。一切佛法。摄在一四偈中。舍利弗言。云何一四句偈。愿为说之。于是尊者。而说偈言。
　　因缘所生义　　是义灭非生
　　灭诸生灭义　　是义生非灭

　　尔时大众。闻说是偈。佥大欢喜。皆得灭生灭。生般若性空智海。

　　　　金刚三昧经如来藏品第七

　　尔时梵行长者从本际起。而白佛言。尊者。生义不灭灭义不生。如是如义即佛菩提。菩提之性则无分别。无分别智分别无穷。无穷之相唯分别灭。如是义相不可思议。不思议中乃无分别。尊者。一切法数无量无边。无边法相一实义性唯住一性。其事云何。佛言。长者。不可思议我说诸法。为迷者故。方便导故。一切法相一实义智。何以故。譬如一市开四大门。是四门中皆归一市。如彼众庶随意所入。种种法味亦复如是。梵行长者言。法若如是。我住一味。应摄一切诸味。佛言。如是如是。何以故。一味实义如一大海。一切众流无有不入。长者。一切法味犹彼众流。名数虽殊其水不异。若住大海则括众流。住于一味则摄诸味。梵行长者言。诸法一味。云何三乘道。其智有异。佛言。长者。譬如江河淮海。大小异故。深浅殊故。名文别故。水在江中名为江水。水在淮中名为淮水。水在河中名为河水。俱在海中唯名海水。法亦如是。俱在真如。唯名佛道。长者。住一佛道。即达三行。梵行长者言。云何三行。佛言。一随事取行。二随识取行。三随如取行。长者。如是三行总摄众门。一切法门无不此入。入是行者。不生空相。如是入者。可谓入如来藏。入如来藏者。入不入故。梵行长者言。不可思议。入如来藏。如苗成实。无有入处。本根利力。利成得本。得本实际。其智几何。佛言。其智无穷。略而言之。其智有四。何者为四。一者定智。所谓随如。二者不定智。所谓方便破病。三者涅槃智。所谓除电觉际。四者究竟智。所谓入实具足佛道。长者。如是四大事用。过去诸佛所说。是大桥梁。是大津济。若化众生。应用是智。长者。用是大用。复有三大事。一者于三三昧内外不相夺。二者于大义科随道择灭。三者于如慧定以悲俱利。如是三事。成就菩提。不行是事。则不能流入彼四智海。为诸大魔所得其便。长者。汝等大众。乃至成佛。常当修习勿令暂失。梵行长者言。云何三三昧。佛言。三三昧者。所谓空三昧无相三昧无作三昧。如是三昧。梵行长者言。云何于大义科。佛言。大谓四大。义谓阴界入等。科谓本识。是谓于大义科。梵行长者言。不可思议。如是智事。自利利人。过三界地。不住涅槃。入菩萨道。如是法相是生灭法。以分别故。若离分别。法应不灭。尔时如来欲宣此义。而说偈言。
　　法从分别生　　还从分别灭
　　灭诸分别法　　是法非生灭

　　尔时梵行长者闻说是偈。心大欣怿。欲宣其义。而说偈言。
　　诸法本寂灭　　寂灭亦无生
　　是诸生灭法　　是法非无生
　　彼则不共此　　为有断常故
　　此则离于二　　亦不在一住
　　若说法有一　　是相如毛轮
　　如焰水迷倒　　为诸虚妄故
　　若见于法无　　是法同于空
　　如盲无目倒　　说法如龟毛
　　我今闻佛说　　知法非二见
　　亦不依中住　　故从无住取
　　如来所说法　　悉从于无住
　　我从无住处　　是处礼如来
　　敬礼如来相　　等空不动智
　　不著无处所　　敬礼无住身
　　我于一切处　　常见诸如来
　　唯愿诸如来　　为我说常法

　　尔时如来而作是言。诸善男子。汝等谛听。为汝众等说于常法。善男子。常法非常法。非说亦非字。非谛非解脱。非无非境界。离诸妄断际。是法非无常。离诸常断见。了见识为常。是识常寂灭。寂灭亦寂灭。善男子。知法寂灭者。不寂灭心。心常寂灭。得寂灭者。心常真观知诸名色。唯是痴心。痴心分别。分别诸法。更无异事出于名色。知法如是不随文语。心心于义不分别我。知我假名即得寂灭。若得寂灭。即得阿耨多罗三藐三菩提。尔时长者梵行闻说是语。而说偈言。
　　名相分别事　　及法名为三
　　真如正妙智　　及彼成于五
　　我今知是法　　断常之所系
　　入于生灭道　　是断非是常
　　如来说空法　　远离于断常
　　因缘无不生　　不生故不灭
　　因缘执为有　　如采空中华
　　犹取石女子　　毕竟不可得
　　离诸因缘取　　亦不从他灭
　　及于己义大　　依如故得实
　　是故真如法　　常自在如如
　　一切诸万法　　非如识所化
　　离识法即空　　故从空处说
　　灭诸生灭法　　而住于涅槃
　　大悲之所夺　　涅槃灭不住
　　转所取能取　　入于如来藏

　　尔时大众闻说是义。皆得正命。入于如来如来藏海。

　　　　金刚三昧经总持品第八

　　尔时地藏菩萨从众中起至于佛前。合掌胡跪而白佛言。尊者。我观大众心有疑事。犹未得决。今者如来欲为除疑。我今为众随疑所问。愿佛慈悲垂哀听许。佛言。菩萨摩诃萨。汝能如是救度众生。是大悲愍不可思议。汝当广问。为汝宣说。地藏菩萨言。一切诸法云何不缘生。尔时如来欲宣此义。而说偈言。
　　若法缘所生　　离缘可无法
　　云何法性无　　而缘可生法

　　尔时地藏菩萨言。法若无生云何说法法从心生。于是尊者。而说偈言。
　　是心所生法　　是法能所取
　　如醉眼空华　　是法然非彼

　　尔时地藏菩萨言。法若如是法则无待。无待之法法应自成。于是尊者。而说偈言。
　　法本无有无　　自他亦复尔
　　不始亦不终　　成败则不住

　　尔时地藏菩萨言。一切诸法相即本涅槃。涅槃及空相亦如是。无是等法。是法应如。佛言。无如是法。是法是如。地藏菩萨言。不可思议。如是如相。非共不共。意取业取。即皆空寂。空寂心法。俱不可取。亦应寂灭。于是尊者。而说偈言。
　　一切空寂法　　是法寂不空
　　彼心不空时　　是得心不有

　　尔时地藏菩萨言。是法非三谛。色空心亦灭。是法本灭时。是法应是灭。于是尊者。而说偈言。
　　法本无自性　　由彼之所生
　　不于如是处　　而有彼如是

　　尔时地藏菩萨言。一切诸法无生无灭。云何不一。于是尊者。而说偈言。
　　法住处无在　　相数空故无
　　名说二与法　　是则能所取

　　尔时地藏菩萨言。一切诸法相。不住于二岸。亦不住中流。心识亦如是。云何诸境界。从识之所生。若识能有生。是识亦从生。云何无生识。能生有所生。于是尊者。而说偈言。
　　所生能生二　　是二能所缘
　　俱本各自无　　取有空华幻
　　识生于未时　　境不是时生
　　于境生未时　　是时识亦灭
　　彼即本俱无　　亦不有无有
　　无生识亦无　　云何境从有

　　尔时地藏菩萨言。法相如是内外俱空。境智二众本来寂灭。如来所说实相。真空如是之法即非集也。佛言。如是。如实之法。无色无住。非所集。非能集。非义非大。一本利法。深功德聚。地藏菩萨言。不可思议。不思议聚。七五不生。八六寂灭。九相空无。有空无有。无空无有。如尊者所说法义皆空。入空无行不失诸业。无我我所。能所身见。内外结使。悉皆寂静故愿亦息。如是理观。慧定真如。尊者常说。寔如空法。即良药也。佛言。如是。何以故。法性空故。空性无生心常无生。空性无灭。心常无灭。空性无住心亦无住。空性无为心亦无为。空无出入离诸得失。界阴入等皆悉亦无。心如不著。亦复如是。菩萨。我说空法
破诸有故。地藏菩萨言。尊者。知有非实如阳焰水。知实非无如火性生。如是观者是人智也。佛言。如是。何以故。是人真观。观一寂灭。相与不相。等以空取空以修空故。不失见佛。以见佛故不顺三流。于大乘中。三解脱道一体无性。以其无性故空。空故无相。无相故无作。无作故无求。无求故无愿。无愿故以是知业故须净心。以心净故便得见佛。以见佛故当生净土。菩萨。于是深法。三化勤修。慧定圆成。即超三界。地藏菩萨言。如来所说。无生无灭。即是无常。灭是生灭。生灭灭已。寂灭为常。常故不断。是不断法。离诸三界。动不动法。于有为法。如避火坑。依何等法而自呵责。入彼一门。佛言。菩萨。于三大事呵责其心。于三大谛而入其行。地藏菩萨言。云何三事而责其心。云何三谛而入一行。佛言。三大事者。一谓因。二谓果。三谓识。如是三事。从本空无。非我真我。云何于是而生爱染。观是三事。为系所缚飘流苦海。以如是事。常自呵责。三大谛者。一谓菩提之道。是平等谛。非不平等谛。二谓大觉正智得谛。非邪智得谛。三谓慧定无异行入谛。非杂行入谛。以是三谛而修佛道。是人于是法。无不得正觉。得正觉智。流大极慈。己他俱利。成佛菩提地藏菩萨言。尊者。如是之法。则无因缘。若无缘法。因则不起。云何不动法入如来。
　　尔时如来欲宣此义。而说偈言。
　　一切诸法相　　性空无不动
　　是法于是时　　不于是时起
　　法无有异时　　不于异时起
　　法无动不动　　性空故寂灭
　　性空寂灭时　　是法是时现
　　离相故寂住　　寂住故不缘
　　是诸缘起法　　是法缘不生
　　因缘生灭无　　生灭性空寂
　　缘性能所缘　　是缘本缘起
　　故法起非缘　　缘无起亦尔
　　因缘所生法　　是法是因缘
　　因缘生灭相　　彼则无生灭
　　彼如真实相　　本不于出没
　　诸法于是时　　自生于出没
　　是故极净本　　本不因众力
　　即于后得处　　得彼于本得

　　尔时地藏菩萨闻佛所说心地快然。时诸众等无有疑者。知众心已。而说偈言。
　　我知众心疑　　所以殷固问
　　如来大慈善　　分别无有余
　　是诸二众等　　皆悉得明了
　　我今于了处　　普化诸众生
　　如来之大悲　　不舍于本愿
　　故于一子地　　而住于烦恼

　　尔时如来而告众言。是菩萨者不可思议。恒以大慈拔众生苦。若有众生。持是经法。持是菩萨名者。即不堕于恶趣。一切障难皆悉除灭。若有众生。无余杂念。专念是经如法修习。
　　尔时菩萨。常作化身而为说法。拥护是人终不暂舍。令是人等速得阿耨多罗三藐三菩提。汝等菩萨。若化众生。皆令修习如是大乘决定了义。
　　尔时阿难从座而起前白佛言。如来所说大乘福聚。决定断结。无生觉利不可思议。如是之法。名为何经。受持是经得几所福。愿佛慈悲。为我宣说。佛言。善男子。是经名者不可思议。过去诸佛之所护念能入如来一切智海。若有众生持是经者。则于一切经中无所悕求。是经典法。总持众法。摄诸经要。是诸经法。法之系宗。是经名者。名摄大乘经。又名金刚三昧。又名无量义宗。若有人受持是经典者。即名受持百千诸佛如是功德。譬如虚空无有边际不可思议。我所嘱累唯是经典。阿难言。云何心行云何人者。受持是经。佛言。善男子。受持是经者。是人心无得失。常修梵行。若於戏论。常乐静心。入于聚落。心常在定。若处居家。不著三有。是人现世。有五种福。一者众所尊敬。二者身不横夭。三者辩答邪论。四者乐度众生。五者能入圣道。如是人者受持是经。阿难言。如彼人者。度诸众生。得受供养不。佛言。如是人者。能为众生作大福田。常行大智。权实俱演。是四依僧。于诸供养。乃至头目髓脑。亦皆得受。何况衣食而不得受。善男子。如是人者。是汝知识。是汝桥梁。何况凡夫而不供养。阿难言。于彼人所。受持是经。供养是人。得几所福。佛言。若复有人。持以满城金银而以布施。不如于是人所。受持是经一四句偈。供养是人不可思议。善男子。令诸众生持是经者。心常在定不失本心。若失本心当即忏悔。忏悔之法是为清凉。阿难言。忏悔先罪不入于过去也。
　　佛言如是。犹如暗室。若遇明灯。暗即灭矣。善男子。无说悔先。所有诸罪。而以为说入于过去。阿难言。云何名为忏悔。佛言。依此经教入真实观。一入观时诸罪悉灭。离诸恶趣当生净土速成阿耨多罗三藐三菩提。佛说是经已。尔时阿难。及诸菩萨。四部大众。皆大欢喜。心得决定。顶礼佛足。欢喜奉行。

　　　　金刚三昧经


