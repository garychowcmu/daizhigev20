  佛说大安般守意经
　　后汉 安世高译




　　　　佛说大安般守意经卷上

　　　　康僧会序
　　夫安般者。诸佛之大乘。以济众生之漂流也。其事有六以治六情。情有内外。眼耳鼻舌身心谓之内矣。色声香味细滑邪念谓之外也。经曰诸海十二事。谓内外六情之受邪行。犹海受流。饿夫梦饭盖无满足也。心之溢荡无微不浃。恍惚仿佛出入无间。视之无形听之无声。逆之无前寻之无后。深微细妙形无丝发。梵释仙圣所不能照明默种于此化生乎。彼非凡所睹。谓之阴也。犹以晦曀种夫深芬闿手覆种。孳有万亿。旁人不睹其形。种家不知其数也。一朽乎下万生乎上。弹指之间心九百六十转。一日一夕十三亿意。意有一身心不自知。犹彼种夫也。是以行寂。系意著息数一至十。十数不误意定在之。小定三日。大定七日。寂无他念怕然若死。谓之一禅。禅弃也。弃十三亿秽念之意。已获数定转念著随蠲除其八。正有二意。意定在随。由在数矣。垢浊消灭心稍清净。谓之二禅也。又除其一注意鼻头。谓之止也。得止之行。三毒四走五阴六冥诸秽灭矣。煚然心明逾明月珠。淫邪污心。犹镜处泥秽垢污焉。偃以照天覆以临土。聪睿圣达万土临照。虽有天地之大靡一夫而能睹。所以然者由其垢浊。众垢污心有逾彼镜矣。若得良师刬刮莹磨。薄尘微曀荡使无余。举之以照。毛发面理无微不察。垢退明存使其然矣。情溢意散念万不识一矣。犹若于市驰心放听广采众音。退宴在思不识一夫之言。心逸意散浊翳其聪也。若自闲处。心思寂寞。志无邪欲。侧耳靖听。万句不失。片言斯著。心靖意清之所由也。行寂止意悬之鼻头。谓之三禅也。还观其身。自头至足反覆微察内体污露。森楚毛竖犹睹脓涕。于斯具照天地人物。其盛若衰无存不亡。信佛三宝。众冥皆明。谓之四禅也。摄心还念诸阴皆灭。谓之还也。秽欲寂尽其心无想。谓之净也。得安般行者厥心即明。举明所观无幽不睹。往无数劫方来之事。人物所更现在诸刹。其中所有世尊法化弟子诵习。无遐不见无声不闻。恍惚仿佛存亡自由。大弥八极细贯毛厘。制天地住寿命。猛神德坏天兵。动三千移诸刹。八不思议非梵所测。神德无限六行之由也。世尊初欲说斯经时。大于震动人天易色。三日安般无能质者。于是世尊化为两身。一曰何等。一尊主。演于斯义出矣。大士上人六双十二辈靡不执行。有菩萨名安清字世高。安息王嫡后之子。让国与叔驰避本土。翔而后集遂处京师。其为人也。博学多识。贯综神摸。七正盈缩。风气吉凶。山崩地动。针[血*永]诸术。睹色知病。鸟兽鸣啼无音不照。怀二仪之弘。仁愍黎庶之顽闇。先挑其耳却启其目。欲之视明听聪也。徐乃陈演正真之六度。译安般之秘奥。学者尘兴靡不去秽浊之操就。清白之德者也。余生末踪始能负薪。考妣殂落三师凋丧。仰瞻云日悲无质受。眷言顾之潜然出涕。宿祚未没会见南阳韩林颖川皮业会稽陈慧。此三贤者。信道笃密执德弘正。烝烝进进志道不倦。余从之请问。规同矩合义无乖异。陈慧注义余助斟酌。非师所传不敢自由也。言多鄙拙不究佛意。明哲众贤愿共临察。义有疣腨加圣删定共显神融矣。

　　　　佛说大安般守意经卷上(此经多随字除数息相随之随余皆他本作堕)

　　　　后汉安息三藏安世高译
　　佛在越只国舍羁瘦国。亦说一名遮匿迦罗国。时佛坐行安般守意九十日。佛复独坐九十日者。思惟校计。欲度脱十方人及蜎飞蠕动之类。复言。我行安般守意九十日者。安般守意得自在慈念意。还行安般守意已。复收意行念也。安为身。般为息。守意为道。守者为禁亦谓不犯戒。禁者亦为护。护者遍护一切无所犯。意者息意亦为道也。安为生。般为灭。意为因缘。守者为道也。安为数。般为相随。守意为止也。安为念道。般为解结。守意为不堕罪也。安为避罪。般为不入罪。守意为道也。安为定。般为莫使动摇。守意莫乱意也。安般守意名为御意至得无为也。安为有。般为无。意念有不得道。意念无不得道。亦不念有亦不念无。是应空定意随道行。有者谓万物。无者谓疑。亦为空也。安为本因缘。般为无处所。道人知本无所从来。亦知灭无处所。是为守意也。
　　安为清。般为净。守为无。意名为。是清净无为也。无者谓活。为者谓生。不复得苦故为活也。安为未。般为起。已未起便为守意。若已意起便为守意。若已起意便走为不守当为还。故佛说安般守意也。安为受五阴。般为除五阴。守意为觉因缘。不随身口意也。守意者。无所著为守意。有所著不为守意。何以故。意起复灭故。意不复起为道。是为守意。守意莫令意生。生因有死为不守意。莫令意死。有死因有生意亦不死。是为道也。安般守意有十黠。谓数息相随止观还净四谛。是为十黠成。谓合三十七品经为行成也。守意譬如灯火有两因缘。一者坏冥。二者见明。守意一者坏痴。二者见黠也。守意意从因缘生。当缘因缘莫著。是为守意也。守意有三辈。一者守令不得生。二者已生当疾灭。三者事已行当从后悔计亿万劫不复作也。守与意各自异。护十方一切觉对不犯是为守。觉彼无为是为意。是守意也。守意中有四乐。一者知要乐。二者知法乐。三者为知止乐。四者为知可乐。是为四乐。法为行。得为道。守意六事为有内外。数随止是为外。观还净是为内。随道也。何以故。念息相随止观还净欲习意近道故。离是六事便随世间也。数息为遮意。相随为[僉*殳]意。止为定意。观为离意。还为一意。净为守意。用人不能制意故行此六事耳。何以故数息。用意乱故。何以故不得。用不识故。何以故不得禅。用不弃习尽证行道故也。数息为地。相随为犁。止为轭。观为种。还为雨净为行。如是六事乃随道也。数息断外。相随断内。止为止罪。行观却意。不受世间为还。念断为净也。意乱当数息。意定当相随。意断当行止。得道意当观。不向五阴当还。无所有当为净也。多事当数息。少事当相随。家中意尽当行止。畏世间当观。不欲世间为还。念断为净也。何以故数息。不欲随五阴故。何以故相随。欲知五阴故。何以故止。欲观五阴故。何以故观阴。欲知身本故。何以故知身本。欲弃苦故。何以故为还。厌生死故。何以故为净。分别五阴不受故。便随黠慧八种道得别为得所愿也。行息时为随数。相随时为随念。止时为随定。观时为随净。还时为随意。净时为随道亦为随行也。
　　数息为四意止。相随为四意断。止为四神足念。观为五根五力还为七觉意。净为八行也。得息不相随不为守意。得相随不止不为守意。得止不观不为守意。得观不还不为守意。得还不净不为守意。得净复净乃为守意也。已念息恶不生。复数者为共遮意。不随六衰故。行相随为欲离六衰行。止为欲却六衰行。观为欲断六衰行。还为欲不受六衰行。净为欲灭六衰。已灭尽便随道也。
　　数息欲遮意。息中有长短。当复遮是长短意也。何以故守意。欲止恶故。恶亦可守亦不可守。何以故。恶已尽不当复守也。
　　数息有三事。一者当坐行。二者见色当念非常不净。三者当晓嗔恚疑嫉念过去也。数息乱者当识因缘所从起。当知是内意。一息乱者是外意过。息从外入故。二息乱者是内意过。息从中出故。三五七九属外意。四六八十属内意。嫉嗔恚疑是三意在内。杀盗淫两舌恶口妄言绮语。是七意及余事属外也。得息为外。不得息为内。息从意生。念息合为一数。息至尽数为一亦非一。意在外息未尽故。譬如数钱。意在五数为一也。数息所以先数入者。外有七恶。内有三恶。用少不能胜多故先数入也。数息不得者失其本意故。本意谓非常苦空非身。失是意堕颠倒故。亦为失师。师者初坐时。第一入息得身安便次第行。为失其本意故不得息也。数息意常当念非常苦空非身。计息出亦灭入亦灭。已知是得道疾当持非常恐意。得是意即得息也。入息出息所以异者。出息为生死阴。入息为思想阴。有时出息为痛痒阴。入息为识阴。用是为异。道人当分别是意也。入息者为不受罪。出息者为除罪。守意者为离罪。入息者为受因缘。出息者为到因缘。守意者为不离因缘也。数息不得有三因缘。一者罪到。二者行不互。三者不精进也。入息短出息长。无所从念为道意。有所念为罪。罪恶在外不在内也数息时。有离意为喘息长。得息为喘息短。不安行息为长定为短。念万物为长息无所念为短息。未至十息。坏复更数为长息。得十息为短息。得息为短。何以故。止不复数故。得息亦为长。何以故。息不休故为长也。喘息长自知。喘息短自知。谓意所在为自知长短。意觉长短为自知。意不觉长短为不自知也。道人行安般守意欲止意。当何因缘得止意。听说安般守意。何等为安。何等为般。安名为入息。般名为出息。念息不离是名为安般。守意者欲得止意。在行者新学者。有四种安般守意行。除两恶十六胜。即时自知乃安般守意行令得止意。何等为四种。一为数。二为相随。三为止。四为观。何等为两恶。莫过十息。莫减十数。何等为十六胜。即时自知喘息长。即自知喘息短。即自知喘息动身。即自知喘息微。即自知喘息快。即自知喘息不快。即自知喘息止。即自知喘息不止。即自知喘息欢心。即自知喘息不欢心。即自知内心念万物已去不可复得喘息自知。内无所复思喘息自知。弃捐所思喘息自知。不弃捐所思喘息自知放弃躯命。喘息自知。不放弃躯命喘息自知。是为十六即时自知也。问何等为莫过十数莫减十数。报息已尽未数是为过。息未尽便数是为减。失数亦恶不及亦恶。是为两恶。至二息乱为短息。至九息乱为长息。得十息为快息。相随为微。意在长便转意。我何以故念长。意在短即时觉不得令意止。止为著。放弃躯命者谓行息。得道意便放弃躯命。未得道意。常爱身故不放弃躯命也。息细微为道。长为生死。短息动为生死。长于道为短。何以故。不得道意无知见故为短也。数息为单。相随为复。止为一意。观为知意。还为行道。净为入道也。数时为念至十息为持是为外禅。念身不净随空是为内禅也。禅法恶来不受是名为弃。闭口数息随气出入。知气发何所灭何所。意有所念不得数息。有迟疾大小亦不得数。耳闻声乱亦不得数也。数息意在息数为不工。行意在意乃为止。数息意但在息是为不工。当知意所从起气所灭。是乃应数因缘尽便得定意也。守意者念出入息。已念息不生恶故为守意。息见因缘生无因缘灭因缘断息止也。数息为至诚。息不乱为忍辱。数息气微不复觉出入。如是当守一念止也。息在身亦在外。得因缘息生。罪未尽故有息。断因缘息不复生也。
　　数息以为随第二禅。何以故。用不待念故为随第二禅也。数息为不守意。念息乃为守意。息从外入息未尽息在入意在尽识在数也。十息有十意为十绊。相随有二意为二绊。止为一意为一绊。不得息数为恶意不可绊。恶意止乃得数。是为和调可意绊也。已得息弃息。已得相随弃相随。已得止弃止。已得观弃观莫复还莫复还者。莫复数息亦使意意亦使息也有。所念为息使意。无所念为意使息也。息有四事。一为风。二为气。三为息。四为喘。有声为风。无声为气。出入为息。气出入不尽为喘也。数息断外。相随断内。数从外入为断外亦欲离外因缘。数从中出为欲离内因缘。外为身离。内为意离。身离意离是为相随。出入息是为二事也。数息为欲断内外因缘。何等为内外。谓眼耳鼻口身意为内。色声香味细滑念为外也。行息为使意向空。但欲止余意。何以为向空。息中无所为故也。数息意走不。即时觉者。罪重意轻罪。引意去疾故不觉也。行道已得息自厌息意欲转不复欲数如是为得息。相随止观亦尔也。知出入息灭。灭为得息相知生死。不复用为得生死相已得四禅。但念空为种道栽。
　　行息已得定不复觉气出入便可观。一当观五十五事。二当观身中十二因缘也。问息出入宁有处不报息入时。是其处出息时。是其处数息身坐痛痒思想生死识止不行。是为坐也。念息得道复校计者。用息无所知故。问念息得道何以为无所知。报意知息息不知意是为无所知。人不能得校计意。便令数息。欲令意定。虽数息。但不生恶。无有黠智。当何等行得黠慧。从一至十。分别定乱。识对行药。已得定意。便随黠慧。得校计为堕观也。问何等为数。报数者谓事。譬如人有事更求是为数罪。道人数福。何以故正为十。一意起为一。二意起为二。数终于十。至十为竟。故言十数为福。复有罪者用不能坏息故为罪。亦谓意生死不灭堕世间已不断世间事为罪也。六情为六事痛痒思想生死识。合为十事。应内十息。杀盗淫两舌恶口妄言绮语嫉妒嗔恚痴。应外十息。谓止不行也。
　　问何等为十六事。报十事者。谓数至十六者。谓数相随止观还净。是为十六事为行不离为随道也。问数息念风为随色何以应道。报行意在数不念色气尽便灭。堕非常知非常为道也。道人欲得道。要当知坐行二事。一者为坐。二者为行。问坐与行。为同不同报。有时同有时不同。数息相随止观还净。此六事。有时为坐。有时为行。何以故。数息意定。是为坐。意随法。是为行。已起意不离为行。亦为坐也。坐禅法。一不数二。二不数一。一数二者。谓数一息未竟便言二是为一数二。如是为过精进。二数一者谓息已入二甫言一是为二数一。如是为不及精进。从三至四五至六七至八九至十。各自有分部。当分别所属。在一数一。在二数二。是为法行便堕精进也。有三坐堕道。一为数息坐。二为诵经坐。三为闻经喜坐。是为三也。坐有三品。一为味合坐。二为净坐。三为无有结坐。何等为味合坐。谓意著行不离。是为味合坐。何谓为净坐。谓不念为净坐。何等为无有结坐。谓结已尽为无有结坐也。息有三辈。一为杂息。二为净息。三为道息。不行道。是为杂息。数至十息不乱。是为净息。已得道。是为道息也。息有三辈。有大息。有中息有微息。口有所语。谓大息止念道。中息止得四禅。微息止也。
　　问佛何以教人数息守意报。有四因缘。一者用不欲痛故。二者用避乱意故。三者用闭因缘。不欲与生死会故。四者用欲得泥洹道故也。譬喻说日无光明者有四因缘。一者用有云故。二者用有尘故。三者用有大风故。四者用有烟故。数息不得亦有四因缘。一者用念生死校计故。二者用饮食多故。三者用疲极故。四者用坐不得更罪地故。此四事来皆有相。坐数息忽念他事失息意。是为念校计相。骨节尽痛。不能久坐。是为食多相。身重意瞪瞢。但欲睡眠。是为疲极相。四面坐不得一息。是为罪地相。以知罪当经行。若读经文坐。意不习罪。亦祸消也。道人行道当念本。何等为本。谓心意识是为本。是三事皆不见。已生便灭。本意不复生。得是意为道。意本意已灭无为痛更因缘生便断也。定意日胜。日胜为定意。有时从息得定意。有时从相随得定意。有时从止得定意。有时从观得定意。随得定因缘直行也。行息亦堕贪。何以故。意以定便喜故。便当计出息入息念灭时。息生身生息灭身灭。尚未脱生死苦。何以故。喜已计如是便贪止也。数息欲疾。相随欲迟。有时数息当安徐。相随时当为疾。何以故。数息意不乱当安徐。数乱当为疾。相随亦同如是也。第一数亦相随所念异。虽数息当知气出入意著在数也。数息复行相随。止观者。谓不得息前世有习。在相随止观。虽得相随。止观当还从数息起也。数息意不离是为法离。为非法数息意不随罪。意在世间便堕罪也。数息为不欲乱意故。意以不乱复行相随者。证上次意知为止。止与观同。还与净同也。行道得微意当倒意者。谓当更数息。若读经已。乃复行禅微意者。谓不数息及行相随也。
　　佛有六洁意。谓数息相随止观还净。是六事能制无形也。息亦是意亦非意。何以故。数时意在息为是。不数时意息各自行。是为非意。从息生意已。止无有意也。人不使意意使人。使意者。谓数息相随止观还净。念三十七品经。是为使意。人不行道贪求随欲。是为意使人也。息有垢息垢不去不得息。何等为息垢。谓三冥中最剧者。是为息垢。何等为三冥。谓三毒起时身中正冥故言三冥。三毒者。一为贪淫。二为嗔恚。三为愚痴。人皆坐是三事死故言毒也。数息时意在数息未数时有三意。有善意有恶意有不善不恶意。欲知人得息相者。当观万物及诸好色。意不复著是为得息。相意复著。是为未得当更精进。行家中意欲尽者。谓六情为意家贪爱万物。皆为意家也相随者。谓行善法从是得脱。当与相随。亦谓不随五阴六入。息与意相随也。
　　问第三止。何以故。止在鼻头。报用数息相随止观还净。皆从鼻出入。意习故处亦为易识。以是故著鼻头也。恶意来者断为禅。有时在鼻头止。有时在心中止。在所著为止。邪来乱人意。直观一事。诸恶来心不当动。心为不畏之哉也。止有四。一为数止。二为相随止。三为鼻头止。四为息心止。止者谓五乐六入当制止之也。
　　入息至尽鼻头止。谓恶不复入至鼻头止。出息至尽著鼻头。谓意不复离身行向恶故著鼻头。亦谓息初入时。便一念向不复转。息出入亦不复觉。是为止也。止者如如出息入息觉知前意出。不觉后意出。觉前意为意相观。便察出入息见败。便受相畏生死便却意。便随道意相也。莫为相随者。但念著鼻头。五阴因缘不复念。罪断意灭亦不喘息。是为止也。莫为相随者。谓莫复意念出入。随五阴因缘。不复喘息也。
　　第四观者。观息败时与观身体异息。见因缘生无因缘灭也。心意受相者。谓意欲有所得。心计因缘会当复灭。便断所欲不复向。是为心意受相也。以识因缘为俱相观者。谓识知五阴因缘。出息亦观入息亦观。观者谓观五阴。是为俱观。亦应意意相观。为两因缘。在内断恶念道也。观出息异入息异者。谓出息为生死阴。入息为思想阴。有时出息为痛痒阴。入息为识阴。随因缘起便受阴。意所向无有常用。是故为异。道人当分别知是。亦谓出息灭入息生。入息灭出息生也。无有故者。谓人意及万物意起已灭。物生复死。是为无有故也。非出息是入息。非入息是出息。非谓出息时意不念入息。入息时意不念出息。所念异故言非也。中信者。谓入道中见道因缘信道。是为中信也。
　　第五还弃结者。谓弃身七恶。第六净弃结者为弃意三恶。是名为还。还者为意不复起恶。恶者是为不还也。还身者。谓还恶得第五还尚有身亦无身。何以故。有意有身无意无身。意为人种。是名为还。还者谓意不复起恶。起恶者是为不还。亦谓前助身后助意。不杀盗淫两舌恶口妄言绮语。是为助身。不嫉嗔恚痴。是为助意也。还五阴者。譬如买金得石便弃捐地不用。人皆贪爱五阴得苦痛。便不欲是为还五阴也。何等为便见灭尽处。谓无所有是为灭处。问已无所有。何以故。为处者无所有处有四处。一者飞鸟以空中为处。二者罗汉以泥洹为处。三者道以无有为处。四者法在观处也。出息入息受五阴相者。谓意邪念疾转还正以生觉断。为受五阴相。言受者。谓受不受相也。以受五阴相。知起何所灭何所。灭者为受十二因缘人。从十二因缘生。亦从十二因缘死。不念者为不念五阴也。知起何所灭何所。谓善恶因缘起便复灭。亦谓身亦谓气生灭。念便生不念便死。意与身同等。是为断生死道。在是生死间。一切恶事皆从意来也。今不为前前不为今者。谓前所念已灭。今念非前念。亦谓前世所作今世所作各自得福。亦谓今所行善非前所行恶。亦谓今息非前息。前息非今息也。为生死分别者。为意念生即生念灭即灭。故言生死。当分别万物及身。过去未来福为索尽。何以故。尽以生便灭灭便尽。已知尽当尽力求也。视上头无所从来者。谓人无所从来意起为人。亦谓人不自作来者。为有所从来。人自作自得是为无所从来也。生死当分别者。谓知分别五阴。亦谓知分别意生死人意为常。知无有常亦为分别也。后视无处所者。为今现在。不见罪人在生死会。当得无有脱于罪故。言后视无有处所。未得道迹。不得中命尽。谓已得十五意不得中死。要当得十五意便堕道。亦转上至阿罗汉也。中得道亦不得中命尽。为息意身凡三事。谓善恶意要当得道迹亦复中坏。息死复生。善意起复灭。身亦不得中死也。何等为净。谓诸所贪欲为不净。除去贪欲是为净。何等为五阴相。譬喻火为阴薪为相也。从息至净是皆为观。谓观身相随止观还净本为无有。内意数息外意断恶因缘。是为二意也。问何以故。不先内外观身体。反先数息相随止观还净。报用意不净故。不见身意已净。便悉见身内外道。行有十九。行用人有十九病故。亦有十九药。观身念恶露。是为止贪淫药。念四等心。是为止嗔恚药。自计本何因缘有。是为止愚痴药。安般守意。是为多念药也。内外自观身体。何等为身。何等为体。骨肉为身。六情合为体也。何等为六情。谓眼合色耳受声鼻向香口欲味细滑为身衰意为种栽为痴。为有生物也。内外身体所以重出者何。谓人贪求有大小有前后。谓所欲得当分别观。观者见为念。念因见观者为知也。身体止者。坐念起起念意不离。在所行意所著为识。是为身观止也。出息入息念灭时。何等为念灭时。谓念出入气尽时。意息灭出息入息念灭时。譬如画空中无有。处生死意道意俱尔也。出息入息念灭时。亦不说息意息说。灭时出息入息念灭时。物从因缘生。断本为灭时也。内外痛痒见观者。为见痛痒所从起。便观是为见观也。内外痛痒者。谓外好物为外痒。外恶物为外痛。内可意为内痒内不可意为内痛。在内为内法。在外因缘为外法。亦谓目为内色为外。耳为内声为外。鼻为内香为外。口为内味为外。心为内念为外。见好细滑意欲得是为痒。见粗恶意不用是为痛。俱堕罪也。痛痒观止者。若人臂痛意不作痛。反念他一切身痛如是。以意不在痛为止痛。亦可念亦不可念。念痛无所著。自爱身当观他人身。意爱他人身当自观身亦为止也。
　　内外痛痒所以重出者何。谓人见色爱有薄厚。其意不等观。多与少异故。重分别观道。当内观有痴。当外观以自证也。身心痛痒各自异。得寒热刀杖痛极。是为身痛。得美饭载车好衣身诸所便。是为身痒。心痛者。身自忧复忧他人及万事。是为心痛。心得所好及诸欢喜。是为心痒也。意相观者有两因缘。在内断恶念道。一者谓五乐六衰当制断之。观者自观身。身不知粗细。以得乃觉是为意意相观。意意相观息亦是意。数亦是意。数时观息为意意相观也。意观止者。欲淫制不为欲嗔恚制不怒欲痴制不作欲贪制不求诸恶事一切不向。是为观止。亦谓以知三十七品经。常念不离为止也。出息入息尽定便观者。尽谓罪尽。定谓息止意。定观者谓观止还净也。尽止者谓我能说是晓是遍更是。是为尽止也。所起息若布施作福一切善法。已起便灭更意念耶。向习罪行亦无数。古世今世意不如是相随。他人亦尔。已知觉当断已断。为内外意意观止也。内外法法者。内法谓身。外法谓他人。有持戒法有不持戒法。是为内外法法也。内法谓行黠不离三十七品经。一切余事意不堕中。行道得道。是为内法。外法谓堕生死谓生死行。便得生死不脱一切当断已断。为内外法观止也。法观止者。一切人皆自身为身。谛校计非我身。何以故。有眼有色。眼亦非身色亦非身。何以故。人已死有眼无所见。亦有色无所应。身如是但有识亦非身。何以故。识无有形。亦无所轻止。如是计眼耳鼻舌身意亦尔。得是计为法观止。亦谓不念恶为止。念恶为不止。何以故。意行故也。

　　　　佛说大安般守意经卷上



　　　　佛说大安般守意经卷下

　　　　后汉安息三藏安世高译
　　出息入息自觉。出息入息自知。当时为觉。以后为知。觉者谓觉息长短。知者谓知息生灭粗细迟疾也。出息入息觉尽止者。谓觉出入息欲报时为尽。亦计万物身生复灭。心者谓意止也。见观空者。行道得观不复见身。便堕空无所有者。谓意无所著意有所著因。为有断六入便得贤明。贤谓身。明谓道也。知出何所灭何所者。譬如念石出石入木石便灭。五阴亦尔。出色入痛痒。出痛痒入思想。出思想入生死。出生死入识。已分别是。乃堕三十七品经也。
　　问何等为思惟无为道。报思为校计惟为听无谓不念万物。为者如说行道为得故。言思惟无为道也。思为念惟为分别白黑。黑为生死白为道。道无所有已分别无所有。便无所为。故言思惟无为道。若计有所为所著。为非思惟。思亦为物惟为解意。解意便知十二因缘事。亦谓思为念惟为计也。断生死得神足。谓意有所念为生。无所念为死。得神足者能飞行故。言生死当断也。
　　得神足有五意。一者喜。二者信。三者精进。四者定。五者通也。四神足念不尽力得五通。尽力自在向六通。为道人四神足。得五通尽意可得六通尽意。谓万物意不欲也。一信二精进三意四定五黠。是五事为四神足。念为力者凡六事也。从信为属四神足念。从喜从念精进从定从黠。是为属五根也。从喜定谓信道。从力定谓精进。从意定谓意念定。从施定谓行道也。为种故有根。有为之事。皆为恶。便生想不能得胜。谓得禅是因为力。亦谓恶不能胜善意。灭复起故为力。力定者恶意欲来不能坏。善意故为力定也。
　　道人行道未得观。当校计得观。在所观意不复转为得观止恶一法为坐禅观二法。有时观身有时观意有时观喘息有时观有有时观无。在所因缘当分别观也。止恶一法观二法恶已尽。止观者为观道。恶未尽不见道。恶已尽乃得观道也。止恶一法为知恶。一切能制不著意为止。亦为得息想随止。得息想随止是为止恶一法。恶已止便得观故。为观二法。为得四谛为行净。当复作净者。识苦弃习。知尽行道。如日出时。净转出十二门故。经言从道得脱也。去冥见明如日出时。譬如日出多所见为弃诸冥。冥为苦。何以知为苦。多所挂碍故知为苦。何等为弃习。谓不作事。何等为尽证。谓无所有。道者明识苦断习尽证念道。识从苦生。不得苦亦无有识。是为苦也。尽证者。谓知人尽当老病死证者知万物皆当灭。是为尽证也。譬如日出作四事。一坏冥。谓慧能坏痴。二见明。谓痴除独慧在。三见色万物。为见身诸所有恶露。四成熟万物。设无日月万物不熟。人无有慧痴意亦不熟也。上头行俱行者。所行事已行不分别说。谓行五直声。身心并得行也。从谛念法意著法中。从谛念法意著所念。是便生是求生死。得生死求道。得道内外随所起意。是为念法意著法中者。从四谛自知意生。是当得是不生是不得。是便却意畏不敢犯。所行所念常在道。是为意著法中也。是名为法正从谛本起本著意。法正者谓道法。从谛谓四谛。本起著意者谓所向生死万事。皆本从意起。便著意便有五阴所起意当断。断本五阴便断。有时自断不念。意自起为罪。复不定在道为罪。未尽故也。意著法中者。谛意念万物为堕外法。中意不念万物为堕道法中。五阴为生死法。三十七品经为道法。意著法中者。谓制五阴不犯。亦谓常念道不离。是为意著法中也。所本正者所在。外为物本为福所在。内总为三十七品经。行道非一时端故。言所本者。谓行三十七品经法。如次第随行意不入邪为正故。名为所本。正所本正各自异行。以无为对本。以不求为对正。以无为为对无为。以不常为对道。以无有为对亦无有所。亦无有本。亦无有正。为无所有也。定觉受身。如是法道说谓法定。道说者谓说所从因缘得道。见阴受者为受五阴。有入者为入五阴中。因有生死阴者为受正。正者道自正。但当为自正心耳。人行安般守意。得数得相随得止便欢喜。是四种譬如钻火见烟不能熟物。得何等喜用未得出要故也。
　　安般守意有十八恼。令人不随道。一为爱欲。二为嗔恚。三为痴。四为戏乐。五为慢。六为疑。七为不受行相。八为受他人相。九为不念。十为他念。十一为不满念。十二为过精进。十三为不及精进。十四为惊怖。十五为强制意。十六为忧。十七为匆匆。十八为不度意行爱。是为十八恼。不护是十八因缘不得道。以护便得道也。不受行相者。谓不观三十二物。不念三十七品经。是为不受行相。受他人相者。谓未得十息便行相随。是为受他人相。他念者。入息时念出息。出息时念入息。是为他念。不满念者。谓未得一禅便念二禅。是为不满念。强制意者。谓坐乱意不得息。当经行读经以乱不起。是为强制意也。精进为黠。走是六事中。谓数息相随止观还净。是为六也。何等为喘。何等为息。何等为气。何等为力。何等为风。制者为意息。为命守。为气。为视听风。为能言语从道屈伸力。为能举重嗔恚也。要从守意得道。何缘得守意。从数转得息。息转得相随。止观还净亦尔也。行道欲得止意。当知三事。一者先观念身本何从来。但从五阴行有。断五阴不复生。譬如寄托须臾耳。意不解念九道以自证。二者自当内视心中随息出入。三者出息入息念灭时息出小轻。念灭时何等为知无所有。意定便知空。知空便知无所有。何以故。息不报便死。知身但气所作。气灭为空。觉空堕道也。故行道有三事。一者观身。二者念一心。三者念出入息。复有三事。一者止身痛痒。二者止口声。三者止意念行。是六事疾得息也。要经言一念谓一心。近念谓计身。多念谓一心。不离念谓不离念。身行是四事。便疾得息也。坐禅数息即时定意。是为今福。遂安隐不乱。是为未来福。益久续复安定。是为过去福也。坐禅数息不得定意。是为今罪。遂不安隐乱意起。是为当来罪。坐禅益久遂不安定。是为过去罪也。亦有身过意过。身直数息不得。是为意过。身曲数息不得。是为身过也。坐禅自觉得定意。意喜为乱意。不喜为道意。坐禅念息已止便观。观止复行息。人行道当以是为常法也。
　　佛说有五信。一者信有佛有经。二者去家下头发求道。三者坐行道。四者得息。五者定意所念不念为空难不念为空。何以故念息。报曰。息中无五色贪淫嗔恚愚痴爱欲。是亦为空也。可守身中意者。谓意在身观。是为身中意。人不能制意故令数息。以黠能制意。不复数息也。问何等为自知。何等为自证。报谓。能分别五阴是为自知。不疑道是为自证也。问曰。何等为无为。报无为有二辈。有外无为有内无为。眼不观色。耳不听声。鼻不受香。口不味味。身不贪细滑。意不志念。是为外无为。数息相随止观还净。是为内无为也。问现有所念何以为无为。报身口为戒。意向道行。虽有所念本趣无为也。问何等为无。何等名为。报无者谓不念万物。为者随经行指事称名。故言无为也。
　　问设使宿命对来到。当何以却。报行数息相随止观还净。念三十七品经能却难。宿命对不可却。数息行三十七品经。何以故能却。报用念道故消恶。设使数息相随止观还净不能灭恶。世间人皆不得道。用消恶故得道。数息相随止观还净。行三十七品经尚得作佛。何况罪对。在十方积如山。精进行道不与罪会。问曰。经言作是何以故不会。报用作是故也。数息为堕十二品。何谓十二品。数息时堕四意止。息不乱时为堕四意念断。得十息有时为堕四神足。是为堕十二品也。
　　问何等为念三十七品经。报谓。数息相随止观还净行。是六事是为念三十七品经也。行数息亦为行三十七品经。问何以故为行三十七品经。报数息为堕四意止。何以故。为四意止。亦堕四意断。用不待念故为四意断。亦堕四神足。用从信故为神足也。数息为堕信根。用信佛意喜故生信根。亦堕能根。用坐行故为堕能根。亦堕识根。用知谛故为识根。亦堕定根。用意安故为定根。亦堕黠根。用离痴意解结故为黠根也。数息亦堕信力。用不疑故为信力。亦堕进力。用精进故为进力。亦堕念力。用余意不能攘故为念力。亦堕定力。用一心故为定力。亦堕黠力。用前分别四意止断神足故为黠力也。数息亦堕觉意。用识苦故为觉意。亦堕法识觉意。用知道因缘故为法觉意。亦堕力觉意。用弃恶故为力觉意。亦堕爱觉意。用贪乐道故为爱觉意。亦堕息意觉。用意止故为息意觉。亦堕定觉意。用不念故为定觉意。亦堕守觉意。用行不离故为守觉意也。数息亦堕八行。用意正故入八行。定意慈心念净法。是为直身。至诚语软语直语不还语。是为直语。黠在意信在意忍辱在意。是为直心。所谓以声息。是为十善堕道行也。数息亦堕直见。用谛观故为直见。亦堕直行。用向道故为直行。亦堕直治。用行三十七品经故为直治。亦堕直意。用念谛故为直意。亦堕直定。用意白净坏魔兵故为直定。是为八行。何等为魔兵。谓色声香味细滑。是为魔兵。不受是为坏魔兵。三十七品应敛。设自观身观他人身止淫。不乱意止余意。自观痛痒观他人痛痒止嗔恚。自观意观他人意止痴。自观法观他人法得道。是名为四意止也。避身为避色。避痛痒为避五乐。避意为避念避法。不堕愿业治生。是名为四意念断也。识苦者本为苦。为苦者为有身。从苦为因缘。起者所见万物。苦习者本为苦。从苦为因缘生。尽者万物皆当败坏。为增苦习。复当为堕八道中。道人当念是八道。是名为四为四收苦。得四神足念也。信佛意喜。是名为信根。为自守行法。从谛身意受。是名能根为精进。从谛念遂谛。是名识根为守意。从谛一意。从谛一意止。是名定根为正意。从谛观谛。是名黠根为道意。是名为五根也。
　　从谛信不复疑。是名信力。弃贪行道从谛自精进。恶意不能败精进。是名进力。恶意欲起当即时灭。从谛是意无有能坏意。是名念力。内外观从谛以定。恶意不能坏善意。是名定力。念四禅从谛得黠。恶意不能坏黠意。是名黠力。念出入尽复生。是名为五力也。从谛念谛是名为觉意得道意。从谛观谛是名法名法识觉意。得生死意。从谛身意持是名力觉意。持道不失为力。从谛足喜谛是名爱觉意。贪道法行道行道法。从谛意得休息。是名息意觉已息安隐。从谛一念意。是名定觉意。自知意以安定从谛自在意在所行从观。是名守意觉。从四谛观意。是名为七觉意也。从谛守谛。是名直信道。从谛直从行谛。是为直从行念道。从谛身意持。是名直治法。不欲堕四恶者。谓四颠倒。从谛念谛。是名直意不乱意。从谛一心意。是名直定。为一心上头。为三法意行。俱行以声身心。如是佛弟子八行。是名四禅。为四意断也。第一行为直念属心常念道。第二行为直语属口断四意。第三行为直观属身观身内外。第四行为直见信道。第五行为直。行不随四恶。谓四颠倒。第六行为直治断余意。第七行为直不堕贪欲。第八行为直定正心。是为八行。佛辟支佛阿罗汉所不行也。第一行为直念。何等为直念。谓不念万物意不堕是中。是为直念。念万物意堕中为不直念也。四意止者。一意止为身念息。二意止为念痛痒。三意止为念意息出入。四意止为念法因缘。是为四意止也。
　　道人当念是四意止。一者为我前世爱身故不得脱。二者今有剧怨家。何以故。所欲者爱生。当断已断。为外身观止也。四意止者。意止者意不在身为止意。不在痛痒为止意。不在意为止意。不在法为止意。随色诚便生。是为不止也。问人何以故。不堕四意止。报用不念苦空非身不净故。不堕四意止。若人意常念苦空非身不净行道者。常念是四事不离。便疾得四意止也。问何等为身意止。谓念老病死是为身意止。何等为痛痒意止。谓所不可意是为痛痒意止。何等为意意止。谓已念复念是为意意止。何等为法意止。谓往时为行还报为法。亦谓作是得是。是为法意止也。四意止有四辈。一者念非常意止。二者念苦身意止。三者念空有意止。四者念不净乐意止。是为四意止。一切天下事皆堕身痛痒。堕法都卢不过是四事也。四意止者。一者但念息不邪念。二者但念善不念恶。三者自念身非我所万物皆非我所。便不复向。四者眼不视色意在法中。是名为四意止也。道人当行四意止。一者眼色。当校计身中恶露。二者意欢喜念乐。当念痛痒苦。三者我意嗔他人意亦嗔。我意转他人意亦转。便不复转意。四意者我意嫉他人意亦嫉。我念他人恶他人亦念我恶。便不复念是为法也。身意止者自观身观他人身。何等为身。欲言痛痒是身。痛无有数。欲言意是身。复非身有过去意未来意。欲言法是身复非身有过去未来法。欲言行是身。行无有形知为非身。得是计为四意止也。意不堕色念识亦不生。耳鼻口身亦尔。意不在身为心意不在痛痒。意不在念意不在法为心也。问谁主知身意痛痒者。报有身身意知。痛痒痛痒意知。意意意意知有饥饥意知。有渴渴意知。有寒寒意知。有热热意知。以是分别知也。身意起身意。痛痒意起痛痒意。意意起意意。法意起法意。四意止谓意念恶制使不起。是为止也。四意止亦随四禅。亦随四意止。随四意止为近道。不著恶便善意生。四禅为四意定为止意也。行道有四因缘。一止身。二止痛痒。三止意。四止法。止身者。谓见色念不净。止痛痒者。谓不自贡高。止意者。谓止不嗔恚。止法者。谓不疑道人行四意止。意起念生即时识对行药。得一意止。便得四意止也。四意定。一者自观身亦复观他人身。二者自观痛痒亦复观他人痛痒。三者自观心亦复观他人心。四者自观法因缘亦复观他人法因缘。如是身一切观内外因缘成败之事。当念我身。亦当成败。如是是为四意定也。人欲止四意弃为外摄为内。已摄意为外弃为内也。观他人身。谓自观身不离他。便为观他人身苦。观他人身为非痛痒意法亦尔也。自贪身当观他人身。念他人身。便自观身。如是为意止。问意见行何以为止。报意以自观身贪。便使观他人身。为意从贪转故应止。若意贪他人身。当还自观身也。
　　有时自身观。不观他人身。有时当观他人身。不当自观身。有时可自观身。亦可观他人身。有时不可自观身。亦不可观他人身。自观身者为校计观他人身。意不止须自念身为著便转著他人身。观他人身为见色肥白黛眉赤唇。见肥当念死人胀。见白当念死人骨。见眉黑当念死人正黑。见朱唇当念血正赤。校计身诸所有。以得是意便转。不复爱身也。观有内外。嫉恚疑当内观。贪淫当外观。贪当念非常败。淫当念对所有恶露。如自观身淫当念四断意也。观有两辈。一者观外。二者观内。观身有三十六物。一切有对皆属外观无所有为道。是为内观也。观有三事。一者观身四色。谓黑青赤白。二者观生死。三者观九道。观白见黑为不净。当前闻以学。后得道未得道为闻得别为证得为知也。观有四一者身观。二者意观。三者行观。四者道观。是为四观。譬如人守物盗来便舍物。视盗人已得观。便舍身观物也。
　　观有二事。一者观外诸所有色。二者观内谓无所有。观空已得四禅。观空无所有。有意无意无所有。是为空。亦谓四弃得四禅也。欲断世间事当行四意止。欲除四意止当行四意断。人堕贪贪故。行四神足飞。但有五根无有五力不能制。但有五力无有五根不生得四神足。尚转五力。能制上次十二品四意断。不作现在罪但毕故罪。是为四意断也。毕故不受新为四意止。故毕新止为四意断。故竟新断为四神足。知足不复求守意。意为毕。生为新老为故。死为身体坏败为尽也。四意断。谓常念道。善念生便恶念断故。为断息道。善念止便恶念生故。为不断也。四意断者。意自不欲向恶是为断。亦谓不念罪断也。四神足。一者身神足。二者口神足。三者意神足。四者道神足。念飞念不欲灭不随道也。四伊提钵。四为数伊提为止钵为神足。欲飞便飞。有时精进坐七日便得。或七日或七岁也。得神足可久在世间。不死有药。一者意不转。二者信。三者念。四者有谛。五者有黠。是为神足药也。得四神足不久在世间有三因缘。一者自厌其身臭恶故去。二者无有人能从受经道故去。三者恐怨恶人诽谤得罪故去也。神足九辈。谓乘车马步疾走亦为神足。外戒坚亦为神足。至诚亦为神足。忍辱亦为神足也。行神足当飞意。问何为飞意。报有四因缘。一者信。二者精进。三者定。四者不转意。何等为信。信飞行。何等为精进。飞行。何等定。飞行。何等为不转意。谓著飞行不转意也。身不欲行道。意欲行便行。神足如是意欲飞即能飞也。五根譬如种物坚乃生根不坚无有根。信为水雨。不转意为力。所见万物为根。制意为力也。信根中有三阴。一为痛痒。二为思想。三为识阴。定根中有一阴。谓识阴也。
　　五根五力七觉意。中有一阴者。中有二阴者。中有三阴者。有四阴者。皆有阴。问是道行何缘有阴。报以泥洹无阴。余皆有阴也。七觉意上三觉属口。中三觉属身。下一觉属意。何等为觉。念念为觉。念念为得。觉得是意便随道也。外七觉意为堕生死内。七觉意为随道。内七觉意者。谓三十七品经。外七觉意者。谓万物也。觉者为识事。便随觉意也。有觉意便随道。觉有觉意堕罪觉。三十七品经便正意是为随道。觉善恶是为堕罪也。问何等为从谛身意持。报谓。身持七戒意持三戒。是为身意持也。从谛意得休息。从四谛意因缘休。休者为止息为思。得道为受思也。贪乐道法当行道为爱觉意。持道不失为力觉意。已得十息身安隐为息觉意。自知已安为定觉意。身意持意不走为持。从谛自在意在所行。谓得四谛。亦可念四意止。亦可四意断。亦可四神足。亦可五根五力七觉意八行。是为自在意。在所行从谛观者。为三十七品经要。是为守意觉者。谓谛不复受罪也。八行有内外。身为杀盗淫。声为两舌恶口妄言绮语。意为嫉妒痴。是上头三法。为十事在外五道在内也。从谛守谛从为神守。为护谓法不犯罪。谛为道。知非常苦空非身不净为直见。非常人计为常。思苦为乐。空计为有。非身用作身。不净计为净。是为不直见也。何等为直见。信本因缘知从宿命有。是名为直见。何等为直治。分别思惟能到善意。是为直治。何等为直语。守善言不犯法如应受言。是名为直语也。何等为直业。身应行不犯行。是名为直业也。何等为直治。随得道者教戒行。是名为直治也。何等为直精进。行行无为昼夜不中止不舍方便。是名为直精进方便也。何等为直念。常向经戒。是名为直念。何等为直定。意不惑亦不舍行。是名为直定。如是行令贤者八业行具已行具足便行道也。八直有治有行行八直。乃得出要身不犯戒。是为直治。慧信忍辱是为行身。意持是名为直治。谓无所念为直。有所念为不直也。十二部经都皆堕三十七品经中。譬如万川四流皆归大海。三十七品经为外。思惟为内。思惟生道故为内。道人行道分别三十七品经。是为拜佛也。三十七品经亦堕世间亦堕道。讽经口说是为世间。意念是为应道。持戒为制身。禅为散意。行从愿愿亦从行。行道所向意不离。意至佛意不还也。亦有从次第行得道。亦有不从次行得道。谓行四意止断神足五根五力七觉意八行。是为从次第。畏世间恶身便一念从是得道。是为不从次第。道人能得三十七品行意。可不顺从数息相随止也。身口七事心意识各有十事。故为三十七品。四意止断神足属外。五根五力属内。七觉意八行得道也。泥洹有四十辈。谓三十七品经并三向。凡四十事皆为泥洹。问数息为泥洹非。报数息相随鼻头止意。有所著不为泥洹。泥洹为有不。报泥洹为无有。但为苦灭。一名意尽难泥洹为灭报但善恶灭耳。知行者。有时可行四意止。有时可行四意断。有时可行四神足。有时可行五根五力七觉意八行。谛者为知定乱。定为知行。乱为不知行也。问何以故。正有五根五力七觉意八行。报人有五根道有五根。人有五力道有五力。人有七使道有七觉意。行有八直应道八种。随病说药因缘相应。眼受色耳闻声鼻向香口欲味身贪细滑。是为五根。何以故名为根。已受当复生故名为根。不受色声香味细滑是为力。不堕七使为觉意。已八直为应道行。五根坚意。五力为不转意。七觉为正意。八行为直意也。问何等为善意。何等为道意。报谓。四意止断神足五根五力。是为善意。七觉意八行。是为道意。有道善有世间善。从四意止至五根五力。是为道善。不淫两舌恶口妄言绮语贪嗔痴。是为世间善。谛见者。知万物皆当灭。是为谛见。万物坏败身当死。以不用为忧。是为谛观。意横意走便责对得制。是为除罪。诸来恶不受为禅。一心内意十二事智慧。七为数。八为相随。九为止。十为观。十一为还。十二为净。是为内十二事。外复十二事。一为目。二为色。三为耳。四为声。五为鼻。六为香。七为口。八为味。九为身。十为细滑。十一为意。十二为受欲。是为外十二事也。术阇者为智。凡有三智。一者知无数世父母兄弟妻子。二者知无数世白黑长短。知他人心中所念。三者毒以断。是为三也。沙罗惰怠者为六通智。一为神足。二为彻听。三为知他人意。四为知本所从来。五为知往生何所。六为知索漏尽。是为六也。

　　　　佛说大安般守意经卷下

　　此经按经首序及见经文。似是书者之错经注不分而连书者也。义当节而注之。然往往多有不可分处。故不敢擅节。以遗后贤焉。

