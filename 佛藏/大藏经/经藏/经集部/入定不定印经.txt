  入定不定印经
　　唐 义净译




　　大周新翻三藏圣教序

　　　　御制
　　盖闻。大乘奥典。光秘赜于琼编。三藏玄枢。著灵文于宝偈。斯乃牢笼系象。演畅幽深。虽第一义空。名言之路双绝。诸法无相。听说之理兼忘。然则。发启善根。寔资开导。弘宣妙旨。终寄显扬。至若鹿野初开。俨尊容于常住。龙宫载辟。缄舍利于将来。所以地涌全身。为证说经之兆。空悬宝殿。爰标阐法之征。八万四千。分布阎浮之境。三十六亿。庄严平等之居。敷演一音。则随类而解。广陈三句。则劫寿难穷。自夜掩周星。宵通汉梦。玉毫流彩。式彰东渐之风。金口传芳。遂睹后秦之译。修多祇夜之秘躅。因缘譬喻之要宗。授记之与本生。方广之与论议。虽立名差别。而究理不殊。同归实相之源。并凑涅槃之会。朕幼崇释教。夙暮归依。思欲运六道于慈舟。迥超苦海。驱四生于彼岸。永离盖缠。穷贝牒之遗文。集峰台之秘箓。今于大福先寺翻译院。所更译三藏所言。入定不定印经者。此明退不退之心。前二后三。虽有迟速。如来设教。同趣菩提。既显神咒之功。庄严最上。爰述下生之记。说法度人。三藏法师义净等。并缁俗之纲维。绀坊之龙象。德包初地。道轥弥天。光我绍隆之基。更峻住持之业。以久视元年岁次庚子五月五日。缮写毕功。重开甘露之门。方布大云之荫。所冀芥城数极。鸟笔犹传。拂石年穷。树经无泯。弘济覃于百亿。迁拔被于恒沙。部帙条流。列之于左。

　　　　入定不定印经

　　　　三藏法师义净奉　制译
　　如是我闻。一时薄伽梵。在王舍城鹫峰山中。与大苾刍众千二百五十人俱。菩萨摩诃萨六十亿百千那庾多。其名曰妙吉祥菩萨。观自在菩萨。大势至菩萨。药王菩萨。药上菩萨。集雷音王菩萨。如是等菩萨摩诃萨。而为上首。一切皆得寂静决择三摩地。健行三摩地。甚深不动海潮三摩地。成就灌顶陀罗尼。成就无边诸佛色身陀罗尼。尔时妙吉祥菩萨白佛言。世尊。惟愿世尊。为诸菩萨演说入定不定印法门。我等入此法印故。便能解了。此是不定菩萨。求无上正等正觉。于无上智道而有退转。此是决定菩萨。求无上正等正觉。于无上智道而不退转。尔时世尊告妙吉祥童子言。妙吉祥。当知菩萨有五种行。何等为五。所谓羊车行。象车行。日月神力行。声闻神力行。如来神力行。妙吉祥。是为菩萨五种行。妙吉祥。初二菩萨于无上正等正觉。是不决定。后三菩萨于无上正等正觉。是得决定。妙吉祥菩萨白佛言。世尊。云何二不定菩萨为求无上正等正觉于无上智道而有退转。云何三决定菩萨为求无上正等正觉于无上智道而不退转。佛告妙吉祥。所谓羊车行象车行。此二菩萨为求无上正等正觉于无上智道而有退转。日月神力行。声闻神力行。如来神力行。此三菩萨为求无上正等正觉于无上智道而不退转。妙吉祥。云何羊车行菩萨。譬如有人为大事因缘故。重事因缘故。欲过五佛刹微尘数世界彼自思惟。我今当乘何乘而能越过如是世界。便作是念。当乘羊车过彼世界。妙吉祥。是人即乘羊车随路而去。久受劳苦行百逾缮那。忽遇大风吹。令却退八十逾缮那。妙吉祥。于汝意云何。是人乘彼羊车。或一劫或百劫。或千劫或亿劫。或不可说不可说劫。而能超越一世界耶。妙吉祥言。不也世尊。是人乘彼羊车。或一劫或百劫。或千劫或亿劫。或不可说不可说劫。而能超越一世界者。无有是处。佛言。如是如是。妙吉祥。若善男子善女人。发心希求无上正等正觉。便与声闻同共住止。承事亲近狎习谈论。若在园林及于寺中同经行处。读诵思惟声闻乘教解释其义。或复教他读诵思惟声闻乘教解释其义。由此受持声闻乘教植善根故。智慧微劣退无上智道。虽先修习菩提之心慧根慧眼。然由受持声闻乘教植善根故。令其根钝即便退失无上智道。妙吉祥。譬如有人患目闇闭欲令开故经月医疗。其目便愈。时有怨家。即以一掬荜茇细末。置其眼中遂还闇闭。如是如是。妙吉祥。彼菩萨虽先修习菩提之心慧根慧眼。然由受持声闻乘教植善根故。令其根钝。即便退失无上智道。妙吉祥。如是名为羊车行菩萨。妙吉祥。云何象车行菩萨。譬如有人为大事因缘故。重事因缘故。欲过如前微尘世界。彼自思惟。我今当乘何乘而能越过如是世界。便作是念。我当乘彼八支具足上妙象车过彼世界。妙吉祥。是人即乘象车随路而去。经于百年行二千逾缮那。忽遇大风吹。令却退千逾缮那。妙吉祥。于汝意云何。是人乘彼象车。或一劫或百劫。或千劫或千亿劫。或不可说不可说劫。而能超越一世界耶。妙吉祥言。不也世尊。是人乘彼象车。或一劫或百劫。或千劫或千亿劫。或不可说不可说劫。而能超越一世界者。无有是处。如是如是。妙吉祥。若善男子善女人。发心希求无上正等正觉。便与声闻同共住止。承事亲近狎习谈论。共为受用。若在园林及于寺中同经行处。读诵思惟声闻乘教解释其义。或复教他读诵思惟声闻乘教解释其义。由此受持声闻乘教植善根故。智慧微劣退无上智道。虽先修习菩提之心慧根慧眼。然由受持声闻乘教植善根故。令其根钝。即便退失无上智道。妙吉祥。譬如大木长百千逾缮那。堕大海中随波流泛。有诸空居众多药叉。于大海中牵之令住。复以纵广五千逾缮那。铁砧系之令住。妙吉祥。于汝意云何。此之大木能越大海。与诸有情作利益耶。妙吉祥言。不也世尊。佛言。如是如是。妙吉祥。彼菩萨虽复修习菩提之心受持大乘植诸善本。然由修习声闻法故。于一切智海牵之令退。不能进趣一切智海。于生死海中不能救济一切有情。妙吉祥。如是名为象车行菩萨。妙吉祥。云何日月神力行菩萨。譬如有人为大事因缘故重事因缘故。欲过如前微尘数世界。彼自思惟。我今当作何神通力而能超越如是世界。便作是念。我当作彼日月神力过彼世界。妙吉祥。是人即便作日月神力随路而去。妙吉祥。于汝意云何。是人能越彼世界耶。妙吉祥菩萨白佛言。世尊。是人能越如是世界。而于长路多历勤苦。佛言。如是妙吉祥。若善男子善女人。发心希求无上正等正觉。不与声闻同共住止。承事亲近狎习谈论。亦不共彼受用衣食。不在园林及于寺中同经行处。读诵思惟声闻乘教乃至一颂。亦不教他读诵思惟声闻乘教。常惟读诵大乘。演说大乘。妙吉祥。如是名为日月神力行菩萨。妙吉祥。云何声闻神力行菩萨。譬如有人为大事因缘故。重事因缘故。欲过如前微尘数世界。彼自思惟。我今当作何神通力而能超越如是世界。便作是念。我当作彼声闻神力过彼世界。即以声闻神力过彼世界。妙吉祥。于汝意云何。是人能越彼世界耶。妙吉祥菩萨白佛言。世尊。是人能越如是世界。佛言。如是如是。妙吉祥。若善男子善女人。发心希求无上正等正觉。不与声闻同共住止。承事亲近狎习谈论。亦不共彼受用衣食。不在园林及于寺中同经行处。读诵思惟声闻乘教乃至一颂。亦不教他读诵思惟声闻乘教。常惟读诵演说大乘。于深信大乘读诵大乘摄受大乘者生恭敬心。亲奉归向而共住止。承事亲近狎习谈论。常求大乘受持读诵。复以种种香华涂香末香灯明华鬘。敬心供养常惟读诵大乘经典。以欢喜心为人演说。于未学菩萨心生恭敬。含笑先言。语不粗犷。所说柔软令人乐闻。假使遭遇失命因缘。亦不舍离大乘之心。若有菩萨。发趣大乘。读诵大乘。摄受大乘。常于此人起增上心而为供养。亦不与他共为诤竞。于未曾闻大乘经典常乐希求。于说法者起恭敬心生大师想。于未学菩萨亦生敬心。于他过咎若实不实不应诃责。亦不好求他人过失。常乐修行慈悲喜舍。妙吉祥。如是名为声。闻神力行菩萨。妙吉祥。云何如来神力行菩萨。譬如有人为大事因缘故。重事因缘故。欲过如前微尘数世界。彼自思惟。我今当作何神通力而能疾过如是世界。便作是念。我当作彼如来神力越彼世界。即以如来神力超彼世界。妙吉祥。于汝意云何。是人能越彼世界耶。妙吉祥菩萨白佛言。世尊。是人速能超彼世界。佛言。如是如是。妙吉祥。若善男子善女人。发心希求无上正等正觉。不与声闻同共住止。承事亲近狎习谈论。亦不共彼受用衣食。不在园林及于寺中同经行处。读诵思惟声闻乘教乃至一颂。亦不教他读诵思惟声闻乘教。常惟读诵大乘。演说大乘。于身语心常令清净。于戒善法亦常安住。亦能令他净身语心安住戒法。若有菩萨。发趣大乘。读诵大乘。摄受大乘。常于此人恭敬归向。承事亲近狎习谈论。所有衣食共为受用。与彼菩萨而共同住同经行处。常求大乘。摄取大乘。受持大乘。以种种香华涂香末香灯明华鬘。敬心供养。常惟读诵大乘经典。以欢喜心演说大乘。于未学菩萨不起慢心。于余菩萨亦令安住。含笑先言。语不粗犷。所说柔软令人乐闻。于他亦尔。假使遭遇失命因缘。亦不舍离大乘之心。若有菩萨。发趣大乘。读诵大乘。摄受大乘。以增上心欢喜亲奉。亦教于他恭敬供养。亦不与他共为诤竞。于未曾闻大乘经典常乐希求。于说法者起恭敬心生大师想。于未学菩萨不生慢心。于他过咎若实不实不应诃责。亦不好求他人过失。既自行已复教余人如是修学。妙吉祥。如是菩萨自观有情失菩萨业者教令得业。亦能令他教诸有情失菩萨业者教令得业。自观有情失菩萨道者教令得道。亦能令他观诸有情失菩萨道者教令得道。自观有情失菩萨行者教令得行。亦能令他观诸有情失菩萨行者教令得行。自观有情失菩萨因者教令得因。亦能令他观诸有情失菩萨因者教令得因。自观有情失菩萨善巧者令得善巧。亦能令他观诸有情失菩萨善巧者令得善巧。自观有情失菩萨事者教令得事。亦能令他观诸有情失菩萨事者教令得事。自观有情失菩萨加行力者令得加行。亦能令他观诸有情失菩萨加行力者令得加行。自观有情失菩萨行依止处者令得依处。亦能令他观诸有情失菩萨行依止处者令得依处。自观有情失慈悲喜舍者令得慈悲喜舍。亦能令他观诸有情失慈悲喜舍者令得慈悲喜舍。自观有情失平等行者令得平等行。亦能令他观诸有情失平等行者令得平等行。自观有情不信三宝者令信三宝。亦能令他观诸有情不信三宝者令信三宝。自观有情失善法欲者令得善法欲。亦能令他观诸有情失善法欲者令得善法欲。自观有情被系缚囚执者令得解脱。亦能令他观诸有情被系缚囚执者令得解脱。自观有情有病苦者施以医药。亦能令他观诸有情有病苦者施以医药。自观有情失于佛所植善根者令得善根。亦能令他观诸有情失善根者令得善根。自观有情无依怙者为作归趣。亦能令他观诸有情无依怙者为作归趣。自观有情久睡眠者令得觉悟。亦能令他观诸有情久睡眠者令得觉悟。自观有情生下贱者令生胜处。亦能令他观诸有情生下贱者令生胜处。自观有情失菩提心者令得菩提心。亦能令他观诸有情失菩提心者令得菩提心。自观有情失法足者令得法足。亦能令他观诸有情失法足者令得法足。自观有情失福智资粮者令得资粮。亦能令他观诸有情失福智资粮者令得资粮。自观有情失大乘信者令入正信。亦能令他观诸有情失大乘信者令得正信。自观有情失戒护者令住戒护。亦能令他观诸有情失戒护者令住戒护。自观有情失法随法者令其得法。亦能令他观诸有情失法随法者令得其法。自观有情失和忍者令得和忍。亦能令他观诸有情失和忍者令得和忍。自观有情失止观者令住止观。亦能令他观诸有情失止观者令得止观。自观有情失菩萨精进者令住精进。亦能令他观诸有情失菩萨精进者令得精进。自观有情失布施调顺知足者令得施等。亦能令他观诸有情失施等者令得施等。自观有情失念慧持行者令得念等。亦能令他观诸有情失念等者令得念等。自观有情失趣彼岸道者令趣彼岸道。亦能令他观诸有情失趣彼岸道者令趣彼岸道。自观有情不生佛家者令生佛家。亦能令他观诸有情不生佛家者令生佛家。自观有情失善友者令得善友。亦能令他观诸有情失善友者令得善友。自观有情失利有情心者令得利有情心。亦能令他观诸有情失利有情心者令得利有情心。自观有情失依法者令得依法。亦能令他观诸有情失依法者令得依法。自观有情失依智者令得依智。亦能令他观诸有情失依智者令得依智。自观有情失依义者令得依义。亦能令他观诸有情失依义者令得依义。自观有情失依了义经者令得依了义经。亦能令他观诸有情失依了义经者令得依了义经。自观有情失四正勤者令得四正勤。亦能令他观诸有情失四正勤者令得四正勤。自观有情失实语法语利益语调伏语者。令住实语法语利益语调伏语。亦能令他观诸有情失实语法语利益语调伏语者。令住实语法语利益语调伏语。自观有情见贫贱者令得富贵。亦能令他观诸有情见贫贱者令得富贵。菩萨摩诃萨。于诸有情起大慈心悉令周遍。作如是念。彼诸有情无依无怙。无归无趣。无洲无渚。无舍宅。无救护者。我于何时能为有情作救护耶。妙吉祥。譬如少壮妙翅鸟王有大势力随意飞上妙高山顶。如来神力行菩萨亦复如是。具大善根勇疾之力。随意能趣佛会中生。能与恶趣有情而作救护。妙吉祥。如是名为如来神力行菩萨。妙吉祥。若善男子善女人。于日日中以天妙衣天百味食。供养十方一切世界微尘数诸佛。复满恒河沙数世界如意宝珠而用布施。乃至恒河沙劫。如是供养。若复有人教一有情得预流果。其福胜彼无量无数。妙吉祥。若善男子善女人。教彼十方一切世界微尘数有情得预流果。若复有人教一有情得一来果。其福胜彼无量无数。妙吉祥。若善男子善女人。教彼十方一切世界微尘数有情得一来果。若复有人教一有情得不还果。其福胜彼无量无数。妙吉祥。若善男子善女人。教彼十方一切世界微尘数有情得不还果。若复有人教一有情得阿罗汉果。其福胜彼无量无数。妙吉祥。若善男子善女人。教彼十方一切世界微尘数有情得阿罗汉果。若复有人教一有情证独觉果。其福胜彼无量无数。妙吉祥。若善男子善女人。教彼十方一切世界微尘数有情得独觉果。若复有人教一羊车行菩萨令其安住菩提之心。其福胜彼无量无数。妙吉祥。若善男子善女人。教彼十方一切世界微尘数有情得羊车行菩提之心。若复有人教一有情得象车行菩提之心。其福胜彼无量无数。妙吉祥。若善男子善女人。教彼十方一切世界微尘数有情得象车行菩提之心。若复有人教一有情得日月神力行菩提之心。其福胜彼无量无数。妙吉祥。若善男子善女人。教彼十方一切世界微尘数有情得日月神力行菩提之心。若复有人教一有情得声闻神力行菩提之心。其福胜彼无量无数。妙吉祥。若善男子善女人。教彼十方一切世界微尘数有情得声闻神力行菩提之心。若复有人教一有情得如来神力行菩提之心。其福胜彼无量无数。妙吉祥。若善男子善女人。于日日中以天妙衣天百味食。供养十方一切世界微尘数有情。乃至恒河沙劫如是供养。若复有人以一饮食施一近事归依三宝受五学处于佛教法生正信者。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数近事。乃至恒河沙劫如是供养。若复有人以一饮食施第八人。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数第八人。乃至恒河沙劫如是供养。若复有人以一饮食施一预流果。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数预流果。乃至恒河沙劫如是供养。若复有人以一饮食施一一来果。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数一来果。乃至恒河沙劫如是供养。若复有人以一饮食施一不还果。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数不还果。乃至恒河沙劫如是供养。若复有人以一饮食施一阿罗汉果。其福胜彼无量无数。妙吉祥。若善男子善女人。以天妙衣天百味食供养十方一切世界微尘数阿罗汉果。乃至恒河沙劫如是供养。若复有人以一饮食施一独觉。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数独觉。乃至恒河沙劫如是供养。若复有人以一饮食施一羊车行菩萨。其福胜彼无量无数。何以故。妙吉祥。是菩萨摩诃萨。随于何时。随以何事。发菩提心。即于尔时无一不善而不舍弃。无一佛法而不生长。妙吉祥。由是菩萨具足如是不可思议胜功德故。妙吉祥。譬如迦陵频伽鸟王在卵[穀-禾+卵]中虽自未开已能胜彼一切群鸟。由有深妙美音声故。如是如是。妙吉祥。菩萨初发菩提之心处无明[穀-禾+卵]。虽业烦恼闇翳覆障。然能胜彼声闻独觉。由有回向善根行愿妙音声故。妙吉祥。若善男子善女人。以天妙衣天百味食。供养十方一切世界微尘数羊车行菩萨。乃至恒河沙劫如是供养。若复有人以一饮食施一象车行菩萨。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数象车行菩萨乃至恒河沙劫如是供养。若复有人以一饮食施一日月神力行菩萨。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数日月神力行菩萨。乃至恒河沙劫如是供养。若复有人以一饮食施一声闻神力行菩萨。其福胜彼无量无数。妙吉祥。若善男子善女人。以天妙衣天百味食。供养十方一切世界微尘数声闻神力行菩萨。乃至恒河沙劫如是供养。若复有人以一饮食施一如来神力行菩萨。其福胜彼无量无数。妙吉祥若善男子善女人。以天妙衣天百味食。供养十方一切世界微尘数如来神力行菩萨。乃至恒河沙劫如是供养。若复有人闻此法门深心信受。其福胜彼无量无数。妙吉祥。若善男子善女人。造立十方一切世界微尘数寺。供养三千大千世界微尘数独觉。其僧房舍皆以阎浮檀金之所成就。以电灯末尼宝而为庄校。一切光宝以为阶陛。末尼真珠众宝璎珞以为严饰。幢盖缯幡处处悬列。如意珠王宝网铃铎以为其帐。龙护栴檀以为香泥用涂其地。曼陀罗华。摩诃曼陀罗华。曼殊沙华。摩诃曼殊沙华。苏末那华。嗢钵罗华。拘物头华。分陀利华。婆利沙华。咀罗尼华。瞿咀罗尼华。跋罗华。苏健地华。如是等诸上妙华而为散布。以天妙衣天百味食而供养之。乃至恒河沙劫如是供养。若复有人得闻佛名。若一切智名。若世间主名。若观形像乃至经卷所有画像。其福胜彼无量无数。何况有人合十指爪而为恭敬。其福胜彼无量无数。况复以诸灯明香华。乃至赞佛一相功德。其福转胜。于当来世受大富乐。乃至到于一切智智。妙吉祥。如一滴水投大海中。乃至劫火起时终不中尽。妙吉祥。菩萨亦尔。以少善根回向成佛。乃至一切智火生时终不中尽。妙吉祥。譬如月轮能胜众星。光明圆满广大高胜。菩萨亦尔。以少善根回向成佛。而能胜彼声闻独觉。由其善根广大高胜。妙吉祥。如来应正等觉有如是等不可思议功德。妙吉祥。若善男子善女人。以天妙衣天百味食。供养十方一切世界微尘数声闻独觉及诸菩萨。乃至恒河沙劫如是供养。若复有人能于此经心生信受。其福胜彼无量无数。何况有人书写为人演说。其福最胜。何以故。是成佛因故。妙吉祥。若有男子女人。以嗔恶心侵夺无量声闻独觉饮食衣服。若复有人以嗔恶心侵夺信乐大乘菩萨乃至少许饮食衣服。或一日中令其不食。其罪重彼无量无数。何以故。一切三世声闻独觉。于无数劫修行施戒忍辱精进禅定智慧。皆为自身断除烦恼。菩萨不尔。乃至毫厘施傍生时。皆为三宝不断绝故。妙吉祥。假使有人以嗔恶心毁坏无量无边无数独觉戒定智慧解脱知见。假使有人以嗔恶心于一信乐大乘菩萨损坏戒支及所学事令不成就。其罪重彼无量无数。何以故。一切三世声闻独觉。于无数劫。所有戒定智慧解脱解脱知见。皆为自身断除烦恼。菩萨不尔。乃至一日修戒定慧解脱解脱知见。皆为有情断除烦恼。妙吉祥。假使有人以嗔恶心系缚十方一切有情置牢狱中。若复有人以嗔恶心于菩萨所不欲眼视背之而去。其罪重彼无量无数。妙吉祥。假使有人以嗔恶心挑出十方一切世界有情眼目。若复有人以嗔恶心于菩萨所不欲眼视背之而去。其罪重彼无量无数。妙吉祥。假使十方一切有情皆被挑目。复有余人于复有情起大慈心令眼平复所得功德。若复有人以清净心而往瞻视大乘菩萨。其福胜彼无量无数。妙吉祥。假使有人能令十方所有狱囚皆得解脱。受转轮圣王天帝释乐。若复有人以清净心瞻视赞叹大乘菩萨。其福胜彼无量无数。妙吉祥。假使有人能令十方一切有情证独觉果所得功德。若复有人教一信乐大乘菩萨。曾于佛所种一善根令得增长。其福胜彼无量无数。妙吉祥。若有深信大乘菩萨于十方世界一切有情皆令安住菩提之心所得功德。若复有人以大乘法乃至一颂教示于他。其福胜彼无量无数。妙吉祥。假使有人以十方世界微尘数独觉。置于地狱饿鬼傍生。若复有人于一初发菩提心者而作障碍。其罪重彼无量无数。妙吉祥。假使有人于十方世界一切有情发菩提心者而作障碍。若复有人于一深信大乘菩萨菩提之心而作障碍。其罪重彼无量无数。妙吉祥。假使十方一切有情。皆堕地狱饿鬼傍生。琰摩王界。设复有人救济令出。复教安住菩提之心所得功德。若复有人令一有情于大乘中深生信解。其福胜彼无量无数。妙吉祥。假使有人于十方世界满中独觉而生轻慢。若复有人于一初始发心菩萨生轻慢心。其罪重彼无量无数。妙吉祥。假使有人于十方世界微尘数。独觉断绝利养。于十方界彰其恶名。若复有人于一深信大乘菩萨断绝利养彰其恶名。其罪重彼无量无数。妙吉祥。若善男子善女人。于一深信大乘菩萨。为求正法故乃至施一水瓶。由此福业当得无量转轮圣王胜妙果报。何况施与受持读诵深生信解菩萨摩诃萨。尔时世尊说此经已。妙吉祥童子。及诸菩萨摩诃萨。诸声闻众。天龙药叉健闼婆阿苏罗揭路荼人非人等。皆大欢喜。信受奉行。

　　　　入定不定印经

　　癸卯岁高丽国大藏都监奉敕雕造

