  佛说放钵经
　　阙译




　　　　佛说放钵经

　　　　安公云元阙译人今附西晋录
　　佛在舍卫祇洹精舍。时与诸菩萨。无央数比丘比丘尼。优婆塞优婆夷诸天王释梵。及阿须伦鬼神龙。诸人非人。无央数悉会坐。佛说菩萨法无央劫勤苦泥犁。禽兽薜荔。一切忧劳。十方布施。金银珍宝车马奴婢。及妻子头目肌肉。皆不爱惜。用施十方人。勤苦故。时忉利天上二百天子前世作菩萨道未坚。在佛所闻求道勤苦。皆念道剧难得。心便转求罗汉辟支佛道。佛知是诸天子意欲转。便化作一人。端正无比。令持百味饭至佛所。前长跪叉手作礼白佛言。愿佛哀我受此饭。佛便受之。坐中有菩萨在佛前坐。字文殊师利。白佛言。当念故恩。座中诸菩萨。悉闻展转相问。文殊师利。前世有何等恩。施于佛而复欲得佛饭。佛即舍钵于地。便下入地中。乃至赖毗罗耶佛刹。刹名波陀沙。钵悬止空中现。彼刹中诸菩萨见之。起前长跪白佛。是悬钵从何所来。亦不堕地。彼佛言。且待须臾。当见菩萨威神变化。尔时释迦文佛告摩诃目揵连。行求索钵。摩诃目揵连即入八千三昧。遍入八千佛刹视不见。即还白佛言。求索钵了不知处。佛告舍利弗。汝复行求索。舍利弗入万三昧。下行过万佛刹求钵不得。即还白佛言。我下行过万佛刹求钵了不见。佛复令摩诃迦叶行求索钵。摩诃迦叶便入万二千三昧。复下过万二千佛刹。求索钵不得。还白佛言。我求索钵了不见。舍利弗白弥勒菩萨言。仁者。高才功德已满智慧备足次当来佛。当知钵处弥勒菩萨语舍利弗言。我虽次当来佛功德成满其行具足。不知文殊师利菩萨。譬如十方恒边沙佛刹。满中万物草木。及尔所菩萨。不能知佛一步之中所念何等。文殊师利菩萨知深三昧。独文殊师利菩萨。能知佛钵处。舍利弗即起前至佛所。长跪叉手白佛。愿令文殊师利菩萨行求索钵。佛语文殊师利。汝行求钵来。文殊自念。舍利弗当不起于坐而致钵来。即入三昧。譬如日出光明无所不照。菩萨入三昧者。十方无所不至。文殊内手从袈裟里下探过十佛刹。手指诸节其一节放千万光明出。一光明端各有一莲花。莲花上有一菩萨坐皆如文殊。其下刹有佛莲花上菩萨者。皆持释迦文佛声谢诸佛。复持文殊声遥为诸佛作礼。如文殊手。逮至赖毗罗耶佛刹。刹中诸菩萨白佛言。是手何等。亦不见边。亦不见际。赖毗罗耶佛语诸菩萨言。上无数佛刹。刹名沙诃楼陀。佛字释迦文。前有坐菩萨字文殊。最尊光明智慧难可当。作变化如是。诸菩萨白佛言。今我等欲共得见释迦文佛及文殊。赖毗罗耶佛。即放额上千亿光明出。照中央无数佛刹。一至释迦刹。诸菩萨问佛。今有是大火光烟出。须臾顷便火出。是火泥犁火耶。佛言。莫作是语。是非泥犁火。释迦刹名沙诃楼陀。是中火也。诸菩萨问佛言。是沙诃楼陀刹者。何因名沙诃楼陀。有是火。佛语诸菩萨。沙诃楼陀刹者。杂恶三毒淫侄嗔怒愚痴。诸菩萨白佛言。沙诃楼陀刹中诸菩萨。忍辱不嗔怒者作是为可。佛语诸菩萨。释迦刹中人。骂詈菩萨轻是挝捶者。菩萨忍辱终不加嗔怒。慈哀十方人欲令度脱。皆是菩萨威神所加。菩萨忍辱之恩。故名沙诃楼陀。诸菩萨白佛言。我等闻是大欢喜。得不生释迦刹弊人之处。赖毗罗耶佛告诸菩萨。莫说是语不可。沙诃楼陀刹中诸菩萨意。佛言。我为汝曹说。东方佛字头意。刹名诃波离摩坻陀惹。头意佛刹中菩萨。行六度悉具足。不如沙诃楼陀刹中菩萨行六度一日一夜。念十方勤苦皆使度脱。何以故。沙诃楼陀刹中作行勤苦。譬如一佛刹坏败时火烧其刹。有人著新衣从东方来入火中。从火中至西方。其身出不烧是难不。诸菩萨言。甚难天中天。佛言。沙诃楼陀刹中菩萨。一日一夜所行。骂詈轻易之。菩萨忍辱终不嗔怒。譬如是人行火中。身不烧之难。尚不及是菩萨。若百倍千倍万倍亿倍。诸菩萨等二万人前白佛。愿欲上至沙诃楼陀刹。供养释迦文佛。及文殊师利菩萨等。赖毗罗耶佛语诸菩萨。若欲至沙诃楼陀刹者先治汝意。譬如地得香花好物不喜。得屎尿涕唾脓血恶露亦不嗔。佛言。我何因为若曹说是语。释迦文佛刹中有菩萨。先世多供养诸佛者。人有急性者。意善之事但口教急用。今世恶故。诸菩萨白佛言。沙诃楼陀刹诸菩萨。先世多供养诸佛求道大久。何缘生沙诃楼陀弊恶人处。佛告诸菩萨。有二因缘。今世生沙诃楼陀刹。本前世与释迦文佛。俱行索佛故世世相随。复有菩萨。宿命有恶不尽故生彼恶世。诸菩萨白佛。今是诸菩萨。生沙诃楼陀刹。何因缘得除宿命之恶。佛言。善男子善女人。生沙诃楼陀刹。索菩萨道。生贫家舍。用是故除宿命恶。又多病者复除宿命之恶。又遭遇父母兄弟妻子病瘦死亡忧愁感伤。用是故复除宿命之殃。又遭逢县官恐怖弃捐父母家室财产亡逃忧愁。用是故复除宿命之殃恶。若有一旦失财业穷厄。用是故复除宿命之殃恶。若在恶国中生。本为他国所攻败坏。奔走愁忧无聊。用是故复除宿命之殃恶。若生弊恶人中贫贱面目丑陋。形癃盲聋不属逮人。父母兄弟妻子宗亲皆共憎之。是人愁忧用是故复除宿命之殃恶。若闻有善道欢喜。欲索明师教告经道开心从受。不得明师便愁忧。用是故复除宿命之殃恶。若复遥闻远方有师高明智慧通达。欲往从受经学。身体病瘦手足拘挛不可动摇。钱用乏少又无伴侣便不可行。念之愁忧。用是故复除宿命之殃恶。若有人行求善师。欲从学受经。道师大明达皆知道要。弟子愚痴无慧意不开解。便自愁忧。用是故复除宿命之殃恶。若有善师欲教弟子世间之事开语经道。弟子愚痴不能忍辱。便弃捐师去。后归念师法戒大欢喜意悔愁忧。用是故复除宿命之殃恶。若有求菩萨道者。卧出梦中见怨家持刀兵追逐怖恐梦中恐懅复除宿命之恶。若有菩萨道家善男子善女人宿命殃恶未尽。死当入泥犁中勤苦一劫。得善师教悔过一日一夜者。头痛身热诸病悉除尽。不复入泥犁中。赖毗罗耶佛语适竟。文殊师利下手探钵。赖毗罗耶佛刹。及中央无央数佛刹。上至释迦文佛刹皆大震动。一切人皆令惊怖。舍利弗起前。长跪叉手白佛言。今以何因缘震动如是。莫不惊恐者。佛语舍利弗。今是地震动者。文殊师利探钵。是故震动。舍利弗问佛言。钵在何所止。佛言。钵乃在下。过无数佛刹有佛。字赖毗罗耶。其刹名波陀沙。钵止是中。舍利弗白佛言。今诸菩萨阿罗汉。及诸天人阿须伦鬼神龙。欲见下方赖毗罗耶佛刹及中央诸佛刹。欲见文殊师利变化取钵。时佛便放足下百亿光明。悉照十方无数诸佛刹土。如是悉遍见赖毗罗耶佛刹诸菩萨。见文殊师利变化取钵。时诸菩萨天人阿须伦鬼神龙皆大欢喜。诸阿罗汉皆大愁毒泪出。各自言。菩萨尚能变化。在所作为乃尔。何况佛威神光明难可当。我等宁入泥犁中百劫。后出闻菩萨法便奉行。何忧不得我愿。赖毗罗耶佛刹中诸菩萨。及中央诸佛刹土菩萨无央数。皆来上至释迦文佛所。诸菩萨各自念言。到释迦文佛所供养。中有菩萨散花覆一佛刹。有菩萨散香。有菩萨散天衣。有菩萨散金银珍宝。有菩萨作音乐声。一佛刹中如是诸菩萨。皆前持头面著地。为佛作礼已却坐。文殊师利菩萨。探钵来出坐中。诸菩萨阿罗汉诸天人阿须伦鬼神龙莫不欢喜。舍利弗起前长跪叉手白佛言。文殊师利有何等恩施与佛。今何因缘。言当念故恩。佛语舍利弗。乃前世无数劫。时有佛字罗陀那只。有六万比丘阿罗汉。七亿二千万人诸菩萨中有一菩萨。字惹那罗耶。朝起入城分卫得满钵。来还从街上行。有一乳母抱长者子。字惟摩罗波休。息沙门持钵便下。乳母抱趣沙门所。沙门以石蜜饼授与小儿。小儿啖之大美。便随沙门去。乳母逐护之。小儿啖尽。尽便还故。意欲还去沙门复取饼授之。儿啖饼逐随沙门出城到佛所。见佛端正身有三十二相八十种好。视之无厌。见诸菩萨比丘大欢喜。沙门便教小儿澡手漱口。便持钵饼与小儿令饭佛。汝今得安隐后得其福。小儿取授钵饼。持至佛前。以手接饼著佛钵中。复过与诸菩萨比丘僧。皆悉满足食饱饼钵如故。如是饭佛菩萨及比丘僧七日。小儿大欢喜。自说我日持一饼饭佛菩萨及比丘僧。七日饭满我必得福。因是一功德得佛。佛语诸菩萨阿罗汉言。此是本时恩也。惹那罗耶菩萨。今文殊是也。时小儿维摩罗波休者。我身是也。今我得佛。有三十二相八十种好。威神尊贵度脱十方一切众生者。皆文殊师利之恩。本是我师。前过去无央数诸佛。皆是文殊师利弟子。当来者亦是其威神恩力所致。譬如世间小儿有父母。文殊者佛道中父母也。佛说是经时。忉利天上二百菩萨自念。佛本文殊所教化。令作功德成佛。文殊何以故。在佛前不成佛耶。佛言。文殊深入善权广化众生故未取道。佛告诸菩萨及比丘四众。前二百天人菩萨欲悔取二乘者。见文殊变化吾应报恩。今皆更发无上心修菩萨道。后世皆当作佛。佛说经已。诸菩萨比丘僧。诸天人阿须伦鬼神龙。皆大欢喜起为佛作礼。

　　　　佛说放钵经


