  佛说时非时经
　　西晋 若罗严译




　　　　佛说时非时经

　　　　天竺三藏若罗严译
　　如是我闻。一时佛在王舍城鹊封竹园。是时佛告诸比丘。我当为汝说时与非时。善思念之。诸比丘言。如是世尊。当受教听。佛告诸比丘。是中何者为时。何者为非时。比丘当知。
　　冬分八月十六日至三十日七脚为时。五脚半非时。九月一日至十五日八脚为时。六脚八指为非时。九月十六日至三十日九脚为时。七脚六指为非时。十月一日至十五日十脚为时。八脚三指为非时。十月十六日至三十日十一脚为时。九脚三指为非时。十一月一日至十五日十二脚为时。十脚六指为非时。十一月十六日至三十日十一脚半为时。十脚一指为非时。十二月一日至十五日十一脚为时。九脚四指为非时。
　　春分十二月十六日至三十日十脚为时。八脚少一指为非时。正月一日至十五日九脚半为时。七脚少三指为非时。正月十六日至三十日九脚为时。六脚少三指为非时。二月一日至十五日八脚为时。五脚为非时。二月十六日至三十日七脚为时。四脚少三指为非时。三月一日至十五日六脚为时。三脚少四指为非时。三月十六日至三十日五脚为时。三脚少六指为非时。四月一日至十五日四脚为时。二脚少一指为非时。
　　夏分四月十六日至三十日三脚为时。二脚少四指为非时。五月一日至十五日二脚为时。少三指为非时。五月十六日至三十日二脚半为时。一脚少为非时。六月一日至十五日四脚为时。二脚少二指为非时。六月十六日至三十日四脚半为时。二脚半为非时。七月一日至十五日五脚为时。三脚少为非时。七月十六日至三十日五脚半为时。三脚少为非时。八月一日至十五日六脚为时。四脚少为非时。八月十六日至三十日六脚半为时。四脚半少为非时。
　　如是诸比丘。我已说十二月时与非时。为诸声闻之所应作。怜愍利益故说。我所应作已竟。汝等当行。若树下空处。露坐思惟。诸比丘莫为放逸后为悔恨。是我所教诫。佛说经竟。时诸比丘。皆大欢喜。劝助受持。
　　因缘轻慢故　　命终堕恶道
　　因缘修善者　　于此生天上
　　缘斯修善业　　离恶得解脱
　　不善观因缘　　身坏入恶道

　　外国法师若罗严。手执胡本。口自宣译。凉州道人。干填城中写讫。
　　被褐怀玉深智作愚。外如夷人内怀明珠。千亿万劫与道同体。

　　　　佛说时非时经


