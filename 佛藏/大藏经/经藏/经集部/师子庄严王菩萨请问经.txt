  师子庄严王菩萨请问经
                        　　唐 那提译

                        
        　      


　　师子庄严王菩萨请问经序

　　　　终南山丰德寺律师道宣撰
　　观夫。法王利见。权巧殊途或声光动人。或开智摄物。立仪列相兴像。设之机缘。聚砂涂香表乘。时之净养。斯德有归。可略言也。有师子庄严王菩萨者。学周八藏。智越五乘。籍胜报而开教端。寄善权而行图范。故使方坛外启。圆场内罗。列八座而延八圣。陈四报而成四德。空有两业。自此修明。大小诸乘。因兹增长。可谓总摄六度之玄略。统陈愿行之明规。其道易而可修。其仪约而难隐。智有通塞。道涉窊隆。时运所归。近闻东夏。逮龙朔三年冬十月。有天竺三藏。厥号那提。挟道间萌来游天府。皇上重法。降礼真人。厚供骈罗。祈诚甘露。南海诸蕃。远陈贡职。备述神药。惟提能致。具表上闻。霈然下遣。将事道途。出斯奥典。文旨既显。冀由来之所传。道场不昧。起机缘之净业。辄以所闻序之。云尔。

　　师子庄严王菩萨请问经

　　　　大唐中印度三藏那提译
　　如是我闻。一时佛在王舍城耆阇崛山中。与大比丘众千二百五十人俱。菩萨摩诃萨五百人。天龙夜叉乾闼婆阿修罗迦楼罗紧那罗摩睺罗伽人非人等。无量八部前后围绕听佛说法。
　　尔时众中有菩萨摩诃萨。名师子庄严王。从座而起来诣佛所。顶礼双足绕无数匝。而白佛言。世尊。我于过去亿百千那由他诸佛所。广预大会。然未曾睹如今所见。欲有请问唯愿听许。佛言。随汝所问当为解说。
　　尔时师子庄严王菩萨白佛言。世尊。如来往昔修何胜行。今获如是人天中尊。为诸菩萨大声闻众天龙八部之所围绕。供养恭敬尊重赞叹。愿为演说往昔因缘。令诸众生获大善利。佛告师子庄严王菩萨摩诃萨言。善哉善哉。汝今乃能安乐众生故作是问。谛听谛听善思念之。当为汝说。善男子。我忆过去无量世。时有佛出兴。名不可思议光明如来应供正遍知明行足善逝世间解无上士调御丈夫天人师佛世尊。时有长者名曰上施。自恃豪富不信正法。而于佛所无归敬心。有一比丘。名毗阇耶三皤(蒱我反)婆。见是长者生怜愍心。起大方便。要令此人发心修行得成正觉。作是念已。往长者家。尔时上施睹见比丘。颜貌殊胜威德备足。诸根寂定容光炽盛。肃然敬重即起奉迎。顶礼既讫设座令坐。合掌白言。自顾薄德忽蒙临降。
　　尔时比丘告长者曰。有大法门。名八曼茶罗。功德无量。今为汝说。广欲慧利诸天人故。若有众生闻此法门能修行者。在所生处获四胜报。一者与善知识诸大菩萨同处受生。有大眷属资财丰足。二者眷属既多自在无碍。三者身相圆备无有疾病。四者众具自然随念而至。纵被山压身无痛苦。能知众生心之所念。慈悲怜愍将护拯济。
　　尔时上施闻是法已。欢喜踊跃重加顶礼。赞言。善哉。愿为广说八曼茶罗最胜法门。我当修学。比丘告曰。汝欲知此最胜法者。先发是愿。我欲供养三世诸佛大菩萨众声闻缘觉。作是语已。道场之处当作方坛。名曼茶罗。广狭随时。其最小者纵广四指。或一搩手。用种种香及以余物。或地上作。方院之内列八圆场。为欲供养八菩萨故。何等为八。观世音菩萨。弥勒菩萨。虚空藏菩萨。普贤菩萨。执金刚主菩萨。文殊师利菩萨。止诸障菩萨。地藏菩萨。如是长者。此八曼茶罗最胜法门。是彼不可思议光明如来所说。我亲受持。今为汝说。应当修学广令流布。用此善根。回向阿耨多罗三藐三菩提。长者当知。若有修行此八法者。则为供养三世诸佛大菩萨众缘觉声闻。斯人常为诸天拥护。若诸国王能自修学若使人作。使王国内诸恶皆灭。诸善男子及善女人。有能修学八法门者。命终之后不堕恶趣边地邪见不善律仪贫穷家生。是故当知。欲得现在未来胜上报者。当学如上八种法门。欲得受身端正聪明利智。若欲上生四天王处。亦应修学八曼茶罗。如是欲生三十三天。夜摩天。兜率陀天。化乐天。他化自在天。乃至帝释梵王魔王。转轮圣王所生处者。皆当修学如上八法。欲得天上人中大姓家生。眷属成就财宝盈溢。身心安乐名称远闻。所出教命无不信受。于诸众中最尊最胜。皆应修学如上八法。若欲修成须陀洹果。斯陀含果。阿那含果。阿罗汉果。辟支佛道。入菩萨位。乃至阿耨多罗三藐三菩提。皆当修学八曼茶罗供养法门。
　　佛告师子庄严王菩萨摩诃萨言。尔时比丘毗阇耶三皤婆者。岂异人乎。今文殊师利菩萨是。尔时长者上施者。即我释迦牟尼佛是。我从是来经于多劫。修行供养此八法门。具获如上功德利益。余有众生随能修学。亦皆同获如我所得。善男子。我行菩萨道来。经三阿僧祇劫。修满六度利益众生。成等正觉。所有光明威德势力破魔兵众。斯谁力乎。皆由供养八曼茶罗道场功德。是故众生。闻说如上八种法门。无宜不学。若以华香灯明。若以饮食幡盖衣服音乐。赞叹礼拜发愿忏悔。随其力能皆蒙福祐。或行六波罗蜜时。修立道场以诸香水若香涂地。若水若土作方圆坛。斯即名为檀波罗蜜。修供养时。身口意业不恼众生。斯即名为尸波罗蜜。修供养时。若有虫蚁来入道场驱去还来。尔时安忍。斯即名为羼提波罗蜜。修供养时善心相续。斯即名为毗梨耶波罗蜜。心不散乱一心供养。斯即名为禅波罗蜜。作业之时。方坛圆场无有偏斜。善能通晓废立机候。斯即名为般若波罗蜜。善男子。如是一法随心变现。即能具足六波罗蜜。应当广说教化众生。为大利益乃至成佛。说此经已。师子庄严王菩萨摩诃萨。及诸天龙夜叉乾闼婆阿修罗迦楼罗紧那罗摩睺罗伽人非人等皆大欢喜信受奉行。

　　师子庄严王菩萨请问经


