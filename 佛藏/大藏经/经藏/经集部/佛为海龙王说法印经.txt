  佛为海龙王说法印经
　　唐 义净译




　　　　佛为海龙王说法印经

　　　　大唐三藏法师义净奉　诏译
　　如是我闻。一时薄伽梵。在海龙王宫。与大苾刍众千二百五十人俱。并与众多菩萨摩诃萨俱。尔时娑竭罗龙王。即从座起。前礼佛足白言。世尊。颇有受持少法得福多不。佛告海龙王。有四殊胜法。若有受持读诵解了其义。用功虽少获福甚多。即与读诵八万四千法藏。功德无异。云何为四。所谓念诵。诸行无常。一切皆苦。诸法无我。寂灭为乐。龙王当知。是谓四殊胜法。菩萨摩诃萨无尽法智。早证无生。速至圆寂。是故汝等常应念诵。尔时世尊。说是四句法印经时。彼诸声闻。大菩萨众。及天龙八部。阿苏罗揵达婆等。闻佛所说。皆大欢喜。信受奉行。

　　　　佛为海龙王说法印经


