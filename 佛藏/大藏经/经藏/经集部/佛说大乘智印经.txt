  佛说大乘智印经
　　宋 智吉祥等译




　　　　佛说大乘智印经卷第一

　　　　西天三藏宝法大师赐紫沙门智吉祥等奉　诏译
　　如是我闻。一时世尊。入王舍大城。次第乞食受施充足。还迦兰陀林。食时食已结跏趺坐。与大比丘众及诸菩萨百万人俱。欢喜围绕。是诸大众。皆得陀罗尼平等无碍。心悟总持得三摩地。安住空性无相无愿解脱法门。具足无量殊胜功德。言议思惟皆不可及。为众所知为众所识。寂静安住如是法门。于诸分别悉皆平等。不随世间众所好乐。了知众生差别识性。于一切时所知善恶。离诸憎爱一味平等。尔时世尊忽于眉间放大光明。是诸众会咸皆悚栗。肃恭合掌瞻仰如来目不暂舍。世尊告言。汝等应当系心思惟。安住如来所知境界。于我我所好恶分别悉皆远离。若于自身毁誉等观。苦乐一切审知众生。由染污缘受差别相。游处好乐昼夜不舍。以方便力悉使断除。观诸众生种种造作诸不善业。随顺他教竞共驰逐。与诸同分安处动作无义利业。斯由有情识心愚昧。于真实境无所了知。失胜善心逐恶朋友。不解思惟深远胜法。真实义谛起诸分别谓为真实。无拣择慧阙定信心。于佛言教及众妙行不生好乐。设复修善无应正理。著有著空互为究竟。我以如来智印三摩地力悉能了知。汝等应当于是有情深心怜愍。是诸大众闻如是说。赞叹如来胜定功力。悉能了知如是差别。尔时世尊作是语已。乃入如来智印三摩地。是诸大众睹佛如来入是胜定。于佛身相及种种相。一切众会忽皆不见不能了知。如来所著法衣及近身衣。亦复不见不能了知。如来所有四威仪相。乃至一切动转之相。皆不可见不能了知。如来所有音声差别。不能听闻不能了知。所以者何。以是安住如是智印三摩地胜功德力。心无动转不可测量故。复次如来由胜定力。于诸外境种种庄严。一切众会皆不可见不能了知。于诸所住清净国土。皆不得见不能了知。所以者何。以是安住如来智印三摩地胜功德力。心无动转不可测量故。尔时大众于佛形相既无所见。各各称赞胜定功德承佛威力。深心所求离诸怖畏。尔时如来复于定中放大光明。遍照三千大千世界。其间所有日月星辰电火药珠。种种光明悉皆掩蔽。复于定中发生异香。其香微妙不与世间栴檀沉水诸香为比。是时色无色天梵王帝释。及诸天人四众八部。大铁围山小铁围山。及须弥山众山之王。水陆空界幽暗之处。一切有情咸睹光明叹未曾有。各寻是光至迦兰陀林。各随所有香华衣服宝冠璎珞以为供养。见是会中诸大菩萨及声闻众。如大池中莲华开敷。异香芬馥集在众会。时诸人天闻是香已。各各皆得智慧明了。复于空中有宝璎珞上妙衣服。处处垂下严饰供养。时诸大众咸皆欢喜。恭敬礼拜退坐一面。尔时东方如一酤胝殑伽沙数。一一沙数为一酤胝。尔所国土一切如来。皆是释迦分身化利。如是如来各集众会。菩萨摩诃萨阿僧祇数不可称量。是诸菩萨悟证平等。当得阿耨多罗三藐三菩提。诸身色相微妙具足。人天众会皆无与等。尔时一切分身如来。各各告语诸菩萨言。善男子。娑婆世界有佛世尊。号释迦牟尼应正等觉。出现于世。化诸有情离众罪垢。经无量时演说正法。示佛知见甚深难解。有陀罗尼门。名如来智印三摩地三摩钵提。我今为汝略而赞说。诸善男子汝等谛听。诸菩萨摩诃萨于百千劫具足修行六到彼岸。具大智慧福德无量。悟证修习常无懈废。永离罪垢舍众恶缘。住三摩地得佛智慧心无动转。以无动心了悟诸法。若诸有情亲近如来及大菩萨。熏修智慧三业恭敬。以胜法财修诸供养经无量时。不如于此一刹那顷安住如是胜三摩地。所获功德不可较量。常生胜处诸佛国土。尔时诸佛作是语已安住禅定。以神通力摄诸菩萨。诣娑婆世界。示同一身入王舍城次第乞食受施充足。至迦兰陀林。乃与众会分食妙供。是诸众会无不沾足。饭食已讫摄敛衣钵跏趺而坐。一切国土所来诸佛。及诸菩萨亦复如是。无二无别。复次南方如一酤胝殑伽沙数。一一沙数为一酤胝。尔所国土一切诸佛。摄诸菩萨从彼国来集会亦尔。如东方南方西方北方四维上下。一切诸佛诸大菩萨。皆来集会亦复如是。尔时释迦牟尼应正等觉。见所分身一切诸佛。皆来集会心相怡悦。唯佛与佛乃得相见。时诸如来。同入如是智印三摩地三摩钵提。静意廓如动乱止息。以不动心明照诸法。无二无别。诸佛身相亦复不现。尔时此会人天大众。见是十方无数诸佛皆来集会。以胜定力身相不现。咸皆惊喜整衣合掌右绕三匝。以宝莲华。及众妙华诸色具足持以供养。是时集会无量世界诸大菩萨。得清净心具正法眼。于一切时心相澄寂。各各当得阿耨多罗三藐三菩提者。见释迦牟尼如来应正等觉与诸如来安住如是智印三摩地三摩钵提。由胜定力隐诸色相。志愿希求深心欢喜。以精意力不起于坐。觉智现前入佛境界。得陀罗尼门。时诸菩萨告此娑婆世界诸大众言。善男子。汝等应当于佛功德眷恋希求。于诸有情系心怜愍。知诸菩萨摩诃萨于百千劫行六波罗蜜。具大智慧福德无量。于一切法悉皆了知。离诸戏论处深禅定。不忘不愚达诸性相。于是胜法应当愿求。尔时三千大千世界声闻缘觉。具大智慧得大神通。舍生死岸离烦恼缚。于自涅槃修证圆满。大苾刍众及诸宰官婆罗门。邬婆索迦邬婆斯迦。如是等众咸来至此王舍大城迦兰陀林。释迦如来应正等觉及分身佛会。绕百千匝恭敬礼拜。各以上妙杂色莲华。其华千叶七宝间错。过无量数以为供养。复有八十酤胝那庾多数诸大菩萨摩诃萨众。是诸菩萨皆是他方国土中。诸佛如来之所遣使。有大勇猛不怖生死。有大慈悲不乐涅槃。各以神力入大禅定现诸威仪。从彼彼土如弹指顷。到王舍城迦兰陀林。释迦牟尼应正等觉及分身佛会三业恭敬。以清净妙音尊重赞叹。见诸佛身隐晦不现。渴仰世尊围绕众会。头面作礼退处一面。各各皆于宝莲华上结跏趺坐。复有三亿诸比丘众。乐修己利求解脱者。承于如来智印三摩地力。而来集会。是时他方三千大千世界。帝释梵王。大自在天。净居天子。日月星辰。及诸一切天龙乐叉。乾闼婆。阿苏啰。紧那啰。摩虎啰伽。及比丘比丘尼。优婆塞优婆夷。人非人等各并眷属。睹佛光明皆来集会。如是等众。譬如有人发密修长。将一一发剪如微尘。如一人发。至千万人发亦复如是。以一发尘为一众生。是赴会众复过是数。尔时尊者大目乾连。摩诃俱絺罗。摩诃迦栴延摩诃迦叶波。摩诃富楼那弥多罗尼子。摩诃须菩提等。知诸大众虽在会中。而不睹见如来身色及与住处。于时尊者舍利弗从座而起。至妙吉祥童真菩萨前。白言仁者。今此世尊。入是如来智印三摩地。而我等辈。云何不能见如来身及与住处。时妙吉祥童真菩萨。告舍利弗言。汝诸声闻。具大智慧得诸解脱。常修梵行离诸怖畏。一切人天悉皆恭敬。汝等应当各各依自所得三摩地门。以智慧力观察如来身色住处。时舍利弗等。即时各各入自所得三摩地门。以智慧力观察推求。如来色身及与住处。遍于三千大千世界微尘刹土。穷尽神力皆不能见。时舍利弗白妙吉祥童真菩萨言。我等依自所得三摩地门。以智慧力观察推求如来色身及与住处。了不可见。惟愿仁者。为我等辈。分别指示咸令得见。时妙吉祥童真菩萨告舍利弗言。汝诸声闻。虽具智慧及与神通。而于如来智印三摩地门。不能思惟。故于佛身及所住处不能得见。所以者何。汝诸声闻以差别心。观视如来色身住处。由此分别自为障碍。是如来身非分别心所能观见。若以汝身即如来身。汝等所住即如来住。乃至一切有情之身即如来身。一切有情之所住处即如来住。空有一相自他无二。不舍有为而证无为。不离无为而悟有为。以如是心。观如来身及与住处。尔乃可见。汝等既用有分别心。欲见如来无相境界。设经无量尘沙劫数莫复能得。于是众会悲感懊恼。离分别心安住正念。身心内外犹如虚空寂静而住。尔时世尊从禅定起。其心广大如海汪洋。澄清映彻如净琉璃。普观众生若身若土。与诸如来平等不二。身相廓然众会皆睹。是时三千大千世界皆大振动。一切诸天心大欢喜离诸怖畏。于虚空中雨天宝华。其华微妙缤纷而下。又于空中作天妓乐。种种歌咏上妙音声。琴瑟箜篌琵琶笙箫。是诸乐器不鼓自鸣。于是会中以为供养。于时舍利弗从座而起。至世尊前曲躬合掌。而白佛言。大悲世尊。如来所入智印三昧。而我等辈无所觉知。各以神通。入自所得三摩地门。以智慧力周遍推求如来身色及与住处。杳不可得不能了知。是我等辈。先自所得三摩地门及智慧力狭劣短促。未得如来无相正智自在法门。惟愿世尊。大慈悲力深加怜愍。与我等辈而为开导。于佛知见定慧法门使令悟入。于无相境任运现前。尔时佛告舍利弗。我入如是智印三摩地。非汝声闻及诸缘觉所得智慧之所了解及能推求。唯佛与佛乃能知之。何以故。如来色身由无动心离诸希求。舍分别缘绝自他相凝然湛寂。胜智功力之所任持。大定如如为一体相。若汝声闻及诸缘觉。唯求自利不乐利他。所证法门及智慧境未解融通。自他隔阂空有互违。于佛如来法空无相智印三昧。难解难入。是故汝等于佛身相及与住处。不可得见亦不了知。

　　　　佛说大乘智印经卷第一



　　　　佛说大乘智印经卷第二

　　　　西天三藏宝法大师赐紫沙门智吉祥等奉　诏译
　　尔时佛告舍利弗。诸佛如来若身若心所获功德。难修难证亦难悟入。何以故。舍利弗诸佛如来眼观诸色。是识不以色境而动。耳听诸声。是识不以声境而动。鼻嗅诸香。是识不以香境而动。舌尝诸味。是识不以味境而动。身取诸触。是识不以触境而动。所以者何。识智自在。不于外境妄计好丑起爱憎故。舍利弗。诸佛如来意缘诸法。胜智相应了知所观。无生非无生。是得最上无生。寂静非寂静。是得最上寂静。禅定非禅定。是得最上禅定。律仪非律仪。是得最上律仪。戏论非戏论。是离最上戏论。分别非分别。是离最上分别。断灭非断灭。是得最上断灭。舍利弗。诸佛如来凡有所说。离诸虚妄无不真实。义味充饶止息诤论。心相平等离诸异相不平等法。能令闻者除去恶欲。不生邪见离邪思惟。舍利弗。诸佛如来若于所证无去无来。不常不断。非空非有。离见离闻。无大小形。无方圆相。舍利弗。诸佛如来于能证道相性圆满智慧光明。远离异相及非异相。无诸拣择及非拣择。体若金刚无破坏故。用如虚空无取舍故。于胜善法无所爱著。于广大行亦无怖畏。心相空寂离论闻见。舍利弗。诸佛如来于所安住边际胜定。清净圆满。不厌阓闹不乐空寂。于一切时而常游戏。于法非法情器差别悉能了悟。无不如境定力坚固。纵遇恶缘不可破坏。舍利弗。诸佛如来。于诸世间尊贵富饶一切乐境。如梦如幻。如弃遗迹。不依辅相宰官大婆罗门而有所求。是故不为名闻利养之所系缚。舍利弗。诸佛如来或有所闻情非情声。不缘此故而生差别。无差别心亦复远离。舍利弗。诸佛如来于诸所缘决定境相不生胜解。非胜解心亦复远离。舍利弗。诸佛如来于诸时分。不计延促有尽无尽成坏差别。非差别心亦复远离。了知诸法无言无说离去来今。于心心所无有相应无不相应。思惟计念悉皆不生。无有此岸无有彼岸。于诸情器无上中下。深心坚固不可破坏。舍利弗。诸佛如来所有身相。无所动作离诸事业。怨憎违戾信向亲厚。以平等慈隐显不二。由昔因中离无边障修无边行。于诸众生施大悲智真实观察随其所宜具能饶益。令诸有情应自所求欢喜满足。故于所得身相智慧。唯自证知余无所解。于自身色无有齐限与虚空等。无有隐显周遍一切。胜功德力之所庄严。相好圆满无有缺减。于蕴处界中无在无不在。于诸有情所习事业。悉能弃舍。除方便智示现修作。内心清净外色清净。舍利弗。如上所说。皆是如来若身若心。胜善功德庄严之相。周遍平等。若以汝等分别之心。欲见如来胜定任持所有身相。是如来身不可得见。尔时舍利弗重白佛言。世尊。云何如来色身圆满得名无相。云何智印三摩地周遍平等。尔时世尊欲重宣此义。而说偈言。
　　如来身心相　　由定智所生
　　不假外境牵　　识相分别动
　　意缘一切法　　与身无有异
　　离是非差别　　所得为最上
　　若以小智力　　欲见善逝身
　　如月印晴空　　妄谓水中现
　　身相本微妙　　复由胜定持
　　离长短方圆　　无去来住立
　　内心寂不动　　澄静若虚空
　　息泯身心相　　自然无所有
　　以无所有心　　不著香味触
　　离诸蕴处界　　以此观如来
　　如见水中月　　虽不得真实
　　既离分别心　　是亦名为见
　　如来智印门　　非我独能证
　　若大心众生　　希求无厌倦
　　得最上等持　　依此胜定力
　　于佛智印门　　亦当无所得
　　此经所生福　　无尽如虚空
　　我以方便智　　少略而赞说
　　十方诸佛土　　百千酤胝刹
　　满中诸珍宝　　若人持供养
　　时经无量劫　　不如闻是经
　　书写或受持　　是人所得福
　　比前行施者　　复倍河沙数
　　若人行慈心　　饶益诸有情
　　不如依此经　　悟佛三摩地
　　若于众生界　　心常行忍辱
　　不如弹指顷　　修习殊胜定
　　其所生功德　　犹如须弥山
　　将以对微尘　　大小莫为比
　　若人行精进　　勇猛为诸善
　　不如闻此经　　依教悟其理
　　所获诸功德　　百千万亿分
　　若以共较量　　比况不及一
　　若人修禅定　　安住无量劫
　　坐卧若经行　　周遍诸佛刹
　　不如一时中　　闻此经功德
　　若于尘沙劫　　能修习智慧
　　断除烦恼缠　　名闻普周遍
　　不如刹那时　　赞佛智印海
　　如以大海水　　比较于一滴
　　若欲观佛者　　须离诸名相
　　了知诸法性　　非空亦非有
　　若但了知空　　设如苏部底
　　于佛智印门　　亦无所悟入

　　尔时世尊说是偈已。告舍利弗。如我所说。如来智印三摩地法。若诸菩萨能于十方诸佛世界。为欲圆满无碍智慧。应当修学是三昧地。昼夜精进身心安住。而不散乱亦不懈废。舍利弗。如是菩萨摩诃萨。若欲愿见十方世界诸佛国土。一切如来悉皆能见。舍利弗。此三摩地。是菩萨摩诃萨。无量无边最胜法门甚深法眼。而于诸法得无障碍通达了知。无所忘失。是名如来最胜总持陀罗尼门。若诸菩萨心欲圆满一切说相。为欲成就无上菩提微妙体性。应当志心精勤修学。是三摩地智印法门。若诸菩萨随欲远离诸恶业行无诸障碍。成就最上清净之法。以智慧力摧伏怨魔。远离不善诸相平等。如如来智无诸染秽。诸业障尽清净无垢。安住如来究竟智地。能使诸恶一切魔怨。咸皆止息无所退动。觉智明了知彼一切诸众生等。种种分别爱乐境相。善不善业因果差别。了知一切诸众生等。意地微细烦恼结缚。善能知彼解诸有情一切缚法。应当修学如来所说方便最上胜三摩地智印法门。若诸菩萨欲令众生志乐坚固。心欲思惟求无上法。应当精勤修习如是三摩地门。自然成就无上胜法。若诸菩萨意欲宣说诸佛如来应诸有情种种根病对治等法。应当精勤修习如是三摩地门。自然于法分别演说无有障碍。若诸菩萨心欲于彼三乘圣法。分别晓悟真俗谛相甚深法义。应当精勤修习如是三摩地门。自然于法智慧明了不生闇钝。若诸菩萨欲于酤胝百千劫数。了悟生灭幻化不坚。能证诸法真实自性清净解脱。应当精勤修习如是胜三摩地。若诸菩萨欲于生灭十二因缘。无明为始发生业行招集苦报。贪染执著爱欲增盛。假有聚成生死病相。变易无常流转诸趣。于生灭因而自觉悟。应当精勤修习如是胜三摩地。若诸菩萨欲了一切杂类有情。起见造业报相差别。心识明昧正念颠倒异分有情。如实了知根性利钝。方便教示渐令悟入。真实正法住信行地。应当精勤修习如是胜三摩地。若诸菩萨意乐成就诸佛国土。清净业因纯善境界。身心寂静眷属调顺。远离嫉妒憍慢过失亲近恭敬。平等爱乐无怨憎想。应当精勤修习如是胜三摩地。若诸菩萨意欲发萌自身智慧胜妙光明。照曜自他生死黑暗愚痴重障。断三界惑灭诸苦报自在解脱。应当精勤修习如是胜三摩地。若诸菩萨欲知十方所有世界一切有情死此生彼寿命延促。所经长劫及以刹那生灭分限定由先业。招引势力所感如是。自类果报如实了知。前后决定寿命根本。应当精勤修习如是胜三摩地。若诸菩萨欲知声闻及辟支迦菩萨如来。从自因地所行妙行。于四圣谛断灭修证。十二因缘逆顺观察。寂然自觉微妙甚深。十到彼岸清净因行。各各获得究竟果报。应当精勤修习如是胜三摩地。若诸菩萨欲于一切语言音声角论辩捷应时酬对不疏不谬。方便善巧于诸世俗及以胜义。显示明了令人易解。不生疑惑印证决定。应当精勤修习如是胜三摩地。若诸菩萨意欲了知佛法正因。三乘善行方便随顺。根本差别有上中下。称性悟入菩萨因地。渐以熏修植诸善本得如来智。应当精勤修习如是胜三摩地。若诸菩萨意欲成就诸佛如来圆满觉智。不起分别现种种身。以平等慈任运摄受一切有情。令各生起欢喜爱乐。修学菩萨心地行愿。应当精勤修习如是胜三摩地。舍利弗。如我所说三摩地法。是为最胜。如摩尼珠。一切有情凡所乐欲。悉得如意无不满足。舍利弗。若诸菩萨摩诃萨等。得此如来三摩地法。一切所须诸法圣财及微妙行。悉得如意行愿圆满。是故应当精勤修学。尔时世尊欲重宣此义。而说偈言。
　　如来所有智　　最上更无等
　　随性相差别　　一切皆能证
　　平等智光明　　普照诸缚著
　　能入智慧门　　得无量自在
　　智相及智性　　能印证诸法
　　分别诸善恶　　及世俗胜义
　　晓了如是法　　智慧无有尽
　　譬如大明日　　光照于三界
　　普于诸幽暗　　一切皆破坏
　　成就平等法　　是真实圣智
　　一切三摩地　　皆从智印出
　　名为诸佛种　　亦名大摩尼
　　利益诸有情　　亦如世间人
　　有最胜珍宝　　财富无有尽
　　济诸贫乏者　　皆令得充足
　　法财施众生　　亦复无有尽
　　神通及智慧　　最胜妙法门
　　皆从三摩地　　智印宝所生
　　譬如诸国土　　有大摩尼珠
　　诸王皆爱乐　　臣佐普护持
　　如是摩尼宝　　诸宝无有上
　　我说智印宝　　殊胜最第一
　　总持智光明　　破坏于诸见
　　境界悉明了　　远离诸冥暗
　　安住寂静心　　不分别好丑
　　修清净智慧　　财法无穷尽
　　贪染无所著　　无六十二见
　　正念悉平等　　入甘露法门
　　速得如来智　　成就相好身
　　具足三十二　　得最胜菩提
　　等一切佛觉　　妙智已圆明
　　到菩提彼岸　　证涅槃自性
　　具自他圆满　　功德悉成就
　　无量无边际　　甚深微妙法
　　总持陀罗尼　　解脱常寂静
　　能具足十力　　又以大愿海
　　布施波罗蜜　　持戒及忍辱
　　精进与禅定　　智慧常坚固
　　安住六度中　　长时无间断
　　无有诸怖畏　　离烦恼苦业
　　魔罗与眷属　　不能得其便
　　能引导众生　　不舍于正法
　　渐入如来家　　得游智印门
　　能于贤劫中　　及十方世界
　　一切诸佛会　　亲近皆随喜
　　是名真佛子　　无有能破坏
　　若有信解人　　能书写此经
　　或读诵受持　　爱乐广流布
　　长时无懈倦　　于义味明了
　　当知如是经　　三世诸佛母
　　出生智印宝　　如来功德藏


　　　　佛说大乘智印经卷第二



　　　　佛说大乘智印经卷第三

　　　　西天三藏宝法大师赐紫沙门智吉祥等奉　诏译
　　尔时会中复有殑伽沙那庾多数一切菩萨。闻佛如来说是三摩地。离诸障碍心得解脱。于陀罗尼秘密深法。随意悟入印证明了决定住持。复有六十八那庾多菩萨。于百千劫已修习禅定解脱。离诸妄想生死怖畏。常乐熏修微妙胜行。闻此最上三摩地法心怀踊跃。于阿耨多罗三藐三菩提得不退转。证陀罗尼音声辩才得无碍解。复有六十亿诸天及人。闻佛所说智印法门。欢喜无量恭敬赞叹礼拜供养。而于阿耨多罗三藐三菩提。心生爱乐。于三摩地甚深胜法。无有疑惑咸生信解。于菩提心坚固不舍。于智印门勇猛精进。由大愿力修诸善本。根性成熟便得住于阿惟越致。信受如来所行行愿。心意决定无诸退屈。于时世尊。知彼善根因缘纯熟欲授其记。告诸菩萨言。善哉善哉。汝等从此过三十亿劫。各各于诸佛国土。具足修习六波罗蜜。所有难行最胜行愿。一切皆能圆满成就。种习俱尽得大菩提。皆当作佛。悉同一号。名无畏如来。汝天人众诸善男子。已于过去无量佛所。植众善本信乐大乘。今于此会得闻如是微妙甚深希有之法欣乐受持。诸善男子。汝等从此过亿千劫。同得作佛。皆同智印如来。尔时世尊为此菩萨及天人众授佛记已。普观众会以柔软音。语妙吉祥童真菩萨言。我观此会菩萨天人。虽各于彼最上菩提发坚固心勇猛不退。未能于彼末世邪见道中建立正法。唯汝能于三千世界五浊恶时。利益安乐一切众生。方便守护分别演说。于一切处广令流布。使离虚妄及诸爱染。不为名誉之所缚著。尔时妙吉祥童真菩萨。从座而起端容整服。右膝著地胡跪合掌顶礼世尊。持种种华以为供养。瞻仰赞叹得未曾有。而白佛言。善哉世尊。如我观察一切诸法。皆不可得。而我愿乐守护无上正等菩提。及愿乐心亦不可取。世尊。此菩提道性离分别。非在内外中间。无见无闻非取非舍。圆满寂静不可相求。离戏论故。是时会中。复有三百酤胝菩萨。从座而起头面作礼恭敬赞叹。而白佛言。我等亦当守护世尊无量阿僧祇那庾多酤胝数劫所得阿耨多罗三藐三菩提秘密甚深难解之法。于未来世方便为人。受持读诵敷绎妙义。书写恭敬供养。于时一切菩萨作是语已。各各脱身所著上衣而用供养。发是愿竟退坐一面。尔时世尊告弥勒菩萨摩诃萨言。汝能具足广大慈悲。于后末世若诸众生不乐正法。于如是时护持此法。令诸众生不生邪见。尔时弥勒菩萨摩诃萨。于世尊前头面作礼。而白佛言。我当愿于五浊恶世。方便守护是三摩地令不断绝。使诸邪见散乱众生。渐次悟入摩诃衍曩最胜妙法。世尊复告弥勒菩萨言。今此会中三百八千酤胝菩萨。安住是法信解受持心生愿乐。精进修学誓不退舍。复有菩萨心未坚固。而于是法不能受持亦不爱乐。于后末世五浊劫中。不能护持如来无量阿僧祇劫庾多酤胝劫数。所修阿耨多罗三藐三菩提法。于是法中转生诤讼及诸烦恼。不能任持爱乐修学。弥勒菩萨复白佛言。世尊。云何菩萨而不爱乐最上胜法。若有菩萨意欲修习如是法行。发几种心而能成就。尔时世尊告弥勒菩萨言。谛听谛听。善男子。由诸菩萨俱生我法。愚痴闇钝以为障碍。虽有智慧而不明了。故于菩提无决定心。数数退舍多不爱乐。若有菩萨欲于如是胜三摩地智印上乘坚固趣求意乐证入。应于菩提发七种心。云何七种。一者如佛世尊往昔因地。访善知识不惜身命。为求佛道发菩提心。二者于诸微妙一切胜法。爱乐修学专心守护。为如是等发菩提心。三者现诸有情有种种苦。昼夜忧恼无解脱时。起大悲心普欲救拔。为如是等发菩提心。四者普欲利益一切众生无怨亲想。皆得快乐自在解脱。为如是等发菩提心。五者普于一切诸众生等。欢喜布施方便摄受。令离怖畏于如来法不生怯弱。为如是等发菩提心。六者见诸菩萨发菩提心。而生欣乐亲近修学。同诸菩萨发菩提心。七者为闻如来身相殊胜功德圆满第一清净。为求出世无垢圣果发菩提心。善男子。如是菩萨。发此七种最胜妙心。能于无上正等正觉渐次成就。不舍众生守护正法。是名七种发菩提心。善男子。若诸菩萨。善能修习四无量心。学佛如来甚深法藏。复能成就五种胜法。是诸菩萨具足名曰阿惟越致。弥勒菩萨复白佛言。世尊。云何五法得不退转。善男子。一者于诸众生起平等心。于自眷属不生亲昵。于他有情亦不厌舍。二者见诸有情而得利养。深生欢喜善言赞美。不生憎嫉烦恼之心。三者于佛如来微妙胜法。意愿听闻及欲宣说。为欲护持如是法藏不惜身命。广布流通相续不断。四者所有资生种种财宝无有悭吝。悉能惠施一切有情。及以上妙饮食汤药。平等普济皆令充足。五者于诸如来所得最上胜功德法广大智慧秘密总持。欢喜爱乐精勤修学。是为菩萨五种胜法。应当于此决定趣求心不退转。佛告弥勒菩萨摩诃萨。复有五法其性刚强。能障菩提不得解脱。云何五法。一者于三乘法不能解了。二者贪求利养而无厌足。三者常怀悭惜不能惠舍。四者谄曲不实无时间断。五者口但谈空不了诸相。弥勒菩萨。如是五法。惯习刚强覆障菩提。不能成就无上圣果。复有五法。若诸菩萨而能具足。即于如来所说胜法。开导演说坚固修习入圣性地。如是菩萨名为阿惟越致。云何五法。一者无我远离相缚不执自他。二者无法远离封著世俗胜义轨持自性。三者智性智相平等不二。无诸憎爱。寂静湛然。四者不著菩提及与众生不愚善恶因果渐次。五者了知如来功德色身神通变化成道入灭差别之相。善男子。如是五法具足了知名阿惟越致。能成无上正等正觉。尔时世尊。而说偈言。
　　无智众生类　　妄说法非法
　　论世俗语言　　研求于好丑
　　自身口意业　　而不能守护
　　专意修习者　　爱乐于寂静
　　行持戒忍辱　　言语常柔软
　　能护持菩提　　如犀乐独处
　　舍离于阓闹　　常乐居空寂
　　如鹿在深山　　悉无诸怖畏
　　如是修行者　　如风无所著
　　为护持深法　　能舍于身命
　　其心无所欲　　动静与施为
　　咸皆为饶益　　智慧常明敏
　　不愚诸境相　　后五浊恶世
　　无信诸有情　　不能受是法
　　触处生疑惑　　无所能觉了
　　妄行于邪行　　狂乱心颠倒
　　如是愚痴人　　于此菩提法
　　而不能守护　　亦不乐修习
　　我念过去世　　于灯明佛所
　　闻是三摩地　　而发意修习
　　复过于百千　　酤胝劫数已
　　复有佛出世　　号名曰髻幢
　　为无量众生　　说此三摩地
　　第一会说法　　而有八十亿
　　那庾多菩萨　　心得不退转
　　第二会众数　　七十那庾多
　　第三会说法　　复有七十三
　　那庾多菩萨　　皆住不退地
　　其佛寿长远　　身所出光明
　　广六十由旬　　复有比丘僧
　　九百千酤胝　　远离诸苦缚
　　皆得阿罗汉　　时有转轮王
　　号名曰福上　　统领阎浮提
　　地里计其数　　七百千由旬
　　王者四天下　　嫔妃及婇女
　　其数六酤胝　　而有千王子
　　诸相悉具足　　其土号光慧
　　人民皆快乐　　有八百酤胝
　　诸城及园苑　　上妙众华果
　　种种皆严好　　摩尼宝庄严
　　如诸天境相　　尔时转轮王
　　而于睡梦中　　间有佛出世
　　其名曰髻幢　　于是梦觉已
　　寻将所领众　　臣佐及人民
　　百六十酤胝　　而来至佛所
　　为闻三摩地　　时王闻是经
　　甚深真实法　　心生大欢喜
　　即以诸国土　　咸皆施于佛
　　而以为供养　　于一切国土
　　用上妙栴檀　　各起诸精舍
　　园林皆具足　　金银诸珍宝
　　种种而严饰　　如是供养佛
　　经于八万岁　　安住佛法中
　　能远离诸恶　　于情及非情
　　常兴修胜善　　弃舍诸爱乐
　　深心无所欲　　唯以真实语
　　化利诸眷属　　而于一日中
　　所伸诸供养　　其数无有边
　　如是供养佛　　为求三摩地
　　得名生佛家　　是最上真实
　　甚深微妙法　　非住相能求
　　非妄心所得　　而此三摩地
　　名如来智印　　时王闻是法
　　弃国而出家　　经于八万岁
　　常习三摩地　　而于昼夜中
　　未曾有懈废　　佛于长时中
　　说法广开悟　　是髻幢如来
　　后入般涅槃　　王造窣睹波
　　六十四酤胝　　一一窣睹波
　　各五百伞盖　　七宝以庄严
　　及诸众妓乐　　然百千香灯
　　光明普照曜　　种种供养具
　　皆悉广严备　　积累计其数
　　七万三千岁　　复为诸众生
　　说是三摩地　　无相殊胜法
　　其心无所住　　若为人恭敬
　　供养赞叹者　　心亦不生喜
　　远离诸有相　　及以诸咒术
　　常护持正法　　经八千酤胝
　　七十那庾多　　安住如来法
　　寂然常快乐　　于一切学处
　　而无不具足　　成就菩提法
　　三业悉清净　　于诸已受学
　　系心无间断　　于所未学法
　　精进勤修习　　以大智慧力
　　及胜解印持　　思惟常忆念
　　而无有忘失　　远离诸戏论
　　及以诸异想　　非如恶世中
　　妄行菩提行　　虽教化有情
　　贪求于名誉　　为利养说法
　　安住诸有相　　言一切皆空
　　实不了空性　　是即名为著
　　悟心与说异　　邪命不清净
　　及行于非法　　口但能谈空
　　心为相所缚　　若修如是行
　　究竟无所得　　时福上轮王
　　即今安乐国　　无量寿佛是
　　尔时王千子　　今此贤劫中
　　千佛世尊是　　今此大会中
　　我前听法者　　时同王出家
　　为比丘者是　　忆念于往昔
　　酤胝那庾多　　一切佛法中
　　出家闻正法　　闻悉能解了
　　由是无量劫　　行种种方便
　　供养于诸法　　不著菩提相
　　安住实际中　　得见灯明佛
　　福智皆平等　　如为我授记
　　未来世成佛　　号名曰释迦


　　　　佛说大乘智印经卷第三



　　　　佛说大乘智印经卷第四(第五同卷)

　　　　西天三藏宝法大师赐紫沙门智吉祥等奉　诏译
　　尔时会中有频婆娑王。其王夫人名贤吉祥。亦名酤胝金光。阿阇世王是彼所生。从座而起五体投地礼如来足。如是礼已。双膝踞地长跪合掌色相怡悦。以妙音声赞叹佛德。复以百千无价众宝微妙衣服奉上世尊以为供养。复以五百七宝之华散虚空中。成华云盖遍覆众会。时贤吉祥作是种种诸供养已。而白佛言。世尊。我念未来浊恶世中。诸有情类信根薄劣烦恼增多。我愿于彼信解受持此三摩地最胜法门。若见有人书写受持。听闻读诵。为人演说开示导化。展转流通使不断绝。普令见闻而生信解精进修习。如是之人名为法器。我当于彼受持之者。欢喜赞叹亲近承事。供给所须饮食衣服卧具医药。诸供养具令无歉乏。复以大乘甚深之法更令悟入。令彼所住大乘种性。速得成熟于阿耨多罗三藐三菩提法。不妄分别是空不空了知诸法离言执故。随悟随学不生戏论。为护正法于诸身命无所吝惜。况复世间资生之物。增益烦恼生死之具。唯当修学如是殊胜三摩地法。作是语已退坐一面。时频婆娑王后宫八千婇女。闻如是说。各各发起阿耨多罗三藐三菩提心。而皆愿乐无上大乘。欲学安住如是殊胜三摩地门。各从座起合掌恭敬头面作礼而白佛言。世尊。我等咸当于后未来末世之中。受持如是甚深圆满微妙之法。及愿守护供养受持之者。时摩竭国乌波索迦乌波斯迦。六十万众。见是事已咸皆欢喜。亦各发起阿耨多罗三藐三菩提心。于此智印三摩地法深心随喜。作是愿言。我等亦愿于后未来浊恶世中。于是妙法圆满护持。尔时世尊知彼摩竭陀国乌波索迦乌波斯迦。并贤吉祥酤胝金光夫人。与后宫婇女八千人等。心口所愿信解受持如是妙法。长时修习无间无断。知诸佛果从此法生示现欢喜忻然微笑。缘是笑故。有百千种微妙色光从佛口出。所谓青黄赤白及颇胝迦。种种色相普遍世界。其中众生睹此光明离诸惊怖。摧伏一切烦恼魔怨。其光上照至有顶天。日月光明所不照处悉皆通彻。下至一切诸大地狱。及诸恶趣苦恼休息秽恶悉除皆得清净。其光回旋还至佛所右绕千匝。覆世尊顶隐而不现。尔时贤吉祥酤胝金光夫人。见是光已。不知如来放光义利。复从座起整肃衣容。恭敬合掌双膝长跪。顶礼世尊精勤三业。赞叹佛德而说偈言。
　　佛德差别无边际　　三界最胜无与等
　　如华开敷正芬芳　　似月印空已圆满
　　佛心平等离忧喜　　云何今者现微笑
　　我今仰测笑因缘　　应当演说微妙法
　　具足安乐十力尊　　处众犹如星中月
　　所说言辞义味丰　　为诸世界众生眼
　　法如一雨无差别　　随诸根性令生解
　　梵音清彻福无边　　凡在听闻皆欢喜
　　由是闻法胜因缘　　得未曾有诸快乐
　　愿佛为作师子吼　　蠲除种种诸报业
　　众生闻法皆悦可　　随喜平等诸义味
　　自他见闻及受持　　应根应时能解了
　　由兹开发菩提心　　悉于所闻生尊重
　　八种圆满无漏音　　普应无边诸性欲
　　一切说法功德中　　相应诸数无违背
　　令诸受化诸有情　　悟入闻持心坚固
　　不为烦恼娆其心　　使于所得无退转
　　受持禁戒众律仪　　纵遇违缘悉能忍
　　远离尘劳无众苦　　身心安住寂灭乐
　　于此菩提胜行中　　思惟修作常精进
　　佛身犹如妙金山　　亦如宝塔光明聚
　　莲华出水正开敷　　凡是见闻悉瞻仰
　　如师子王游戏时　　吼大音声伏众兽
　　惟愿演是笑因缘　　令我众会除疑惑
　　佛于诸法得自在　　契合无相真实理
　　令差别性诸有情　　各各三业净无垢
　　不舍众生常护持　　令转善因获胜果
　　十方世界诸众生　　闻已思惟正修作
　　摧伏一切烦恼热　　如饮甘露心清凉
　　如来所有说法声　　世间众音莫能比
　　琵琶笙笛及角贝　　箜篌鼓瑟妙歌唱
　　桴击犍椎及铙钹　　如是诸乐共振作
　　命命频伽及鹦鹉　　如是众鸟皆和鸣
　　佛发微妙柔软音　　众音相共莫能比
　　此十方众来集会　　毁持好恶心差别
　　惟愿方便随宜说　　调伏彼中[怡-台+龍]悷者
　　咸使悛革不善心　　普圆无边胜善愿
　　彼从酤胝刹土来　　为闻世尊说法故
　　愿今领悟正法音　　离诸怖畏获安乐
　　惟愿世尊雨法雨　　慈悲演说无上法
　　冀能圆满无漏音　　究竟得成菩提果

　　尔时世尊闻是贤吉祥酤胝金光夫人说是偈已。复于众会而说偈言。
　　我于无量世　　殑伽沙劫中
　　时有大法王　　名无相福光
　　佛寿极长远　　七十六酤胝
　　化诸四天下　　彼土声闻众
　　其数无有量　　以智印法门
　　引导众生类　　时有转轮王
　　号名曰胜慧　　王有二夫人
　　一名曰帝幢　　其次号日光
　　闻是智印门　　昼夜常精进
　　勤修诸善业　　于一酤胝年
　　护持正法眼　　经六十酤胝
　　为师导众类　　已于三十亿
　　无量诸佛所　　积集诸功德
　　无量世界中　　法眼常救护
　　三十殑伽沙　　未来世诸佛
　　于彼彼世间　　平等普护持
　　如是正法眼　　皆令不断绝
　　时彼胜慧王　　今阿閦佛是
　　彼会清净众　　夫人与眷属
　　各各同俱生　　如是佛国土
　　护法心不怠　　复于后后时
　　转彼女人身　　得成于男子
　　即生于无量　　安乐佛世界
　　如今末世中　　唯汝贤吉祥
　　能护如来法　　任持不破坏
　　应以菩提心　　普遍诸佛刹
　　正法欲尽时　　一切皆救护
　　使彼觉法人　　同生安乐国
　　坐千叶莲华　　得诸佛相好
　　庄严皆具足　　既生彼土已
　　复供养诸佛　　末后当次第
　　于彼庄严劫　　得成无上道
　　以阿耨菩提　　转授诸人天
　　令发无上心　　同守护正法
　　彼土离魔怨　　及以三毒业
　　不生诸罪戾　　诸恶悉无有
　　不处于胎脏　　清净而化生
　　与无数菩萨　　皆集于此会
　　无有诸声闻　　亦不闻名字
　　远离诸恶缘　　常修菩提行
　　舍名闻利养　　不恋著亲昵
　　捐弃身命财　　饶益有情类
　　方便为说法　　普令生信解
　　若有能修习　　佛无上菩提
　　安住此法中　　不求世间乐
　　如说而修行　　普遍诸佛土
　　常生恭敬心　　护持诸佛法
　　有怀嫉妒者　　应当密护持
　　以大怜悯心　　教诫诸有情
　　令如是修学　　咸离诸苦厄
　　如我往昔时　　为求菩提故
　　于酤胝劫中　　舍头目髓脑
　　珍宝及妻儿　　一切无爱恋
　　若于我法中　　不能生谛信
　　虽剃发染衣　　愚忘真实相
　　贪求名誉财　　为利养说法
　　亲近不律仪　　废受持读诵
　　虽欲学沙门　　有失沙门行
　　佛说是语时　　是会人天众
　　有八十酤胝　　咸生悲悯心
　　念彼如是人　　当沉沦恶趣
　　同作如是言　　我愿于未来
　　以菩提心力　　平等普护持
　　作如是语已　　三千大千界
　　悉皆大震动　　诸天雨众华
　　于是国土中　　荆棘及便秽
　　以此胜因缘　　一切皆除灭
　　无异于诸天　　周遍悉清净
　　于未来世中　　有人闻如是
　　摩诃衍曩者　　得最胜慧命
　　十方天人众　　欢喜咸恭敬
　　赞叹大乘经　　种种诸妙义
　　一切诸龙王　　夜叉罗刹众
　　舍除毒恶心　　皆恭敬供养
　　若末世有情　　得闻此最上
　　甚深智印经　　而能信解者
　　其人所得福　　今略为譬喻
　　如似殑伽沙　　为佛国土数
　　满中盛珍宝　　悉施供养佛
　　修如是胜行　　过殑伽沙劫
　　其所得功德　　不如闻于此
　　无上智印门　　开导复演说
　　所获过于彼　　无量无边数
　　是福无形相　　非有为心知
　　若因闻佛说　　微妙智印法
　　发生菩提心　　与诸法相应
　　依佛所宣说　　如说而修行
　　又于末世中　　勤观察护念
　　乐于空寂处　　一心求解脱
　　积集无数量　　胜善诸功德
　　常以三种戒　　教授诸有情
　　爱护怜悯心　　如母念其子
　　欢喜柔软音　　教令离怨贼
　　于佛正法中　　不生颠倒想
　　自他皆饶益　　速令至正觉
　　若于三摩地　　广大智印门
　　能书写受持　　读诵正开演
　　展转授众生　　自他得开解
　　亦令俱获得　　胜善诸果报
　　言议与思惟　　皆悉不能及
　　是人咸得生　　诸佛安乐国
　　世尊见彼已　　而生亲善想
　　怜悯心护持　　欢喜而摄受

　　尔时弥勒菩萨摩诃萨白佛言。世尊。有几乘性人。而能受持此三摩地智印法门。于彼未来世之中护持正法。于是正法而生爱乐。能于如来秘密甚深智印法门。而生信解好乐修行。于时世尊。语弥勒菩萨摩诃萨言彼五浊时恶世众生。诸苦逼恼不可称数。唯有菩萨。于此恶世荷负正法而生信解。如是之人甚为希有。而彼末世诸众生等。常闻斗诤妄言绮语。或坏善根。于此智印最胜法门所有言说不能解了。唯有菩萨。于是五浊恶世之中法欲灭时。于苦众生慈念怜悯。以诸方便饶益摄受。如是诸人苦恼所逼。若无菩萨接化引导。即于深法不能信解受持读诵。于是弥勒菩萨摩诃萨白佛言。善哉世尊。意为怜悯安乐有情。宣说如是甘露妙法。令彼未来一切众生。得是义利。生悲感心爱乐修习。若彼菩萨得是法门。随顺如来最上胜行坚固趣求。无有破坏无上道心。速能证得阿耨多罗三藐三菩提。契佛道中相应胜行而不退舍。尔时世尊复语弥勒菩萨摩诃萨言。若有菩萨。已于往昔百世尊所。亲近恭敬承事供养发菩提心。种种善根植众德本。于彼未来浊恶世中。于此广大无上菩提甚深妙义未能信解。于此广大智印法门不能悟入。复次弥勒。若有菩萨于往昔中千世尊所。发菩提心亲近恭敬。种种善根植种德本。如是菩萨。于彼未来五浊世中。虽遇善友发菩提心。而于广大智印法门微妙义理未能悟解。数起疑惑不生爱乐。不能受持读诵书写流通。亦复不能为人演说令生信解。复次弥勒。复有菩萨于往昔中经百千佛。发菩提心。种诸善根植众德本。于彼未来浊恶世中。虽遇善友发菩提心。于此广大甚深最上智印法门信解微劣。于深远义未能悟入。亦复不能受持读诵。为人称赞及与讲说。如是无上广大菩提甚深义利。复次弥勒。若有菩萨乃至往昔于一酤胝佛所发菩提心。种诸善根植众德本。彼于未来末世之中。虽遇善友发菩提心。于此广大微妙最胜智印法门。虽复听闻书写读诵好乐受持。于甚深义未能解了。不能为人分别解说。于第一义大菩提心未能印定。于此智印三摩地门无所了悟。复次弥勒。若有菩萨于彼往昔三十酤胝诸世尊所发菩提心。种诸善根植众德本。彼于未来末世之中。虽遇善友发菩提心。闻此广大智印法门。亦能听闻读诵受持书写流通为人演说。然于智印三摩地法。无决定心任持印可。不能成就真实义利。复次弥勒。若有菩萨于八十酤胝诸世尊所。闻此最上三摩地法如说修行复能化利诸有情类悉令信受。于是佛所发菩提心。种诸善根植众德本。于彼未来末世之中。菩提心力闻是广大甚深智印无上法门而能解了。受持读诵书写流通为人解说。深心爱乐堪任护持令速圆满。于是微妙三摩地门正解了已。于一切法悉皆通达。复于无上菩提广大法中离诸分别。摧伏一切诸恶魔怨。破坏一切不善业障。无量劫中随有所造诸苦因行。于未来世当受报者皆得解脱。又于往昔造不善因。至后恶世法欲灭时。善心微劣破坏正法。乐著外道世俗言教。增长戏论行非法行。出无义言不择高下。多所贪求诸恶有情。见不恭敬轻慢凌辱。于自所须一切乏少。如是苦因由此一生。证悟胜法大功德力皆得除灭。复由往昔亲近供养。如上所说一切诸佛所集善根。于彼未来末世之中。发菩提心而能任持。是三摩地最胜法门。离诸苦缚得不退转。三业坚固不生散乱。精进趣求菩提圣果。复次弥勒。若诸菩萨于往昔中。造不善业应堕恶道。于彼未来末世之中法欲灭时。闻是法门好乐受持。以是因缘。或以病苦怖畏交煎。先世罪业即得除灭。诸根不具受诸苦恼。生邪见家颛愚聚会。生下贱家为人所使。生贫穷家衣食歉乏。生悭贪家不能拯济。若有所说人不信受。王法所加怨敌会遇。亲知厌弃心多忧恼。慈悲法会而多障阻。纵欲说法人不乐闻。所欲资生饮食衣服卧具医药。及看视人不逢惠施。贫穷亲附豪富弃捐。或被恶人来相娆乱憎嫉残害。所修善法不能增长。或于梦中见诸恶相。以是轻微诸苦逼迫。先世罪业即得消灭。业障灭已。设遇苦缘及诸怨贼不能为害。与魔相随虽不远离。而能了知诸魔境界。于诸名闻及与利养心不爱乐。为人亲近及以恭敬尊重赞叹不以为喜。修诸善行惠施有情。不生悭吝而求解脱。守护尸罗无所毁坏。修忍辱行饶益有情拔苦与乐。修精进行策励三业。勤求众善离诸恶欲。修习禅定散乱不生。以大智慧悟诸法性。方便愿力利乐有情。闻无量法心无忘失。修种种善为利有情。于世乐果不生希望。令诸众生速登彼岸。复次弥勒。彼诸菩萨曾于往昔百世尊所。发菩提心。真实平等种种善根。植众德本离诸苦缚。由为末世诸恶众生而来恼害。不能于此信解修习。何况末世诸恶众生。不种善根迷惑散乱而能觉悟。是故末世诸不善人。于此最胜甚深之法。不能信受如理修学。复次弥勒。若诸菩萨能于是法深生信解。志意坚固被忍辱铠。降伏诸魔长时修行。保护任持不生退屈。广大智慧无量善法从此法生。一心希求无上菩提。念念相应坚固不舍。复于未来。敷演妙义精进不倦。究竟护持是三摩地最上法门。了达一切善恶事业。安住法中勤修众行。

　　　　佛说大乘智印经卷第四



　　　　佛说大乘智印经卷第五

　　　　西天宝轮大师赐紫沙门金总持等奉　诏译
　　尔时欢喜王菩萨弥勒菩萨妙吉祥菩萨。并六十不可思议菩萨摩诃萨等。在大众中而为上首。合掌恭敬咸白佛言大悲世尊。我等今者得闻如是微妙胜法。于彼未来坚固守护。教诸众生发无上慧。于此胜法如说而行。远离诸恶不生憍慢亦不贡高。无有谄曲爱憎之心。于彼自他怨亲之境悉皆平等。于诸如来无数酤胝百千万亿那庾多劫。所得无上大法总持智印法要。爱乐受持书写读诵。乃至展转相续流通而无间断。于时世尊。闻是欢喜王菩萨。弥勒菩萨。妙吉祥菩萨。并六十不可思议菩萨摩诃萨等。发生无上护正法心。安乐众生利益语已。于大众中以清净音而说偈言。
　　种诸善根离谄慢　　寂静安住无诸恶
　　深忍坚固不动摇　　常正忆念于胜慧
　　如是安住具大力　　而能守护法财聚
　　离诸恶行无过患　　不为名闻与利养
　　无有诤讼离染著　　普皆平等如虚空
　　如是之人能守护　　渐次得成此三昧
　　深忍坚固乐菩提　　昼夜精进无懈废
　　守护威仪离诸恶　　于甚深法而增长
　　世间一切诸财宝　　眷属亲姻无所爱
　　悉皆厌舍离诸著　　无怨亲想心平等
　　如是之人得成就　　无上大宝三摩地
　　于昼夜中勤精进　　能于是法生觉悟
　　尊重恭敬于善友　　欢喜称赞是三昧
　　能解世间无尽法　　故于染境无所著
　　印忍诸法心清净　　如百酤胝日光照
　　智慧光明破诸暗　　能入如是深法义
　　是人智解离诸著　　犹如日月处虚空
　　与大雪山等坚厚　　镇压大地能庄严
　　亦如释梵转轮王　　有大威仪人恭敬
　　亦名无上大医王　　能除种种诸病苦
　　尽诸业障心清净　　摧破魔罗诸眷属
　　渐次成就他心智　　了别种种差别心
　　忆念过去那庾劫　　灭除烦恼炽盛火
　　此人善逝所称赞　　证悟菩提真空理
　　能入如来智印门　　获诸无边诸宝藏
　　了达名相无自性　　不著空有处中道
　　观察五蕴如尘幻　　印证四大体非真
　　一切有为皆生灭　　妄心造作成轮回
　　胜智三昧性寂静　　离诸分别难思议
　　湛然三世本自如　　无去无来无所动
　　若见末世邪见人　　于佛正法著空有
　　又复于此无所证　　自言我得法性空
　　是各增长众生见　　世世远离菩提心
　　复见有人随顺学　　涕泪悲泣身毛举
　　又复末世诸释种　　具诸衰损无威仪
　　为求菩提而出家　　于彼菩提不安住
　　破戒破见毁威仪　　昼夜亲近不善人
　　为贪利养及资生　　所得还将利亲族
　　如渡大海失浮囊　　是必遥观彼岸远
　　其有上乘真释子　　弃舍如是诸世间
　　犹如莲华出淤泥　　本性清净无所染
　　我今教汝欢喜王　　应当正念常守护
　　摧伏妄想生真智　　于此希求具众德
　　精进修学无懈怠　　是即名为诸佛子
　　譬如世间谷麦种　　数如河沙那庾多
　　以此种子致良田　　展转相生无量劫
　　所得子实莫可量　　算数譬喻尚不及
　　如是展转尽东方　　河沙数种亦如是
　　乃至十方佛国土　　所种子实无差别
　　如是一种为一佛　　一佛设复有百头
　　一头而现于百舌　　共赞如来三摩地
　　于彼殑伽沙劫中　　亦复宣说不能尽
　　如将芥子等须弥　　又如纤草敌空界
　　或以毛头一滴水　　用对无涯四大海
　　如是功德共较量　　譬如算数不能及
　　应当于此甚深经　　长时精进而修学

　　尔时欢喜王菩萨。弥勒菩萨。妙吉祥菩萨。并六十不可思议菩萨摩诃萨等。闻佛世尊说是偈已。发起坚固大菩提心。踊跃精进。复白佛言。大悲世尊。所有第一义谛。最胜涅槃甚深法义。我等众会虽生信心未能深解。惟愿世尊。为我等辈分别解说。于时世尊以一圆音。语欢喜王菩萨。弥勒菩萨。妙吉祥菩萨。并六十不可思议菩萨摩诃萨等言。善男子。如是胜法本来寂静。离诸分别绝诸戏论。假有名言显示宣说。诸菩萨言。大悲世尊。云何此法离诸分别绝诸戏论。假有言说方便显示。佛告善男子。如是胜法虽有言说。体不可得故无分别。云何此法体不可得。以是胜法无修无作。故不可得。云何此法无修无作。以是胜法本无生灭。故非修作。云何此法无有生灭。以是胜法性离所取亦非能取。故无生灭。云何此法无能所取。以是胜法无住无处。云何此法而无住处。以是胜法无变易相。故无住处。云何此法无变易相。以是胜法无彼无此。故无变易。云何此法无彼无此。以是胜法非有为亦非无为故。云何此法非有为亦非无为。以是胜法非虚非实故。云何此法非虚非实。以是胜法非心亦非非心故。云何此法非心亦非非心。以是胜法不可了别故。云何此法不可了别。以是胜法无有识变故。云何此法无有识变。以是胜法非相应非不相应故。云何此法非相应非不相应。以是胜法自性平等故。云何此法自性平等。以是胜法不可相求故。云何此法不可相求。以是胜法无安住相故。云何此法无安住相。以是胜法无有自相故。云何此法无有自相。以是胜法本性空寂故。云何此法本性空寂。以是胜法无染著故。云何此法无染著。以是胜法离彼言说清净故。善男子。由是胜法离诸分别无修无作。乃至离彼言说性清净故。名为涅槃。尔时欢喜王菩萨。弥勒菩萨。妙吉祥菩萨。并六十不可思议菩萨摩诃萨等。而白佛言。世尊。如是胜法人所难解。世尊。一切诸法入法界性了无所得。如是法性。令我等辈云何守护。佛告欢喜王菩萨。妙吉祥菩萨。并六十不可思议菩萨摩诃萨言。善男子等。如是胜法不可思议。离诸分别及以戏论。若于是法起分别想。及以戏论则法有二。若法有二则堕生灭。何以故。此无上法第一义谛。亦无有生亦无有灭。如是了知是名守护。尔时世尊。为诸菩萨复说偈言。
　　无作胜法非空有　　离诸言说及分别
　　若有得法著二边　　是名分别诸戏论
　　而于是法不相应　　但能增长于染慧
　　此法无相无憎爱　　离诸推求无所得
　　若自说言我忍空　　自生分别诸戏论
　　彼诸空性不可得　　以分别心难思量
　　若于诸法无疑谤　　是即名为不退转
　　离烦恼缚得解脱　　于此胜法心印忍
　　若人妄了生分别　　寻求推度失正解
　　筹量诸法著有空　　以性以相本无二
　　用智求智不可得　　智外更无余智慧
　　演说轮回有为相　　是智非智迷真空
　　若言少分是实有　　虚妄想故成生灭
　　若证真实即能知　　一切诸法本常住
　　愚人妄想成流转　　厌生死故求涅槃
　　增长我见有差别　　智者了知法无二
　　明与无明本同体　　由不信故怀惊怖
　　是人坚固执边见　　增长言说诸戏论
　　说有为法名涅槃　　是于正法生破坏
　　心与非心无自性　　而彼自性亦非心
　　一切诸法本无相　　无言无说湛然空
　　法从缘起非真实　　诸法灭尽亦非谛
　　八谛四谛明真俗　　亦名如来方便智
　　如来实智不可得　　所说诸法亦复然
　　譬如医师治诸病　　随病处方无执著
　　若能如是生觉悟　　是则名为善逝子
　　涅槃本性皆平等　　廓如太虚无边际
　　三乘圣智同涅槃　　无灭无增无戏论
　　法界实无一众生　　亦无一字可言说
　　有情执自分别心　　谓是涅槃无所住
　　无明妄念结轮回　　惑业生苦常相续
　　一真实谛离开见　　或言四种亦随宜
　　有苦报故说集因　　由灭理故明道谛
　　末世众生多妄想　　不为净行而出家
　　以名利故破威仪　　积烦恼故兴斗讼
　　修习功德诸比丘　　于此胜法能成就
　　远离名闻及资生　　乐居兰若无求取
　　譬如麟角独居山　　思惟如是三摩地
　　八十酤胝两足尊　　慈心加被修习者
　　诸天见已咸欢喜　　潜形昼夜常守护
　　智慧破暗如日光　　出生胜法同甘露
　　其有受者智印门　　梦中常与诸佛会
　　汝等皆怀勇猛心　　坚固修习无退舍

　　尔时世尊复告妙吉祥童真菩萨言。妙吉祥。若诸菩萨及末世众生。为欲成就无上菩提。于是三摩地智印深法。相应修学。为欲成就如来八十种好。于是三摩地智印深法。相应修学。为欲成就如来十八不共胜法。于是三摩地智印深法。相应修学。为欲成就如来十力。四无所畏。四无量心。大慈大悲大喜大舍。于是三摩地智印深法。相应修学。为欲成就诸佛五眼。于是三摩地智印深法。相应修学。欲得诸佛广大寿命。种种庄严胜妙国土威德自在。于此三摩地智印深法相应修学。为欲成就诸大菩萨利根声闻。欲得如来智慧色身。广大总持胜妙法门。及解一切众生言音差别心行根性。具足神通辩才无碍晓了诸法。于是三摩地相应修学。所以者何。菩萨摩诃萨若于是三摩地而得相应。所获如是种种功德普遍具足。成就菩提无上大法。诸法所依名无上道。智出世间号正遍知。自性寂静名为如来。如说修行而无有等。非等等故无起无灭。出世究竟离诸言说。名第一谛真实义谛。无所破坏坚固调伏。是名如来不可思议最胜之法。妙吉祥。我由往昔修习安住是三摩地智印深法。见然灯佛。得无生忍授菩提记。时妙吉祥菩萨而白佛言。世尊。如来于然灯佛所。悟无生忍得菩提记。于无量劫在生死中。云何修诸难行苦行得成菩提。佛告妙吉祥菩萨摩诃萨言。我于往昔为求佛道。成熟一切诸众生等清净善根。以大愿力经无量时。勤修苦行化利有情。随其根性有上中下。各令悟入三乘法义。渐次修行而有所证。妙吉祥。我于尔时因是愿行。而得菩提及与涅槃。尔时世尊而说偈言。
　　若欲是法而相应　　获得如来无量慧
　　十方百亿诸世尊　　皆悉来护修习者
　　若于甘露甚深法　　能解一切诸妙义
　　是名总持陀罗尼　　修习之者皆获得
　　解了言音灭诸罪　　能破执著解诸缚
　　涅槃无生亦无灭　　无去无来无住处
　　庄严十力诸相好　　成就一切佛功德
　　圆满清净解脱音　　普应无量诸含识
　　所出音声能解了　　一切闻者皆欢喜
　　远离邪见无分别　　最胜清净尽无垢
　　能于是经相应学　　究竟能得菩提道
　　若人于彼三七日　　一心思惟如是法
　　不生懈怠舍亲缘　　昼夜修习得增长
　　慈悲远离于嫉妒　　守护尸罗绝诤讼
　　获得平等正遍知　　深心欢喜常解脱
　　远离造作诸缘起　　譬如莲华不染著
　　坚固不起诸贪爱　　亦如飞禽离系缚
　　得此最胜法门时　　三千世界皆震动
　　诸天竞奏妙音乐　　散施末香及沉水
　　百千幢幡及天衣　　清净华鬘及璎珞
　　摩尼珠冠及宝盖　　金铃间错悉庄严
　　一切诸天作歌舞　　诸龙金翅修罗王
　　比丘僧与优婆塞　　比丘尼及乌婆夷
　　各各脱身上妙衣　　以用散佛为供养
　　恭敬赞叹意思惟　　誓求于此无上道
　　我说如是甚深法　　发生菩提心不退
　　此会河沙信解人　　究竟皆得无生忍
　　诸余刹土未来众　　展转闻法心欢喜

　　尔时世尊说是偈已。阿僧祇数诸众生等。各踊跃发菩提心。复有八十那庾多数诸大菩萨。得闻是法。于无上道得不退转。复有六万三酤胝菩萨摩诃萨。得无生法忍。复有六十三酤胝菩萨摩诃萨。而得三摩地。无数众生而得圣果。十方所来诸大菩萨。得悟如是智印三昧。佛说此经已。六十不可思议菩萨。欢喜王菩萨。弥勒菩萨。妙吉祥菩萨摩诃萨等。而为上首。与贤劫中诸大菩萨。并贤吉祥金光夫人诸大声闻。一切世间天人四众。乾闼婆王阿修罗等。闻佛所说皆大欢喜信受奉行。

　　　　佛说大乘智印经卷第五


