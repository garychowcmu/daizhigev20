  佛说萨罗国经
                        　　失译

                        
        　      


　　佛说萨罗国经

　　　　失译人名今附东晋录
　　昔有大国名曰萨罗。土地广博严净之处。中多人民富乐炽盛。工黠妍雅好盛文饰。多出珍宝五色玄黄。城郭楼阁街巷门室。金银错涂方圆净好。绕城浴池中生莲华。凫雁鸳鸯鸠夷罗鸟。孔雀鹦鹉翔随鸬鹚。翻飞相逐皆在池中。昼夜栖止相和悲鸣。男女游戏作倡妓乐。无有厌极乐不可言。自猗憍慢不解佛法。各自快心天下无双。佛在舍卫祇树之园。佛见此国兴乐乃尔。不惟无常生死之苦。贪浊色欲无有懈已。佛念彼国生死遂滋。不行权慧谁能度之。即作方便开化其心。诸有色相以空应之。一切喜乐以苦应之。权行随意令离想识。佛便现神如意三昧。放大光明靡所不照。感动八方及人非人诸天龙神追侍在后。帝释梵天手执珍奇七宝之盖献御奉佛。弥勒文殊目连罗云阿难离越舍利弗。诸弟子菩萨。无数千人皆悉随从。俱适彼国。百鸟畜兽相和悲鸣。倡伎众乐不鼓自鸣。枯木诸树皆自更生。沟渠江海龟鳖魭鮀。水性之属莫不忻怿。三千国土皆大震动。地生莲华大如车轮。珍宝琉璃转相杂成。其色甚妙光耀人目。佛放光明普有所照。诸在窈冥勤苦之处。皆悉开辟无所挂碍国王大臣长者居士。中宫太子列女美人。国民大小莫不悚然。今日何故乃有是现。自在宫内五乐自娱。妓女自拊快乐无过。今所见者世所希有。时持地神踊从地出。现王殿前叹佛功德。世尊现变光逾日月。诸天钦仰释梵所尊。世垢已除脱人生死。其见佛者罪衅消除其供佛者福倍无量。殖种德本后生天上。发一慧意所得无限可往见佛咨受法言。王后转开意内欢然。如来降神在吾国界。众生蒙度非但己身一切群从并余众辈。皆悉出城欣喜踊跃。佛之威神令是国界。廓然大明洞达无边。王及人民悉往见佛。快哉福根善心生焉。睹佛尊颜金光晖曜。奋威振跃吉祥庄饰。相明清澈志寂淡定。王及人民皆前礼佛。头面稽首绕尊三匝却在前住。具自陈说久沈贪浊迷惑声色。不见如来供事问法。佛言。大善。王及臣民中宫太子皆平安乎。王言。蒙得佛恩皆悉如宜。佛言。王贪浊色欲恣心无厌。赋敛财宝肴膳兼味。园观浴池游戏无极。不念无常何益万分。人为欲缚不惟后世。即致泥犁畜生之属。但坐无厌烧炙形残。饥不及餐渴无水浆。屏营愁毒迭互相然。皆坐无虑逆心犯恶。在世虽富深宫尊位。是悉无常如梦已寤。想命独生无一随者。王前长跪启白。世尊。以何方便得离此罪。佛为法王一切所归。佛为正尊众生宗仰。愿见拯举得免此苦。佛言。善哉。王立信本施行四事可得离罪。一曰所有施与无所爱惜。二曰少欲嗔恚割损贪食。三曰闻佛经戒信受不犯。四曰敬慎法师厚善知识。是为四事可得清净。王心生念欲施大檀。便前礼尊叉手白佛。愿屈光仪到宫小饭。佛即默然已受其请。王归宫内敕臣官属。佛者难值如优昙钵华。今已得之当好供养。出诸华香幢幡伎乐。庄严宫室扫洒令净。城中街里皆施幡盖。中宫夫人及国人民。悉受王教整顿床座。即敕太官作百味之食。调和香甘便行迎佛。供具已办愿可劳神。佛即用时于坐而得。便放威神感动众会。四部弟子百千天人。及诸龙神犍沓和等眷属围绕群从随佛。四天前导释梵拥盖。菩萨大士侍佛入城。佛踏门阃境界震动。盲聋喑哑被毒病瘦。皆悉完具平复如故。箜篌乐器不鼓自鸣。佛放光明悉照宫室。城郭舍宅悉作琉璃。内外洞达莫不见佛。佛前上殿就师子座。王及太子国臣人民。即下饭具手自斟酌。饭食已讫便行澡水。一切人民众坐已定。王取小机前坐听经。佛转法轮说不退转。王即欢喜以衣奉佛。其价千万世所希有。所散之衣悬在虚空。便于佛上化成华盖。交露七宝悉皆垂珠。从是垂珠出其光明。遍照十方无数佛土。王及臣民后宫太子。夫人美女合万余人。见是变化莫不踊跃。皆发无上正真道意。八百天神得不起法忍。五千菩萨立不退转。无数千人皆兴德本。寿终已后皆生天上。佛语阿难。是王供事五百余佛惠施财宝。等行慈哀尊法不倦。是当来劫当得作佛。号名慧光如来至真平等正觉。是国人民及诸夫人。当承其福悉当得佛。王闻授决踊在空中。现身离地百四十丈。从上来下叹佛功德。佛者甚尊为众作本。其德若天无所不覆。国人八千闻授王决善发净心愿为菩萨。佛说经讫。一切众会及人非人。莫不欢喜。世尊权道所化如是。

　　佛说萨罗国经


