  佛说五大施经
　　宋 施护等译




　　　　佛说五大施经

　　　　西天译经三藏朝奉大夫试光禄卿传法大师赐紫沙门臣施护等奉　诏译
　　佛世尊。一时在舍卫国祇树给孤独园。与苾刍众俱。
　　佛告诸苾刍言。有五种大施。今为汝说。何等为五。所谓一不杀生。是为大施。二不偷盗。三不邪染。四不妄语。五不饮酒。是为大施。
　　以何义故。持不杀行而名大施。谓不杀故。能与无量有情施其无畏。以无畏故。无怨无憎无害。由彼无量有情得无畏。已无怨憎害。已乃于天上人间得安隐乐。是故不杀名为大施。不偷盗不邪染不妄语不饮酒。亦复如是。

　　　　佛说五大施经


