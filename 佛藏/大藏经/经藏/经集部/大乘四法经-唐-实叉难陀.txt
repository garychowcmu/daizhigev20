  大乘四法经
　　唐 实叉难陀译




　　　　大乘四法经

　　　　于阗国三藏法师实叉难陀奉　制译
　　归命大智海　　毗卢遮那佛

　　如是我闻。一时佛在舍卫国祇树给孤独园。与大比丘众五百人。菩萨摩诃萨八千人俱。皆被坚固大弘誓甲。并欲色界诸天子等无量百千。恭敬如来听受法要。
　　尔时文殊师利童子持一宝盖广十由旬覆如来上。时有兜率陀天名曰善胜。已于阿耨多罗三藐三菩提得不退转。与其眷属在此会中。白文殊师利言。尊者。供养如来犹未足耶。文殊师利言。于意云何。海纳众流有厌足不。天言不也。文殊师利言。天子。大海深广无有涯际。万流朝宗尝无盈息。菩萨摩诃萨求萨婆若供养如来。亦复如是未曾厌足。天复请言。供养佛时应何所为。文殊答言。应以四事。一为萨婆若。二为度一切众生。三为不断三宝种。四为摄诸佛刹功德庄严。是为菩萨以四事故供养如来。天复请言。善哉尊者。菩萨于法常应不吝。如昔所为尸弃梵王及其眷属演四法门菩萨之道。愿为我等一切众会重宣此义。文殊师利言。谛听谛听。善思念之。当为汝说。天子。菩萨摩诃萨应发四种增上意乐心。云何为四。谓摄一切众生心。成熟一切众生心。集一切善根心。觉悟一切佛法心。是为四。复次菩萨应发四种如山心。云何为四。谓于乞者无嗔嫌心。向恶道者生慈愍心。般若波罗蜜常不舍心。所修众行皆究竟心。是为四。复次菩萨应发四种转胜心。云何为四。谓持戒转胜。多闻转胜。大慈转胜。大悲转胜。是为四。复次菩萨应发四种如金刚不可坏心。云何为四。谓信乐不坏。依善知识不坏。修行不坏。求大乘不坏。是为四。复次菩萨应发四种无能染心。云何为四。谓烦恼不能染。名利不能染。下乘不能染。诸恶众生不能染。是为四。复次菩萨应发四种无上心。云何为四。谓所爱皆舍心。施已无悔心。不望果报心。回向菩提心。是为四。复次菩萨有四种能至顶法。云何为四。谓智慧。方便持正法。化众生。是为四。复次菩萨有四种助菩提道。云何为四。谓勤修诸度。顺四摄事。住四梵住。游戏神通。是为四。复次菩萨有四种第一胜法。云何为四。谓于诸众生无损恼心。恼害己者心无系念。在五欲境而不放逸。贫穷苦厄不舍法行。是为四。复次菩萨有四种安隐心。云何为四。若在家时自财知足。他财不贪。若出家时依四圣种。行头陀法。是为四。复次菩萨有四种施。云何为四。谓财施。法施。纸笔施。于法师所善心赞叹施。是为四。复次菩萨有四种坚胜法。云何为四。谓所闻能行。丰财能施。尊者能供养。寿命能种诸善根。是为四。复次菩萨有四种不舍。云何为四。谓不舍菩提心。不舍正法。不舍一切众生。不舍求诸善法。是为四。复次菩萨有四种园。云何为四。谓乐住阿兰若。乐独露坐。乐求善法。乐方便度诸众生。是为四。复次菩萨有四种宫。云何为四。乐依梵住。乐闻善法。乐观性空。乐同行者共止。是为四。复次菩萨有四种无尽财。云何为四。谓多闻财。说法财。摄诸贫乏财。回向菩提财。是为四。复次菩萨有四种伏藏。云何为四。谓陀罗尼藏。辩才藏。法藏。无尽财回向藏。是为四。复次菩萨有四种远离。云何为四。谓远离众话。远离五欲境。远离非圣心。远离三界。是为四。复次菩萨有四种乐。云何为四。谓离我我所无著乐。一切不顾恋远离乐。离一切境界寂静乐。不舍一切众生而无烦恼涅槃乐。是为四。复次菩萨有四种喜。云何为四。谓见佛喜。闻法喜。布施不悔喜。与一切众生安乐喜。是为四。复次菩萨有四种真实。云何为四。谓不舍菩提心。不舍弘誓愿。不舍有来归依者。不舍一切善护语。是为四。复次菩萨有四种善法。云何为四。谓乐修一切善法。不轻未学。于诸众生怨亲平等。为不请友饶益众生不思其报。是为四。复次菩萨有四种清净。云何为四。谓戒清净无我故。定清净无众生故。慧清净无寿者故。解脱清净无诸趣生故。是为四。复次菩萨有四种足。云何为四。谓义足。法足。行头陀功德足。集菩提资粮足。是为四。复次菩萨有四种手。云何为四。谓信手。戒手。闻手。慧手。是为四。复次菩萨有四种眼。云何为四。谓肉眼作善业故。天眼神通不退故。慧眼所闻不厌故。法眼谛观诸法得忍故。是为四。复次菩萨有四种无厌。云何为四。谓施无厌。住阿兰若无厌。听法无厌。修善无厌。是为四。复次菩萨有四种难行。云何为四。谓忍受一切卑贱陵辱虽自穷乏所有皆施。见有从乞头目身体心无违逆生善友想。观空无我而现受生。是为四。复次菩萨有四种无病。云何为四。谓无诸界不等病。无烦恼热病。无不利益众生病。无诸法疑惑病。是为四。复次菩萨有四种自分法。云何为四谓诸波罗蜜。菩提分法。真善知识。不作一切恶业。是为四。复次菩萨有四种不动。云何为四。谓菩提心。如愿而行。如言而作。勤修正行。是为四。复次菩萨有四种资粮。云何为四谓奢摩他。毗钵舍那。闻一切善根。是为四。复次菩萨有四种齐行。云何为四。谓发心起行。布施回向。大慈大悲。智慧方便。是为四。复次菩萨有四种法障梦。云何为四。谓梦月堕于平地井中。梦月现于浊泉池中。梦月在空大云所覆。梦月在空烟尘所翳。是为四。复次菩萨有四种业障梦。云何为四。谓梦堕大险处。梦高下道。梦磐曲道梦迷方惊怖。是为四。复次菩萨有四种烦恼障梦。云何为四。谓梦毒蛇扰乱。梦群兽恶声。梦落贼难处。梦身蒙尘垢。是为四。复次菩萨有四种得陀罗尼梦。云何为四。谓梦大伏藏诸宝充满。梦清池中众花齐敷。梦得双净白叠。梦诸天持盖覆上。是为四。复次菩萨有四种得三昧梦。云何为四。谓梦端正童女众宝庄严持花授与。梦白鹅行列回翔空中。梦如来手摩其顶。梦如来坐莲花座入于三昧。是为四。复次菩萨有四种见如来梦。云何为四。谓梦月出现。梦日出现。梦莲花开。梦大梵王威仪闲寂。是为四。复次菩萨有四种得大人相梦。云何为四。谓梦诸妙花果满娑罗树。梦大铜器众宝盈满。梦虚空中幢盖庄严。梦转轮王以法御世。是为四。复次菩萨有四种不退相梦。云何为四。谓梦白缯系顶。梦自设无碍施会。梦身处法座。梦佛坐道场为众说法。是为四。复次菩萨有四种降魔怨梦。云何为四。谓梦大力士摧小力士持胜幡去。梦大勇将战胜而去。梦受灌顶王位。梦坐菩提树降伏众魔。是为四。复次菩萨有四种坐菩提场梦。云何为四。谓梦吉祥瓶满。梦众右绕其身。梦所往之处树皆低枝。梦金光普照。是为四。文殊师利说此法时。善胜天子及其眷属。欢喜踊跃。以天曼陀罗花。波头摩花。拘物头花。分陀利花。供养文殊师利。及散一切众会。以佛神力所散之花上升虚空。成大莲花量如车轮。微妙香洁悦可众心。于花台上有诸菩萨。三十二相庄严其身。尔时善胜天子白文殊师利言。此诸菩萨从何方来。文殊答言。如花来处是所从来。天言。此花化生无所从来。文殊复言。彼诸菩萨当知亦尔。
　　尔时世尊即便微笑。从其口中放种种光。青黄赤白颇梨等色。遍照十方无量刹土。上至梵世蔽日月光还从顶入。时善胜天子即从坐起。偏袒右肩右膝著地。合掌向佛以偈赞曰。
　　清净金色光　　妙相三十二
　　具亿那由他　　无比胜功德
　　能救世间者　　何故现微笑
　　梵音深且远　　所言净微妙
　　恒蕰七圣财　　放大智慧光
　　迦陵伽声音　　愿说微笑义
　　世雄大丈夫　　降魔及异道
　　常为诸天人　　修罗等供养
　　具足十力者　　何故现微笑
　　一切贪恚痴　　尘恼智慧障
　　永断无余习　　面如净满月
　　普施安乐者　　愿说微笑义
　　善逝天人师　　无量功德聚
　　其心常平等　　具足行众善
　　开解一切者　　何故现微笑
　　常持大慧灯　　破黑闇稠林
　　游步若牛王　　无畏如师子
　　利益众生者　　愿说微笑义
　　人中最尊胜　　难见难可测
　　无我无谄曲　　超越诸有海
　　智力自在者　　何故现微笑
　　千辐网缦足　　三界无伦匹
　　竭涸生死流　　断绝愚痴网
　　善哉大智者　　愿说微笑义

　　尔时世尊告善胜天子言。汝见虚空莲花座上诸菩萨不。天子白言。唯然已见。佛言。此诸菩萨皆是文殊师利之所化度。为听如是四法门故从十方来。皆住一生补处。于十方刹当成阿耨多罗三藐三菩提。名号各异。天言。世尊。此诸菩萨颇有算计知其数不。尔时世尊告舍利弗。汝能知耶。舍利弗言。世尊。我能于一念顷。悉知三千大千世界一切星宿。不能百年算知此诸菩萨数量。佛告舍利弗。假使微尘满阎浮提尚可数知。此菩萨数莫知边际。舍利弗言。何处当有尔许佛刹容是菩萨成正觉耶。佛言。且止莫作是说。诸世界中空无佛者无量无边。舍利弗。假使如来恒河沙劫久住于世。日日当说恒河沙法。说一一法。皆授恒河沙菩萨阿耨多罗三藐三菩提记。过于东方恒河沙佛刹乃一菩萨于中成佛。如是东方无佛世界尚不能尽。何况十方一切刹土空无佛者。舍利弗。如是所有无量世界。皆是如来肉眼所见。其中所有一切众生。皆是如来心之所知。时诸大声闻及一切众会。心生希有作如是言。我等今者咸得善利。值遇是师成就广大福德智慧。时虚空中诸来菩萨。皆从空下顶礼如来及文殊师利。恭敬右绕各还本土。
　　尔时善胜天子白文殊师利言。善哉尊者。作佛作事。乃能化是无量菩萨住大菩提。愿为我说成就此等住菩提法。文殊师利言。天子。成就菩萨住菩提法有三十五。所谓应常依时不失其节。应警策诸根。应摄心不动。应修诸波罗蜜。应随善方便。应发胜意乐。应建大慈。应起大悲。应不舍大乘。应远离小乘。应常谛实。应如实作。应护正法。应如闻行。应了众生性平等无二。应观破戒持戒皆福田相。应觉诸魔业。应成满大愿。应于生死不疲厌。应降伏众魔。应知恩报恩。应入灭因法。应于解脱门不惊怖。应供养诸佛。应随众生所须皆作。应不染世法。应乐阿兰若。应行少欲。应念知足。应未度令度。应未解令解。应未安令安。应未涅槃令涅槃。应不断三宝种。应摄诸佛净刹功德庄严。是为成就菩萨三十五种住菩提法。应如是学。又复天子。菩萨应离十种慢心。所谓我慢。多闻慢。辩才慢。利养名称慢。住阿兰若慢。头陀功德慢。富贵眷属慢。释梵护世承事慢。禅定神通慢。为于佛法僧得不坏信天龙夜叉犍闼婆阿修罗迦楼罗紧那罗摩睺罗伽等恭敬赞叹慢。菩萨能离此十种慢。即于阿耨多罗三藐三菩提不退转。不为一切外道魔怨之所损败。时善胜天子白文殊师利言。随于尊者所住之处。当知已是有此法门。即为如来于中出世转正法轮。佛言。如是如是。如汝所说。随何方土。文殊师利说此法门。即为法王于其中住。若有众生行此法者。是真佛子。有能信解受持此法。名实修行。斯人已为佛所调伏。不退转于阿耨多罗三藐三菩提。
　　尔时世尊告弥勒菩萨迦叶阿难。善男子。我今以此法门付嘱汝等。当受持读诵如说修行为人广说。我涅槃后应以此法大作佛事。令一切众生皆获安乐。弥勒白言。唯然受教。世尊。当何名此经。云何受持。佛告弥勒。此经名说四法门。亦名成就菩萨道法。是故汝等应共受持。佛说此经已。弥勒菩萨摩诃萨。长老大迦叶。长老阿难。及一切世间。天人阿修罗等。闻佛所说欢喜奉行。

　　　　大乘四法经


