  佛说天王太子辟罗经
　　失译




　　　　佛说天王太子辟罗经

　　　　僧祐录云关中异经今附秦录
　　闻如是。一时佛在舍卫国祇树给孤独园。天王太子。名曰辟罗。飞从天来。下至佛所。五体投地。稽首足下。却叉手住。问佛言。普世之人。皆求衣食。七宝诸乐。官爵国土。宁有宝行求人不乎。世尊叹曰。大哉问也。亦有国土珍宝。诸欲行求索人。辟罗又曰。可意之愿行求人者。其义云何。世尊即曰。凡有二行。行善有福。行恶有殃。殃福追人。犹影随形。辟罗言。善哉善哉。实如佛教。惟我前世。处世为王念命无常。意欲布施群臣。普会王曰。吾欲作大鼓令其音震闻百里。能有为之者乎。众臣佥曰。臣等无能为者。有一臣名曰匡上。常忠于上。慈济国民。前对曰。臣能为之。当须资费。王曰大善。即开藏付之。因辇宝于王宫门鸣鼓令之。今天仁之王施无盖慈。欲济黎民之穷乏。供道士之衣食。若有乏者。悉诣宫门。四国乏者襁负相扶。填国塞路。仰天叹曰。人民穷者。今得活哉。一岁之后王有诏曰。鼓成未乎。对曰已成。王言。何故不闻其声。臣白言。愿明王劳屈圣体。出临国内。听佛法鼓。声震十方。王即严驾。出行国中。其民比肩。王曰。民多乎。对曰。王前敕臣。令作大鼓。使闻百里。欲以扬德声于四远。臣念枯木死皮。不能扬王之德誉。臣所受宝。供沙门梵志之衣食。以济国民之穷乏也。布告之来。四邻归润。犹饥子之慕慈母。王问民曰。尔从来乎。民稽首曰。百里来者。二百里万里外来者。咸曰明王。大润四国欣泽。是以去旧土之所生。慕润泽以自济也。王曰。善哉吾著矣。国之不安。犹身有病。吾救之以药。臣饲之以糜粥。王曰。黎民所求恣之。无启闻矣。王后寿终。魂灵上生天上。作天妙王。天上寿尽。下生世间。位为飞行皇帝。安所出入。七宝飞行。导从前后。今复上天为天王太子。所以然者。自身持戒。覆济众生之所致也。奉佛教戒。正身心行。无不获其福者矣。佛告辟罗。凡人作行。譬若影之随身响之应声。无不报答矣。辟罗欢喜。作礼而去。

　　　　佛说天王太子辟罗经


