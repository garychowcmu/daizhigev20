  解深密经
　　唐 玄奘译




　　　　解深密经卷第一

　　　　大唐三藏法师玄奘奉　诏译

　　序品第一

　　如是我闻。一时薄伽梵。住最胜光曜七宝庄严。放大光明普照一切无边世界无量方所。妙饰间列周圆无际。其量难测超过三界。所行之处胜出世间。善根所起最极自在。净识为相如来所都。诸大菩萨众所云集。无量天龙药叉健达缚阿素洛揭路茶紧捺洛牟呼洛伽。人非人等常所翼从。广大法味喜乐所持。作诸众生一切义利。灭诸烦恼灾横缠垢。远离众魔过诸庄严。如来庄严之所依处。大念慧行以为游路。大止妙观以为所乘。大空无相无愿解脱为所入门。无量功德众所庄严。大宝花王众所建立。大宫殿中是薄伽梵最清净觉。不二现行趣无相法。住于佛住逮得一切佛平等性到无障处。不可转法所行无碍。其所成立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨正所求智得佛无二住胜彼岸不相间杂。如来解脱妙智究竟证无中边。佛地平等极于法界。尽虚空性穷未来际。与无量大声闻众俱。一切调顺皆是佛子。心善解脱慧善解脱。戒善清净趣求法乐。多闻闻持其闻积集。善思所思善说所说。善作所作捷慧速慧。利慧出慧胜决择慧。大慧广慧及无等慧。慧宝成就具足三明。逮得第一现法乐住大净福田。威仪寂静无不圆满。大忍柔和成就无减。已善奉行如来圣教。
　　复有无量菩萨摩诃萨。从种种佛土而来集会。皆住大乘游大乘法。于诸众生其心平等。离诸分别及不分别种种分别。摧伏一切众魔怨敌。远离一切声闻独觉所有作意。广大法味喜乐所持。超五怖畏一向趣入不退转地息一切众生一切苦恼所逼迫地。而现在前其名曰解甚深义密意菩萨摩诃萨。如理请问菩萨摩诃萨。法涌菩萨摩诃萨。善清净慧菩萨摩诃萨。广慧菩萨摩诃萨。德本菩萨摩诃萨。胜义生菩萨摩诃萨。观自在菩萨摩诃萨。慈氏菩萨摩诃萨。曼殊室利菩萨摩诃萨等。而为上首。

　　　　解深密经胜义谛相品第二

　　尔时如理请问菩萨摩诃萨。即于佛前问解甚深义密意菩萨言。最胜子。言一切法无二。一切法无二者。何等一切法。云何为无二。解甚深义密意菩萨。告如理请问菩萨曰。善男子。一切法者略有二种。一者有为二者无为。是中有为非有为非无为。无为亦非无为非有为。如理请问菩萨。复问解甚深义密意菩萨言。最胜子。如何有为非有为非无为。无为亦非无为非有为。解甚深义密意菩萨。谓如理请问菩萨曰。善男子。言有为者。乃是本师假施设句。若是本师假施设句。即是遍计所执言辞所说。若是遍计所执言辞所说。即是究竟种种遍计言辞所说。不成实故非是有为。善男子。言无为者。亦堕言辞施设。离有为无为。少有所说其相亦尔。然非无事而有所说。何等为事。谓诸圣者以圣智圣见离名言故。现等正觉。即于如是离言法性。为欲令他现等觉故。假立名想谓之有为。善男子。言无为者。亦是本师假施设句。若是本师假施设句。即是遍计所执言辞所说。若是遍计所执言辞所说。即是究竟种种遍计言辞所说。不成实故非是无为。善男子。言有为者。亦堕言辞。设离无为有为。少有所说其相亦尔。然非无事而有所说。何等为事。谓诸圣者以圣智圣见离名言故。现等正觉。即于如是离言法性。为欲令他现等觉故。假立名想谓之无为。尔时如理请问菩萨摩诃萨。复问解甚深义密意菩萨摩诃萨言最胜子。如何此事。彼诸圣者以圣智圣见离名言故。现等正觉。即于如是离言法性。为欲令他现等觉故。假立名想。或谓有为或谓无为。解甚深义密意菩萨。谓如理请问菩萨曰。善男子。如善幻师或彼弟子。住四衢道积集瓦砾草叶木等。现作种种幻化事业。所谓象身马身车身步身。末尼真珠琉璃螺贝璧玉珊瑚。种种财谷库藏等身。若诸众生愚痴顽钝。恶慧种类无所晓知。于瓦砾草叶木等上诸幻化事。见已闻已作如是念。此所见者实有象身。实有马身车身步身。末尼真珠琉璃螺贝璧玉珊瑚种种财谷库藏等身。如其所见如其所闻。坚固执著随起言说。唯此谛实余皆愚妄。彼于后时应更观察。若有众生非愚非钝。善慧种类有所晓知。于瓦砾草叶木等上诸幻化事。见已闻已作如是念。此所见者无实象身。无实马身车身步身。末尼真珠琉璃螺贝璧玉珊瑚。种种财谷库藏等身。然有幻状迷惑眼事。于中发起大象身想。或大象身差别之想。乃至发起种种财谷库藏等想。或彼种类差别之想。不如所见不如所闻坚固执著随起言说。唯此谛实余皆愚妄。为欲表知如是义故。亦于此中随起言说。彼于后时不须观察。如是若有众生是愚夫类是异生类。未得诸圣出世间慧。于一切法离言法性不能了知。彼于一切有为无为。见已闻已。作如是念。此所得者决定实有有为无为。如其所见如其所闻。坚固执著随起言说。唯此谛实余皆痴妄彼于后时应更观察。若有众生非愚夫类。已见圣谛。已得诸圣出世间慧。于一切法离言法性如实了知。彼于一切有为无为。见已闻已作如是念。此所得者决定无实有为无为。然有分别所起行相。犹如幻事迷惑觉慧。于中发起为无为想。或为无为差别之想。不如所见不如所闻。坚固执著随起言说。唯此谛实余皆痴妄。为欲表知如是义故。亦于此中随起言说。彼于后时不须观察。如是善男子。彼诸圣者于此事中。以圣智圣见离名言故现等正觉。即于如是离言法性。为欲令他现等觉故。假立名想。谓之有为谓之无为。尔时解甚深义密意菩萨。欲重宣此义而说颂曰。
　　佛说离言无二义　　甚深非愚之所行
　　愚夫于此痴所惑　　乐著二依言戏论
　　彼或不定或邪定　　流转极长生死苦
　　复违如是正智论　　当生牛羊等类中

　　尔时法涌菩萨白佛言世尊。从此东方过七十二殑伽河沙等世界。有世界名具大名称。是中如来号广大名称。我于先日从彼佛土发来至此。我于彼佛土曾见一处有七万七千外道。并其师首同一会坐。为思诸法胜义谛相。彼共思议称量观察遍推求时。于一切法胜义谛相竟不能得。唯除种种意解。别异意解。变异意解。互相违背共兴诤论。口出矛[矛*(替-曰+貝)]更相[矛*(替-曰+貝)]已刺已恼已坏已。各各离散。世尊。我于尔时窃作是念。如来出世甚奇希有。由出世故乃于如是超过一切寻思所行。胜义谛相亦有通达作证可得。说是语已。尔时世尊告法涌菩萨曰。善男子。如是如是如汝所说。我于超过一切寻思。胜义谛相现等正觉。现等觉。已为他宣说。显现开解施设照了。何以故。我说胜义是诸圣者内自所证寻思所行。是诸异生展转所证是故法涌。由此道理当知胜义。超过一切寻思境相。复次法涌。我说胜义无相所行。寻思但行有相境界。是故法涌。由此道理当知胜义。超过一切寻思境相。复次法涌。我说胜义不可言说。寻思但行言说境界。是故法涌。由此道理当知胜义。超过一切寻思境相。复次法涌。我说胜义绝诸表示。寻思但行表示境界。是故法涌。由此道理当知胜义。超过一切寻思境相。复次法涌。我说胜义绝诸诤论。寻思但行诤论境界。是故法涌。由此道理当知胜义。超过一切寻思境相。法涌当知。譬如有人尽其寿量习辛苦味。于蜜石蜜上妙美味不能寻思。不能比度不能信解。或于长夜由欲贪胜解。诸欲炽火所烧然故。于内除灭一切色声香味触相。妙远离乐不能寻思。不能比度不能信解。或于长夜由言说胜解。乐著世间绮言说故。于内寂静圣默然乐不能寻思。不能比度不能信解。或于长夜由见闻觉知表示胜解。乐著世间诸表示故。于永除断一切表示。萨迦耶灭究竟涅槃。不能寻思不能比度不能信解。法涌当知。譬如有人于其长夜。由有种种我所摄受诤论胜解。乐著世间诸诤论故。于北拘卢洲无我所无摄受离诤论。不能寻思不能比度不能信解。如是法涌。诸寻思者。于超一切寻思所行胜义谛相。不能寻思不能比度不能信解。尔时世尊欲重宣此义。而说颂曰。
　　内证无相之所行　　不可言说绝表示
　　息诸诤论胜义谛　　超过一切寻思相

　　尔时善清净慧菩萨白佛言。世尊甚奇。乃至世尊善说。如世尊言。胜义谛相微细甚深。超过诸法一异性相。难可通达。世尊。我即于此曾见一处。有众菩萨等正修行胜解行地同一会坐。皆共思议胜义谛相。与诸行相一异性相。于此会中一类菩萨作如是言。胜义谛相与诸行相都无有异。一类菩萨复作是言。非胜义谛相与诸行相都无有异。然胜义谛相异诸行相。有余菩萨疑惑犹豫复作是言。是诸菩萨谁言谛实谁言虚妄谁如理行谁不如理。或唱是言。胜义谛相与诸行相都无有异。或唱是言。胜义谛相异诸行相。世尊。我见彼已窃作是念。此诸善男子。愚痴顽钝不明不善不如理行。于胜义谛微细甚深。超过诸行一异性相。不能解了。说是语已。尔时世尊告善清净慧菩萨曰。善男子。如是如是如汝所说。彼诸善男子。愚痴顽钝不明不善不如理行。于胜义谛微细甚深。超过诸行一异性相。不能解了。何以故善清净慧。非于诸行如是行时。名能通达胜义谛相。或于胜义谛而得作证。何以故。善清净慧。若胜义谛相与诸行相都无异者。应于今时一切异生皆已见谛。又诸异生皆应已得无上方便安隐涅槃。或应已证阿耨多罗三藐三菩提若胜义谛相与诸行相一向异者。已见谛者于诸行相应不除遣。若不除遣诸行相者。应于相缚不得解脱。此见谛者于诸相缚不解脱故。于粗重缚亦应不脱。由于二缚不解脱故。已见谛者应不能得无上方便安隐涅槃。或不应证阿耨多罗三藐三菩提。善清净慧。由于今时非诸异生。皆已见谛非诸异生。已能获得无上方便安隐涅槃。亦非已证阿耨多罗三藐三菩提。是故胜义谛相与诸行相。都无异相不应道理。若于此中作如是言。胜义谛相与诸行相都无异者。由此道理当知一切非如理行不如正理善清净慧。由于今时非见谛者。于诸行相不能除遣。然能除遣非见谛者。于诸相缚不能解脱。然能解脱非见谛者。于粗重缚不能解脱。然能解脱以于二障能解脱故。亦能获得无上方便安隐涅槃。或有能证阿耨多罗三藐三菩提。是故胜义谛相与诸行相。一向异相不应道理。若于此中作如是言。胜义谛相与诸行相一向异者。由此道理当知一切非如理行不如正理。复次善清净慧。若胜义谛相与诸行相都无异者。如诸行相堕杂染相。此胜义谛相。亦应如是堕杂染相。善清净慧。若胜义谛相与诸行相一向异者。应非一切行相共相。名胜义谛相。善清净慧。由于今时胜义谛相。非堕杂染相诸行共相。名胜义谛相。是故胜义谛相与诸行相。都无异相不应道理。胜义谛相与诸行相。一向异相不应道理。若于此中作如是言。胜义谛相与诸行相都无有异或胜义谛相与诸行相一向异者。由此道理当知一切非如理行不如正理。复次善清净慧。若胜义谛相与诸行相都无异者。如胜义谛相于诸行相无有差别。一切行相亦应如是无有差别。修观行者于诸行中。如其所见如其所闻。如其所觉如其所知。不应后时更求胜义。若胜义谛相与诸行相一向异者。应非诸行唯无我性。唯无自性之所显现。是胜义相又应俱时别相成立。谓杂染相及清净相。善清净慧。由于今时一切行相。皆有差别非无差别。修观行者于诸行中。如其所见。如其所闻。如其所觉。如其所知。复于后时更求胜义。又即诸行唯无我性。唯无自性之所显现。名胜义相。又非俱时染净二相别相成立。是故胜义谛相与诸行相都无有异。或一向异不应道理。若于此中作如是言。胜义谛相与诸行相。都无有异或一向异者。由此道理当知一切非如理行不如正理。善清净慧。如螺贝上鲜白色性。不易施设与彼螺贝一相异相。如螺贝上鲜白色性。金上黄色亦复如是。如箜篌声上美妙曲性。不易施设与箜篌声一相异相。如黑沈上有妙香性。不易施设与彼黑沈一相异相。如胡椒上辛猛利性。不易施设与彼胡椒一相异相。如胡椒上辛猛利性。诃梨淡性亦复如是。如蠹罗绵上有柔软性。不易施设与蠹罗绵一相异相。如熟酥上所有醍醐。不易施设与彼熟酥一相异相。又如一切行上无常性。一切有漏法上苦性。一切法上补特伽罗无我性。不易施设与彼行等一相异相。又如贪上不寂静相及杂染相。不易施设此与彼贪一相异相。如于贪上于嗔痴上当知亦尔。如是善清净慧。胜义谛相。不可施设与诸行相一相异相。善清净慧。我于如是微细极微细甚深极甚深。难通达极难通达。超过诸法一异性相。胜义谛相现正等觉。现等觉已为他宣说显示开解施设照了。尔时世尊欲重宣此义。而说颂曰。
　　行界胜义相　　离一异性相
　　若分别一异　　彼非如理行
　　众生为相缚　　及彼粗重缚
　　要勤修止观　　尔乃得解脱

　　尔时世尊告长老善现曰。善现。汝于有情界中。知几有情怀增上慢。为增上慢所执持故。记别所解。汝于有情界中。知几有情离增上慢。记别所解。长老善现白佛言。世尊。我知有情界中。少分有情离增上慢记别所解。世尊。我知有情界中。有无量无数不可说有情怀增上慢。为增上慢所执持故。记别所解。世尊。我于一时。住阿练若大树林中。时有众多苾刍。亦于此林依近我住。我见彼诸苾刍。于日后分展转聚集。依有所得现观。各说种种相法。记别所解。于中一类由得蕴故。得蕴相故。得蕴起故。得蕴尽故。得蕴灭故。得蕴灭作证故。记别所解。如此一类由得蕴故。复有一类由得处故。复有一类得缘起故。当知亦尔。复有一类由得食故。得食相故得食起故。得食尽故得食灭故。得食灭作证故。记别所解。复有一类由得谛故。得谛相故得谛遍知故。得谛永断故得谛作证故。得谛修习故记别所解。复有一类由得界故。得界相故得界种种性故。得界非一性故得界灭故。得界灭作证故记别所解。复有一类由得念住故。得念住相故。得念住能治所治故。得念住修故。得念住未生令生故。得念住生已坚住不忘。倍修增广故记别所解。如有一类得念住故。复有一类得正断故。得神足故得诸根故。得诸力故得觉支故。当知亦尔。复有一类得八支圣道故。得八支圣道相故。得八支圣道能治所治故。得八支圣道修故。得八支圣道未生令生故。得八支圣道生已坚住不忘。倍修增广故记别所解。世尊。我见彼已窃作是念。此诸长老依有所得现观。各说种种相法。记别所解。当知彼诸长老。一切皆怀增上慢。为增上慢所执持故。于胜义谛遍一切一味相不能解了。是故世尊甚奇。乃至世尊善说。如世尊言。胜义谛相微细最微细。甚深最甚深。难通达最难通达遍一切一味相。世尊。此圣教中修行苾刍。于胜义谛遍一切一味相。尚难通达况诸外道。尔时世尊告长老善现曰。如是如是。善现。我于微细最微细。甚深最甚深。难通达最难通达。遍一切一味相胜义谛。现正等觉。现等觉已为他宣说。显示开解施设照了。何以故。善现。我已显示于一切蕴中。清净所缘是胜义谛。我已显示于一切处缘起。食谛界念住正断神足根力觉支道支中清净所缘。是胜义谛此清净所缘。于一切蕴中是一味相无别异相。如于蕴中。如是于一切处中乃至一切道支中。是一味相无别异相。是故善现。由此道理当知胜义谛是遍一切一味相。复次善现。修观行苾刍。通达一蕴真如胜义法无我性已。更不寻求各别余蕴诸处缘起。食谛界念住正断神足根力觉支道支。真如胜义法无我性。唯即随此真如胜义无二智为依止故。于遍一切一味相胜义谛审察趣证。是故善现。由此道理当知胜义谛是遍一切一味相。复次善现。如彼诸蕴展转异相。如彼诸处缘起。食谛界念住正断神足根力觉支道支展转异相。若一切法真如胜义法无我性亦异相者。是则真如胜义法无我性。亦应有因从因所生。若从因生应是有为。若是有为应非胜义。若非胜义应更寻求余胜义谛。善现。由此真如胜义法无我性。不名有因非因所生。亦非有为是胜义谛。得此胜义更不寻求余胜义谛。唯有常常时恒恒时如来出世。若不出世。诸法法性安立法界安住。是故善现。由此道理当知胜义谛是遍一切一味相。善现。譬如种种非一品类异相色中。虚空无相无分别无变异。遍一切一味相。如是异性异相一切法中。胜义谛遍一切一味相。当知亦然。尔时世尊欲重宣此义。而说颂曰。
　　此遍一切一味相　　胜义诸佛说无异
　　若有于中异分别　　彼定愚痴依上慢

　　心意识相品第三

　　尔时广慧菩萨摩诃萨白佛言。世尊。如世尊说。于心意识秘密善巧。菩萨于心意识秘密善巧。菩萨者齐何名为于心意识秘密善巧。菩萨如来齐何施设。彼为于心意识秘密善巧。菩萨说是语已。尔时世尊告广慧菩萨摩诃萨曰。善哉善哉。广慧。汝今乃能请问如来如是深义。汝今为欲利益安乐无量众生。哀愍世间及诸天人阿素洛等。为令获得义利安乐。故发斯问。汝应谛听。吾当为汝说心意识秘密之义。广慧当知。于六趣生死。彼彼有情堕彼彼有情众中。或在卵生。或在胎生。或在湿生。或在化生身分生起。于中最初一切种子。心识成熟展转和合增长广大。依二执受。一者有色诸根及所依执受。二者相名分别言说戏论习气执受。有色界中具二执受。无色界中不具二种。广慧。此识亦名阿陀那识。何以故。由此识于身随逐执持故。亦名阿赖耶识。何以故。由此识于身摄受藏隐同安危义故。亦名为心。何以故。由此识色声香味触等积集滋长故。广慧。阿陀那识为依止。为建立故。六识身转。谓眼识耳鼻舌身意识。此中有识。眼及色为缘生眼识。与眼识俱随行。同时同境有分别意识转。有识。耳鼻舌身及声香味触为缘。生耳鼻舌身识。与耳鼻舌身识俱随行。同时同境有分别意识转。广慧。若于尔时一眼识转。即于此时唯有一分别意识。与眼识同所行转。若于尔时二三四五诸识身转。即于此时唯有一分别意识。与五识身同所行转。广慧。譬如大瀑水流。若有一浪生缘现前唯一浪转。若二若多浪。生缘现前有多浪转。然此瀑水自类恒流无断无尽。又如善净镜面。若有一影生缘现前唯一影起。若二若多影。生缘现前有多影起。非此镜面转变为影。亦无受用灭尽可得。如是广慧。由似瀑流阿陀那识。为依止为建立故。若于尔时有一眼识生缘现前。即于此时一眼识转。若于尔时乃至有五识身生缘现前。即于此时五识身转。广慧。如是菩萨虽由法住智。为依止为建立故。于心意识秘密善巧。然诸如来不齐于此施设彼。为于心意识一切秘密善巧菩萨。广慧。若诸菩萨于内各别。如实不见阿陀那。不见阿陀那识。不见阿赖耶。不见阿赖耶识。不见积集不见心。不见眼色及眼识。不见耳声及耳识。不见鼻香及鼻识。不见舌味及舌识。不见身触及身识。不见意法及意识。是名胜义善巧菩萨。如来施设彼。为胜义善巧菩萨。广慧。齐此名为于心意识一切秘密善巧菩萨。如来齐此施设彼。为于心意识一切秘密善巧菩萨。尔时世尊欲重宣此义。而说颂曰。
　　阿陀那识甚深细　　我于凡愚不开演
　　一切种子如瀑流　　恐彼分别执为我


　　　　解深密经卷第一



　　　　解深密经卷第二

　　　　大唐三藏法师玄奘奉　诏译

　　一切法相品第四

　　尔时德本菩萨摩诃萨白佛言。世尊。如世尊说于诸法相善巧菩萨。于诸法相善巧菩萨者。齐何名为于诸法相善巧菩萨。如来齐何施设彼。为于诸法相善巧菩萨。说是语已。
　　尔时世尊告德本菩萨曰。善哉德本。汝今乃能请问如来如是深义。汝今为欲利益安乐无量众生。哀愍世间及诸天人阿素洛等。为令获得义利安乐故发斯问。汝应谛听。吾当为汝说诸法相。谓诸法相略有三种。何等为三。一者遍计所执相。二者依他起相。三者圆成实相。云何诸法遍计所执相。谓一切法名假安立自性差别。乃至为令随起言说。云何诸法依他起相。谓一切法缘生自性。则此有故彼有。此生故彼生。谓无明缘行。乃至招集纯大苦蕴。云何诸法圆成实相。谓一切法平等真如。于此真如。诸菩萨众勇猛精进为因缘故。如理作意无倒思惟。为因缘故乃能通达。于此通达渐渐修集。乃至无上正等菩提方证圆满。善男子。如眩翳人眼中所有眩翳过患。遍计所执相当知亦尔。如眩翳人眩翳众相。或发毛轮蜂蝇巨胜。或复青黄赤白等相差别现前。依他起相当知亦尔。如净眼人远离眼中眩翳过患。即此净眼本性所行无乱境界。圆成实相当知亦尔。善男子。譬如清净颇胝迦宝。若与青染色合。则似帝青大青末尼宝像。由邪执取帝青大青末尼宝故惑乱有情。若与赤染色合。则似琥珀末尼宝像。由邪执取琥珀末尼宝故惑乱有情。若与绿染色合。则似末罗羯多末尼宝像。由邪执取末罗羯多末尼宝故惑乱有情。若与黄染色合。则似金像。由邪执取真金像故惑乱有情。如是德本。如彼清净颇胝迦上。所有染色相应。依他起相上遍计所执相。言说习气当知亦尔。如彼清净颇胝迦上。所有帝青大青琥珀末罗羯多金等邪执。依他起相上遍计所执相执当知亦尔。如彼清净颇胝迦宝依他起相当知亦尔。如彼清净颇胝迦上。所有帝青大青琥珀末罗羯多真金等相。于常常时于恒恒时。无有真实无自性性。即依他起相上。由遍计所执相。于常常时于恒恒时。无有真实无自性性。圆成实相当知亦尔。
　　复次德本。相名相应以为缘故。遍计所执相而可了知。依他起相上遍计所执相。执以为缘故。依他起相而可了知。依他起相上遍计所执相。无执以为缘故。圆成实相而可了知。善男子。若诸菩萨能于诸法依他起相上。如实了知遍计所执相。即能如实了知一切无相之法。若诸菩萨如实了知依他起相。即能如实了知一切杂染相法。若诸菩萨如实了知圆成实相。即能如实了知一切清净相法。善男子。若诸菩萨能于依他起相上。如实了知无相之法。即能断灭杂染相法。若能断灭杂染相法。即能证得清净相法。如是德本。由诸菩萨如实了知遍计所执相依他起相圆成实相故。如实了知诸无相法杂染相法清净相法。如实了知无相法故。断灭一切杂染相法。断灭一切染相法故。证得一切清净相法。齐此名为于诸法相善巧菩萨。如来齐此施设彼。为于诸法相善巧菩萨。尔时世尊欲重宣此义。而说颂曰。
　　若不了知无相法　　杂染相法不能断
　　不能杂染相法故　　坏证微妙净相法
　　不观诸行众过失　　放逸过失害众生
　　懈怠住法动法中　　无有失坏可怜愍

　　　　解深密经无自性相品第五

　　尔时胜义生菩萨摩诃萨白佛言。世尊。我曾独在静处。心生如是寻思。世尊以无量门。曾说诸蕴所有自相生相灭相永断遍知。如说诸蕴诸处缘起诸食亦尔。以无量门曾说诸谛。所有自相遍知永断作证修习。以无量门曾说诸界。所有自相种种界性。非一界性永断遍知。以无量门曾说念住。所有自相能治所治。及以修习未生令生。生已坚住不忘倍修增长广大。如说念住正断神足根力觉支亦复如是。以无量门曾说八支圣道。所有自相能治所治。及以修习未生令生。生已坚住不忘倍修增长广大。世尊。复说一切诸法皆无自性无生无灭本来寂静自性涅槃。未审世尊。依何密意作如是说。一切诸法皆无自性无生无灭本来寂静自性涅槃。我今请问如来斯义。惟愿如来哀愍解释。说一切法皆无自性无生无灭。本来寂静自性涅槃所有密意。
　　尔时世尊告胜义生菩萨曰。善哉善哉。胜义生。汝所寻思甚为如理。善哉善哉。善男子。汝今乃能请问如来如是深义。汝今为欲利益安乐无量众生。哀愍世间及诸天人阿素洛等。为令获得义利安乐故发斯问。汝应谛听。吾当为汝解释。所说一切诸法皆无自性无生无灭本来寂静自性涅槃所有密意。
　　胜义生当知。我依三种无自性性密意。说言一切诸法皆无自性。所谓相无自性性。生无自性性。胜义无自性性。善男子。云何诸法相无自性性。谓诸法遍计所执相。何以故。此由假名安立为相非由自相安立为相。是故说名相无自性性。云何诸法生无自性性。谓诸法依他起相。何以故。此由依他缘力故有。非自然有。是故说名生无自性性。云何诸法胜义无自性性。谓诸法由生无自性性故。说名无自性性。即缘生法。亦名胜义无自性性。何以故。于诸法中若是清净所缘境界。我显示彼以为胜义无自性性。依他起相非是清净所缘境界。是故亦说名为胜义无自性性。复有诸法圆成实相。亦名胜义无自性性。何以故。一切诸法法无我性名为胜义。亦得名为无自性性。是一切法胜义谛故。无自性性之所显故。由此因缘。名为胜义无自性性。善男子。譬如空花相。无自性性当知亦尔。譬如幻像生。无自性性当知亦尔。一分胜义无自性性当知亦尔。譬如虚空惟是众色。无性所显遍一切处。一分胜义无自性性当知亦尔。法无我性之所显故。遍一切故。善男子。我依如是三种无自性性密意。说言一切诸法。皆无自性。胜义生当知。我依相无自性性密意。说言一切诸法无生无灭本来寂静自性涅槃。何以故。若法自相都无所有则无有生。若无有生则无有灭。若无生无灭则本来寂静。若本来寂静则自性涅槃。于中都无少分所有更可令其般涅槃故。是故我依相无自性性密意。说言一切诸法无生无灭本来寂静自性涅槃。善男子。我亦依法无我性所显胜义无自性性密意。说言一切诸法无生无灭本来寂静自性涅槃。何以故。法无我性所显胜义无自性性。于常常时于恒恒时。诸法法性安住无为。一切杂染不相应故。于常常时于恒恒时。诸法法性安住故无为。由无为故无生无灭。一切杂染不相应故。本来寂静自性涅槃。是故我依法无我性所显胜义无自性性密意。说言一切诸法无生无灭本来寂静自性涅槃。
　　复次胜义生。非由有情界中诸有情类。别观遍计所执自性为自性故。亦非由彼别观依他起自性及圆成实自性为自性故。我立三种无自性性。然由有情于依他起自性及圆成实自性上。增益遍计所执自性故。我立三种无自性性。由遍计所执自性相故。彼诸有情于依他起自性及圆成实自性中。随起言说如如。随起言说如是。如是由言说熏习心故。由言说随觉故。由言说随眠故。于依他起自性及圆成实自性中。执著遍计所执自性相如如。执著如是。如是于依他起自性及圆成实自性上。执著遍计所执自性。由是因缘。生当来世依他起自性。由此因缘。或为烦恼杂染所染。或为业杂染所染。或为生杂染所染。于生死中长时驰骋。长时流转无有休息。或在那落迦。或在傍生。或在饿鬼。或在天上。或在阿素洛。或在人中受诸苦恼。
　　复次胜义生。若诸有情从本已来未种善根。未清净障。未成熟相续。未多修胜解。未能积集福德智慧二种资粮。我为彼故。依生无自性性宣说诸法。彼闻是已。能于一切缘生行中。随分解了无常无恒是不安隐变坏法已。于一切行心生怖畏深起厌患。心生怖畏深厌患已遮止诸恶。于诸恶法能不造作。于诸善法能勤修习。习善因故未种善根能种善根。未清净障能令清净。未熟相续能令成熟。由此因缘多修胜解。亦多积集福德智慧二种资粮。彼虽如是种诸善根。乃至积集福德智慧二种资粮。然于生无自性性中。未能如实了知相无自性性及二种胜义无自性性。于一切行未能正厌。未正离欲未正解脱。未遍解脱烦恼杂染。未遍解脱诸业杂染。未遍解脱诸生杂染。如来为彼更说法要。谓相无自性性。及胜义无自性性为欲令其于一切行能正厌故。正离欲故正解脱故。超过一切烦恼杂染故。超过一切业杂染故。超过一切生杂染故。彼闻如是所说法已。于生无自性性中。能正信解相无自性性及胜义无自性性。简择思惟如实通达。于依他起自性中。能不执著遍计所执自性相。由言说不熏习智故。由言说不随觉智故。由言说离随眠智故。能灭依他起相。于现法中智力所持。能永断灭当来世因。由此因缘于一切行能正厌患。能正离欲能正解脱。能遍解脱烦恼业生三种杂染。复次胜义生。诸声闻乘种性有情。亦由此道此行迹故。证得无上安隐涅槃。诸独觉乘种性有情。诸如来乘种性有情。亦由此道此行迹故。说得无上安隐涅槃。一切声闻独觉菩萨。皆共此一妙清净道。皆同此一究竟清净。更无第二。我依此故。密意说言唯有一乘。非于一切有情界中。无有种种有情种性。或钝根性或中根性。或利根性有情差别。善男子。若一向趣寂声闻种性补特伽罗。虽蒙诸佛施设种种勇猛加行方便化导。终不能令当坐道场证得阿耨多罗三藐三菩提。何以故由彼本来唯有下劣种性故一向慈悲薄弱故。一向怖畏众苦故。由彼一向慈悲薄弱。是故一向弃背利益诸众生事。由彼一向怖畏众苦。是故一向弃背发起诸行所作。我终不说一向弃背利益众生事者。一向弃背发起诸行所作者。当坐道场能得阿耨多罗三藐三菩提。是故说彼名为一向趣寂声闻。若回向菩提声闻种性补特伽罗。我亦异门说为菩萨。何以故。彼既解脱烦恼障已。若蒙诸佛等觉悟时。于所知障其心亦可当得解脱。由彼最初为自利益。修行加行脱烦恼障。是故如来施设彼为声闻种性。
　　复次胜义生。如是于我善说善制法毗奈耶最极清净。意乐所说善教法中。诸有情类意解种种差别可得。善男子。如来但依如是三种无自性性由深密意。于所宣说不了义经。以隐密相说诸法要。谓一切法皆无自性无生无灭本来寂静自性涅槃。于是经中若诸有情。已种上品善根。已清净诸障。已成熟相续。已多修胜解。已能积集上品福德智慧资粮。彼若听闻如是法已。于我甚深密意言说如实解了。于如是法深生信解。于如是义以无倒慧如实通达。依此通达善修习故。速疾能证最极究竟。亦于我所深生净信。知是如来应正等觉。于一切法现正等觉。若诸有情已种上品善根。已清净诸障。已成熟相续。已多修胜解。未能积集上品福德智慧资粮。其性质直。是质直类虽无力能思择废立。而不安住自见取中。彼若听闻如是法已。于我甚深秘密言说。虽无力能如实解了。然于此法能生胜解。发清净信信此经典。是如来说是其甚深显现。甚深空性相应难见难悟不可寻思。非诸寻思所行境界。微细详审聪明智者之所解了。于此经典所说义中。自轻而住作如是言。诸佛菩提为最甚深。诸法法性亦最甚深。唯佛如来能善了达。非是我等所能解了。诸佛如来为彼种种胜解有情转正法教。诸佛如来无边智见。我等智见犹如牛迹。于此经典虽能恭敬为他宣说。书写护持披阅流布。殷重供养受诵温习。然犹未能以其修相发起加行。是故于我甚深密意所说言辞不能通达。由此因缘彼诸有情。亦能增长福德智慧二种资粮。于彼相续未成熟者亦能成熟。若诸有情广说乃至。未能积集上品福德智慧资粮。性非质直非质直类。虽有力能思择废立。而复安住自见取中。彼若听闻如是法已。于我甚深密意言说不能如实解了。于如是法虽生信解。然于其义随言执著。谓一切法决定皆无自性。决定不生不灭。决定本来寂静。决定自性涅槃。由此因缘于一切法。获得无见及无相见。由得无见无相见故。拨一切相皆是无相。诽拨诸法遍计所执相。依他起相圆成实相。何以故。由有依他起相及圆成实相故。遍计所执相方可施设。若于依他起相及圆成实相见为无相。彼亦诽拨遍计所执相。是故说彼诽拨三相。虽于我法起于法想。而非义中起于义想。由于我法起法想故。及非义中起义想故。于是法中持为是法。于非义中持为是义。彼虽于法起信解故福德增长。然于非义起执著故退失智慧。智慧退故退失广大无量善法。复有有情从他听闻。谓法为法非义为义。若随其见彼即于法起于法想。于非义中起于义想。执法为法非义为义。由此因缘当知同彼退失善法。若有有情不随其见。从彼欻闻一切诸法皆无自性无生无灭本来寂静自性涅槃。便生恐怖。生恐怖已作如是言。此非佛语是魔所说。作此解已于是经典诽谤毁骂。由此因缘获大衰损触大业障。由是缘故我说若有于一切相起无相见。于非义中宣说为义。是起广大业障方便。由彼陷坠无量众生。令其获得大业障故。善男子。若诸有情未种善根未清净障。未熟相续无多胜解。未集福德智慧资粮。性非质直非质直类。虽有力能思择废立。而常安住自见取中。彼若听闻如是法已。不能如实解我甚深密意言说。亦于此法不生信解。于是法中起非法想。于是义中起非义想。于是法中执为非法。于是义中执为非义。唱如是言。此非佛语是魔所说。作此解已于是经典。诽谤毁骂拨为虚伪。以无量门毁灭摧伏如是经典。于诸信解此经典者起怨家想。彼先为诸业障所障。由此因缘复为如是业障所障。如是业障初易施设。乃至齐于百千俱胝那庾多劫无有出期。善男子。如是于我善说善制法毗奈耶最极清净。意乐所说善教法中。有如是等诸有情类。意解种种差别可得。
　　尔时世尊欲重宣此义。而说颂曰。
　　一切诸法皆无性　　无生无灭本来寂
　　诸法自性恒涅槃　　谁有智言无密意
　　相生胜义无自性　　如是我皆已显示
　　若不知佛此密意　　失坏正道不能往
　　依诸净道清净者　　惟依此一无第二
　　故于其中立一乘　　非有情性无差别
　　众生界中无量生　　惟度一身趣寂灭
　　大悲勇猛证涅槃　　不舍众生甚难得
　　微妙难思无漏界　　于中解脱等无差
　　一切义成离惑苦　　二种异说谓常乐

　　尔时胜义生菩萨复白佛言。世尊。诸佛如来密意语言甚奇希有。乃至微妙最微妙。甚深最甚深。难通达最难通达。如是我今领解世尊所说义者。若于分别所行遍计所执相。所依行相中假名安立以为色蕴。或自性相或差别相。假名安立为色蕴生为色蕴灭。及为色蕴永断遍知。或自性相或差别相。是名遍计所执相。世尊。依此施设诸法相无自性性。若即分别所行遍计所执相所依行相。是名依他起相。世尊。依此施设诸法生无自性性。及一分胜义无自性性。如是我今领解世尊所说义者。若即于此分别所行遍计所执相所依行相中。由遍计所执相不成实故。即此自性无自性性。法无我真如清净所缘。是名圆成实相。世尊。依此施设一分胜义无自性性如于色蕴。如是于余蕴皆应广说。如于诸蕴如是于十二处。一一处中皆应广说。于十二有支一一支中皆应广说。于四种食一一食中皆应广说。于六界十八界。一一界中皆应广说。如是我今领解世尊所说义者。若于分别所行遍计所执相所依行相中。假名安立以为苦谛。苦谛遍知或自性相或差别相。是名遍计所执相。世尊。依此施设诸法相无自性性。若即分别所行遍计所执相所依行相。是名依他起相。世尊。依此施设诸法生无自性性。及一分胜义无自性性。如是我今领解世尊所说义者。若即于此分别所行遍计所执相所依行相中。由遍计所执相不成实故。即此自性无自性性。法无我真如清净所缘。是名圆成实相。世尊。依此施设一分胜义无自性性。如于苦谛如是于余谛皆应广说。如于圣谛如是于诸念住正断神足根力觉支道支中。一一皆应广说。如是我今领解世尊所说义者。若于分别所行遍计所执相所依行相中。假名安立以为正定及为正定能治所治。若正修未生令生生已坚住不忘倍修增长广大。或自性相或差别相。是名遍计所执相。世尊。依此施设诸法相无自性性。若即分别所行遍计所执相所依行相。是名依他起相。世尊。依此施设诸法生无自性性。及一分胜义无自性性。如是我今领解世尊所说义者。若即于此分别所行遍计所执相所依行相中。由遍计所执相不成实故。即此自性无自性性。法无我真如清净所缘。是名圆成实相。世尊。依此施设诸法一分胜义无自性性。世尊。譬如毗湿缚药一切散药仙药方中皆应安处。如是世尊。依此诸法皆无自性无生无灭。本来寂静自性涅槃。无自性性了义言教。遍于一切不了义经皆应安处。世尊。如彩画地遍于一切。彩画事业皆同一味。或青或黄或赤或白。复能显发彩画事业。如是世尊。依此诸法皆无自性。广说乃至自性涅槃无自性性了义言教。遍于一切不了义经皆同一味。复能显发彼诸经中所不了义。世尊。譬如一切成熟珍羞诸饼果内。投之熟酥更生胜味。如是世尊。依此诸法皆无自性。广说乃至自性涅槃无自性性了义言教。置于一切不了义经生胜欢喜。世尊。譬如虚空遍一切处皆同一味。不障一切所作事业。如是世尊。依此诸法皆无自性。广说乃至自性涅槃无自性性了义言教。遍于一切不了义经皆同一味。不障一切声闻独觉及诸大众所修事业。说是语已。
　　尔时世尊叹胜义生菩萨曰。善哉善哉。善男子。汝今乃能善解如来所说甚深密意言义。复于此义善作譬喻。所谓世间毗湿缚药杂彩画地熟酥虚空。胜义生。如是如是更无有异。如是如是汝应受持。
　　尔时胜义生菩萨复白佛言。世尊。初于一时在婆罗痆斯仙人堕处施鹿林中。惟为发趣声闻乘者。以四谛相转正法轮。虽是甚奇甚为希有。一切世间诸天人等先无有能如法转者。而于彼时所转法轮。有上有容是未了义。是诸诤论安足处所。世尊。在昔第二时中惟为发趣修大乘者。依一切法皆无自性无生无灭。本来寂静自性涅槃。以隐密相转正法轮。虽更甚奇甚为希有。而于彼时所转法轮。亦是有上有所容受。犹未了义。是诸诤论安足处所。世尊。于今第三时中普为发趣一切乘者。依一切法皆无自性无生无灭。本来寂静自性涅槃无自性性。以显了相转正法轮。第一甚奇最为希有。于今世尊所转法轮。无上无容是真了义。非诸诤论安足处所。世尊。若善男子或善女人于此如来依一切法皆无自性无生无灭。本来寂静自性涅槃。所说甚深了义言教。闻已信解书写护持供养流布受诵修习如理思惟。以其修相发起加行生几所福。说是语已。
　　尔时世尊告胜义生菩萨曰。胜义生。是善男子或善女人。其所生福无量无数难可喻知。吾今为汝略说少分。如爪上土比大地土。百分不及一。千分不及一。百千分不及一。数算计喻邬波尼杀昙分亦不及一。或如牛迹中水比四大海水。百分不及一。广说乃至邬波尼杀昙分亦不及一。如是于诸不了义经。闻已信解广说乃至。以其修相发起加行所获功德。比此所说了义经教。闻已信解所集功德。广说乃至以其修相发起加行所集功德。百分不及一。广说乃至邬波尼杀昙分亦不及一。说是语已。
　　尔时胜义生菩萨复白佛言。世尊。于是解深密法门中。当何名此教。我当云何奉持。佛告胜义生菩萨曰。善男子此名胜义了义之教。于此胜义了义之教汝当奉持。说此胜义了义教时。于大会中有六百千众生发阿耨多罗三藐三菩提心。三百千声闻远尘离垢。于诸法中得法眼净。一百五十千声闻永尽诸漏心得解脱。七十五千菩萨得无生法忍。

　　　　解深密经卷第二



　　　　解深密经卷第三

　　　　大唐三藏法师玄奘奉　诏译

　　分别瑜伽品第六

　　尔时慈氏菩萨摩诃萨白佛言。世尊。菩萨何依何住于大乘中修奢摩他毗钵舍那。佛告慈氏菩萨曰。善男子当知。菩萨法假安立。及不舍阿耨多罗三藐三菩提愿。为依为住于大乘中修奢摩他毗钵舍那。慈氏菩萨复白佛言。如世尊说四种所缘境事。一者有分别影像所缘境事。二者无分别影像所缘境事。三者事边际所缘境事。四者所作成办所缘境事。于此四中几是奢摩他所缘境事。几是毗钵舍那所缘境事。几是俱所缘境事。佛告慈氏菩萨曰。善男子。一是奢摩他所缘境事。谓无分别影像。一是毗钵舍那所缘境事。谓有分别影像。二是俱所缘境事。谓事边际所作成办。慈氏菩萨复白佛言。世尊。云何菩萨依是四种奢摩他毗钵舍那所缘境事。能求奢摩他能善毗钵舍那。佛告慈氏菩萨曰。善男子。如我为诸菩萨所说法假安立。所谓契经应诵记别讽诵自说因缘譬喻本事。本生方广希法论议。菩萨于此善听善受。言善通利。意善寻思。见善通达。即于如所善思惟法。独处空闲作意思惟。复即于此能思惟心。内心相续作意思惟。如是正行多安住故。起身轻安及心轻安。是名奢摩他。如是菩萨能求奢摩他。彼由获得身心轻安为所依故。即于如所善思惟法。内三摩地所行影像。观察胜解舍离心相。即于如是三摩地影像所知义中。能正思择最极思择。周遍寻思周遍伺察。若忍若乐若慧若见若观。是名毗钵舍那。如是菩萨能善毗钵舍那。慈氏菩萨复白佛言。世尊。若诸菩萨缘心为境内思惟心。乃至未得身心轻安。所有作意当名何等。佛告慈氏菩萨曰。善男子。非奢摩他作意。是随顺奢摩他胜解相应作意。世尊。若诸菩萨乃至未得身心轻安。于如所思所有诸法内三摩地所缘影像。作意思惟。如是作意当名何等。善男子。非毗钵舍那作意。是随顺毗钵舍那胜解相应作意。慈氏菩萨复白佛言。世尊。奢摩他道与毗钵舍那道。当言有异当言无异。佛告慈氏菩萨曰。善男子。当言非有异非无异。何故非有异。以毗钵舍那所缘境心为所缘故。何故非无异。有分别影像非所缘故。慈氏菩萨复白佛言。世尊。诸毗钵舍那三摩地所行影像。彼与此心当言有异当言无异。佛告慈氏菩萨曰。善男子。当言无异。何以故。由彼影像唯是识故。善男子。我说识所缘唯识所现故。世尊。若彼所行影像即与此心无有异者。云何此心还见此心。善男子。此中无有少法能见少法。然即此心如是生时。即有如是影像显现。善男子。如依善莹清净镜面。以质为缘还见本质。而谓我今见于影像。及谓离质别有所行影像显现。如是此心生时相似有异。三摩地所行影像显现。世尊。若诸有情自性而住。缘色等心所行影像。彼与此心亦无异耶。善男子。亦无有异。而诸愚夫由颠倒觉。于诸影像不能如实知唯是识。作颠倒解。慈氏菩萨复白佛言。世尊。齐何当言菩萨一向修毗钵舍那。佛告慈氏菩萨曰。善男子。若相续作意唯思惟心相。世尊。齐何当言菩萨一向修奢摩他。善男子。若相续作意唯思惟无间心。世尊。齐何当言菩萨奢摩他毗钵舍那和合俱转。善男子。若正思惟心一境性。世尊。云何心相。善男子。谓三摩地所行。有分别影像。毗钵舍那所缘。世尊。云何无间心。善男子。谓缘彼影像心。奢摩他所缘。世尊。云何心一境性。善男子。谓通达三摩地所云影像唯是其识。或通达此已复思惟如性。慈氏菩萨复白佛言。世尊。毗钵舍那凡有几种。佛告慈氏菩萨曰。善男子。略有三种。一者有相毗钵舍那。二者寻求毗钵舍那。三者伺察毗钵舍那。云何有相毗钵舍那。谓纯思惟三摩地所行。有分别影像毗钵舍那。云何寻求毗钵舍那。谓由慧故遍于彼。彼未善解了一切法中为善了故。作意思惟毗钵舍那。云何伺察毗钵舍那。谓由慧故遍于彼。彼已善解了一切法中为善证。得极解脱故。作意思惟毗钵舍那。慈氏菩萨复白佛言。世尊。是奢摩他凡有几种。佛告慈氏菩萨曰。善男子。即由随彼无间心故。当知此中亦有三种复有八种。谓初静虑乃至非想非非想处。各有一种奢摩他故。复有四种。谓慈悲喜舍四无量中。各有一种奢摩他故。慈氏菩萨复白佛言。世尊。如说依法奢摩他毗钵舍那。复说不依法奢摩他毗钵舍那。云何名依法奢摩他毗钵舍那。云何复名不依法奢摩他毗钵舍那。佛告慈氏菩萨曰。善男子。若诸菩萨随先所受所思法相。而于其义得奢摩他毗钵舍那。名依法奢摩他毗钵舍那。若诸菩萨不待所受所思法相。但依于他教诫教授。而于其义得奢摩他毗钵舍那。谓观青瘀及脓烂等。或一切行皆是无常。或诸行苦。或一切法皆无有我。或复涅槃毕竟寂静。如是等类奢摩他毗钵舍那。名不依法奢摩他毗钵舍那。由依止法得奢摩他毗钵舍那故。我施设随法行菩萨是利根性。由不依法得奢摩他毗钵舍那故。我施设随信行菩萨是钝根性。
　　慈氏菩萨复白佛言。世尊。如说缘别法奢摩他毗钵舍那。复说缘总法奢摩他毗钵舍那。云何名为缘别法奢摩他毗钵舍那。云何复名缘总法奢摩他毗钵舍那。佛告慈氏菩萨曰。善男子。若诸菩萨缘于各别契经等法。于如所受所思惟法。修奢摩他毗钵舍那。是名缘别法奢摩他毗钵舍那。若诸菩萨即缘一切契经等法。集为一团一积一分一聚作意思惟此一切法随顺真如。趣向真如临入真如。随顺菩提随顺涅槃。随顺转依及趣向彼。若临入彼此一切法。宣说无量无数善法。如是思惟修奢摩他毗钵舍那。是名缘总法奢摩他毗钵舍那。慈氏菩萨复白佛言。世尊。如说缘小总法奢摩他毗钵舍那。复说缘大总法奢摩他毗钵舍那。又说缘无量总法奢摩他毗钵舍那。云何名缘小总法奢摩他毗钵舍那。云何名缘大总法奢摩他毗钵舍那。云何复名缘无量总法奢摩他毗钵舍那。佛告慈氏菩萨曰。善男子。若缘各别契经乃至各别论义。为一团等作意思惟。当知是名缘小总法奢摩他毗钵舍那。若缘乃至所受所思契经等法。为一团等作意思惟非缘各别。当知是名缘大总法奢摩他毗钵舍那。若缘无量如来法教。无量法句文字。无量后后慧所照了。为一团等作意思惟非缘乃至所受所思。当知是名缘无量总法奢摩他毗钵舍那。慈氏菩萨复白佛言。世尊。菩萨齐何名得缘总法奢摩他毗钵舍那。佛告慈氏菩萨曰。善男子由五缘故。当知名得。一者于思惟时刹那刹那。融销一切粗重所依。二者离种种想得乐法乐。三者解了十方无差别相无量法光。四者所作成满相应净分无分别相恒现在前。五者为令法身得成满故。摄受后后转胜妙因。慈氏菩萨复白佛言。世尊。此缘总法奢摩他毗钵舍那。当知从何名为通达。从何名得。佛告慈氏菩萨曰。善男子。从初极喜地名为通达。从第三发光地乃名为得。善男子。初业菩萨亦于是中随学作意。虽未可叹不应懈废。慈氏菩萨复白佛言。世尊。是奢摩他毗钵舍那。云何名有寻有伺三摩地。云何名无寻唯伺三摩地。云何名无寻无伺三摩地。佛告慈氏菩萨曰。善男子。于如所取寻伺法相。若有粗显领受观察。诸奢摩他毗钵舍那。是名有寻有伺三摩地。若于彼相虽无粗显领受观察。而有微细彼光明念。领受观察诸奢摩他毗钵舍那。是名无寻唯伺三摩地。若即于彼一切法相都无作意。领受观察诸奢摩他毗钵舍那。是名无寻无伺三摩地。复次善男子。若有寻求奢摩他毗钵舍那。是名有寻有伺三摩地。若有伺察奢摩他毗钵舍那。是名无寻唯伺三摩地。若缘总法奢摩他毗钵舍那。是名无寻无伺三摩地。慈氏菩萨复白佛言。世尊。云何止相。云何举相。云何舍相。佛告慈氏菩萨曰。善男子。若心掉举。或恐掉举时诸可厌法作意。及彼无间心作意。是名止相。若心沉没。或恐沉没时。诸可欣法作意。及彼心相作意。是名举相。若于一向止道。或于一向观道。或于双运转道。二随烦恼所染污时。诸无功用作意。及心任运转中所有作意。是名舍相。慈氏菩萨复白佛言。世尊。修奢摩他毗钵舍那诸菩萨众知法知义。云何知法。云何知义。佛告慈氏菩萨曰。善男子。彼诸菩萨。由五种相了知于法。一者知名。二者知句。三者知文。四者知别。五者知总。云何为名。谓于一切染净法中。所立自性想假施设。云何为句。谓即于彼名聚集中。能随宣说诸染净义依持建立。云何为文。谓即彼二所依止字。云何于彼各别了知。谓由各别所缘作意。云何于彼总合了知。谓由总合所缘作意。如是一切总略为一。名为知法。如是名为菩萨知法。善男子。彼诸菩萨由十种相了知于义。一者知尽所有性。二者知如所有性。三者知能取义。四者知所取义。五者知建立义。六者知受用义。七者知颠倒义。八者知无倒义。九者知杂染义。十者知清净义。善男子。尽所有性者。谓诸杂染清净法中。所有一切品别边际。是名此中尽所有性。如五数蕴。六数内处。六数外处。如是一切如所有性者。谓即一切染净法中所有真如。是名此中如所有性。此复七种。一者流转真如。谓一切行无先后性。二者相真如。谓一切法补特伽罗。无我性及法无我性。三者了别真如。谓一切行唯是识性。四者安立真如。谓我所说诸苦圣谛。五者邪行真如。谓我所说诸集圣谛。六者清净真如。谓我所说诸灭圣谛。七者正行真如。谓我所说诸道圣谛。当知此中由流转真如安立真如邪行真如故。一切有情平等平等。由相真如了别真如故。一切诸法平等平等。由清净真如故。一切声闻菩提独觉菩提。阿耨多罗三藐三菩提平等平等。由正行真如故。听闻正法缘总境界。胜奢摩他毗钵舍那。所摄受慧平等平等。能取义者。谓内五色处。若心意识及诸心法。所取义者。谓外六处。又能取义亦所取义。建立义者。谓器世界于中可得建立一切诸有情界。谓一村田若百村田若千村田若百千村田。或一大地至海边际。此百此千若此百千或一赡部洲。此百此千若此百千或一四大洲。此百此千若此百千或一小千世界。此百此千若此百千或一中千世界。此百此千若此百千或一三千大千世界。此百此千若此百千。或此拘胝此百拘胝此千拘胝此百千拘胝。或此无数此百无数此千无数此百千无数。或三千大千世界无数百千微尘量等。于十方面无量无数诸器世界。受用义者。谓我所说诸有情类。为受用故摄受资具。颠倒义者。谓即于彼能取等义。无常计常。想倒心倒见倒。苦计为乐。不净计净。无我计我。想倒心倒见倒。无倒义者。与上相违能对治彼。应知其相。杂染义者。谓三界中三种杂染。一者烦恼杂染。二者业杂染。三者生杂染。清净义者。谓即如是三种杂染。所有离系菩提分法。善男子。如是十种。当知普摄一切诸义。复次善男子。彼诸菩萨由能了知五种义故。名为知义。何等五义。一者遍知事。二者遍知义。三者遍知因。四者得遍知果。五者于此觉了。善男子。此中遍知事者。当知即是一切所知。谓或诸蕴。或诸内处或诸外处。如是一切遍知义者。乃至所有品类差别所应知境。谓世俗故或胜义故。或功德故或过失故。缘故世故。或生或住或坏相故。或如病等故或苦集等故。或真如实际法界等故。或广略故。或一向记故或分别记故。或反问记故或置记故。或隐密故或显了故。如是等类。当知一切名遍知义。言遍知因者。当知即是能取前二菩提分法。所谓念住或正断等。得遍知果者。谓贪恚痴永断。毗奈耶及贪恚痴一切永断。诸沙门果及我所说声闻如来。若共不共世出世间所有功德。于彼作证于此觉了者。谓即于此作证法中诸解脱智。广为他说宣扬开示。善男子。如是五义。当知普摄一切诸义。复次善男子。彼诸菩萨由能了知四种义故。名为知义。何等四义。一者心执受义。二者领纳义。三者了别义。四者杂染清净义。善男子。如是四义。当知普摄一切诸义。复次善男子。彼诸菩萨由能了知三种义故。名为知义。何等三义。一者文义。二者义义。三者界义。善男子。言文义者。谓名身等。义义当知复有十种。一者真实相。二者遍知相。三者永断相。四者作证相。五者修习相。六者即彼真实相等品差别相。七者所依能依相属相。八者即遍知等障碍法相。九者即彼随顺法相。十者不遍知等及遍知等过患功德相。言界义者。谓五种界。一者器世界。二者有情界。三者法界。四者所调伏界。五者调伏方便界。善男子。如是五义。当知普摄一切诸义。慈氏菩萨复白佛言。世尊。若闻所成慧了知其义。若思所成慧了知其义若奢摩他毗钵舍那。修所成慧了知其义。此何差别。佛告慈氏菩萨曰。善男子闻所成慧依止于文。但如其说未善意趣。未现在前随顺解脱。未能领受成解脱义。思所成慧亦依于文。不唯如说能善意趣。未现在前转顺解脱。未能领受成解脱义。若诸菩萨修所成慧。亦依于文亦不依文。亦如其说亦不如说。能善意趣。所知事同分三摩地所行。影像现前极顺解脱。已能领受成解脱义。善男子。是名三种知义差别。慈氏菩萨复白佛言。世尊。修奢摩他毗钵舍那诸菩萨众。知法知义。云何为智。云何为见。佛告慈氏菩萨曰。善男子。我无量门宣说智见二种差别。今当为汝略说其相。若缘总法修奢摩他毗钵舍那。所有妙慧是名为智。若缘别法修奢摩他毗钵舍那。所有妙慧是名为见。慈氏菩萨复白佛言。世尊。修奢摩他毗钵舍那诸菩萨众。由何作意何等。云何除遣诸相。佛告慈氏菩萨曰。善男子。由真如作意除遣法相及与义相。若于其名及名自性无所得时。亦不观彼所依之相。如是除遣。如于其名于句于文。于一切义当知亦尔。乃至于界及界自性无所得时。亦不观彼所依之相。如是除遣。世尊。诸所了知真如义相。此真如相亦可遣不。善男子。于所了知真如义中。都无有相亦无所得。当何所遣。善男子。我说了知真如义时。能伏一切法义之相。非此了达余所能伏。世尊。如世尊说浊水器喻不净镜喻挠泉池喻。不任观察自面影相。若堪任者与上相违。如是若有不善修心。则不堪任如实观察所有真如。若善修心堪任观察。此说何等能观察心。依何真如而作是说。善男子。此说三种能观察心。谓闻所成能观察心。若思所成能观察心。若修所成能观察心。依了别真如作如是说。世尊。如是了知法义菩萨。为遣诸相勤修加行。有几种相难可除遣谁能除遣。善男子。有十种相空能除遣何等为十。一者了知法义故。有种种文字相。此由一切法空能正除遣。二者了知安立真如义故。有生灭住异性相续随转相。此由相空及无先后空能正除遣。三者了知能取义故。有顾恋身相及我慢相。此由内空及无所得空能正除遣。四者了知所取义故。有顾恋财相。此由外空能正除遣。五者了知受用义男女承事资具相应故。有内安乐相外净妙相。此由内外空及本性空能正除遣。六者了知建立义故有无量相。此由大空能正除遣。七者了知无色故。有内寂静解脱相。此由有为空能正除遣。八者了知相真如义故。有补特伽罗无我相法无我相。若唯识相及胜义相。此由毕竟空无性空无性自性空及胜义空能正除遣。九者由了知清净真如义故。有无为相无变异相。此由无为空无变异空能正除遣。十者即于彼相对治空性作意思惟故有空性相。此由空空能正除遣。世尊。除遣如是十种相时。除遣何等从何等相而得解脱。善男子。除遣三摩地所行影像相。从杂染缚相而得解脱。彼亦除遣。善男子。当知就胜说如是空治如是相。非不一一治一切相。譬如无明非不能生乃至老死诸杂染法。就胜但说能生于行。由是诸行亲近缘故。此中道理当知亦尔。
　　尔时慈氏菩萨复白佛言。世尊。此中何等空。是总空性相。若诸菩萨了知是已无有失坏。于空性相离增上慢。尔时世尊叹慈氏菩萨曰。善哉善哉。善男子。汝今乃能请问如来如是深义。令诸菩萨于空性相无有失坏。何以故。善男子。若诸菩萨于空性相有失坏者。便为失坏一切大乘。是故汝应谛听谛听。当为汝说总空性相。善男子。若于依他起相及圆成实相中。一切品类杂染清净。遍计所执相毕竟远离性。及于此中都无所得。如是名为于大乘中总空性相。
　　慈氏菩萨复白佛言。世尊。此奢摩他毗钵舍那。能摄几种胜三摩地。佛告慈氏菩萨曰。善男子。如我所说无量声闻菩萨如来。有无量种胜三摩地。当知一切皆此所摄。世尊。此奢摩他毗钵舍那以何为因。善男子。清净尸罗清净闻思所成正见。以为其因。世尊。此奢摩他毗钵舍那以何为果。善男子。善清净戒清净心善清净慧以为其果。复次善男子。一切声闻及如来等。所有世间及出世间一切善法。当知皆是此奢摩他毗钵舍那所得之果。世尊。此奢摩他毗钵舍那能作何业。善男子。此能解脱二缚为业。所谓相缚及粗重缚。世尊。如佛所说五种系中。几是奢摩他障。几是毗钵舍那障。几是俱障。善男子。顾恋身财是奢摩他障。于诸圣教不得随欲。是毗钵舍那障。乐相杂住于少喜足。当知俱障。由第一故不能造修。由第二故所修加行不到究竟。世尊。于五盖中几是奢摩他障。几是毗钵舍那障。几是俱障。善男子。掉举恶作是奢摩他障。惛沉睡眠疑是毗钵舍那障。贪欲嗔恚当知俱障。世尊。齐何名得奢摩他道圆满清净。善男子。乃至所有惛沉睡眠正善除遣齐是名得奢摩他道圆满清净。世尊。齐何名得毗钵舍那道圆满清净。善男子。乃至所有掉举恶作正善除遣。齐是名得毗钵舍那道圆满清净。世尊。若诸菩萨于奢摩他毗钵舍那现在前时。应知几种心散动法。善男子。应知五种。一者作意散动二者外心散动三者内心散动。四者相散动。五者粗重散动。善男子。若诸菩萨舍于大乘相应作意。堕在声闻独觉相应诸作意中。当知是名作意散动。若于其外五种妙欲诸杂乱相。所有寻思随烦恼中。及于其外所缘境中纵心流散。当知是名外心散动。若由惛沈及以睡眠。或由沉没或由爱味三摩钵底。或由随一三摩钵底。诸随烦恼之所染污。当知是名内心散动。若依外相。于内等持所行诸相。作意思惟名相散动。若内作意。为缘生起所有诸受。由粗重身计我起慢。当知是名粗重散动。世尊此奢摩他毗钵舍那。从初菩萨地乃至如来地。能对治何障。善男子。此奢摩他毗钵舍那。于初地中对治恶趣烦恼业生杂染障。第二地中对治微细误犯现行障。第三地中对治欲贪障。第四地中对治定爱及法爱障。第五地中对治生死涅槃一向背趣障。第六地中对治相多现行障。第七地中对治细相现行障。第八地中对治于无相作功用。及于有相不得自在障。第九地中对治于一切种善巧言辞不得自在障。第十地中对治不得圆满法身证得障。善男子。此奢摩他毗钵舍那。于如来地对治极微细最极微细烦恼障及所知障。由能永害如是障故。究竟证得无著无碍一切智见依于所作成满所缘。建立最极清净法身。慈氏菩萨复白佛言。世尊。云何菩萨依奢摩他毗钵舍那勤修行故。证得阿耨多罗三藐三菩提。
　　佛告慈氏菩萨曰。善男子。若诸菩萨已得奢摩他毗钵舍那。依七真如。于如所闻所思法中。由胜定心于善审定。于善思量于善安立。真如性中内正思惟。彼于真如正思惟故。心于一切细相现行。尚能弃舍何况粗相。善男子。言细相者。谓心所执受相。或领纳相或了别相或杂染清净相。或内相或外相或内外相。或谓我当修行一切利有情相。或正智相或真如相。或苦集灭道相。或有为相或无为相。或有常相或无常相。或苦有变异性相。或苦无变异性相。或有为异相相。或有为同相相。或知一切是一切已有一切相。或补特伽罗无我相或法无我相。于彼现行心能弃舍。彼既多住如是行故。于时时间从其一切系盖散动善修治心。从是已后于七真如有七各别。自内所证通达智生。名为见道。由得此故。名入菩萨正性离生。生如来家证得初地。又能受用此地胜德。彼于先时由得奢摩他毗钵舍那故。已得二种所缘。谓有分别影像所缘及无分别影像所缘。彼于今时得见道故。更证得事边际所缘。复于后后一切地中进修修道。即于如是三种所缘作意思惟。譬如有人以其细楔出于粗楔。如是菩萨依此以楔出楔方便遣内相故。一切随顺杂染分相皆悉除遣。相除遣故粗重亦遣。永害一切相粗重故。渐次于彼后后地中。如炼金法陶炼其心。乃至证得阿耨多罗三藐三菩提。又得所作成满所缘。善男子。如是菩萨于内止观正修行故。证得阿耨多罗三藐三菩提。慈氏菩萨复白佛言。世尊。云何修行引发菩萨广大威德。善男子。若诸菩萨善知六处。便能引发菩萨所有广大威德。一者善知心生。二者善知心住。三者善知心出。四者善知心增。五者善知心减。六者善知方便。云何善知心生。谓如实知十六行心生起差别。是名善知心生。十六行心生起差别者。一者不可觉知坚住器识生。谓阿陀那识。二者种种行相所缘识生。谓顿取一切色等境界分别意识。及顿取内外境界觉受。或顿于一念瞬息须臾。现入多定见多佛土。见多如来分别意识。三者小相所缘识生。谓欲界系识。四者大相所缘识生。谓色界系识。五者无量相所缘识生。谓空识无边处系识。六者微细相所缘识生。谓无所有处系识。七者边际相所缘识生。谓非想非非想处系识。八者无相识生。谓出世识及缘灭识。九者苦俱行识生。谓地狱识。十者杂受俱行识生。谓欲行识。十一喜俱行识生。谓初二静虑识。十二乐俱行识生。谓第三静虑识。十三不苦不乐俱行识生。谓从第四静虑乃至非想非非想处识。十四染污俱行识生。谓诸烦恼及随烦恼相应识。十五善俱行识生。谓信等相应识。十六无记俱行识生。谓彼俱不相应识。云何善知心住。谓如实知了别真如。云何善知心出。谓如实知出二种缚。所谓相缚及粗重缚。此能善知应令其心从如是出。云何善知心增。谓如实知能治相缚粗重缚心。彼增长时彼积集时。亦得增长亦得积集。名善知增。云何善知心减。谓如实知彼所对治相。及粗重所杂染心。彼衰退时彼损减时。此亦衰退此亦损减。名善知减。云何善知方便。谓如实知解脱胜处及与遍处。或修或遣。善男子。如是菩萨于诸菩萨广大威德。或已引发或当引发或现引发。慈氏菩萨复白佛言。世尊。如世尊说。于无余依涅槃界中。一切诸受无余永灭。何等诸受于此永灭。善男子。以要言之。有二种受无余永灭。何等为二。一者所依粗重受。二者彼果境界受。所依粗重受当知有四种。一者有色所依受。二者无色所依受。三者果已成满粗重受。四者果未成满粗重受。果已成满受者。谓现在受。果未成满受者。谓未来因受彼果境界。受亦有四种。一者依持受。二者资具受。三者受用受。四者顾恋受。于有余依涅槃界中。果未成满受。一切已灭领彼对治。明触生受领受共有。或复彼果已成满受。又二种受一切已灭。唯现领受明触生受。于无余依涅槃界中。般涅槃时此亦永灭。是故说言。于无余依涅槃界中。一切诸受无余永灭。尔时世尊说是语已。复告慈氏菩萨曰。善哉善哉。善男子。汝今善能依止圆满最极清净妙瑜伽道。请问如来。汝于瑜伽已得决定最极善巧。吾已为汝宣说圆满最极清净妙瑜伽道。所有一切过去未来正等觉者。已说当说皆亦如是。诸善男子若善女人。皆应依此勇猛精进当正修学。尔时世尊欲重宣此义。而说颂曰。
　　于法假立瑜伽中　　若行放逸失大义
　　依止此法及瑜伽　　若正修行得大觉
　　见有所得求免离　　若谓此见为得法
　　慈氏彼去瑜伽远　　譬如大地与虚空
　　利生坚固而不作　　悟已勤修利有情
　　智者作此穷劫量　　便得最上离染喜
　　若人为欲而说法　　彼名舍欲还取欲
　　愚痴得法无价宝　　反更游行而乞丐
　　于诤諠杂戏论著　　应舍发起上精进
　　为度诸天及世间　　于此瑜伽汝当学

　　尔时慈氏菩萨复白佛言。世尊。于是解深密法门中。当何名此教。我当云何奉持。佛告慈氏菩萨曰。善男子。此名瑜伽了义之教。于此瑜伽了义之教汝当奉持。说此瑜伽了义教时。于大会中有六百千众生。发阿耨多罗三藐三菩提心。三百千声闻远尘离垢。于诸法中得法眼净。一百五十千声闻诸漏永尽心得解脱。七十五千菩萨获得广大瑜伽作意。

　　　　解深密经卷第三



　　　　解深密经卷第四

　　　　大唐三藏法师玄奘奉　诏译

　　地波罗蜜多品第七

　　尔时观自在菩萨白佛言。世尊。如佛所说菩萨十地。所谓极喜地离垢地发光地焰慧地极难胜地现前地远行地不动地善慧地法云地。复说佛地为第十一。如是诸地几种清净几分所摄。
　　尔时世尊告观自在菩萨曰。善男子。当知诸地四种清净十一分摄云何名为四种清净能摄诸地。谓增上意乐清净摄于初地。增上戒清净摄第二地。增上心清净摄第三地。增上慧清净于后后地转胜妙故。当知能摄从第四地乃至佛地。善男子。当知如是四种清净普摄诸地。云何名为十一种分能摄诸地。谓诸菩萨先于胜解行地。依十法行极善修习胜解忍故。超过彼地证入菩萨正性离生。彼诸菩萨由是因缘此分圆满。而未能于微细毁犯。误现行中正知而行。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能得世间圆满等持等至。及圆满闻持陀罗尼。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能令随所获得。菩提分法多修习住。心未能舍诸等至爱及与法爱。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能于诸谛道理如实观察。又未能于生死涅槃。弃舍一向背趣作意。又未能修方便所摄菩提分法。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能于生死流转如实观察。又由于彼多生厌故。未能多住无相作意。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能令无相作意。无缺无间多修习住。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满而未能于无相住中舍离功用。又未能得于相自在由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能于异名众相训词差别一切品类。宣说法中得大自在。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能得圆满法身现前证受。由是因缘于此分中犹未圆满。为令此分得圆满故。精勤修习便能证得。彼诸菩萨由是因缘此分圆满。而未能得遍于一切所知境界。无著无碍妙智妙见。由是因缘于此分中犹未圆满。为令此分得圆满故精勤修习便能证得。由是因缘此分圆满。此分满故于一切分皆得圆满。善男子。当知如是十一种分普摄诸地。
　　观自在菩萨复白佛言。世尊。何缘最初名极喜地。乃至何缘说名佛地。佛告观自在菩萨曰。善男子。成就大义得未曾得出世间心生大欢喜。是故最初名极喜地。远离一切微细犯戒。是故第二名离垢地。由彼所得三摩地及闻持陀罗尼。能为无量智光依止。是故第三名发光地。由彼所得菩提分法。烧诸烦恼智如火焰。是故第四名焰慧地。由即于彼菩提分法方便修习。最极艰难方得自在。是故第五名极难胜地。现前观察诸行流转。又于无相多修作意方现在前。是故第六名现前地。能远证入无缺无间无相作意。与清净地共相邻接。是故第七名远行地。由于无相得无功用。于诸相中不为现行烦恼所动是故第八名不动地。于一切种说法自在。获得无罪广大智慧。是故第九名善慧地。粗重之身广如虚空。法身圆满譬如大云皆能遍覆。是故第十名法云地。永断最极微细烦恼及所知障无著无碍。于一切种所知境界现正等觉。故第十一说名佛地。
　　观自在菩萨复白佛言。于此诸地有几愚痴有几粗重。为所对治。佛告观自在菩萨曰。善男子。此诸地中有二十二种愚痴十一种粗重。为所对治。谓于初地有二愚痴一者执著补特伽罗及法愚痴。二者恶趣杂染愚痴及彼粗重为所对治。于第二地有二愚痴。一者微细误犯愚痴。二者种种业趣愚痴。及彼粗重为所对治。于第三地有二愚痴。一者欲贪愚痴。二者圆满。闻持陀罗尼愚痴。及彼粗重为所对治。于第四地有二愚痴。一者等至爱愚痴。二者法爱愚痴。及彼粗重为所对治。于第五地有二愚痴。一者一向作意弃背生死愚痴。二者一向作意趣向涅槃愚痴。及彼粗重为所对治。于第六地有二愚痴。一者现前观察诸行流转愚痴。二者相多现行愚痴。及彼粗重为所对治。于第七地有二愚痴一者微细相现行愚痴。二者一向无相作意方便愚痴。及彼粗重为所对治。于第八地有二愚痴。一者于无相作功用愚痴。二者于相自在愚痴。及彼粗重为所对治。于第九地有二愚痴一者于无量说法无量法句文字后后慧辩陀罗尼自在愚痴。二者辩才自在愚痴。及彼粗重为所对治。于第十地有二愚痴。一者大神通愚痴。二者悟入微细秘密愚痴。及彼粗重为所对治。于如来地。有二愚痴。一者于一切所知境界极微细著愚痴。二者极微细碍愚痴及彼粗重为所对治。善男子。由此二十二种愚痴及十一种粗重故。安立诸地而阿耨多罗三藐三菩提离彼系缚。观自在菩萨复白佛言。世尊。阿耨多罗三藐三菩提。甚奇希有乃至成就大利大果。令诸菩萨能破如是大愚痴罗网。能越如是大粗重稠林。现前证得阿耨多罗三藐三菩提。
　　观自在菩萨复白佛言。世尊。如是诸地几种殊胜之所安立。佛告观自在菩萨曰。善男子。略有八种。一者增上意乐清净。二者心清净。三者悲清净。四者到彼岸清净。五者见佛供养承事清净。六者成熟有情清净。七者生清净。八者威德清净。善男子。于初地中所有增上意乐清净乃至威德清净。后后诸地乃至佛地所有增上意乐清净。乃至威德清净。当知彼诸清净展转增胜。唯于佛地除生清净。又初地中所有功德。于上诸地平等皆有。当知自地功德殊胜。一切菩萨十地功德皆是有上。佛地功德当知无上。观自在菩萨复白佛言。世尊。何因缘故。说菩萨生于诸有生最为殊胜。佛告观自在菩萨曰。善男子。四因缘故。一者极净善根所集起故。二者故意思择力所取故。三者悲愍济度诸众生故。四者自能无染除他染故。
　　观自在菩萨复白佛言。世尊。何因缘故。说诸菩萨行广大愿妙愿胜愿。佛告观自在菩萨曰。善男子。四因缘故。谓诸菩萨能善了知涅槃乐住。堪能速证而复弃舍。速证乐住无缘无待发大愿心。为欲利益诸有情故。处多种种长时大苦。是故我说彼诸菩萨。行广大愿妙愿胜愿。
　　观自在菩萨复白佛言。世尊。是诸菩萨凡有几种所应学事。佛告观自在菩萨曰。善男子。菩萨学事略有六种。所谓布施持戒忍辱精进静虑慧到彼岸。
　　观自在菩萨复白佛言。世尊。如是六种所应学事。几是增上戒学所摄。几是增上心学所摄。几是增上慧学所摄。佛告观自在菩萨曰。善男子。当知初三但是增上戒学所摄。静虑一种但是增上心学所摄。慧是增上慧学所摄。我说精进遍于一切。
　　观自在菩萨复白佛言。世尊。如是六种所应学事。几是福德资粮所摄。几是智慧资粮所摄。佛告观自在菩萨曰。善男子。若增上戒学所摄者。是名福德资粮所摄。若增上慧学所摄者。是名智慧资粮所摄。我说精进静虑二种遍于一切。
　　观自在菩萨复白佛言。世尊。于此六种所学事中。菩萨云何应当修学。佛告观自在菩萨曰。善男子。由五种相应当修学。一者最初于菩萨藏波罗蜜多相应微妙正法教中猛利信解。二者次于十种法行以闻思修所成妙智精进修行。三者随护菩提之心。四者亲近真善知识。五者无间勤修善品。观自在菩萨复白佛言。世尊。何因缘故。施设如是所应学事。但有六数。佛告观自在菩萨曰。善男子。二因缘故。一者饶益诸有情故。二者对治诸烦恼故。当知前三饶益有情。后三对治一切烦恼。前三饶益诸有情者。谓诸菩萨由布施故。摄受资具饶益有情。由持戒故不行损害逼迫恼乱饶益有情。由忍辱故于彼损害逼迫恼乱。堪能忍受饶益有情。后三对治诸烦恼者。谓诸菩萨由精进故。虽未永伏一切烦恼。亦未永害一切随眠。而能勇猛修诸善品。彼诸烦恼不能倾动善品加行。由静虑故永伏烦恼。由般若故永害随眠。观自在菩萨复白佛言。世尊。何因缘故。施设所余波罗蜜多。但有四数。佛告观自在菩萨曰。善男子。由前六种波罗蜜多为助伴故。谓诸菩萨于前三种波罗蜜多所摄有情。以诸摄事方便善巧。而摄受之安置善品。是故我说方便善巧波罗蜜多。与前三种而为助伴。若诸菩萨于现法中烦恼多故。于修无间无有堪能。羸劣意乐故下界胜解故。于内心住无有堪能。于菩萨藏不能闻缘善修习故。所有静虑不能引发出世间慧。彼便摄受少分狭劣福德资粮。为未来世烦恼轻微心生正愿。如是名愿波罗蜜多。由此愿故烦恼微薄能修精进。是故我说愿波罗蜜多与精进波罗蜜多而为助伴。若诸菩萨亲近善士。听闻正法如理作意。为因缘故转劣意乐成胜意乐。亦能获得上界胜解。如是名力波罗蜜多。由此力故于内心住有所堪能。是故我说力波罗蜜多与静虑波罗蜜多而为助伴。若诸菩萨于菩萨藏。已能闻缘善修习故。能发静虑。如是名智波罗蜜多。由此智故堪能引发出世间慧。是故我说智波罗蜜多与慧波罗蜜多而为助伴。
　　观自在菩萨复白佛言。世尊。何因缘故。宣说六种波罗蜜多如是次第。佛告观自在菩萨曰。善男子。能为后后引发依故。谓诸菩萨若于身财无所顾吝便能受持清净禁戒。为护禁戒便修忍辱。修忍辱已能发精进。发精进已能办静虑具静虑已便能获得出世间慧。是故我说波罗蜜多如是次第。
　　观自在菩萨复白佛言。世尊。如是六种波罗蜜多。各有几种品类差别。佛告观自在菩萨曰。善男子。各有三种施。三种者一者法施。二者财施三者无畏施。戒三种者。一者转舍不善戒。二者转生善戒。三者转生饶益有情戒。忍三种者。一者耐怨害忍。二者安受苦忍。三者谛察法忍。精进三种者。一者被甲精进。二者转生善法加行精进。三者饶益有情加行精进。静虑三种者。一者无分别寂静极寂静无罪故对治烦恼众苦乐住静虑。二者引发功德静虑。三者引发饶益有情静虑。慧三种者。一者缘世俗谛慧。二者缘胜义谛慧。三者缘饶益有情慧。观自在菩萨复白佛言。世尊何因缘故。波罗蜜多说名波罗蜜多。佛告观自在菩萨曰。善男子。五因缘故。一者无染著故。二者无顾恋故。三者无罪过故。四者无分别故。五者正回向故。无染著者。谓不染著波罗蜜多诸相违事。无顾恋者。谓于一切波罗蜜多诸果异熟及报恩中心无系缚。无罪过者。谓于如是波罗蜜多无间杂染法离非方便行。无分别者。谓于如是波罗蜜多。不如言词执著自相。正回向者。谓以如是所作所集波罗蜜多。回求无上大菩提果。世尊。何等名为波罗蜜多诸相违事。善男子。当知此事略有六种。一者于喜乐欲财富自在。诸欲乐中深见功德及与胜利。二者于随所乐纵身语意。而现行中深见功德及与胜利。三者于他轻蔑不堪忍中。深见功德及与胜利。四者于不勤修著欲乐中。深见功德及与胜利。五者于处愦阑世杂乱行。深见功德及与胜利。六者于见闻觉知言说戏论。深见功德及与胜利。世尊。如是一切波罗蜜多。何果异熟善男子。当知此亦略有六种。一者得大财富。二者往生善趣。三者无怨无坏多诸喜乐。四者为众生主。五者身无恼害。六者有大宗叶。世尊。何等名为波罗蜜多间杂染法。善男子。当知略由四种加行。一者无悲加行故。二者不如理加行故。三者不常加行故。四者不殷重加行故。不如理加行者。谓修行余波罗蜜多时。于余波罗蜜多远离失坏。世尊。何等名为非方便行。善男子。若诸菩萨以波罗蜜多饶益众生时。但摄财物饶益众生便为喜足。而不令其出不善处安置善处。如是名为非方便行。何以故。善男子。非于众生唯作此事名实饶益。譬如粪秽若多若少。终无有能令成香洁。如是众生由行苦故。其性是苦无有方便。但以财物暂相饶益可令成乐。唯有安处妙善法中。方可得名第一饶益。
　　观自在菩萨复白佛言。世尊。如是一切波罗蜜多有几清净。佛告观自在菩萨曰。善男子。我终不说波罗蜜多除上五相有余清净。然我即依如是诸事总别。当说波罗蜜多清净之相。总说一切波罗蜜多清净相者。当知七种。何等为七。一者菩萨于此诸法不求他知。二者于此诸法见已不生执著。三者即于如是诸法不生疑惑。谓为能得大菩提不。四者终不自赞毁他有所轻蔑。五者终不憍傲放逸。六者终不少有所得便生喜足。七者终不由此诸法于他发起嫉妒悭吝。别说一切波罗蜜多清净相者。亦有七种。何等为七。谓诸菩萨如我所说。七种布施清净之相。随顺修行。一者由施物清净行清净施。二者由戒清净行清净施。三者由见清净行清净施。四者由心清净行清净施。五者由语清净行清净施。六者由智清净行清净施。七者由垢清净行清净施。是名七种施清净相。又诸菩萨能善了知制立律仪一切学处。能善了知出离所犯。具常尸罗坚固尸罗常作尸罗常转尸罗。受学一切所有学处是名七种戒清净相。若诸菩萨于自所有业果异熟深生依信。一切所有不饶益事现在前时。不生愤发亦不反骂。不嗔不打不恐不弄。不以种种不饶益事反相加害。不怀怨结。若谏诲时不令恚恼。亦复不待他来谏诲。不由恐怖有染爱心而行忍辱。不以作恩而便放舍。是名七种忍清净相。若诸菩萨通达精进平等之性。不由勇猛勤精进故。自举陵他具大势力。具大精进有所堪能坚固勇猛。于诸善法终不舍轭。如是名为七种精进清净之相。若诸菩萨有善通达相三摩地静虑。有圆满三摩地静虑。有俱分三摩地静虑。有运转三摩地静虑。有无所依三摩地静虑。有善修治三摩地静虑。有于菩萨藏闻缘修习无量三摩地静虑。如是名为七种静虑清净之相。若诸菩萨远离增益损减二边行于中道。是名为慧。由此慧故如实了知解脱门义。谓空无愿无相三解脱门。如实了知有自性义。谓遍计所执若依他起若圆成实三种自性。如实了知无自性义。谓相生胜义三种无自性性。如实了知世俗谛义。谓于五明处。如实了知胜义谛义。谓于七真如又无分别。离诸戏论纯一理趣。多所住故。无量总法为所缘故。及毗钵舍那故。能善成办法随法行。是名七种慧清净相。
　　观自在菩萨复白佛言。世尊。如是五相各有何业。佛告观自在菩萨曰。善男子。当知彼相有五种业。谓诸菩萨无染著故。于现法中于所修习波罗蜜多。恒常殷重勤修加行无有放逸。无顾恋故摄受当来不放逸因。无罪过故能正修习极善圆满极善清净极善鲜白波罗蜜多。无分别故方便善巧波罗蜜多速得圆满。正回向故一切生处波罗蜜多。及彼可爱诸果异熟皆得无尽。乃至无上正等菩提。
　　观自在菩萨复白佛言。世尊。如是所说波罗蜜多。何者最广大。何者无染污。何者最明盛。何者不可动。何者最清净。佛告观自在菩萨曰。善男子。无染著性无顾恋性正回向性。最为广大。无罪过性无分别性无有染污。思择所作最为明盛。已入无退转法地者。名不可动。若十地摄佛地摄者。名最清净。
　　观自在菩萨复白佛言。世尊。何因缘故。菩萨所得波罗蜜多。诸可爱果及诸异熟常无有尽。波罗蜜多亦无有尽。佛告观自在菩萨曰。善男子。展转相依生起修习无间断故。
　　观自在菩萨复白佛言。世尊。何因缘故。是诸菩萨深信爱乐波罗蜜多。非于如是波罗蜜多所得可爱诸果异熟。佛告观自在菩萨曰。善男子。五因缘故。一者波罗蜜多是最增上喜乐因故。二者波罗蜜多是其究竟饶益一切自他因故。三者波罗蜜多是当来世彼可爱果异熟因故。四者波罗蜜多非诸杂染所依事故。五者波罗蜜多非是毕竟变坏法故。观自在菩萨复白佛言。世尊。一切波罗蜜多。各有几种最胜威德。佛告观自在菩萨曰。善男子。当知一切波罗蜜多。各有四种最胜威德。一者于此波罗蜜多正修行时。能舍悭吝犯戒心愤。懈怠散乱见趣所治。二者于此正修行时。能为无上正等菩提真实资粮。三者于此正修行时。于现法中能自摄受饶益有情。四者于此正修行时。于未来世能得广大无尽可爱诸果异熟。
　　观自在菩萨复白佛言。世尊。如是一切波罗蜜多。何因何果有何义利。佛告观自在菩萨曰。善男子。如是一切波罗蜜多大悲为因。微妙可爱诸果异熟。饶益一切有情为果。圆满无上广大菩提。为大义利。
　　观自在菩萨白佛言。世尊。若诸菩萨具足一切无尽财宝成就大悲。何缘世间现有众生贫穷可得。佛告观自在菩萨曰。善男子。是诸众生自业过失。若不尔者。菩萨常怀饶益他心。又常具足无尽财宝。若诸众生无自恶业能为障碍。何有世间贫穷可得。譬如饿鬼为大热渴逼迫其身。见大海水悉皆涸竭。非大海过是诸饿鬼自业过耳。如是菩萨所施财宝。犹如大海无有过失。是诸众生自业过耳。犹如饿鬼自恶业力令无有果。
　　观自在菩萨复白佛言。世尊。菩萨以何等波罗蜜多。取一切法无自性性。佛告观自在菩萨曰。善男子。以般若波罗蜜多。能取诸法无自性性。世尊。若般若波罗蜜多。能取诸法无自性性。何故不取有自性性。善男子。我终不说以无自性性取无自性性。然无自性性离诸文字。自内所证不可舍于言说文字。而能宣说。是故我说般若波罗蜜多。能取诸法无自性性。
　　观自在菩萨复白佛言。世尊。如佛所说波罗蜜多近波罗蜜多大波罗蜜多。云何波罗蜜多。云何近波罗蜜多。云何大波罗蜜多。佛告观自在菩萨曰。善男子。若诸菩萨经无量时。修行施等成就善法。而诸烦恼犹故现行。未能制伏然为彼伏。谓于胜解行地软中胜解转时。是名波罗蜜多。复于无量时修行施等。渐复增上成就善法。而诸烦恼犹故现行。然能制伏非彼所伏。谓从初地已上。是名近波罗蜜多。复于无量时修行布施等。转复增上成就善法。一切烦恼皆不现行。谓从八地已上。是名大波罗蜜多。
　　观自在菩萨复白佛言。世尊。此诸地中烦恼随眠可有几种。佛告观自在菩萨曰。善男子。略有三种。一者害伴随眠。谓于前五地。何以故。善男子。诸不俱生现行烦恼。是俱生烦恼现行助伴。彼于尔时永无复有。是故说名害伴随眠。二者羸劣随眠。谓于第六第七地中微细现行。若修所伏不现行故。三者微细随眠。谓于第八地已上。从此已去一切烦恼不复现行。唯有所知障为依止故。
　　观自在菩萨复白佛言。世尊。此诸随眠几种粗重断所显示。佛告观自在菩萨曰。善男子。但由二种。谓由在皮粗重断故显彼初二。复由在肤粗重断故显彼第三。若在于骨粗重断者。我说永离一切随眠位在佛地。
　　观自在菩萨复白佛言。世尊。经几不可数劫能断如是粗重。佛告观自在菩萨曰。善男子。经于三大不可数劫或无量劫。所谓年月半月昼夜一时半时。须臾瞬息刹那量劫不可数故。观自在菩萨复白佛言。世尊。是诸菩萨于诸地中所生烦恼。当知何相何失何德。佛告观自在菩萨曰。善男子。无染污相。何以故。是诸菩萨于初地中定。于一切诸法法界已善通达。由此因缘菩萨要知。方起烦恼非为不知。是故说名无染污相。于自身中不能生苦故。无过失菩萨生起如是烦恼。于有情界能断苦因。是故彼有无量功德。观自在菩萨复白佛言。甚奇世尊。无上菩提乃有如是大功德利。令诸菩萨生起烦恼。尚胜一切有情声闻独觉善根。何况其余无量功德。
　　观自在菩萨复白佛言。世尊。如世尊说若声闻乘若复大乘唯是一乘。此何密意。佛告观自在菩萨曰。善男子。如我于彼声闻乘中宣说种种诸法自性。所谓五蕴或内六处或外六处。如是等类。于大乘中即说彼法。同一法界同一理趣故。我不说乘差别性。于中或有如言于义妄起分别。一类增益一类损减。又于诸乘差别道理谓互相违。如是展转递兴诤论。如是名为此中密意。尔时世尊欲重宣此义。而说颂曰。
　　诸地摄想所对治　　殊胜生愿及诸学
　　由依佛说是大乘　　于此善修成大觉
　　宣说诸法种种性　　复说皆同一理趣
　　谓于下乘或上乘　　故我说乘无异性
　　如言于义妄分别　　或有增益或损减
　　谓此二种互相违　　愚痴意解成乖诤

　　尔时观自在菩萨摩诃萨复白佛言。世尊。于是解深密法门中此名何教。我当云何奉持。佛告观自在菩萨曰。善男子。此名诸地波罗蜜多了义之教。于此诸地波罗蜜多了义之教汝当奉持。说此诸地波罗蜜多了义教时。于大会中有七十五千菩萨。皆得菩萨大乘光明三摩地。

　　　　解深密经卷第四



　　　　解深密经卷第五

　　　　大唐三藏法师玄奘奉　诏译

　　如来成所作事品第八

　　尔时曼殊室利菩萨摩诃萨请问佛言。世尊。如佛所说如来法身。如来法身有何等相。佛告曼殊室利菩萨曰。善男子。若于诸地波罗蜜多。善修出离转依成满。是名如来法身之相。当知此相二因缘故。不可思议无戏论故。无所为故。而诸众生计著戏论有所为故。
　　世尊。声闻独觉所得转依。名法身不。善男子。不名法身。世尊。当名何身。善男子。名解脱身。由解脱身故说一切声闻独觉。与诸如来平等平等。由法身故说有差别。如来法身有差别故。无量功德最胜差别。算数譬喻所不能及。曼殊室利菩萨复白佛言。
　　世尊。我当云何应知如来生起之相。佛告曼殊室利菩萨曰。善男子。一切如来化身作业。如世界起一切种类。如来功德众所庄严住持为相。当知化身相有生起。法身之相无有生起。曼殊室利菩萨复白佛言。世尊。云何应知示现化身方便善巧。佛告曼殊室利菩萨曰。善男子。遍于一切三千大千佛国土中。或众推许增上王家。或众推许大福田家。同时入胎诞生长大。受欲出家示行苦行。舍苦行已成等正觉次第示现。是名如来示现化身方便善巧。曼殊室利菩萨复白佛言。世尊。凡有几种一切如来。身所住持言音差别。由此言音所化有情。未成熟者令其成熟。已成熟者缘此为境速得解脱。佛告曼殊室利菩萨曰。善男子。如来言音略有三种。一者契经。二者调伏。三者本母。世尊。云何契经。云何调伏。云何本母。曼殊室利。若于是处我依摄事显示诸法。是名契经。谓依四事或依九事。或复依于二十九事。云何四事。一者听闻事。二者归趣事。三者修学事。四者菩提事。云何九事。一者施设有情事。二者彼所受用事。三者彼生起事。四者彼生已住事。五者彼染净事。六者彼差别事。七者能宣说事。八者所宣说事。九者诸众会事。云何名为二十九事。谓依杂染品有摄诸行事。彼次第随转事。即于是中作补特伽罗想已。于当来世流转因事。作是想已于当来世流转因事。依清净品有系念于所缘事。即于是中勤精进事。心安住事。现法乐住事。超一切苦缘方便事。彼遍知事。此复三种。颠倒遍知所依处故。依有情想外有情中。邪行遍知所依处故。内离增上慢遍知所依处故。修依处事。作证事。修习事。令彼坚固事。彼行相事。彼所缘事。已断未断观察善巧事。彼散乱事。彼不散乱事。不散乱依处事。不弃修习劬劳加行事。修习胜利事。彼坚牢事。摄圣行事。摄圣行眷属事。通达真实事。证得涅槃事。于善说法毗奈耶中世间正见超升一切外道所得正见顶事。及即于此不修退事。于善说法毗奈耶中。不修习故说名为退。非见过失故名为退。曼殊室利。若于是处我依声闻及诸菩萨。显示别解脱及别解脱相应之法。是名调伏。世尊。菩萨别解脱几相所摄。善男子。当知七相。一者宣说受轨则事故。二者宣说随顺他胜事故。三者宣说随顺毁犯事故。四者宣说有犯自性故。五者宣说无犯自性故。六者宣说出所犯故。七者宣说舍律仪故。
　　曼殊室利。若于是处。我以十一种相。决了分别显示诸法。是名本母。何等名为十一种相。一者世俗相。二者胜义相。三者菩提分法所缘相。四者行相。五者自性相。六者彼果相。七者彼领受开示相。八者彼障碍法相。九者彼随顺法相。十者彼过患相。十一者彼胜利相。世俗相者。当知三种。一者宣说补特伽罗故。二者宣说遍计所执自性故。三者宣说诸法作用事业故。胜义相者。当知宣说七种真如故。菩提分法所缘相者。当知宣说遍一切种所知事故。行相者。当知宣说八行观故。云何名为八行观耶。一者谛实故。二者安住故。三者过失故。四者功德故。五者理趣故。六者流转故。七者道理故。八者总别故。谛实者。谓诸法真如。安住者。谓或安立补特伽罗。或复安立诸法遍计所执自性。或复安立一向分别反问置记。或复安立隐密显了记别差别。过失者。谓我宣说诸杂染法。有无量门差别过患。功德者。谓我宣说诸清净法。有无量门差别胜利。理趣者。当知六种。一者真义理趣。二者证得理趣。三者教导理趣。四者远离二边理趣。五者不可思议理趣。六者意趣理趣。流转者。所谓三世三有为相及四种缘。道理者。当知四种。一者观待道理。二者作用道理。三者证成道理。四者法尔道理。观待道理者。谓若因若缘能生诸行及起随说。如是名为观待道理。作用道理者。谓若因若缘能得诸法。或能成办。或复生已作诸业用。如是名为作用道理。证成道理者。谓若因若缘能令所立所说所标义得成立令正觉悟。如是名为证成道理。
　　又此道理略有二种。一者清净。二者不清净。由五种相名为清净。由七种相名不清净。
　　云何由五种相名为清净。一者现见所得相。二者依止现见所得相。三者自类譬喻所引相。四者圆成实相。五者善清净言教相。现见所得相者。谓一切行皆无常性。一切行皆是苦性。一切法皆无我性。此为世间现量所得。如是等类是名现见所得相。依止现见所得相者。谓一切行皆刹那性。他世有性净不净业无失坏性。由彼能依粗无常性现可得故。由诸有情种种差别。依种种业现可得故。由诸有情若乐若苦。净不净业以为依止现可得故。由此因缘于不现见可为比度。如是等类是名依止现见所得相。自类譬喻所引相者。谓于内外诸行聚中。引诸世间共所了知。所得生死以为譬喻。引诸世间共所了知。所得生等种种苦相以为譬喻。引诸世间共所了知。所得不自在相以为譬喻。又复于外引诸世间共所了知。所得衰盛以为譬喻。如是等类。当知是名自类譬喻所引相。圆成实相者。谓即如是现见所得相若依止现见所得相。若自类譬喻所得相。于所成立决定能成。当知是名圆成实相。善清净言教相者。谓一切智者之所宣说。如言涅槃究竟寂静。如是等频。当知是名善清净言教相。善男子。是故由此五种相故。名善观察清净道理。由清净故应可修习。曼殊室利菩萨复白佛言。世尊。一切智相者。当知有几种。佛告曼殊室利菩萨曰。善男子。略有五种。一者若有出现世间。一切智声无不普闻。二者成就三十二种大丈夫相。三者具足十力。能断一切众生一切疑惑。四者具足四无所畏宣说正法。不为一切他论所伏。而能摧伏一切邪论。五者于善说法毗奈耶中。八支圣道四沙门等。皆现可得如是生故。相故。断疑网故。非他所伏能伏他故。圣道沙门现可得故。如是五种。当知名为一切智相。善男子。如是证成道理。由现量故。由比量故。由圣教量故。由五种相名为清净。
　　云何由七种相名不清净。一者此余同类可得相。二者此余异类可得相。三者一切同类可得相。四者一切异类可得相。五者异类譬喻所得相。六者非圆成实相。七者非善清净言教相。若一切法意识所识性。是名一切同类可得相。若一切法相性业法因果异相。由随如是一一异相。决定展转各各异相。是名一切异类可得相。善男子。若于此余同类可得相及譬喻中。有一切异类相者。由此因缘于所成立非决定故。是名非圆成实相。又于此余异类可得相及譬喻中。有一切同类相者。由此因缘于所成立不决定故。亦名非圆成实相。非圆成实故。非善观察清净道理。不清净故不应修习。若异类譬喻所引相。若非善清净言教相。当知体性皆不清净。法尔道理者。谓如来出世若不出世。法性安住法住法界。是名法尔道理。总别者。谓先总说一句法已后。后诸句差别分别究竟显了。
　　自性相者。谓我所说有行有缘。所有能取菩提分法。谓念住等。如是名为彼自性相。彼果相者。谓若世间若出世间诸烦恼断。及所引发世出世间诸果功德。如是名为得彼果相。彼领受开示相者。谓即于彼以解脱智而领受之。及广为他宣说开示。如是名为彼领受开示相。彼障碍法相者。谓即于修菩提分法。能随障碍诸染污法。是名彼障碍法相。彼随顺法相者。谓即于彼多所作法。是名彼随顺法相。彼过患相者。当知即彼诸障碍法所有过失。是名彼过患相。彼胜利相者。当知即彼诸随顺法所有功德。是名彼胜利相。
　　曼殊室利菩萨复白佛言。唯愿世尊为诸菩萨略说契经调伏本母不共外道陀罗尼义。由此不共陀罗尼义。令诸菩萨得入如来所说诸法甚深密意。佛告曼殊室利菩萨曰。善男子。汝今谛听。吾当为汝略说不共陀罗尼义。令诸菩萨于我所说密意言词能善悟入。善男子。若杂染法若清净法。我说一切皆无作用。亦都无有补特伽罗。以一切种离所为故非杂染法。先染后净非清净法。后净先染凡夫异生。于粗重身执著诸法。补特伽罗自性差别随眠妄见。以为缘故计我我所。由此妄见谓我见我闻我嗅我尝我触我知我食我作我染我净。如是等类邪加行转。若有如实知如是者。便能永断粗重之身。获得一切烦恼不住。最极清净离诸戏论。无为依止无有加行。善男子。当知是名略说不共陀罗尼义。尔时世尊欲重宣此义。而说颂曰。
　　一切杂染清净法　　皆无作用数取趣
　　由我宣说离所为　　染污清净非先后
　　于粗重身随眠见　　为缘计我及我所
　　由此妄谓我见等　　我食我为我染净
　　若如实知如是者　　乃能永断粗重身
　　得无染净无戏论　　无为依止无加行

　　尔时曼殊室利菩萨摩诃萨复白佛言。世尊。云何应知诸如来心生起之相。佛告曼殊室利菩萨曰。善男子。夫如来者非心意识生起所显。然诸如来有无加行心法生起。当知此事犹如变化。曼殊室利菩萨复白佛言。世尊。若诸如来法身远离一切加行。既无加行云何而有心法生起。佛告曼殊室利菩萨曰。善男子。先所修习方便般若。加行力故。有心生起。善男子。譬如正入无心睡眠。非于觉悟而作加行。由先所作加行势力而复觉悟。又如正在灭尽定中。非于起定而作加行。由先所作加行势力还从定起。如从睡眠及灭尽定心更生起。如是如来由先修习。方便般若加行力故。当知复有心法生起。曼殊室利菩萨复白佛言。世尊。如来化身。当言有心为无心耶。佛告曼殊室利菩萨曰。善男子。非是有心亦非无心。何以故。无自依心故。有依他心故。曼殊室利菩萨复白佛言。世尊。如来所行如来境界。此之二种有何差别。佛告曼殊室利菩萨曰。善男子。如来所行。谓一切种如来共有不可思议无量功德。众所庄严清净佛土。如来境界。谓一切种五界差别。何等为五。一者有情界。二者世界。三者法界。四者调伏界。五者调伏方便界。如是名为二种差别。曼殊室利菩萨复白佛言。世尊。如来成等正觉。转正法轮。入大涅槃。如是三种当知何相。
　　佛告曼殊室利菩萨曰。善男子。当知此三皆无二相。谓非成等正觉非不成等正觉。非转正法轮。非不转正法轮。非入大涅槃。非不入大涅槃。何以故。如来法身究竟净故。如来化身常示现故。曼殊室利菩萨复白佛言。世尊。诸有情类但于化身。见闻奉事生诸功德。如来于彼有何因缘。佛告曼殊室利菩萨曰。善男子。如来是彼增上所缘之因缘故。又彼化身是如来力所住持故。曼殊室利菩萨复白佛言。世尊。等无加行。何因缘故。如来法身为诸有情放大智光。及出无量化身影像。声闻独觉解脱之身无如是事。佛告曼殊室利菩萨曰。善男子。譬如等无加行。从日月轮水火二种颇胝迦宝放大光明。非余水火颇胝迦宝。谓大威德有情所住持故。诸有情业增上力故。又如从彼善工业者之所雕饰。末尼宝珠出印文像。不从所余不雕饰者。如是缘于无量法界。方便般若极善修习。磨莹集成如来法身。从是能放大智光明。及出种种化身影像。非唯从彼解脱之身有如斯事。曼殊室利菩萨复白佛言。世尊。如世尊说。如来菩萨威德住持。令诸众生于欲界中。生刹帝利婆罗门等大富贵家。人身财宝无不圆满。或欲界天色无色界。一切身财圆满可得。世尊。此中有何密意。佛告曼殊室利菩萨曰。善男子。如来菩萨威德住持。若道若行于一切处。能令众生获得身财皆圆满者。即随所应为彼宣说此道此行。若有能于此道此行正修行者。于一切处所获身财无不圆满。若有众生于此道行违背轻毁。又于我所起损恼心及嗔恚心。命终已后于一切处。所得身财无不下劣。曼殊室利。由是因缘。当知如来及诸菩萨威德住持。非但能令身财圆满。如来菩萨住持威德。亦令众生身财下劣。曼殊室利菩萨复白佛言。世尊。诸秽土中何事易得何事难得。诸净土中何事易得何事难得。佛告曼殊室利菩萨曰。善男子。诸秽土中八事易得二事难得。何等名为八事易得。一者外道。二者有苦众生。三者种姓家世兴衰差别。四者行诸恶行。五者毁犯尸罗。六者恶趣。七者下乘。八者下劣意乐加行菩萨。何等名为二事难得。一者增上意乐加行菩萨之所游集。二者如来出现于世。曼殊室利。诸净土中与上相违。当知八事甚为难得二事易得。
　　尔时曼殊室利菩萨白佛言。世尊。于此解深密法门中。此名何教。我当云何奉持。佛告曼殊室利菩萨曰。善男子。此名如来成所作事了义之教。于此如来成所作事了义之教。汝当奉事。说是如来成所作事了义教时。于大会中有七十五千菩萨摩诃萨。皆得圆满法身证觉。

　　　　解深密经卷第五


