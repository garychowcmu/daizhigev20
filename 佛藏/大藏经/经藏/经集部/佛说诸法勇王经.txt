  佛说诸法勇王经
　　刘宋 昙摩蜜多译




　　　　佛说诸法勇王经

　　　　宋罽宾三藏昙摩密多译
　　如是我闻。一时佛在王舍城迦兰陀竹林。与大比丘僧千二百五十人俱。其先悉是结发梵志。优楼频螺迦叶。优婆提舍憍律陀等。而为上首。一切皆是大阿罗汉。诸漏已尽无复烦恼。心得解脱慧得解脱。其心调柔自在无碍。摩诃那伽所作已办。离于重担逮得己利。尽诸有结得正解脱。通达诸法到于彼岸。唯除一人尊者阿难。尔时世尊于十五日说禁戒时。在显露处结加趺坐。大众围绕恭敬尊重。是时会中有一比丘。出家未久便受具戒。即于其日来至佛所。顶礼佛足右绕三匝。合掌瞻仰而白佛言。世尊。我于今日出家未久已受具戒。于出家事遗疑未了。唯愿如来哀愍解说。云何比丘受人信施无有愚痴。既受施已。云何复得毕报施恩。若善男子有生净信。发心出家所期之法。云何复得具足成就。即于佛前。重说偈言。
　　我出家未久　　已受具足戒
　　于此事未了　　唯愿哀愍说
　　云何受信施　　毕竟清净报
　　信心出家已　　具足诸所愿

　　尔时如来告比丘言。若有比丘成就三法。受诸信施无有愚痴。受已则能清净毕报。诸善男子。信心出家所愿之法悉得具足。何等为三。一者入于僧数。二者勤修僧业。三者得僧善利。比丘若能成就如是三法。受人信施无有愚痴。受已则能清净毕报。信心出家所愿具足。尔时世尊欲重宣此义。而说偈言。
　　若有入僧数　　僧业中勤进
　　获得僧善利　　与心而相应
　　如是之人等　　毕能报信施
　　出家所愿法　　而悉得具足

　　尔时比丘复白佛言。世尊。如来今者略说此义。我犹未解。唯愿世尊重垂广说。云何比丘入于僧数。云何比丘勤修僧业。云何比丘获僧善利。复于佛前而说偈言。
　　云何入僧数　　僧业中勤进
　　获得僧善利　　唯垂分别说

　　尔时世尊赞是比丘。善哉善哉。能问斯义。谛听谛听善思念之。当为汝说僧数僧业及僧善利。是时比丘即蒙许可渴仰欲闻。佛告比丘。四向四得是名为僧。常为世间之所称赞。世人八部合掌恭敬。天人之中无上福田。尔时世尊欲重宣此义。而说偈言。
　　我今说四向　　及以四得等
　　是名为众僧　　无上之福田

　　复次比丘云何僧业。四念处四正勤四如意足五根五力七觉分八圣道分。是名僧业。尔时世尊。复说偈言。
　　常勤行精进　　最胜八圣道
　　如是则得入　　如上四双僧

　　复次比丘。云何名为僧善利也。所谓四沙门果。何等为四。须陀洹果。斯陀含果。阿那含果。阿罗汉果。是名僧利。尔时世尊。复说偈言。
　　大士之善利　　是则入僧数
　　具四沙门果　　则能毕报恩

　　尔时比丘闻是语已。即作是言。如佛所说。若有比丘入于僧数勤修僧业获僧善利。如是之人乃能堪受一切信施无有愚痴。受已毕能报其施恩。信心出家所愿具足。世尊。若有善男子发大乘心求一切智净信出家。如是之人得在僧数勤修僧业得僧利不。佛言。比丘。善哉善哉。汝有大智。能作如是微妙善问。汝今以为多所利益安乐天人。能问如来如是深义。复告比丘。善持忆念。谛听谛听善思念之。当为汝说。比丘白佛。唯然世尊。愿乐欲闻。唯愿如来分别善说。佛言。比丘。若有诸人发大乘心修行大乘。求一切智信心舍家。如是之人不入僧数不修僧业不得僧利。尔时世尊。复说偈言。
　　不入于僧数　　不勤修僧业
　　不得僧善利　　是修于菩提

　　尔时比丘复白佛言。世尊。如来何缘听如是人出家受具受人信施。世尊。如是之人不入僧数不勤僧业不得僧利。云何而得毕报施恩。佛言。比丘。汝今不应问如是事。比丘复言。若如是人不入僧数不勤僧业不得僧利。云何而得毕报施恩。佛言。止止不复须问。如第一请。第二第三亦复如是。佛告比丘。汝已三请岂得不说。宣是语已。以神通力放于眉间白毫相光。其明焰炽有百千色。悉照三千大千世界幽闇黑冥未曾睹见诸色之处。悉令大明。诸大海水其中众生。所谓鱼鳖走兽摩罗龙王龙女。诸阿修罗阿修罗女。诸迦楼罗迦楼罗女。如是等众悉蒙其光。心惊毛竖怪未曾有。其光亦照四天王忉利天焰摩天兜率天化乐天他化自在天。梵天梵众天梵辅天大梵天。光天光音天少光天无量光天。净天少净天遍净天无量净天。果实天少果天广果天无量果天无想天无恼天无热天善现天妙见天阿迦腻吒天。是眉间毫相悉皆遍照。乃至三千大千世界亦复如是。从四天王。乃至阿迦腻吒诸天。莫不大明。如是诸天。见如来光神通变化已。各来佛所。恭敬供养尊重赞叹。顶礼佛足却在一面合掌而住。
　　尔时复有无量比丘。游行诸国遇斯光已。皆悉集来至于佛所。恭敬供养尊重赞叹。顶礼佛足却在一面合掌而住。尔时比丘比丘尼优婆塞优婆夷。皆见如是变化神通。见已于佛生清净信。即至佛所恭敬供养尊重赞叹。顶礼佛足却坐一面合掌而住。乃至三千大千世界。天龙鬼神乾闼婆阿修罗迦楼罗紧那罗摩睺罗伽人及非人。如是大众悉见如来神通变化。各各来到佛世尊所。恭敬供养尊重赞叹。顶礼佛足却坐一面合掌而住。尔时大德舍利弗即从坐起。偏袒右臂右膝著地。合掌向佛白佛言。世尊。今日无量比丘比丘尼优婆塞优婆夷。一切大众悉共聚集。并及诸天龙神乾闼婆阿修罗迦楼罗紧那罗摩睺罗伽人非人等。从四天王。乃至阿迦腻吒诸天。悉皆和合端坐佛前。如来何缘放此眉间白毫相光。唯愿哀愍说其因缘。尔时舍利弗即于佛前。而说偈言。
　　多有诸众生　　其数那由他
　　见是大神变　　悉能来聚集
　　何缘放光明　　集是诸大众
　　唯愿垂哀愍　　分别说其因

　　尔时佛告舍利弗。是一比丘。出家未久已受具戒。来问我言。世尊。若有人发大乘之心求一切智剃除须发出家修道。云何善受一切信施。受已必能报其施福。若善男子发于信心出家学道。所愿。不久悉得成就。舍利弗。以是因缘有如是等无量大众而来聚集。舍利弗言。今正是时。唯愿如来。分别演说如是之义。佛告舍利弗。我今若说如是义者。多有无量百千众生以生疑惑。何以故。是诸大龙神通道力不可思议。是诸师子无所畏吼。亦不可思议。是诸大人所有法界。亦不可思议。舍利弗。诸佛世尊所有法界不可思议。一切凡夫声闻缘觉不能信解。舍利弗。如来见是诸因缘故。默然不说。时舍利弗乃至三请。如来默然亦不许可。时舍利弗复白佛言。世尊。是大众中已有无量无边比丘比丘尼优婆塞优婆夷。诸天龙神乾闼婆阿修罗迦楼罗紧那罗摩睺罗伽人非人等。久于佛所心生净信。唯愿如来。哀愍如是诸众生等。分别演说如是之义。复于佛前。而说偈言。
　　善哉无上尊　　惟愿垂哀愍
　　广为诸菩萨　　善说顶功德
　　有诸众生等　　深愿求菩提
　　已于是法中　　生厚善欲心

　　尔时佛告舍利弗。菩萨摩诃萨应受一切诸天世人阿修罗迦楼罗紧那罗摩睺罗伽人非人等恭敬供养。舍利弗。菩萨摩诃萨不毕报施恩。何以故。舍利弗。菩萨摩诃萨本已清净毕报施故。舍利弗。假使菩萨摩诃萨日日受取一切众生所施衣食。一一众生所施之食抟如须弥。一一衣服覆四天下。一日之中受一切众生如是衣食。亦能清净毕报施恩。何以故。舍利弗。是诸菩萨于众生中最是福田。应受世间之供养者。舍利弗。汝见世间大富之人。多有珍宝金银琉璃颇梨真珠车磲马瑙。种种之物柔软敷具。所谓刹利大姓。婆罗门大姓。居士大家。粟散小王。转轮圣帝。七宝成就人中自在。若四天王三十三天。释提桓因焰摩天子。兜率天子。化乐天子。他化自在天子。梵自在天王。及余色无色界诸天。若须陀洹果斯陀含果阿那含果阿罗汉果辟支佛果。若阿耨多罗三藐三菩提。舍利弗。如是等众。皆由菩萨教化因缘出现于世。何以故。舍利弗。菩萨摩诃萨发心行于菩提之道。次当得佛成阿耨多罗三藐三菩提。成已复当转于法轮。一切世间若沙门婆罗门。及梵天王魔王波旬所不能转。尔时当有无量众生。闻是法已当得须陀洹果。斯陀含果。阿那含果。阿罗汉果。发缘觉心。有发阿耨多罗三藐三菩提心。闻说布施则勤修行。以施因缘生刹利大姓婆罗门大姓居士。大家若小王家转轮圣帝。七宝具足。人中自在。闻说持戒则便坚持。以是因缘生四天王三十三天炎摩天兜术天化乐天他化自在天。闻说四无量心随顺修行。以是因缘生于色界。闻四空定随顺行之。以是因缘生无色界。舍利弗。以是义故。当知皆由菩萨因缘。一切善法出现于世。舍利弗。譬如阿耨达多龙王福德力故。其池流出四大河水。东方恒河。南方辛头。西方博叉。北方私陀。此四大河。流出四方投四大海。恒河眷属具五百河入于东海。辛头眷属具五百河入于南海。博叉眷属具五百河入于西海。私陀眷属具五百河入于北海。舍利弗。于意云何。此四大河流出四方。次第入于四大海中。于此四方为能利益诸众生不。舍利弗言。世尊。实大利益无量众生。所谓飞鸟走兽人与非人。舍利弗言。世尊。近此河边有诸稻麦粟豆。诸田亦得润渍。如是诸田多获谷麦。复能利益无量众生。所谓飞鸟走兽人非人等。舍利弗。于意云何。是四大海由何而有。舍利弗言。世尊。是四大海皆由四河。佛复告舍利弗。于意云何。是四大海于诸众生有利益不。舍利弗言。如是世尊。是海实能利益无量无边众生。谓水陆性水性众生。谓大小鱼走兽摩罗龟鳖虾蟆鹅雁鸳鸯。亦为其余无量无边水性之属。而作窟穴。舍利弗。如是大海复为余众而作住处。所谓诸龙乾闼婆阿修罗迦楼罗。亦出无量无边珍宝。利益一切人非人等。所谓真珠珂贝璧玉珊瑚琉璃青毗琉璃。及出其余种种珠宝。悉为众生之所受用。而作利益。舍利弗。于意云何。此四大海由何而有。舍利弗言。世尊。是海皆由阿耨达池。尔时佛赞舍利弗言。善哉善哉。阿耨达多龙王体离三怖。何等为三。一者金翅鸟。二者热沙。三者诸龙若行欲时便为蛇身。阿耨达多龙王无如是事。舍利弗。阿耨达多龙王所居宫殿。乃是坐禅神通之人所居住处。舍利弗。若有人能住是处者。当知是等亦得无恼。舍利弗白佛言。世尊。甚为希有。阿耨达多龙王宫殿。成就如是上善功德。于三怖畏尚无一事。况当具三。若有众生在此宫殿。亦复具得无是三事。若是神通善思惟仁所住处者。是处必能出四大河。于诸众生多所利益。以是因缘。四大海水为诸众生之所受用而作窟宅。所谓卵生诸飞鸟等。及余禽兽人与非人。世尊。是阿耨达池。成就如是无量功德。佛告舍利弗。譬如阿耨达多龙王体离三怖。菩萨亦尔体离三怖。何等为三。一地狱怖。二畜生怖。三饿鬼怖。舍利弗。如因阿耨达池出四大河利益无边无量众生。菩萨亦尔。以四摄法摄取众生。一者布施。二者爱语。三者利行。四者同事。舍利弗。菩萨摩诃萨以四摄法利益众生。舍利弗。如因阿耨达池出四大海。菩萨亦尔。因菩提心出一切智海。舍利弗。如因大海为诸众生而作安隐快乐住处。舍利弗。一切种智亦复如是。为三界众生而作安隐快乐住处。何等三界。欲界色界无色界也。舍利弗。皆由菩萨周旋教化故。令三千大千世界所有众生得受安乐。何以故。舍利弗。若有菩萨出现于世行菩萨道。因修行道则得授记。因得授记则便得成阿耨多罗三藐三菩提转于法轮。一切世间沙门婆罗门。及梵天王魔王波旬。所不能转。众生闻已则有四众。所谓比丘比丘尼优婆塞优婆夷。是四众等以是因缘。于天人中而受种种微妙快乐及离欲乐。舍利弗。于意云何。如是之法因何而出。舍利弗言。皆由菩萨因缘而出。舍利弗。于意云何。三界系法复因谁出。舍利弗言。亦由菩萨因缘而出。佛告舍利弗。于意云何。于是系法颇有一法能报菩萨所作恩不。舍利弗言。无也世尊。何以故。由于菩萨如是之法出于世故。世尊。譬如有人多饶珍宝有慈心故以己库藏无量珍宝百千万亿那由他物施于贫人。如是展转。给二人三人四人五人十人二十人三十四十五十百人千人百千万人。如是乃至无量众生及色非色。悉舍一切所有财宝。给施如是无量众生。亦为除其怖畏系缚鞭杖诃责诸恶趣等。兼复安止于人天乐。而是众中有一士夫。析破一钱以为百分。以一分钱欲报是人所施之恩。世尊。于意云何。是大施主于诸众生多所利益。是人方以一分之钱欲报其恩。宁得报不。不也舍利弗。舍利弗言。菩萨摩诃萨亦复如是。如彼富人利益一切无量众生。及为断灭一切诸恶。以一分钱而报其恩。世尊。行大乘者亦复如是。以如是等无量众生所受种种随意快乐。欲报菩萨发意之恩。亦如彼人以一分钱报施主恩。
　　尔时佛赞舍利弗言。善哉善哉。汝今则为随顺我行。舍利弗。一切众生若于百世千世万世百千万世。一一世中尽其形寿。舍身皮肉骨髓筋脉奉上菩萨。尚不能报如是菩萨百分千分百千亿分乃至算数所不能知分中一分之恩。何以故。舍利弗。我观一切人天大众及阿修罗。无有能报是菩萨恩。唯除善男子善女人发阿耨多罗三藐三菩提心。何以故。舍利弗。若有善男子善女人发阿耨多罗三藐三菩提心。则为一切无量众生之所受用。多所利益。舍利弗。如阎浮提出栴檀树。其芽生时能除一切婴孩男女所有病苦。其叶生时复能疗治童男童女所有患苦。若树增长枝叶扶疏能荫凉时。众生在中悉能除灭一切病苦。其花开敷能令人天成就快乐。其果熟时有大光明遍照十方。若有众生见已生念识其光明。即得除断生老病死。及其坏时有诸众生取其树身。终不畏有贫穷之苦。若取枝叶还至家中。则无复有饥渴之患。舍利弗。是栴檀树出现于世常益众生。无有不作利益之时。从芽生时。乃至取其枝叶还家。常为利益。舍利弗。菩萨摩诃萨亦复如是。初发阿耨多罗三藐三菩提心时。以四摄法摄取众生。既发心已其心常缘于三解脱。何等为三。空无相愿。树增长者。谓无生忍法。花开发者。谓已成就一切种智。果实熟者。谓于如来入般涅槃。树破坏者。谓涅槃已以神通力碎身舍利如葶苈子。取其枝叶而还家者。谓于如来既涅槃已。收取舍利起诸塔庙。众生入中衰恶消除。舍利弗。是故当知善男子善女人发阿耨多罗三藐三菩提心者。有诸众生于中所种一切善根则得毕报。何以故。舍利弗。若有善男子善女人发阿耨多罗三藐三菩提心。则为欲令行佛种者共相绍继。亦欲令彼声闻缘觉无有断绝。能与一切无量众生人天快乐。及离烦恼无漏之乐。舍利弗。若有能与一切众生人天快乐。及离烦恼无漏之乐。如是之人可得说喻明其比不。舍利弗言。不也世尊世尊。无有天人沙门婆罗门若魔若梵。及余一切无量之众。或于一劫百劫千劫百千万劫。乃至无量阿僧祇劫。能报菩萨发心之恩。舍利弗。以是故。善男子善女人欲得无上毕报施恩。应发阿耨多罗三藐三菩提心。舍利弗。若善男子善女人欲报过去诸佛恩者。亦当如是发阿耨多罗三藐三菩提心。舍利弗。若善男子善女人欲报未来诸如来恩者。亦当如是发阿耨多罗三藐三菩提心。舍利弗。若善男子善女人欲报今现在十方诸佛恩者。亦当如是发阿耨多罗三藐三菩提心。舍利弗。唯有二人能报佛恩。何等为二。一者尽漏。二者发阿耨多罗三藐三菩提心。舍利弗。是二种人善能供养诸佛如来。善报诸佛所有恩惠。尔时世尊欲重宣此义。而说偈言。
　　所说二种人　　能供养诸佛
　　所谓阿罗汉　　菩萨摩诃萨
　　是名曰二人　　供养诸世尊
　　而于三界中　　更无第三人
　　若有能平等　　观察一切法
　　如是等人辈　　是则名智者
　　悉以妙五欲　　可爱诸所须
　　供养是菩萨　　犹不报其恩
　　若供养离爱　　后身阿罗汉
　　及发无上心　　行于菩提者
　　是则为第一　　无上之福田
　　天人及诸梵　　各以已所爱
　　供养是菩萨　　亦不报其恩
　　如是二种人　　其实无所须
　　虽得上供养　　而心无贪著
　　以是因缘故　　虽奉不能报
　　世间诸智者　　若欲供养佛
　　应发菩提心　　修行于忍辱
　　若欲作功德　　数数无有量
　　当为菩提故　　行于无上业
　　若欲得禅定　　修四无量心
　　是人应精进　　为于佛智慧
　　欲得一切乐　　消除诸苦恼
　　如是诸人等　　应于佛法中
　　而生厚重欲　　毕求无上道
　　若欲得觐见　　无量诸世尊
　　应生恭敬心　　深求正真道
　　若欲从一界　　至于无量界
　　应生勤精进　　深欲于菩提
　　欲见过去佛　　应生欲精进
　　为于菩提故　　善顺而修学
　　若欲得疾见　　未来世诸佛
　　亦应为菩提　　至心专修道
　　若复欲得见　　现在诸世尊
　　亦应为菩提　　生于善欲心
　　当知是等人　　最上非凡下
　　若欲于众生　　普行慈心者
　　是人应勤进　　速求无上道
　　若欲令众生　　悉除诸苦恼
　　应学无上智　　中间莫废舍
　　若欲与众生　　一切诸快乐
　　智者为菩提　　应发深善欲
　　若欲灭众生　　无量诸恶趣
　　智者应摄取　　毕竟菩提心
　　是人之所得　　无量诸功德
　　一切无有人　　能说其譬喻
　　谓发菩提心　　欲成无上道

　　尔时世尊说是偈已。大德舍利弗白佛言。世尊。今说此经得几功德。几所众生发阿耨多罗三藐三菩提心。佛告舍利弗。汝今不应问如是义。何以故。舍利弗。如来若说一切智事。令多众生生于疑惑。何以故。舍利弗。诸佛世尊有无量戒禅定智慧无边神力。舍利弗。于意云何。如来能说虚空边际分界限齐可知可计可筹量不。不也世尊。何以故。世尊。虚空边际无有人能已知今知当知。佛告舍利弗。佛智亦尔。声闻缘觉已不知今不知当不知。何以故。舍利弗。如来所有无上智慧。非诸声闻缘觉境界所行处故。舍利弗言。是诸众生甚为希有。善能分别无上菩提。而能发于阿耨多罗三藐三菩提心。佛告舍利弗。如是如是如汝所说。是诸众生甚为希有。善能分别无上菩提。而能发阿耨多罗三藐三菩提心。舍利弗。于意云何。阎浮提中所有水陆空行众生尽得人身。若有一人教是诸人令其安住五戒十善。舍利弗。于意云何。是人以此因缘得福多不。甚多世尊。是人得福不可以譬喻为比。我今当说。若善男子善女人教一阎浮提所有众生令其安住五戒十善所得功德。不如有人教诲一人令得信行。舍利弗。且置是事。若有善男子善女人。教一阎浮提所有众生令得信行。不如有人教诲一人令得法行。舍利弗。复置是事。若有善男子善女人。教一阎浮提所有众生令得法行。不如有人教诲一人令得八人。舍利弗。复置是事。若有善男子善女人。教一阎浮提所有众生令得八人。不如有人教诲一人令得须陀洹果。舍利弗。复置是事。若有善男子善女人。教一阎浮提所有众生令得须陀洹果。不如有人教诲一人令得斯陀含果。舍利弗。复置是事。若有善男子善女人。教一阎浮提所有众生得斯陀含果。不如有人教诲一人令得阿那含果。舍利弗。复置是事。若有善男子善女人。教一阎浮提所有众生得阿那含果。不如有人教诲一人得阿罗汉果。舍利弗。复置是事。若有善男子善女人。教一阎浮提所有众生令得阿罗汉果。不如有人教诲一人令得缘觉。舍利弗。复置是事。若有善男子善女人。教一阎浮提所有众生令得缘觉。不如有人教诲一人令发阿耨多罗三藐三菩提心。舍利弗。复置是事。若有善男子善女人。教一阎浮提所有众生发菩提心。不如有人教诲一人令得不退转。舍利弗。复置是事。若有善男子善女人。教一阎浮提所有众生令得不退转。不如有人教诲一人令得无生法忍。舍利弗。复置是事。若有善男子善女人。教一阎浮提所有众生得无生法忍。不如有人劝教一人令得速成无上智慧。舍利弗。复置是事。若有善男子善女人。教一阎浮提所有众生。令得速成无上智慧。不如有人精勤修集如是经典。何以故。是经能坏一切魔众。能破诸阴不近诸界。分散诸入灭除烦恼。发白净性除却累法。若能以是一切诸法勇王经典。为他众生广分别说。所得功德无量无边不可称说。舍利弗。置一阎浮提所有众生。置四天下所有众生。置小千世界所有众生。置中千世界所有众生。置三千大千世界所有众生。舍利弗。若于东南西北方四维上下如恒河沙等所有世界。其中众生。若有色若无色。有想无想。水陆虚空。卵生胎生湿生化生。是诸众生渐渐次第得成人身。若有善男子善女人。悉教尔所无量众生。令得安住五戒十善。舍利弗。于意云何。是善男子善女人。以是因缘得福多不。舍利弗言。甚多世尊。是人所得功德不可以譬喻为比。舍利弗。复置是事。若教十方如恒河沙世界众生。令得信行法行八人须陀洹果斯陀含果阿那含果阿罗汉果辟支佛道。发阿耨多罗三藐三菩提心不退转无生法忍。速成无上一切智慧。不如有人以是一切法勇王经典。为他众生分别广说。所得功德。于前劝化。众生功德。最为殊胜最尊无上最妙最善最胜无过。无有比类无与等者。舍利弗。当知如是无上方便。能令菩萨毕定修行于菩提道。何以故。舍利弗。若有菩萨闻一切法勇王经典。闻已即得不退转于阿耨多罗三藐三菩提。当知是人能为众生而作福田。无有等等无有比类。已得解脱到于彼岸。清净调柔寂灭涅槃为佛真子应受供养。是为勇健师子丈夫过出人天。是人中龙。天中之天。是无所著是不系缚是无挂碍。所作已办成一切业。是无量功德成就具足。尔时世尊欲重宣此义。而说偈言。
　　若发菩提心　　毕竟到彼岸
　　如是诸大人　　心无有疑惑
　　若施是等人　　得福报无量
　　欲得如是福　　当发菩提心
　　既发菩提心　　所得福德聚
　　欲称其少分　　不可得计量
　　教无量世界　　所有诸众生
　　悉令住五戒　　乃至转增上
　　虽作如是教　　不如发菩提
　　其余更无等　　唯除解是经
　　若学是经典　　即是良福田
　　应受人天供　　寂灭善调伏
　　若听是经典　　即是佛真子
　　亦名勤精进　　寂静到彼岸
　　是天龙师子　　故名为大人
　　亦是天中天　　众生之最尊
　　若有能宣说　　如是妙经典
　　是则得名为　　人中之无上

　　佛说偈已。大德舍利弗白佛言。世尊。未曾有也。世尊。于今一切法勇王经中。略说菩萨所有教诲。世尊。菩萨摩诃萨虽于无量阿僧祇劫奉修菩萨所应之行。犹难得成无上菩提。世尊。而今于此经中说无上道则为不难。世尊。是诸众生快得善利第一之利世尊。若有众生得闻是经。读诵通利为他广说。当知是人则为已向阿耨多罗三藐三菩提。世尊。善哉善哉。是妙经典。惟愿如来复垂重说。何以故。如我解佛所说义理。若过去诸佛所说经法。是经于中最为殊胜。未来诸佛所说经法。是经于中亦为最胜。若现在十方诸佛所转无上法轮。是经于中亦为殊胜。世尊。我亦曾说无量经典及其文字。亦从如来闻无量经及其义味。未曾得闻如是经典。善哉世尊。惟愿哀愍数数广说如是经典。佛告舍利弗。如是之义如来自知。随有众生生信解心。我于尔时当为广说而摄取之。舍利弗。如此皆是如来所知。非是声闻辟支佛等所能及逮。舍利弗。我今说是微妙经典。八万四千梵天与人。三十六亿欲界诸天未发阿耨多罗三藐三菩提心者。今悉发心。三十亿诸天得无生忍法。因地诸天诸龙鬼神无量无数未发阿耨多罗三藐三菩提心今悉发心。舍利弗。我见如是利益义故。时时广说如是经典。尔时会中有无量百千众生比丘比丘尼优婆塞优婆夷。合掌长跪瞻仰如来目不曾眴。尔时如来熙怡而笑。诸佛常法不以无缘而微笑也。既微笑已。从其面门放种种光青黄赤白紫颇梨色。照于无量无边世界上至梵天。绕身三匝从顶而入。尔时大德舍利弗即从坐起。偏袒右肩右膝著地。长跪合掌白佛言。世尊。诸佛不以无因缘笑。世尊。今者有何因缘而微笑也。佛告舍利弗。汝今见此无量无数百千众生。比丘比丘尼优婆塞优婆夷。向我合掌侍立瞻仰目不眴不。已见世尊。佛告舍利弗。是诸大众愿乐欲闻菩萨所修无上之行。舍利弗。如来随知一切众生所念所行。是故我今当为说之。舍利弗。若人不见过去现在未来世心。是则名为菩萨之行。复次舍利弗。若复不见诸阴性想。不贪诸界不著诸入。舍利弗。是名菩萨所行之法。是则如来正觉所说说。是菩萨所行法已。三千大千佛之世界六种震动。尔时波旬及其眷属。处在魔宫惊怖战栗寻即落地。各于佛前而说。偈言。
　　我及眷属等　　今者悉破坏
　　一切皆落地　　无有能还者
　　若佛演说此　　经典无遗余
　　能破烦恼魔　　阴魔及死魔
　　令其势力丧　　一切无有残
　　以闻诸法空　　魔力遂羸损
　　得于无我智　　死魔则退散
　　悟法性空故　　更不受后生

　　尔时波旬。复说偈言。
　　善哉勤精进　　无上之大龙
　　我今与眷属　　悉受无量苦
　　惟愿慈哀颜　　矜愍见慰喻
　　令我缘是因　　不入于死门

　　尔时如来即为波旬。而说偈言。
　　波旬汝眷属　　若欲脱死门
　　应于此经典　　深生信净心
　　一切世间中　　少有能信者
　　是故汝今应　　信受奉行之

　　尔时波旬闻是偈已。欢喜踊跃忽然不现。佛说经已。大德舍利弗及所问比丘。并余比丘比丘尼优婆塞优婆夷一切大众。天龙鬼神人非人等。闻佛所说莫不欢喜。赞言善哉。作礼而去。

　　　　佛说诸法勇王经


