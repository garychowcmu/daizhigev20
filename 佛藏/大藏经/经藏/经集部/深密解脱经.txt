  深密解脱经
　　元魏 菩提流支译




　　深密解脱经序

　　　　沙门都释昙宁造
　　夫至迹虚微。理包言像之外。幽宗冲秘。旨绝名相之域。是以。大圣秉独悟之灵姿。镜寰中之妙趣。实相廓然。与虚无齐其量。法性憺尔。与幽冥同其源。神辉潜映而不灭。万相俱应而不生。然此生也。生所不能生。此之灭也。灭所不能灭。显既非有。隐岂为无。寂焉而动。动焉而寂。出没无方。教迹星罗者矣。盖深密解脱经者。乃兆圣之玄源。亿善之渊府。论其旨也。则真相不二。语其教也。则湛然理一。义尽冲籍。文穷秘典。妙绝熙怡。包括群藏。自非诠于理教。何以显兹深致。但东西音殊。理凭翻译。非翻非译。文义斯壅。所以久蕴而不显者。良俟嘉运而光通矣。大魏皇帝。总六合以统天。包百王以驭宇。道迈羲唐。德超古哲。而每游神觉典。妙玩大乘。思在翻演。鸿宣遐代。时有北天竺三藏法师菩提留支。魏音道晞。曾为此地之沙门都统也。识性内融。神机外朗。冲文玄藏。罔不该洞。以永熙二年。龙次星纪。月吕蕤宾。诏命三藏。于显阳殿。高升法座。披匣挥麈。口自翻译。义语无滞。皇上尊经只法。执翰轮首下笔成句。文义双显。旨包群籍之秘理。含众典之奥。但万机渊旷。无容终讫。舍笔之后。转授沙门都法师慧光。昙宁。在永宁上寺。共律师僧辩。居士李廓等。遵承上轨。岁常翻演。新经诸论。津悟恒沙。帝亦时纡尊仪。饰兹玄席。同事名儒招玄。大统法师僧令。沙门都法师僧泽。律师慧颙等。十有余僧。缁俗诜诜。法事隆盛。一言三覆。慕尽穷微。是使深密秘藏。光宣于景运。解脱妙义。永流于遐劫。理教渊廓。罔测其源。旨趣中绝。焉究其宗。所谓鹿苑之唱再兴。祇园之风更显者也。宁虽识昧。忝厕伦末。敢罄庸管。只记云尔。

　　　　深密解脱经卷第一

　　　　元魏天竺三藏菩提流支译

　　序品第一

　　归命释迦牟尼佛。
　　如是我闻。一时婆伽婆。住法界殿如来境界处。众宝赫焰一切庄严第一之处。遍至无量诸世界处。放大光明普照之处。无量善巧差别住处。无有分齐过分齐处。过诸一切三界境界出世间上上善根境界成就之处。善得清净自在解脱无碍之处。诸佛如来神力住持之处。无量菩萨众所行处。无量诸众天龙夜叉乾闼婆阿修罗迦楼罗紧那罗摩睺罗伽人非人等之所行处。是大法界究竟满足喜乐之处。毕竟能与一切众生利益之处。离诸一切烦恼垢处。离诸一切诸魔怨敌诸佛住持庄严之处。大法意去之所明处。奢摩他毗婆舍那大乘之处。入空无相无愿大解脱乐处。无量功德众大宝莲华王之所庄严处。婆伽婆住如是等不可思议自在之处。
　　诸佛如来善觉所觉离于二行到无相处。行诸佛行得诸如来一切平等到无障碍之所去处。能到一切不退法轮。能到不可降伏境界不可思议体。能到一切三世平等。遍至一切诸世界身。到于诸法无疑之处。能到一切究竟智行。悉能到于法智无疑。得诸一切无分别身。能答一切菩萨问智。能到无二行之彼岸。能到诸佛无有差别解脱智处。能到无边无中三昧。境界广大如法界。究竟如虚空尽未来际。与诸无量声闻众俱。心善调伏皆是佛子。善得心解脱。善得慧解脱。善得清净戒。求法者与乐成就多闻。住持多闻。具足多闻。善思所思。善说所说。善作所作。善得一切速疾般若。善得一切疾去般若。善得一切猛利般若。具足三明见第一法。得究竟行能作清净。受大施主具足成就。寂静威仪毕竟成就。忍辱柔和善受佛教能如说行。时诸无量大菩萨众。皆从无量种种佛土而来集会。是诸菩萨皆住一切所求大处。毕竟能取无上大法。得一切众生平等之心。离诸一切分别。分别降伏一切诸魔怨敌。离诸一切声闻辟支佛之所念处。得大法味喜乐具足。过五怖畏得不退地。一乘之体现前能灭。一切众生怖畏之地。如是等不可说。不可思。不可称。不可量。不可数。菩萨众俱。

　　圣者善问菩萨问品第二

　　尔时婆伽婆。百千万阿僧祇大众前后围绕为诸菩萨说甚深法。时大众中有圣者菩萨摩诃萨。名曰善问。在众中坐。即依无言无有二相第一义谛。问圣者深密解脱菩萨言。佛子。言一切法不二。一切法不二者。何者为一切法。云何名不二。尔时深密解脱菩萨。告善问菩萨言。善男子言一切法者有二种。何等为二。一者有为法。二者无为法。善男子。有为法者。非有为非无为。无为法者。非有为非无为。善问菩萨言。佛子。云何有为法非有为非无为。云何无为法非有为非无为。深密解脱菩萨言。善男子。言有为法者。惟是如来名字说法。所言如来名字说法者。惟分别言语名为说法。善男子。若惟名字分别言语名说法者。常不如是但种种名字聚集言语成。是故言非有为。善男子。言无为者。惟言语体。善男子。假使离于有为无为者。彼法亦如是。善男子。虽无言语而不空说事。佛子。何者为事而言不空说。所谓圣人知圣人见。圣智知圣见见。无言所证。为欲说彼无言语法。依相说彼有为无为。善男子。言无为者。惟是如来名字说法。名字说法者。是分别相。分别相者即言语相善男子。言语相者。即是名字之所集法名字集者。是虚妄法。虚妄法者。常无如是体种种分别。名字不成即言语相。是故我说非无为。善男子。言有为者。但是名字若离有为无为法者。彼亦如是。善男子。而非无事说彼言语。善男子。何者为事。而言圣智知圣智见。无言证法。无言证法故。说名非有为。善问菩萨言。佛子。云何彼事无言所证。圣智知圣智见。而言为彼无言证法。说彼有为无为言语。深密解脱菩萨言。善男子。譬如幻师幻师弟子住四衢道。积聚草木枝叶瓦石在于一处。示现种种幻术所作。所谓象马车步诸兵。摩尼真珠琉璃珂贝。珊瑚虎珀车磲马瑙。钱财谷帛库藏诸物。示如是等种种异事。善男子。有诸愚痴无智凡夫见闻彼事。不知彼是草木瓦石生如是心。实有此诸象马车步摩尼真珠琉璃珂贝珊瑚虎珀车磲马瑙钱财谷帛库藏等物。以现见故。彼愚痴人如是见闻即取修行。毕竟为实余者虚妄。善男子。彼人复更须求上上法。善男子。复有智慧非愚痴者。见象马等知是草木瓦石等体。彼人见闻生如是心。彼诸如是象马车等我见非实。此幻所作有此象马车步兵等虚妄之相。种种异事幻惑人眼。彼智慧人如所见闻。不取为实。亦不执著。亦不取此。毕竟为实余者虚妄。而知为义取彼言语。此人不须更观胜法。善男子。凡夫众生。未得圣人出世间智亦复如是。凡夫愚痴不如实知无言语法。见闻有为无为之法生如是心。有此有为无为之法如我见闻。是故彼人如所见闻。毕竟而取执著为实。如所见闻如是受行。此毕竟实余者虚妄。彼人更须观察胜法。善男子。复有众生非是愚痴。见于实谛得诸圣人出世间智。如实能知一切诸法。证无言语真实法体。而彼众生。见闻有为无为之法。生如是心。如所见闻无如是等有为无为名字等法。复作是念。有此有为无为言说。从虚妄分别行相而生。如彼幻法迷惑于智。以生有为无为异异名相。彼人了知不如见闻如是取著。此是真实余者虚妄。为显彼义而取言语彼人不须更观胜法。善男子。如是彼事圣人智知。圣人见见无言所证。为欲证彼无言之法。说彼有为无为名相。尔时深密解脱菩萨。而说偈言。
　　深义无言语　　诸佛说不二
　　痴人依无明　　戏论著二法
　　长行世间道　　往来无休息
　　生于畜生中　　以离第一义

　　圣者昙无竭菩萨问品第三

　　尔时圣者昙无竭菩萨摩诃萨。依于如实第一义谛。过诸一切世间觉观境界之相。白佛言。世尊。我忆过去世。复过彼过去世。离此世界七十七恒河沙世界。过彼无量恒河沙世界已。有佛国土号名称世界。彼中有佛。名毗摩罗吉谛如来。住彼国土。我于尔时游化众生往彼世界。尔时见有一外道师止住一处。有七万七千弟子聚集其所。依第一义相思惟诸法。彼诸外道。迭共推觅第一义相。称量第一义相。思惟第一义相。观察不见第一义相。生异异意。异异见。异异执著。立异朋党起于诤论。口力交诤出不善言。迭共相乱起散而去。世尊。我于尔时即生心念。希有诸佛如来出世。以依如来出世间故今得见闻。过于一切世间境界第一义相。得证第一义相。见第一义相。证一切灭相。
　　尔时世尊。告昙无竭菩萨言。昙无竭。如是如是。我觉过诸世间境界第一义相。如是觉已而为人说。以示于人。显示于人。建立是法。何以故。我为圣人说我内身自所证法。为诸凡夫说觉观境界迭共所知。昙无竭。汝今当依此义而知。所谓过诸世间境界是第一义相。复次昙无竭。我说第一义者。是过一切诸相境界。觉观是名诸相境界。如是我说第一义者。是无言境界。觉观是名言说境界。昙无竭。我说离诸言语是第一义相。觉观名字是世谛相。如是我说离诸诤论是第一义相。觉观名字是诤论相。昙无竭。依此义相。汝今应知。过诸世间觉观境界。是第一义相。昙无竭。譬如有人尽于一形啖辛苦味乐辛苦味。彼人不能知。不能觉。不能量。不能信石蜜阿婆婆等甘美之味。昙无竭。有人长夜信贪欲乐乐著贪欲。为贪欲火烧内心。身不能知。不能觉。不能量。不能信离诸一切色声香味触无贪欲乐。昙无竭。有人长夜信分别乐乐于分别。不能知。不能觉。不能量。不能信内身寂静无分别乐。昙无竭。有人长夜乐见闻觉知乐信乐而行。彼人不能知。不能觉。不能量。不能信内身寂灭离见闻觉知乐。昙无竭。如人长夜取我我相乐信乐而行。彼人不能知。不能觉。不能量。不能信北郁单越无我我所乐。昙无竭。如是觉观之人。不能知。不能觉。不能量。不能信离诸觉观第一义相。尔时世尊。而说偈言。
　　我说身证法　　第一离言境
　　离觉观诤相　　无言第一义

　　圣者善清净慧菩萨问品第四

　　尔时圣者善清净慧菩萨摩诃萨。依第一义过一异相。白佛言。世尊。世尊善说希有妙法第一义谛。微细极细甚深之义过一异相。所谓难证。世尊。我忆往昔在于一处。见住信行地诸菩萨等集坐一处。思有为行第一义谛为一为异。有诸菩萨言。有为行相异第一义。复有菩萨作如是言。非有为行异第一义。而作是言。有为之行不异第一义。复有菩萨生于疑心。而起异意作如是言。此诸菩萨中。何者是实说。何者虚妄说。何者是正念修行法。何者是邪念修行法。世尊。我见彼诸菩萨作是思惟。此诸善男子等。皆是愚痴非善黠慧。不善知法堕邪念中。何以故。以不能知有为之行。微细无相过一异相第一义相故。尔时佛告善清净慧菩萨摩诃萨言。善清净慧。如是如是彼诸一切善男子等。皆是愚痴不善黠慧。不知正法堕邪念中。何以故。以不能知微细行相。过一异相第一义相故。何以故。善清净慧。若有为行不异第一义相者。一切愚痴诸凡夫等。悉亦应见第一义谛即凡夫身。亦应得彼无上清净涅槃之乐。亦应得彼阿耨多罗三藐三菩提。善清净慧若有为行不异第一义相者。见第一义谛时。应见有为行相。若有为行相是有相者。相即是缚不应得解脱。若见实谛不离相缚者不应得解。亦不得脱烦恼之缚。以不离彼二种缚故。不应得彼无上清净涅槃之乐。亦不应得阿耨多罗三藐三菩提。善清净慧。以是义故。愚痴凡夫不见实谛。亦非即此凡夫之身。得彼无上清净涅槃。亦非即彼凡夫之身。能得阿耨多罗三藐三菩提。是故见实谛者。不应见彼有为无为。行相一之与异。是故彼人见有为行相第一义相。一异之义不成一异。善清净慧。汝当应知。彼诸菩萨。言有为之行第一义相。是一是异者。彼诸菩萨非正念是邪念。复次善清净慧。若有为行相第一义相二不异者。如有为行堕在染相。第一义相亦应堕染。善清净慧。若有为行相离第一义相异者。如是一切有为之行。不应与彼第一义同故。善清净慧。第一义谛不堕一切烦恼染中。以是得言有为之行第一义谛得言同相。是故善清净慧。汝不应言有为行相第一义谛有一有异。复次善清净慧。若有为行相第一义相二不异者。第一义谛不异有为一切诸行。如是一切有为之行。亦应不异第一义相。而彼有为异第一义。若不异者。如实行者见闻觉知有为行相。不应更求无上胜法。善清净慧。若有为行相第一义相不异者。即有为行。应名无我无自体相是第一义相。善清净慧。复有过失。谓于一时差别异相。此是染相。此是净相。是故善清净慧。第一义相异有为行相。而非不异有为行相。是故彼诸如实行者见闻觉知更求胜法。以如实知有为行故。得于无我第一义名。而不一时有染有净二相差别。是故离彼有为行相第一义相。不一不异。义亦不成。善清净慧。彼诸菩萨作如是言。有为行相第一义相不一不异者。彼诸菩萨不名善说。善清净慧。汝当应知。彼诸菩萨。不名正念如实修行。是名邪念。善清净慧。譬如珂白不可说一不可说异。如是金黄箜篌妙声。沉水香味。荜茇辛味。诃梨勒苦味。苷蔗甜味。兜罗柔软苏乃至醍醐。不可说一。不可说异。善清净慧。如是一切有为行体无常之相。不可说一。不可说异。一切有漏所有苦相。不可说一。不可说异。一切法中无我之相。不可说一。不可说异。贪嗔痴染不寂静相。不可说一。不可说异。善清净慧。如是一切有为之行第一义相。不可说一。不可说异。善清净慧。如是我得细微细深甚深难证极难证。过一异相第一义谛觉。觉已为人说示开示现示建立。尔时如来而说偈言。
　　有为界实谛　　一异相离相
　　若分别一异　　彼痴非正念
　　彼人为相缚　　及为烦恼缚
　　修毗婆奢那　　奢摩他得脱

　　慧命须菩提问品第五

　　尔时世尊。依一切处一味等味第一义谛。告慧命须菩提言。须菩提。汝知一切众生界中几所众生。依我依慢说我所得。须菩提。汝知一切众生界中几所众生。离我离慢说我所得。须菩提白佛言。世尊。我于众生界中。实少见众生。离我我慢说我所得。世尊。而我实见无量阿僧祇不可说众生。于众生界中。依我我慢说我所得。世尊。如我忆念过去世时。住于一处阿兰若园。尔时多有诸比丘等。依于我所四面而住。世尊。我于尔时见彼比丘。于日西下一处聚集取种种法相说所证谛法。世尊。有诸比丘。取于阴相说为证法。有诸比丘。见阴生相说为证法。有诸比丘。见阴灭相说为证法。有诸比丘说阴灭法。有诸比丘。说阴灭现证法。有诸比丘。见于入相说为证法。有诸比丘。取十二因缘相说为证法。有诸比丘。取起行相说为证法。有诸比丘。取于谛相说为证法。有诸比丘。取谛因相说为证法。有诸比丘。取知谛相说为证法。有诸比丘。取离谛相说为证法。有诸比丘。取证谛相说为证法。有诸比丘。取修行谛相说为证法。有诸比丘。取界法相说为证法。有诸比丘。取于界相说为证法。有诸比丘。取种种界相说为证法。有诸比丘。取无量界相说为证法。有诸比丘。取灭界相说为证法。有诸比丘。取灭界证相说为证法。如是诸比丘。取四念处相说为证法。有诸比丘。取四念相说为证法。有诸比丘。取四念处对对治相说为证法。有诸比丘。取四念处修行相说为证法。有诸比丘。取未生四念处。为生四念处修行相故说为证法。有诸比丘。取已生四念处。为不失修行相故说为证法。有诸比丘。取已生四念处。为增广修行相故说为证法。如是诸比丘。取正勤如意根力觉道。未生为生。为住为不忘失。为增广取相说为证法。世尊。我见彼诸比丘生如是念。是诸比丘以著我相。取我慢相如是说证。何以故。以不能知第一义谛一味等味相。是故世尊。我作是念。世尊出世希有希有。善说胜法一切处第一义一味等味。微妙甚深难觉难知。何况外道而能得解。佛告须菩提。如是如是。如汝所说。我所证法细微极微深甚深极甚深。难觉极难觉。一切处一味等味相。第一义谛是我所证。证已为人开示演说示极示开示现示。何以故。须菩提。所谓阴界入因缘起行实谛境界。念处正勤如意根力觉道等。须菩提。我说五阴中清净观。三十七品是第一义相。一切阴界入念处正勤如意根力觉道一味等味相。须菩提。依于此义汝今应知。一切处一味等味第一义相。复次须菩提。如实修行比丘。如实知一阴如第一义谛法无我。于余界入因缘起行界念处正勤如意根力觉道等。更不别观真如第一义法无我。惟依随顺真如依止不二法。证一切处一味等味第一义相。须菩提。汝依此义应如是知。所谓一味等味第一义相。复次须菩提。如彼阴界入因缘起行。界念处正勤如意根力觉道等彼差别。若真如第一义谛法无我有差别相者。真如证法第一义谛亦应有因。若有因者应从因生。若从因生应是有为。若是有为不应得名第一义谛。若非第一义谛者。应更推求第一义谛。须菩提。是故真如第一义谛法无我。非从因生。亦非有为法。亦非不第一义谛。亦非为彼第一义谛。更求第一义谛。惟是常常时。恒恒时。如来出世。若不出世。法性常住。法体常住。法界常住。须菩提。汝依此义。应知此诸一切法相。一味等味第一义谛。须菩提。譬如无量种种差别色相无相。无有分别。无有差异。一切处虚空等味一体一相。须菩提。一切诸法自相差别。一切处一味等味。第一义相。尔时世尊。而说偈言。
　　如来应说法　　一切一味相
　　不离第一义　　见别是憍慢

　　圣者广慧菩萨问品第六

　　尔时圣者广慧菩萨摩诃萨依于心相白佛言。世尊。如来说诸菩萨善知心意意识深密法者。世尊。云何菩萨善知心意意识深密之法。世尊。以何义故。如来说诸菩萨善知心意意识深密之法。尔时世尊告广慧菩萨言。善哉善哉。广慧。汝今乃能问于如来如此深义。广慧。汝能为与一切众生。安隐乐具悉令满足。广慧。汝为哀愍一切天人。多所安乐多所饶益。乃能问我如是之义。善哉广慧。谛听谛听。我为汝说心意意识深密之义。广慧。于诸六道生死之中。何等何等众生卵生胎生湿生化生。受身生身及增长身。初有一切种子心生。和合不同差别增长。广所成就依二种取。何等二种。一者谓依色心根取。二者依于不分别相。言语戏论熏集而取。广慧。色界中依二种取生。无色界中非二种取生。广慧。彼识名阿陀那识。何以故。以彼阿陀那识取此身相应身故。广慧。亦名阿梨耶识。何以故。以彼身中住著故。一体相应故。广慧。亦名为心。何以故。以彼心为色声香味触法增长故。广慧。依彼阿陀那识能生六种识。所谓眼耳鼻舌身意识身。广慧。若一境界现前一识身起。无分别意识即共眼识一时俱生。广慧。若二三四五境界现前五识身起。无分别意识即与五识一时俱生。广慧。譬如流水若一缘起即生一波。若二若三乃至众多因缘俱起即生众波。广慧。而彼流水亦不断绝。复次广慧。譬如无垢清净明镜。若有一像因缘现前即见一像。若有二三众多像现。即能具见众多异像。广慧。而彼明镜为彼种种诸像不异。广慧。如彼流水明镜像等。依止阿陀那识。住持阿陀那识。若一眼识因缘现前。即一意识共彼眼识同时取境。广慧。若五识身五种因缘一时现前。无分别意识即共五识一时取境。广慧。如是菩萨摩诃萨。依法住智。如实善知心意意识深密之法。广慧。而佛不说诸菩萨等是善解知心意意识深密之法。广慧。若菩萨不见内外阿陀那。不见阿陀那识。能如实知。不见阿梨耶。不见阿梨耶识不戏论心。不见眼不见色。不见眼识。不见耳。不见声。不见耳识。不见鼻。不见香。不见鼻识。不见舌。不见味。不见舌识。不见身。不见触。不见身识。广慧。菩萨不见内外意。不见内外法。不见内外意识。能如实知。广慧。我说如是诸菩萨等善知第一义。广慧。是故我说菩萨应知心意意识深密之法。广慧。菩萨如是解知心意意识深密法已。我说是人是真菩萨。尔时世尊。而说偈言。
　　诸种阿陀那　　能生于诸法
　　我说水镜喻　　不为愚人说


　　　　深密解脱经卷第一



　　　　深密解脱经卷第二

　　　　元魏天竺三藏菩提流支译

　　圣者功德林菩萨问品第七

　　尔时圣者功德林菩萨摩诃萨依一切法相白佛言。世尊。世尊说诸菩萨善知法相。世尊。菩萨善知诸法相者。云何名善知诸法相。世尊。菩萨能知几种法故。名为善知一切法相。而如来说菩萨善知一切法相。尔时佛告功德林菩萨摩诃萨言。善哉善哉。功德林。汝今乃能问佛此义。功德林。汝能为与一切众生。安隐乐具悉令满足。功德林。汝能哀愍一切人天。多所安乐多所饶益。乃能问我如是之义。善哉善哉。功德林。汝今一心谛听谛听。我为汝说。功德林。一切法相有三种相。何等为三。所谓虚妄分别相。因缘相。第一义相。功德林。何者虚妄分别相。所谓名相所说法体。及种种相名用义等。功德林。何者诸法因缘之相。所谓十二因缘。依此法生彼法。谓依无明缘行乃至生大苦聚处。功德林。何者是诸法第一义相。所谓诸法真如之体。诸菩萨等正念修行。至心修行证不二法。证彼法已乃至得成就阿耨多罗三藐三菩提。功德林。譬如有人目中有翳是眼识过。功德林。虚妄分别亦复如是。功德林。譬如有人眼中有翳。见毛轮绳及胡麻子青黄赤白等相现前。功德林。因缘之相亦复如是。功德林。譬如有人眼净无浊离眼翳过。即彼眼见自性境界不生迷惑。功德林。第一义相亦复如是。功德林。譬如世间清净琉璃置青色中。即因陀罗青色出大因陀罗摩尼宝光明。因陀罗青色大因陀罗摩尼之宝光明现前。迷惑众生以为实宝。功德林。即彼清净琉璃之体置赤色中。即出赤波头摩摩尼之宝光明现前。迷惑众生以为赤宝。功德林。即彼清净琉璃之体置绿色中。即出绿色摩尼之宝光明现前。迷惑众生以为绿宝。功德林。即彼清净琉璃之体置黄色中。即出绿色摩尼之宝光明现前。迷惑众生以为绿宝。功德林。如彼清净琉璃之中种种异色。如是他力因缘相中。虚妄分别名字章句熏习之体亦尔。应知功德林。如彼清净琉璃因陀罗。青色大因陀罗。青色因赤色绿色黄色。为金等宝种种现前。迷惑众生皆以为宝。功德林。如是他力因缘相中。虚妄分别名字章句亦尔。应知功德林。如彼清净白琉璃体他力因缘亦尔。应知功德林。即彼清净琉璃之体。无彼因陀罗青色大因陀罗青色。无彼青宝赤绿黄金等宝。如是宝体。常常时恒恒时。无如是等一切宝体。功德林。即彼他力因缘相中。彼虚妄分别名字章句。常常时恒恒时。无如是等虚妄分别名字章句体相。应知功德林。而依名相因缘分别因缘相。应知功德林。依虚妄因缘执著名相。是故见他力因缘。功德林。依他力因缘执著虚妄分别之相。见第一义相。功德林。菩萨于彼因缘相中如实能知。是知虚妄分别之相。菩萨尔时名为能知诸法无相。功德林。菩萨若知因缘法相。如实知诸因缘法已。能如实知诸法染相。能如实知染相法已。能知第一义相。能如实知第一义相已。能如实知清净法相。功德林。菩萨若于他力因缘法中。能如实知无相之法。如实知已远离染法。离染法已得证一切清净法相。功德林。菩萨如实能知虚妄法相。能知他力因缘法相。能知第一义相无相。如实能知染相净相。离染法相证净法相。功德林。菩萨摩诃萨应当如是善知诸法。是故佛说菩萨摩诃萨善知诸法。尔时世尊。而说偈言。
　　如实知诸法　　即舍染法相
　　舍染法相已　　证于清净法
　　不观有为过　　懈怠放逸害
　　诸法常不动　　离相名菩萨

　　圣者成就第一义菩萨问品第八

　　尔时圣者成就第一义菩萨依无体相第一义相白佛言。世尊。世尊我独在于空闲之处。生觉观心作如是念。如来种种说于诸阴自体相法。所谓能知生灭之相。离于如是诸入因缘而起诸行。如是说诸谛自体相。所谓知离证修。如是说诸界自体相。种种别相。种种界相。无量界相。如是说诸念处正勤如意根力觉道自体对治修行。未生令生。已生令增广。世尊复说一切法本来无体。一切法本来不生。一切法本来不灭。一切法本来寂静。一切法本来自性涅槃。世尊。是故我问如来此义。如来何意作如是说。尔时佛告成就第一义菩萨言。善哉善哉。成就第一义。汝能如是正念思惟生此觉观。复言善哉。成就第一义。汝今乃能问佛此义。何以故。汝为安乐一切众生。安隐一切众生。为欲利益一切众生。安隐一切天人。故问此义。成就第一义。汝一心听我意。何故作如是说。一切法本来无体相。一切法本来不生。一切法本来不灭。一切法本来寂静。一切法本来涅槃。成就第一义。我意依诸法三种无体相作如是说一切诸法无自体相。何等为三。所谓依诸法无自体相。无生体相。第一义谛无自体相。成就第一义。诸法无自体相者。诸分别相。何以故。以彼诸法随名相说。非有自体。是故我言无自体相。成就第一义。何者诸法无生体相。谓诸法无体相。何以故。以彼生法依他力因缘非自体相。是故我说无生体相。成就第一义。何者是第一义无体相。成就第一义。第一义无体相者。一切诸法本无生体。是故我说一切诸法无自体相。以彼依于因缘生故。以依第一义无体相故。何以故。成就第一义。于诸法中清净观相。我说彼是第一义相。成就第一义。以他力相中清净观故。是故我说第一义谛无自体相。成就第一义。一切诸法无成就相。是故我说彼第一义谛无自体相。何以故。成就第一义。诸法无我无我体相。是故我说彼一切法无自体相。成就第一义。以是彼法依无体得名。是故我说第一义谛无自体相。成就第一义。如空中华无自体相。一切诸法无自体相亦复如是。是故我说一切诸法无自体相。法应如是。应知成就第一义。譬如幻作种种色像。诸因缘法无自体相亦复如是是故。我说一切诸法无自体相。成就第一义。第一义谛无自体相亦复如是。是故我说第一义谛无自体相。成就第一义。如空中华色无体相得名。如是第一义谛无自体相亦复如是。成就第一义。我意依此三种法无体相故。说言诸法无自体相法。复次成就第一义。我意依相无自体相。说言诸法无自体相。彼法本来不生。彼法本来不灭。彼法本来寂静。彼法本来涅槃。何以故。成就第一义。若一切法无自体相。彼法不生。若法不生彼法不灭。若不灭不生。彼法本来寂静。若法本来寂静。彼法本来清净。若法本来清净。彼法本来涅槃。若如是彼法无有少法可灭令入涅槃。成就第一义。是故我意依彼相说彼法无自体相。是故我说一切诸法本来不生。复次成就第一义。第一义者。依无我得名。是故我意依第一义无体相故。说言诸法本来不生。何以故。成就第一义。以第一义法无我得名。是故名为第一义谛无自体相。常常时恒恒时。一切法体常住。谓无为体离诸一切烦恼相应。若法常常时恒恒时。依彼法体住彼法不生不灭。以无为故。若法无为。彼法本来寂静。若法本来寂静。彼法本来涅槃。以远离一切烦恼毒相应故。是故第一义法无我得名。我说诸法无自体相。一切法本来不生。一切法本来不灭。一切法本来寂静。一切法本来涅槃。成就第一义。一切众生众生界中。不知不觉虚妄分别法体差别。亦不能知他力因缘法体差别。亦复不见第一义谛法体差别。是故我说三种法无自体相。成就第一义。而诸众生虚妄分别。诸法体相。他力法体。第一义体。虚妄分别名字体相。说因缘法第一义法。成就第一义。一切众生如是。如是说如是受用。依名字心。依随顺心。依名用使心。依彼分别名字体相。执著他力因缘法体。第一义体。成就第一义。如是如是执著。如是如是依他力法。虚妄执著因缘法体。依彼因缘生未来世他力法体。为烦恼染业染生染。流转六道长夜受苦。不能出离生死苦缚。所谓地狱畜生饿鬼阿修罗天人诸趣。成就第一义。随所有众生不种善根。不能清净一切罪业。不能成就诸善根力。不多信法。不集功德智慧之业。我为彼说诸法不生。彼诸众生闻我所说。因缘和合有为行生。彼众生知诸法无常不恒不可归依。异异转灭。于诸一切有为行中。生惊怖心生远离心。生惊怖心生远离心已。彼诸众生不行恶法修行善法。修行善法者依善法因。不种善根者种诸善根。不清净罪业者清净罪业。不成熟诸根者能令成熟。依彼成熟善根力故能多信法。多信法者能集功德智慧之藏。成就第一义。彼诸众生虽种善根。乃至能集一切功德智慧之藏成就第一义。而彼众生。于彼因缘诸法之体无生体相。及第一义无体相法。不如实知。不如实知故。于诸一切有为行中。不能生厌不能远离。是故彼诸一切众生。不得解脱烦恼染业染生染。成就第一义。如来为彼诸众生故重说彼法。所谓因缘无体第一义无体。令彼众生于有为行生厌离心。为得解脱烦恼染业染生染。彼诸众生闻我所说。于彼诸法无生相中。于一切法虚妄分别中。第一义谛无体相中。能生正信思惟彼法如实觉知。于他力中不生执著。虚妄分别诸法体相。但知唯是名用得名。唯是随顺名用得名。唯是随顺名用彼诸烦恼得名。是故彼诸一切众生。能灭他力因缘诸相。依于现法智慧之力。断彼未来一切因缘。是故依彼因缘正见。能离一切有为诸行。厌离一切有为行已得正解脱。远离业染烦恼染生染。成就第一义。声闻性众生。依此道依此法。得声闻涅槃缘觉性众生亦复如是。依此道依此法。得缘觉涅槃。佛乘性众生亦复如是。依此道依此法。得阿耨多罗三藐三菩提。成就第一义。是故我说声闻缘觉菩萨一清净道。成就第一义。唯一清净道更无第二。我意依此故说一乘。成就第一义。而众生界中非无种种性。软中上根众生。成就第一义。寂灭声闻性人。一切诸佛尽力教化。不能令其坐于道场得阿耨多罗三藐三菩提。何以故。成就第一义以彼自性本来狭劣。一向少于慈悲之心。一向怖畏一切诸苦。以少慈悲一向舍于利益众生。成就第一义。若一向畏苦。一向离诸有为之行。彼人远离利益众生。远离能度诸众生业。是故我说彼人不能证阿耨多罗三藐三菩提。我说名为寂灭声闻。成就第一义。发菩提心声闻人者。而我说彼名为菩萨。何以故。以彼菩萨先离烦恼障得慧解脱后离智障得心解脱。彼菩萨如来初化依自身利益而得解脱。是故我说彼是声闻性人菩萨。成就第一义。我善说法中。善如意法中。善毗尼法中。善清净法中。清净法中。不错依种种性说种种法相。成就第一义。是故佛意依此三种无体相法。说不了义修多罗法。所谓诸法本来不生。本来不灭。本来寂静。本来涅槃。成就第一义。若有众生种诸一切增上善根。清净罪业。成就诸根多信诸法。善集一切善根智慧。彼诸众生闻我法音能如实知。彼诸众生信我法信我义。智慧观察能如实觉。依彼证法随顺行力。速得究竟阿耨多罗三藐三菩提。我依彼诸一切众生。能于我身生恭敬心。作如是言。此是正觉知一切法。是故名为应正遍知。成就第一义。若有众生不种一切增上善根。不能清净一切罪业。不能淳熟一切善根。不多信法无增上心。不集功德智慧之藏直心体性。不能观察是法非法。是法可取是法可舍。依自心见执著而行。彼诸众生虽闻我法。亦复不知依何意说。而彼众生信于我法恭敬我法而作是言。我信诸佛如来所说修多罗。甚深甚深相依空相应。难见难觉不可觉形相。不可觉微细极微黠慧人智慧境界。如来说诸修多罗义。我不能知。默然而信而作是言。诸佛如来菩提甚深。诸法体相亦复甚深。唯佛所知非我境界。诸佛如来随诸众生种种信心说种种法。以诸如来无量智慧所知如海。而我知见如牛迹水。是故众生于彼修多罗。若能至心受持书写。写已住持读示供养为他人说。诵常诵随喜施他。而彼众生不能于中如实修行。以未知我甚深之意。以不觉故。成就第一义。彼诸众生依因彼故。功德智慧增长满足。亦复令彼未淳熟心令得淳熟。成就第一义。复有众生。众生界中不能种诸一切善根。乃至不能成就功德智慧之业。无直心无直意。而彼众生知是法是非法。是可取是可舍。自智生见是可取是可舍。而彼众生闻我所说甚深之法。不知我意。是故不知如实之法。不知如实法故。不能觉知一切诸法。闻声执著义亦如是。是故彼诸一切众生说如是言。诸法无体相。一切法本来不生。一切法本来不灭。一切法本来寂静。一切法本来涅槃。而彼众生依因此见。于诸法中起于邪见。无诸法相堕于邪见。以见诸法无无相。以见诸法无无相故。而谤一切诸法为无。所谓虚妄分别相。因缘法体相。第一义法体相。何以故。成就第一义。依彼他力因缘体相。依于第一义谛体相。有名字相。成就第一义。若众生见因缘体相。第一义相言是无相。彼众生谤假名名字相。是故我说彼诸众生谤三种相。成就第一义。彼诸众生于无法中起法相。于无义中生义相。无法依法住持。无义依义住持。成就第一义。彼诸众生依我信法增长善法。而取非义为义智不增长。智不增长者离诸善法。于闻法众生住持是法法住持。非义为义堕于邪见。彼诸众生以取无法法相无义义相。以取无法法。非义义相。是故彼诸一切众生。依不正见离诸善法。应知成就第一义。复有众生。于彼邪见人边闻法。说如是言诸法无体。不生不灭寂静涅槃。惊惧怖畏而说是言。此非佛语是魔所说。是故彼诸邪见众生。谤诸修多罗说诸修多罗。毁诸修多罗言是非法。而彼众生因彼谤法得无量罪。成就无量极恶罪业。成就第一义。是故我说谤法众生。见无诸法亦无于义。依义说法成就无量极恶罪业。亦令无量诸众生等多生罪业。成就第一义。若有众生不种善根。不清净罪业。不熟身业多不信法。不能集彼功德智慧。不直心不随顺直心。而依自见邪智分别是法非法。是法可取是法可舍。彼诸众生虽闻我法。不得我意不生信心。亦复不能如实知我所说之意。是故彼诸一切众生。于诸非法生于法想。于诸非义生于义想。执著非法生是法想。执著非义生是义想。而作是言。此非佛语是魔所说。而彼邪智如是解故。而谤诸法不顺诸法。毁呰诸法轻论诸法。于正法中加置邪法。为灭修多罗。为坏修多罗。为不行修多罗。为不说修多罗。于信修多罗者生怨家想。彼诸众生先有无量罪业重障。复因谤法而谤于人。转更增长无量罪障。而彼罪障根本之罪不可说尽。何况复加谤法之罪。堕大地狱无有出期。乃至无量百千万亿阿僧祇劫。说其岁数亦不能尽。成就第一义。我今善说如是诸法。善示善清净善说众生如是种种异信种种异见。尔时世尊。而说偈言。
　　无法体不生　　本寂静不灭
　　自性涅槃法　　是故我说常
　　三种无体相　　第一义无体
　　若能知我意　　是人得解脱
　　一道法进趣　　诸众生解脱
　　是故一乘法　　随闻差别说
　　诸众生无量　　为身求涅槃
　　如来甚希有　　安隐诸众生
　　若证无漏界　　平等无二相
　　成就佛诸义　　彼人离烦恼

　　尔时成就第一义菩萨白佛言。希有世尊。未曾有未曾闻。如来所说如是微细极微细。甚深极甚深。难觉极难觉。诸佛如来意趣难知。世尊。我知如来所说义意。所谓分别境界。彼依分别有为行相。于名字中说彼色阴自体相相名为胜相。所谓色阴生色阴灭。离色阴知色阴。是故如来依彼法相。说彼诸法为无体相。世尊。彼分别境界。依彼分别境界行相。是他力相。是故如来。依于彼法。而说诸法不生诸法无体。亦依彼法说第一义言无体相。世尊。我知世尊所说法义。谓即依彼分别境界。虚妄分别有为行相。即彼虚妄分别之相。无如是相即彼无体相。无体相法无我。真如清净观相。是第一义。是故如来依第一义。说彼诸法名无体相。世尊。如一色阴。余阴亦如是。如是十二入十八界。一一入一切法亦如是。世尊。我知如来所说法义。所谓分别境界中。虚妄分别有为行相。所谓苦谛。知苦谛依于名字。说自体相胜相。虚妄分别。如来依彼说。言诸法无有体相。世尊。彼分别境界相。依止分别有为行相。名因缘相。世尊。是故我说我知如来所说法义。何以故。世尊。即彼分别境界分别诸相。依止虚妄行相而生。而彼虚妄分别行相。无如是体无如是相。是法无我。真如清净观名第一义。是故如来。依彼法说第一义无体相。世尊。如苦谛余谛亦如是。如是四念处四正勤四如意足五根五力七觉分八圣道。以要言之。一切诸法亦复如是。世尊。我知世尊所说法义。于分别境界中。依虚妄分别有为行相。正觉三昧对治。对治生正三昧。生三昧已。而复住持不忘不失修行增长。名字所说法相胜相是分别相。是故如来。依彼法相说言诸法无有体相。世尊。彼分别境界依止他力。因缘行相是他力相。是故如来依彼法相说言诸法无有体相。亦说第一义是无体相。世尊。我知世尊所说义相。即彼名字分别境界。依止分别名字行相。即彼分别无如是相即彼无相即彼无相体无体法。无我真如清净观相。即第一义。是故世尊说言诸法无有体相。是第一义相。世尊。譬如毗舒婆药草。著诸药中一切食中。世尊。如来说法亦复如是。诸法无体相。诸法不生诸法不灭诸法寂静。诸法自性涅槃。说了义修多罗。置于一切不了义修多罗中。世尊。譬如画地种种一相。所谓青黄赤白。能了别彼种种画相。世尊。如来说法亦复如是。诸法无体相不生不灭寂静自性涅槃。了义言教置于一切不了义中成一味相。亦能了别彼不了义修多罗等名字故。世尊。譬如一切诸饮食中若置熟酥生增上味。佛说此法亦复如是。依一切法无有体相。不生不灭寂静自性涅槃。说此了义修多罗。置诸一切不了义中。能生增上欢喜踊跃。世尊。譬如虚空一切处等于诸一切种种作业无有障碍皆悉能成。世尊。如来亦尔。说言诸法无有体相。诸法不生诸法不灭诸法寂静诸法自性而是涅槃。说了义经于诸一切不了义经。等同一味。成就一切声闻辟支佛。大乘修行作无障碍。尔时世尊告成就第一义菩萨言。善哉成就第一义。复作是言。善哉善哉。成就第一义。汝实能知诸佛如来说法之意。汝今善说此义譬喻。如彼毗舒婆药草画地置酥虚空等譬。成就第一义。如是如是。如汝所说。不异汝说。如是受持。
　　尔时成就第一义菩萨白佛言。世尊。如来初成应正等觉。于波罗奈城仙人集处。诸禽兽游处。为诸修行声闻行人。一转四谛希有法轮。世间一切沙门婆罗门。天人魔梵无能转者。若有能转依法相应。无有是处。世尊。此第二转法轮。说上法相可入法相。分别彼诸不了义修多罗。为住大乘众生。说于诸法无有体相。诸法不生诸法不灭诸法寂静诸法自性涅槃。希有之中复是希有。世尊。此是第三转法轮。为住一切大乘众生。说诸法无体相不生不灭寂静自性涅槃。善说四谛差别之相。希中希有。无人能入。无人能对。无人能诤。更无有上。更无有胜。了义修多罗无诤论处。尔时成就第一义菩萨白佛言。世尊。若善男子善女人。闻如来说诸法本来无体相本来不生本来不灭本来寂静本来自性涅槃。正信书写写已受持。供养施与他人。为自说自诵自读修行随喜。彼善男子善女人得几所功德。尔时世尊告成就第一义菩萨摩诃萨言。彼善男子善女人。成就无量阿僧祇功德聚。成就第一义。彼之功德无有譬喻可以况说。以要言之。略说少分。成就第一义。譬如指甲上土依大地土。百分不及一。迦罗分不及一。忧波尼沙陀分不及一。乃至算数譬喻不能及一。成就第一义。譬如牛迹中水依大海水。百分不及一。千分不及一。迦罗分不及一。忧波尼沙陀分不及一。乃至算数譬喻亦不及一。成就第一义。如是我说。信不了义修多罗。乃至修行不了义修多罗。所得功德。依此所说了义修多罗生。于信心乃至修行所得功德。受持读诵彼不了义修多罗。百分不及一。千分不及一。万分不及一。迦罗分不及一。忧波尼沙陀分不及一。乃至算数譬喻所不能知。尔时成就第一义菩萨白佛言。世尊。此深密解脱修多罗中。此法门名为何等。云何奉持。佛言。成就第一义。此法门名说第一义了义修多罗。汝应如是受持。佛说此法门时。六千众生发阿耨多罗三藐三菩提心。三百千声闻远尘离垢得法眼净。复有五百千声闻得无漏心解脱。七万五千菩萨得无生法忍。

　　　　深密解脱经卷第二



　　　　深密解脱经卷第三

　　　　元魏天竺三藏菩提流支译

　　圣者弥勒菩萨问品第九

　　尔时圣者弥勒菩萨摩诃萨依奢摩他毗婆舍那所摄法相白佛言。世尊。世尊菩萨依止何法。住持何法。于大乘中修行奢摩他毗婆舍那。佛告弥勒菩萨言。弥勒。依说诸法差别之相。及能住持阿耨多罗三藐三菩提心。弥勒。如我所说四种观法。菩萨依彼四种观法。修行大乘奢摩他毗婆舍那。何等为四。一者分别观。二者无分别观。三者事别。四者所作成就。弥勒菩萨问佛言。世尊。有几种奢摩他观。佛言。弥勒。惟有一种奢摩他观。所谓无分别观。弥勒菩萨复言。世尊。可有几种毗婆舍那观。佛言。弥勒。惟有一种。所谓差别观。弥勒菩萨复言。世尊。有几数名向二观。佛言。弥勒。有于二种。一者事别。二者事成就。弥勒菩萨言。世尊。云何菩萨依四种法修行奢摩他毗婆舍那观。善知奢摩他毗婆舍那。佛言。弥勒。如我为诸菩萨所说差别法相。所谓修多罗。祇夜。和伽罗。那伽他。忧陀那。尼陀那。阿婆陀那。伊帝忧多伽。阇多伽。毗佛略。阿浮陀檀摩。忧婆提舍。弥勒。一切菩萨于如是等修多罗中。应善谛听。口常善诵。心常善知。智常善观。慧如实觉。弥勒。诸菩萨等于彼修多罗中善思惟已。于空闲处独坐观察。观察彼心内常随顺。如是观心如是不断心。彼菩萨得身乐心乐。弥勒。是名我说菩萨修行奢摩他法。彼菩萨得身心乐已。依身心乐观所说法。如向思惟一切诸法。观察内心三昧境界像。能信诸法离于思惟。弥勒。诸菩萨等如是观彼三昧镜像。可知彼义觉观思惟。忍悕见意知觉现前。弥勒。是名我说菩萨修行毗婆舍那。弥勒。诸菩萨等应当如是善知毗婆舍那。
　　尔时圣者弥勒菩萨。白佛言。世尊。世尊菩萨未得内心观像。未得身乐未得心乐。佛说彼观名何等观。佛言。弥勒。非奢摩他。是随顺奢摩他。是故我说名为随顺信奢摩他。弥勒菩萨言。世尊。菩萨未得身乐心乐。观于内身三昧境界。思惟彼法如是观心。佛说彼观名何等观。佛言。弥勒。我说彼观非毗婆舍那。名随顺信毗婆舍那。
　　弥勒菩萨言。世尊。说奢摩他行毗婆舍那行为一为异。佛言。我说非异非不异。弥勒。以何义故我说不异。毗婆舍那观不离奢摩他。是故不异。弥勒。以何义故我说是异。以观分别境像差别。是故为异。弥勒菩萨言。世尊。毗婆舍那三昧境界。为异彼心。不异彼心。佛言。弥勒。我说不异何义不异。以唯是心观彼境像。何以故。我说但是心意识观得名故。弥勒菩萨言。世尊。若彼心境像不异于心。云何心即能观于心。佛言。弥勒。彼处无有一法能观一法。而彼心生如是现见。弥勒。譬如清净明镜。依因境像。能见境像。而不作心我见境像。依彼境像现见境像。弥勒。如彼心生不离于心。离心见境。彼三昧镜像现见境界。
　　弥勒菩萨言。世尊。一切众生所有心法色等境界。为异于心。为不异心。佛言。弥勒。不异于心。而诸凡夫颠倒智取。不能识知但是心法。以不如实知彼种种境像。颠倒取颠倒法。弥勒菩萨言。世尊。云何菩萨一向修行毗婆舍那。佛言。弥勒。若菩萨随顺观彼心相不断。如是菩萨一向修行毗婆舍那。弥勒菩萨言。世尊。云何菩萨一向观彼奢摩他法。佛言。弥勒。若菩萨随顺观彼心相不断。如是菩萨一向观彼奢摩他法。弥勒菩萨言。世尊。云何菩萨奢摩他毗婆舍那。二法和合一时修行。佛言。弥勒。若菩萨观心一心。如是奢摩他毗婆舍那一时修行。弥勒菩萨言。世尊。何者是心相。佛言。弥勒。所谓分别三昧境界镜像观毗婆舍那。是名心相。弥勒菩萨言。世尊。何者是心无间。佛言。弥勒。谓观像心奢摩他观。是名心无间。弥勒菩萨言。世尊。何者是心而言一心。佛言。弥勒。所谓观彼三昧境像。觉知是心。觉知是心已修真如观。弥勒。是名一心。
　　弥勒菩萨言。世尊。毗婆舍那行有几种。佛言。弥勒。毗婆舍那有于三种。何等三种。一者相。二者修行。三者观。弥勒。何者是相毗婆舍那。所谓但观三昧境界分别境像。是名相毗婆舍那。弥勒。何者是修行毗婆舍那。所谓智慧善见彼彼法相。是名修行毗婆舍那。弥勒。何者是观毗婆舍那。所谓彼彼法中。智慧善观彼彼法相。而不证彼寂灭解脱。弥勒。是名善观察修行毗婆舍那。弥勒菩萨复言。世尊。奢摩他行有几种。佛言。弥勒。依前法。后三种亦如是应知。复次弥勒。奢摩他有八种。所谓初禅奢摩他。如是二禅三禅四禅。无边空处。无边识处。见少处。非想非非想处。复次弥勒。有四种奢摩他。谓慈奢摩他。悲奢摩他。喜奢摩他。舍奢摩他。弥勒菩萨言。世尊。如世尊说依止奢摩他毗婆舍那。不依止奢摩他毗婆舍那。世尊。何者是依止法。何者是不依止法。佛言。弥勒。如所闻法随顺法相。弥勒。是名依止法奢摩他毗婆舍那。弥勒。离所闻法思惟取法。依他教观奢摩他毗婆舍那义。所谓观彼诸相青黄赤白臭烂。一切有行无常苦。一切法无我。一切法寂静。一切法涅槃。如是等奢摩他毗婆舍那。弥勒。是名不依止法奢摩他毗婆舍那。应知弥勒。所谓依止法奢摩他毗婆舍那。而我为彼随顺法相。利根菩萨作如是说。弥勒。不依止法随顺他教。而我为彼软根菩萨作如是说。弥勒菩萨言。世尊。如世尊说。差别观奢摩他毗婆舍那法。不差别观奢摩他毗婆舍那法。世尊。何者是差别观奢摩他毗婆舍那法。何者不差别观奢摩他毗婆舍那法。佛言弥勒。若菩萨一一观修多罗等法。如闻如取思惟诸法。修行奢摩他毗婆舍那。是名差别观奢摩他毗婆舍那法。弥勒。若菩萨即彼修多罗等法。作一段一分一聚。如是思惟此一切法。随顺真如流顺真如。随向真如随顺彼真如。随顺菩提随顺涅槃。随心识转。随顺彼法随向彼法。如实能知无量阿僧祇诸善法相。弥勒。是名无差别观奢摩他毗婆舍那法。
　　弥勒菩萨言。世尊。如世尊说。少相差别观奢摩他毗婆舍那法。大相差别观奢摩他毗婆舍那法。世尊。何者是少相差别观奢摩他毗婆舍那法。何者是大相差别观奢摩他毗婆舍那法。何者是无量相差别观奢摩他毗婆舍那法。佛言。弥勒。若菩萨差别观修多罗一一乃至忧波提舍作一段思惟。弥勒。是名少相差别观奢摩他毗婆舍那法。弥勒。若菩萨即彼修多罗等。不差别作一段思惟。弥勒。是名大相差别观奢摩他毗婆舍那法。弥勒。若菩萨诸佛如来说无量法无量名字无量章句无量上上智慧乐说辩才作一段思惟。是名无量差别观奢摩他毗婆舍那法。弥勒菩萨言。世尊。云何菩萨证得差别观奢摩他毗婆舍那法。佛言。弥勒。有五种观观彼法。何等五种。所谓思惟奢摩他毗婆舍那。念念灭一切烦恼。身离种种相得法乐乐。如实知十方无量无畔齐。知无量法光明所作成就相应清净分。无分别相现前。为得成就法身证上上胜胜因。弥勒菩萨言。世尊。何处随顺修行差别观奢摩他毗婆舍那法。何处证得差别观奢摩他毗婆舍那法。佛言。弥勒。初欢喜地菩萨摩诃萨随顺证少。于第三光明地菩萨善证得。应知弥勒。初学菩萨亦修行此差别观奢摩他毗婆舍那法。学思惟不休息故。
　　弥勒菩萨言。世尊。何者奢摩他毗婆舍那有觉有观三昧。何者是无觉有观三昧。何者是无觉无观三昧。佛言弥勒。若菩萨随如所闻摄受诸法。于一切法觉观相粗细随顺。能生奢摩他毗婆舍那法。是名有觉有观三昧。弥勒。若菩萨于彼法相不了了粗细相。随顺彼法修行而得彼法光明正念心。随顺细观察奢摩他毗婆舍那。弥勒。是名无觉有观三昧。弥勒。若菩萨离一切相自然随顺法。思惟观察奢摩他毗婆舍那。是名无觉无观三昧。复次弥勒。初修行奢摩他毗婆舍那。是名有觉有观三昧。弥勒。若菩萨观一切法。是名无觉少观三昧。弥勒。若菩萨观无差别法三昧。是名无觉无观三昧。弥勒菩萨言。世尊。何者是奢摩他相。何者是取奢摩他相。何者是奢摩他舍相。佛言。弥勒。若菩萨掉动心疑心中。生惊畏心或欲远离。思惟诸法而不断绝。是名奢摩他相。弥勒。若菩萨心沉没沉没相疑。思惟于法生欢喜心。是名取相奢摩他。弥勒。若菩萨一向于奢摩他道一向毗婆舍那道。双道观彼二法。烦恼不染于心。自然思惟。自然随顺彼法修行。是名奢摩他舍相。弥勒菩萨言。世尊。如世尊说菩萨修行奢摩他毗婆舍那法如实知法如实知义。世尊。云何菩萨知法知义。佛言。弥勒。若菩萨知五种观法。名如实知法。何等为五。一者名。二者句。三者字。四者差别。五者同。弥勒。何者是名。谓于染法净法中。观自体相说法相。弥勒。是名为名。弥勒。何者是句。即彼法种种名名。聚染法净法义为名。用依止住持。是名为句。弥勒。何者是字。即彼名句依彼一法名。是名为字。弥勒。何者是差别。谓一一法别异观。是名差别。弥勒。何者是同。所谓无差别观法。说名为同。弥勒。若菩萨如是观者。名为如实知法。弥勒。云何菩萨观义。菩萨观义有十种。何等为十。一者所应修行者修行。二者修行至究竟处。三者知能取义。四者知可取义。五者知住持义。六者知受用义。七者知颠倒义。八者知不颠倒义。九者知染义。十者知净义。弥勒。若菩萨染净法中一切种差别修行。谓阴五种数。内入六种数。外入六种数。如是等差别修行。弥勒。是名菩萨所应修行者修行。弥勒。若菩萨于染净法中如实知真如。弥勒。是名菩萨修行至究竟处。复次弥勒。真如有七种。何等为七。所谓无始有为行相真如。相真如。所谓我空法空。唯识真如。知有为行惟是心。执著真如。所谓我说苦谛。邪行真如。所谓我说集谛。清净真如。所谓我说灭谛。正修行真如。所谓我说道谛。弥勒。行相真如。执著真如。邪行真如。此三真如。一切众生平等无差别。弥勒。相真如。唯识真如。此二真如。一切法平等无差别。弥勒。清净真如。声闻缘觉菩萨阿耨多罗三藐三菩提。平等无差别。弥勒。修行真如。如闻妙法差别观奢摩他毗婆舍那。摄取般若平等无差别。弥勒。菩萨知能取义者。所谓五种入相。及心意意识心数法。是名知能取义。弥勒。可取义者。所谓外六入。弥勒。能取义者。即是可取义。是名知能取可取义。
　　弥勒。菩萨知住持义者。所谓世界众生住处。依彼住处众生可见。所谓聚落田地。彼百聚落地。彼千聚落地。彼千万聚落地。名尽海畔地。彼百千彼百千阎浮提。彼百千彼百千万。名为一千世界。彼一千世界百倍。彼百倍千倍。彼千倍百千倍。名为二千中世界。彼二千中世界百倍千倍百千倍。名为三千大千世界。彼三千大千世界百倍。彼复千倍。复千倍。复百千万倍。彼百千万倍。名为一亿。彼一亿百倍。彼百倍复千倍。彼千倍复一亿。彼一亿。复千亿。复百千亿。名为一阿僧祇。彼百亿千亿。彼千亿百千亿。彼百千亿阿僧祇。彼阿僧祇百阿僧祇。彼百阿僧祇千阿僧祇。彼百千阿僧祇百千万三千大千。百千万阿僧祇世界。百千万微尘数。十方世界无量世界。弥勒。是名菩萨知住持义。弥勒。何者菩萨知资生义。所谓我为众生说种种资生所受用故。弥勒。何者是菩萨知颠倒义。弥勒。即彼取受用。于无常义中生常相颠倒心相颠倒见相颠倒。于苦中生乐相颠倒。不净中生净相颠倒。于无我中生我相颠倒心相颠倒见相颠倒。弥勒。是名菩萨知颠倒义。弥勒。何者是菩萨知非颠倒义。弥勒。即远离彼四颠倒。是名菩萨知非颠倒义。弥勒。何者是菩萨知染相义。弥勒。于三界中有三种染相。所谓烦恼染业染生染。弥勒。是名菩萨知染义。弥勒。云何菩萨知净义。弥勒。即远离彼三种染。修行菩提分法。弥勒。是名菩萨知净义弥勒。此十种义摄取一切义。应知弥勒。是名菩萨如实知义相。
　　复次弥勒。若菩萨知五种法。彼菩萨名善知义何等为五。一者可知境界。二者可知义。三者知法。四者依知得证果。五者如实受彼法。弥勒。何者是可知法。弥勒。一切境界。所谓五阴。内诸入外诸入等。是名知境界。弥勒。何者是可知义。弥勒。无量种观如实知彼法。所谓世谛。第一义谛。功德法过咎法。因缘法三世法。生法住法灭法。病等诸法。苦集等法。真如法实际法法界法。略法广法。一向差别说问答法置答法。秘密法直说法。弥勒。如是等可知义。应知弥勒。何者是知法。弥勒。能生彼知三十七品。所谓四念处乃至八圣道。弥勒。是名知法。弥勒。何者是菩萨依知得证法。所谓灭贪嗔痴烦恼。远离贪嗔痴烦恼。得四沙门果。所谓我说声闻如来世间出世间一切功德。彼诸功德如实证知。弥勒。是名菩萨依知证果法。弥勒。何者是菩萨如实受彼法。弥勒。即彼所证法。知解脱受解脱。复为一切众生广说示现开发。弥勒。此五法摄取一切义应知。
　　复次弥勒。菩萨知四种观名如实知义。何等为四。所谓知心生义。知受用义。知随心义。知染净义弥勒。菩萨毕竟得四种义。亦名摄取一切义应知。复次菩萨如实知三种法。名为如实知义。何等为三。所谓字义义义界义。弥勒。何者字义。所谓名身等。应知弥勒。是名字义。弥勒。何者义义。弥勒。义义有十种。何等为十。所谓实相。知相。远离相。证相。修行相。即彼实相等。种种差别相。依止所依止相应相。即彼知相等障碍相。随顺法相。不知过咎相。知利益相。弥勒。是名菩萨知义义相。弥勒。何者是菩萨知界义相。弥勒。界义相有五种。所谓世界。众生界。法界。可化界。可化方便界。弥勒。此五种界摄取一切义应知。
　　尔时弥勒菩萨白佛言。世尊。所言闻慧思慧奢摩他毗婆舍那。三种修行义。此三种慧。云何差别。佛言。弥勒。闻慧修行者。依止名字。如闻不称意。非现前解脱。随顺解脱。弥勒。是名闻慧修行义。弥勒。思慧修行义者。弥勒。思慧亦依名字。唯如闻不如是随顺心。非现前解脱。而转转随顺解脱。非现证解脱。弥勒。是名思慧修行义。弥勒。修慧修行义者。弥勒。菩萨依名字不依名字。依如闻不依如闻。随顺心随智可知法。三昧境界像现前。转转随顺解脱。增长解脱。弥勒。是名修慧修行义。弥勒。是名三慧异相义。
　　弥勒菩萨言。世尊。菩萨修行奢摩他毗婆舍那。何等为智。何等为见。佛言。弥勒。我应说彼无量智见相。以略言之。于差别法相中。奢摩他毗婆舍那般若。是名为智。弥勒。观诸法无差别相。是名为见。弥勒菩萨言。世尊。菩萨修行奢摩他毗婆舍那。以何等心观何法相。佛言。弥勒。真如观心修行法相义相。亦不见名。亦不见名体相。亦不见彼名字因相。如是句字一切义应知乃至不见十八界自体相。亦见彼因相。修行奢摩他毗婆舍那。是名修行奢摩他毗婆舍那义应知。
　　弥勒菩萨言。世尊。菩萨修行真如义相。亦修行彼相不。佛言。弥勒。真如形相无相可见。若无相者云何修行。弥勒。菩萨修行真如相者。降伏一切法一切义相。而彼诸法不能降伏真如义相。弥勒菩萨言。世尊。世尊常说器不清净镜不清净。诸水等浊不见面相。清净器等能见面相。如是世尊。不修行如实心者。不能见诸一切法相。修行者见。世尊。依何等心观。何等真如观。说如是义。佛言。弥勒。我依三种观说如是义。何等为三。所谓闻慧思慧修慧。三种观心能识真如。弥勒。我依如是义说。
　　弥勒菩萨言。世尊。菩萨如是解诸法义。修行诸法相。几法相难修行。以何等法何等观。观彼难修行。佛言。弥勒。有十种难修行相。依十八空观彼难修行相。何等为十。弥勒。观法义相。种种名字相。依一切法空断彼难修行相。弥勒。取如实义相受用。所谓生相灭相住相异相。相应行相。依相空无始空。断彼难修行相。弥勒。取能取义相。所谓依身相依我相。依内空依不见空。断彼难修行相。弥勒。取可取相。所谓资生相。依外空断彼难修行相。弥勒。取受用义男女相种种资生。所谓内外清净相。依内外空自性空。断彼难修行相。弥勒。取住持义。有无量相。依大空断彼难修行相。弥勒。取无色修行相。内寂静解脱相。依有为空断彼难修行相。弥勒。取真如相义。所谓我空法空。唯是心第一义相依本空无物空自体空无体自体空第一义空。断彼难修行相。弥勒。取清净真如无为相义。离诸相无异相。依无为空不异空。断彼难修行相。弥勒。取彼无为空无异空。为断彼空相。对治无为空无异空。依空空断彼二空。弥勒菩萨言。世尊。菩萨如是修行十种相。于何等缚相而得解脱。佛言。弥勒。修行三昧境界。见形像相染缚烦恼中。而得解脱。即观彼镜像不取境界相。是名断彼难修行相。弥勒当知。差别而言。是诸空等对十种相。非一一空不能对治断十种相。弥勒。譬如无明不能生生乃至老死染烦恼等。但依本言无明缘行生。依近因缘故如是说。弥勒。此义如是应知。
　　弥勒菩萨言世尊。何者是略空相。菩萨知彼略空相。不失一切空相。离诸一切憍慢空相。
　　尔时世尊告弥勒菩萨言。善哉弥勒。善哉善哉弥勒。汝今乃能问佛此义。弥勒。汝能为于诸菩萨等不失空相故如是问。善哉是问。何以故。弥勒。若菩萨不知空相。则失一切大乘法相。弥勒。汝今谛听。我为汝说略相空义。弥勒。于他力相第一义相。一切法中无染净相。彼虚妄分别相。常离彼相不见有相。是名大乘中说略相空。弥勒菩萨言。世尊。奢摩他毗婆舍那摄几种三昧。佛言。弥勒。我说种种三昧。所谓声闻菩萨如来三昧。摄取彼诸一切三昧应知。
　　弥勒菩萨言。世尊。奢摩他毗婆舍那能成何等法因。佛言。弥勒。能成清净戒因。能成闻慧思慧见因。弥勒菩萨言。世尊。彼清净戒闻思慧因成何等果。佛言。弥勒。能成心清净果智慧清净果。复次弥勒。能成一切世间出世间善法。一切声闻菩萨诸佛奢摩他毗婆舍那果应知。
　　弥勒菩萨言。世尊。奢摩他毗婆舍那作何等业。佛言。弥勒。远离二种缚。何者为二。所谓远离相缚。远离烦恼缚。弥勒。是名奢摩他毗婆舍那业。弥勒菩萨言。世尊。佛说五种障。几种障奢摩他。几种障毗婆舍那。几种向二障。佛言。弥勒。惜身资生。此二种障奢摩他。弥勒。圣人所说一切善法得闻不喜。此障毗婆舍那。弥勒。喜愦闹处得少为足。此二障奢摩他毗婆舍那应知弥勒。喜闹乱处不能发修行法。得少为足不能毕竟得究竟处。弥勒菩萨言。世尊。如来说五种盖。几是奢摩他障。几是毗婆舍那障。几是向二障。佛言。弥勒。掉悔是奢摩他障。睡疑是毗婆舍那障。欲嗔二种是向二障。弥勒菩萨言。世尊。云何善清净奢摩他道。佛言。弥勒。善伏睡眠。如是名为善能清净奢摩他道。弥勒菩萨言。世尊。云何善清净毗婆舍那道。佛言。弥勒。若能善断掉悔二盖。如是则名善能清净毗婆舍那道。弥勒菩萨言。世尊。菩萨修行奢摩他毗婆舍那行有几种法。能知心散乱不名相应。佛言。弥勒。菩萨知五种法。所谓正念散乱。外心散乱。内心散乱。相散乱。烦恼散乱。弥勒。若菩萨舍正念大乘相应相。随念声闻辟支佛相应念相。弥勒。是名菩萨正念散乱。弥勒。若菩萨著外五欲乐愦闹处。著诸觉观随顺烦恼相念。是名外心散乱。弥勒。若菩萨为睡不利。心著三昧及余三昧三摩婆提染于所染。弥勒。是名内心散乱。弥勒。若菩萨依外相内身三昧境界相思惟。是名心散乱。弥勒。若菩萨依内心思惟因缘。生觉观烦恼。如是心是我。弥勒。是名烦恼散乱心。弥勒菩萨言。世尊。奢摩他毗婆舍那。从初菩萨地乃至如来地。对治何等过。佛言。弥勒。奢摩他毗婆舍那。于初地中对治恶道业生烦恼染。第二地中对治微细过失。第三地中对治欲得善法过。第四地中对治爱三摩拔提心过。第五地中对治世间涅槃一向现前不一向现前过。第六地中对治诸相行过。第七地中对治微细相行过。第八地中对治无相行自然行过。第九地中对治一切种说法不得自在过。第十地中对治未得满足法身过。弥勒。第十一地中对治细极细微细智障。弥勒。菩萨断彼一切障已。得无障碍一切智处。成就所求法。得清净法身。弥勒菩萨言。世尊。云何菩萨修行奢摩他毗婆舍那。得阿耨多罗三藐三菩提。佛言。弥勒。菩萨修行奢摩他毗婆舍那。依七种真如为本。如闻思法入于定心。即念彼法如闻思慧。善思惟内心差别观彼真如。菩萨观彼真如之法。尚舍微细修行之心何况粗法。弥勒。何者是微细修行心相。所谓生心识受心识染净识。内外及彼二彼行利益一切众生。真如智苦集灭道。有为无为常无常。苦集不异自性业有为相。一切人无我法无我相。如是等法修行舍心。弥勒。菩萨如是发心修行。如是多修行。刹那刹那离一切盖。得清净心。得清净心已入七种真如。内身证彼七种觉相应知。弥勒。是名菩萨摩诃萨善得见道。菩萨得彼见道智已。名定聚菩萨。生在佛家受用初地利益欢喜。是菩萨先已修行奢摩他毗婆舍那道。于此始得事究竟观。是菩萨复于上上地中修行。念彼二种观故离诸微细相。弥勒。譬如有人巧以细楔出彼粗楔。弥勒。菩萨修行亦复如是。观内心相离彼一切诸染相分。离染相分已。离取一切诸善法相。离取一切诸善法相已。离一切相。如是次第上上地中。念相似法内心清净。乃至证阿耨多罗三藐三菩提。得所作修行观行成就。弥勒。菩萨如是修行。得阿耨多罗三藐三菩提。

　　　　深密解脱经卷第三



　　　　深密解脱经卷第四

　　　　元魏天竺三藏菩提流支译

　　弥勒菩萨问品之二

　　弥勒菩萨言。世尊。云何菩萨摩诃萨修菩萨行。现得菩萨诸胜妙果。佛言。弥勒。若菩萨如实能知六种法者。是人能得菩萨妙果。何等六种。所谓善知心生。善知心住。善知心起。善知法来。善知善法增长。善知巧方便。弥勒。云何菩萨善知心生。弥勒。若菩萨知十六种心生。所谓不觉不知不动器世间识。譬如阿陀那识。取种种相观识。譬如一时取色等可取。境界无分别意识知内外色。一念间入无量三昧。见无量佛国土。见无量诸佛。弥勒。少相观相应识。譬如欲界相相应识。弥勒。大相观相应识。譬如色界相相应识。弥勒。无量相观相应识。譬如一切虚空一切识相相应识。弥勒。细相观相应识。譬如少相相应识。弥勒。遍相观相应识。譬如非想非非想相应识。弥勒。极细相观相应识。譬如出世间相相应识。弥勒。苦相观相应识。譬如恶道识。弥勒。杂相受相观相应识。譬如欲界识。弥勒。喜相观相应识。譬如初禅二禅识。弥勒。乐相观相应识。譬如第三禅识。弥勒。不苦不乐相观相应识。譬如第四禅乃至非想非非想识。弥勒。染相观相应识。譬如染烦恼随顺烦恼识。弥勒。善法相观相应识。譬如修行信等相应识。弥勒。无记相观相应识。譬如远离彼二法识。弥勒。是名菩萨知诸法生。
　　弥勒。云何菩萨如实知诸法住。弥勒。若菩萨如实能知唯是识体。是名菩萨知诸法住。弥勒。云何菩萨善知诸法起。弥勒。若菩萨如实能知二种相烦恼缚。若知彼已作是思惟应舍此法。弥勒。菩萨如是名善知诸法起。弥勒。云何菩萨善知法来。弥勒。若菩萨善知彼烦恼对治心增长。知诸法增长已。是名菩萨善知我法增长。弥勒。云何菩萨善知诸法下。弥勒。若菩萨知彼对治法。烦恼染相心下损。善知诸法损。弥勒。是名菩萨善知诸法下。弥勒。云何菩萨善知巧方便。弥勒。若菩萨观察解脱胜处一切入。弥勒。是名菩萨善知巧方便。弥勒。菩萨摩诃萨善知如是修行菩萨行者。能得菩萨最胜妙果。弥勒。过去一切菩萨亦如是。未来一切菩萨亦如是。现在一切菩萨亦如是。修行菩萨行得菩萨妙果。
　　弥勒菩萨言。世尊。如来常说无余涅槃界中。一切受灭尽无余。世尊。何者是彼受相。而言一切受相灭。佛言。弥勒。略说二种受灭。所谓见身受相灭。受彼果境界受相灭。弥勒。身受相灭者。有四种受应知。何等四种所谓依止色受相。依止非色受相。成就果受相。不成就果受相。弥勒。成就果受相者。谓现前受相。不成就受果相者。谓未来世因受。彼果报境界受相。亦有四种。所谓住持受相。资生受相。受用受相。对受相。弥勒。有余涅槃界中。非成就受相果。明触受相受。是故依彼对一切受相未灭以有余受相。弥勒。成就果相受相一切种。彼二受相灭。但有明触受相受。无余涅槃界中。彼受亦灭。以无余涅槃中更无明触相。是故我说无余涅槃中。灭一切受相。尔时世尊告弥勒菩萨摩诃萨言。善哉善哉。弥勒。汝依如实修行故。问满足清净菩萨行相。弥勒。汝于如实修行法中善学具足。是故问我如实行法。弥勒。我已善说菩萨满足清净修行法应知。弥勒。过去诸佛亦如是说。未来诸佛亦如是说。现在诸佛亦如是说。过去未来现在一切诸善男子亦如是问。是故一切诸善男子善女人等。应当至心行菩萨行。尔时世尊而说偈言。
　　此说法行中　　若人不放逸
　　智人正思惟　　能得无上道
　　若人取法相　　欲得彼法体
　　彼离如实行　　空地不相应
　　见为众生性　　利众生勇猛
　　得无染著相　　一切出世善
　　为求欲说法　　彼人还得法
　　彼得无价宝　　乞求行世间
　　解脱诸戏论　　精进行坚固
　　为利益众生　　修行此实行

　　尔时弥勒菩萨摩诃萨白佛言。世尊。此深密解脱经中。当何名此法门。云何奉持。佛言。弥勒。此法门名为如实修行了义修多罗。汝当奉持。说是如实修行了义修多罗时。六千众生发阿耨多罗三藐三菩提心。三千声闻远尘离垢得法眼净。十万五千声闻离诸漏得心解脱。七万五千菩萨得大乘如实修行观成就。

　　圣者观世自在菩萨问品第十之一

　　尔时圣者观世自在菩萨摩诃萨白佛言。世尊。世尊为诸菩萨说十地差别。所谓欢喜地。离垢地。光明地。炎地。难胜地。现前地。远行地。不动地。善慧地。法云地。第十一佛地。世尊。有几种清净。摄此诸地有几种分。佛言。观世自在。有四种清净。十一分摄此诸地应知。观世自在。增上清净摄初地。增上戒清净摄二地。增上心清净摄三地。增上慧清净摄四地。乃至上上胜妙从四地乃至佛地。观世自在。是名四种清净摄诸地应知。观世自在。何者十一分摄诸地义。观世自在。从菩萨起信行地。修行十种信心。能善思惟菩萨乘。彼信行地行过彼信地。入于定聚满足彼分。观世自在。彼诸菩萨虽满彼分。于微细行中。而犹不能如实修行。彼诸菩萨不满彼分。为满足故修行进求得满彼分。虽满彼分而犹不能如实满足世间三昧三摩跋提。及未满足闻持陀罗尼。彼诸菩萨不满彼分。为满足故修行进求得满彼分。虽满彼分如菩提分。而犹不能如实修行。心不能舍三昧爱法。彼诸菩萨不满彼分。为满足故修行进求得满彼分。虽满彼分而犹不能如实观察一切诸谛。亦不能舍方便所摄修菩提分。世间涅槃一向现前。一向不现前。彼诸菩萨不满彼分。为满足故修行进求得满彼分。虽满彼分而犹不能如实知诸世间生死。现见修行及无相正念。不能多修。彼诸菩萨不满彼分。为满足故修行进求得满彼分。虽满彼分而犹不能如实而知无间不断无相正念。不能多修。彼诸菩萨不满彼分。为满足故修行进求得满彼分。虽满彼分而犹不能舍无相行自然而行。无相行中不得自在。彼诸菩萨彼分不满。为满足故修行进求得满彼分。虽满彼分而犹不能于彼种种名字诸相。无碍而说一切诸法。及不能得说法自在。彼诸菩萨不满彼分。为满足故修行进求得满彼分。虽满彼分而不能得满足法身。及不能得受乐法身。彼诸菩萨不满彼分。为满足故修行进求得满彼分。虽满彼分而不能得于诸一切境界相中。无障无碍智慧具足。彼诸菩萨不满彼分。为满足故修行进求得满彼分。得满彼分已。名为满足一切菩提分。得满菩提菩萨名之为佛。观世自在。如是十一种分摄诸地应知。
　　观世自在菩萨白佛言。世尊。世尊何故说初名欢喜地。乃至佛地说名佛地。佛言。观世自在。菩萨初离生死。得出世间大利。清净胜妙欢喜踊跃。是故初地名欢喜地。远离一切微细破戒障故。是故第二名离垢地。依无量智光明照曜。照诸三昧及闻持陀罗尼。而得自在能作光明。是故第三名光明地。智火炎炽烧菩提分烦恼习垢。是故第四名为炎地。即彼菩提分方便修行难胜得胜。是故第五名难胜地。正念思惟诸有为行。现前证知诸法无相。是故第六名现前地。无间无断无相正念。远入行近清净地。是故第七名远行地。无有诸相。自然修行相不能动。是故第八名不动地。说一切法一切种智无碍自在。得广大智他不降伏。是故第九名善慧地。众生烦恼过患之身如虚空等。如来法身犹如大云。覆众生界说法示现。是故第十名法云地。离一切无明微细习气。离一切境界智障习气。无障无碍。于一切法中而得自在。是故第十一名为佛地。
　　观世自在菩萨白佛言。世尊。世尊此诸地有几种无明几种障对。佛言。观世自在有二十二种无明。十一种障。观世自在。于初地中。执著人我法我无明。恶道烦恼染相无明。迷没彼二。是故名障。于二地中。微细过无明。种种业道无明。迷没彼二是故名障。于三地中。求欲法无明。满足闻持陀罗尼无明。迷没彼二是故名障。于四地中。爱三摩跋提无明。爱法无明。迷没彼二是故名障。于五地中。于世间正念思惟。非一向背世间。非一向现世间无明。于涅槃正念思惟。非一向背涅槃。非一向趣涅槃无明。迷没彼二是故名障。于六地中。不如实知有为行现前无明。多集诸相无明。迷没彼二是故名障。于七地中。微细相行无明。一向思惟方便无明。迷没彼二是故名障。于八地中。无自然无相无明。诸相不得自在无明。迷没彼二是故名障。于九地中。无量说法无量名句。上上乐说智慧陀罗尼无明。乐说辩才自在无明。迷没彼二是故名障。于十地中大通无明。入微细密无明。迷没彼二是故名障。于佛地中。于一切境界极微细无明。他障无明。迷没彼二是故名障。观世自在。是名二十二种无明。十一种障说诸地差别观世自在。而阿耨多罗三藐三菩提。此诸法不相应。观世自在菩萨言。希有世尊。阿耨多罗三藐三菩提大利大果。彼诸菩萨破大无明迷没罗网。亦灭一切虚妄对稠林。得阿耨多罗三藐三菩提。
　　观世自在菩萨白佛言。世尊。世尊说此诸地有几种殊胜。佛言。观世自在。有八种清净。所谓直心清净。慈清净。悲清净。波罗蜜清净。见诸佛供养清净。教化众生清净。生清净。力清净。观世自在。于初地中直心清净。乃至力清净。复有上上地乃至佛地。直心清净。力清净。彼清净极清净。增上清净应知。观世自在。除佛地生清净。所谓初地诸功德。彼诸地功德乃至上上地。彼初地功德平等无差别而地地有胜功德应知。
　　观世自在菩萨白佛言。世尊。世尊何故说一切诸生中。菩萨摩诃萨生为最胜。佛言。观世自在。有四种法。所谓善集诸善根清净故。得内心方便故。起大慈悲救护一切诸众生故。自无染故。能令一切众生无染。
　　观世自在菩萨白佛言。世尊。世尊何故说诸菩萨能发一切妙愿胜愿殊胜力愿。佛言。观世自在。有四种法。菩萨能如实知涅槃妙乐故。速得阿耨多罗三藐三菩提。复能舍彼速得菩提胜妙乐行。不为报恩而发大心。为利众生于六道中。长夜受诸种种苦恼。观世自在。是故我说诸菩萨摩诃萨妙愿胜愿殊胜力愿。
　　观世自在菩萨白佛言。世尊。世尊菩萨摩诃萨有几种学事。佛告观世自在菩萨言。观世自在。菩萨学事有六种。何等为六。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。
　　观世自在菩萨白佛言。世尊。此六种学。几增上戒学。几增上心学。几增上慧学。佛言。观世自在。初三学檀波罗蜜。尸罗波罗蜜。羼提波罗蜜增上戒学。禅波罗蜜增上心学。般若波罗蜜增上慧学。毗梨耶波罗蜜遍诸波罗蜜。观世自在。三种增上摄六种学事应知。
　　观世自在菩萨白佛言。世尊。此六种修行。几功德庄严。几智慧庄严。佛言。观世自在。增上戒学功德庄严。增上慧学智慧庄严。精进波罗蜜禅波罗蜜遍诸波罗蜜应知。
　　观世自在菩萨白佛言。世尊。世尊菩萨云何学此诸学。佛言。观世自在。有五种观法学此诸学。何等为五。所谓依诸波罗蜜说法。依菩萨藏初至心信。次有十种法行。如实修行闻思修慧智故。护诸菩提心故。亲近善知识故。不休息修行一切诸善根故。观世自在。是名菩萨学诸学事应知。
　　观世自在菩萨白佛言。世尊。世尊此诸学事何故说六种数。佛言。观世自在。有二种义。何等为二。所谓摄取一切众生故。对治诸障故。观世自在。三种学摄取众生利益故。三种学对治诸障故观世自在。菩萨修行檀波罗蜜。资生利益摄取众生。菩萨修行尸波罗蜜。不恼不害以无畏施摄取众生。菩萨修行羼提波罗蜜。无报怨心摄取众生。观世自在。以此三学摄取众生。观世自在。菩萨修行毗梨耶波罗蜜。动诸烦恼杀害诸使。修行分中不为一切烦恼所动。菩萨修行禅波罗蜜缚诸烦恼。菩萨修行般若波罗蜜断一切使。观世自在。是三种波罗蜜。对治所治烦恼故。
　　观世自在菩萨白佛。世尊。世尊何故说余四波罗蜜但有四数。佛言。观世自在。为成就彼六波罗蜜伴故。说余四波罗蜜。观世自在。菩萨三波罗蜜摄取众生。摄事方便摄取众生置善法中。是故我说方便波罗蜜。与三波罗蜜为伴。观世自在。菩萨现身依多烦恼而乱其心。不能修行如实之法。而复信乐少行少法。微薄直心不能摄取内心正定。闻菩萨藏如闻而观不能入定。而不能起出世间智。但修少分功德智慧庄严之相。依彼少分智慧庄严。为薄未来烦恼作愿。是菩萨愿波罗蜜。愿未来世诸烦恼薄。能成精进波罗蜜。是故我说愿波罗蜜。与毗梨耶波罗蜜为伴。
　　观世自在。菩萨亲近善知识故听闻正法。如实思惟而能随顺。如实修行转彼薄心增长善力。于彼真如法界之中得增上力。是菩萨力波罗蜜得内心定。是故我说力波罗蜜。与禅波罗蜜为伴。
　　观世自在。菩萨依于菩萨藏故。闻慧正观修禅波罗蜜。是菩萨智波罗蜜。依智波罗蜜。能生出世般若波罗蜜。是故我说智波罗蜜。与般若波罗蜜为伴。
　　观世自在菩萨白佛言。世尊。世尊何故说六波罗蜜如是次第。佛言。观世自在。依前后上上转胜故。观世自在。菩萨远离受用欲心受持净戒。受持净戒已能忍诸恶。能忍诸恶已能成精进。能成精进已能入诸禅。能入诸禅已能得出世间智慧。观世自在。是故我说六波罗蜜如是次第应知。
　　观世自在菩萨白佛言。世尊。世尊说诸波罗蜜各有几种差别。佛言。观世自在。诸波罗蜜各有三种差别。观世自在。檀波罗蜜有三种。所谓法施财施无畏施。尸罗波罗蜜有三种。所谓离诸恶行戒。修诸善行戒。利益众生戒。羼提波罗蜜有三种。所谓忍诸恶忍。忍诸苦忍。忍诸法忍。毗梨耶波罗蜜有三种。所谓发起精进。修行善法精进。利益众生精进。禅波罗蜜有三种。所谓无分别寂静极寂静。对治烦恼受乐行禅。起诸功德禅。起利益众生禅。般若波罗蜜有三种。所谓观世谛般若。观第一义谛般若。观利益众生般若。观世自在。是名诸法波罗蜜各有三种差别应知。
　　观世自在菩萨白佛言。世尊。以何义故说诸波罗蜜名波罗蜜。佛言。观世自在。有五种义说名波罗蜜。所谓不著。不悕望。无过。不分别。回向。观世自在。不著者。所谓不著诸波罗蜜相违事。不悕望者。于诸波罗蜜受用果报。报恩中无求心。无过者。远离诸波罗蜜。无方便杂染法。不分别者。诸波罗蜜中。不如所闻执著自相。回向者。诸波罗蜜所作所集。回取大菩提果故。观世自在。是故我说名波罗蜜。
　　观世自在菩萨白佛言。世尊。诸波罗蜜相违事有几种。佛言。观世自在。波罗蜜相违事有六种。何等为六。所谓乐于五欲资生自在。我受乐见功德利自在故。随身口意行自在故。于他轻恼心不堪忍故。著自身乐故。专念世间。散乱行故。于世间中见闻觉知。名字分别为胜功德故。观世自在。是名诸波罗蜜相违事。
　　观世自在菩萨白佛言。世尊。世尊何者是诸波罗蜜果报。佛言。观世自在。诸波罗蜜果报有六种应知。何等为六。所谓得富财故。趣善道故。无怨敌故。不坏多喜乐故。常为众生主故。不害自身故。大威德力故。观世自在。是名诸波罗蜜六种果报。
　　观世自在菩萨白佛言。世尊。何者是诸波罗蜜杂染法。佛言观世自在。诸波罗蜜有四种不如法行。名为杂染。何等为四。所谓无慈心行故。不正念行故。不断恶行故。不至心行故。
　　观世自在菩萨白佛言。世尊。何者是不正思惟。佛言。观世自在。所谓修行诸波罗蜜。离余波罗蜜行。是名不正思惟。
　　观世自在菩萨白佛言。世尊。何者是菩萨无方便修行。佛言。观世自在。若菩萨修波罗蜜行摄取众生。但施饮食资生等乐以为满足。而不能令离不善处置于善处。是名菩萨无方便修行。何以故。观世自在。非施饮食如是等乐名为利益。观世自在。譬如粪秽若多若少。无人能令生香美气。观世自在。如是一切有为行苦。一切众生自性诸苦。饮食资生摄取众生不可为乐。观世自在。若置众生在于第一上善法中究竟乐处。名为摄取与大利益。
　　观世自在菩萨白佛言。世尊。世尊此诸波罗蜜有几种清净。佛言。观世自在。我不说离五种清净更有清净。观世自在。而我依此五种清净。略广说诸波罗蜜清净之相。观世自在。何者是略说诸波罗蜜清净之相。观世自在。一切波罗蜜有七种清净。何等为七。所谓菩萨离我说法。复于他边不求智慧故。此见诸法不生执著。知一切法能取大菩提故。不生异意异疑故。不自赞叹不毁他人故。不欺不憍慢不放逸故。得少善法不生满足心故。得此诸法于他人边不生嫉妒悭吝心故。观世自在。是名略说诸波罗蜜七种清净应知。
　　观世自在。我复广说诸波罗蜜清净之相。依彼七种说诸波罗蜜清净。何等七种。观世自在。我说诸菩萨摩诃萨檀波罗蜜七种清净。如实修行。何等为七。所谓依悲心施清净。施清净即戒清净。见清净。心清净。口清净。智清净。意清净。是名檀波罗蜜七种清净应知。
　　观世自在。如是戒波罗蜜有七种清净。何等为七。所谓菩萨摩诃萨于菩萨受持戒。如实知一切戒。如实能知离诸过法。彼法恒持坚固戒。至心戒。常随顺戒。于诸学中如实持戒。
　　观世自在。是名戒波罗蜜七种清净应知。
　　观世自在。如是羼提波罗蜜有七种清净。何等为七。所谓菩萨自信业报。于诸一切不饶益事心不嗔恨。若骂若嗔若打。一切恶事来加其身。不生报心。不怀结恨。若彼求悔应时即受。不令他恼。不求他求。不为有畏。不为饮食而行忍辱。于受他恩不忘还报。观世自在。是名忍辱波罗蜜七种清净应知。
　　观世自在。毗梨耶波罗蜜有七种清净。何等为七。所谓菩萨如实知精进平等故。不为精进自高下他故。身体安住如山不动故。常勤精进故。心不怯弱故。所行坚固故。于诸善法起精进心不休息故。观世自在。是名毗梨耶波罗蜜七种清净应知。
　　观世自在。禅波罗蜜有七种清净。何等为七。所谓菩萨善决定知诸相三昧禅波罗蜜。满足三昧禅波罗蜜。如实知二分三昧禅波罗蜜。如实知随顺三昧去禅波罗蜜。不依止三昧禅波罗蜜。善练诸业所作善三昧禅波罗蜜。观菩萨藏无量三昧禅波罗蜜。观世自在。是名禅波罗蜜七种清净应知。
　　观世自在。般若波罗蜜有七种清净。何等为七。所谓离有无谤中道般若。依般若力如实能知三解脱义。谓空无相无愿。如实能知三种分别他力第一义谛。如实能知三种名相生相第一义相自体。如实能知世谛五明处。如实能知第一义谛。于七种真如不分别不戏论。一味多修行无量差别观法。奢摩他毗婆舍那。随闻如实修行成就。观世自在。是名般若波罗蜜七种清净应知。
　　观世自在菩萨白佛言。世尊。世尊此五种观。一一观有何等业。佛言。观世自在。此五种观各有五业应知。何等为五。所谓菩萨不著现报。常至心行诸波罗蜜不放逸故。不悕望报恩。摄取未来不放逸故。无诸过失能善满足。善清净善白净。修诸波罗蜜故。依无分别巧方便。速满诸波罗蜜故。依回向力一切生处得善果报。依彼如实修行诸波罗蜜不尽。乃至得阿耨多罗三藐三菩提故。观世自在。是名菩萨诸波罗蜜差别业应知。
　　观世自在菩萨白佛言。世尊。世尊此诸波罗蜜何者最胜。佛言。观世自在。所谓不吝资财。不著果报。回向大菩提。观世自在。是名最胜应知。观世自在言。世尊。何者是无染法。佛言。所谓无诸过无分别。是名无染法应知。观世自在言。世尊。何者为明妙。佛言。所谓缘灭诸法应知。观世自在菩萨白佛言。世尊。世尊何者是菩萨不动地。佛言。观世自在。菩萨入初欢喜地具足大力不退诸法。是名菩萨不动地应知。观世自在言。世尊。何等法是善清净法。佛言。所谓满足十地。乃至满足佛地应知。观世自在菩萨白佛言。世尊。世尊何故菩萨诸波罗蜜不尽。爱乐果报亦不尽。佛言。所谓迭相因生妙果应知。

　　　　深密解脱经卷第四



　　　　深密解脱经卷第五

　　　　元魏天竺三藏菩提流支译

　　圣者观世自在菩萨问品之二

　　圣者观世自在菩萨白佛言。世尊。世尊何故诸菩萨。心不多乐诸波罗蜜果报。而多乐诸波罗蜜行。佛言。观世自在。有五种法。何等为五。所谓乐于增上欢喜乐故。摄取自利利他故。乐未来世乐报恩故。不染诸法故。不失彼法故。应知。观世自在菩萨白佛言。世尊。世尊此诸波罗蜜各有几种胜妙之力。佛言。观世自在。此诸波罗蜜各有四种妙力。应知。何等为四。一谓菩萨修行诸波罗蜜。远离悭嫉心。远离破戒心。远离嗔心。远离懈怠心。远离散乱心。远离诸见心故。能成就阿耨多罗三藐三菩提诸功德故。现身摄取自身他身故。于未来世能得广大无尽爱果报故。
　　观世自在菩萨白佛言。世尊。世尊此诸波罗蜜何等为因。何等为果。何等为力。佛言。观世自在。大悲为因。爱乐摄取众生为果。能满足菩提为力。应知。
　　观世自在菩萨白佛言。世尊。世尊若诸菩萨一切资财随心所用不可穷尽。菩萨复有大悲愍心。何故世间贫穷众生受种种苦。佛言。观世自在。此诸众生自业罪过。菩萨大悲。常欲与诸一切众生无尽富乐。常怀怜愍坚固不动。观世自在。若诸众生无自罪障。世间无有贫穷众生。观世自在。譬如一切诸饿鬼等为渴逼恼。往见一切诸河大海悉皆干竭。此非诸河大海过咎。是诸饿鬼自罪业报。诸菩萨等施诸众生一切资财。如彼大海无有过咎。而诸众生受贫穷苦。如彼饿鬼自作恶业有如是报。非菩萨过。观世自在菩萨白佛言。世尊。世尊菩萨何等波罗蜜。取诸法无体相。佛言。观世自在。般若波罗蜜取诸法无体相。观世自在言。世尊。若菩萨般若波罗蜜。取诸法无体相者。世尊。何故般若波罗蜜。不取诸法有体相。佛言。观世自在。我说取无体相。无体相者。汝当莫著言语。何以故。无体相法离诸一切名字言语。内身证法不可以名字章句说。我依名字说言般若。取诸法无体相。
　　观世自在菩萨白佛言。世尊。如世尊说诸波罗蜜随近波罗蜜大波罗蜜。世尊。何者是波罗蜜。何者是近波罗蜜。何者是大波罗蜜。佛言。观世自在。菩萨从无量劫修行布施等诸波罗蜜。毕竟能得一切善法。而彼菩萨具烦恼性现行于心。而彼烦恼不能染菩萨。而菩萨能降伏烦恼。谓信行地于软中信心而修诸行。是名波罗蜜。观世自在。复有无量劫时。毕竟修行增上善法心行烦恼。面彼菩萨能伏烦恼。烦恼不能降伏菩萨。谓未入初地。应知。观世自在。是名近波罗蜜。复次观世自在。菩萨于无量劫毕竟修行上上善法。彼菩萨一切烦恼不行于心。所谓初地至八地第十地。观世自在。是名大波罗蜜。应知。
　　观世自在菩萨白佛言。世尊。世尊此诸地中有几种使烦恼。佛言。观世自在。有三种使烦恼。何等为三。所谓害伴使烦恼。薄使烦恼。微细使烦恼。观世自在。何者害伴使烦恼。谓从初地乃至第五地不俱生烦恼。俱生烦恼伴。彼菩萨害伴使烦恼不行于心。是故我说害伴使烦恼。观世自在。何者是薄使烦恼。谓六地七地中。微细无明使烦恼。菩萨修行薄彼无明烦恼。是名薄使烦恼。观世自在。何者微细极微细烦恼。谓八地上上地。一切无明使烦恼不行于心。唯有一切境界微细障。观世自在。是名三种使烦恼应知。
　　观世自在菩萨白佛言。世尊。世尊说菩萨断一切过得断诸使。世尊。菩萨断几种过名断诸使。佛言。观世自在。菩萨断三种过能断诸使。何等为三。所谓皮肤及骨。观世自在。初断皮障离第一过。次断肤障离第二过。次断骨障离第三过。我说一切使尽。是名佛地。应知。
　　观世自在菩萨白佛言。世尊。世尊几阿僧祇劫断彼诸过。佛言。观世自在。三大阿僧祇劫。无量时。无量月。无量半月。无量夜。无量昼日。无量念。无量刹那。无量无睺多。无量罗婆劫。断彼诸过。应知。
　　观世自在菩萨白佛言。世尊。此诸地中诸菩萨烦恼有何等相。有何功德。愿为我说。而我应知。佛言。观世自在。无有染相生诸烦恼。无量功德生诸烦恼。应知。何以故。菩萨于初地中自性。证于一切法界。善能觉知一切法界。是故菩萨如实能知。生诸烦恼非为不知。是故于自身中无有染相。以不能生诸苦过故。无有诸过。为众生界断因果故。菩萨无量功德是烦恼生。观世自在菩萨言。希有世尊。是大菩提能大利益。以诸菩萨生诸烦恼。降伏一切声闻缘觉一切善根。何况诸余无量功德。观世自在菩萨白佛言。世尊。如世尊说。声闻乘大乘是为一乘。世尊。何意作如是说。佛言。观世自在。我声闻乘中说种种法。所谓五阴。内六入。外六入。如是等我说彼法界一味。而彼声闻不能觉知。是故我说有种种乘。观世自在。如有众生闻说如是分别执著。彼人不知一乘之体。取种种乘而证彼法。异异而取迭共诤论。我意如是。应知。尔时世尊而说偈言。
　　种种诸法相　　我依一理说
　　生于下劣解　　我说名二乘
　　如闻声分别　　而不知彼义
　　故诸乘相违　　憍慢众生诤
　　知诸地妙相　　及诸愿生处
　　此胜相对治　　我说是大乘

　　尔时观世自在菩萨白佛言。世尊。深密解脱修多罗中。此法门者名为何等。云何奉持。佛告观世自在菩萨言。观世自在。此修多罗名地波罗蜜了义法门。汝今应当如是受持。说此地波罗蜜了义经时。七万五千菩萨得大乘光明三昧。

　　圣者文殊师利法王子菩萨问品第十一

　　尔时文殊师利法王子菩萨摩诃萨。依如来所作住持业差别白佛言。世尊。世尊如来法身有何等相。佛告文殊师利。如实修行十地波罗蜜。转身成就得妙法身。是名诸佛如来法身相应知。文殊师利。彼佛法身有二种相不可思议。何等为二。所谓法身离诸戏论。离诸一切有为行相。而诸众生执著戏论有为行相。文殊师利白佛言。世尊。声闻缘觉转身所得。为是法身。为非法身。佛告文殊师利。非法身也。文殊师利白佛言。世尊。若非法身是何等身。佛言。文殊师利。名解脱身。非法身也。依解脱身声闻缘觉。诸佛如来其身平等。而佛法身差别殊胜。法身胜者。胜彼一切声闻缘觉。无量无边阿僧祇功德。奇特殊胜不可为譬为分别颠倒对治。彼人说如来生。文殊师利白佛言。世尊。诸佛生世有何等相。佛告文殊师利。化身生相随世界相。一切种一切功德庄严住持相相应。是即化身生世间相应知文殊师利。而佛如来法身不生。文殊师利白佛言。世尊。我云何知化身所作现方便相。佛告文殊师利。一切佛国土三千大千世界中。大势力家及福田家。一时退入胎住胎出胎。生已增长受五欲乐。而行大舍出家苦行。证菩提转法轮入涅槃。文殊师利是应化身所作方便示现应知。
　　文殊师利白佛言。世尊。世尊依如来法身住持力。几种语为众生说法。如来说法依可化众生。未熟者令熟。已熟者令得解脱佛言。文殊师利。如来有三种语。何等为三。谓说修多罗。毗尼。摩得勒伽。文殊师利。是为三种。应知。文殊师利言。世尊。何等修多罗。何等毗尼。何等摩得勒伽。佛言。文殊师利我所说少事法。是名修多罗。少事法者。谓四种事。九种事。二十九种事。文殊师利。所言四种事者。谓闻事。归依事。学事。菩提事。是名四种事。文殊师利。所言九种事者。谓施设事。众生向受用事。向生事。向生住事。向染净事。向种种事。能说事。可说事。眷属事。是名九种事。文殊师利。所言二十九事者。谓依烦恼对染诸行事。随顺事。何者是随顺事。谓随顺彼人相未来世生因事故。依法相未来行因事。依净分观事。即彼处修行事。令心住事。现身受乐法行事。过一切苦观行事。即如实知彼事。彼事有三种。依颠倒住持故。依众生相外观邪行住持相故。内心无憍慢住持故。修行住事。现证事。修行事。作向坚固事。观彼九种事。观察远离不远离方便事。向散乱事。不散乱。不失事。修行无障碍事。修行利益事。向坚固事。向彼实证事。具足得涅槃事。如来善说毗尼法。世间正见出诸外道一切胜事。不修行彼法退事。何以故。文殊师利。若于如来善说毗尼法中不能修行。令善法退非邪见过。文殊师利言。世尊。何者是毗尼相。文殊师利。毗尼相者。我为声闻及诸菩萨说波罗提木叉。及波罗提木叉相应法。是名毗尼事。文殊师利言。世尊。菩萨有几种法摄波罗提木叉。佛言。文殊师利。菩萨有七种法摄波罗提木叉。何等为七。所谓菩萨知说受持法。知说波罗夷事。知说过事。知说过事体。知说无过事体。知说起过事。知说受持法失事。文殊师利。是名菩萨七种法摄波罗提木叉。应知。
　　文殊师利言。世尊。何者是摩得勒伽。文殊师利。我所说十一种相。示现了义经。是名摩得勒伽。文殊师利言。世尊。何等是摩得勒伽十一种相。佛言。文殊师利所谓世谛相。第一义谛相。观菩提分法相。彼法相自体相。彼法果相。受彼法说相。彼法障相。彼法随顺相。彼法过失相。彼法利益相。
　　文殊师利言。世尊。何者是世谛相。文殊师利。世谛相者有三种。何等为三。说人相。说分别体相。观诸法思惟作种种业相应知。文殊师利言。世尊。何者第一义谛相。文殊师利第一义谛相有七种。如前七种真如中所说一者所谓无始有为行相第一义谛。二者相第一义谛。所谓我空法空。三者唯识第一义谛。知有为行唯是心识。四者执著第一义谛。所谓我说苦谛。五者邪行第一义谛所谓我说集谛。六者清净第一义谛。所谓我说灭谛。七者正修行第一义谛。所谓我说道谛。文殊师利。行相第一义谛。执著第一义谛。邪行第一义谛。此三第一义谛。一切众生平等无差别。文殊师利。相第一义谛。唯识第一义谛。此二第一义谛。一切法平等无差别。文殊师利。清净第一义谛。声闻缘觉菩萨阿耨多罗三藐三菩提平等无差别。文殊师利。正修行第一义谛。如闻妙法差别观奢摩他毗婆舍耶。摄取般若波罗蜜。平等无差别。应知。文殊师利言。世尊。何者是观菩提分法相。文殊师利。观菩提分法相者。所谓观一切种事。应知。文殊师利言。世尊。何者是彼法相。文殊师利。彼法相者如八种观中。应知。文殊师利言。世尊。何等八种观。文殊师利。所谓依实谛。住谛。过失。功德。通相。形相。相应相。广略说相。文殊师利。实谛相者。所谓真如。住谛相者。所谓人相。分别差别体一向答相。随问分别答相。置答相。密事示现相。过失相者。所谓我说诸法染过。功德相者。所谓我说一切净法无量利益相。通相者。有六种。应知。何等六种。谓真实义通。得通。说通。离二边通。不可思议通。意通。形相者。所谓三世三有为相四种因缘。相应相者。有四种。应知。何等为四。谓相待相应。能作所作相应。生相应。法体相应。相待相应者。谓何等因何等缘。能生有为行名字等用。是名相待相应。能作所作相应者。何等因何等缘。能得法。能生法。能生法已能成办业。是名能作所作相应。生相应者。谓何等因何等缘。知法说法示法。能成能正觉知。是名生相应。法体相应者。略说有二种。何等为二。谓一者净。二者不净。文殊师利。净有五种相。不净有七种相。文殊师利。何者净五种相。一者彼现前见相。二者依彼现前见相。三者自相譬喻相。四者成就相。五者说清净阿含相。文殊师利。何者是彼现前见相。谓一切有为行无常。一切有为行苦。一切法无我。世间现前见法。如是等是名彼现前见相。应知。文殊师利。何者是依彼现前见相。所谓一切诸有为行一相故。不失未来善不善业。依彼粗法现见故。依种种业见种种众生现见故。依善不善业。受苦受乐现见故。于现见法中譬喻。如是等彼依止现见相。应知。
　　文殊师利。自相譬喻相者。所谓内外一切世间现见譬喻因缘。如是等名为自相因缘譬喻。应知。如是依彼现见相。依止彼现见相譬喻相。一向成就彼事。名为成就相。应知。文殊师利。何者是说清净阿含相。所谓一切智人说彼寂静涅槃之相。如是等名清净阿含相。应知。文殊师利。汝应如是深观察五种清净相。深观察已知清净。知清净已修行。应知。
　　文殊师利白佛言。世尊。有几种法。知一切智人相。佛言。文殊师利。有五种法。知一切智人相。何等为五。有人出世。于诸一切天人世间名一切智。有人毕竟成就三十二大人之相。得十力法。能断一切众生疑。具四无畏。降伏一切诸魔怨敌。说法更无能作碍难。于说法中善说八圣菩提道分。现证成就四沙门果。文殊师利。如是依生依相。断疑降伏无人能难。现见沙门五种法现前。是名一切智人相。应知。文殊师利。此依生成相应。现见相应。量相应。比智相应。圣人说法相应。知五种相。是名清净相。应知。文殊师利。何者是七种不清净相。所谓彼相似见相。彼不相似见相。有一切相似见相。一切不相似见相。自譬喻异相。不成相。说法不清净阿含相。文殊师利。何者是有一切相似见相。谓一切法依意识知同相。如是等名为一切法相似同见相。文殊师利。何者是一切法不相似见相。谓法相体相。业法因果异相。一一相。异相。毕竟彼彼相待异相。如是等是名一切不相似不同见相。文殊师利。何者是自譬喻异相。谓彼相似见相譬喻中。有一切不相似不同相。为成彼事一向不成。是故我说彼不成相。文殊师利。自譬喻中彼不相似见相。有一切相似同相。为成彼事一向不成。是故我说不成相。若不成相者。彼法不清净。若法不清净者不应修行。是故我说不清净阿含相。以自性不清净。应知。文殊师利。何者是法体。所谓如来出世及不出世。法住法体法界是名法体。相应知。
　　文殊师利言。世尊。何者是略广相。文殊师利。所谓略说一句。彼一句上上句差别无量句。乃至说应至处。是名略说。应知。
　　文殊师利言。世尊。何者是得相。文殊师利。谓取诸法见观菩提分法。我说菩提分法四念处等。是名彼法自体相。共世间出世间远离染相。彼法果起世间出世间功德。是名彼得相。文殊师利。即彼法依解脱智受用。应知。广为人说示现。是名彼法随顺示现相。文殊师利。即彼修行菩提分法。离道相违染法。是名向障法。应知。文殊师利。为彼法多生增长。是名随顺彼法相。文殊师利。障诸法是名过相。文殊师利。随顺彼法功德。是名利益相。应知。
　　尔时文殊师利菩萨白佛言。世尊。惟愿世尊为诸菩萨更重略说修多罗毗尼摩得勒伽义。不共一切外道二乘陀罗尼相。诸佛如来说甚深法。诸菩萨得甚深意。得已能入一切佛法。佛告文殊师利。汝今谛听。我当为汝略说陀罗尼义。诸菩萨等闻我法已能得我意。得我意已入于我法。文殊师利。何者略说陀罗尼义。所谓我说一切染法。一切净法。破一切法不觉相。无作相。无分别相。无我相。如是如是法。我说不觉无作无分别无我相。以一切无觉无我相。是故染法。非先是染后时得净。诸净法者。亦非先净后得名染。愚痴凡夫依虚妄染。身执著我法。计自体相。依因邪见而言有我。所谓我能见能闻能嗅能味能触。我能知我能食我染我净。生如是等诸邪见行。若人如是如实能知离烦恼身。彼人能得离诸烦恼断诸戏论。毕竟清净得无为身。无有一切诸有为行。文殊师利。是名略说陀罗尼义。应知。尔时世尊而说偈言。
　　诸法本无染　　后时不清净
　　染及于清净　　是诸法无我
　　染身见有我　　生于我所相
　　我染及清净　　我见及以食
　　若能如是知　　彼人离烦恼
　　能得无染身　　是故名无为

　　文殊师利菩萨白佛言。世尊。世尊如来心生有何等相。愿为我说。佛告文殊师利。文殊师利如来非心意意识得名。而无诸行心生得名。依应化身说名为生。文殊师利言。世尊。若法身离于诸行。云何离作心行而能生心。佛言。文殊师利。依本方便般若修行自然而生。文殊师利。譬如睡眠无心觉起而能觉起。文殊师利。如入灭尽定而无起心。依本作心自然而起。文殊师利。如眠灭定二无起心依本而起。如是如来心生依本。般若方便修行成就。应知。
　　文殊师利菩萨白佛言。世尊。世尊说如来应化所作化身。为是有心。为是无心。佛言。文殊师利。得言有心。得言无心。何以故。以自心不得自在故言无心。假他力故言有心。文殊师利白佛言。世尊。如世尊说。如来行处。如来境界。此二种法有何差别。佛言。文殊师利。言如来行处者。一切诸佛功德平等不可思议。无量功德庄严清净佛之国土。是名诸佛如来行处。文殊师利。言如来境界者有五种。何等为五。所谓众生界。世界。法界。可化众生界。方便界。文殊师利。如来行处。如来境界。如是差别。应知。
　　文殊师利菩萨白佛言。世尊。世尊如来得大菩提。转大法轮。入大涅槃。此三种相云何差别。应云何知。佛告文殊师利言。文殊师利。无有二相。不证菩提。非不证菩提。不转法轮。非不转法轮。非入大涅槃。非不入大涅槃。文殊师利言。世尊。我解世尊所说之义。何以故。如来法身本来常清净故。应化身示现故。文殊师利言。世尊。众生见彼应化之身。闻应化身。解应化身。供养赞叹应化之身。得诸功德于何身得。佛言。文殊师利。以能正念如来身故。以应化身依如来法身住持力得。文殊师利白佛言。世尊。世尊等无心无作无行。何义故。如来法身为诸众生出大光明。及出无量应化镜像。而诸声闻辟支佛等解脱之身无如是相。佛言。文殊师利。等无心无作。譬如日月摩尼珠等。为诸众生出大光明及种种物。而水琉璃颇梨珠等无心无作。不出一切光明等物。何以故。依大众生住持力故。依诸众生增上业故。文殊师利。譬如善巧练治珠宝能出影像。余不善者不出光明。文殊师利。诸佛如来亦复如是。依无量法正观修行方便般若。作诸善业集诸善根。依佛法身方便智慧出诸光明。及出无量应化色像。声闻缘觉解脱之身。不能修集一切善根故不能出。
　　文殊师利菩萨白佛言。世尊。世尊说依诸佛菩萨住持力故。一切众生成就世间功德之身。所谓生于刹利婆罗门大长者家。欲界色界无色界。一切处。一切身。一切功德果报成就皆依诸佛及诸菩萨住持力得。世尊。何意作如是说。佛言。文殊师利。如来住持之力及菩萨力。随说何等道。何等修行。若有人能依于彼道如实修行。彼人一切生处一切身。一切世间果报成就。文殊师利。若人不能信于彼道。又复不能如实修行。谤我法诤我法。而于我身生恶嗔心。彼人命终一切生处。常得一切下劣恶身。受恶果报。文殊师利。依于此义汝今应知。非但成就上妙胜身及胜果报。依佛如来住持力。得下劣恶身及恶果报。亦依如来住持力得。
　　文殊师利白佛言。世尊。世尊不净国土中。何法易得何法难得。世尊。净佛国土中。何法易得何法难得。佛告文殊师利言。文殊师利。不净国土中有八事易得二事难得。何等为八。所谓外道易得。受苦众生易得。生下姓家势力败坏易得。恶行众生易得。破戒众生易得。入恶道众生易得。发下品心小乘众生易得。发菩提心菩萨狭劣心易得。
　　文殊师利。何者二事难得。高心修行菩萨难得。诸佛如来出世难得。文殊师利。净佛国土中八事难得。二事易得。应如是知。尔时文殊师利法王子菩萨白佛言。世尊。此深密解脱修多罗中。此法门当名何等。云何奉持。佛告文殊师利法王子菩萨言。文殊师利。此法门名说诸佛如来住持力了义经。文殊师利。如来所说了义修多罗其义如是。汝当奉持。说此如来住持力了义经时。七万五千菩萨得满足法身。文殊师利法王子菩萨摩诃萨。及诸一切天人阿修罗大众。欢喜奉行。

　　　　深密解脱经卷第五


