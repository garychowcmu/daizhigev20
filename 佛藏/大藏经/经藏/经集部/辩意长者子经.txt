  辩意长者子经
                        　　后魏 法场译

                        
        　      


　　辩意长者子经

　　　　后魏沙门法场译
　　闻如是。一时佛在舍卫国祇树给孤独园。与千二百五十沙门俱。菩萨万人。尔时世尊与无央数大众共会围绕说法。时舍卫城中有大长者子。名曰辩意。从五百长者子。各有五百侍从。来诣佛所。前以头面著地。为佛作礼却坐一面。于时辩意长者子察众坐定。承佛威神从坐起正衣服。俨然而前为佛作礼。长跪叉手。白佛言。欲有所问。唯愿世尊慈愍敷演。世尊至真。三界无上道德神化。济度群萌普演权道令众得所。当来之世五浊鼎沸三毒炽盛以此相烧。无尊无卑毒念相向。若当臣王以贪国位。兴师相伐身死名灭。当尔之时灾及小民。若佛弟子四辈之众。蒙佛遗恩得为道名。外著法衣内怀嫉妒。无有敬顺转相诽谤。扬恶遏善贡高非彼。此之人辈。皆是地狱饿鬼畜生之分。利一时之荣。不知后世劫数之殃。当以何法而开化之。唯愿世尊。具示教化。使将来人可蒙此福。得离三涂永处福堂。佛言。善哉善哉。辩意长者子。乃于佛前作师子吼。有所发起开化一切。当来愚闇凶恶之人。得蒙是义快如是乎。所欲问者莫得疑难。如来当为分别说之。
　　长者子辩意白佛言。人何因缘得生天上。复何因缘来生人中。复何因缘生地狱中。复何因缘常生饿鬼中。复何因缘生畜生中。复何因缘常生尊贵众人所敬。复何因缘生奴婢中为人所使。复何因缘生庶民中。口气香洁身心常安。为人所誉不被诽谤。复何因缘得生为人。常被诽谤为人所憎。形状丑恶身意不安常怀恐怖。复何因缘所生之处常与佛会。闻法奉持初不差违。遭遇知识逮得好心。若作沙门常得所愿。所问如是。唯愿世尊。分别解说。令此众会得闻正教。愿使一切得济彼安。
　　佛告长者子辩意。谛听谛听。善思念之。吾当为汝解说妙要。有五事行得生天上。何谓为五。一者慈心。不杀群生悉养物命令众得安。二者贤良。不盗他物布施无贪济诸穷乏。三者贞洁。不犯外色男女护戒奉斋精进。四者诚信。不欺于人护口四过无得贪欺。五者不饮酒。不过口行。此五事乃得生天。尔时世尊。以偈颂曰。
　　不杀得长寿　　无病常鲜肥
　　一切受天位　　身安光景至
　　不盗常大富　　自然钱财宝
　　七宝为宫殿　　娱乐心常好
　　男女俱不淫　　身体香洁净
　　所生常端正　　德行自然明
　　不欺口气香　　言语常聪明
　　谈论不謇吃　　所说众奉行
　　酒肉不过口　　无有误乱意
　　若当所生处　　天人常奉侍
　　若其寿终后　　二十五神迎
　　五福自然来　　光影甚炜炜

　　佛告辩意。复有五事得生人中。何谓为五。一者布施。恩润贫穷。二者持戒。不犯十恶。三者忍辱。不乱众意。四者精进。劝化懈怠。五者一心。奉孝尽忠。是为五事。得生人中大富长寿端正威德。得为人主一切敬侍。尔时世尊。以偈颂曰。
　　布施得大富　　钱财而自然
　　所生常尊贵　　辄得父余财
　　持戒常完具　　奉受三尊教
　　尽心不犯恶　　便得寿命长
　　忍辱不乱众　　嗔恚不犯人
　　挝骂不还报　　所生常端正
　　精进不懈怠　　常念奉持行
　　所生辄豪强　　得为一切将
　　一心不退转　　忠信念反复
　　供事诸尊长　　所生无艰难
　　若行此五事　　转得为人主
　　财力色端正　　自然勇猛将

　　佛复告辩意。有五事行。死入地狱亿劫乃出。何谓为五。一者不信有佛法众。而行诽谤轻毁圣道。二者破坏佛寺尊庙。三者四辈转相谤毁。不信殃罪无敬顺意。四者反逆无有上下。君臣父子不相顺从。五者当来有欲为道者已得为道。便不顺师教而自贡高轻慢谤师。是为五事死入地狱。展转地狱无有出期。尔时世尊。以偈颂曰。
　　世间愚痴人　　不信佛法众
　　愚意欲毁坏　　言佛无有神
　　眼见善恶事　　故作众罪行
　　神祠而坏之　　利少得罪多
　　末世诸四辈　　含毒怀嫉妒
　　名利故相毁　　不知后罪重
　　世间诸群臣　　父子恶相加
　　财宝利名故　　无有敬顺意
　　当来诸恶人　　以得为沙门
　　不奉受师教　　死受罪不轻
　　行此五事者　　其罪不可说
　　亿劫地狱中　　诸佛不能救

　　复次长者子。有五事行堕饿鬼中。何谓为五。一者悭贪不欲布施。二者盗窃不孝二亲。三者愚冥无有慈心。四者积聚财物不肯衣食。五者不给父母兄弟妻子奴婢。是为五事堕饿鬼中。尔时世尊。以偈颂曰。
　　悭贪不布施　　私窃不养亲
　　藏积恐亡遗　　无慈于老人
　　妻子及奴婢　　一皆不给与
　　坐守财物死　　饿鬼甚为苦
　　身不见衣裳　　腹大咽如针
　　东西行求食　　洋铜灌其口
　　不欲得饮之　　拍口强令咽
　　一口入腹中　　肝肺肠胃烂
　　如是之勤苦　　更历数万年
　　罪毕乃得出　　生为贫贱人

　　复次长者子。又有五事。作畜生行堕畜生中。何谓为五。一者犯戒私窃偷盗。二者负债抵而不偿。三者杀生以身偿之。四者不喜听受经法。五者常以因缘艰难斋戒施会以俗为缘。是为五事生畜生中。于是世尊。以偈颂曰。
　　常私窃盗人物　　负钱财抵不偿
　　喜杀生猎鱼网　　作俗缘不法会
　　无诚信不知道　　去来事今现在
　　作众罪不自觉　　稍稍积堕畜生
　　牛马象驴骆驼　　猪羊犬不可数
　　常负重死剥皮　　如是苦甚叵当

　　复次长者子。又有五事。得为尊贵众人所敬。何谓为五。一者布施周惠普广。二者礼敬佛法三宝及诸长老。三者忍辱无有嗔恚。四者柔和谦下。五者博闻学诵经戒。是为五事得为尊贵众人所敬。尔时世尊。以偈颂曰。
　　布施常等心　　普济令众安
　　色力寿无病　　亲厚皆蒙恩
　　敬佛三宝者　　礼事诸尊长
　　所生为尊贵　　常得一切礼
　　忍辱无嗔恚　　生辄得端正
　　众人见欢喜　　视之无厌足
　　心调能柔和　　谦让而敬顺
　　学问诵习经　　乃为人中尊

　　复次长者子。又有五事。常生卑贱为人奴婢。何谓为五。一者憍慢不敬二亲。二者刚强无恭恪心。三者放逸不礼三尊。四者盗窃以为生业。五者负债逃避不偿。是为五事。常生卑贱奴婢之中。尔时世尊。以偈颂曰。
　　若有愚騃人　　憍慢于二亲
　　无有恭恪心　　后生辄卑贱
　　三宝不礼事　　刚强于尊老
　　无慈孝于人　　生辄为奴婢
　　放心恣其意　　盗窃人财物
　　负债不欲偿　　后生奴婢中
　　衣食仰于人　　走使不自在
　　功力偿其主　　罪毕乃得出

　　复次长者子。又有五事。得生人中口气香洁身心常安。为人所誉不被诽谤。何谓为五。一者至诚不欺于人。二者诵经无有彼此。三者护口不谤圣道。四者教人远恶就善。五者不求人之长短。是为五事。生于人中口气香洁身意常安。为人所誉不被诽谤。尔时世尊。以偈颂曰。
　　恭敬于三宝　　不憍慢二亲
　　至诚不欺诳　　是行人所敬
　　护口不诽谤　　等心于一切
　　劝人远罪行　　诵习念正法
　　世人不憍慢　　相敬如父母
　　遏恶而扬善　　如是得佛疾

　　复次长者子。又有五事。若在人中常被诽谤。为人所憎形体丑恶。心意不安常怀恐怖。何谓为五。一者常无至诚欺诈于人。二者大会有说法处而诽谤之。三者见诸同学而轻试之。四者不见他事而为作过。五者两舌斗乱彼此。是为五事。若在人中常被诽谤。为人所憎形体丑恶。心意不宁常怀恐怖。尔时世尊。以偈颂曰。
　　欺诈迷惑众　　常无有至诚
　　心口而作行　　令身受罪重
　　若生地狱中　　铁钩钩舌出
　　洋铜灌其口　　昼夜不懈休
　　若当生为人　　口气常腥臭
　　人见便不喜　　无有和悦欢
　　常遇县官事　　为人所讥论
　　遭逢众厄难　　心意初不安
　　死还入地狱　　出则为畜生
　　展转五道中　　不脱众苦难

　　复次长者子。又有五事。所生之处常与佛法众会初不差违。见佛闻法便得好心。若作沙门即得所愿。何谓为五。一者身奉三宝劝人令事。二者作佛形像当使鲜洁。三者常奉师教不犯所受。四者普慈一切与身正等如爱赤子。五者所受经法昼夜讽诵。是为五事。所生之处常与佛法众会初不差违。见佛闻法便得好心。若作沙门即得所愿。尔时世尊。以偈颂曰。
　　奉敬三尊宝　　教化劝令事
　　作佛形像好　　奉诸尊师教
　　当视一切人　　与身等无异
　　彼我悉平等　　行是会佛前
　　昼夜常学问　　智慧是大宝
　　开悟诸盲冥　　普使知道真

　　于是长者子辩意。闻佛说五十事要法之义。欣然欢喜逮得法忍。五百长者子皆得法眼净。又诸会者各得其志。于是辩意即从座起。为佛作礼长跪叉手白佛言。善哉世尊。快说此法。乃令会者得闻其所。复使将来济度厄难。唯愿世尊过于贫聚及诸众会。明日日中屈于舍食。尔时世尊默然而许。诸长者子为佛作礼欢喜而去。辩意到舍白父母言。今所请者人中难有。名曰如来无上法师。三界无比。便告其妻令设饭食即寻具馔。明日世尊与诸大众。往到其家就坐俨然。时辩意长者子父母眷属。前礼佛足各自供侍。辩意起行澡水敬意奉食。下食未讫有一乞儿前历座乞。佛未咒愿无敢与者。遍无所得嗔恚而出便生恶念。此诸沙门放逸愚惑有何道哉贫者从乞无心见与。长者迷惑用为饭此无慈愍意。吾为王者以铁辋车轹断其头。言已便去。佛达嚫讫。有一乞儿来入乞丐。座中众人各各与之。大得饭食欢喜而去。即生念言。此诸沙门皆有慈心。怜吾贫寒施食充饱得济数日。善哉长者乃能供事此等大士。其福无量。吾为王者当供养佛及众弟子。乃至七日之中。当报今日饥渴之恩。言已便去。佛食已讫说法。即还精舍之中。佛告阿难。从今以后嚫讫下食以此为常。
　　时二乞儿展转乞丐。到他国中卧于道边深草之中。时彼国王忽然崩亡无有系嗣。时国相师明知相法。谶书记曰。当有贱人应为王者。诸臣百官千乘万骑案行国界。谁应为王。顾见道边深草之中。上有云盖。相师指曰。中有神人。即见乞儿。相应为王。诸臣拜谒各称曰臣。乞儿惊愕自云。下贱非是王种。皆言应相非是强力。沐浴香汤。著王者之服。光相俨然称善无量。导从前后回车入国。时恶念者在于深草中。卧寐不觉。车轹断其头。王到国中。阴阳和调四气隆赫。人民安乐称王之德。尔时国王自念昔者贫穷之人。以何因缘得为国王。昔行乞时得蒙佛恩。大得饭食便生善念。得为王者供养七日。佛之恩德今已果之。即召群臣遥向舍卫国。烧香作礼。即遣使者。往请佛言。蒙世尊遗恩得为人王。愿屈尊神来化此国愚冥之人得见教训。于是佛告诸弟子。当受彼请。佛与弟子无央数众往到彼国。时王出迎。与诸群臣稽首佛足。烧香散华伎乐供养。佛入宫中即以就座。王起行水供设饭食。须臾以讫。尔时国王为佛作礼前白佛言。我本是小人。有何福行得享斯位。愿佛解说。令此国人得蒙开眼。
　　佛告王曰。往日舍卫城中有长者子。名曰辩意。施设大檀请佛及僧。时佛坐定下食未嚫。有一乞儿来入欲乞。一无所得。嗔恚而出。恶念生曰。若吾为王以铁辋车轹断僧头。一人后来乞丐大得饭食出。即念言。若我为王。供养此等众圣之僧七日之中。时善念者今王是也。时恶念者卧深草中。王受正位回车入国。车骑侍从轹断其头。死入地狱为火车所轹。亿劫乃出。王今请佛报誓过厚。世世受福无有极已。尔时世尊。以偈颂曰。
　　人心是毒根　　口为祸之门
　　心念而口言　　身受其罪殃
　　不念善恶人　　自作身受患
　　意欲害于彼　　不觉车轹头
　　心为甘露法　　令人生天上
　　心念而口言　　身受其福德
　　有念善恶人　　自作安身本
　　意念一切善　　如王得天位

　　是时国王闻经欢喜。举国臣民得须陀洹道。供养佛七日之后。佛于是欲去。王及臣民为佛作礼而别。于是世尊还到舍卫祇树精舍。贤者阿难政衣服。从坐起为佛作礼长跪白佛言。当以何名此经。云何奉行。佛告阿难。是经名为辩意长者子所问。当奉持之。一名诸法要义。佛复告阿难。若有善男子善女人。有行斯经奉持讽诵宣传后世。令人受持者。是人如侍我身福无有异。诵斯经者当为弥勒佛所授决。如来广长舌所语无有异。佛说经已。时诸天龙鬼神四辈弟子。闻经欢喜。为佛作礼。

　　辩意长者子经


