  离垢慧菩萨所问礼佛法经
                        　　唐 那提译

                        
        　      


　　离垢慧菩萨所问礼佛法经序

　　　　终南山释氏道宣撰
　　惟夫。幔幢难偃。三界由此轮回。爱水未清。四惑因兹流湎。自非独拔开士出有至人。何能裂爱网而辟重关。质深疑而启昏趣。有离垢慧菩萨者。道高初住。德跨八恒。假时俗之津途。发深识之嘉问。如来以无缘之胜辩。赴有待之幽情。断五趣之盖缠。籍五轮之礼念。所以五通五眼。自此增修。五位五生。承斯圆满。蕴结中夏。千六百年。颓运有踪。载闻东壤。洎龙朔三年。有天竺三藏。厥号那提。统括六异之宗。穷微四围之典。九部八藏词。无昧于自他。十谛一乘义。有归于空色。并详略名理。妙达宏致。来仪帝里。频谒天庭。降厚礼于慈恩。将归飞于海表。以此经群圣之发轸。凡众之初心。乃出流布。传于道俗。遂依缮写。所在通之。恐未悉其来由。故因叙其缘致。云尔。

　　离垢慧菩萨所问礼佛法经

　　　　大唐三藏那提译
　　如是我闻。一时佛在室罗筏悉帝城胜德林中给孤独园。与大比丘众五百人俱。菩萨无央数。又与无量婆罗门毗舍首陀并诸长者。各各皆是大众之首。与其同类来至佛所。又有天龙夜叉乾闼婆阿修罗迦楼罗紧那罗摩睺罗伽。在大法会前后围绕。
　　尔时众中有菩萨摩诃萨。名离垢慧。即从座起。偏袒右肩右膝著地。恭敬合掌前白佛言。世尊。欲有少问愿见听许。佛言。恣汝所问当随意答。离垢慧菩萨既闻佛许。踊跃无量而白佛言。若有善男子善女人等。于如来所。云何恭敬礼拜供养。佛言。离垢慧。善哉善哉。汝多悲愍。饶益安乐一切人天。当善谛听为汝解说。若善男子及善女人。欲于佛所起礼敬者。先应发愿作如是言。我今至心顶礼十方诸佛。普入一切诸胜法中。我今五轮于佛作礼。为断五道离于五盖。愿诸众生常得安住。无坏五通。具足五眼。愿我右膝著地之时。令诸众生得正觉道。愿我左膝著地之时。令诸众生于外道法不起邪见。悉得安立正觉道中。愿我右手著地之时。犹如世尊坐金刚座。右手指地震动现瑞。证大菩提。今我亦尔。共诸众生同证觉道。愿我左手著地之时。令诸外道难调伏者。以四摄法而摄取之。令入正法。愿我首顶著地之时。令诸众生离憍慢心。悉得成就无见顶相。离垢慧。是为五轮作礼之相。次礼十方现在诸佛。应作是言。
　　南无东方阿閦如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无南方宝相如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无西方无量寿如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无北方妙鼓声如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无东南方因陀罗鸡都幢王如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无西南方宝游步如来广及彼方无量世界一切如来。诸大法藏。并诸菩萨声闻缘觉一切贤圣。
　　南无西北方娑罗因陀罗王如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无东北方无量幢王如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无上方智光如来。广及彼方无量世界一切如来。诸大法藏。并诸菩萨声闻缘觉一切贤圣。
　　南无下方毗卢遮那如来。广及彼方无量世界一切如来。诸大法藏。并诸菩萨声闻缘觉一切贤圣。
　　次又归命娑婆世界本师释迦牟尼如来。广及十方无量世界一切如来。诸大法藏。及入地菩萨摩诃萨声闻缘觉一切贤圣。
　　又作是言。我今一心顶礼如上一切佛法诸贤圣众。当愿证知我。从今日乃至菩提。常行归依佛世尊者。大慈悲者。一切智者。一切知见者。诸畏已离者。人中大师子。大龙王。人中大仙士。大丈夫。一切遍知不思议身。无上身无等身。不与二乘共身。清净法身。一切众中最尊上者。我今至诚一心归命。如是归命百遍千遍百千万遍。乃至无量无数遍。尽未来际彻骨彻髓。归依如上诸佛世尊。
　　又作是言。我今以身口意三业善根。共诸众生归依于佛常不离佛。如是归依坐道场者。常住常恒不迁变者。不老不死不灭坏者。无住无缘性寂静者。住于法舍作大护念为洲渚者。为归为依证涅槃者。于诸法中住最上者。我今至诚殷勤郑重。归命如是诸佛正法。重又如上至诚归命住种性中诸菩萨等。从欢喜地乃至法云。住于十地诸菩萨僧。
　　次应忏悔当作是言。唯愿十方诸佛世尊。证知忆念哀受我忏。身业三种。行杀盗淫。口业有四。妄言恶口两舌绮语。意三业行谓贪嗔痴。自作教他见作随喜。如是十恶今悉忏悔。又重思惟。无始已来轮转六道。于诸众生种种欺负。大斗重秤取物自资。轻秤小斗便与他物。假饰衣金潜行毒药。皆为损害今悉忏悔。或谤三乘。妄说法律。轻慢三宝。欺誷二亲。于诸尊长和上阇梨耆老之前。不生只敬。如是等过去诸罪今悉忏悔。现在恶业诚心发露。所未作者更不敢作。今于诸佛诸菩萨等最大众首。无比无上无等等前。发露忏悔不敢覆藏。一忏已后更不重造。如是忏悔。第二第三亦如上说。
　　次应劝请当作是言。十方诸佛。若未转法轮。若欲入涅槃者。我皆劝请唯愿久住。于无量劫愍诸众生。雨大法雨转正法轮。不般涅槃。
　　次应随喜当作是言。十方所有三乘贤圣数如恒沙。及一切众生。修行六度助菩提法。我皆随喜。
　　次应回向当作是言。十方三世诸佛作业。及诸菩萨声闻缘觉所行六度。尽已回向无上菩提。我亦如是回向佛道。
　　次应发愿。仰惟十方三世诸佛菩萨。皆发弘愿。尽虚空遍法界所在流化为诸众生。三界所摄无有遗余。愿令众生利乐成熟。具善律仪住大涅槃。今并现前。我亦如是大誓庄严。愿我于无上道心不散乱。常见诸佛常闻正法。承事修行无有空过。所作善法及菩提心。亦不退失。所生之处供养圣众。教化众生得无上道。转正法轮。具大神通。亦令众生如是修学至不退转。
　　又愿一切众生早断诸苦。速证涅槃住如来智。我既出于生死觉悟一切。亦令众生出离生死。解脱烦恼觉悟一切。唯愿十方诸佛。证知我行菩萨道发兴愿海。尔时世尊重说颂曰。
　　愿我所生处　　随业而受形
　　成大丈夫身　　有信诸根具
　　通伎术艺能　　广解诸教意
　　世事悉弃舍　　诸欲皆远离
　　正语住法念　　庄严菩提心
　　敬事善知识　　有情咸见重
　　戒仪既具足　　净受念乐报
　　常畏彼恶业　　游步于善法
　　恒依十度行　　故得成菩提
　　乃至最后身　　常与众生乐
　　珠中摩尼胜　　能成利他事
　　愿我穷未来　　利益无休息

　　佛告离垢慧菩萨摩诃萨言。若有众生行菩萨道。如我所说当依修学。说是经已。离垢慧等及诸大众。天龙夜叉乾闼婆阿修罗迦楼罗紧那罗摩睺罗伽人非人等。闻佛所说欢喜奉行。

　　离垢慧菩萨所问礼佛法经


