  诸法无行经
　　姚秦 鸠摩罗什译




　　　　诸法无行经卷上

　　　　姚秦龟兹三藏鸠摩罗什译
　　如是我闻。一时佛在王舍城耆阇崛山中。共大比丘僧五百人俱。菩萨九万二千人。其名曰众德庄严菩萨摩诃萨。师子游步菩萨。光无障净王菩萨。高山顶自在王菩萨。爱喜净光菩萨。光蔽日月菩萨。妙净须菩萨。身出莲华光菩萨。梵自在王音菩萨。游戏世师子王音菩萨。金色净光威德菩萨。柔软身菩萨金色相庄严身菩萨。十光破魔力菩萨。诸根威仪善寂菩萨。德如高山菩萨。天音声菩萨。法力自在游行菩萨。山德净身菩萨。妙德菩萨摩诃萨。如是等九万二千人。尔时师子游步菩萨。见是大会即从座起。偏袒右肩右膝著地。合掌向佛。以偈问曰。
　　世尊大导师　　名德称无量
　　今此大众集　　愿说寂灭法
　　邪见诸爱慢　　嫉妒嗔恚性
　　云何即是道　　大音方便说
　　云何涅槃相　　与世法无异
　　诸法无有二　　大悲为演说
　　云何诸法性　　毕竟无有碍
　　其性如涅槃　　亦同于解脱
　　无缚亦无解　　亦复如虚空
　　迦罗频伽音　　大梵清净声
　　身色喻天金　　净命无量德
　　演说实相法　　毕竟无缚解
　　云何此五盖　　而等于菩提
　　云何是菩提　　即同诸业性
　　是法是非法　　云何同一相
　　如是毕竟净　　唯愿为演说
　　无数无非数　　诸法毕竟灭
　　一切种智相　　及以菩提道
　　二法云何无　　惟愿为演说
　　无作无非作　　无著无非著
　　毕竟无众生　　诸法中无碍
　　无戒无忍辱　　亦无有毁戒
　　无智亦无慧　　亦无非智慧
　　是法常清净　　惟愿为演说
　　云何一切法　　寂灭如虚空
　　无心心数法　　无见断证修
　　一切诸众生　　同如虚空相
　　一相法亦无　　心行亦叵得
　　诸法无生灭　　无学无罗汉
　　亦无辟支佛　　亦无求菩萨
　　无住无休止　　无来亦无去
　　诸法无动相　　常住如须弥
　　无相亦无色　　色性即是道
　　色性佛道一　　如是法愿说
　　云何无佛法　　亦无有众僧
　　是三宝一相　　惟愿为演说
　　无空无无相　　亦无有无作
　　不合亦不散　　名相法亦无
　　诸法毕竟空　　如响无作者
　　无生无无生　　无灭无往来
　　无天无龙神　　夜叉紧那等
　　无人无地狱　　无饿鬼畜生
　　无众生五道　　愿说如是法
　　如导世师人　　外道非见者
　　其有所演说　　云何等无二
　　诸文字语言　　是法皆一相
　　世尊大慈愍　　愿开是法门

　　尔时世尊赞师子游步菩萨摩诃萨言。善哉善哉。善男子。汝所问者甚为希有。一切世间之所难信。善男子。止止勿问。所以者何。新发意菩萨。于此空见无相见无作见无生见无所有见无取相见佛见菩提见。所不能及。善男子。如此法者不应在新学菩萨前说。何以故。若闻是法或断善业。于佛道中则行邪道。若堕断灭。若堕计常。不知如来以何方便随宜所说。尔时师子游步菩萨摩诃萨白佛言。世尊。哀愍世间愿必为说。当来世中有菩萨空见无相见无作见无生见无所有见无取相见佛见菩提见者。分别是空是无相无作。好常赞学勤于事业乐著文辞以辩说为妙贵于名利。如是之人闻如来说是无文字法毕竟清净。当舍是诸见。是诸菩萨随众生所能信解。以方便力而为说法。虽说少欲知足而不以为最虽说经戒亦不以为最。虽说在众过恶亦知一切法远离相。常称赞独处不在愦闹而不以为最。虽赞发菩提心而知心性即是菩提。虽赞大乘经而知一切诸法皆是大相。虽说菩萨道而不分别阿罗汉辟支佛诸佛。虽赞布施而通达布施平等相。虽赞持戒而了知诸法同是戒性。虽赞忍辱而知诸法无生无灭无尽相。虽赞精进而知诸法不发不行相。虽种种赞叹禅定而知一切法常定相。虽种种赞于智慧而了智慧之实性。虽说贪欲之过而不见法有可贪者。虽说嗔恚之过而不见法有可嗔者。虽说愚痴之过而知诸法无痴无碍。虽示众生堕三恶道怖畏之苦而不得地狱饿鬼畜生之相。如是诸菩萨。虽随众生所能信解。以方便力而为说法。而自信解一相之法。所谓空无相无作无生无所有无取相。世尊。惟愿说是不可思议方便之法。一切声闻辟支佛与新发意菩萨所不能及。但为信解甚深一相法者说之。尔时佛告师子游步菩萨摩诃萨言。善男子。汝今谛听善思念之。吾当为汝解说此义。唯然世尊。我当受之。尔时世尊以偈答曰。
　　若人欲成佛　　勿坏于贪欲
　　诸法即贪欲　　知是则成佛
　　贪欲及恚痴　　无有能得者
　　是法皆如空　　知是则成佛
　　见非见一相　　著不著亦然
　　此无佛无法　　知是名大智
　　如人于梦中　　得道度众生
　　无道无众生　　佛法性亦然
　　道场无所得　　若得则不有
　　明无明一相　　知是为世尊
　　众生即菩提　　菩提即众生
　　菩提众生一　　知是为世尊
　　譬如巧幻师　　幻作种种事
　　所见无有实　　无智数若干
　　贪嗔痴如幻　　幻不异三毒
　　凡夫自分别　　我贪我嗔恚
　　如是愚痴人　　则堕三恶道
　　实相无贪恚　　痴亦不可得
　　分别如幻法　　自性烦恼热
　　实相无烦恼　　无众生无佛
　　分别无生法　　凡夫愿作佛
　　不见诸佛法　　亦不见众生
　　知是法相者　　疾成众生尊
　　若人求菩提　　则无有菩提
　　是人远菩提　　譬如天与地
　　知诸法如幻　　速成人中上
　　若人分别戒　　是则无有戒
　　若有见戒者　　是则为失戒
　　戒非戒一相　　知是为导师
　　如梦受五欲　　娱乐自快乐
　　分别见女色　　此中实无女
　　戒毁戒如梦　　凡夫分别二
　　实无戒毁戒　　知是为导师
　　凡夫著名字　　不知语言性
　　名字非名字　　知是得无生
　　自谓是菩萨　　读诵为人说
　　己身无所行　　但依恃种性
　　但读经求道　　常见他人过
　　著威仪文颂　　见人敬自贵
　　恃种性文颂　　不知法实相
　　如是之人等　　终不能得佛
　　为说诸法空　　恶心好诤讼
　　是人无佛法　　亦无有菩提
　　知嗔忍同相　　达是终不嗔
　　不了众生性　　是则生嗔恚
　　自言菩萨者　　复作如是说
　　我慈悲一切　　成佛度众生
　　他恼生嗔恚　　怀忿不与语
　　常求他人过　　乐于斗诤讼
　　亦称叹忍辱　　及说诸法空
　　我心多憍慢　　常观他人过
　　贪著于美味　　昼夜念五欲
　　是人入城邑　　自说度人者
　　悲念于众生　　常为求饶益
　　口虽如是说　　而心好恼他
　　我未曾见闻　　慈悲而行恼
　　互共相嗔恼　　愿生阿弥陀
　　若人如恒沙　　恶口加刀杖
　　如是皆能忍　　则生清净土
　　佛土非佛土　　知如虚空相
　　不分别国土　　及国土功德
　　如是之人等　　能生诸佛国
　　自言忍众恶　　见菩萨如佛
　　我未曾见闻　　佛相而嗔者
　　各自美毁他　　乐檀越知识
　　言我所教化　　护使令如法
　　汝应我所度　　莫亲近余人
　　彼人行不纯　　常处于愦闹
　　是人于佛道　　不能勤修行
　　真求佛道者　　昼夜各三时
　　顶礼诸菩萨　　应生恭敬心
　　随其所行道　　不说其过失
　　若见著五欲　　不说其过恶
　　应当念彼人　　久后亦得道
　　次第行业道　　不可顿成佛
　　或非久发心　　是以行此事
　　勿分别贪欲　　贪欲性是道
　　烦恼先自无　　未来亦无有
　　能如是信解　　便得无生忍
　　观好恶音声　　知非音声性
　　当入无文字　　实相之法门
　　若能信是法　　则无淫怒痴
　　观贪欲愚痴　　即是无量相
　　是二无文字　　以文字故说
　　诸有文字处　　是皆无有实
　　一切诸音声　　观是一音性
　　佛说及邪说　　是皆无分别
　　法虽以言说　　实无法无说
　　能入一相门　　则得无上忍
　　是忍是非忍　　勿作是分别
　　于欲嗔恚心　　勿计其中利
　　知是二无生　　当为世中尊
　　东西南北方　　如恒河沙土
　　皆碎为微尘　　一尘为一国
　　满中诸珍宝　　于无央数劫
　　供养诸如来　　其所得功德
　　若人闻是经　　过彼百千倍
　　若有出家人　　一心求佛道
　　我嘱累是人　　此秘密要法
　　若有诵是经　　及以解其义
　　无量总持辩　　自然皆当得
　　利根无尽慧　　乐说之辩才
　　无量亿诸佛　　皆亦与是人
　　诸经妙法宝　　自然皆能说

　　尔时师子游步菩萨白佛言。世尊。今说是偈有几所人得自利益。佛言。善男子。汝见是大众不。唯然已见。佛言。今说此法时。会中有无量无数众生共集。与天龙夜叉乾闼婆阿修罗紧那罗迦楼罗摩睺罗伽等满在虚空。以说法之明乃至他方世界多所饶益。九万二千夜叉神皆发阿耨多罗三藐三菩提心。增上慢比丘有五百人未得谓得。闻是法无增上慢。得真法信解一切法皆是一相。不受诸法故漏尽得解脱。于是菩萨众中六万二千人。信解诸法无障碍相得无生法忍。何以故。如是说法于诸说法中最为第一。善男子。如我于然灯佛所。信解诸法一相无碍。然后乃得无生法忍具足六波罗蜜。所以者何。若菩萨于恒河沙劫。布施持戒忍辱精进禅定智慧。若不知如是法相。是人或能断灭一切善根。善男子。汝见提婆达多有大功德善根成就三十二大人相。有如是功德。不知如是法相故。断灭善根堕大地狱。
　　善男子。当知虽久发心有大功德。不入是法门皆能断灭善根功德。善男子。如过去无量无边不可思议阿僧祇劫。有佛名高须弥山王如来应供正遍知明行足善逝世间解无上士道法御天人师佛世尊。寿命九千九百千万亿那由他岁。国土名金焰明。其国皆以黄金为地。其所说法亦以三乘度脱众生。其佛初会有八十百千万亿那由他声闻弟子。次第二会。七十百千万亿那由他声闻弟子。第三会六十百千万亿那由他声闻弟子。第四会五十百千万亿那由他。声闻弟子。皆得阿罗汉。舍诸重担逮得己利。尽诸有结正智得解脱。比丘尼众倍于上数。优婆塞众亦倍上数。优婆夷众亦倍上数。菩萨众亦倍上数。皆得阿惟越致无生法忍。皆得无量无边陀罗尼门三昧门。能转不退法轮。何况新发菩萨意者。又发辟支佛道心者亦无量无边。善男子。尔时彼佛会中弟子众数无量无边。彼金焰国中皆以七宝为树。于其宝树常出法音。所谓一切诸法空音。无相音。无作音。无生音。无所有音。无取相音。其国人民闻是法音。自然皆得诸法实相心得解脱。其佛灭后法住千岁。诸宝树音亦不复出。善男子。是高须弥山王佛。以法嘱累净威仪菩萨令守护法。嘱累已后便入无余涅槃。时有比丘名有威仪。持戒不净得四禅四无色定及五神通。善诵毗尼藏乐于苦行。不能善知他心。其弟子众亦皆苦行贵头陀法。是净威仪法师。持戒清净于无所有法中得巧方便。复于一时。净威仪法师将诸弟子。到有威仪比丘住处与共同止。净威仪法师怜愍众生故。从所住处常入聚落食讫而还。教化百千万家皆作弟子。令发阿耨多罗三藐三菩提心。其弟子众亦善教化。到诸聚落而为说法。令若干百千众生皆发阿耨多罗三藐三菩提心。有威仪比丘常乐住塔寺。其弟子众不持净戒而乐行头陀。有威仪比丘勤行精进其心决定。自以所行化诸弟子。贪著善法有所见得。所谓说一切有为法皆无常皆苦一切法无我。不能善行诸禅定法。亦不能善于菩萨所行之道。本心不纯故。净威仪法师善知众生诸根利钝。知有威仪比丘心故。不复常入聚落。其诸弟子如本不异。有威仪比丘见净威仪法师诸弟子众常入聚落。生不净心。即鸣犍椎集众立制。汝等自今已去不应入于聚落。不能一心徐行静默。数入聚落得何等利。佛所称赞阿练若住处。汝等当行禅乐莫好入他家。净威仪法师诸弟子众。不受其语犹入聚落。后于一时有威仪比丘。见从聚落中出。更鸣犍椎集众。说如是言。若复更入聚落者。不复得住于此。
　　尔时净威仪法师将护有威仪比丘故。告诸弟子。汝等。从今已去勿入聚落。即如师教不入聚落。尔时诸人民众不见其师及诸弟子故。皆怀忧恼善根退失。净威仪法师过三月自恣竟。从是中出至余僧坊。于其所止师徒还入城邑聚落为人说法后时有威仪比丘。见净威仪法师还入他家。见其弟子毁失常仪复生不净恶心作是念。是比丘破戒毁戒何有菩提。便语众人。是比丘杂行去佛道甚远。有威仪比丘起是业已。后时命终。是业果报故。堕阿鼻大地狱。九百千亿劫受诸苦恼。从地狱出六十三万世。常被诽谤其罪渐薄。后作比丘三十二万世。出家之后是业因缘反道入俗。又余罪业因缘故。于净明佛所出家入道殷勤精进如救头然。千万亿岁中乃至不得柔顺法忍。无量千万世诸根闇钝。师子游步。于汝意云何。尔时有威仪比丘岂异人乎。勿造斯观则我身是。我时起是微细不净心。受此罪业堕于地狱。师子游步。若人不欲起是微细罪业者。于彼菩萨不应起于恶心。菩萨诸所行道皆当信解。不应起于嗔恨之心。应作是念。我不能善知他人心。众生所行是亦难知。善男子。如来见是利故常说是法。是故行者不应平量于人。唯有如来及似如来者。乃能知是。是故行者若欲自护其身慎莫平量于人而相违逆。菩萨若欲修集佛法。常当昼夜勤心专念。深发菩萨心者。不当好求人长短。菩萨若能教三千大千世界中众生令行十善。不如菩萨如一食顷一心静处念一相法门。乃至闻受读诵解说是人福德胜彼甚多。何以故。诸菩萨用是法门能灭一切业障罪。亦于一切众生之中。离憎爱心便能疾得一切种智。尔时文殊师利法王子白佛言。世尊。如佛所说灭业障罪。云何灭业障罪。佛告文殊师利。若菩萨见一切法性无业无报。则能毕灭业障之罪。又文殊师利。若菩萨见贪欲际即是真际。见嗔恚际即是真际。见愚痴际即是真际。则能毕灭业障之罪。又文殊师利。若菩萨能见一切众生性即是涅槃性。则能毕灭业障之罪。所以者何。若人自有所见即能起业无知无闻。凡夫愚人不知诸法毕竟灭相。故自见其身亦见他人。以是见故便起身口意业。是人妄见忆想分别。作是念。我是贪欲嗔恚愚痴。如是分别故于佛法中出家学道。复作是念。我是持戒修梵行人。我当越度生死。得于涅槃免诸苦恼。是人分别诸法。是善是不善。是应知是应断是应证是应修。所谓苦应见集应断灭应证道应修。而复分别。一切诸行皆悉无常。一切诸行皆悉是苦。一切诸行皆三毒炽然。我当疾舍此有为法。常作如是思惟。于诸行中种种取相而生厌心。
　　尔时便作是念。见诸行如是。是名见苦恶厌诸行。是名断集分别诸行。见于灭谛即作是念。我今见灭是名证灭。我当修道便至静处念如是法。作是念已摄心定住。是人先得厌心。今得定心故于诸行中心便舍离。而自愧厌不喜不乐。复作是念。我今于一切法中已得解脱更无所作。我身已得阿罗汉道。是人命终之时见受生处。即菩提中心生疑悔。以此疑故命终之后堕大地狱。何以故。是人于无生法中而分别故。
　　尔时文殊师利法王子白佛言。世尊。今云何应观四圣谛。佛告文殊师利。若行者能见一切法即是无生性。是名见苦。若能见一切法不集不起。是名断集。若能见一切法毕竟灭相。是名证灭若能见一切法无所有性。是名修道。文殊师利。若行者能如是见四圣谛。是人不作如是分别。是法善是法不善。是法应见是法应断是法应证是法应修。所谓苦应见集应断灭应证道应修。所以者何。凡夫所行贪欲嗔恚愚痴。行者见是法皆空无生无所有不可分别。但积集虚妄。尔时于法无所取无所舍。于三界中心无所碍。见一切三界毕竟不生。见一切善不善法虚诳不实如幻如梦如影如响如焰。行者见贪欲性即是涅槃性。嗔恚性即是涅槃性。愚痴性即是涅槃性。若能见一切法性如是。便于一切众生之中不起憎爱。所以者何。是行者不得是法。若生爱处若生憎处。安住虚空心中。乃至不见佛不见法不见僧。是则不见一切法。若不见一切法于诸法中则不生疑。不生疑故则不受一切法。不受一切法故则自寂灭。文殊师利。长老须菩提。知如是法故不来礼佛足。须菩提尚不得自身。何况得如来身。不得自身而得如来身者。无有是处。
　　文殊师利复白佛言。世尊。行者云何应观四念处。佛告文殊师利。当来世有比丘如是说。观内身处若观不净是身念处。观乐皆苦是受念处。观心生灭性是心念处。观坏和合相但得法相是法念处。文殊师利白佛言。世尊。今云何真观四念处。佛言。止止文殊师利。不须问也。如来随宜说法难可得解。文殊师利言。世尊。愍念众生故愿必为说。佛告文殊师利。若行者见身如虚空是为身念处。若行者见受不得内外两间是为受念处。若行者知心唯有名字。是为心念处。若行者不得善法不得不善法。是为法念处。文殊师利。应如是观四念处。文殊师利复白佛言。世尊。行者云何应观八圣道分。
　　佛告文殊师利。若行者见一切法平等无二无分别。是名正见。见一切法无思惟无分别。以是见故是名正思惟。见一切法无言说相。善修语言平等相故。是名正语。见一切法不作相作者不可得故。是名正业。不分别正命邪命。善修习平等命故。是名正命。不发不起一切法。以无所行故。是名正精进。于一切法无所忆念。诸忆念性离故。是名正念。见一切法性常定以不散不缘不可得故。是名正定。文殊师利。行者应如是观八圣道分。文殊师利复白佛言。世尊。行者云何应观五根。
　　佛告文殊师利。若行者信一切法毕竟不生。从本已来常自尔故。是名信根。于一切法中心无所住远近相离故。是名精进根。于一切法无所忆念。缘性离故不系念于缘。是名念根。于一切法无所思惟。二法不可得故。是名定根。见一切法常空离于生相。是名慧根。文殊师利。行者应如是观五根。文殊师利复白佛言。世尊。行者云何应观七菩提分。
　　佛言。文殊师利。行者能见一切法无忆念。是名念菩提分。若一切法若善若不善若无记。不可选择不可得。无决定故。是名择菩提分。若不取一切三界相。善坏三界故。是名精进菩提分。若一切有为法中不生喜相。善坏有喜相故。是名喜菩提分。若一切法中除却其心。缘相不可得故。是名除菩提分。若一切法不可得。善修坏相故。是名定菩提分。若于一切法无所依止不贪不著。不见一切法故得舍心。是名舍菩提分。文殊师利。行者应如是观七菩提分。若行者。能如是见四圣谛四念处八圣道分五根七菩提分。我说是人名为已得度者。到于彼岸。出在陆地无畏之处。已离重檐除诸尘垢。是人名为无所有者无所忧者无所受者。是名阿罗汉。是名沙门。是名婆罗门。是名比丘。是名澡浴洁净者。是名智者是名解者。是名闻者。是名佛子。是名释子。是名破刺棘者。是名却关键者。是名已度堑者。是名出欲求者。是名开门扇者。是名贤圣胜相者。
　　文殊师利。若有比丘成就如是法者。于天人世间名为福田应受供养。文殊师利。是比丘若欲不虚食国中施者。破坏魔网者。欲度生死海者。欲得涅槃者。欲脱一切苦恼者。欲为一切天人世间作福田者。应当勤修习如是之法。说是法时三万二千诸天得诸法实相。各以天曼陀罗华而散佛上。白言。世尊。若人得闻如是之法。是人名为善出家者。何况信受读诵如所说行。世尊。若有须臾闻是法者。是则名为无增上慢。
　　尔时文殊师利法王子白佛言。惟愿世尊。当说陀罗尼。以是陀罗尼故。令诸菩萨得无碍辩才。于诸音声无所怖畏。能令诸法皆作佛法。又信解诸法皆是一相。佛告文殊师利。汝今谛听。当为汝说不动种性法门。诸菩萨得入是法门者。能以智慧光明照一切法。疾得无生法忍。文殊师利白佛言。世尊。云何名不动处种性法门。佛告文殊师利。一切众生其心皆一。是名种性。世尊。云何是事名为种性。佛告文殊师利。一切众生皆无有心。缘性不可得故。是名种性。文殊师利。一切众生皆同一量。是名种子。世尊。云何是事名为种性。佛言。一切众生皆如虚空量终归无障碍。是名种子。文殊师利。一切众生皆是一众生。是名种子。世尊。云何是事名为种性。文殊师利。一切众生皆是一相。毕竟不生离诸名字。一异不可得故。是名种性。文殊师利。贪欲是不动相。世尊。云何是事名不动相。
　　佛言文殊师利。贪欲是不动相。安住法性中以不住故。是贪欲不可得性常离故。是名不动相。文殊师利。嗔恚是金刚。世尊。云何是事名为金刚。文殊师利。嗔恚不可断不可坏。亦如金刚。不可断不可坏。一切法亦如是不可断不可坏。诸法本不决定故。是名如金刚。文殊师利。愚痴是智慧性。世尊。云何是事名智慧性。文殊师利。一切法离智慧亦离愚痴。譬如虚空无有智慧亦无愚痴一切法亦如是。无有智慧亦无愚痴。智慧愚痴智可知法。从本已来俱寂灭故。是名愚痴智慧处。文殊师利。色阴是不动处。世尊。云何是事名不动处。文殊师利。如天帝之幢深根安固不可动摇。一切法亦如是。以不住法故安住法性中。是法无来处无去处无取无舍。安住无住处故。是故色名不动相。文殊师利。受阴是灭性。世尊。云何是事名为灭性。文殊师利。一切诸受相性常寂灭故。诸受非内外。非东方非南西北方四维上下来。何以故。若乐受在内一切众生常应受乐。若苦受在内一切众生常应受苦。若不苦不乐受在内一切众生应受不苦不乐。
　　文殊师利。今一切诸受实不在内不在外。不在两中间。不在东方南西北方四维上下。是故一切诸受如草木瓦石。毕竟不生不灭无相。是故受名寂灭相。文殊师利。想阴是种性。世尊。云何是事名为种性。文殊师利。是想皆忆想分别起从虚妄中生。如空拳如野马。本性自离。是故想阴名种性。文殊师利。行阴是种性。世尊。云何是事名为种性。文殊师利。一切诸行离数无数入平等数。譬如芭蕉毕竟无实本性自尔。一切法亦如是。无名字无性故。是故行阴名为种性。文殊师利。识阴是种性。世尊。云何是事名为种性。文殊师利。是识如幻无实无起无生。空无相无性。如五指涂空空无相现。是故识阴名为种性。文殊师利。色是种性。世尊。云何色为种性。文殊师利。譬如镜中像虽可目见而无有实。一切色亦如是。虽见无实但诳眼诳心虚妄不实。是故色名种性。文殊师利。声是种性。世尊。云何声为种性。文殊师利。一切法无别异相。毕竟空如山中响。是故声为种性。文殊师利。香是种性。世尊。云何香是种性。文殊师利。一切法无香相性无知故空如虚空。鼻香识者皆不可得。是故香为种性。文殊师利。味是种性。世尊。云何味为种性。
　　文殊师利。味性即是不可思议性。不可知离于知故。自性常离故。是故味名种性。文殊师利。触是种性。世尊。云何触为种性。文殊师利。触如虚空其性自离无触无合。一切法亦如是。善坏身故。离于触相触者不可得故。是故触是种性。文殊师利。法是种性。世尊。云何法为种性。文殊师利。一切法无相无心。离心性离名字。无决定故皆是法性相。是故法是种性。文殊师利。地是种性。世尊。云何地为种性。文殊师利。一切法无坚相无软相。虚妄和合人以为坚。是故地为种性。文殊师利。水是种性。世尊。云何水为种性。文殊师利。一切法无湿无合如野马无水。是故水为种性。文殊师利。火是种性。世尊。云何火是种性。文殊师利。一切法无热。离虚妄热相本性寂灭。离颠倒故。分别其实无定无生。是故火名种性。文殊师利。风是种性。世尊。云何风为种性。文殊师利。一切法无障无碍无相无性。不动摇故离风相故。是故风名种性。文殊师利。佛是种性。世尊。云何佛为种性。文殊师利。一切法无觉无知。离知相故。是故佛名种性。文殊师利。法是种性。世尊。云何法为种性。文殊师利。诸法不可坏不可断。离坏断故无相无名无性出言语道。是故法名种性。
　　文殊师利。僧是不动相。世尊。云何僧为不动相。文殊师利。圣众安住如法性实际定乱平等中。安住智慧愚痴解脱烦恼平等一切法中。心无所住。住不可得故。是故僧名不动性。文殊师利。一切法行处名为不动。世尊。云何是事名为不动相。文殊师利。一切虚空行处不可思议行处断行处。无根本无别异。不可得故。是故一切法行处名不动相。文殊师利。一切法无缘名不动相。世尊。云何是事名不动相。文殊师利。一切法无依止无住处无缘无顺。离诸缘故。是故一切法无缘名不动相。文殊师利。一切法不取不舍相名不动相。世尊。云何是事名不动相。文殊师利。一切法皆归于如同于法性。是法不可取不可舍无求无愿诸愿断故。从本已来常寂灭相同于虚空。是故不取不舍名不动相。文殊师利。一切法无咎名不动相。世尊。云何是事名不动相。文殊师利。一切法无垢无所有。清净显曜如虚空无翳。诸罪定相不可得故。是故一切法无咎名不动相。文殊师利。一切法无归处名不动相。世尊。云何是事名不动相。文殊师利。一切法空无根本故无归处。是故无归处名不动相。文殊师利。一切法无学名不动相。世尊。云何是事名不动相。文殊师利。一切法性无学。不应学。不应修不应思。不应念不应住。不应发不应行。不应断不应证。不应语不应言。不应求不应说。不应取不应舍。不应离不应除。何以故。文殊师利。一切诸相毕竟离故。从本已来无所取常是舍相。诸法非智慧所及。非愚痴所及。是故无学名不动相。

　　　　诸法无行经卷上



　　　　诸法无行经卷下

　　　　姚秦龟兹三藏鸠摩罗什译
　　尔时文殊师利法王子白佛言。世尊。我亦乐说不动相。佛言。汝乐说者便可说之。文殊师利言。世尊。一切众生皆得菩提。是名不动相。文殊师利。云何是事名不动相。世尊。一切法无向无得。一切众生皆入菩提性中。是故说一切众生皆得菩提。又是菩提非是得相。何以故。众生性即是菩提故。是故一切众生皆得菩提名不动相。世尊。一切众生皆成就一切智慧。名不动相。文殊师利。云何是事名不动相。世尊。一切众生无性。无性故入如来平等中。从本已来是一切智慧性。性同故名不动相。世尊。一切众生皆是道场。是不动相。文殊师利。云何是事名不动相。世尊。道场者有何义。文殊师利。一切法寂灭相。无生相无所有相不可取相。是名道场义。世尊。一切众生不入此道场耶。佛言。如是如是。是故世尊。一切众生皆是道场名不动相。世尊。一切众生皆得无生法忍。名不动相。
　　文殊师利。云何是事名不动相。世尊。一切众生无尽无生无灭性离无性。入平等忍故。是故一切众生皆得无生法忍名不动相。世尊。一切众生皆得无碍辩才名为不动相。云何是事名不动相。世尊。一切众生诸所有乐说于十方界索不可得。所以者何。皆入无碍辩才平等法中故。世尊。诸所乐说自性皆离。无决定故。无所有故。是故一切众生皆得无碍辩才名不动相。世尊。一切众生皆得陀罗尼。名不动相。文殊师利。云何是事名不动相。世尊。一切众生以众生相能持色声香味触法。以虚诳不实忆想分别取相故。是故一切众生皆得陀罗尼名不动相。世尊。一切众生皆得慈心。名不动相。文殊师利。云何是事名不动相。世尊。一切众生无众生性。从本已来无嗔无慈。得嗔慈平等无分别故。是故一切众生皆得慈心名不动相。世尊。一切众生皆成就大悲。名不动相。文殊师利。云何是事名不动相。世尊。一切众生无起无作相。皆入如来平等法中。不出大悲之性。以恼悲无分别故。是故一切众生皆成就大悲名不动相。
　　世尊。一切众生皆得三昧。名不动相。文殊师利。云何是事名不动相。世尊。一切众生性常定离诸缘故。若众生从缘生知。于缘中生知不名为知。所以者何。诸知念念无常毕竟空故。是故一切众生皆成就三昧名不动相。世尊。一切诸佛皆成就贪欲。名不动相。文殊师利。云何是事名不动相。世尊。一切诸佛皆入贪欲平等法中故。远离诤讼通达贪欲性故。世尊。贪欲即是菩提何以故。知贪欲实性说名菩提。是故一切诸佛皆成就贪欲名不动相。世尊。一切诸佛皆成就嗔恚。名不动相。文殊师利。云何是事名不动相。世尊。一切诸佛皆说有为法过罪者。安住嗔恚平等性中。通达嗔恚性故。是名一切诸佛皆成就嗔恚名不动相。世尊。一切诸佛皆成就愚痴。名不动相。文殊师利。云何是事名不动相。世尊。一切诸佛能度一切贪著名字众生。安住愚痴平等性中。通达愚痴性故。是名一切诸佛成就愚痴名不动相。世尊。一切诸佛皆成就身见。名不动相。文殊师利。云何是事名不动相。世尊。一切诸佛安住身见性中。于一切法中不退不畏不动毕竟安住。以不住法故。通达知身见无生无起无性故。是故一切诸佛皆成就身见名不动相。世尊。一切诸佛皆是邪见。名不动相。文殊师利。云何是事名不动相。世尊。一切诸佛一切有为法。是邪虚诳不实者。通达邪见性平等故。是故一切诸佛皆是邪见名不动相。世尊。一切诸佛住四颠倒五盖五欲三毒。得阿耨多罗三藐三菩提。名不动相。文殊师利。云何是事名不动相。世尊。住处性即是非住处。文殊师利。非住处有何义。世尊。非住处者。退动还相。即是一切凡夫人。一切诸佛安住是贪欲嗔恚愚痴四颠倒五盖五欲平等中。是诸佛安住贪欲性故。得阿耨多罗三藐三菩提。安住嗔恚愚痴四颠倒五盖五欲性故。得阿耨多罗三藐三菩提。是故一切诸佛住四颠倒五盖五欲三毒中。得阿耨多罗三藐三菩提名不动相。
　　尔时佛告文殊师利法王子。若有人问汝。断一切不善法成就一切善法。名为如来。汝云何答。文殊师利言。世尊。若有人问我断一切不善法成就一切善法名为如来者。我当如是答。善男子。汝先当亲近善知识修集善道。于法无所合无所散。勿取勿舍。莫缘莫求。勿举勿下。莫求莫觅勿愿。勿分别诸法是上是中是下。然后当知。不可思议行处无行处断行处佛所行处。
　　佛告文殊师利。汝如是答者为答何义。文殊师利言。世尊。我如是答者名为无所答。世尊。如佛坐于道场。颇见法有所生灭不。佛言不也。世尊。若法无生无灭。是法可得说断一切不善法成就一切善法不。佛言不也。世尊。若法不生不灭。不断一切不善法。不成一切善法。是何所见何所断何所证何所修何所得。说是语时虚空中万天子。以天青黄赤白莲华散佛及文殊师利上。皆下礼佛及文殊师利足。而作是言。世尊。文殊师利名为无碍尸利。文殊师利名为不二尸利。名为无余尸利。名为无所有尸利。名为如尸利法性尸利实际尸利第一尸利上尸利。无上尸利。文殊师利语诸天子言。止止诸天子汝等勿取相分别。我不见诸法是上是中是下。不如汝说。文殊师利言。我者我是贪欲尸利嗔恚尸利愚痴尸利。是故我名文殊师利。诸天子。我不出贪欲嗔恚愚痴。凡夫人分别诸法求过出至到。诸菩萨于法无过无出无至无到。诸天子言。菩萨不到十地不至佛法耶。文殊师利言。于诸天子意云何。幻人能到十地至佛法不。诸天子言。幻化人尚无住处。何况从此住地至于余地。文殊师利言。诸天子。一切法如幻无去无来无过无出无至无到。诸天子言。汝不当得。阿耨多罗三藐三菩提耶。文殊师利言。诸天子。于意云何。凡夫贪欲覆心能坐道场得一切智不。诸天子言不也。诸天子言。文殊师利。汝今贪欲覆心是凡夫耶。文殊师利言。如是如是。我是凡夫从贪欲起。从嗔恚起。从愚痴起。我是外道是邪行人。诸天子言。以何故。自言我是凡夫。从贪欲起嗔恚起愚痴起。文殊师利言。是贪欲嗔恚愚痴性。十方求之不可得。我以不住法住是性中故。说我是凡夫三毒所覆。文殊师利。汝云何名外道。文殊师利言。我终不到外道。诸道性不可得故。我于一切道为外。诸天子言。汝云何是邪行人。文殊师利言。我已知一切法皆是邪虚妄不实。是故我是邪行人。说是法时万天子得闻是语。皆得无生法忍。各作是言。是诸众生皆得大利。得闻真正金刚语句。何况闻已信解受持读诵为人解说如说修行。当得无碍辩才一切法中得真慧照明。巧说诸法一相一门。能示众生一切诸法皆是佛法。
　　尔时华戏慧菩萨白佛言。世尊。愿说入音声慧法门。令当来菩萨闻如是法不惊不怖亦知一切音声究竟之性不疑不悔。于诸音声无所障碍。佛言止止。用问是事为。是入音声慧法门。不应于新发意菩萨前说。所以者何。新发意者不能解不能知不能思。若菩萨摩诃萨入是音声慧法门者。假使有人于恒河沙劫恶口骂詈诽谤毁呰。是人不生恚恨。若人于恒河沙劫。以一切乐具供养不生爱心譬如漏尽阿罗汉。一切爱处不生爱心一切嗔处不生嗔心。善男子。是音声慧法门菩萨。于利衰毁誉称讥苦乐等八法已过心不倾动。譬如须弥山王。
　　尔时华戏慧菩萨复白佛言。愿必为说入音声慧法门。当来菩萨得闻是法门当自知过咎亦教余人。尔时佛告华戏慧菩萨。善男子。汝今谛听善思念之。当为汝说。唯然世尊。佛告华戏慧菩萨。若菩萨闻贪欲音声生过罪想。闻离贪欲音声生利益想即是不学佛法。若闻嗔恚音声生过罪想。闻离嗔恚音声生利益想。若闻愚痴音声生过罪想。于离愚痴音声生利益想。则是不学佛法。若于少欲音声生喜想。于多欲音声生碍想。即是不行音声法门。于知足音声生喜想。于不知足音声生碍想。则是不行音声法门。若于细行音声生喜想。于粗行音声生碍想。则是不行音声法门。若于乐静音声则喜。于愦闹音声则碍。则是不学佛法。若于忍辱音声生利想。于嗔恚音声生碍想。则是不学佛法。若于精进音声生利想。于懈怠音声生碍想。则是不学佛法。于禅定音声生利想。于散乱音声生碍想。则是不学佛法。于智慧音声生利想。于愚痴音声生碍想。则是不学佛法。若于近道音声则喜。于远道音声则碍。则是不学音声法门。于生死见过咎于涅槃见利益。则是不入音声法门。于彼岸则喜。于此岸则碍。则是不学音声法门。于聚落音声生碍想。于空闲音声生喜想。则是不学音声法门。若于独行音声生喜想。于众行音声生碍想。则是不学音声法门。于比丘所行音声生喜想。于白衣所行音声生碍想。则是不学音声法门。于有威仪则喜。于无威仪则碍。则是不学佛法。于清净行则喜。于不清净行则碍。则是不学佛法。于一行则喜。于杂行则碍。则是不学佛法。于离欲行则喜。于淫欲行则碍。则是不学佛法。于离嗔想则喜。于嗔想则碍。则是不学佛法。于离痴想则喜。于痴想则碍。则是不学佛法。于空则喜于有则碍。则是不学佛法。于无相则喜。于有相则碍。则是不学佛法。于无作则喜。于有作则碍。则是不学佛法。于菩萨行则喜。于声闻辟支佛行则碍。则是不学佛法。若说菩萨过咎。则远阿耨多罗三藐三菩提。亦受业障罪。若说菩萨威仪过罪。则远阿耨多罗三藐三菩提。若菩萨。于他菩萨生下想。于己生胜想则为自伤。亦受业障罪。若菩萨欲教余菩萨当生佛想然后教之。菩萨若欲不舍阿耨多罗三藐三菩提。不应生心轻恚余菩萨。善男子。无有灭失功德。如轻恚余菩萨者。是故菩萨多欲守护功德善根。亦于一切法中得无障碍慧。当昼夜各三时礼一切求佛道菩萨。
　　尔时文殊师利法王子白佛言。世尊如我知佛所说义。贪欲音声佛音声等无有异。嗔恚音声佛音声等。愚痴音声佛音声等。外道音声佛音声等。少欲音声多欲音声等。知足音声不知足音声等。细音声粗音声等。乐独音声乐众音声等。此岸音声彼岸音声等。远音声近音声等。生死音声涅槃音声等。聚落音声空闲音声等。布施音声悭音声等。持戒音声毁戒音声等。忍辱音声嗔恚音声等。精进音声懈怠音声等。禅定音声乱意音声等。智慧音声愚痴音声等。
　　尔时华戏慧菩萨。问文殊师利法王子。以何因缘故皆等。文殊师利言。天子。于意云何。贪欲音声何者为是。天子言。贪欲声空如响。文殊师利言。汝知佛音声亦复云何。天子言。不出于空亦如响法。文殊师利言。以是因缘故我说二声皆是平等。
　　尔时佛告文殊师利。汝先世住初发意地。未入如是诸法相时。为起何障碍罪。汝今说之。当来世假名菩萨闻汝所说障碍之罪。当自守护。文殊师利白佛言。唯然世尊。我当自说障碍之罪。惟闻之者当有忧怖。然其能灭业障之罪。亦于一切法中得无碍慧。世尊。过去无量无边不可思议阿僧祇劫。尔时有佛号师子吼鼓音王如来应供正遍知明行足善逝世间解无上士调御丈夫天人师佛世尊。其佛寿命十万亿那由他岁。以三乘法而度众生。国名千光明。其国树木皆七宝成。其树皆出如是法音。所谓空音无相音无作音。无生音无所有音无取相音。以是诸法之音令众生得道。其师子吼鼓音王佛初会说法。九十九亿声闻弟子皆得阿罗汉。诸漏已尽舍诸重担。逮得己利尽诸有结。以正智得解脱。菩萨众亦九十九亿。皆得无生法忍。能善入种种法门。亲近供养若干百千万亿诸佛。亦为若干百千万亿诸佛之所称叹。能度若干百千万亿无量众生。能生无量陀罗尼门。能起无量百千万亿三昧门。及余新发菩萨意者不可称数。其佛国土无量庄严说不可尽。彼佛住世教化已讫入无余涅槃。灭度之后法住六万岁。诸树法音皆不复出。
　　尔时有菩萨比丘名曰喜根。时为法师质直端正。不坏威仪不舍世法。尔时众生普皆利根乐闻深论。其喜根法师于众人前。不称赞少欲知足细行独处。但教众人诸法实相。所谓一切法性即贪欲之性。贪欲性即是诸法性。嗔恚性即是诸法性。愚痴性即是诸法性。其喜根法师以是方便教化众生。众生所行皆是一相各不相是非。所行之道心无嗔痴。以无嗔碍因缘故疾得法忍。于佛法中决定不坏。世尊。
　　尔时复有比丘法师行菩萨道。名曰胜意。其胜意比丘护持禁戒。得四禅四无色定行十二头陀。世尊。是胜意比丘有诸弟子。其心轻动乐见他过。世尊。后于一时胜意菩萨入聚落乞食。误到喜根弟子家。见舍主居士子。即到其所敷座而坐。为居士子。称赞少欲知足细行。说无利语过。赞叹远众乐独行者。又于居士子前说喜根法师过失。是比丘不实以邪见道教化众生。是杂行者。说淫欲无障碍嗔恚无障碍愚痴无障碍。一切诸法皆无障碍。是居士子利根得无生法忍。即语胜意比丘大德。汝知贪欲为是何法。胜意言。居士。我知贪欲是烦恼。居士子言。大德。是烦恼为在内在外耶。胜意言。不在内不在外。大德。若贪欲不在内不在外。不在东西南北四维上下十方者即是无生若无生者云何言若垢若净。
　　尔时胜意比丘嗔恚不喜。从座起去作如是言。是喜根比丘以妄语法多惑众人。是人以不学入音声法门故。闻佛音声则喜。闻外道音声则嗔。于梵行音声则喜。于非梵行音声则嗔。以不学入音声法门故。于净音声则喜。于垢音声则嗔。以不学入音声法门故。于圣道音声则喜。于凡夫音声则碍。以不学入音声法门故。于乐音声则喜。于苦音声则碍。以不学入音声法门故。于出家音声则喜。于在家音声则碍。以不学入音声法门故。于出世间音声则喜。于世间音声则碍。以不学入音声法门故。于布施则生利想。于悭则生碍想。以不学佛法故。于持戒则生利想。于毁戒则生碍想。以不学佛法故。是时胜意比丘。出其舍已还到所止。众僧中见喜根菩萨。语众人言。是比丘多以虚妄邪见教化众生。所谓淫欲非障碍嗔恚非障碍愚痴非障碍。一切法非障碍。尔时喜根菩萨作是念。是比丘今者必当起于障碍罪业。我今当为说如是深法。乃至令作修助菩提道法因缘。尔时喜根菩萨于众僧前。说是诸偈。
　　贪欲是涅槃　　恚痴亦如是
　　如此三事中　　有无量佛道
　　若有人分别　　贪欲嗔恚痴
　　是人去佛远　　譬如天与地
　　菩提与贪欲　　是一而非二
　　皆入一法门　　平等无有异
　　凡夫闻怖畏　　去佛道甚远
　　贪欲不生灭　　不能令心恼
　　若人有我心　　及有得见者
　　是人为贪欲　　将入于地狱
　　贪欲之实性　　即是佛法性
　　佛法之实性　　亦是贪欲性
　　是二法一相　　所谓是无相
　　若能如是知　　则为世间导
　　若有人分别　　是持戒毁戒
　　以持戒狂故　　轻蔑于他人
　　是人无菩提　　亦无有佛法
　　但自安住立　　有所得见中
　　若住空闲处　　自贵而贱人
　　尚不得生天　　何况于菩提
　　皆由著空闲　　住于邪见故
　　邪见与菩提　　皆等无有异
　　但以名字数　　语言故别异
　　若人通达此　　则为近菩提
　　分别烦恼垢　　即是著净见
　　无菩提佛法　　住有得见中
　　若贪著佛法　　是则远佛法
　　贪无碍法故　　则还受苦恼
　　若人无分别　　贪欲嗔恚痴
　　入三毒性故　　则为见菩提
　　是人近佛道　　疾得无生忍
　　若见有为法　　与无为法异
　　是人终不得　　脱于有为法
　　若知二性同　　必为人中尊
　　佛不见菩提　　亦不见佛法
　　不著诸法故　　降魔成佛道
　　若欲度众生　　勿分别其性
　　一切诸众生　　皆同于涅槃
　　若能如是见　　是则得成佛
　　其心不闲寂　　而现闲静相
　　是于天人中　　则为是大贼
　　是人无菩提　　亦无有佛法
　　若作如是愿　　我当得作佛
　　如是之凡夫　　无明力所牵
　　佛法湛清净　　其喻如虚空
　　此中无可取　　亦无有可舍
　　佛不得佛道　　亦不度众生
　　凡夫强分别　　作佛度众生
　　是人于佛法　　则为甚大远
　　若见众生苦　　则是受苦者
　　众生无众生　　而说有众生
　　住众生相中　　则无有菩提
　　若人见众生　　是毕竟解脱
　　无有淫恚痴　　知是为世将
　　若人见众生　　不见非众生
　　不得佛法实　　佛同众生性
　　若能如是知　　则为世间将
　　若人欲成佛　　莫坏贪欲性
　　贪欲性即是　　诸佛之功德
　　若人欲发心　　随顺菩提道
　　莫自有分别　　心异于菩提
　　发心即菩提　　知是为世将
　　若说外道恶　　称佛世中尊
　　是二说非异　　知是为世将
　　若人求菩提　　是人无菩提
　　若见菩提相　　是则远菩提
　　菩提非菩提　　佛以及非佛
　　若知是一相　　是为世间导
　　若人作是念　　我当度众生
　　即著众生相　　是人无菩提
　　亦无有佛法　　住于有见中
　　贪欲无内外　　亦不在诸方
　　分别是空法　　凡夫为所烧
　　如幻如焰响　　如梦石女儿
　　诸烦恼如是　　决定不可得
　　不知是空故　　凡夫为狂惑
　　若求烦恼性　　烦恼即是道
　　若有人分别　　是道是非道
　　是人终不得　　无分别菩提
　　凡夫畏佛法　　去佛法甚远
　　若不疑空法　　是人得菩提
　　一切有为法　　即是无为法
　　是数不可得　　无数故无为
　　若以菩提心　　自高无所畏
　　自念当作佛　　是人无菩提
　　亦无有佛法　　离菩提宝印
　　若有但诵经　　忆想作分别
　　不深思义趣　　但为贪名利
　　自念当作佛　　必成无有疑
　　唯贪于名利　　读经住闲静
　　分别少欲行　　还为贪心牵
　　若欲舍远贪　　不得远于贪
　　若达贪实法　　是人能离贪
　　不得法实际　　虽长夜持戒
　　得诸无碍禅　　不入佛法味
　　知法无有性　　不坏一切法
　　不言戒非戒　　得脱有见中
　　以无持戒性　　知于持戒法
　　如是知戒相　　终不毁于戒
　　诸佛之法王　　法藏叵思议
　　无量方便力　　引导诸众生
　　以一相法门　　令入寂灭道
　　凡夫闻佛说　　无我无有法
　　一相自性空　　不信堕深坑
　　虽白衣受欲　　闻是法不畏
　　胜于头陀者　　住在有见中
　　现在十方佛　　利益诸世间
　　知法如虚空　　皆以得菩提
　　若有无智者　　乐于分别法
　　闻是实法者　　则生疑怖畏
　　是人无量劫　　备受诸苦分

　　说是诸偈法时。三万诸天子得无生法忍。万八千人漏尽解脱。即时地裂胜意比丘堕大地狱。以是业障罪因缘故。百千亿那由他劫。于大地狱受诸苦毒。从地狱出。七十四万世常被诽谤。若干百千劫乃至不闻佛之名字。自是已后还得值佛。出家学道而无志乐。于六十三万世常反道入俗。亦以业障余罪故。于若干百千世诸根闇钝。世尊。尔时喜根法师于今东方。过十万亿佛土有国名宝庄严。于中得阿耨多罗三藐三菩提。号胜曰光明威德王如来应供正遍知。于今现在。其胜意比丘今我身是。世尊。我未入如是法相门时。受如是苦分别苦颠倒苦。是故若发菩提心者。若发小乘心者。不欲起如是业障罪。不欲受如是苦恼者。不应拒逆佛法。无有处所可生嗔碍。佛告文殊师利。汝闻是诸偈得何等利。世尊。我毕是业障罪已闻是偈因缘故。在所生处利根智慧得深法忍得决定忍巧说深法。文殊师利。为谁力故能忆如是无量阿僧祇劫罪业因缘。世尊。诸菩萨有所念有所说有所思惟。皆是佛之神力。所以者何。一切诸法皆从佛出。
　　佛告文殊师利。若得佛十力。若有闻是经者等无有异。若得无生法忍闻是经者亦等无异。文殊师利言。如我知佛所说义。闻此经者得无量不可思议功德之利。文殊师利。如是如是。闻是经得无量不可思议功德之利。但佛不广说。何以故。不修道不精进者。如是恶人闻说是利则不能信受。尔时文殊师利法王子。及弥勒菩萨白佛言。世尊。护念是经于未来世后五百岁。当令此经普宣流布皆得受持。魔若魔天不得其便。尔时佛欲护念是法故左右顾视。即时十方恒河沙无量国土六种震动。如是则为护念是经。及十方恒河沙诸佛亦护念是经。说是经时十方国土中恒河沙等无量众生得无生法忍。何况得声闻无学者。何况住学地者。尔时阿难即从坐起。偏袒右肩白佛言。世尊。当以何名此经。云何奉持。佛告阿难。是经名为诸法无行。说是经已。文殊师利法王子。弥勒菩萨摩诃萨。师子游步菩萨摩诃萨。华戏慧天子等。一切菩萨众及阿难天人阿修罗等。闻佛所说皆大欢喜。

　　　　诸法无行经卷下


