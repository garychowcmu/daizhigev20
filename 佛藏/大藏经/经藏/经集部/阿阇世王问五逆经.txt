  阿阇世王问五逆经
                        　　西晋 法炬译

                        
        　      


　　阿阇世王问五逆经

　　　　西晋沙门法炬译
　　闻如是。一时婆伽婆。在罗阅城灵鹫山。与大比丘众五百人俱。提婆达兜。诣阿阇世王所。到已即就座坐。时王阿阇世。即从坐起。头面礼调达足。还就座坐。时王阿阇世。白调达言。我曾闻尊者调达。彼沙门瞿昙。常作是语。有五逆罪。若族姓子族姓女。为是五不救罪者。必入地狱不疑。云何为五。谓杀父。杀母。害阿罗汉斗乱众僧。起恶意于如来所。如是五不救罪。若有男女施行此事者。必入地狱不疑。我今调达。躬杀父王。我亦当入地狱耶。时调达告阿阇世王。大王勿怀恐惧。为有何殃。为有何咎。谁为殃而受报。谁作殃当受其果。然大王亦不为恶逆。所作恶者。自当受报。时众多比丘。到时著衣持钵。入罗阅城乞食。时众多比丘。入罗阅城乞食。闻王阿阇世语调达言。尊者调达。我闻沙门瞿昙。作是说言。有五不救罪。若有男女。施行此五事者。必入地狱不疑。我无辜躬杀父王。我当入地狱中耶。时调达报言。勿惧大王。谁作殃殃由何生。谁作恶后受报。王亦不作殃。所作殃者。自当受报。时众多比丘。从罗阅城乞食已。食后收摄衣钵。以尼师坛著肩上。至世尊所。头面礼足。在一面坐。便说阿阇世王所共论议。具向世尊说。时世尊便说此偈。
　　愚者知是处　　言殃谓无报
　　我今观当来　　受报有定处

　　是时世尊。告诸比丘。彼摩竭国阿阇世王。虽杀父王。亦当不久。来至我所。当有等信于我所。命终之后。当堕地狱如拍鞠。时有一比丘。白世尊言。从彼泥犁命终。当生何处。世尊告曰。从彼泥犁命终。当生四天王处。比丘白言。从彼命终。当生何处。世尊告曰。比丘。从彼命终。当生三十三天。比丘白言。从三十三天命终。当生何处。世尊告曰。比丘。从三十三天命终。当生炎天上。比丘白言。世尊。从彼命终。当生何处。世尊告曰。从炎天上命终。当生兜术天。比丘白言。世尊。从兜术天命终。当生何处。世尊告曰。从兜术天命终。当生化自在天。比丘白言。从化自在天命终。当生何处。世尊告曰。比丘。从化自在天命终。当生他化自在天。比丘白言。世尊。从他化自在天命终。当生何处。世尊告曰。比丘。从他化自在天命终。当生化自在天。生兜术天炎天三十三天四天王天。复当来生人间。比丘白言。世尊。从此命终。当生何处。世尊告曰。比丘。摩竭国王阿阇世。二十劫中。不趣三恶道。流转天人间。最后受身。剃除须发。著三法衣。以信坚固。出家学道。当成辟支佛。名无秽。比丘白言。甚奇甚特。世尊作如是殃罪。受是快乐。成辟支佛。名曰无秽。世尊告曰。摩竭国王阿阇世。发意成就。众善普至。比丘堪任发意成就得拔济地狱。若发意不成就者。因缘成就。虽未生地狱。犹可设方便不至地狱。比丘白言。若彼人二事俱成就者。彼当生何处。世尊告曰。彼二事成就。当生二处。云何为二。生天人间。比丘白言。彼发意成就。因缘不成就者。此二事有何差别。世尊告曰。比丘。发意成就。因缘不成就。此是濡根。发意不成就。因缘成就。比丘此是利根。比丘白言。钝根利根。有何差别。世尊告曰。钝根者。比丘所为不进。利根者。比丘聪明黠慧比丘白言。此二有何差别。当还何业。是时世尊。便说此偈。
　　智慧世为上　　当至安隐处
　　诸能知等业　　断彼生有死

　　是谓比丘有是差别。是时彼比丘。闻佛所说。欢喜奉行已。即从坐起。头面礼足。绕三匝便退而去。是时彼比丘。即其日到。时著衣持钵。入罗阅城乞食。诣彼摩竭王宫门外。时王阿阇世。遥见彼比丘来。见已便敕守门人。云何守门人。我先已敕。释种比丘。勿放入此。除尊者调达。时彼守门人。执彼比丘手。驱出门外。时彼比丘举右手。语摩竭国王言。我是大王大善知识。是安隐处。无有众恼。时王报言。云何比丘。而观何义。作是说言。我是大王善知识是安隐处。时彼比丘。告王阿阇世言。世尊说王作是言。摩竭国王。虽杀父王。彼作恶命终已。当生地狱如拍鞠从彼命终。当生四天王宫。从彼命终。当生三十三天。从彼命终。当生炎天兜术天化自在天他化自在天。从彼命终。复当生化自在天兜术天炎天三十三天四天王宫。复当生此间受人形。如是大王。二十劫中。不趣三恶道。流转人间。最后受人身。当剃除须发。著三法衣。以信坚固。出家学道。成辟支佛。名曰无秽。所以然者。如是大王。当得是无根之信。时彼比丘。说是语已。便退而去。时王阿阇世。闻彼比丘所说。亦不欢喜。复不嗔恚。亦不受彼所说。便告耆域王子曰。耆域。沙门来至我所。而作是言。彼如来至真等正觉见授决。杀父王而作是恶逆。命终后当生地狱如拍鞠。从彼命终。当生四天王天三十三天炎天兜术天化自在天他化自在天。从彼命终。复当生化自在天兜术天炎天三十三天四天王宫。从彼命终。当生人间。最后受人身。剃除须发。著三法衣。以信坚固。出家学道。成辟支佛。名曰无秽。汝往耆域彼沙门瞿昙所。审有是语不。对曰如是。大王。时耆域王子。受摩竭国王教。便出罗阅只城。诣灵鹫山。至世尊所。到已头面礼足。在一面坐。时耆域王子。从摩竭国王所说言教。尽向如来说。世尊告曰。如是耆域。佛世尊言无有二。所说随事。所以然者。耆域。彼王阿阇世。当成无根信。耆域。诸有男女。彼一切亦当有是趣而无有异。时耆域王子。从如来受是教已。即从坐起。头面礼足。便退而去。诣摩竭国王所。到已便语王阿阇世言。彼如来至真等正觉。实有是语。所以然者。诸有得无根信者。而无有异。愿王当诣彼如来至真等正觉所。时王报言。耆域。我闻彼沙门瞿昙。有是咒术。能降伏人民。使外道异学无不受其教。是故我不堪任往见沙门瞿昙。且住耆域。我当观察。彼沙门瞿昙。为有一切智不。设当有一切智者。然后我当往见彼沙门瞿昙。时耆域王子。从摩竭国王。闻是语出罗阅城。诣灵鹫山。至世尊所。到已头面礼足。在一面坐。以此义白世尊言。时世尊告曰。耆域摩竭国王。不久当来至我所。当成无根信。设我取泥洹日后。当供养我舍利。耆域王子。欢喜踊跃。不能自胜。时世尊。与耆域王子。说微妙法。令发欢喜。时耆域王子。从如来闻此深法。即从坐起。头面礼足。绕三匝。便退而去。时耆域王子。闻佛所说。欢喜奉行。

　　阿阇世王问五逆经


