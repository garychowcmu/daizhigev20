  大乘四法经
　　唐 地婆诃罗译




　　　　大乘四法经

　　　　大唐天竺三藏地婆诃罗译
　　如是我闻。一时薄伽梵在室罗筏。住誓多林给孤独园。与大苾刍众千二百五十人俱。复有无量菩萨摩诃萨众。尔时世尊告诸苾刍。有四种法。菩萨摩诃萨。尽其寿量常应修行。乃至虽遇丧命因缘。亦不得舍。何者为四。诸苾刍菩萨尽寿。乃至逢遇丧命因缘。必定不得舍菩提心。诸苾刍菩萨尽寿。乃至逢遇丧命因缘。必定不得舍善知识。诸苾刍菩萨尽寿。乃至逢遇丧命因缘。不得弃舍堪忍爱乐。诸苾刍菩萨尽寿。乃至逢遇丧命因缘。必定不得舍阿练若。诸苾刍如是四法菩萨尽寿常应坚持。宁丧身命而不舍离。尔时世尊重演其义。说伽他曰。
　　世间明慧者　　应发菩提心
　　常思一切智　　恒近善知识
　　住堪忍爱乐　　依止阿练若
　　犹如师子王　　远离诸惊怖

　　诸明慧者修行此法。速能超出众魔罗网。疾证无上正等菩提。时薄伽梵说此经已。诸苾刍等。欢喜奉行。

　　　　大乘四法经


