  佛说月光童子经
                        　　西晋 竺法护译

                        
        　      


　　佛说月光童子经

　　　　西晋月氏三藏竺法护译
　　闻如是。一时佛游王舍城灵鹫山。与大比丘众千人俱。圣通无碍悉皆应真。漏结已解生死已断。秽冥已索慧明独存。菩萨二万神通圣达。统都三界总摄诸法权慧无方。逮佛神德住无所住。尔时世尊。游于王舍大城之中。广演道义开化群生。天神地神海灵鬼神帝王臣民。三界众生皆来稽首供养神化。世无佛时外道兴隆。犹如冥夜炬烛为明。天下有佛群邪尽歇。譬如日出火无复光。国中本事外道邪见不兰迦叶等六师。佛以正真之道训诲天下。是时六师尽废不见信奉。诸异道等心怀嫉妒。谋欲毁佛还望敬事。于是六师召其门徒。合众弟子会于一处。共集论议。吾等道德高远名著四海。众儒共宗国主所奉。人民男女莫不信仰。于十六大国尽世供养。吾德如风民应如草。靡不稽首各等足下者。今佛出世现神道化。吾等便为人弃不见信奉。乃令我等饮食不甘卧起不安。出入行步恒怀愁愦。心中郁毒悉欲发狂。当作何计以毁辱之。逐使出国令人不见。尔乃还复吾供养耳。共议此已各相谓言。罗阅大城之中有势强长者。国相大臣名为申日。信奉吾等执心不二。恒毁佛道以为虚伪。惟有此人势力威强。能助我等毁辱除去。于是六师即从坐起。将五百弟子。到王舍大城诣申日家。申日见诸师来。即下正殿迎为作礼。施好榻机饭食毕盥拱手对坐。诸师告曰。吾等故与大众来造长者。欲议一事愿垂听省。申日白言。惟蒙训诲愿乐欲闻。六师俱曰。吾等此国之师。功名勋著群儒稽首。国主致敬大臣所奉。于十六大国独言只步。长者所知。佛出于世自称圣智。幻术欺巧倒正反说。欲与吾等列圣并智。齐威等神幻惑人民。国人愚冥信奉其道。疑惑天下沮败善心。更谓吾等无有道德不见信奉。长者豪强帝王所钦。国民伏信威振四海。天下望风深惟师徒。终始义重记功列勋传之来世。愿为吾等毁辱除之令灭不见。复吾供养岂不快哉。长者启白敬承来告。忆昔往日。我之愚兄。奉佛之故毁辱诸师。从此以来实怀忿恚。每欲规图执事靡由。今被圣教合我本心。当展力效命尽节于师。诸梵志曰。吾向共议欲令长者当于门中。凿作五丈六尺深坑。以炭火适半细铁为椽土薄覆上。设众饮食以毒著中。若火坑不焚毒饭足害。便往请佛。佛常自云。有三达之智神通无碍。照见未然。明祸福之原吉凶所趣。实无此分而但诳惑万姓。审有此智当不受请。若无此智必自受之。今欲以此规图于佛。申日闻之欣然大悦。赞言善哉。诚如大师之所教敕。此谋深密高妙实为奇异。以此图之何忧不获。辄如圣教。作火坑毒饭。严以待之。尔时不兰迦叶五百弟子。见申日计共谋同。欢喜踊跃不能自胜。咸共起住。同声举手称赞申日。善哉真是圣明第一弟子。申日重启。今自忧之必自严办。比令明日诸师当见。长者礼已。诸师各还。于是申日敕外。严驾导从前后。便诣佛所下车却盖解剑脱履。拱手直进。稽首足毕长跪白佛。唯然世尊。饥渴神化乐仰清风。世事多缘奉敬靡由。今故请现稽首禀化。佛告贤者。明日至心向于如来。申日启言。明日欲设微饭。惟愿世尊与诸圣众降德屈神。是时世尊。愍其狂愚欲济脱之。默然受请。申日内喜。心自念言。果如规计。礼毕辞退。过六师所。诸师迎问为受请不。申日启白。承诸师威力。已受我请。果如所图。诸师及五百弟子。皆大欢喜不能自胜。诸梵志等普喜并言。长者速还。作火坑毒饭。严以待之。长者还家。敕外密令。中门外掘作火坑。毒饭严以待之。长者有子。名曰月光。厥年十六。天姿挺特仪容端正。博通群籍贯综神摸。天文地理靡不照焉。高名动世群儒师仰。慈悲愍世生死之苦。降德普入欲度众生。谏父申日。佛为大圣三界之尊。道德清净言教真正。三达之圣慈悲喜护。心过慈母当蒙得度。更兴逆恶悕望天福岂不惑哉。昔者世尊求道之日。坐于道场元吉树下。第六天魔。见佛高远三毒已灭。秽冥以索慧明独存。神圣无上诸天所宗。上帝亲下万神侍卫。内怀嫉妒心中烦毒。念其道成当必胜我。饮食不甘伎乐不御。即升正殿召博问臣议。设方计毁败其道。群臣启曰。菩萨神圣道力无上。威震三界德伏十方。非是臣等所可谋向。于时魔王赫威奋发震曜天地。召诸鬼兵兴军聚众。带甲亿万旌旗曀日光曜蔽天。宣敕士众皆使变化。奇形异类数百千种。虫头人躯鬼魅可畏。担山负石口眼吐火。围绕菩萨齐声踏地。牛吼唱噭震动八荒。山崩地裂树木摧折。海水波荡踊沸六原。溢流浩汗高波滔天。百姓惊怖巢木栖山。潜龙妄踊鸷鸟惊翔师子慑窜。金翅鸟王魔竭大鱼顺流低仰。群神怖悸逃走遁藏。千变万化群凶相将。毒恶逆类弥漫纵横。一时集恶向于世尊。佛直以放慈心之力。举手指之。群恶鬼兵一时伏擗。齐心叉手头面自归。当于尔时如来即便降伏。弥天之恶化为弟子。虽获得胜无忧喜想。以是方之火坑毒饭何足言乎。须弥之毒大千刹火。刀剑矛刃亦不能动佛一毛也。今以火坑毒饭欲毁于佛。譬如蚊虻之势欲坠大山。蝇蠛之翅欲障日月。徒自毁碎。不如早悔首过免罪。天龙鬼神世间人民梵释魔王。莫不稽颡受佛化者。如来之身金刚德体。众恶尽灭万善积著。相好光明神器无喻。永除五道之大冥。获无上正真之独明。处众圣之上犹星中之月。如日初出照于朝阳。广陈道化导世凶愚。怀慈四等愍伤众生。施恩济苦心过慈母。佛之道德神化如此。愿父改悔归命三尊。尔时长者申日罪盖所蔽心不开解。告子月光。假使如来之德如子所叹。佛有神通照见未然者。当豫知我作火坑毒饭。今何以故受吾之请。以此推之知无远虑。月光复言。佛实有三达之智六通之明大慈四等靡不贯综。常度愚闇不逆人意。申日心迷执愚不舍。明旦遣人请佛。使者受教诣世尊所。长跪白佛言。长者申日启言。日时已至饭食以具。惟愿举众降德自屈。尔时世尊心自念言。今受申日之请不与常同。当放威神感动十方。令子心伏必就大道广化无涯。并化六师及九十六种外道。于时世尊放大光明。上照三十三天。下彻十八地狱。极佛境界皆大光明神通。菩萨罗汉缘觉梵释天王。海灵地祇及诸鬼兵。各将部党亿万无数。闻度申日。皆来诣佛。稽首足毕翼从左右。佛告诸比丘。执持应器当就长者申日请。诸比丘咸曰。受教。肃然严持地即金色。当佛顶上有七步香云红黄青绀紫白莲华。自然涌出侠道两边。佛甫出门。告空无吉祥菩萨等六十万人在前导从。或行虚空。或现于地。佛处中央。其余无限之众皆随佛后。光明赫奕遏日绝月晃照一切。天施宝盖华下如雪。天龙飞鸟不敢历上。三界众生无见顶者。天乐皆下同时俱作。毒虫隐伏吉鸟翔鸣。佛不蹈地相轮印成。光明晃耀七日炽盛。宝树药树诸众果树。睥睨[跳-兆+叵][跳-兆+我]低仰如人跪礼之形。阅叉金翅厌鬼魅鬼。各将营从庄严分部。千百为众手执伎乐。或持香华七宝璎珞天缯幡盖十方来会。天人亦下乐器亦鸣。盲视聋听哑言躄行。怨憎和慈。迷寤醉醒。妇女钗钏相掁作声。飞鸟走兽皆作人形。百岁枯木自然华生。饿鬼饱满地狱安宁。琵琶筝笛击鼓乱鸣。佛以神德变化火坑。即成七宝紫绀浴池八味之水。底有金沙边有莲华。鱼鳖鼋鼍池中喜踊。飞鸟走兽音声相和。池边行列丝竹衣树。树间皆悬罗縠缇绣。珊瑚宝树水精琉璃黄金白银为枝叶。紫磨黄金为绳。连绵交错树间。垂天璎珞互相连结。风起吹之转相掁触。妙音百种自然宣出。叹佛神德至未曾有。皆说无常苦空非身之声。使悲者更喜喜者更悲。其七宝树上则有群鸟孔雀鹦鹉金翅鸟王。赤觜神鸟凤皇吉鸟。拘耆那罗吉祥鸟。比数百千种。光色显赫群飞树间。哀鸾百种感动人情咸来集听。走兽息食飞禽止听。形异心同归命世尊。当于尔时海灵地祇三界众生其来从者。见火坑变为浴池天地震动。神变若此道德殊绝皆看申日。申日见之心动神惊衣毛起竖。慞惶怖悸精神失守。心自念言咄哉迷惑。我之逆恶所为无边。顾谓六师。坐汝畜类沈吾汤火我今如何。六师恐怖惭耻无言。惧获重罪即各逃窜。于是申日与子月光夫人婇女眷属男女外道伴党。俱出迎佛。遥睹世尊洪焰晖赫晃若宝山。天姿紫金巨容丈六。神颜从容诸根寂定。相三十二好八十种。天中之天道德堂堂。十力世尊天人中王。佛以神德照愚冥心。申日意解如迷得正狂病瘳除。五情内发悲喜交集。即前首罪五体投地稽首作礼。唯然世尊。恕我盲冥。不识正真用信恶言。兴毒害意欲危天尊。幸赖慈化乞原罪咎。垂哀接济得免大罪。愿前就坐。即时如来升于正殿众坐已定。申日惭怖心不自安。前白佛言。为盲冥所误。信妖邪之言以为真谛。如狂服药病更增剧。始今睹佛邪病得除。所为无道饭食之中悉皆著毒不可供养。以御大圣愿待须臾更严食具。佛告长者。便持饭来不足更设。贪淫嗔恚愚痴邪见。世之重毒吾无此毒。毒已灭尽毒不害我。申日下食香彻八难。饿鬼得安食已行水众会寂然。申日退坐垂泣启言。唯然世尊。恕我迷惑。敢图逆恶向于如来。自揆罪重应入地狱。汤火痛考长夜受苦。将脱何由。佛为大慈三界之救。愍念众生济其涂炭。昨不诫我令我罪成。得无世尊不豫知也。佛告申日。昔定光世尊授我莂时。汝却后无数阿僧祇劫当于五浊恶世作佛。广度众生如我今日。当有长者申日火坑毒饭规图害汝。我乃尔时得明慧三昧。时已豫知汝姓字。况于昨日而当不知。申日欢喜言。世尊。乃豫知无数劫事。我既觉悟会得免罪。今我尽心自归于佛。所为之非愿令重罪而得微轻。佛本有誓不舍愚惑。即告申日。善哉长者。能自觉悔重罪必除。吾当为汝演说道义令汝心解。对曰。唯然天中天。愿乐欲闻。毕死善道尽心不忘。则时世尊謦扬洪音出八种声演万亿音。广说无量法言八解四谛三脱六度。探道法要微妙之行。解三界空诸法因缘造为罪福。观病选药如应说法。申日情悟坦然心开疑解结除。霍然无想寂然入定。即于座上逮不退转。喜踊升空去地百四十丈。从空来下稽首于地。呜佛足摩佛足跪自陈。今已觉悟从佛得度。欣然叹佛佛十力雄哉。如来神力震伏十方无敢当者。火坑毒。饭豫自消亡。佛无忧哉。一切刀剑不能害伤。急箭劲刃皆化作华。佛勇猛哉。如来皆能降伏邪道九十六种。异口同音皆叹大道佛金刚哉。佛若金山晃照一切。闇冥坏败慧火独明。超度群圣之上德过虚空。辩才不尽开阐法言告于大千。调诸刚强令使熟成。威震三界独而无侣。离诸尘劳净若天金。雨诸法宝饱满一切。施以无尽七大之财。观心选药先坏魔兵。如应开法靡不得度。九十六种邪道隐蔽。当于申日叹佛法时。无限之众其来大会。皆乐法音得福得度不可称计。天地震动乐器作声第七梵王宣闻法言。琵琶磬鼓千种伎乐自然而鸣。忉利天帝华散佛上。叹佛圣德至未曾有。当此之时莫不欢喜。稽首作礼而去。

　　佛说月光童子经


