  佛说无上依经
　　梁 真谛译




　　　　佛说无上依经卷上

　　　　梁天竺三藏真谛译

　　校量功德品第一

　　如是我闻。一时佛婆伽婆。住王舍城迦兰陀竹林。与大比丘众千二百五十人俱。悉是罗汉。诸漏已尽所作已办。舍诸重担获得己利。尽诸有结其心善得解脱善得自在。善通奢摩他毗钵舍那。其名曰净命阿若憍陈如。净命马胜。净命贤胜。净命婆沙波。净命摩诃那摩。净命沤楼频蠡迦叶。净命伽耶迦叶。净命那提迦叶。净命耶输陀。净命摩诃迦叶。净命舍利弗。净命摩诃目揵连。净命须菩提。净命须婆睺罗。净命摩诃拘郗罗。净命优波离。净命富楼那弥多罗尼子。净命摩诃纯陀。净命摩诃劫宾那。净命离婆多。净命毕陵伽婆蹉。净命阿尼楼驮。净命孙陀罗难陀。净命罗睺罗。唯除阿难在学地。如是等千二百五十人。复有大比丘尼众五百人俱。其名曰摩诃波阇波提比丘尼。青莲花色比丘尼。绮摩比丘尼。跋陀比丘尼。难陀比丘尼。耶输陀罗比丘尼。如是等各有眷属。复有菩萨摩诃萨无量百千。是贤劫中诸菩萨众。皆悉通达大深法性。从调易化善行平等修菩萨道。一切众生真善知识。得无碍陀罗尼。转不退法轮。已经供养无量诸佛。皆从他方世界来集。一生补处圣者弥勒菩萨以为上首。复有优婆塞百千万众。频婆沙罗王以为上首。复有无量百千优婆夷众。毗提希夫人以为上首。
　　尔时世尊。为诸天人恭敬尊重随从供养。于是净命阿难。在大众中承佛神力。即从座起偏袒右肩。右膝著地顶礼佛足。向佛合掌而作是言。世尊。我于今日著衣持钵。入王舍城次第乞食。我见一处大高重阁。庄严新成雕饰装画内外宛密。见此事已即生心念。若清信善男子善女人。造此大高重阁。布施四方众僧并具四事。若如来灭后。取佛舍利如芥子大安立塔中。起塔如阿摩罗子大。戴刹如针大。露盘如枣叶大。造佛如麦子大。此二功德何者为胜。今问世尊。惟愿解说。佛言。善哉善哉。阿难。能问如来如此大事。汝能修行众多利益。怜愍世间作归依处。能令人天得道安乐。能拔众生不住苦地。是故阿难。汝今谛听。专思念之敬心信受。善哉世尊。愿乐欲闻。佛言。阿难。此阎浮提世界纵广七千由旬。其洲北边广大。南方如车人面亦尔。其中悉满须陀洹斯陀含阿那含阿罗汉辟支佛等。譬如蔗林竹林荻林若麻田若稻田。稠密不空无间缺处。如是阿难。此阎浮提满须陀洹乃至辟支佛。若有一人尽形寿。供养衣服饮食汤药卧具。入涅槃后悉起大塔。供养然灯烧香涂香末香华鬘衣服伞盖幢幡等。阿难。于意云何。是人以是因缘生功德多不。阿难言。甚多世尊。甚多修伽陀。是人以是因缘生功德多。佛言。阿难。且置阎浮提洲。西瞿耶尼纵广八千由旬。其洲作半月形人面亦尔。其中满须陀洹乃至辟支佛等。譬如蔗林竹林荻林若麻田稻田稠密不空。如是阿难。此瞿耶尼悉满须陀洹乃至辟支佛等。若有一人尽形寿。供养衣服饮食汤药卧具。入涅槃后悉起大塔。供养然灯烧香涂香华鬘衣服伞盖幢幡等。阿难。于意云何。是人以是因缘生功德多不。阿难言。甚多世尊。甚多修伽陀。阿难。且置瞿耶尼洲。东弗于逮纵广九千由旬。其洲圆如满月人面亦尔。满中须陀洹乃至辟支佛等。譬如蔗林竹林荻林若麻田若稻田稠密不空。如是阿难。此弗于逮满须陀洹乃至辟支佛等。若有一人尽形寿。供养衣服饮食汤药卧具。入涅槃后悉起大塔。供养然灯烧香涂香末香华鬘衣服伞盖幢幡等。阿难。于意云何。是人以是因缘生功德多不。阿难言。甚多世尊。甚多修伽陀。阿难。且置东弗于逮洲。北郁单越纵广十千由旬。其洲方人面亦尔。满中须陀洹乃至辟支佛。譬如蔗林竹林荻林若麻田若稻田稠密不空。如是阿难。此郁单越满中须陀洹乃至辟支佛等。若有一人尽形寿。供养衣服饮食汤药卧具。入涅槃后悉起大塔。供养然灯烧香涂香末香华鬘衣服伞盖幡幢等。阿难。于意云何。是人以是因缘生功德多不。阿难言。甚多世尊。甚多修伽陀。阿难。且置北郁单越洲。天帝释天宫住处。有大飞阁名常胜殿。八万四千高楼围绕。八万四千青琉璃柱。真金宝网罗覆其上。金绳铃网四面张施。金银宝砂栴檀香水杂种天华洒布其地。八万四千绮饰窗牖。毗琉璃宝因陀尼罗宝颇梨宝莲华色宝等间错庄严。八万四千扶栏阶道。纯青琉璃之所合成。阿难。若有清信善男子善女人。造作如帝释天宫飞阁高楼常胜宝殿百千拘胝施与四方众僧。若复有人如来般涅槃后。取舍利如芥子大。造塔如摩罗子大。戴刹如针大。露槃如枣叶大。造佛形像如麦子大。此功德于前所说。百分不及一。千万亿分乃至僧祇数分所不及一。分分不相及。譬喻所不能及。何以故。如来无量故。阿难。且置如是功德。此阎浮提西瞿耶尼东弗于逮北郁单越。大海须弥及铁围山。并娑诃世界碎为微尘。以此次第数。悉是须陀洹斯陀含阿那含阿罗汉辟支佛。若有清信善男子善女人。尽形寿供养。若灭度后起塔供养。于意云何。是善男子善女人得福多不。甚多世尊。甚多修伽陀。佛告阿难。若有善男子善女人。佛涅槃后取舍利如芥子大。造塔如阿摩罗子大。戴刹如针大。露槃如枣叶大。造佛如麦子大。此功德于前所说。百分不及一。千万亿分不及一。乃至算数譬喻所不能及。阿难。若此功德不回向阿耨多罗三藐三菩提。此功德聚所获福报。尽娑诃世界微尘数。作他化自在天王化乐天王兜率陀天王夜摩天王三十三天王。况复转轮圣王。

　　无上依经如来界品第二

　　佛告阿难。佛婆伽婆般涅槃后。起刹立塔造像供养。功德福报不可称量。微尘算数所不能知。云何如此阿难。如来希有。不可思议。所以者何。为界为性不可思议。为菩提为证得不可思议。为功德为法不可思议。为利益为作事不可思议。阿难。何者是如来界。云何如来为界不可思议。阿难。一切众生有阴入界。胜相种类内外所现。无始时节相续流来。法尔所得至明妙善。此处若心意识不能缘起。觉观分别不能缘起。不正思惟不能缘起。若与不正思惟相离是法不起无明。若不起无明是法非十二有分起缘。若非十二有分起缘是法无相。若无相者是法非所作。无生无灭无减无尽。是常是恒是寂是住。本性清净无所染著远离无垢。从烦恼[穀-禾+卵]超出解脱。与如来法正顺相应。过恒沙数不相离不舍智不可思量。阿难。譬如无价如意宝珠。庄严莹治可爱明净。其体圆洁无有垢污。弃之秽泥经百千劫。过是已后有人拾取。取已洗净守护保持不令堕坠。是如意宝既被洗持。还得清净不舍宝种。如是阿难。一切如来昔在因地。知众生界自性清净。客尘烦恼之所污浊。诸佛如来作是思惟。客尘烦恼不入众生清净界中。此烦恼垢为外障覆。虚妄思惟之所构起。我等能为一切众生。说深妙法除烦恼障。不应生下劣心。以大量故。于诸众生生尊重心。起大师敬起般若。起阇那。起大悲。依此五法。菩萨得入阿鞞跋致位。是诸菩萨复更思惟。此烦恼垢无力无能。不与根本相应。无真实本无依处本。最清净本。是故无本。虚妄思惟颠倒习起。如地水风依本得住。是本者无所依。烦恼亦如是。无真实依。若如实知正思惟观。是诸烦恼不起违逆。我今应观令诸烦恼不染著。我若有烦恼不能染著。是名善哉。若使我等著烦恼染。云何能为众生说法解烦恼缚。是故我今应舍烦恼。应说正法解众生缚。若有烦恼令生死相续。与善根相应。如此烦恼我应摄受。为成熟众生成熟佛法。如是阿难。如来在因地中。依如实知依如量修。达如来界无染无著。能入生死轮转生死。非烦恼缚证大方便。住无住处寂静涅槃。速得阿耨多罗三藐三菩提。
　　阿难。是如来界无量无边。诸烦恼[穀-禾+卵]之所隐蔽。随生死流漂没六道无始轮转。我说名众生界。阿难。是众生界于生死苦。而起厌离除六尘欲。依八万四千法门十波罗蜜所摄。修菩提道。我说名菩萨。阿难。是众生界已得出离诸烦恼[穀-禾+卵]。过一切苦洗除垢秽。究竟淡然清净澄洁。为诸众生之所愿见。微妙上地一切智地一切无碍。入此中住至无比能已得法王大自在力。我说名多陀阿伽度阿罗诃三藐三佛陀。
　　阿难。是如来界于三位中一切处等。悉无挂碍本来寂静。譬如虚空一切色种不能覆不能满不能塞。若土器若银器若金器。虚空处等如来界者亦复如是。于三位中一切处等悉无挂碍。阿难。一切如来在因地时。依如实知依如量修。观如来界五种功德。不可说无二相。过一异过觉观境界。一切处一味。菩萨见已除众生相除法异相除大结相。依无碍智于众生相续中。观如来界兴奇异意。咄哉众生。如来即在众生身内。如理不见如来。是故我说具分圣道。开解无始相结覆障。令诸众生因圣道力破除相结。自能证见如理如来真实平等。何因如此。一切众生执相所缚。不识如来不得如来不见如来。阿难。如来昔在因地。观如来界通达明了。正觉众法悉平等如。正转无上微妙法轮。正直成熟圣弟子众。无量无边恭敬围绕。住于无余清凉涅槃。乃至世界穷尽不舍众生为利益事。
　　阿难。是如来界自性净故。于众生处无异相故。无差别故。极随平等清亮润滑。最妙柔贤与其相应。阿难。譬如水界自性清润。能摄能润能长一切药草树木。如是阿难。一切诸佛在因地中。依如来界修行善根利益众生。为此事故来入三界现生老病死。是诸菩萨生老等苦非真实有。何以故。已如实见如来界故。阿难。譬如豪富长者惟有一男端正聪黠。保念爱惜瞻视养护情无暂舍。是儿稚小贪乐舞戏。不悟脚跌堕大深坑粪秽死尸膀烂臭处。其儿母亲及余眷属。见子堕坑惊唤大叫。呜呼痛哉烦冤懊恼。是诸亲属虽复悲号而身无力。怯弱不能入此深坑救拔子苦。是时长者速疾驰还。念子心重不厌臭秽。自入坑中捉子牵出。如是阿难。我作此喻以显实义。所言死尸粪坑譬于三界。其一子者譬凡夫众生。母及眷属譬声闻缘觉。是二乘人见诸众生漂没有流沉溺生死。虽复忧念伤叹慈愍。无力无能济拔令出。豪富长者即是菩萨。清净无垢无秽浊心。已能证见未曾习法。来入生死臭恶之处。而现受身济拔众生。阿难当知。如是菩萨大悲希有不可言说。超出三界脱诸累缚。更入三界受三有生。因沤和拘舍罗。摄持波若波罗蜜。虽有烦恼。不能点污。演说正法灭众生苦。阿难。是如来界大威神无变异柔润故。汝应知。阿难。是众生界是诸圣性。无修无不修。无行无不行。无心无心法。无业无果报。无苦无乐得入是处。是性平等。是性无异相。是性远离。是性随从。是性广大。是性无我所。是性无高下。是性真实。是性无尽。是性常住。是性明净。阿难。云何是性是诸圣性。一切圣法缘此得成。一切圣人依因此性而得显现。故我说之为诸圣性。
　　阿难。我今说如来性。过恒沙数一切如来不共真实。从此法出而得显现名如来界。信乐正说深味爱重。一切圣贤人戒定慧身即得成就。是故此法名为法身。是法者相摄不相离。不舍智非有解。是依是持是处。若法不相摄相离。舍智有解。亦是依是持是处。是故我说。一切法藏无变异故名为如如。无颠倒故名为实际。过一切相名为寂灭。圣人行处无分别智之境界故名第一义。阿难。是如来界。非有非无不染不净。自性无垢清净相应。汝当知。
　　阿难。云何如来为界不可思议。阿难。是如来界在有垢地。净不净法俱在一时。是处不可思惟。依甚深理而得解脱。成阿罗汉成辟支佛。非其境界。阿难。有二种法不可通达。一者自性清净法界。不可通达。二者烦恼垢障不可通达。惟阿毗跋致菩萨与大法相应。能听能受能持。诸菩萨声闻缘觉。信佛语故得知此法。阿难。如来为此界性不可思议。

　　无上依经菩提品第三

　　佛告阿难。何者如来阿耨多罗三藐三菩提。诸佛婆伽婆在无漏界。一切障永尽。转依寂静明净。是无上菩提与十种分相应。汝当知。何等为十。一者自性。二者因缘。三者惑障。四者至果。五者作事。六者相摄。七者行处。八者常住。九者不共。十者不可思惟。阿难。何者名为菩提自性。十地十波罗蜜。如理如量修出离道。所得转依寂静明净。声闻缘觉非其境界。是即名为菩提自性。阿难。是界未除烦恼[穀-禾+卵]。我说名如来藏至极清净。是名转依法。有四种相。一者生起缘故。二者灭尽缘故。三者正熟思量所知法果故。四者最清净法界体故。何者名生起缘。出一切世如来相续。是菩提道生起缘处。何者名灭尽缘。三品烦恼根本种类。依因此法永灭尽故。何者所知法果。已正通达所知真如证得果故。何者名法界体。灭诸相结最净法界所显现故。阿难。是转依相。是转依者。则佛婆伽婆无上菩提故名菩提性。
　　阿难。有四种法为得无上菩提作因。何者为四。一者愿乐修习摩诃衍法。二者修习般若波罗蜜。三者修习破虚空三昧门。四者修习如来大悲。阿难。有四种惑障菩提果。何者为四。一者弃背大乘法。二者邪执我见。三者畏生死苦。四者不行利益他众生事。阿难。有四种菩提无上胜果。何者为四。一者最净。二者真我。三者妙乐。四者常住。是时阿难闻佛语已。于众会中即从座起。偏袒右肩右膝著地。曲躬恭敬顶礼佛足。合掌向佛而说偈言。
　　能说能行甚深理　　永度有流不退没
　　已过怨结诸怖畏　　故我稽首问瞿昙
　　云何法是菩提因　　云何名障名为果
　　惟愿慈善大悲尊　　怜愍我等分别说

　　是时世尊唱言。善哉阿难。能问如来甚深大义。汝行利益多众生故。为令人天得道安乐。汝今谛听。至心渴仰恭敬信受。善哉世尊。愿乐欲闻。佛告阿难。世间中有三品众生。一者著有。二者著无。三者不著有无著有者复有二种。一者背涅槃道无涅槃性。不求涅槃愿乐生死。二者于我法中不生渴仰诽谤大乘。阿难。是等众生非佛弟子佛非大师非归依处。如是人等已住愚盲。必堕险怖大闇之中。于旷野地更入黑秽棘刺稠林。以生死缚作于后际。落阐提网不能自出。著断无者亦有二种。一者行无方便。二者行有方便。行无方便复有二人。一者在佛法外九十六种异学外道。如支罗歌波育婆等。二者在佛法中能生信心。坚著我见不爱正理。我说此人同彼外道。复有增上慢人。在正法中观空。生于有无二见。是真空者。直向无上菩提一道净解脱门。如来显了开示正说。于中生空见我说不可治。阿难。若有人执我见如须弥山大我不惊怪亦不毁呰。增上慢人执著空见。如一毛发作十六分我不许可。行有方便亦有二人。一声闻乘。唯修自利而不能为利益他事。二缘觉乘。少能利他少事而住少得云足。不著有无者。最上利根修行大乘。是人不著生死如。阐提不行无方便如。外道不行有方便如。二乘云何而行。观于生死及涅槃界平等一相。至得正道其心安止。住无住处清净涅槃。游行生死不被染污。修大悲心以为根本。志力高强坚住不动。
　　佛言。阿难。若人贪著三有诽谤大乘。名一阐提堕邪定聚。若人著无行无方便堕不定聚。复有著无行有方便。不著有无行平等道。名正定聚。阿难。不著有无修行平等。惟除此人余有四人。一者一阐提。二者外道。三者声闻。四者缘觉。有四惑障。不能证得如来法身无上菩提。何者为四。弃舍大乘是阐提障。为除此障。我说菩萨修行信乐大乘真法。于一切处谬执我见。是外道障。为除此障。我说菩萨修行般若波罗蜜法。于生死中厌畏疲极是声闻障。为除此障。我说菩萨修行破虚空三昧门。背利益他小事为足是缘觉障。为除此障。我说菩萨修行大悲。是四种人有四种惑。为除此惑说四圣道。因此胜道治四颠倒。能证如来无上最妙法身四德波罗蜜果。
　　阿难。色等诸法悉皆无常而生常想。诸法皆苦而生乐想。诸法无我而生我想。诸法不净而生净想。是名颠倒。观色等法是无常苦无我不净。不名颠倒。是不颠倒。若观如来妙德法身即成颠倒。治此颠倒我说如来法身四德。何者为四。一者常住波罗蜜。二者安乐波罗蜜。三者真我波罗蜜。四者清净波罗蜜阿难。一切凡夫执内五阴起颠倒见。于无常中而生常见。于实苦中而生乐见。于无我中而生我见。于不净中而生净见。阿难。如来法身是一切种智之境界故。声闻缘觉不能观察如来法身。颠倒修习不可拔断。云何如此。如来法身最胜常住应当修习。背常住修住无常修。如来法身最上妙乐应当修习。背妙乐修住于苦修。如来法身最胜真我应当修习。背真我修住无我修。如来法身最极清净应当修习。背清净修住不清净修。因此倒修声闻缘觉所住之道。非是如来法身四德道所至处。是故法身常乐我净非其境界。阿难。若有众生信如来语。能见法身常乐我净。是众生者无颠倒心生真正见。云何如此。倒修声闻缘觉所住之道。非是如来法身四德道所至处。是故法身常乐我净非其境界。
　　阿难。若有众生信如来语。能见法身常乐我净。是众生者。无颠倒心生真正见。云何如此。阿难。如来法身是真常乐我净波罗蜜。若有众生因胜妙道观如来身。是等众生从明入明。从安隐处至胜乐处。是佛真子佛心爱念。从佛口出得佛成就。从法化生得法财分。阿难。一阐提人弃背正法。生死臭秽深心贪乐。为除此惑我说修行愿乐大乘。依因此法得最净果。阿难。一切外道邪执我见而生取著。色等诸法是无我相无诤故。三世佛一切处。及我说乃名真我。是诸外道执内五阴。而起我见心安快乐。为破此惑。是故我说修习般若波罗蜜。依因此法得真我果。阿难。声闻人者怖畏生死。于苦灭处而生欣乐。为除此执我说修习破虚空三昧门。依因此法得具足分。世出世乐波罗蜜果。阿难。缘觉人者不能观察利益他事。与诸众生不和合住。独处思惟心安快乐。为除此执我说修习菩萨大悲。依因此法恒遍十方。为诸众生作利益事所留住故。得于常住波罗蜜果。阿难。因此四德。一切如来实称法界。不著有无如大虚空修空界最究竟。过三际永安住。阿难。一切阿罗汉辟支佛大地菩萨。为四种障。不得如来法身四德波罗蜜。何者为四。一者生缘惑。二者生因惑。三者有有。四者无有。何者生缘惑。即是无明住生一切行。如无明生业。何者是生因惑。是无明住地所生诸行。譬如无明所生诸业。何者有有。缘无明住地。因无明住地。所起无漏行。三种意生身。譬如四取为缘。三有漏业为因起三种有。何者无有。缘三种意生身。不可觉知微细堕灭。譬如缘三有中生念念老死。无明住地一切烦恼是其依处未断除故。诸阿罗汉及辟支佛自在菩萨。不得至见烦恼垢浊习气臭秽。究竟灭尽大净波罗蜜。因无明住地起轻相惑。有虚妄行未灭除故。不得至见无作无行极寂大我波罗蜜。缘无明住地因微细虚妄起无漏业。意生诸阴未除尽故。不得至见极灭远离大乐波罗蜜。若未能得一切烦恼诸业生难永尽无余。是诸如来为甘露界。则变易死断流灭无量。不得至见极无变异大常波罗蜜。阿难。于三界中有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。无明住地所起因缘生死。如三界内业难。无明住地所起有有生死。如三界内生难。无明住地所起无有生死。如三界内过失难。应如是知。阿难。四种生死未除灭故。三种意生身无有常乐我净波罗蜜果。惟佛法身是常是乐是我是净波罗蜜汝应知。
　　阿难。如来法身大净波罗蜜应知有二种。自性清净是其通相。无垢清净是其别相。大我波罗蜜应知有二种远离一切外道邪执。出过我见虚妄故。远离二乘计理谬执。出过无我虚妄故。大乐波罗蜜应知有二种。断苦集本解习气缚。则能证得一切苦灭。意生诸阴拔除尽故。大常波罗蜜应知有二种。既不损减无常诸行出过断见故。亦不增益常住涅槃。出过常见故。若计诸行无常。是名断见。若计涅槃常住。是名常见。治四惑障翻四颠倒。常乐我净为其真果。阿难。何者是菩提利益事有二种事。一者无分别智。二者无分别后智。是二种智有二种事。一者为成就自利。二者为成就利他。何者自利。圆满解脱身持净法身。灭烦恼障一切智障。是名自利。无分别智能成此法。何者为利他。从无分别后智。乃至尽生死际不作思量。显二种身说法无穷无间无量。为脱生死三恶道苦。为欲安立一切众生。置于善道住三乘处。是名利他。复次自利。与三功德分不相离。一者无漏。二者遍满。三者无为。复次利他。与四功德分不相离。拔济众生不堕四处。一者妄见痴迷疑惑。二者苦道恶道堕道。三者以嫉妒心以怨结心破坏正教。四者以下劣心贪乐小乘。阿难。兴此二事自利利他。是菩提事。阿难。何者名菩提相应法。无上菩提是真实相。十九种法与其相应。一者不可思量。二者微细。三者真实。四者道理甚深。五者不可见。六者难通达。七者常。八者在。九者寂。十者恒。十一清凉。十二遍满。十三无分别。十四无著。十五无碍。十六随顺。十七不可执。十八大净。十九澄清。此十九法与无上菩提恒不相离。故名菩提相应之法。
　　阿难。何者是菩提行处。三种道理显现三身。一者甚深道理。二者广大道理。三者万德道理。阿难。第一身者。与五种相五种功德相应。何者五种相。一者无为。二者不相离。三者离二边。四者脱一切障。五者自性清净。何者五种功德。一者不可量。二者不可数。三者难思。四者不共。五者究竟清净。第二身者。法身净流之所显现。一切无量如来功德。摩诃般若大悲为体。与五种功德相应。一者无分别相。二者无功用心。三者称众生意作利益。四者与法身不相离。五者恒遍一时不舍众生。第三身者。般若大悲净流所显色种为体。与四分功德相应。一者三十二相。二者八十种好。三者威德。四者力。能于诸众生根欲性行相摄相应。于秽佛土示现种种本生之事。或复示现升兜率天。或复示现从彼天下。或复示现降神母胎。或现初生出胎。或现俱摩罗位。或现受学十八明处。或现诸戏游于后园。或现出家或现苦行。或诣道场或成佛道。或波罗捺转妙法轮或坚固林般涅槃那。示现如是种种之事。乃至尽于生死后际。阿难。无上菩提摄三身尽。是故名为菩提行处。阿难。何者无上菩提常住法。而此常住有二种法为作因缘。一者不生不灭。二者无穷无尽。是名菩提常住法。阿难。何者是无上菩提不共相。不共有二种。一者不可知。若诸凡夫声闻缘觉不能通达。非其境界。二者不可得。除佛一人余无得者。是不共法有五种。一者如如理甚深故。二者自在不可动故。三者清净无漏界所摄故。四者一切所知处无碍故。五者为众生利益事圆满故是名菩提不共相。
　　阿难。何者是无上菩提不可思惟。有六种因故不可思惟。一者过语言境界。二者第一义谛所摄。三者已过觉观分别思惟。四者譬类所不能得。五者于一切法最上品故。六者生死涅槃处不可安立故。是名无上菩提不可思惟。阿难。云何如来为无上菩提不可思议。阿难。一切如来住无上菩提处有五种因缘不可思议。何者为五。一者自性。二者处。三者住。四者为一异。五者为利益。阿难。云何如来为菩提自性不可思议。即色是如来不可得。离色是如来不可得。受想行识亦如是。即地界是如来不可得。离地界是如来不可得。水火风界亦如是。即眼入是如来不可得。离眼入是如来不可得。耳鼻舌身意亦如是。即有法是如来不可得。无法亦如是。是名菩提性不可思议。阿难。云何如来为菩提处不可思议。如来在欲界不可思议。离欲界亦不可思议。色无色界亦如是。如来在人中不可思议。离人中亦不可思议。六道亦如是。如来在东方不可思议。离东方亦不可思议。十方亦如是。是名为处不可思议。阿难。何者是如来为菩提住不可思议。阿难。安乐住如来住不可思议。寂静住如来住不可思议。有心住如来住不可思议。无心住如来住不可思议。如是梵住圣住如来住不可思议。是名为住不可思议。阿难云何。如来为一异不可思议。三世如来在一处住。何者一处。自性清净无漏法界。是诸如来若一若异不可思议。是名一异不可思议。阿难。云何如来为利益事不可思议。如是如来等一法界。智慧神力正勤威德悉皆平等。住于无漏清净法界。诸如来等因此转依。能为众生无量利益。是名利益不可思议。复次不可思议有二种。一者不可言说。过语言境界故。二者出一切世。于世间中无譬类故。是名不可思议。复次真如本不被染末无垢污不可思议。阿难。是名菩提不可思议。

　　　　佛说无上依经卷上



　　　　佛说无上依经卷下

　　　　梁天竺三藏真谛译

　　如来功德品第四

　　佛告阿难。有百八十不共之法。此是如来胜妙功德。一者三十二相。二者八十种好。三者六十八法。何者三十二相。菩萨修四因缘。一持戒。二禅定。三者忍辱。四者舍财及诸烦恼。修此四因坚固不动。以此业缘得二种相。一者足下平满。所履践地悉皆平夷。称菩萨脚无有坑陷。二者行步平整无有斜戾。若菩萨种种供养父母师长。种种给济苦难众生。去来往反勤行此事。以此业缘得足下轮相。毂辋成就千辐庄严。若菩萨不逼恼他不行窃盗。见他所爱不生贪夺。不自矜高除却憍慢。于师尊长起迎问讯侍立瞻奉合掌恭敬。以此业缘得二种相。一者手指纤长佣直没节。二者其身方大端政庄严。具前三种业因缘故。得足跟长。行前三业更修四摄利益他事。以此业缘手足十指悉皆网密。犹如鹅王。若菩萨于师父母扶持侍养。自手涂傅苏油膏药。按摩洗浴衣饴瞻视。得手足柔软润泽细滑。掌色赤好如红莲花。若菩萨修诸善法心无厌惓。增长上上得足踝佣满。若菩萨修学正法为他演说。往来宣化不生疲极。以是业缘得鹿王[蹲-酋+(十/田/ㄙ)]。若菩萨未得之法勤求欲知。已得之法利他转化。三种恶业断塞不起。六尘恶法不染身心。于身病者施其汤药。于心病者为作良医。以此业缘得身端直。若菩萨见怖畏者为作救护。于贫裸者施与衣食。恒怀惭愧遮恶不起。以此业缘得阴马藏。若菩萨护身口意恒令清净。受施知足用亦知量。施病者药施贫者财。若有众生不平等业。乃至受用亦不平等。劝其修行平等之事。以此业缘得身方满。从横量等如尼拘类树。若菩萨方便巧修诸胜善法。无中下品恒令增上。以此业缘得身毛上靡右旋宛转。若菩萨自性利根多思惟义。亲近智者值善知识。于尊长处洒扫清净。于尊长身洗持按摩。于支提处除去粪秽。客尘烦恼不令污心。以此业缘得一孔一毛皮肤细滑不受尘水。若菩萨衣服饮食车乘卧具诸庄严物欢喜施与心无悔吝。以此业缘得身金色圆光一丈。若菩萨软美饮食广施无限。令多众生悉得饱足。以此业缘得七处满。若菩萨见善众生欲兴善法。同其正业为其尊导。安立善中除断恶事。以此业缘得师子臆。若菩萨于众生中为利益事修四正勤。如师子王心无所畏。以此业缘得二种相。一者两肩平整两腋下满。二者两臂圆直如象王鼻立过于膝。若菩萨离两舌业。于怨憎中作和合语。行四摄法摄取众生。思惟深义修平等慈。以此业缘得二种相。一者口四十齿齐密不疏白犹珂雪。二者得四牙相如月初生。若菩萨见诸众生有所须欲。称心施与若财若法。以此业缘得二种相。一者师子颐二者颈圆净。若菩萨守护众生如视一子。多生信心慈念无量。广施医药无秽浊心。以此业缘得二种相。一者咽喉具足千脉。以受美味津液流润。二者身钩锁骨如那罗延。若菩萨自行十善教他修行。见修行者欢喜赞叹。大悲无量怜愍众生。发弘誓心摄受正法。以此业缘得二种相。一者有郁尼沙顶骨涌起自然成髻。二者舌广薄长如莲华叶。若菩萨恒说实语爱语美语。敷演正法不使颠倒。以此业缘得梵音声如迦陵频伽。妙响深远如天鼓振。若菩萨起慈敬心观诸世间如父如母。不起三毒视诸众生。以此业缘得二种相。一者眼睑青好如优钵罗华。二者眼睫绀焰犹如牛王。若菩萨见善众生修三学法。称赞其美不起毁呰。见有谤者遮制守护。以此业缘得白毫相。当于眉间右旋上靡。复次阿难。菩萨修行四种正业。得三十二相。一者决定无杂。二者谛观微密。三者常修无间。四者不颠倒行。第一业缘得足下平满。第二业缘得九种相。一者足下轮相。二者足踝佣满。三者手足十指网密。四者皮肤细软。五者得七处满。六者两肩平整两腋下满。七者臂佣圆。八者舌广长。九者师子臆。第三业缘得五种相。一者指纤长。二者脚跟长。三者身端不曲。四者横竖量等。五者颈圆净。第四业缘得诸余相。
　　复次阿难。若十方一切众生俱行十善。如此功德更百倍增长。以此业缘。惟得菩萨一毛之相入一切毛。功德更百倍增。然后能得菩萨一好入一切好。功德更百倍增。然后能得菩萨一相入一切相功德。离白毫相离郁尼沙。如是功德更增百倍得白毫相。又增百倍得郁尼沙相。入郁尼沙功德千倍增长。得如来商珂不共之法相好所摄。因此相好。如来一声遍满十方无量世界。阿难。是三十二相有三因缘不可思议。一者时节不可思议。修行数满三阿僧祇劫。二者心乐不可思议。为安乐利益一切众生故。三者品类不可思议。修一切善离一切恶。是种类无穷故。是故如来身具相好不可思议。
　　阿难。何者如来八十种好。一者无见顶。二者顶骨无颏。三者额广平正。四者眉高而长。形如初月绀琉璃色。五者广长眼。六者鼻高圆直孔不现。七者耳广厚长轮埵成就。八者身坚实如那罗延。九者身分不可坏。十者身节坚密。十一者身一时回如象王。十二者身柔软。十三者身不曲。十四者身常少。十五者身润泽。十六者身自持不逶迤。十七者身分满足。十八者识满足。十九者容仪备足。二十者威神远振。二十一者一切处不背他。二十二者住处安无能动者。二十三者面部如量不大不长。二十四者广姝。二十五者面净如满月。二十六者面具足满。二十七者正容貌不坏色。二十八者仪容如师子。二十九者进止如象王。三十者行法如鹅王。三十一者头如摩陀那果。三十二者足趺厚四指。行时印文现。三十三者爪如赤铜色高薄圆润。三十四者膝骨坚著圆好。三十五者指文庄严。三十六者脉理深。三十七者手文明直。三十八者手文长。三十九者手文不断。四十者手足如意。四十一者手足赤白如莲华色。四十二者孔门相具。四十三者步无广狭。四十四者腰圆大。四十五者腹不现。四十六者齐文如盘蛇右转圆深。四十七者毛色青红如孔雀项。四十八者毛洁净。四十九者毛右旋。五十者口出无上香。身毛皆香气。五十一者唇色赤润如频婆果。五十二者舌色赤。五十三者舌形薄。五十四者一切乐观。五十五者随众生意和悦与语。五十六者于一切处无非善语。五十七者先与语。五十八者随众音声不过不减。五十九者随众语言而为说法。六十者说法不著。六十一者等视众生。六十二者先见后作。六十三者发一音报众声。六十四者次第有因缘说法。六十五者一切众生眼不能尽观相。六十六者观无厌足。六十七者一切声分具足。六十八者善事显现。六十九者刚强众生见即调善。怖畏众生便得安乐。七十者音声明净。七十一者身不倾动。七十二者身分大。七十三者其身长。七十四者身不染著。七十五者遍身光各一丈。七十六者光照身而行。七十七者其身净洁。七十八者发螺不乱其发长好。发色光润犹妙青珠。七十九者手足满。八十者手足有德相。阿难。是名如来八十种好庄严佛身。
　　阿难。如来有十力。何者为十。一者处非处智力。二者随业智力。三者定类智力。四者根品智力。五者欲乐智力。六者性类智力。七者至一切处智力。八者宿生智力。九者死生智力。十者漏尽智力。因此智力。如来显说最大胜处。转于无上清净梵轮。于大众中正师子吼。
　　阿难。如来有四种无畏。一一切智无畏。二漏尽无畏。三说障道无畏。四说尽苦道无畏。阿难。如来有三种念处。一者正行正念。二者邪行正念。三者杂行正念。阿难。如来又有大悲之法。阿难。如来有十八不共法。一身无过。二口无过。三意无过。四无不定心。五无异相执。六无非知舍。七无欲乐无减失。八无正精进无减失。九无念无减失。十无智无减失。十一解脱无减。十二解脱知见无减。十三身随智慧行。十四口随智慧行。十五意随智慧行。十六穷过去智圆满。十七穷现在智圆满。十八穷未来智圆满。阿难。如来独得如意自在捷疾神通。如来独得无有边际变化神通。如来独得无量无尽圣神通处。如来独得心自在法。如来独得自在无边知他心通。如来独得自在无阂天耳神通。如来独得知无色界众生种别。如来独得通达圣众般涅槃后。如来独得智慧明了有不定答。如来独得大波罗蜜善能答问。如来独得分别说法无有过失。如来独得开化众生无有空过。如来独得第一导首。如来独得不可害灭。如来独得金刚三昧。如来独得一切诸法非色非心心不相应如来至知。如来独得无阂解脱。如来独得三不护法。如来独得断灭习气。如来独得一切种智。如来独得金刚聚身。如来独得未曾作意一切事成。如来独得一切诸相与处相应明净具足。如来独得所授记莂无有不定。如来独得于胜负心佛不许可不得见佛。如来独得转一切种胜妙法轮。如来独得荷负众生能舍重担。如来独得入般涅槃复更起心。如来独得修因圆满无余。如来独得至果圆满无余。如来独得利益他事圆满无余。如来独得辩才无尽。如来独得说一切法悉皆如理。阿难。如来功德略说有六种。一者具足。二者无垢。三者不动。四者无阂。五者利他。六者自在巧能。阿难。云何如来为功德不可思议。一切如来恒河沙劫无边功德。在于惑地及于净地。相摄相应未曾相离。无垢无净不可思议。

　　无上依经如来事品第五

　　阿难。如来事有十八。如来无比最妙最上无有及者。令诸众生起奇特心恭敬供养。此第一事。因三十二相八十种好而得成就。如来如理通达因果。若沙门婆罗门。说无因果说不平等因果之法。我即制伏令堕负处。此第二事。因是处非处智力得成。如来知见自业自受。无有自作他受果者。若沙门婆罗门。邪说邪教度业度受。便能制伏令堕负处。此第三事。因业类智力得成。如来教化显三种轮。一者神通轮。二者记心轮。三者示教轮。训导弟子以成圣众。若沙门婆罗门。有胜负心说违逆法对治正典。便能制伏令堕负处。此第四事。因禅定智力得成。如来了达上中下根如理为说。令其下种成熟解脱。此第五事。因根种智力得成。如来知见三品众生。邪正欲乐如实见已。拔断恶欲增长善欲。此第六事。因欲乐智力得成。如来观知众生三种。一者粗。二者中。三者妙。令此三人如理得入种种法门。此第七事。因性界智力得成。如来明见出离道法得解脱果。障阂道法得生死果。令灭障阂道修出离道。此第八事。因至一切处智力得成。如来明了见宿命事说过去事。为令众生起厌畏心。若执常见沙门婆罗门。便能制伏令堕负处。此第九事。因宿生智力得成。如来明见一切众生死此生彼如理受记。若执断见沙门婆罗门。便能制伏令堕负处。此第十事。因生死智力得成。如来自知解脱通达无阂。若增上慢沙门婆罗门。未得罗汉谓言已得。即能制伏令堕负处。此第十一事。因漏尽智力得成。如来为利益事最上善巧。若有人问如来十力。如实答难除决彼疑。能立自正说。能破他邪说。此第十二事。因四无畏得成。如来正教。有能修者。有不修者。亦修不修者。如来于此三人无染浊心。此第十三事。因三念处得成如来佛眼昼夜恒观一切众生在胜负处救护济拔。此第十四事。因大悲得成。如来如说而行能行能说。此第十五事。因三不护法得成。如来于诸众生为利益事。悉皆圆满无有损减。此第十六事。因念无忘失得成。如来四威仪中。随从于理无有失误。此第十七事。因灭除习气得成。如来观三种法。一者行法得利。二者行法减损。三者行法亦利亦损。离余二法。如来宣说得利益行。此第十八事。因一切种智及诸不共法得成。阿难。如是等如来事。汝应知。
　　阿难。云何如来为事不可思议。阿难。诸如来事无数无量世间众生不能觉知。虽依语言不能显现。不可示人令他悟解。一切佛土处无所阂。一切如来随顺平等。过于意境无分别相。犹如虚空无有分别。与法界相称故。诸善男子。是故佛说如来之事不可思议。行遍一切处。一切处无失。随行三世处。不灭三宝性。如来住是事中。如来身相不舍虚空性。一切佛土显现自身。如来言说非音声性。同其类音而说正法。如来不取心为境界。诸众生心根性欲乐皆悉通达。阿难。是名如来为事不可思议。佛说此经已。是此大会中七万五千菩萨摩诃萨即得证见圆满法身。复有七万五千菩萨摩诃萨即得大乘妙光三昧。复有七万五千菩萨摩诃萨于一切法得无生忍。无数阿僧祇众生于无上菩提起不退心。无量阿僧祇众生远尘离垢得法眼净。复有无量众生得增上果。

　　无上依经赞叹品第六

　　尔时。阿难于众会中闻佛说已。欢喜踊跃得未曾有。从坐而起偏袒右肩。右膝著地顶礼佛足。恭敬合掌瞻仰尊颜以清净心。说偈赞叹。
　　于诸三世众生中　　如来最尊无譬类
　　于人法处无等等　　是故平等等一切
　　所应伏灭悉永除　　所应知法悉通达
　　为智为胜极第一　　惟佛世尊更非余
　　有力不怖是实语　　如来有力无畏故
　　世尊大能不损他　　即是难思希有事
　　善巧方便化众生　　非是险恶心迷醉
　　众生邪慢自矜高　　世尊折伏令除舍
　　若人有力能胜他　　谓是世间成口过
　　若指如来最极尊　　此语至真无虚失
　　若人依理正问难　　无有能使如来屈
　　如来难伏无阙短　　将导众生至乐处
　　四种清净无过失　　此四清净故不护
　　具足四辩无穷说　　法味充溢饱众生
　　一切法处智无阙　　一切念处无减失
　　于诸众生等大悲　　于诸世法心不染
　　通达一切根欲性　　已度一切教化法
　　烦恼品品差别类　　敷演种种对治门
　　世尊说法最第一　　凡夫值佛不开解
　　无明惑闇所覆盖　　是等极难不可度
　　世尊名闻令渴仰　　见佛令人喜无穷
　　佛语能使心清净　　大师正教脱生死
　　叹佛能除不吉祥　　忆佛令心恒喜乐
　　觅佛即生大般若　　解佛便得成种智
　　如来因戒净无垢　　如来因定意澄清
　　如来因智不可动　　如来法海满甘露
　　众生惛睡佛独悟　　遍视众生根性欲
　　众生放逸如来不　　一切众生平等视
　　破结贼法佛已说　　魔王幻化佛已除
　　已示生死是过失　　已明彼方无畏处
　　若法可度令他得　　犹如世尊行大悲
　　提婆达多为最上　　一切众生施菩提
　　我今不能见正行　　修此持报世尊恩
　　若人已到无余灭　　此人犹未报佛恩
　　若人能行佛正行　　是人唯修自利法
　　世尊疲极为众生　　无上深恩云何报
　　世尊宣说真自法　　令人自行教化他
　　若使如来不出世　　惟有苦受逼其身
　　一切世间惟恶道　　但闻叫唤大音声
　　六道受苦悉无异　　皆因烦恼所缠裹
　　世尊为解众生结　　久受大悲之系缚
　　世尊无上大福田　　能依佛行正行者
　　如我不见善宝穷　　若行恶行亦如是
　　于佛若起悠悠心　　此等众生堕负地
　　忽于世尊起怨诤　　永处黑闇复何疑
　　犹如大师识自身　　相似大师亦能识
　　余人不能如此识　　我今遍礼十方尊
　　一切功德智力等　　世尊示现及法身
　　大悲欲使众生识　　是故我今头面礼
　　妙色好香视无厌　　众相圆满超诸色
　　三时开敷甚可爱　　如是佛华我顶礼
　　世尊善识无上处　　一切险难皆出离
　　无迹无聚无虚假　　我今顶礼两足尊
　　世尊洗濯诸垢污　　住于正法功德水
　　从本已来内外净　　我今顶礼真净身
　　世尊善法自具足　　常能为众作益厚
　　广雨甘露饱众生　　我今顶礼能利他
　　世间所敬最胜人　　此人犹故恭敬佛
　　众恶断尽善圆满　　我今顶礼最胜尊
　　无一方便不修学　　为愍众生欲拔济
　　令度生死险难陷　　我今顶礼世归依
　　顶礼无喻妙色身　　顶礼能说甘露法
　　顶礼清净离垢智　　顶礼一切功德林

　　无上依经嘱累品第七

　　佛告阿难。汝可受持此正法门。尔时阿难长跪白佛。我今从佛闻此深法。得未曾有顶戴奉持。世尊。当何名此经云何受持。佛言。阿难。此经名无上依。亦名未曾有。亦名摄善法。亦名清净行。亦名行究竟。阿难。有十种法受持此经。何等为十。一者书写。二者供养。三者传流。四者谛听。五者自读。六者忆持。七者广说。八者自诵。九者思惟。十者修行。阿难。此十种法能持此经。真功德聚无量无尽。阿难。譬如如意珠王所在之处。一切众宝悉皆出现。持此经人亦复如是。一切善法皆悉得成。阿难。譬如一切树林药草。悉依于地而得生长。善法亦尔。皆因此经而得增长。阿难。譬如一切善法已生现生当生是不放逸之所摄持。不放逸行最为第一。若经说声闻法。若经说缘觉法。若经说菩萨法。此经所摄最为第一。阿难。譬如转轮圣王。若王在世七宝常随。此经亦尔。若住于世佛宝法宝僧宝种性相续不绝。阿难。汝可展转广为比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等。演说此经。何以故。欲令一切诸众生类于如来处种善根故。佛说此经已阿难及大会菩萨摩诃萨。帝释梵众护世天等。闻佛所说希有法门。欢喜踊跃信受奉行。

　　　　佛说无上依经卷下


