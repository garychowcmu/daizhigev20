  寂照神变三摩地经
　　唐 玄奘译




　　　　寂照神变三摩地经

　　　　大唐三藏法师玄奘奉　诏译
　　如是我闻。一时薄伽梵住王舍城鹫峰山中。与大苾刍众千二百五十人俱。并十俱胝佛土极微尘数等菩萨摩诃萨。其名曰曼殊室利童子菩萨。观自在菩萨。药王菩萨。药上菩萨。制多雷音菩萨。红莲华手菩萨。日光菩萨。月光菩萨。远尘勇猛菩萨。断诸恶趣菩萨。智上智菩萨。宝上智菩萨。有情上智菩萨。香花上智菩萨。日上智菩萨。月上智菩萨。离垢上智菩萨。金刚上智菩萨。远尘上智菩萨。遍照上智菩萨。明幢菩萨。高幢菩萨。宝幢菩萨。无著幢菩萨。香花幢菩萨。离垢幢菩萨。日幢菩萨。月幢菩萨。远尘幢菩萨。遍照幢菩萨。持威光菩萨。宝威光菩萨。大慧威光菩萨。智金刚威光菩萨。离垢威光菩萨。日威光菩萨。月威光菩萨。福山威光菩萨。智照威光菩萨。等胜威光菩萨。持藏菩萨。虚空藏菩萨。红莲花藏菩萨。宝藏菩萨。日藏菩萨。月藏菩萨。功德清净藏菩萨。法印藏菩萨。遍照藏菩萨。齐藏菩萨。红莲花胜藏菩萨。日眼菩萨。清净眼菩萨。离垢眼菩萨。无著眼菩萨。普见眼菩萨。善利眼菩萨。金刚眼菩萨。宝眼菩萨。虚空眼菩萨。普眼菩萨。天冠菩萨。法界光影末尼珠冠菩萨。妙觉冠菩萨。遍照冠菩萨。出生一切佛藏冠菩萨。出现一切世间冠菩萨。普遍照冠菩萨。无能胜冠菩萨。等覆一切如来师子座冠菩萨。普周法界虚空光影冠菩萨。梵主顶髻菩萨。龙主顶髻菩萨。一切佛化光影顶髻菩萨。妙觉顶髻菩萨。一切愿海音声末尼珠王顶髻菩萨。一切三世平等音声顶髻菩萨。大光菩萨。离垢光菩萨。宝光菩萨。远尘光菩萨。明光菩萨。一切如来神变光影末尼幢王末尼宝网等覆顶髻菩萨。一切如来法轮音声顶髻菩萨。一切如来放大光轮末尼宝珠雷音顶髻菩萨。一切空中众杂显照末尼宝珠庄严顶髻菩萨。法光菩萨。净光菩萨。日月光菩萨。神变光菩萨。天光菩萨。福德高幢菩萨。智慧高幢菩萨。神通高幢菩萨。光明高幢菩萨。香花高幢菩萨。末尼高幢菩萨。觉慧高幢菩萨。梵高幢菩萨。普照高幢菩萨。梵声菩萨。持吼声菩萨。海声菩萨。世主声菩萨。诸大山王互相击声菩萨。一切法界遍满声菩萨。一切法海雷声菩萨。降伏一切魔轮菩萨。大悲理趣云雷声菩萨。安慰一切众生苦声菩萨。法涌菩萨。胜涌菩萨。智涌菩萨。福妙高涌菩萨。德慧涌菩萨。名称涌菩萨。普照涌菩萨。大慈涌菩萨。智现涌菩萨。如来族姓涌菩萨。光胜菩萨。妙胜菩萨。生胜菩萨。遍照胜菩萨。虚空胜菩萨。宝胜菩萨。高幢胜菩萨。智胜菩萨。高主王菩萨。世主王菩萨。梵主王菩萨。山主王菩萨。不动主王菩萨。尊主王菩萨。妙觉主王菩萨。寂静音菩萨。无著音菩萨。持声音菩萨。海潮音菩萨。本愿觉音菩萨。道场声音菩萨。智高觉菩萨。虚空觉菩萨。离垢觉菩萨。无著觉菩萨。觉悟觉菩萨。照三世觉菩萨。宝觉菩萨。广觉菩萨。普明觉菩萨。照法界理趣觉菩萨。如是等辈而为上首。有十俱胝佛土极微尘数等菩萨摩诃萨。一切皆住不退转位。皆悉成就空界无量。成就法界无障平等。信解随业所起异熟。信解随因所起诸果。如印起印成一切法。平等性智成见诸法。犹如光影及以影像。平等之性成见诸法。同于谷响音声。表了平等之性。一切已得不可思议解脱胜定。安住健行诸三摩地。安住能引无边佛身色像。圆满诸陀罗尼。于一毛孔普能示现一切佛土。于一毛孔普能示现若没若生出胎出家。方便示行难行苦行。诣菩提座摧伏魔军成等正觉转正法轮。最后示现入大涅槃。成就于一结加趺坐。普于十方一切世界能遍满智。普于十方一切世界一切如来所有众会现一如来。于一如来所有众会。普能示现一切如来。于一切法无边中说皆悉善巧。皆到一切法无边际。入无边中种种幻网。普能示现无边无际劫数有情。于自身中普能悟入。住持一切有情之身胜解善巧。于一身中普能悟入。住持一切如来之身胜解善巧。于一佛身普能悟入。示现一切如来之身。无余一切他有情身皆悉善巧。于自身中普能悟入。示现十方一切世界皆悉善巧。于一法身普能示现。周遍一切三世有情。能以一身入三摩地。示现无边有情身出。于一身中现证等觉。普能示现一切有情相似之身。于其一切有情身中。普能示现一有情身。又能于一有情身中。普现一切有情之身。有情身中能现法身。能法身中现有情身。能于一切菩萨愿中。悟入住持无愿善巧。能为有情示现诸佛现证等觉。愿力处所现证等觉。为已成熟诸有情类随所应化。能现无上正等菩提。能息一切劫数无愿。于其一切有情身中。普能示现愿力自在。移转识身安立智身。普能示现自身断灭。他有情身所愿圆满。普能示现一切有情成就大愿。能于一一世界之中。各各示现一切劫数。行菩萨行无有断绝。于一毛孔以大愿力。能现周流一切佛土。于不可说不可说世界。一一世界中。普能现身成等正觉。于一句法普能示现宣说无余。一切法界无不周遍。能雨广大法流所起妙甘露味。普能显照诸明解脱。震吼真实法雷音声。充足一切诸有情界圆满大愿。普能悟入静虑解脱。神通明智所行境界暂一起心。能于十方一切世界生类死生流转处所。示现一切已生有情身相差别。于无滞碍知自心智知他心智。一有情心一切有情心行动智。皆得善巧。一刹那顷悟入如来十力妙智。皆得善巧。普能悟入一切三世所到劫数无滞碍智现他有情相续妙智。皆得善巧。能于一一心刹那顷。示现十方一切世界所流行处一切有情。皆得善巧。又复能于一有情想无余悟入一切有情诸所作业现见妙智。皆得善巧。于一有情所出言音。悟入示现一切有情言音妙智。皆得善巧。缘于一身普能示现一切世界所有诸身。皆得善巧。于一如来所有众会。悟入示现一切如来所有众会说法受持。皆得善巧。能于一切如来众会。悟入示现唯一如来所有众会说法受持。皆得善巧。皆得一切妙陀罗尼。悟入任持善决定辩。宣说一切有情界根。皆得善巧。一有情心为所缘境。不可说转证大菩提。觉悟一切有情心智。智得善巧。以一言音普能告教。一切世界能遍了知。一切有情意乐差别。能显照他有情相续。皆得善巧。能以一心随念悟入一切众生先际劫数。普现所作业果异熟。随其所应开悟有情悉令现见。皆得善巧。普能庄严一切世界。皆得善巧。于一切世悟入善巧。于一切佛平等性觉。菩萨大愿自体行愿。普能了知放法光明。皆得善巧。能令不可说世界普入一极微尘。皆得善巧。能令一极微尘量等一切世界。皆得善巧。于一佛土普能示现一切佛土。皆得善巧。内一切海广大水聚置一毛孔。经法界量世界往来。而不损恼有情之类。皆得善巧。令不可说世界所有入于自身。普现一切有情所作。皆得善巧。能内无数不可思议不可称量无有边际不可宣说小铁围山大铁围山及余大山。置一毛孔。普经一切世界往来。而不惊怖有情之类。皆得善巧。促不可说不可说劫以为一劫。能延一劫为不可说不可说劫。于中普现成坏差别。皆得善巧。为所应化诸有情类。普于一切别世界中。随其所宜或现水灾或现火灾或现风灾。皆得善巧。以右足指挑掷无数不可思议无量世界。而不损恼诸有情类。皆得善巧。一切皆已住法云地。能持十方所化有情。所有广大灾横忧恼饥馑险难。皆得善巧。而不损恼诸余有情。以神通力能于无佛诸世界中现佛兴世。如是无量无边功德皆悉成就。复与五百菩萨摩诃萨俱。贤护菩萨而为上首。一切皆住不退转位。
　　尔时吠舍厘大城中。有黎呫毗童子名曰宝矿。与二万一千黎呫毗童子俱。前后围绕往鹫峰山。诣如来所顶礼双足退右边坐。瞻仰世尊目不暂舍。恭敬而住。
　　揭阇大城有一居士名曰奢摩。与五百邬波索迦俱。前后围绕往鹫峰山。诣如来所顶礼双足退坐一面瞻仰世尊目不暂舍。恭敬而住。
　　复有居士名善调伏。与五千居士俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　复有居士名曰商主与大眷属俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　瞻波大城有长者子名曰善臂。与八万四千长者子俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　复有摩纳缚迦名那罗达多。与五百摩纳缚迦俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　复有摩纳缚迦名曰乐欲。与五百摩纳缚迦俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　摩揭陀王名未生怨。与五千众俱前后围绕。乘护财象王往鹫峰山。乃至乘地乘于护财。到台观已下象双足登鹫峰山。五千众俱诣如来所。顶礼双足退坐一面。瞻仰世尊目不暂舍。恭敬而住。
　　婆罗痆斯大城有长者子名曰善国。与五百长者子俱。前后围绕往鹫峰山。诣如来所顶礼双足退坐一面。瞻仰世尊目不暂舍。恭敬而住。
　　复有帝释天王。索诃界主大梵天王。四护世王。大自在天子。日月天子。善勇猛思天子。苏室利摩天子。及余无数不可思议不可称量无边天子。是一一天子。各与无数俱胝百千眷属天子俱。前后围绕往鹫峰山。诣如来所顶礼双足。一一天子各随所能。设不思议妙供养已。退坐一面。瞻仰世尊目不暂舍。恭敬而住。
　　尔时世尊一一毛孔一一随好一一相中。出十佛土极微尘等种种色光。是一一光普照十方。一一方分各十佛土。俱胝极微尘等世界无不周遍。从一一世界。召集无数俱胝那庾多百千菩萨。是一一菩萨乘妙宝台。纵广俱胝百逾膳那宝阁围绕。末尼真珠宝索绮饰。高幢幡盖之所庄严。无量无数不可思议。俱胝那庾多百千天女。前后围绕往鹫峰山。诣如来所顶礼双足。持世界量诸天花云宝云衣云。腹行坚固旃弹那云。诸天伎乐歌赞等云。氛散供养。退坐一面。瞻仰世尊目不暂舍。恭敬而住。
　　尔时于此三千大千世界。广大威德天．龙．药叉．健达缚．阿素洛．揭路茶．紧捺洛．牟呼洛伽。释梵护世人非人等。诸菩萨众侧塞而住。乃至无有如毛端量所不充满。
　　尔时众中贤护菩萨从座而起。偏覆一肩右膝著地。合掌恭敬而白佛言。世尊。我于少分请问如来应正等觉。唯愿开许答所请问。作是语已。尔时世尊告贤护菩萨摩诃萨言。贤护。随汝所欲恣汝请问。我当随答令汝心喜。说是语已。
　　尔时贤护菩萨摩诃萨白佛言。世尊。由于何处。由行何行。由何轨则。由何善根。由何精进。由何所依。由何巧慧。由何妙智。由何忆念。由何所趣。由何所引。由何持谛。由何甲胄。令诸菩萨摩诃萨众于其无上正等菩提无转无退无有遍退。及于无上正等菩提勇猛增进。云何如来有所行行炽然精进。云何如来有其妙智。云何大慧及智善巧。云何净戒。云何具念随所闻法能不忘失。云何生念随其宿世所作善根悉能解了。云何宿住而得善巧。悉能开觉他诸有情。云何具觉诸根殊胜。云何具相见佛闻法承事众僧。云何安住所余世界。普能睹见无边无际世界诸佛听闻彼法。一切能持究竟通利。及广为他宣说开示。云何当得犹如火焰。能烧一切诸不善根。云何当得。犹如明月能证一切鲜白净法。云何当得譬如山王能持一切殊胜善根。云何当得譬如金刚甚深堪忍不可破坏。云何当得无所怖畏犹若山峰。云何当得善净音声辩无滞碍。云何当得具足多闻析一切法决定善巧。云何当得面貌善净常含微笑远离颦蹙。云何当得远离妒吝。云何当能音声告教无边世界。云何能以无边无际世界所有置一毛孔。其中有情不能了知。我等今者为何所至。唯应度者能正解了。云何十方一切如来大众会中。普能显现成熟有情不移本处。云何能现于一毛孔。从睹史多天宫处没。住胎出生。逾城出家现行苦行。诣菩提座降伏魔军。成等正觉。转妙法轮。入大涅槃。现正法住。云何当得一刹那心能遍了知一切有情一切心行。作是语已。
　　尔时世尊告贤护菩萨摩诃萨曰。善哉善哉贤护。善哉汝今乃能请问如来如是深义。汝于今者所行之行。为欲利益多众生故。为欲安乐多众生故。哀愍世间诸大众故。为诸天人作大义利得安乐故。汝于今者成就大悲。是故贤护。汝今谛听极善作意。吾当为汝分别解说。贤护菩萨摩诃萨言。如是世尊愿乐欲闻。佛告贤护菩萨摩诃萨言。贤护。有三摩地。名寂照神变菩萨所行佛地所摄。菩萨摩诃萨安住此中。能得如是及余无量殊胜功德。贤护。云何名为寂照神变三摩地耶。谓能如实觉一切法通达其相。通达无颠倒相。通达有颠倒相。增益无颠倒相。损减有颠倒相。不执自住地。不取他住地。不恃怙寿命。于其生死而不流转遍知诸事。修奢摩他现前。修习毗钵舍那。观业现前其心安住。念无散动寻伺寂静。远不善品亲近善品。止息贪欲嗔恚愚痴。除去无明习近于明。遍知因果远离无知。永尽于爱永断喜贪。于佛决定于法无疑于僧深信。言无破坏和会密意趣向远离。言辞美妙面貌端正。远离味染不造诸恶。资助离系远离于系。于世杂事不生爱乐。于其生死见深过患。于其涅槃见胜功德。由胜意乐乐般涅槃。无有谄曲无有幻诳。无有诈伪无诈语言。无诈现相无诈研求。常乐远避财利恭敬。勇猛精进最极堪忍。无有懈怠永断诸盖。恒常欣遇十善业道。戒蕴无缺定蕴无动。无依而入等持等至。于能圆满波罗蜜多无有厌足。静虑解脱等持等至转变自在。于诸神足随乐游戏。一切智智自在而转善分别觉。性不愚顽性不喑哑非他所使。长时事中性能远离。得善士住不观恶士。远离愚夫欣遇聪睿。任持念力任持智力。不乐在家出家杂处乐居远离。于空无相无愿法中能正堪忍。于一切法如实通达。贤护。是名寂照神变三摩地。菩萨于此三摩地中正勤修学。得一切法无障碍智。
　　复次贤护。寂照神变三摩地者。谓一切法平等性智。一切言说不现行智。弃舍家事不乐三界无有退弱。于一切法心无执著。摄受正法密护诸法。于法异熟深生信解。于毗奈耶方便善巧。息诸诤论无违无竞。忍受平等趣平等性。择法善巧决法善巧。法句善巧析法句智。知前际智。知后际智。三轮净智。身安住智。心安住智。护威仪智。于法清净超过所缘诸蕴遍智。界平等智。诸处显照诸爱永断。趣证无生于因照了。业果灭坏见法修道。欣遇如来猛利慧性。分别字智音声遍知。证得欢喜法喜无减。调柔正直远离颦蹙。儒和善顺美悦先言。命曰善来离诸懈惰。恭敬尊重遵听师教。于其生死无有喜足。于白净法具足充满。其命清净不舍静住。安立胜地不坏正念。诸蕴善巧诸界善巧诸处善巧趣证神通损诸烦恼。永害一切习气相续。趣向升进修习成办。于出众罪方便善巧。于诸见缠能永摧伏。于诸随眠断而不出。具宿生念于业异熟无有疑惑。于法心生皆不委任。于诸事业不作加行。于诸内处而不作意。于诸外处而不现行。不自高举不轻蔑他。于诸善中无所执著。于诸异生终不委任。尸罗等流难办能办。具大光蕴能自了知。离诸掉动立众威仪。无有嗔恚离粗犷语不损恼他。随护善友远离怨害。具净尸罗无所损害言辞柔软。不依三界守护亲密。于一切法空无我性随顺堪忍。一切智智猛利乐欲。智光照了坚固尸罗。入诸等至常乐独处。无分别智喜足圆满。心无扰浊离见所作。得陀罗尼趣入妙智。于处非处具正解行。因理趣门教授教诫。能正修行随顺忍地远离不忍。安立智地永断无知安立妙智。瑜加师地菩萨所行。达一切法自性妙智。焚荡其心不生不续。无滞著智不运重担。如来妙智疗治贪欲。除去嗔恚永断愚痴。和合正理远离非理。悕欲善法行胜意乐亲近觉悟。不舍于断防护白法。善根上首方便善巧。永断诸相移转诸想。引发契经善毗奈耶。于谛决择趣证解脱。言辞定一缘不能引生起如实。若智若见乐求多闻智无厌足。其心清净其身清净。其语清净言无疑惑。习近于空亲近无相。于无愿性无所取执。得无所畏于诸有苦而不轻毁。亦以财宝而惠施之。于诸贫匮而不诃摈。于诸犯戒起哀愍觉兴利益事。以法摄受惠舍于财。于诸持戒无谄赞叹。能舍一切自所有物。以胜意乐而延请之如说而作。数数发起猛利加行。殷重欢喜而领受之成譬喻智。先际善巧名假施设。能悟入智永害施设。不悕恭敬恕不恭敬。于利无求于衰不戚。不欣其誉毁而不恚。称而不爱讥而不劣。于乐不耽于苦不背不执诸行。于其实赞而不耽著。于不实赞而不执受。避非所行行所行处。亲近轨范远非轨范。于少善根诸有情类终不轻毁于佛圣教能正护持。其言省略其性柔软。世俗言辞方便善巧。能摧怨敌应时而行。威仪清净威仪端严。于义非义成善巧智了达世间。了达诸论言辞辩了。乐行舍施能常舒手。心无执著具足惭愧。于诸不善心常厌毁。恒不舍离杜多功德。任持正行现行端直。于诸尊重恭敬起迎。奉施床座摧伏憍慢。心等策励通达其义。摄受于智止息无智悟入心智。于心自性能随觉智。于引不引及引发中成善巧智。一切有情言辞妙智。安立种种言辞妙智。决择义智远离无义。辩诸静虑而于其中无有爱味。观察一切有情之心。知有情根胜劣妙智。能正观察是处非处。能正分别一切作业。于其非业非异熟中悟入妙智。种种胜解悟入不忘。于种种界及非一界能正现见。金刚喻定无所观见。具梵音声等持等至。于其一一有名无名。诸宿住事能随念智。能正观察遍行行智。漏尽永断得证时智。无碍天眼普正观察。现一切色神通游戏。于色非色平等入智。了达种种言音支分。能随悟入陀罗尼智。一切色像谷响音声。平等性智随其所应宣说正法。一切有情善说欢喜根回转智。观时非时入实际智。凡所说法终不唐捐。能满一切波罗蜜多。于诸有情策励摧伏善巧之智。于诸威仪无所分别。无杂法界流趣妙智。害诸分别种种分别。

　　　　寂照神变三摩地经


