  菩萨璎珞经
　　姚秦 竺佛念译




　　　　菩萨璎珞经卷第一(一名现在报)

　　　　姚秦凉州沙门竺佛念译

　　普称品第一

　　闻如是。一时佛在摩竭界普胜讲堂。与大比丘众俱。比丘十千。菩萨万五千人。一切大圣靡不云集。诸德具足不舍总持。其志弘普无所不包。辩才通达除去疑网。游于神通解说深义。以权方便适化随宜。慈及下劣得至彼岸。宣畅如来三昧正受。诸佛嗟叹天人所敬。所愿自在而无挂碍。普游殊胜奇特之域。神足变化众相具足。降伏众魔晓了法慧。分别诸法深知本际。观察众生昔所根原。演畅道品空无相愿。于世八事而无染著。加以大慈救济众生。护身口意无有邪见。志崇精进心若金刚。虽执勤劳于无数劫。心恒勇猛无有厌惓。在诸大众现师子威。降伏异学令不有退。以圣别号而印可之。诸佛游处悉皆履行。皆是正觉之所修行。严净道场巍巍无量。若行若坐入无底慧。心恒悦豫亦无怯弱。所讲演法平等无二。以成未成视如同类。功称名勋常得自在。修深法要训以道教。若在大众威相光光。神智妙达不可称计。弹指之顷。游于无量诸佛国土。供养十方诸正觉等。其名曰欢曜菩萨。山雷菩萨。慧密菩萨。普明菩萨。济彼菩萨。总持菩萨。金刚菩萨。石磨王菩萨。雷震菩萨。雨渧菩萨。善算菩萨。智积菩萨。法上菩萨。息意菩萨。除幻菩萨。善称菩萨。虚空藏菩萨。威力菩萨。焰光菩萨。识机菩萨。尽慧菩萨。无边际菩萨。坚固志菩萨。月光菩萨。法炽菩萨。无见菩萨。无等菩萨。日盛明菩萨。如是十方诸佛世界众菩萨等。普来云集诣忍世界。欲听如来说法璎珞大智根门。趣菩萨藏。不可思议权现无量。及贤劫中弥勒濡首。十六大圣颰陀和等。八大神士。帝释四天王与忉利天人。俱焰天。兜术天。不憍乐天。化自在天。魔子导师。梵天王。梵净天王。善梵天王。梵具足天王。大神妙天。净居天。离垢光天。上至一善住天。燕居无善神。及诸树神。山神。金翅鸟神。及余一切诸大尊神。一一尊复尊。及诸天龙鬼神。阿须伦迦留罗真陀罗摩休勒人及非人。各与眷属来诣佛所。稽首毕而立侍焉。比丘比丘尼。清信士清信女。各自修敬。前为佛作礼。各坐一面。
　　尔时世尊。与若干百千之众。营从围绕。佛升严净高广师子之座。与诸大众说法璎珞。佛在众中如须弥山。晃若金[卄/積]。威神光明超世无双。道德威仪巍巍无量。放大光明靡所不照。复以神变感动十方。应时空中寻有百千宝珓珞盖。众珍杂厕遍覆其上。无价宝珠照虚空珠。悬处空中光从珠出。色像无比。于其空中。而兴微云雨诸香华。时空中华积至于膝。复出大音遍满世界。时有菩萨名曰普照。承佛圣旨。即从座起长跪叉手。前白佛言。今所神感未曾见闻。此何瑞应。乃至于斯。唯愿大圣。敷演其义。使诸会者永无狐疑。佛告普照。还复汝座。吾当与汝一一分别法璎珞义。修立根门超越妄想。近一切智诸通慧地。尔时世尊复以神足。观诸菩萨所入定意。其法名曰道树璎珞。净诸大士庄严道场。觉道正法而无所畏。游诸圣慧而得自在。所入道门不失辩才。复以神通璎珞其座。演畅分别不退转地。解一法界空无所有。观察众生利钝之性。坚固其心决一切法。除去尘劳随顺法要。所言信用无所染著。应对无疑来往发遣。说无碍智永离缚著。积功累德不怀希望。所说诸法真如审谛。不计有为当有成办。相则无相为兴相为。晓了深妙十二缘起。寻究根源而不可限。是时普照菩萨复从座起。前白佛言。愿欲所问。唯然听者。乃自宣陈。佛言善哉。在所欲问。若有疑者便自演畅。如来当为具发遣之。是时普照见听喜踊。寻时问曰。何谓菩萨法璎珞身。何谓菩萨除其妄见。何谓菩萨起出世法。何谓菩萨游至世界。何谓菩萨亲近如来。何谓菩萨不处母胎。何谓菩萨生辄神识不有错乱。何谓菩萨而怀笃信。云何菩萨不自为己。何谓菩萨救众缘苦。何谓菩萨法施财施。何谓菩萨分别空义。何谓菩萨除其阴盖。何谓菩萨广炽法戒。何谓菩萨闻法无厌。何谓菩萨游戏止观。何谓菩萨奉修禁戒。何谓菩萨誓离世法。何谓菩萨不处家业。何谓菩萨无著。何谓菩萨一坐一起。何谓菩萨口密心非。其所问义旨要如是。佛言普照。善哉善哉。乃问如来如此之义。汝今谛听善思念之。戢在心怀无令舍之在凡夫行。普照对曰。唯然世尊。愿乐欲闻大圣之法。是时世尊告普照曰。行菩萨道当念十德璎珞其体。身口意法无说人短。于诸同学不兴轻慢。心平若空亦无增减。弃诸恶趣不加害人。视彼众生如己无异。志得由身所知无尽。复以四谛教授众生。持心寂然令寤使成。复以众智璎珞妙门。训化二乘得至所趣勤大乘学观达诸法。修如来行功勋之德。教导以渐不行暴逸。自省己过不识彼短。逾出众难。常爱乐法。寂定无乱。蠲除诸疑望见之事。有犹豫者使得时寤。不舍道心所造德本。又教化人使不毁戒。常以大哀为人说经。所游世界不离诸佛。宣示禁戒逮一切智。复以照曜璎珞。庄严诸佛宝净道场。光明璎珞靡不周遍。悉照三千大千世界。蔽此日月使无光明。正使神妙释梵四王。所有威光悉不复现。如来至真难测之光。独明独显无有及者。是谓普照修菩萨道。十德璎珞而自缠裹。常念诸佛供养如来。嗟叹圣教。劝化众生使入道门。复告众生发大弘誓。其所趣向闻佛名号。将养萌类愿生彼国。志弘大普不怀怯弱。深入圣慧不耻下问。常乐微妙。所言柔和而无自大。好喜隐居除诸贪嫉。见有行者代其欢喜。以功德力。璎珞道树。报力心力及乳脯力。诸圣所居解脱之力。常以此法育养众生。慈悲喜护不舍众生。护诸缘著拔去根本。观了三世无去来今。善恶报应都无所生。法法自灭法法自生。法不见灭法不见生。心无想念无我人寿。亦无往来无所归趣。复以空法璎珞诸根。吾昔成佛。皆由清净空无之想。自致正觉。修行善本不造诸缘。兴起善法无放逸行。去离世事不处俗法。所可演说流布十方。亲侍礼拜诸佛世尊。所施清净舍贪无欲。心意鲜洁而无垢秽。慧无边际眼视通达。三碍六尘永已消尽。是谓菩萨法之璎珞。菩萨复当发弘誓心。庄严璎珞智度无极。随其本器而与授法。如所闻慧便能建立。应如斯行则不退转。执意坚牢追从善友。所行言教终不虚妄。念常恭恪不违经业。心习深智受而不失。常专一心念不错乱了病深浅后乃投药。意乐忍辱行步审谛。所施财物亦无适莫。其意清密而无烦愦。学习根本心不流驰。人欲闻法寻常指示令知要道。设见困厄不自济者。便能惠施自致珍宝。加以善本众妙之行。劝人持戒。所闻智慧成菩萨道。假使学人处在梵志。复能建立。觉了所生不离忍辱。弃捐家业而修精进。观达无常因缘之本。于诸憎爱不兴二想。所为平等。令众生类得无所从生法忍。常能凭其无极大哀。渐训劝导弘誓之法。施于一切使得闻知。志性寂然知无吾我。一心禅思兴其智慧。使不断绝。其所施设不离四恩。救济危厄使至无为。护身口过不犯三事。建立至真无上之法。意断意止真如法性。修而不失。是谓普照皆是菩萨璎珞所建。复次普照。菩萨复当思惟校计料度无极。行施修戒和颜忍辱。精进寂静不失意止。复以圣明一心定意。深察四谛甘露之道。直至无为无复虚伪。是谓智慧之所璎珞。常当一意纯淑其心。一切所有施而不吝。开化功勋解空脱门。若在行业训导垂诫。广接众生随顺度之。而有殊胜仁和之德。晓了时宜若干品类。宣其慈心不著苦乐。悲哀一切不避剧难。寤彼众生应正法教。施心满世护使成就。璎珞光明靡不照曜。普愍一切使济彼岸。正使有人在隐蔽处。消除其闇永使无余。无畏之力愍育一切逸。除其老病无放行。导师所至靡不从教。所含如海闻施他人。开化尘劳令无妄想。所居之处如华无著。了一切法寂寞清净。其所演教分别因缘。所造德本习而致之。愍世哀苦故训生类。虚空非实亦非真有。解知世法如泡如幻。众生不寤习而不舍。虽处居家能离生难。道眼清净亦如莲华。神德巍巍不可称计。正使世界众生之类。咸共嗟叹莫知其原。是时世尊重告普照。夫坐道行解无去来。若见去来则有想著。分别罪福亦无起灭。斯皆自然空无所有。相住无主而无本末。亦无愿求而可获者。能自校计如此之法。是谓菩萨趣于圣道。复当分别三世之法。解知无二无我无人。及诸境界虚无所有。若见有来。则是报应缘起之法。无起无灭乃应道教。计声有音。音无形像。分别文字斯皆无实。一切明达靡不通畅。菩萨璎珞。真实无虚亦无挂碍。除去阴盖悉无所有。若建所施在在所欲。设不有建斯应施度。心怀谨慎弃众不可。持此心者乃应戒律。达了诸法自然无住亦无本际。勤修思惟建立处所。精进禅思摄身口意。慧明自曜去众秽行。乃应智慧。普照复知神通所及得其报应。以其天眼便得彻视。皆由修奉施行禁戒。恒顺正见无所毁犯。修法璎珞致天耳听。念行劝助因发道意。或复成就识念神通。忆过去世皆悉自然。为生类故积功累德。每自克责不及彼证。怀来神通变化无极。舍诸识著思惟禅定。平等无二。斯解因缘报应之果。以慧神通消灭众垢。因其三昧究畅圣法而不二入尽诸有漏。不失道意使人修德。加慕世俗。布施之德。虽有施恩不望其报。令无数人喜乐务法。能知一切靡不通畅。能使奉行菩萨之法。皆由精进不兴懈怠。慈愍护彼一切成就。用众生故不惜身命。不贪己身珍宝之货。所生之处因奉道义。前人所求亦无疑难。闻慧信施不有犹豫所行言教悉共信用。如来至真无所挂碍。所行寂静亦无放逸。坚固忍辱而乐闲居。复化众生自责不及。禅思脱门正受不乱。恒游神通以自娱乐。复以无极光明之勋适时随宜。分别一切章句义理。消灭诸患无所藏匿。恒常一心开道圣慧。示无数人报应之果。众德具足。以勇猛力不为所侵。解了三世都无所有。去来今事无有增损。然后乃应智度无极。以能布施自发道意。欲使众生一切普安。自散诸结不患己身。若人杖捶悉以能忍。亦化他人令行忍辱。具众德本加以专心。修诸佛教劝诸生类。出家学道自观恶露万物不净。辄厌恶趣功勋究竟。所行善业其心悦豫。智慧深达而不怀恨。笃信禁戒自致善德。复以和心惭愧不惑。常御神志不执粗犷。思惟地狱汤火痛苦。叹天受福无极之乐。寂然无忧无复贪欲。有所惠施自去三想。心不猗内不受外尘。修行道法众望休息。分别智慧自悟其心。空无想愿建立脱门。除去颠倒无所伤害。是谓普照菩萨璎珞心无所著。其意平等空无不遍。不怀妄想。布施以备。调意安庠。为人说法不离空义。慈哀一切行不漏失。观其众生所受法识。知其志性而开化之。在所游处导为一切。遵修圣明而现道义。无极大哀开度余人。亦以善权方便之力。入诸外道异学之中。随彼法则顺从祠祀。观其志趣使得度脱。令诸梵志兴福无量。或在恶部盗贼之中。将导牵致而显其行。缘此化度无数众生。于往古世功德已备。见皆喜悦莫不恭恪。为雨甘露道法之味。除去众生嗔恨之结。若复前人。以若干恼而来犯之。不以厌患。而为颁示寂然之法。知其所兴非真非实。如是普照。菩萨所修心意璎珞。而游其中常乐于此。不见所乐乐无所乐。以真法性而娱乐之。明知众生根本所趣。救济使度无众尘劳。危害之患永使无余。执御其心平等如空。分别四大所兴起灭。欲化众生而训诲之。所说真正无有憎爱。降弃一切邪见之心。坚心璎珞坚固之幢。若干法品。而与共战。犹如勇猛大军之将。降伏外敌使入法律。若入习俗施设法教。施便受报持戒生天。所造之德皆有报应。以此济之令至无为。夫为菩萨自顺璎珞。心初未曾随恶友语。然后乃全大士之行。意怀清白终无吾我。持心如山行无缺漏。智遍一切犹月初照。若在大众无能及者。是谓普照菩萨璎珞周满一切。觉了虚寂空无所有。所生之处恒见光明。所闻辄解至成佛道。常念颁宣根门之要。自建立业无所侵害。睹见本性自然起灭。过世八法无所挂碍。身口心意未曾有欺。复以权慧救济众生。穷厄之士令其饱足。持心如地不犯三过。日进其道不行放逸。逮不退转牢固之心。不起法忍而现在前。十力不畏觉道正观。捐弃吾我及人寿命。分别思惟有无之法。感动变化无量佛国。斯由神通而得自在。菩萨所宣言辞璎珞。超越诸见无复希望。心向正道亦无颠倒。辩才无碍而无留滞。周旋往返不生想著。蠲除一切诸缚结使。憍慢自大永灭无余。其声音响如师子吼。亦如雷震无不闻声。永立究竟乃至灭度。发于无极璎珞之云。演法雷吼法鼓电光。雨解脱味宣七觉意。念法清净不离三宝。心如明月亦无沾污。通达往来不除正业。具足众相殊胜之法。是谓普照菩萨璎珞而无穷尽。上中下善中间通利。怀来照曜不失禁戒。过去当来诸恒沙圣。靡不嗟叹斯菩萨德。如是普照。贤圣道品妙法之藏。珍宝之门而不可尽。

　　　　菩萨璎珞经识定品第二

　　尔时座上有宝王菩萨。即从坐起长跪叉手。前白佛言。唯然世尊。菩萨所习意识璎珞。多所开寤靡不蒙度。如今十方恒沙如来。及去来今诸灭度者。云何修学璎珞戒品。使至彼岸。令众生类普闻香熏。尔时世尊告宝王曰。谛听谛听。善思念之。吾今为汝敷演其义。菩萨习行戒品璎珞。功德香熏自璎珞身。宝王对曰。愿乐欲闻。世尊告曰。奉遵道法。乃修戒定解脱之慧。劝众生类笃信于戒。愿其志性各充所愿。晓了随宜不失本誓。兼除一切愚惑之心。严净道场具众品宜。不以粗犷使经其心。志常慕及一生补处。总持正法深远之藏。意恒游戏百千三昧。感动变化无以为喻。一切万物悉皆无常。难得之宝不可恃怙。行权方便而无所住。众生心惑不解正道。心著吾我不明无常。菩萨誓心为分别说。了一切空虚而不真。虽崇大道不舍二乘。所游之刹莫不蒙庆。转加精进倍行道业。于诸经法去其妄想。菩萨法要不离十地。以次上位不越其叙。加以智慧消众尘劳。不及道者自致道门。恒念克责意自念言。施为是谁受者何人。如观财宝皆无有主。设有毁辱当自制意。后若受报端正殊妙。所游之处见莫不欢。若见贫匮裸形体者。躬自入海致如意珠。语以正法令知返复。以甘露法消竭众难。念不驰泆。是故宝王。菩萨道果之所璎珞。意得自在。复以勇猛大力之教。建立训导莫不随顺。若行若坐不离十念。心在三尊未曾忽忘。了知地狱苦痛之恼。至心寂静去尘劳垢。众恶不犯无能回转。应于正理奉修禁法。德光普照皆蒙润泽。自计所有无所贪吝。施佛众僧不兴想著。或以权慧与王交接。辄能使王捐弃高位。若有人来求索头目眼耳鼻口。即能惠施不逆人意。尔时座上一切弟子诸菩萨等。闻此功勋璎珞之德。踊跃欢喜不能自胜。思惟深邃善心生焉。各自兴敬佥共供养。散众名华若干珍宝。一时同声称叹其德。我等宿福而遇善利。乃闻殊妙璎珞之训。若当众生闻斯法教。劝发菩萨识定之要。诸福功勋不可称量。安住所演谛而不虚。设有菩萨遭遇此识定璎珞者。观了诸法解无处所。识定璎珞。神心澹然。不复贪食乐念为食。所可劝助兴致福业。吾于昔佛上五百华。建志弘誓自致成佛。道果不朽兴隆正法。复以禁戒消除众垢。救彼众苦如救头然。令众厄难必得济度。自念往昔入海求宝。遭摩竭鱼及水形山。吾为导主入识定璎珞。寻有善神将示好道。快乐安隐还至本邦。斯由愿誓精进不退。入禅正受无若干想。诸佛世尊之所游堂。劝使众生生于梵天及无想天。皆是识定璎珞所致。若在人间十方国土。随俗染化讲度世道。复以十善诸道果证。利益众生令达空慧。宣示一切不违圣教解知本空都无所造。所殖德本不自为己。皆使获于道法之果。设法倾没能为重任。若遭苦恼永无忧戚。亦无妄想识著心者。将养身口使不漏失。以权方便深入生死。为说八解正受之味。建立世俗慕崇佛道。或演一教或若干品。趣引令入在圣贤律。渐渐牵示而灭度之。能令正法住若干劫。有余众生令至无余。寂然泥洹。无生老死受形之患。不依四大地水火风。诸在邪见愚惑之部。示以正见一道之法。若在闲处修十二法勤苦之行。燕坐树下而无所猗。思惟禅法唯空为务。一心静定而无谬错。菩萨识定璎珞之宝。亦不念色有相无相。相自虚寂种好亦尔。分别内外了之为一。三世空寂无去来今。以识定心。复观五阴性诸衰持入。为从何来复从何灭。一一分别知为巧伪。非有生灭不兴希望。亦复不见有是有非。不因心意得发道教。识兴则兴识灭则灭。不见相像亦无我想。亦复不著住立处所。内外六尘亦复如是。计挍耳目尚无所有。何况当有见闻之事。此则不然。宝王当知。菩萨璎珞心识定法。不起不灭亦无终始。缘起则起缘灭则灭。起不见起灭不见灭。内自思惟增减之意。无苦乐想。所以然者离吾我念。虽复在欲众恼之中。心无染著以远三界欲色无色。意如金刚不可沮坏。知本宿命究竟根元。而断诸结不以为难。不见有极不见无极。是谓菩萨识定璎珞。随世训诲恭奉尊长。不望其报。于百千劫勤修精进。具足成就道慧之法。宣诸菩萨平等持忍。讽诵通利启受不忘。如来法身五分之性。一一颁畅言迹不饰。语常含笑心无所著。不起断灭二见之想。若在大众亦无适莫。于空无法亦无想念。内实充满外现咨受。亦不生意。我行过量彼有短乏。离诸利养无所希望。常自思惟知身无主。从头至足达了本无。修行六度解无处所。挍计诸法悉是假号。知无形质。一切诸法不可睹见。分别音响亦无所闻。如是宝王。菩萨大士。修法璎珞识定法者。见善不喜闻恶不戚。然后乃应精进璎珞。入百千定恬然无想。天雷地震龙电霹雳。山崩水漂师子鸣吼。心意寂定永无错乱。或时菩萨入定正受。乃经一劫及百千劫。形体软美不复仰食。斯由定意。禅悦为食八解为浆。或时菩萨复以神足而入三昧。其三昧名号曰普照。见于东方江河沙刹诸佛国土。礼事供养不失威仪。如是南方西方北方。各江河沙诸佛国土。悉能供养诸佛世尊。演畅思惟识定璎珞。如是宝王。菩萨入定所感如是。且舍十方江河沙刹。一一诸刹满其中尘。复举一尘著诸佛刹。斯尘犹尽佛土难量。菩萨三昧皆悉睹见一切众会。亦闻彼佛演说璎珞神识定意。了诸法本虚寂无主。从初起学乃至道场。思惟发意璎珞道树。悉过诸缚淫怒痴病。其心坚固不可移转。正使天魔将众亿垓。欲来毁坏识定意者。终不为彼之所屈还。不为邪。而见错误。意弘如海靡不容受。众德璎珞悉为成办。恒讲无常苦空非身。常非有常岂有身耶。诸计常者则离定远。堕于生死不能自济。菩萨所修唯务于道。其心恬然永无众想。不离诸佛所造德业。意如太山不可移转。独步世界而无所畏。以四智辩包纳诸法。指示众生知道慧要。内实质直而无谀谄。所以然者。用本净故。既无众垢诸冥消索。慧光普照莫不蒙泽。心大弘广而无边岸。沐浴意秽令使鲜明。随世所好悉能成办。诣佛树下自修法义。于一切法不有狐疑。于诸愍智具足成就。顺诸所闻救济鲜知。璎珞定意拔济乱者。及诸所习常得寂定。修行贤圣八道之品。立一切人使见正谛。是谓宝王菩萨识定璎珞之要。若有闻持在于怀者。未曾远离诸佛世尊。得不退转于无上正真之道。佛说是识定璎珞时。于座上有无量亿百千天龙鬼神人与非人。皆发无上正真道意。复有异方菩萨六十二千人。得不起法忍。复有八千清信士女。远尘离垢得法眼净。五千比丘漏尽意解。九万天子离诸贪欲。

　　　　菩萨璎珞经庄严道树品第三

　　尔时世尊告诸贤者。吾昔无数阿僧祇劫。积功累行修清净法。坐卧经行不舍四等。一时一行一念之顷修于十法。云何为十。一者从兜术天降神下生。尽见十方无数佛刹。见诸菩萨一生补处。皆诣道树修净璎珞。当举右足欲诣道场慈愍众生。三千大千刹土皆悉震动。菩萨自念。吾昔誓愿今日已办。当坏魔界庄严佛土。是谓菩萨摩诃萨大慈璎珞进趣道场心不退转。二者尽见三千大千世界菩萨大士心识所念。又入定意三昧不乱。或见菩萨于空成道。或见闲静树下之处。或入水光空界三昧。庄严道树不离大悲。是谓菩萨摩诃萨大悲璎珞进趣道场心不退转。三者菩萨摩诃萨。普见三千大千世界。进趣道场不舍喜心。吾今成佛必然不疑。以我法本普润一切。悉与众生同黄金色。三十二相八十种好。无央数众前后围绕。坏魔罗网成己国土。是谓菩萨摩诃萨修喜璎珞心不退转。四者菩萨摩诃萨。欲趣道场诣佛树下。尽见十方阿僧祇刹。一生补处菩萨大士。尽修护心庄严道树。令无数众生同己护心。不舍一切璎珞定意。是谓菩萨摩诃萨进趣道场护心正受心不退转。五者菩萨摩诃萨。复见十方无数刹土。一生补处菩萨大士。皆转法轮不退转行。法无言说亦无形貌。一相无相空界无形。空犹无空况有法界。是谓菩萨摩诃萨璎珞空无无形之法。六者菩萨摩诃萨。普观十方恒沙刹土。通慧众生诸根淳淑。意向三乘不舍法忍。慈悲喜护行六重法。四无碍慧一向道忍。自知受决。亦复见他授其决者。或授罗汉辟支佛决。菩萨自念。吾从无数阿僧祇劫。舍身受身皆是幻化非真实法。今得受决。进趣无上正真之道。成最正觉。游空往来无所挂碍。一时一处得总持定。诸佛所叹苦习尽道。此苦非苦苦由何生。解苦无苦乃应明慧。习由爱兴。爱本无形。亦不可见。生本无生。况法有灭众生愚惑。从起更乐习是得是。解习无习乃应明慧。诸法无生为磨灭法。尽者无生亦无有尽。诸法无尽。众生愚惑谓尽非尽。于中兴想莫贸诸法。尽者实尽。是谓明慧。道无相貌。非眼境界之所能见。八直平正坦然无碍。是谓明慧。是谓菩萨摩诃萨进趣道树心不退转七者菩萨摩诃萨。尽观三千大千刹土。众生根源高下大小。或与如来心识同趣。本行共合智无增减。大慈大悲璎珞其身。布施持戒忍辱精进。禅定智慧善权方便。十六妙行百千总持。其心广大不为褊狭。虽见罗汉辟支佛行。心无染著不从彼受。是谓菩萨摩诃萨庄严道树心不退转。八者菩萨摩诃萨。修行八百总持法门德行法门。菩萨得此法门者。众行具满庄严道树。复有普忍法门。菩萨得此法门者。普润一切雨甘露法。复有无相法门。菩萨得此法门者。尽入空行不退转地。复有音响法门。菩萨得此法门者。八等行具不闻异音。复有身行法门。菩萨得此法门者。身行清净不造众恶。复有口行法门。菩萨得此法门者。不作四过无他恶行。复有意行法门。菩萨得此法门者。意不驰想寂然灭尽。复有无念法门。菩萨得此法门者。入灭尽定观了无形。复有究竟法门。菩萨得此法门者。从此岸得至彼岸。复有无著法门。菩萨得此法门者。于生死法不起染著。复有无碍法门。菩萨得此法门者。通达往来不滞生死。复有应声法门。菩萨得此法门者。随行进趣不讥彼受。复有神足法门。菩萨得此法门者。变化自由礼事诸佛。复有清净法门。菩萨得此法门者。净于智慧无国土想。复有空行法门。菩萨得此法门者。解知诸法虚伪不真。复有幻化法门。菩萨得此法门者。观了众生权诈合数。不可摸像。复有无形法门。菩萨得此法门者。众生根原不可究尽。复有道种法门。菩萨得此法门者。修三十七道品不断。复有意止法门菩萨得此法门者。观内外身念念不断。复有意断法门。菩萨得此法门者。观察诸法无若干想。复有神足法门。菩萨得此法门者。住寿无数阿僧祇劫。复有诸根法门。菩萨得此法门者。道慧甚深牢固无碍。复有神力法门。菩萨得此法门者。安处诸法不可沮坏。复有觉意法门。菩萨得此法门者。以觉意华不为尘垢之所污染。复有道品法门。菩萨得此法门者。入定无碍心不错乱。复有空慧法门。菩萨得此法门者。安处众生永离欲怒。复有无相法门。菩萨得此法门者。使众生类怀来道故。复有无愿法门。菩萨得此法门者。教化众生除去愿求。是谓菩萨摩诃萨八百总持。略说其要。进趣道场庄严佛树。心如金刚不可沮坏。九者菩萨摩诃萨。观此三千大千世界。一足二足三足四足至无数足。有爱欲心无爱欲心。有嗔恚心无嗔恚心。有愚痴心无愚痴心。有苦乐心无苦乐心。一时一起一念之顷皆能分别。为说苦空无我人想。是谓菩萨摩诃萨行无想定进趣道场庄严佛树。十者菩萨摩诃萨。复观三千大千世界。当来过去现在之心诸根寂静。行应无上正真之道。是谓菩萨摩诃萨进趣道场庄严佛树。佛复告族姓子。菩萨摩诃萨。初举右足行第一步。于其中间修行十法。进趣道场庄严佛树。云何为十。一者菩萨摩诃萨。当举右足蹈地之时。自称名号。三界至尊。过佛恒沙皆行七步。当来诸佛亦皆当然。吾今现在出现于世。三界独尊亦无等侣。诸佛标式不可漏脱。是谓菩萨摩诃萨进趣道场庄严佛树。复次菩萨。当举右足蹈地之时。便作是念。吾今已逮不退转地。亦使众生同我所趣。不舍弘誓广大之心。是谓菩萨摩诃萨庄严佛树进至道场。复次菩萨。初举右足蹈地之时。复作是念。过去诸佛。先行是法。当观一生补处菩萨。绍吾处者名号是谁。即自右旋顾谓弥勒。卿后如我成佛不久。百千天人闻皆欣然。异向同音称善无量。快哉世雄。佛种不断。当于尔时。十一那术诸天人民见授弥勒印封。皆发无上正真之道。是谓菩萨摩诃萨庄严佛树进至道场。复次菩萨。初举右足蹈地之时。便作是念。吾今已逮众智自在。神慧无碍辩才通达。斯等众生久抱狐疑。没溺尘垢不求度脱。吾今当以智慧之火焚烧心中狐疑之丛。是谓菩萨摩诃萨庄严佛树进趣道场。复次菩萨。初举右足蹈地之时。便复念言。吾今已得无为解脱。当复接度有为解脱。过去恒沙诸佛世尊。皆悉同我无为解脱。当来诸佛亦获此法。快哉福报不有断灭。妄想已尽无所贪求。是谓菩萨摩诃萨进趣道场庄严佛树。复次菩萨摩诃萨。初举右足蹈地之时。复生此心。众生永处邪见颠倒。不睹三向空无之慧。我今当演护心清净。无觉无观法性虚寂。知惭知愧众行之本。苦空非身无人无寿。当以此心普覆一切。是谓菩萨摩诃萨进趣道场庄严佛树。复次菩萨。初举右足欲趣浴池。琉璃水精七宝园观。凫雁鸳鸯异类奇鸟。诸天导从不可称量。我今露形乃非其宜。设当入城村落人众。谓为裸形不知惭耻。宜求袈裟以障于体。时有天子名曰福盖。即知菩萨心中所念。寻奉八万四千金缕织成袈裟。菩萨自念。过去诸佛法服云何。进趣行来斯用何法。虚空神天叉手白言。过去诸佛皆著织成金缕袈裟。亦如今日诸天所献。菩萨即受八万四千织成金缕袈裟。以道神力。而合为一袈裟著体。三十二相八十种好。尽皆外现。斯由曩昔施无想报行度无施。是谓菩萨摩诃萨进趣道场庄严佛树。复次菩萨举右足时。便生此心。众生若干性行不同。吾今当以智慧光明。普照三千大千世界。即放顶相光明。普照十方诸佛刹土。众生之类见光明者。悉来云集诣忍世界。奉事如来香华供养。威神所感。使令天地六返震动。是谓菩萨摩诃萨进趣道场庄严佛树。复次菩萨当举足时。心自生念。生分已尽更不受胎。三界独尊无有畴匹。当号为佛如来至真等正觉。十号具足。十方刹土诸佛世尊。各各于其国土。告四部众天龙鬼神干沓和阿须伦迦留罗紧陀罗摩休勒人与非人。今日忍界释迦文佛。出现于世。众相具足如星中月。福度众生天人蒙祐。有欲兴敬供养彼佛。宜知是时。尔时十方诸佛世界神通菩萨。辩才具足得总持门。千七百七十七亿那术众。皆来云集诣此忍界。兴致供养华至于膝。复有八十万垓天魔波旬。皆诣忍界。兴致供养给事菩萨。复有百千亿垓神力龙王。各各七首。献奉香汤浴洗菩萨。斯由曩昔口演甘露无厌足法。是谓菩萨摩诃萨进趣道场庄严佛树。复次菩萨内自生念。众生著有迷惑来久。设闻空无虚寂之法。意怀恐惧衣毛为竖。佛法深奥不可思议。渐当以次说道根原。分别众生根原所由。玄鉴三世生法灭法。除去想著无贪吝心。从无数劫积行已来。所以不得道者皆由恩爱。吾今当除恩爱刺本。拔济众生安处无为。是谓菩萨摩诃萨进趣道场庄严佛树。如是族姓子。菩萨大士降神出生堕地举右足。于其中间思惟十法。庄严道树亦不退转。复次族姓子。菩萨初生时。堕地行七步欲趣金机。次举左足内自思惟。诸佛世尊。句义无量道法淳粹。应度无极无起灭法。行无生灭不可思议。非是罗汉辟支所及。道当一意多念非道。道当少欲多欲非道。道当知足多求非道。道当正见邪见非道。是时菩萨复作是念。过去诸佛所行正法。为何谓耶。复作是念。过去恒沙诸佛世尊出现于世。以神足力现身威德。十根本义不可思议。云何为十。于是族姓子。菩萨达士先举左足。遍满三千虚空境界。不娆众生无觉知者。其有众生睹足相轮。皆发无上正真道意。斯由曩昔礼敬之报。是谓菩萨摩诃萨进趣道场庄严佛树。复次族姓子。尔时菩萨左足蹈地。心自生念。古昔诸佛说法。云何分别句身义味。云何过去诸佛世尊。进止行来威仪法则。以一句义演出无量诸佛法藏。从劫至劫乃至百劫。不能究尽一句之义。如来秘要不可思议。非是小节所能测度。是谓菩萨摩诃萨进趣道场庄严佛树。佛复告族姓子。菩萨尔时放一毛孔光明。遍照无量诸佛刹土。于光明中。演说六度平等大法空无想愿不起法忍。亦使众生毕志坚固。皆发无上正真道意。是谓菩萨进趣道场庄严佛树。复次族姓子。菩萨尔时内自思惟。吾今当以三昧正受。普游虚空诸佛法界。尔时菩萨即入无形想定意。遍游虚空诸佛法界。左右翼从。天世人民莫觉知者。谓为菩萨进趣金机。是谓菩萨摩诃萨进趣道场庄严佛树。复次族姓子。即化一形。遍满三千大千世界。复还如故。众生之类无觉知者。是谓菩萨进趣道场庄严佛树。复次族姓子。菩萨尔时慧明之光。遍照三千大千刹土。一一光中皆出音声。今日释迦文佛如来至真等正觉。于阎浮利地。当转法轮度未度者。福利众生名称远布。是谓菩萨进趣道场庄严佛树。复次族姓子。菩萨尔时一念之顷。令十方界诸佛世尊各各舒手扶接菩萨。一切众会皆悉见之。是谓菩萨进趣道场庄严佛树。复次族姓子。诸佛法藏深奥难测。吾当以次布现三乘缘觉声闻菩萨之道。闻法觉寤终不中滞。是谓菩萨摩诃萨进趣道场庄严佛树。复次族姓子。过去三世诸佛世尊。吾今欲成无为大道。皆当证明令我成道。诸佛称善皆在前立。汝从阿僧祇劫。苦行无数。布施持戒六度具足。国财妻子无所吝惜。今当成佛广度众生。我等扶接上至成佛不使中住。是谓菩萨摩诃萨进趣道场庄严佛树。复次族姓子。菩萨分别过去现在未来。空无想愿。亦是诸佛所应行法。从初发意乃至成佛。要当修习三向诸道。四等大慈。八无碍道。璎珞其身。是谓菩萨摩诃萨进趣道场庄严佛树。佛复告族姓子。菩萨次举右足当蹈地时。当具足此神足十慧不可思议。云何为十。有神足慧名曰无著。菩萨得此慧者。尽游诸佛深要法藏。是谓菩萨摩诃萨进趣道场庄严佛树。复有神慧名曰无形。菩萨得此神慧者。入无厌定意。咨受十方诸佛言教。复有无二神慧。菩萨得此神慧者。劝进众生成无上等正觉。不取声闻辟支佛道。复有虚空神慧。菩萨得此神慧者。尽观世界空无我人。复有无相神慧。菩萨得此神慧者。演畅诸法解一相无相。亦无生灭著断之法。复有空观神慧。菩萨得此神慧者。见诸佛土成者败者。如观掌珠。复有弃寿神慧。菩萨得此神慧者。观寿缘报舍形受形。复有无言说神慧。菩萨得此神慧者。说法无法想。亦无若干念。复有无近远神慧。菩萨得此神慧者。不见诸法窠窟远近。复有无生灭神慧。菩萨得此神慧者。分别十二因缘根本。生者灭者悉无所有。是谓菩萨摩诃萨十神足慧进趣道场庄严佛树。佛复告族姓子。菩萨初生举左足时。复当具足十业无量究竟。云何为十。于是族姓子。诸佛如来之所修行。如来降形出世教化。分别三世十二牵连。三界五道尘垢缚著。沐浴诸结永无尘曀。是谓菩萨修第一业进趣道场庄严佛树。复次族姓子。如来出世化诸众生。安处三乘随其所愿。或有众生。意趣罗汉不向佛门。或有众生。习缘觉行不趣佛道。或有众生。修无上道。不向声闻缘觉辟支。或有众生。退于佛道志慕小乘。
　　尔时菩萨诱进前人。逮成无上正真之道。或有众生。在凡夫地不求方便。上及三乘。菩萨劝进成三乘道。是谓菩萨第二之业进趣道场庄严佛树。如来出世布现言教。以权方便适化众生。荷负重担为人重任。或与众生现作父母兄弟朋友。或现国师尊长道士。或现大富长者神力鬼王。周给贫困惠施七宝。开说道教成三乘果。是谓菩萨修习三业进趣道场庄严佛树。如来出世转无上法轮。不失四辩。观察人心授十善行。分别演畅苦习尽道。或生迷惑没溺三界。行权拔济永离生死。是谓菩罗修第四业进趣道场庄严佛树。如来世尊出现于世。恒以大悲如被众生。如母爱子心不舍离。譬如龙王伊罗钵多罗。住于须弥金福山边七宝宫殿。与诸龙女共相娱乐。若欲往至忉利天宫兴致供养。化身七万由延三十二头。一一头者边有七牙。一一牙上有宝浴池。一一池中生七百莲华。一一莲华七百玉女。共相娱乐作倡伎乐。弹琴鼓瑟音声不绝。复雨七宝乃至于膝。菩萨大士亦复如是。以四等心加被众生。雨七觉意无穷法财。随其志趣皆成道果。是谓菩萨修第五业进趣道场庄严佛树。如来世尊以权方便随时适化。可行知行可坐知坐。可言知言可默知默。遍入众生心识所念。随病疗救不使增减。普令永处无为之岸。是谓菩萨修第六业进趣道场庄严佛树。复次族姓子。如来出世。化导众生不自为身。为一人故经百千劫。代彼受苦不怀厌惓。安处佛慧成无上道。是谓菩萨修第七业进趣道场庄严佛树。诸佛兴出不坏法界。法性自尔亦非自尔。如尔真际亦不有坏非不有坏。修而不惧亦不恐畏。是谓菩萨修第八业进趣道场庄严佛树。如来出世。当复具足一相无相。弹指之顷于过去未来现在法中。出生三世诸佛世尊。实而不异亦不变易。是谓菩萨修第九业进趣道场庄严佛树。如来出世慈愍众生。以一日之数令三世为一劫。其中众生无觉知者。是谓菩萨初生堕地举左足修行十业进趣道场庄严佛树。佛复告族姓子。菩萨初生堕地七步。于其中间复当思惟十法。降伏外道坏魔罗网。诸天侍卫。进趣道场庄严佛树。乃至灭度终不舍离。云何为十。于是族姓子。先当降魔。身被慈仁之铠。手执慧剑善权前导。头戴无畏华鬘。摧却憍慢之众。永除贡高。是谓族姓子。先当修此第一难得之法。复次族姓子。复当思惟玄妙广义。断漏取证。摄彼外道而为上首。加以神足神力无量。设彼现一我当现二。趣使邪部安处正见。是谓族姓子菩萨当念修此第二难得之法。复次族姓子。菩萨大士化度众生。受法欢喜。必至坚固不趣余道。是谓菩萨修行第三难得之法。复次族姓子。诸佛世尊恒所行法。日夜四时观察众生。弹指之顷周遍十方恒沙刹土。周而复始不著三界。是谓菩萨修行第四难得之法。复次族姓子。行无碍智。遍满三千大千世界。虽度众生不见有度。是谓菩萨修习第五难得之法。复次族姓子。菩萨大士以神足力。遍游十方恒沙刹土。遍观众生心识所念。或以一身化百千身。还合为一无觉知者。是谓菩萨修行第六难得之法。复次族姓子。菩萨思惟四无碍慧。亦非罗汉辟支所修。亦非天龙鬼神八部之众所能及逮。是谓菩萨修行第七难得之法。复次族姓子。如来神力不可思议。十方无量诸佛刹土入一尘孔。周旋往来无有挂碍。还复如故无觉知者。是谓菩萨修行第八难得之法。复次族姓子。如来至真等正觉。得四辩才无生灭智。遍满三千大千世界。是谓菩萨修行第九难得之法。复次族姓子。诸佛世尊。行无尽法法门覆盖众生。十力无畏十八不共诸佛之法。是谓菩萨修行第十难得之法。进趣道场庄严佛树。

　　　　菩萨璎珞经卷第一



　　　　菩萨璎珞经卷第二(一名现在报)

　　　　姚秦凉州沙门竺佛念译

　　龙王浴太子品第四

　　佛复告族姓子。菩萨于时前升金机。颜色安详颜貌容豫。诸天在上散华烧香。作天伎乐娱乐菩萨。世人在下左右侍卫。异口同音声震天地。八十亿垓干沓和子。捶钟磬歌娱乐菩萨。时有摩那斯龙王。文驎龙王。伊罗钵龙王。阿耨达龙王等八十四亿。皆来云集。时诸龙王便以此偈。而赞颂曰。
　　今日离世垢　　降生阎浮利
　　随俗处母胎　　愿浴除世尘
　　昔于无数劫　　积功造众业
　　誓愿今已果　　愿听沐圣体
　　八十四亿垓　　龙从十方来
　　各欲供养尊　　奉瓶贡香汤
　　尊本无数劫　　苦行为众生
　　巍巍德无边　　垂愍愿听之
　　渴仰世雄久　　疲厌生死苦
　　今得睹贤明　　如日照虚空
　　尊本发弘誓　　欲度未度者
　　最胜已解脱　　当复脱未解
　　过去恒沙佛　　及当来现在
　　功勋不可量　　尊今已具足
　　设从劫至劫　　宣畅人中尊
　　岂以萤火光　　敢与佛日竞
　　虚空可究竟　　须弥可称量
　　海水可竭尽　　尊德无边涯
　　比方日月光　　摩尼明月珠
　　虽照外闇冥　　未能除无明
　　今日无等伦　　一毛之光明
　　普照天世间　　除垢淫怒痴
　　过去六如来　　尽生阎浮提
　　尽受我等供　　香汤浴尊形
　　今复遭天师　　亿劫乃出现
　　今各顶礼足　　唯愿时沐浴
　　诸天世人民　　咸欲听正法
　　敷演深法本　　当礼三界尊

　　尔时世尊。直视东方颜色和悦。与诸龙王而说斯偈。
　　吾今以降形　　踔步阎浮利
　　拔济苦恼类　　四等无边涯
　　金体有明证　　众相如日光
　　当觉未觉者　　今成佛不久
　　观生无数世　　受形非一类
　　虽有上中下　　未有如是像
　　快哉牢固誓　　执意不亏损
　　所现应果报　　本净如虚空
　　世有三坚法　　身命财宝货
　　此犹非究竟　　终始可恃怙
　　吾今舍此三　　法身空无形
　　无尽无生命　　自然成道根
　　世宝多险危　　如幻不久停
　　今获七宝财　　无形不可穷
　　众生心意识　　三垢所覆盖
　　今已获三明　　初中竟通达
　　普为世天人　　当转不死法
　　法轮覆大千　　仁慈心普润
　　受生有四缚　　不离三世患
　　今得四诚谛　　无缚不复染
　　慧观苦圣谛　　无智寤其智
　　净性如无垢　　受证永澹泊
　　本习兴更乐　　染著爱无尽
　　彼尘我心受　　缠结遂滋甚
　　吾今观本净　　乐想苦想灭
　　澹然无忧喜　　永与生死别
　　过去有三行　　生痴爱本原
　　已尽亦不处　　无有尘垢心
　　现在六十四　　牵致冥室聚
　　永舍不与俱　　获六十四明
　　未来无数尘　　覆蔽于人心
　　法云布三界　　润泽诸不及
　　净教口柔软　　言声如哀鸾
　　斯由行无欺　　说法无缺漏
　　众生怀阴盖　　调戏无惭愧
　　今始得惭愧　　坏灭贡高心
　　佛所出现世　　降伏诸邪众
　　升座师子吼　　演说本行缘
　　过去诸佛记　　及未来现在
　　五浊衰微世　　有佛名能仁
　　今我自观察　　志性殊于常
　　名号既不虚　　父称为悉达
　　故在于众中　　平视无所畏
　　得净总持慧　　为度不肖人
　　不见诸法本　　起灭无处所
　　亦复无成败　　寂然应慧观
　　普分别诸法　　悉无窠窟处
　　澹然无归趣　　斯乃应律行
　　不以见无见　　无求无所守
　　我人寂寞定　　无相愿亦然
　　夫欲饮无厌　　甘露微妙味
　　妄想除诸著　　斯应菩萨慧
　　无人无寿命　　成就诸佛藏
　　摧碎贡高心　　不兴自大意
　　上智不著数　　不计有常想
　　众生兴染心　　照令知净慧
　　贤圣若干品　　众生根不同
　　以慧观未来　　尽无若干道
　　佛法有深要　　其慧无边涯
　　唯空无染著　　是谓法界净
　　一生经百生　　乃至无数劫
　　我今永以舍　　背而前取证
　　设我于中间　　计寿著法性
　　恒沙诸佛过　　不履空无慧
　　恒自降伏心　　分别文字法
　　是故自觉寤　　建立大弘誓
　　昔吾初发意　　志求缘觉乘
　　闲净无人处　　四十四亿劫
　　无佛法圣众　　其间七十劫
　　后遇大通慧　　演畅大乘迹
　　初闻未曾有　　圣慧无量觉
　　慈悲护四等　　尔乃微信解
　　自从是已来　　兴建功德业
　　供养无数佛　　复经十九劫
　　后为大国王　　飞轮皇帝王
　　七宝前导从　　千子才艺具
　　供养清净人　　勤修梵行者
　　九十七亿垓　　无著解脱心
　　及施国贫穷　　孤匮无所归
　　库藏出珍宝　　周济令无乏
　　复于无数劫　　躬自修净行
　　舍位授太子　　出家衣法服
　　忍辱性仁和　　燕居寂无念
　　渐渐心疲惓　　犹人溺于渊
　　善根渐渐微　　如果熟自落
　　往来生死苦　　受报无数变
　　意扃无大誓　　趣欲免身患
　　意业被想风　　犹豫不究竟
　　如是在生死　　轮转不能出
　　复经六十劫　　值遇宝璎佛
　　权化济渡人　　一乘无二道
　　不闻小节名　　空慧尽漏人
　　敷演道一相　　甚深纯淑行
　　始从彼发意　　弘誓心难沮
　　从彼至今日　　七亿阿僧祇
　　将护顺正法　　今乃自觉寤

　　佛复告族姓子。尔时菩萨与诸众生。天龙鬼神八部之众。及诸十方神通菩萨。叹说此偈。受深妙义。即于座上。八十四垓。人皆发无上正真道意。复有无数众生逮得法忍。佛复告族姓子。若有众生。闻此一偈讽诵读持。为人解说分别其义。不为众魔之所得便。何以故。斯等众生。皆由过去众行具足。曾更供养无央数佛。誓愿纯淑各各发愿。若我后生。要从一生补处菩萨闻说正法。即于彼佛坦然大寤。逮得无生无起灭法。云何族姓子。若有一人便说斯言。吾乃知无形之法。以形教授。虚空之相以实教授。此人兴建斯意。宁能不乎。时有无畏大护菩萨。过此三千大千世界。有佛土名曰贤豪。佛名普贤。无畏大护菩萨。从彼刹来。逮得总持立不退转。即从坐起。偏露右肩长跪叉手。前白佛言。世尊。无形之法以形教授。虚空无相以相教授。甚难甚难终不可逮。所以者何。虚空无形无能染污。况当欲使有形质乎。此事不然。佛告无畏大护菩萨。族姓子。斯犹可获。欲从一生补处菩萨闻此法者。终不可得。何以故。诸法无数。岂当以无数中行有数法乎。无缘对法有缘对乎。虚空之法有形质乎。此事不然。但为如来世尊大慈广布。开化众生令立牢固。敷演道教分别诸法。无言无说。世多愚惑兴是非心。斯是漏法是非漏法。是缘对法非缘对法。是可护持是非护持。是法有我是法无我。是世俗法是泥洹法。是法染著是非染著。是法有数是法无数。是法断灭是非断灭。是法滓浊是非滓浊。复自相诫。各说是言。习是舍是。学是置是。学法非学法。此声闻法。辟支佛法。非声闻法。非辟支佛法。是菩萨法非菩萨法。不以此观成最正觉。何以故。有相著观非第一空观。无求无相亦无知见。乃成空观。夫观诸法无我无寿。不见刹土。分别境界无依无所依。是为法观。空无所有。如是观者。诸法亦寂。道果亦寂。受证亦寂。假使菩萨空观如是。于诸悕望便无颠倒。祐利众生而发大哀。兴建佛法。虽度众生无众生想。空观菩萨岂见度者。此事不然。若有菩萨摩诃萨。得此空观者。便获具足十无我法。云何为十。于是无畏。菩萨摩诃萨。若族姓子族姓女。于佛法众不见净秽。亦复不起彼此之念。此是法身此思欲身。前知过去后察未来。斯皆清净而无我想。是谓菩萨空观无我。复次无畏。菩萨摩诃萨。法服齐整执持应器。观见当来过去现在。诸佛世尊入城教化。不见豪贵及下劣者。于中不起吾我二见。是谓菩萨空观无我。复次无畏。菩萨摩诃萨玄。见无数佛刹严净国土坦然平正。不说今日佛土秽恶。执意清净无若干想。念念一定识不流驰。是谓菩萨空观无我。复次无畏。菩萨摩诃萨。众生染著。猗身解空。菩萨空慧三世无猗。是谓菩萨空观无我。复次无畏。菩萨摩诃萨。诸佛世尊教化若干。本无清净亦不有异。是谓菩萨空观无我。佛告无畏。菩萨摩诃萨。若族姓子女行度无极无尽法藏。众宝华鬘以自严饰。如是无尽亦不见尽。于中成就尽不尽者。是谓菩萨空观无我。复次无畏。菩萨摩诃萨。当观诸佛色像无量。入于本际寂然之法。分别义趣解色本无。普入法界化导众生。不见色像化众生者。是谓菩萨空观无我。复次无畏。菩萨摩诃萨。得佛圣慧深奥之藏。四事无畏。离八缚著得八解脱。雨法润泽亦无老死。为师子吼志如金刚。离彼此中亦无染著。是谓菩萨空观无我。复次无畏。菩萨摩诃萨。渐当亲近习宿命通。观察无数阿僧祇劫。某国某佛诸佛世尊。虽现泥洹不取灭度。净众生迹不怀懈怠。不以劫数厌患众生。亦复不以泥洹快乐欲取灭度。心如虚空不可沾污。是谓菩萨空观无我。复次无畏。菩萨摩诃萨。以无边涯智拔济众生。正使极远在恒沙表。一一沙者尽为恒沙如是计算周而复始。如是遍满八方上下。亦游虚空无量境界。要济众生不令堕落。不自称叹通慧果报。是谓菩萨摩诃萨十无我法。一生补处胎分尽者。乃应是行尔时座上色欲天子。十九垓众即得顶忍。复有无数诸天世人。逮得空观尽信之行。诸阅叉龙鬼。信向三尊受三自归。佛复告族姓子。尔时菩萨在金机上。国王居士天龙鬼神十方菩萨。各各兴敬欲浴菩萨。时有菩萨名曰月精。于众菩萨最为上首。摄持威仪法服安详。即从座起长跪叉手。以偈赞曰。
　　尊今无碍形　　不染三界尘
　　洗以八解汤　　世水安可堪
　　心垢尽清明　　内外无障碍
　　江海河泉源　　斯浴非久净
　　昔在琉璃池　　禅头龙宫时
　　专意发大乘　　要灭爱欲魔
　　今已果本愿　　三界无等伦
　　愿升无畏座　　何为现洗浴
　　生天六十二　　那术劫数中
　　天伎五乐至　　福响自然报
　　法身众智具　　演说无碍道
　　周讫托生此　　迦惟罗卫城
　　现世有三灾　　灭以三明报
　　三慧通三达　　三要今具足
　　三等观三世　　不染三界有
　　三分法身具　　当礼三界尊
　　诸来会众生　　诸天须伦鬼
　　咸各怀踊跃　　敬承兴供养
　　前后卫清妙　　行至琉璃园
　　右攀莲华枝　　降神生阎浮
　　当生堕地时　　净如紫磨金
　　天地六反动　　神感诸天至
　　地狱诸考掠　　一时皆休息
　　清净无瑕秽　　如华不著水
　　十方诸佛刹　　如来等正觉
　　各各于其国　　宣告四部众
　　今日忍世界　　世雄降出现
　　垂愍诸众生　　永在三涂者
　　当转正法轮　　鹿野清明园
　　为久饥虚者　　润以甘露法
　　八道尊独寤　　究尽十二缘
　　无尽江海宝　　充饱一切人
　　设从劫至劫　　佛佛叹其德
　　犹尚不能宣　　况我萤火光
　　昔在无畏刹　　不眴佛土中
　　初观无言法　　未得无生慧
　　誓生言教中　　敷演无穷法
　　今日期已至　　愿转尊法轮

　　是时菩萨心意澹然。默然熟视亦无言说。内自思惟。如我今日为人说法。讲论清净不退转地。不怀吾我之性。诸法自然生者亦尔。随人根源而为说法。法性自尔无有变易。何况众生有受法者。众生本净不见染污。建立智慧发弘誓心。寻究众生皆悉清净。本净自然。无我自然。无形自然。人物自然。云何本净自然。从久远已来流转生死。发意求道乃至泥洹。本自清净。斯乃名曰本净自然。云何无我自然。本有今无。今有本无。亦不言我我本生有。亦复不言有从我生。我不自知无我有。不自知有有。斯乃名曰无我自然。云何无形自然。无形者。识也神也寿也。此三句义常存不变。在空为空。在形为形。在有为有。在相为相。在无相为无相。无形之识空性自然。斯乃名曰无形自然。云何人物自然。寻究人物不见窠窟。意识幻化不达本源。愚惑相承言父言母。国财妻子渐生众想。染著三有。我今已舍永不与处。以此自然明达空慧。空慧自然诸法亦尔。诸法自然逮正觉者。亦复自然。一切诸法但假名号。因号有名亦复自然。论说自然便为论说。无起灭法。斯则名曰人物自然。吾今若说空寂之法。众生不信倍生疑网。设我复说形质之法。不尽根原。况当灭度。宜且寂静贤圣默然。是时有天子名宝璎。通达圣心同佛性行。六道清彻晓了一相。永离八法不处尘劳。堪转法轮颁宣佛教。四谛圣慧霍然除垢。具足五分如来法身。逮六无碍神通道果。形神俱游无所触碍。得七觉意而自璎珞。八道具足。诸法不共。得四无畏。力如金刚不可沮坏。以知菩萨贤圣默然。不与众生敷演法教。时天子宝璎即从座起。偏露右肩。叉手前白佛言。世尊。我今不以佛眼法眼慧眼天眼观众生类。应贤圣法律。我今乃以肉眼。观见十方恒沙刹土。应受证者。修禅定者。或在一住至十住者。复见善男子临欲成佛。得不退转一生补处往诣道场庄严佛树者。此等之类。应从一生补处菩萨闻平等法诸法无二。志愿于道皆悉成就。是时宝璎天子。殷勤劝请乃至三四。复以此偈。而赞颂曰。
　　金颜尊无比　　面像百叶华
　　堕地自称号　　声逾梵天音
　　建立智慧渊　　说法不有无
　　众生有常想　　寂然不起二
　　光曜照十方　　闇冥悉见明
　　人中尊难有　　今故重自归
　　苦行无数世　　慈悲难有双
　　功勋已具足　　今我重自归
　　正使叹尊足　　[蹲-酋+(十/田/ㄙ)]跟膝髀腰
　　皮毛七处平　　平立左右亭
　　手臂指纤细　　掌文合缦理
　　无畏广长舌　　千叶莲花文
　　含齿方四十　　色如白雪珂
　　当其说法时　　唇像珠火明
　　八声非男女　　亦非雌雄音
　　感动十方界　　听闻无厌足
　　耳方双部珰　　如空明月珠
　　眼视白黑分　　上下而俱眴
　　头发色绀青　　肉髻毛右旋
　　相好无边涯　　熟视如金山
　　众德璎珞身　　亦如众花敷
　　消灭众尘埃　　独步三界尊
　　斯等众生类　　普从十方集
　　欲听尊正法　　无上至道要
　　天人龙鬼神　　渴仰思闻法
　　愿愍一切故　　速为转法转

　　尔时十方世界大梵天王。八十四亿识干天王最为第一。即从座起偏露右臂。长跪叉手在于佛前。以偈叹佛而作颂曰。
　　无著舍众秽　　漏尽无欲污
　　行一应尊教　　游意空无慧
　　本在兜术天　　说法如驶流
　　云何今寂然　　不开慧明华
　　尊光照幽冥　　蠲除三世闇
　　十力无沾污　　唯愿时演法
　　今日十方界　　诸尊菩萨集
　　咸欲悉听闻　　未曾所转法
　　意净行无漏　　亦如星中月
　　已过佛相愿　　唯愿时说法
　　众生今没溺　　流转生死海
　　愿以平等舡　　救彼没溺者
　　奇光甚巍巍　　覆蔽日月精
　　抑遏热恼患　　清净无众瑕
　　尊本造誓愿　　勇猛无亏损
　　慈悲平等意　　说法无增减
　　戒具以禅寂　　神足力无畏
　　空相无畏法　　正受游疆界
　　本行六度法　　不怀忧戚心
　　卑意礼恭敬　　供奉师尊长
　　故使尊肉髻　　无敢熟视者
　　何况欲施心　　观睹如来项
　　十力哀出世　　降步度群萌
　　众人咸渴仰　　惟垂转法轮

　　尔时识干梵天王。以此偈赞已。起绕佛三匝还复本座。是时释提洹因。即从座起。偏露右臂整衣服。长跪叉手三自称号。我是天帝释名曰拘翼。在菩萨前而叹颂曰。
　　不语应寂然　　不教行自具
　　不习应无际　　自然应无为
　　本行无相施　　今获空无果
　　当礼虚空神　　寂然无言迹
　　在世先觉寤　　安隐危厄人
　　导示正见路　　盲冥受正行
　　众生迷惑久　　欲闻甘露法
　　愿开无尽藏　　润及天世人
　　行慈修德本　　善权无增减
　　演布无为教　　充足一切人
　　生世尊难遇　　正法亦难值
　　欲遭贤圣会　　亦复不可得
　　过去诸如来　　于此成正觉
　　愿尊时屈神　　贪此世荣为
　　尊本乐闲净　　思惟无为道
　　已果本誓愿　　何为处愦闹
　　阎浮五鼎沸　　剧于汤火炽
　　唯愿速出家　　离世贪欲缚
　　念我过去世　　诸佛成等觉
　　即诣树王下　　朝坐暮成道
　　尊今如有疑　　方欲乐生死
　　恩爱如朽城　　此乐何可贪
　　世有生死患　　唯道永寂然
　　恩爱如过电　　幻化不真正
　　世间尽闇冥　　五蔽使覆盖
　　唯愿开慧明　　普照令得眼
　　变化形无数　　应适前众生
　　随其本行愿　　各充禅力行
　　如今何为静　　不转上法轮
　　唯愿时敷演　　使渴得饱满
　　忆本所造福　　盖亦微少耳
　　由致天王位　　所领无疆畔
　　供奉诸过去　　如来等正觉
　　四佛一补处　　是尊非将来
　　无数亿那术　　沈翳生死久
　　愿执弘誓舆　　运济至彼岸
　　今唯劝请说　　甘露无厌法
　　八解无所著　　无污无染尘
　　尊今或入定　　不度应度国
　　愿先化此类　　执心不动者
　　虚空性无染　　平等坦然壹
　　无趣不见得　　唯愿无有疑
　　深妙无极藏　　非劣所守掌
　　今遇天世师　　愿开使布现
　　尊本发愿度　　同日不易时
　　如今何为默　　自济不度余

　　是时释提洹因。说此偈赞佛已。绕佛三匝还复本座。尔时魔王名曰怒害。将诸魔众即从座起。头面礼足前白佛言。唯愿世尊。久抱狐疑不获真道。今欲闻说无比法轮。唯见垂愍演畅正教。我等久处不入法律。虽各有心慕及空慧。犹未遭遇大化训典。尔时魔王即于佛前。以偈颂曰。
　　于亿百千劫　　无著时乃出
　　如华离尘水　　心净超于彼
　　劫数无有穷　　经历积苦行
　　不舍四弘誓　　金刚不可沮
　　口演八无碍　　充满天世间
　　受者永充足　　无复老死患
　　一生至百生　　名号诸种姓
　　悉知诸根原　　化以无比慧
　　十住还本际　　退成犹复进
　　最胜度此难　　时演勿有疑
　　去佛恒沙数　　尽游此苑间
　　转无上法轮　　度人无有量
　　正使当来世　　诸佛成道果
　　皆当于此处　　当转尊法轮
　　曾闻如来藏　　如来秘要慧
　　名曰普严土　　菩萨璎珞经
　　今日正是时　　难遇不可值
　　拔济诸苦厄　　从是布道慧
　　或有众生类　　厌患处身苦
　　欲闻微妙法　　蠲除四大法
　　复有入道捡　　知生灭无常
　　欲闻空无道　　悉知无所有
　　复有处岩穴　　自守无他想
　　计身非久器　　不兴想著念
　　虽复念道根　　未闻不得寤
　　唯愿尊降神　　令彼无疑滞
　　眼如青莲华　　彻视无有碍
　　观察三世苦　　尘曀染污者
　　尊本所经历　　供奉诸世尊
　　谦卑下下人　　今获无形结
　　于相不著相　　不假众好色
　　是故众贤圣　　无能见其顶
　　眉间清净光　　普照无数土
　　见光除热恼　　如夏遇重荫
　　尊一师子吼　　降伏诸异道
　　摧碎邪见林　　如明永除闇
　　说言言不妄　　志趣必成办
　　说法法真谛　　至道道根原
　　亿尊昔在此　　十二小中劫
　　展转共相系　　不断转轮种
　　追师求高明　　辨取若干慧
　　庄严体无极　　无形不可名
　　无信立以信　　根力不亏损
　　无畏离彼此　　唯愿时演说
　　三界尊无极　　正法御一切
　　非法坏成道　　永除吾我想
　　诸人贪著身　　玩习不能离
　　世苦所缠络　　何由有出期
　　慧明照世间　　拔断贪爱心
　　自度复济彼　　人中甚难有
　　惠施无吾我　　已超三界表
　　一时一意念　　平等无男女
　　众生怀倒见　　不达空无慧
　　发意著五欲　　计有身实用
　　以是堕五趣　　不睹非常证
　　佛现出世间　　灭彼有无想
　　入禅不著贪　　永除世荣饰
　　观此无常形　　非有非无者
　　大慈济众生　　广大无边涯
　　宿愿今已果　　速起复坐为
　　观此炽然人　　流转不自觉
　　如何尊静默　　无言无所说
　　世垢有五难　　不睹佛法众
　　体信中国生　　父母为五事
　　光明色无色　　不见形质像
　　将入灭尽定　　乃寂无音响
　　大众远方集　　迦留干沓和
　　听尊演无厌　　广长舌无为
　　有法不思议　　化不自觉化
　　欲令知本末　　此亦未曾有
　　菩萨不退转　　且未获其法
　　况复向道门　　而欲知本要
　　尊今观四辈　　志趣若干种
　　幸为敷演法　　各各蒙得度
　　众生染三有　　欲求去离缚
　　常想非常想　　悉照向灭尽
　　魔鬼有亿千　　皆从十方来
　　得信不起忍　　行地不退转
　　复有亿千众　　意趣随我等
　　斯等族姓子　　必至坚固地
　　复有无数人　　行地不著有
　　悉求空无相　　进趣向道场
　　罗汉意自鄙　　随类入其俗
　　所说苦不浅　　终无一切智
　　亦是菩萨印　　印彼成道果
　　禀受大乘行　　本无无若干
　　尊本初发心　　修习四意止
　　行地无高下　　唯道从慧通
　　正使无央数　　恒沙诸劫数
　　苦行不邪念　　如今悉果愿
　　将来诸恒沙　　方欲成佛者
　　不舍彼此愿　　必至如今觉
　　如来大慈愍　　舍命不为己
　　施等无高下　　故成六度慧
　　去来今现在　　生灭本无穷
　　生者生自生　　莫知本根原
　　十行离人身　　五行为法王
　　思惟灭本原　　慈愍演大法
　　或复于异时　　经行坐卧念
　　斯由得总持　　四辩无疆界
　　菩萨愍一切　　不计有常想
　　念世处非常　　安隐永至安
　　神力四无畏　　觉道八等行
　　如来十八法　　尊今已具足
　　众生自生念　　无获不可获
　　遂自堕深渊　　不向解脱门

　　是时怒害魔王。说此偈已。绕佛三匝还复本位。尔时忉利诸天。将诸天众往至佛所。头面礼足在一面立。斯须之顷。前白佛言。我等于世尊。宿有福业遭值圣颜。降神阎浮利内。敷演法轮。王三千世界。复以华香拘勿头华分陀利华须干提华。散如来上。尔时诸天复以此偈。而赞颂曰。
　　世雄今降步　　王此阎浮提
　　既生八不闲　　众生所居处
　　永离不染著　　内不生思想
　　无息寂然灭　　愿具演说法
　　尊德不思议　　功勋不可记
　　众相璎珞身　　如月在星明
　　行尽不造本　　端坐于道场
　　亦自无心识　　岂当染世著
　　已过众行本　　德充满诸情
　　音响过于梵　　自归天中天
　　本造由四魔　　魔欲离生死
　　八等不染污　　自归无等伦
　　尊今趣一法　　泥洹不起灭
　　灭意意不生　　不见果报证
　　尊本修二行　　止灭不起观
　　行尽不见尽　　世雄最第一
　　如来三法本　　空无相无愿
　　进趣泥洹道　　无利无所染
　　立愿甚坚固　　积行无所违
　　不念无著行　　亦不处三有
　　神足有四业　　随缘住其寿
　　行过无边涯　　慈仁最第一
　　既生处五浊　　合会无是非
　　真人无染行　　行权入众生
　　平等行五根　　信慧精进力
　　不染去倒见　　清净为第一
　　尊德过天世　　永不著八法
　　定意不错乱　　是故礼最胜
　　当尊下降神　　震动三千世
　　觉久寐众生　　离此三世患

　　尔时忉利诸天。说此偈赞佛已。绕佛三匝还复本座。尔时菩萨内自思惟。今此众会皆悉普会十方世界。六通圣智一生补处四等具足。皆悉云集。欲得闻法不退转地。今我宁可执无畏法众行德本。璎珞其身。如诸过佛所行法则。即于座上。入自然无性三昧。分别定意观佛所行。菩萨璎珞有八万品。其德殊特无以为喻。菩萨摩诃萨得此缨络法门者。便能一意进趣道场。未入道迹众生。能令得至彼岸。尔时世尊出广长舌相。光明普照三千大千世界。告四部众。比丘比丘尼优婆塞优婆夷天龙鬼神。谛听谛听善思念之。吾当与汝演说菩萨无相璎珞。若善男子善女人。得此璎珞庄严身者。便能进趣无所挂碍。

　　　　菩萨璎珞经法门品第五

　　尔时世尊。告族姓子族姓女。吾今当说菩萨璎珞八万法门。云何八万。于是族姓子。或有璎珞名曰尽信。如来得此法门者。令地狱众生受苦恼者。使无众患。复有等慈璎珞。菩萨得此璎珞者。令彼受畜生形者永无伤害。复有无忘璎珞。菩萨得此璎珞者。使饿鬼之类永无饥渴之想。复有清净璎珞。菩萨得此璎珞者。令迷惑众生知其道径。复有彻听璎珞。菩萨得此璎珞者。使无闻众生悉闻正教。复有自寤璎珞。菩萨得此璎珞者。使愚痴众生心不邪乱。复有捡意璎珞菩萨得此璎珞者。教诲众生行十善行。复有直信璎珞。菩萨得此璎珞者。使邪见众生安处正见。复有弘誓璎珞。菩萨得此璎珞者。不以劫数为远。复有超越璎珞。菩萨得此璎珞者。使懈怠众生奉持正律。复有无恚璎珞。菩萨得此璎珞者。令恚害众生修行忍辱。复有勇猛璎珞。菩萨得此璎珞者。使慢惰众生精进不废。复有一意璎珞。菩萨得此璎珞者。使乱意众生禅定不亏。复有炽然璎珞。菩萨得此璎珞者。使愚痴众生。成就智慧。复有坚固璎珞。菩萨得此璎珞者。未履道迹者。令立道迹。复有多闻璎珞。菩萨得此璎珞者。使少智众生。强记不忘。复有威仪璎珞。菩萨得此璎珞者。使无惭愧众生令知惭愧。复有恶露璎珞。菩萨得此璎珞者。使著欲众生令知不净。复有快乐璎珞。菩萨得此璎珞者。使嗔恚众生永断无余。复有普曜璎珞。菩萨得此璎珞者。悉逮慧明永除闇冥。复有遍普璎珞。菩萨得此璎珞者。使等分众生不起狐疑。复有形色变化璎珞。菩萨得此璎珞者。睹见无量形色之变。皆发无上正真道意。是谓族姓子。斯等璎珞至八万法门。菩萨不可穷尽。吾今略说不悉其事。若有众生从劫至劫。至百千劫。欲尽菩萨璎珞行者。此则不然。时有菩萨名曰无形。立不退转。即从座起。偏露右肩长跪叉手。前白佛言。甚奇甚特未曾所闻。如来变化不可穷尽。乃能演说璎珞妙法。诸有菩萨摩诃萨。执持讽诵璎珞名者。皆是诸佛之所拥护。若有善男子善女人。遭遇如来说法璎珞便为值遇如来法藏。
　　尔时世尊重告四部众。若有善男子善女人。一心一意受持讽诵。便得十无碍功德。云何为十。得虚空藏威仪深入。所闻强记不失辩才。观了诸念如幻如化游心解脱亦不计常。恒离八法不处愦闹。闻辄欢悦心无二见。解空无相亦不著相。复能深入寂灭定意。神足无碍得捷疾智。知法自生不见起灭。是谓善男子善女人。便能具足十无碍功德。尔时舍利弗即从座起。偏露右臂。叉手前白佛言。唯然世尊。诸法无形不可睹见。无形之法。非是罗汉辟支所及。云何世尊。言善男子善女人。执持讽诵十无碍功德。便成道果入泥洹门。无碍泥洹岂异法乎。泥洹无为无碍无著。如来现在逮等正觉。云何以无碍功德。而说泥洹。若使众生得十无碍功德。便为已得泥洹。若使众生已得泥洹者。则为泥洹非泥洹也。云何世尊。言得十无碍功德便是泥洹。佛告舍利弗。如汝所问。皆佛威神非汝境界。云何舍利弗。泥洹色耶。对曰非也。云何舍利弗。泥洹无色耶。对曰非也。云何舍利弗。泥洹色无色耶。对曰非也。云何舍利弗。泥洹非色非不色耶。对曰非也。云何舍利弗。无碍诸法。是常非常有起有灭耶。对曰非也世尊。佛告舍利弗。若使无碍诸法乃至泥洹。非色非无色。亦非色亦非无色。亦无生灭断著。无形不可见。云何复言泥洹名乎。舍利弗白佛言。世尊。泥洹无名。非眼识境界所能见也。佛言。如是如是。舍利弗。如汝所言。非眼识境界所能见也。云何舍利弗。识有形乎。对曰。随其形相。佛告舍利弗。如汝所言。随其形相。则有识者。云何复言非眼识境界耶。舍利弗白佛言。随有形相是有为识。随无形相是无为识。无碍泥洹。非有为相非有为识。非无为相非无为识。云何舍利弗。无碍泥洹非有为相非有为识。非无为相非无为识。有为有识无为无识。泥洹非此非彼。更异识乎。舍利弗白佛言。非也世尊。佛告舍利弗。泥洹非此非彼。亦非异识。相则非相。云何泥洹别立名耶。假使泥洹别立名号。随其形相则有识生。若使泥洹不别立名号。随无为相便有无为识。云何说言泥洹。不有为相不有为识。不无为相不无为识。亦不异识。复非别立名号。如今云何称泥洹乎。舍利弗白佛言。世尊。泥洹泥洹。佛言。云何泥洹泥洹。舍利弗言。如泥洹尽。佛言。云何如泥洹尽。舍利弗言。如尽无尽。佛言。善哉善哉。舍利弗。如汝所言。本说无碍泥洹。非有为相非有为识。非无为相非无为识。亦非异识。相则无相不别立名。云何复言无碍泥洹如尽无尽。时舍利弗白佛言。世尊。非我境界说无碍泥洹。但无碍泥洹无尽非无尽。佛告舍利弗。吾今与汝引喻。智者以譬喻自解。犹如士夫仰射虚空。于空求空。复向人说。吾昔游空自陷于渊。今得空便射而报仇。何其快哉果我所愿。云何舍利弗。斯人志趣为审然不乎。舍利弗白佛言。世尊。彼射虚空欲报其怨审然不虚。云何舍利弗。于空射空箭著空耶。对曰不著。
　　佛言。云何于空报怨。舍利弗言。虚空无相不见有报无报。佛言。如是如是。如汝所言虚空无报。佛告舍利弗。无碍泥洹亦复如是。在有为相随有为识。在无为相随无为识。不在此相不在彼相。亦非有识亦非无识。是谓无碍泥洹非有识非无识也。时有五百比丘。闻此虚空无尽之法。即从座起收摄衣钵涉道而去。何以故。斯等比丘。于空求空欲报空怨。计心染著谓空有空。正使将来恒沙诸佛立前说法。斯等比丘。于空染空终不解脱。尔时座上凡夫立信。学无学人未能尽苦至无为界。时舍利弗承佛威神。告四部众。云何诸贤。汝等审解此深法乎。对曰唯然。贤者舍利弗。永断尘劳所作已办。舍利弗言。云何尽尘劳耶。对曰。众智不杂。非造非不造故。故尽尘劳。舍利弗言。善哉善哉。族姓子。尘劳之畴是众生本。于众生中成无上道。于如来福田净一切智。舍利弗言。净亦无净。云何于福田净一切智。对曰。未得道果。于一切智未净其迹。又问。舍利弗。菩萨净一切智凡有几品。舍利弗言。菩萨净一切智。不为世法所拘。又问。云何不为世法所拘。舍利弗言。诸法无著不怀倒见。又问。菩萨璎珞云何成就。答曰。不失佛道至竟成就。不失菩萨璎珞。是谓族姓子斯由本行不失善愿。又问。云何舍利弗。菩萨摩诃萨云何凭善知识。成就菩萨众行璎珞。答曰。于一切众生不惜身命。是谓菩萨摩诃萨善知识。又问。用何等智成就众行璎珞。答曰。不断佛种更不造新。又问。云何于诸如来。承事供养庄严佛土。答曰。不以劫数为期。是谓庄严佛土。又问。云何于如来所。贤圣默然不起众想。答曰。宁失身命不缺于戒。又问。云何分别八百根门。答曰。持心连续不失守意出入息念。又问。云何具足六坚之法。答曰。不实之身不实之命。易实身命。又问。云何具足无尽藏。答曰。已得菩萨无碍璎珞。便能具足七财无尽。又问。云何于世少欲知足。答曰。于诸众智不相违背。是谓少欲。又问。云何游心闲居不染三有。答曰。不愿求于三界。又问。云何用智觉三世患。答曰。尽苦元本不生尘劳。又问。云何于三痛法无有想念。答曰。不见苦乐无苦无乐。又问。云何菩萨受无所受。答曰。分别五阴色痛想行识。又问。云何菩萨深入法本。答曰。舍外六入内不造六尘。又问。云何以度度也。答曰。分别诸道不染道果。云何菩萨舍悭惠施不起想著。答曰。于一切众生心无三碍。又问。云何菩萨守戒不缺。答曰。从初发意乃至成佛。不舍道心柔顺法忍。又问。云何修忍不起恚怒。答曰。伏心摄意计空无形。又问。云何菩萨用心精进不起懈怠。答曰。分别思惟如救火然。又问。云何菩萨禅意不亏。游至十方心意不错。答曰。意等无二不失智慧。又问。云何慧眼普照无碍。答曰。一切诸法不见形相。又问。云何菩萨入慈等定。摄取众生不见有度。答曰。观了众生心意识本。云何菩萨愍念悲泣诸不度者。答曰。不起法想见有高下。又问。云何菩萨喜心不绝入无量定。答曰。行本自然不见生灭。又问。云何菩萨行三三昧至泥洹门。答曰。不舍如来八道径路。
　　尔时舍利弗以无数方便。与诸会者。说微妙法无碍璎珞。时一千二百比丘。信心坚固立不退转。复有无数天人。皆发无上正真道意。时有菩萨名无顶相。即从座起。前白佛言。甚奇甚特。未曾所闻。如贤者舍利弗说智慧界。非有非无。不见爱憎喜怒诸法之相。如我观见十方世界诸佛世尊敷演道教。或说有教渐至无为。或说无教亦至无为。或说身苦令知厌患。或除识想知离本际。云何菩萨普入诸法。一一分别不起增减。今闻如来身相之法。有为自尔行不改易。无为无形不可测度。今欲闻如来璎珞之本。唯愿解说。有为色身有几璎珞而自严饰。无为色身有几璎珞而自严饰。有为无色身有几璎珞而自严饰。无为无色身有几璎珞而自严饰。尔时世尊告无顶相菩萨曰。善哉善哉。族姓子。乃能于如来前为师子吼。今当为汝一一分别。谛听谛听善思念之。菩萨摩诃萨从初发意乃至成佛。恒当具足捡身口意。庄严六度了色本无。不见色本。于色庄严六璎珞法。逮得如来深藏璎珞。云何为六。于是善男子善女人。若眼见色。知彼起色。众生淫怒痴。应进便进。应退便退。眼非彼色色非即眼。念除彼色不起眼想。是谓一法清净璎珞。复次族姓子。色性自然识亦自然。彼色我识不兴尘劳。速解彼缚不染我有。是谓二法清净璎珞。复次族姓子。诸善根本。于色无形分别思惟。根本清净色亦清净。是谓三法清净璎珞。复次族姓子。著色染欲。非色有欲色性本无。况复淫欲。是谓四法清净璎珞。复次族姓子。计色有常非眼境界。意识分别便起犹豫。计常无常乃至无我。色性虚寂永无起灭。是谓五法清净璎珞。复次族姓子。色是外入。眼识往受。有色有为有色无为。有为色识便败道根。无为色识果报成就。思惟分别有无相者。是谓六法清净璎珞。复次族姓子。自摄色识复有六事云何为六。于是族姓子。识相无形流驰万端。前有外尘便生尘劳。善则善识恶则恶识。恶识无善善识无恶。菩萨摄意不起善恶识者。是谓一法清净璎珞。复次族姓子。眼识观空悉无所有。便生空想无善恶报。不见今生后复受报。于中摄意不起颠倒想者。是谓二法清净璎珞。复次族姓子。识别无我。或时有见根门不净而计有净。或复有念根门有净而计不净。于中摄意不起二想者。是谓三法清净璎珞。复次族姓子。识见彼恚有善不善。善谓常善。不善亦尔。于中摄意具足忍辱者。是谓四法清净璎珞。复次族姓子。识知众生有趣善者不趣善者。有坚住行地不坚住行地。于中摄意心不退转者。是谓五法清净璎珞。复次族姓子。识观前色有道有俗。见道不知是道。见俗不知是俗。于中摄意善分别道俗者。是谓六法清净璎珞。耳识趣想。复有六事。云何为六。于是族姓子。若耳闻声十八变动。或闻风声树木山崩。或时鸟兽音乐之声。声有善恶可记不可记。于中摄意耳识不错者。是谓一法清净璎珞。复次族姓子。有时众生。便得世俗通彻之听。或百逾旬二百逾旬。复至无数诸佛国土。犹如猛雄世尊进趣道场欲成等正觉。尔时天地六返震动。分别音响悉归虚空。于中摄意不起想著者。是谓二法清净璎珞。复次族姓子。耳识闻声本无所有。便生众想起若干念。于中摄意无邪念者。是谓三法清净璎珞。复次族姓子。耳通清净。知彼受形有清有浊。见浊不起尘劳。见清不生道心。于中摄意不起彼我者。是谓四法清净璎珞。复次族姓子。或时耳识闻他方异刹演说。五分法身现处母胎。不染尘欲。复现出家心不改变。在树王下成等正觉。于中摄意分别道俗者。是谓五法清净璎珞。复次族姓子。耳识听察十方国土诸佛世尊转虚空法轮。弹指之顷。拔济无量众生之类。不自称说吾有所度。于中摄意不计化众生者。是谓六法清净璎珞。佛复告无顶相菩萨曰。依彼耳识。当修行六法。云何为六。于是族姓子。行权方便记本所造。修习璎珞不越次叙。是谓一法清净璎珞。复次族姓子。猗行无我不计身本。是谓二法清净璎珞。复次族姓子。具足六法不毁戒性。是谓三法清净璎珞。复次族姓子。耳识玄鉴通达无碍。不舍弘誓大慈之心。是谓四法清净璎珞。复次族姓子。耳识了知进趣行步。斯法善道斯法恶道。斯法有为斯法无为。于中分别耳识不错者。是谓五法清净璎珞。复次族姓子。耳识分别诸佛世界。听闻殊特深妙之法。一一承事诸佛世尊。是谓六法清净璎珞。复有六法当念修行。云何为六。如来世尊。色身清净非爱欲身。身放众香。普遍十方无量世界。一一香气。皆演无量璎珞法门。不猗众生有众生想。于中成就具足鼻识。是谓一法清净璎珞。复次族姓子。如来世尊无量香界。以戒德香。普周十方恒沙刹土。于中摄取无量众生。是谓二法清净璎珞。复次族姓子。复以鼻识察彼香界。应从三道断诸缚著。不失鼻识应行之本。是谓三法清净璎珞。复次族姓子。因彼鼻通演出无量审谛之教。鼻识清净众行具足。是谓四法清净璎珞。复次族姓子。鼻识有三。界外入内识。嗅善恶香。分别八道十六圣迹。是谓五法清净璎珞。复次族姓子。鼻识嗅香一念一意。知彼众生心。所念法。一一演畅无量法门。是谓六法清净璎珞。佛复告无顶相菩萨曰。复当具足六法。佛相无相不可护持。庄严成道以自庄饰。云何为六。于是族姓子。坐佛树下修习一相。观见众生所行不在。从兜术天降神母胎。虽现俗变不失贤圣。如来禁戒德香普遍无量世界。是谓一法清净璎珞。复次族姓子修鼻识相。普知十方诸佛世界。知所趣生受形不同。复以神足而教化之。是谓二法清净璎珞。复次族姓子。鼻识分别相相无厌。复观十方无量世界。悉见一生补处菩萨。香气遍满十方世界。于中摄意而不分散。是谓三法清净璎珞。复次族姓子。初坐佛树内自思惟。今吾成佛必然不疑。以何证验。令天龙鬼神乃至十方诸佛世尊知我今坐佛树下。即放诸毛孔一一众香。令十方界悉来宿卫拥护菩萨。至成作佛。是谓四法清净璎珞。复次族姓子。于树王下已成等觉。众相具足。一夜之中成三明慧。初夜自念过去恒沙诸佛世尊在此成道。先布何法云何教化。如是思惟。复至中夜。古昔诸佛在此成道。皆说无量诸度无极。我今亦应如诸佛法。便入众香无形定意。复从定起。复更思惟。古昔诸佛虽于此处成佛。先度何人云何说法。尔时便闻十方世界一切众香。各有斯音度应度者。复于彼处一一思惟。乃至后夜。如是不退不阙香界。是谓五法清净璎珞。复次族姓子。已获鼻相内自思惟。世香无常种生死法。以何方便求道德之香。便自入定。分别慧定五分法身。以识往别。戒香摄身。定香摄意。慧香摄乱。解慧摄倒见。度知摄无明是谓如来五分法香璎珞其身。是谓六法清净璎珞。
　　佛复告无顶相菩萨曰。如来舌相众相中妙。演布言教不漏四过。本所造愿说法教化。口教清净不失舌识。是谓一法清净璎珞。复次族姓子。本修清净守护三行。知彼众生神识所趣。辄便说法不失次绪。舌识清净。是谓二法清净璎珞。复次族姓子。虽口说法有教有响。言从识发外辄受化。复采彼语而为说法。于中自摄舌识清净。是谓三法清净璎珞。复次族姓子。舌有众相相相不同。一一化识说法无穷。不失四辩舌识清净。乃至无量恒沙刹土。言从语用无不受信。是谓四法清净璎珞。复次族姓子。或时有人闻彼说法。或善或不善。或说邪见。或说正见。复能反诘寻究义趣。于中具足不失舌识。是谓五法清净璎珞。复次族姓子。过去诸佛所说言教。有行有智有趣。当来诸佛。有行有智有趣。现在诸佛。有行有智有趣。云何过去诸佛。有行有智有趣。于是族姓子。过去如来无所著等正觉。身灭相灭色灭。云何身灭。过去如来身不常住。色身变易非一非二。生生自灭。虽复久久灭尽。犹有身名不灭。此有为身不入无为境。如来身者。五分法性。常定不变有佛无佛。是谓身灭非五分身灭。所谓相灭者。有相有色有相无色。云何有相有色有相无色。眼识境界外六入本。是谓有相有色也。有相无色者。诸有为法无为法。定法无定法。非眼识境界也。是谓有相无色也。所谓色灭者。色有三品。有形色无形色增大色。云何有形色。口所吐教。心识造行随前染著。是谓有形色也。云何无形色。如今说言。有善有恶知后有报。必然不疑。今处现在。造过去未来行。非今眼识所见。是谓无形色。云何增大色。色有不尽非色有尽。有色亦尽无色亦尽。是谓增大色。如是族姓子。便具六法清净璎珞。尔时无顶相菩萨。前白佛言。云何舌识言教。演出无量本慧定意。舌识非识亦非平等。一切音响耳识境界。外诸色像眼识境界。众香好丑鼻识境界。口所说言有声而无形。主知外法而不自知。云何舌识受耳识相。佛告无顶相菩萨曰。云何族姓子。声从耳出。为从外来。答曰外识不从内识。又问。口出言教或大或小。由口耳识闻。不由口耳识闻。答曰。或由口闻或不由口闻。又问。云何由口闻。不由口闻。答曰。口出音响。此则由口闻。地水火风山河石壁。此不由口闻。又问。口出音响得称为识。地水火风可无识乎。答曰。地水火风非口识也。又问。云何成就口识。答曰。四大也。又问。口非四大今言四大耶。答曰。有识四大不言无识四大。又问。云何言有识四大。不言无识四大。答曰。有识四大。口识是也。无识四大。地水火风也。又问。有识四大。岂非地水火风乎。对曰然。又问无识四大何者是耶。答曰。地离水则无识。水离火则无识。火离风则无识。风离空则无识。空离识则无识。是谓四大无识。又问。有识四大所出音响。地耶水耶火耶风耶空耶识耶。答曰普聚。又问。除四大识为所在。答曰。识无所猗。又问。地水火风同声同响。不说识乎。答曰。识独无侣故无识也。又问。识独得称识耶。答曰。识独非识。又问。识独非识。云何依地水火风耶。有为耶无为耶。答曰如是。又问。识离死胎复有处耶。答曰有。又问。何者尽苦本。答曰。无尽识是也。时无顶相菩萨。复问。大成就识。识成就大。答曰。大成就识。又问。识所猗耶。答曰诸大。又问。地水火风空。离地水火风空。识为所在。答曰。识无所在。又问灭尽耶。答曰非也。又问非灭耶。答曰非也。又问。识非趣非不趣。此法非泥洹乎。答曰非也。又问。识泥洹有异乎。答曰不异。又问。有泥洹四大。答曰。无泥洹四大也。又问。有泥洹识耶。答曰。有泥洹识。又问。地水火风识。及泥洹识。有何差别。答曰。地水火风识转。泥洹识不转。是谓差别。又问。地水火风离识。泥洹离识。有何差别。答曰。四大离识。不离过去当来现在。泥洹离识。永离过去当来现在。又问。离四大识离泥洹识。此识未在四大。未在泥洹。复有异乎。答曰非也。又问。四大离识。泥洹离识。不异乎。答曰不异。又问识处泥洹成无为法。识处四大成有为法。不别耶。答曰不别。又问。若使不别。云何此有为识此无为识。有何异。答曰。有为识成就四大。无为识不成就四大。是故有异。尔时无顶相菩萨。前白佛言。世尊。离四大识离泥洹识。亦不一亦不二。何以故。识在四大。便有过去当来现在。识在泥洹。便无过去当来现在也。此识彼识复有异耶。答曰不异。又问。何以故。说此四大识此泥洹识。答曰。假号。非诚谛教。时无顶相菩萨。内自思惟。我今所问四大离识。有果报行。今以无果报行报我。将无我问非耶。报我非乎。尔时世尊知彼无顶相菩萨心中所念。便告无顶相菩萨曰。有为四大识。非无为四大识。无为四大识。非有为四大识。云何四大识非此非彼乎。答曰非也。又问。非四大识非泥洹识非无识耶。答曰。识灭识不灭。云何识灭。答曰非现在。云何识不灭。答曰现在。又问。识有灭耶。答曰现在。又问。无为法复现在耶。答曰不也。又问。有为法复现在耶。答曰不也。又问。有为无为相非现非无现。为何所依。答曰。依无所依。又问。善哉识有依耶。答曰识无依。又问。云何识无有依有界耶。答曰。有三界。身界法界空界。是谓三界。时无顶相菩萨前白佛言。有染污识无染污识。云何无染污识。而成染污识。佛告无顶相菩萨曰。染污识动为无染污识。无染污识不为染污识。何以故。识性常住亦不变易。无生灭著断。以是故。动识为住识。住识不为动识。
　　尔时世尊复告无顶相菩萨。吾今成佛三界特尊。众相具足。四无所畏十八不共法。众德普备。今得住识未得动识。时无顶相菩萨前白佛言。世尊。云何住识不得动识。佛言。所谓动识有为法界。所谓住识无为法界。非无为识成有为识。以是故。动识成住识。非住识成动识。是时世尊说此语时。无顶相菩萨及百千天人。皆发无上立住识行。无数众生皆发无上正真道意。时无顶相菩萨即于佛前。而作颂曰。
　　众相具足　　成如来身　　不著三界
　　如空无我　　已除心垢　　神通自在
　　由逮动识　　不逮住识　　法界虚空
　　亦不变易　　如来久如　　当逮住识
　　过去如来　　数如恒沙　　为得住识
　　悉动识乎　　我今有疑　　不达法界
　　唯愿垂愍　　令无妄想　　众生志趣
　　性行不同　　闻说妙空　　不究根原
　　虚空无相　　行一平等　　云何住识
　　乃谓清净　　如今时至　　宜为演畅
　　本际通慧　　甚奇难有　　四辈无畏
　　咸欲闻知　　住识动识　　分别其性
　　过佛常尔　　法界平等　　当来诸圣
　　法性亦然　　如今众生　　入寂不乱
　　复从何识　　而获定意　　今此定意
　　永寂无响　　为是住识　　为是动识
　　愿一一说　　法界根本　　永除疑结
　　不怀犹豫

　　尔时世尊。复以此偈。报无顶相菩萨曰。
　　过去诸如来　　神智无有穷
　　虽身取灭度　　住识不变易
　　动识有二品　　有住不住识
　　设入无为境　　不见二名号
　　如来无所著　　安明山不动
　　行过无与等　　愍度下劣者
　　国界诸村落　　众祐所经过
　　非识不由此　　为疑动住识
　　设从无数劫　　难计诸如来
　　欲算如来识　　动住不动住
　　佛慧无边崖　　识周无量法
　　身相弘誓备　　无相不可见
　　当我初生时　　天地豁然明
　　执心弘誓牢　　无形无为识
　　二足人中尊　　如象离钩锁
　　自然音乐伎　　充满虚空中
　　无数诸天人　　各自修礼敬
　　各以若干颂　　歌叹如来德
　　以逮等正觉　　目视无厌足
　　转无上法轮　　演说无比法
　　一切众生类　　宗奉尊圣教
　　不计去来今　　世雄如师子
　　积功无数劫　　不失总持行
　　四等无所畏　　润益一切人
　　道果自庄严　　不计寿吾我
　　无相应正觉　　如空覆无碍
　　今日得五眼　　未住不处住
　　怀来无颠倒　　无住不见识
　　如来奇特慧　　印以无相法
　　行尽无所缺　　无财非世荣
　　一行意一念　　菩萨观无乱
　　动识众识妙　　住识非第一
　　思惟过去佛　　及以方当来
　　如我今现在　　不由住证成
　　如来三达智　　无偶亦无伴
　　行过不可灭　　不见识所在

　　尔时世尊。复重告菩萨曰。无身身识。身无身识。此法有六。云何为六。若有善男子善女人。身入十六受外尘垢。身识一一分别。乃至净地。是谓一法清净璎珞。以无身之识。以起身识。于中分别悉由更乐。是谓二法清净璎珞。吾昔有愿。修其身相有行百五。乃谓身相复有百五乃成身相。是谓三法清净璎珞。过去久远。众生已灭。于彼受身。有为无为。有行无行。若好若丑。有苦有乐。一一识别法界非法界。此法界身识。此非法界身识。是谓四法清净璎珞。身识造色。复有十事。真身化体亦无端绪。知彼身识趣无所趣。是谓五法清净璎珞。了身识本岁日不同。本身今身变易不住知本受形今亦变易。便能于中不失身识。是谓六法清净璎珞。复次族姓子。复有六事。云何为六。身行清净不为众恶。口亦清净不说邪业。意修清净不造众尘。是谓一法清净璎珞。过身已灭有善有罪。善身善福分别善识。恶身恶业分别恶识。一一思惟善恶身识。是谓二法清净璎珞。六身相法离善离恶。复能起念不舍身识。又时众生。计身清净有清净识。计身不清净有不清净识。于中分别净身识。不净身识。是谓三法清净璎珞。忆本所造有为身无为身。过去未来现在身。悉能分别不失身识。是谓四法清净璎珞。心所念法非一非二。强记不忘知识所起。是谓五法清净璎珞。无形识身。复有五事。云何为五。有染著身无染著身。有形身无形身。有识身无识身。有俗身有道身。有一身有非一身。于中悉皆分别。是谓六法清净璎珞。佛告无顶相菩萨。复有六事。云何为六。无尽法身有尽法身。分别有无法识清净。是谓一法清净璎珞。无为法性行无增减。知法有善知法无善。知有生法知有灭法。晓了法识不失法性。是谓二法清净璎珞(诸本小第三法)。有常住身无常住身。法不常住知不常住。诸法常住亦知常住。思惟诸法住识无住识。是谓四法清净璎珞。诸法寂然诸法色亦复寂然。有为非识知有为识。无为非识知无为识。思惟不失法界。是谓五法清净璎珞。法身无数无形不可见。非眼界所摄。从初发意不起二想。分别诸法不失法身。是谓六法清净璎珞。

　　　　菩萨璎珞经卷第二



　　　　菩萨璎珞经卷第三(一名现在报)

　　　　姚秦凉州沙门竺佛念译

　　识界品第六

　　尔时座上有菩萨名曰豪贤。乃从东方十六恒沙刹土。来诣此界。听受璎珞妙法。即从座起偏露右臂。长跪叉手白佛言。唯然世尊。若见听者。乃敢陈启。世尊告曰。善哉善哉。族姓子。吾当与汝一一分别。尔时豪贤菩萨白佛言。世尊。云何识持诸识境界。如世尊言。识从有为不从无为。又复说言。识从无为不从有为。云何此识彼识。名曰识界乎。佛告豪贤菩萨曰。识非有识从法生识。豪贤白佛言。云何识非有识从法生识。答曰。识非常识随法有识。又问。云何为识。遍一切识知一切法。是谓识非常识。又问。识有智耶。为无智耶。答曰。识有智如如。识无智如如。一切众生识有智如如。无学贤圣识无智如如。是谓族姓子。有识如如无识如如。又问。云何有识。云何无识。云何有识如如。云何无识如如。答曰。悉能分别有识智无识智如如。是谓分别识界。豪贤菩萨白佛言。如来今说定义识义。倍生狐疑。佛告豪贤。谛听谛听。善思念之。或有智识非智识。或有法识非法识。云何法识非法识。从最第一义至辟支佛。是谓法识。从见地薄地性地无碍地。至一生补处。是谓法识。法识复有五事。云何为五。一趣道慧。二识宿命。三趣分别慧。四入空门。五观心本。是谓法识成就五事。复有五事成就法识。云何为五。一修梵行不猗三毒。二处胞胎不染生死。三行无相空无愿法。四修神通神足无碍。五立觉意一相无相。是谓成就法识清净。
　　佛复告豪贤菩萨。法识清净复有五事。云何为五。学识不变思惟学迹。无学无迹不见法趣。不见有教亦不见无教。亦复不见道性非道性。有生道意不生道意。是谓法识成就五事观法识定。复有五事。云何为五。一定灭本垢不见处所。二念无量空寂定意。三建道本不与道会。四心断念求坐道场。五修福田蠲除妄想。是谓五事法识清净。无生法识。复有五事。云何为五。识观过去不起生灭。识观现在不见生灭。识观未来不见生灭。观识本末不见生灭。识观如性不见生灭。是谓五事法界清净。佛复告豪贤菩萨。如来等正觉。复当修习法识。音响通有十一行。云何为十一法界无著不见识本。于中具足神足道行。欲得净修法界识者。初意如山如墙壁。渐渐乃至思惟身本知身离身。复舍身已知心离心。复离心已知空离空。复舍空已还从一意。至百千意。未化之意尽能修之。复知化法而无所有。是谓法识起神足道。以无身识修身识行。或以身识造无身识行。识别身识非身识。是谓法识修神足行。于无二法。分别一切诸法。于中成等正觉。不见生识。成等正觉过去亿百千数悉能分别。诸阴入持。不失众生本行所趣。是谓法识修神足行。无化之法。不见变易。于中造识不可穷尽。是谓法识修神足行。于是入定分别空界。复自计身如彼无异。是谓法识修神足行。观诸世界亦不见尽。一切世界成界不成界。悉能了知。是谓法识修神足行。夫法界识成五阴形。有生有灭。不见五阴有生灭者。是谓法识修神足行。法界无著不见形相。过识非今。今识非过。不见现在因缘本末。是谓法识修神足行。一一分别法性所起一切诸法。不见窠窟。摄意灭想亦不生智。是谓法识修神足行。诸法不生不见起灭。复能思惟生灭之法。本性自然一相无相。是谓族姓子。菩萨所修神足之行。佛复告族姓子。无著法界。复有十事。云何为十。如来至真等正觉出现于世。便能具足三世身识想。是谓法识修无我行。渐化众生以三灭法。亦不见灭亦不见不灭。是谓法识修无我行。分别句义一一了知。复以权慧示现本业。是谓法识修无我行。如来至真等正觉。分别思惟四无量慧。不见断灭有常之想。是谓法识修无我行。复以妙慧。悉化众生不舍大慈。是谓法识修无我行。尽观众生有淳淑有不淳淑。随类而化不舍其性。是谓法识修无我行。如来世尊行权方便。尽化众生不见化者。是谓法识修无我行。佛慧无量不见成败。有生有灭非如来本誓。是谓法识修无我行。如来一相。不染过去当来现在。修无猗行。乃逮至真等正觉。是谓法识修无我行。如来至真等正觉。以无数亿千万劫。以为一日。于一日中化度众生不可称极。是谓法识修无我行。佛复告豪贤菩萨曰。过去无数阿僧祇劫。自念修行无形法识。有佛名曰弘誓无愿如来至真等正觉明行成为善逝世间解无上士道法御天人师号佛世尊。为说法界无著之行。夫法界者一百七事。云何为一百七事。不求空行。不念有常。观世如梦。自灭吾我。生识不起。分别界相。永断妄见。施心不阙。心常一定在众不乱。身识空识无若干想。菩萨有数不著名号观了诸法非一非二。众生起恚。便为方便。说除旡本身识之行。十二因缘。四谛圣慧。思惟苦本有苦识耶。无苦识耶。或时有识。在眼耳鼻舌身意。或时有识。离眼耳鼻舌身意。或时有识。著色不染识。或时有识。不著色不染识。此识微妙非退转。菩萨所能了知。或时有识。著声不染识。或时有识。不著声不染识。亦无音响。故名清净识。或时有识。著香不染识。或时有识。不著香不染识。一一分别不失法识。或时有识。著味不染识。或时有识。不著味不染识。亦复分别不失次绪。或时有识。著身更乐不染识。或时有识。不著身更乐不染识。一一分别不起想著。或时有识。了知诸法起者灭者。有为法无为法。有定有乱。是谓菩萨摩诃萨分别识性亦无所染。复次族姓子。分别四无量慧。慈悲喜护。遍满一切救摄众生。亦无所著。或时有族姓子。入定三昧修行一法。已行一法。便获百千总持法门。如响如幻。渐渐乃至灭尽定意。身行清净不造恶本。心念慈心不施众恶。解知三世除去缚著。是谓族姓子。菩萨正行有起不起。复次有定意法门。一切诸法皆来入中。有身无身想。有念无念意。无一无二。亦复无识。吾昔无数阿僧祇劫。初入法律乃应斯行。识法有十二造因缘本。无明缘行乃至老死不见起灭。是谓定意。名曰无尽。已得定意。悉知一切三界所趣。或有众生有常想无常想。有苦想无苦想。有定想无定想。一一分别不起染著。佛复告族姓子。菩萨摩诃萨。当念修行三十七品道法之要。何谓三十七。所谓四意止除淫怒痴永灭三毒。复当思惟四意断法。断去念求不生果报。乃获四神足行。已得神足。往至十方诸佛世界。不自称说神足。如来五根成就法身。戒身定身慧身。解脱身解脱知见身是谓如来五分法身。如来神智不毁法身。云何为五力。信力精进力念力定力慧力。所谓信力者。一向无为不染三界。正使恒沙诸魔变形作佛。不能变动此意。是谓信力。云何精进力。所谓精进力。曾闻有法法界识者或在一由延。至百千由延。或在一佛境界。或百千佛境界。守信立戒不舍弘誓。是谓精进力。云何为念力。所谓念力者。继念在前无他余想。正使恒沙诸魔官属。欲来毁此定意者。徒自劳苦不获本愿。是谓成就念力。云何定力。所谓定力者。立根上位菩萨摩诃萨。摄意去想不怀狐疑。是谓定力亦不可坏。云何慧力。所谓慧力者。无量法界不可思议。悉摄诸慧善权法本。不毁法界慧性之行。是谓慧力众德具足。复当分别七觉意法。觉了一切有形无形心识所念。从欲界至色界无色界。斯可分别。是不可分别。摄意不乱。是谓定意慧性八道平等。亦无恐畏入空三昧。一行无二不可本末。有限无限已离生死。不生余智。知起灭法净不生众想。是谓八道清净无二。复当思念六十二见。有常想无常想。有道想无道想。有今世无今世。有父母想无父母想。有著身想无著身想。或时有识分别诸道清净无瑕。一一分别三处爱本。五处欲本。七处淫行。有时有行在闲静处。若在树下露地冢间。观出入息。有时有长有时有短。有时有寒。有时有暖。诸法生生因缘共会思惟分别。意不错乱。所以行者知出入息。息长亦知息短亦知。前息亦知前息。后息亦知后息。渐渐乃成一禅之行。如来圣达禅意不同。修行四禅入想知灭。如此定意三乘共有。又复如来无上定意。云何名曰无上定意。所谓无上定者。心有上中下。行人入定无复出入长短息。惟分别刹土专心一意。观过去未来现在。何者是我所化非我所化。复自思惟。设我在闲静处。不分别众生者。是非我宜。今当往至无数刹土。自化化彼乃成我愿。是谓初定亦不可毁。复次行人初入定意。内自思惟有苦有乐皆由身本。已过此行复当宣传。使彼众生而悉知之。是谓入定成就二行。复次心法非有非无。无身有身想。不得神通游化十方。摄意自捡净其种姓。是谓定意不毁法识。有心意识思惟止观。我自无我况有众生。先自知空却观众生。以神足道。心神往化身不往彼。复于十方诸佛刹土。以此定意济度无数百千众生。于彼复修十虚空慧。云何为十。所说法教摧却魔宫。进趣道场成无量觉。心若虚空无有增减。是谓族姓子修虚空慧。复次族姓子。初化外道异学之类。去其邪业使立正见。皆使归趣无复悭嫉。是谓修虚空慧又复世尊化众生类。随其所愿皆令具足。虽说此法心无所著。是谓修虚空慧。复以无碍智神通道。游至无量世界。布现诸法而化众生。不见众生亦不见化。是谓修虚空慧。复有如来智。名曰怀空。成就法界不毁本性。持心如空不生染污。是谓修虚空慧。如来等正觉。或以一身游虚空界。或无数身。或复示现灭尽泥洹不著一身。不起若干想。亦复不著尽灭泥洹。是谓修虚空慧。诸佛世尊有七十二无碍辩才十四舌相报。教化众生智不停滞。使众生类皆成慧明。云何七十二无碍辩才。于是族姓子。如来初修功德相本自发弘誓。若我后成无量等正觉。所生国土众生之类。不闻无明淫怒痴名。令我国土净如虚空。如净居天少欲知足。意趣于道中间无滞。亦复不生八无闲处。在于豪贵中不自贡高。不鄙卑贱。于中摄意行布施福。求浆与浆。求食与食。国财妻子尽施与之。心施无碍不生乱想。复教众生持戒完具。精进一心修六重法。若有众生遭百千苦。辄能往度不令坠落失贤圣类。是谓八法修虚空慧。如来等正觉欲转法轮。先入等定自摄身意。自知时至吾今宜可与众生类转无上法轮。游心六通一一毛孔放诸光明。然后乃转无上法轮。不起不灭无所著法。一相无真无染污法。所说如空言迹不现不见众生有增有减。是谓九法修虚空慧。复次如来。从无生法界成等正觉。悉观诸法如幻如化。不见成就道果者。不失神通慧分别。如来十力亦不染著。是谓十法修虚空慧。尔时世尊告四部众。汝等各各于如来前。自说空慧无所著法。时有菩萨名曰空行。去此东南五十六江河沙诸佛刹土。从彼国来来至此土。叉手白佛言。国土清净无有法说义说。知净不净悉如虚空。是谓空慧无著之法。无我菩萨曰。无见非空。见亦非空。不见见亦不见无见。是谓空慧无著之法。法住菩萨曰。未立行迹生染污识。不可计劫本无识性。是谓虚空无著之法。过行菩萨曰。于身口意不造众恶。定不起想。是谓空行。无著之法。无行菩萨曰。法身无尽不见猗著。定心一意。是谓空慧无著行也。宝藏菩萨曰。不见前后法界处所。亦复不见罪福恶报。是谓空慧无著行也。习苦菩萨曰。诸佛世尊悉知过去当来现在。入自在慧不起妄见。是谓空慧无著行也。慈意菩萨曰。吾我无形。专心行道无他异想。无猗无著法。自然起灭。是谓空慧无著行也。宝计菩萨曰。四无我行无著无染。有身有苦识想亦苦。解不起灭。是谓空慧无著行也。善算菩萨曰。不见诸法有数无数。云何诸法有数无数。俗是有数道是无数。有为有数无为无数。不见数无数者。是谓空慧无著行也。尽生菩萨曰。诸法无生亦不见生。净无净想。生死已尽永灭不起。是谓空慧无著行也。梵行菩萨曰。习三三昧不念受身。念空不离空。念无相不离无相。念无愿不离无愿。亦复不念受清净福。是谓空慧无著行也。光相菩萨曰。分别三毒为闇冥法。不见三达为清净法。是谓空慧无著行也。所作菩萨曰不见一相。分别无相。不见苦不见离苦。无苦不苦亦无所作。是谓空慧无著行也。不受形菩萨曰。无四大本亦不见境界所在。一向无为不生三意。是谓空慧无著行也。无等菩萨曰。离世苦乐不著八法。见有称誉不以为欢。设见毁谤不怀忧戚。忍心如地。是谓空慧无著行也。无垢菩萨曰。不见内六情造外六尘。不见六尘与六情为对。是谓空慧无著行也。重观菩萨曰。外色不起内识。识亦不著外色。识不知我为色。色不知我为识。声香味细滑法。亦复如是。法不知我为识。识不知我为法。一切诸法各不相知。是谓空慧无著行也。远离菩萨曰。不见五阴有染有著。何以故。五阴性诸法性。常住不变易。是谓空慧无著行也。贤护菩萨曰。诸法总持不见有望无望。不见有法可说不可说。将护众生立不退转。是谓空慧无著行也。宝来菩萨曰。诸法常定无有若干。亦不分别佛法。菩萨法。俗法道法。有形法无形法。可护持法。不可护持法。亦无分别。是谓空慧无著行也。尔时座上无数四部众。闻说此法空慧清净无著之法。倍生狐疑不达究竟。世尊即知心中所念。应从空慧解缘会未至。即自化身高四百由延。出大音声告十方世界诸如来至真等正觉现在说法。欲闻听受菩萨璎珞。悉皆云集。欲诣忍界。遣化菩萨无央数众。尽礼十方诸如来至真等正觉。今能仁如来于沙呵刹土。演说菩萨璎珞。我等宜可普集彼土。如是十方诸如来无所著。寻如其像摄持威仪。诣沙呵刹土。立信菩萨得十住者。尽见如来礼拜供养。各各以次坐无畏座。未立信人在凡夫地。未得天眼诸通未具。亦不见十方如来。何以故。凡夫意小恐失梵行。或有如来定坐于此。身至梵天。或有如来变身遍满一千刹土二千刹土。乃至三千大千刹土。何以故。众生受化应见形。受法应听闻受法。尔时东方过二江河沙刹土。有如来号曰本净。即与大众。因偈说此法言。
　　虚空无边涯　　想著生狐疑
　　本际行已尽　　无二无等侣
　　欲说虚空相　　本质无生兆
　　何得疑空慧　　欲于中求无
　　吾今虽成佛　　怀有无所染
　　垢尽自致尊　　不复有起灭
　　已入平正路　　不从狭小意
　　计我无生心　　得道从是灭
　　吾寿有劫数　　所度不可量
　　断意永灭寂　　岂有度人识
　　七观璎珞身　　道华色不变
　　无形入诸趣　　斯谓菩萨行
　　如来有二业　　道本众德具
　　权现幻化法　　乃应无起灭
　　天世众生类　　无形无有数
　　何得有形人　　善知无色法
　　世雄无尽藏　　非色欲能尽
　　况复未得道　　欲究平等慧
　　虽经百千劫　　未曾自息意
　　众生有懈怠　　中住不建意
　　大乘平等法　　听受何可尽
　　今粗说空慧　　何复疑于空

　　尔时如来说此偈已。忽然不现。南方去此十八亿江河沙数。彼有佛刹名曰严净。佛名离垢如来至真等正觉。十号具足。现身色相无极巍巍。在大众中复说颂曰。
　　吾本从道有　　闻空平等慧
　　经于十二劫　　乃得此定意
　　思惟前后来　　六度四等行
　　皆由空慧业　　然炽诸法本
　　发意有阶差　　弘誓不有异
　　无著慧观念　　化人无若干
　　如我所游国　　严净沙璎珞
　　颁宣殊特慧　　国无三恶道
　　唯演空慧行　　不著有无处
　　我既无心行　　云何当说有
　　如性无形相　　法界亦清净
　　解了已尽灭　　是故无起灭
　　复过严净刹　　十亿诸刹土
　　彼乃有此法　　清净无为行
　　说言不有言　　不著有相本
　　故应寂然定　　行尽无名号
　　众生心所趣　　随类起本识
　　如我永澹泊　　不见有无行
　　所以无数劫　　断求不著有
　　欲求不起灭　　逮得始成就
　　今以空无身　　现形如所趣
　　佛慧无边涯　　终不为所染
　　自然性清净　　不见有常想
　　道慧众德具　　故号名离垢
　　自从成道果　　遍游虚空界
　　或作天帝释　　大尊梵天王
　　所以变化形　　化彼著有者
　　尽趣无生慧　　清净至究竟
　　复作转轮王　　统领无数城
　　舍而行学道　　知之非久长
　　复入声闻中　　现如不及道
　　辄便从师受　　断诸想著结
　　复到净居天　　说行清净本
　　使离彼天福　　此等不尽苦
　　无色色众生　　计常不去想
　　憍慢自放恣　　尽令入道门
　　本无等正觉　　所化无有形
　　要尽死生本　　终不舍入寂
　　况汝今四部　　初闻便懈怠
　　此类自有期　　非速能使成

　　尔时如来说此偈已。忽然不现。西方去此百亿恒沙诸佛刹土。刹名水精。佛名净尊如来至真等正觉。十号具足。彼土众生奉持一法。亦无六度众行业本。复在大众而说斯颂。
　　八行无高下　　亘然归灭尽
　　舍身复受身　　但益尘劳垢
　　虚空无二法　　无住亦无迹
　　八道平等慧　　诸佛所游处
　　吾昔自建行　　弘誓转于法
　　体信归于无　　今得人中尊
　　诸佛所居刹　　善权法各异
　　在在处处现　　现欲化群有
　　更乐所缚著　　永处于冥室
　　道从本无誓　　然后乃得离
　　如我国土人　　摄心不造恶
　　至终崇无为　　如是自近道
　　淫怒痴垢薄　　亦不大殷勤
　　自然入律行　　如华随时敷
　　道意不移动　　苦乐心永断
　　往来诣刹土　　尽修于空慧
　　我今既一行　　彼众亦不异
　　今闻能仁尊　　故现修等慧
　　大圣皆云集　　豪尊无高下
　　虽现国土异　　所修同一法
　　今观五趣人　　无明行所蔽
　　没溺于生死　　转增勤劳苦
　　何不自建意　　体信空慧道
　　速可得解脱　　如外刹众生

　　如来说此偈已。忽然不现。北方去此三恒沙佛土。刹名普照。佛名机辩如来至真等正觉。十号具足。复于大众而作颂曰。
　　如来道一相　　本从名色生
　　勤苦经无数　　乃尽尘劳患
　　如人欲度空　　不求巧方便
　　但忆望空法　　无由而果获
　　意想之所缚　　不计物非常
　　欲求不死地　　此亦未曾得
　　安住所以离　　不住有无境
　　已得履空慧　　自然无染著
　　道从身本生　　然后成正觉
　　迷惑心意错　　离心外求空
　　外苦虽有号　　不离其识想
　　法界清净道　　乃应清净慧
　　众生处生死　　没溺不自拔　　欲得离众恼　　先当去意识　　如来所显现　　畅演无比法
　　一想无染污　　何由复染空　　最胜三达智　　已过有碍形
　　今念非本念　　缘众生有念
　　诸法不思议　　非有亦不无
　　因声乃有响　　众生乃有佛
　　受化众生等　　常自厌患身
　　道能灭非道　　无有非真法

　　尔时如来说此偈已忽然不现。东北方去此九十二亿恒沙刹土。刹名净观。佛名法观如来至真等正觉。十号具足。于此大众而说颂曰。
　　色本无有色　　亦非有色相
　　痛法无起灭　　亦非生更乐
　　意识如野马　　水泡不久停
　　无身慧自净　　是谓平等空
　　一观一意止　　清净尊梵行
　　吾我著有想　　不至有无境
　　自觉复觉彼　　令达虚空慧
　　众生不自觉　　是以怀犹豫
　　性有上中下　　善恶常有对
　　舍恶而行善　　不得空无慧
　　能不见善恶　　心正无颠倒
　　尔乃信解空　　逮得清净慧
　　本从平等意　　不见群萌类
　　久久乃自达　　应于无上道
　　慧观除贪著　　洗心净无垢
　　仁智如空慧　　故谓真人法
　　慈愍世间类　　故演虚无道
　　不念善恶对　　无形无情想
　　我本从等意　　如来受斯法
　　闻辄达空慧　　念化净观刹
　　受命阿僧祇　　说法终教化
　　导引无数人　　入此法界本

　　尔时世尊说此偈已。忽然不现。东南去此一亿佛土。刹名极妙。佛名微妙如来至真等正觉。十号具足。复说颂曰。
　　识本因五阴　　因缘共合会
　　流转无数劫　　自起自然灭
　　愚惑众生等　　不达生死本
　　终竟处胞胎　　不求离灾患
　　如人一念顷　　纯生颠倒见
　　缚著遂滋甚　　况复生道根
　　计念众生类　　爱乐三毒本
　　五盖翳心神　　无眼何有观
　　如来执大炬　　消灭尘欲本
　　虽复见慧明　　犹生不笃信
　　我观十方世　　发意欲求道
　　行尽复受生　　当更三涂恼
　　四处非本愿　　自投于四渊
　　不离四生门　　不成四道果
　　有时离四法　　便生五盛阴
　　无著增上慢　　不尽放逸行
　　渐至无数法　　不睹圣行原
　　犹人意游荡　　心不自防虑
　　如来六通行　　非空不异空
　　永去生死本　　乃应平等慧
　　本自无生死　　流转染著色
　　遂成法界色　　灭有不著有
　　有道则有识　　此识非本无
　　能不见道识　　乃应慧定法
　　道从识更乐　　现身无数变
　　自知成定慧　　乃应众相变
　　无住不变易　　无疑犹豫想
　　降伏诸尘劳　　乃应平等慧
　　人行有三碍　　由想不舍空
　　未兴众行本　　此业无有成

　　尔时如来说此偈已忽然不现。西南去此十三亿佛土。刹名广胜。佛名妙迹。如来至真等正觉十号具足。在于大众而说颂曰。
　　觉生是幻法　　不在深法要
　　道尚无名号　　况空见言迹
　　诸外入内入　　分别悉无有
　　无形不可见　　乃应清净慧
　　计欲不从心　　亦复不著空
　　彼此无染著　　逮成最正觉
　　愚惑未睹明　　计从心识起
　　六法生六尘　　由是起疑想
　　因识受此身　　自然成四大
　　轮转向五趣　　不解空性法
　　如有一人念　　自说染本无
　　身心俱生碍　　岂达有无想
　　妙观照三世　　示现说诸法
　　诸佛体妙教　　不有亦不无
　　世苦由无明　　平等空无猗
　　观了等有无　　故谓平等慧
　　有时识有无　　此非如来慧
　　不染彼此者　　心平如响应
　　八道尽苦原　　八解洗心尘
　　八响悉归虚　　八慧不起生
　　自离复离彼　　中间无有碍
　　随识所染著　　是谓平等慧
　　人本在虚空　　染识三有道
　　唐自著尘劳　　不入本无际
　　本从初发意　　不减空性慧
　　由复经无量　　后乃获此定
　　吾解众会心　　离识欲求空
　　何不自念识　　内空外亦然
　　如法法无相　　慧见亦复然
　　念定除去乱　　是谓平等慧
　　此身悉归空　　永寂无起灭
　　如来普弘誓　　济此群萌类

　　尔时世尊说此偈已忽然不现。西北去此五十四亿江河沙数诸佛国土。刹名柔顺。佛名众相如来至真等正觉。十号具足。在于众会而作颂曰。
　　如我观空行　　一意无高下
　　有无是非心　　皆由生死起
　　欲求佛深藏　　究尽诸行本
　　未曾能究畅　　如来神慧通
　　如有一士夫　　从劫复至劫
　　如是亿百千　　其数不增减
　　彼人诸根具　　六情不缺减
　　欲闻如来慧　　未便卒果获
　　况复初发意　　欲至平等慧
　　但自转有损　　无益于道法
　　要修大慈悲　　权慧自防卫
　　坚固无畏誓　　然后乃降心
　　设复游世界　　欲供养诸佛
　　不起所造功　　自然应圣行
　　如来十力圣　　降伏诸邪见
　　忍知无我想　　故得人中尊
　　了法住不住　　不见功德行
　　尽生更不受　　是世雄境界
　　欲成众相好　　不断诸善本
　　灭意不起想　　是谓平等慧
　　我观众生类　　时空不自知
　　是故数疲劳　　不入永寂处
　　欲速行道果　　众德庄严身
　　但念断心本　　云何起狐疑

　　尔时世尊说此偈已忽然不现上方去此无数佛土尽众生界刹名回转。佛名音响如来至真等正觉。十号具足。在彼大众而说颂曰。
　　虚空无形识　　不有彼此岸
　　不见有众生　　况有游法界
　　现在求道者　　游空求于空
　　不净已识者　　复求外空为
　　愍念此等人　　意不解圣慧
　　思惟此慧观　　亦获无常道
　　今受三界身　　通慧自分别
　　定识无形想　　种断为道意
　　人自思惟识　　四大为窠窟
　　正使在外空　　不异于四大
　　但今未得慧　　未了内外情
　　此等可慈愍　　众祐不尤责
　　丈夫无等伦　　行过无想定
　　是谓诸佛法　　迷惑自计我
　　本无起尽法　　究竟悉清净
　　梵行终竟净　　不生三世念
　　前说非今说　　念念自变易
　　以此可为证　　何故生狐疑
　　我既不自称　　权假为凡人
　　思惟此四大　　识法为何从
　　宣说过去法　　无形不可见
　　虽有未来识　　亦未受四大
　　现在为二品　　今为一一说
　　各各莫怀疑　　于此平等慧
　　分别过去识　　死者非今形
　　此识不腐败　　为称过去识
　　设识今现住　　四大因缘合
　　此识恒不变　　复称识现在
　　且复舍现在　　未来未有生
　　彼识亦非今　　何由称三世
　　识性恒自住　　无去今现在
　　欲求识根本　　窠窟何所在
　　如来无等智　　乃达识本无
　　空性恬然一　　勿复有疑想
　　欲成等正觉　　不染想著行
　　悉知无识性　　故号平等慧

　　尔时如来说此偈已忽然不现。下方去此十一恒沙。刹名无减。佛名普愿如来至真等正觉明行成为善逝世间解无上士道法御天人师号佛世尊。在于彼会而说颂曰。
　　十方诸佛集　　平等无有二
　　尽说于空定　　寂然无有行
　　众生有常想　　谓为空有限
　　达本无染污　　是谓悉归空
　　不施心缚著　　以失本愿行
　　遂生诽谤业　　无佛法圣众
　　如来戒德身　　清净无瑕疵
　　已度未度者　　三世无观想
　　空识自有名　　自生自然灭
　　此生非空识　　识灭亦复然
　　由彼不达本　　流驰求识相
　　假空名为识　　空识岂有异
　　身相犹无形　　生一复一生
　　但为愚惑人　　起识有若干
　　众智成法体　　相好自严身
　　身灭智归空　　复可言有识
　　推寻无三世　　无识无四大
　　乃得游法界　　知有亦不有
　　诸佛无量智　　权现无增减
　　以此无识形　　遍游诸佛刹
　　此疑久已有　　非汝我亦尔
　　通慧普悉照　　尔乃应佛识

　　尔时如来说此偈已。忽然不现。即时在会十一那术诸众生。悉得平等空慧之观。复有无量众生天龙鬼神。闻说此法。皆发无上正真道意。

　　　　菩萨璎珞经诸佛劝助品第七

　　尔时世尊自升无畏座。放舌相光明。普照三千大千世界。及照十方无央数恒沙诸佛国土。及十方恒沙地狱畜生饿鬼。乃至十方虚空众生悉见光明。尔时世尊。放无央数亿百千光明。彼彼众生自相谓言。从久远以来。未曾见此微妙光明。亦非星辰日月天子有此光明。甚奇甚特。未曾所闻未曾所见。尔时十方诸国众生各生此念。将不有佛出现于世。尔时世尊。即知十方众生心中所念。现诸光明皆有化佛。一一化佛。皆有无央数众。前后围绕而为说法。所谓说法者。无形相法。无言教法。无生无老无病死法。有后闻此音。诸不睹光见形色者。皆闻如来说法音响空慧法慧说无著心。尔时世尊。告诸来会四部众曰。汝等颇见此舌相光明不思议法。普至十方无央数恒沙刹土。悉照无量众生之类。及诸化佛而说法言。汝等众生为见不乎。时诸神通菩萨大士。皆白佛言。唯然世尊。我等悉见。诸在凡夫著欲众生。复自陈说前白佛言。我等世尊。虽见光明。不知此光是何瑞应。尔时世尊。知彼众生心中所念。欲去狐疑不著妄想。便告软首菩萨摩诃萨曰。如来至真成无上等正觉。身黄金色圆光七尺。声如羯毗鸟柔软无瑕。众相严身。皆由过去无央数劫。积福行善众德具足。不犯口过。所说言教无有增减。故使如来至真等正觉。今得十四舌相报法。一者言声至诚无欺。二者所说闻辄信解。三者口行不失根门。四者知时说法无阙。五者自乐演布禁戒。六者名句次第相应。七者大慈加被不舍施心。八者睹佛形像不怀疑滞。九者得佛神通而自游戏。十者已入法界不舍佛慧。十一者获无量慧无尽之藏。十二者佛意无形皆悉得入。十三者权慧无碍不见有度。十四者住诚谛慧人皆笃信。是谓十四舌相之报。若有善男子善女人。得此十四舌相报者。便能放此无量光明。照诸十方诸佛刹土。皆由曩昔言无欺诈。佛复告软首。若有善男子善女人。执持讽诵此深法者。便获身相十无厌报。云何为十。如来至真等正觉。升于无畏座。先以平等观。摄意寂默。内自思惟。吾今在众为人中雄。今坐此座大有所济。复自思惟。众生之类不可思议。或在信地欲退转者。或在初地乃至六地欲退转者。宜且别置不在圣例。或复众生淫怒痴心缚著偏多。此亦别之不在圣例。或有众生。意崇豪贵不造德本。此亦舍置不在圣例。或有众生。无明心盛起憍慢行。此亦舍置不在圣例。或有众生。心解幻法观见如来此幻非佛。此亦舍置不在圣例。或有众生得世俗通。观佛神德与己无异。此亦舍置不在圣例。或有众生体性强记。不信如来总持之行。此亦舍置不在圣例。或有众生施心偏多。闻如来施与我何异。此亦舍置不在圣例。或有众生纯有戒心。闻如来戒与我何异。此亦舍置不在圣例。或有众生心恒慈忍。今世尊忍与我何异。此亦舍置不在圣例。或有众生所为精进。世尊精进与我何异。此亦舍置不在圣例。或有众生心乐禅行。世尊行禅与我何异。此亦舍置不在圣例。或有众生得世辩才。世尊说慧与我何异。此亦舍置不在圣例。或有众生偏有慈心。如来说慈与我何异。此亦舍置不在圣例。或有众生悲意不断。如来行悲与我何异。此亦舍置不在圣例。或有众生恒怀欢喜。如来欢喜与我何异。此亦舍置不在圣例。或有众生心恒放舍。如来放舍与我何异。此亦舍置不在圣例。或有众生心恒念空。如来行空与我何异。此亦舍置不在圣例。或有众生心不摸贸。如来无愿与我何异。此亦舍置不在圣例。或有众生不生想著。如来无想与我何异。此亦舍置不在此例。尔时世尊告软首菩萨。众生所处志趣不同。一切十方诸佛世界。欲界色界无色界。众生心念各异不同。或有欲界众生。娱乐五欲不舍五阴。此亦舍置不在圣例。或有众生。计色存怀内不著欲。此亦舍置不在圣例。或有众生愿乐无色。此亦舍置不在圣例。佛告软首菩萨曰。众生之类心识不同所行各异。所以然者。皆由颠倒卒不可寤。如我今日观众生类。知心所趣愿求何道。至十方界无数刹土。一一了知而不错谬。犹如士夫有目之者。躬自手执明月神珠。审然不惑无他余想。我今亦尔。分别众生神识本行之所趣也。或有众生。意一念顷一行二行。此亦舍置不在圣例。或有众生。一念之中具足众行。行亦无记。此亦舍置不在圣例。或有众生。有戒无施有施无戒。此亦舍置不在圣例。或有众生。具足六行不具六行。此亦舍置不在圣例。过去恒沙无数如来至真等正觉。先具三品后乃说法。正使将来。恒沙诸佛如来欲说法者。亦当具此三品妙行。云何为三。一者观众生念念念不同。二者诸佛庄严无畏道场。非声闻缘觉能建此场。三者本未闻法如来与说悉归空慧。是谓如来三品妙行。当说法时悉无缺减。尔时软首菩萨白佛言。世尊。云何如来三品妙行所建不同。尔时世尊报曰。如是如是。如汝所言。今当为汝一一演说。何谓菩萨三品妙行。如来至真初入定意众相三昧。普为众生一会说法。如此等无央数众。心同一识所念亦同。闻说苦义非余法典。此则得入在如来例。又复族姓子。过去当来今现在佛。知彼众生心中所念。先从等觉乃成无上正法。然说有法不离想著。此亦不应在圣贤例。又复如来至真等正觉。先摄十意无乱想行。然后乃演深妙法藏。使众生类所闻言教寻得解了。云何为十。如来欲说法时。一向无碍悉观众生。为应何法而得度脱。有复众生意有深浅。以何方便而得拔济。或复说法一行无二。今此众生为应此法不耶。观无量空识心所念为从何法。然后得解奋迅三昧。行无点污。一念之顷诸法悉具。悉观法界无始无终。行诸佛事亦无挂碍。以无量慧普润一切。众会已定。以神足力照彼心意。皆识本缘而为说法。乃在圣例。复次软首。如来至真等正觉升无畏座。复当具足十无尽法。云何为十。诸佛法藏不可思议。佛身无量法亦无量。如来至真等正觉。复有无尽无形法海。施为佛事。复有无尽非眼识所摄。普观十方有形无形识。如来至真等正觉。善权方便拯济众生。不舍本愿。普立一切修十善行。复次如来至真等正觉。内常一意外现说法。不以一定应寂然法。不以说法外现有乱。复次如来至真等正觉。当说法时降甘露法雨。有情无情有识无识。普使周遍皆蒙润泽。复次如来至真等正觉。居家成就色相殊特。正使大众处在高者伏心自卑。不自称说我姓豪贵。卑者不说如来本从出族姓。复次如来至真等正觉。以宿命智识前生。无极不可计量。难度众生生在五趣。本造此缘。今复报缘因缘得寤。复次如来至真等正觉。发大弘誓四等之心。能使十方有形众生。一日成佛众相具足。如实如愿皆成佛道。复次如来至真等正觉。建意牢固不舍本心。复使无量诸佛世界。普共一日尽取灭度。如其所念亦不违错。是谓十无尽如来法要。升无畏座具此法要。宣畅如来无穷尽法。亦非罗汉辟支佛所能宣传。
　　尔时世尊告软首菩萨曰。云何族姓子。若有善男子善女人。习行空无相愿。皆立信地修菩萨行。其福宁为多不。软首菩萨白佛言。甚多甚多。世尊。不可称量无以为喻。
　　佛告软首。不如善男子善女人执持讽诵十无尽藏。其福胜彼善男子善女人者上。佛复告软首菩萨。云何族姓子。若有善男子善女人。已在二地具足众行。不怀懈怠有下劣心。并复供养如前立信。十方恒沙诸佛国土。皆如此类。其福宁多不乎。软首白佛言。甚多甚多不可称计。何以故。若有善男子善女人。修行诸法。从信地至二地如此等类。遍满十方无量世界甚奇甚特不可为喻。佛复告族姓子。故不如此善男子善女人。奉持修行十无尽法。其福甚多甚多不可为喻。佛复告软首菩萨曰。若有善男子善女人。修行诸法成就三地。皆使具足成诸法本。并前信地二地。十方恒沙诸佛国土。皆如此类。其福宁多不乎。软首白佛言。甚多甚多不可称计。何以故。若有善男子善女人。奉修诸法从信地至二地三地。如此等类。遍满十方无量世界。不可以喻。佛复告族姓子。故不如是善男子善女人。奉持修行十无尽法。其福甚多甚多不可以喻。佛复告软首菩萨。若有善男子善女人。修行诸法成就四地。皆使具足如上信地二地三地。其福宁为多不。软首白佛言。甚多甚多。世尊。佛言。故不如此善男子善女人。执持讽诵十无尽藏。其福胜彼善男子善女人上。佛复告软首菩萨。云何族姓子。若有善男子善女人。具足诚谛不狐疑法。不舍五地如来法印及行信地乃至四地。遍满十方无量世界。其福宁多不乎。软首白佛言。世尊。甚多甚多。佛言。故不如此善男子善女人奉持修行十无尽法。其福甚多不可以喻。佛复告软首菩萨。复舍此已。若有善男子善女人。已在六地具足众行。已得越彼空无相愿。必然不疑并行信地乃至五地。遍满十方无量世界。云何族姓子。其福宁为多不。软首白佛言。甚多甚多。佛言。故不如此善男子善女人执持讽诵十无尽藏。其福出彼上。佛复告软首。云何族姓子。若有善男子善女人。弘誓坚固。在于七地住不退转。具足诸法而无彼我。从信地乃至六地。众德具足诸行皆备。云何族姓子。其福宁多不乎。软首白佛言。甚多甚多。世尊。佛言。故不如是善男子善女人执持讽诵十无尽藏。其福出彼上佛复告软首菩萨。若有善男子善女人。已过七地进前成佛。吾今已住无彼此想。如我自觉必然不疑。如此等类遍满十方。供养如前。从信地乃至七地。其福宁为多不。软首白佛言。甚多甚多。世尊。佛言。故不如是善男子善女人执持讽诵十无尽藏。其福出彼上。佛复告软首菩萨。若有菩萨摩诃萨。已得无生无起灭法。心如虚空不可点污。唯须权慧诣树王下。如此等类。始从信地乃至八地。具足众行成佛不久。遍满三千无量世界。云何族姓子。其福宁为多不。软首白佛言。甚多甚多。世尊。何以故。是善男子善女人。已住佛伴便名为佛。况复十方无量世界。从信地乃至八地。故不如九地菩萨摩诃萨一念之德。佛言。若有善男子善女人。执持讽诵十无尽藏。如我今日成如来至真等正觉明行成为善逝世间解无上士道法御天人师。犹尚不得十无尽藏。若有善男子善女人。欲得修习十无尽藏者。尽知十方如来一时得道者。同时般泥洹者。尽灭众生心识想著者。欲在前成佛者。欲摄众生同如佛心者。当修习是十无尽藏。
　　尔时释迦文佛在于大众。而说斯颂。
　　吾今虽成佛　　由昔劝助报
　　正法不可移　　大道无若干
　　自念过去世　　承事供诸佛
　　劝助以道法　　舍形至无形
　　复于无数劫　　不获无尽藏
　　建意无有想　　渐至无为岸
　　如来等正觉　　三达六通慧
　　劝助众行具　　乃获无尽藏
　　本愿今得报　　故号天中天
　　斯由劝助福　　自致无极尊
　　江海可竭尽　　山河亦崩落
　　日月有亏盈　　法藏不可尽
　　诸佛权慧道　　其力不可思
　　育养诸众生　　慈愍转于法
　　或现在母胎　　欲化于父母
　　复作转轮王　　统领无数土
　　快哉斯果报　　获此无尽藏
　　修行得成佛　　变化无有穷
　　昔在无数世　　作福建功德
　　劝助为第一　　无有出是上
　　金银七宝具　　色相无有比
　　皆由劝助报　　无尽诸法藏
　　虚空无所有　　由造形色相
　　此法甚深妙　　真谛不可毁

　　尔时释迦文如来。说此偈已。复告善男子善女人。若有菩萨摩诃萨。从初发意乃至成佛。令一切众生如己不异者。当习是十无尽藏。尔时如来至真等正觉。将欲说法转于法轮。便入无尽藏定意。感动十方恒沙诸佛。应时面见。同时一响各说颂曰。
　　现法离四义　　如来无著行
　　修一得佛道　　念进无有怠
　　三向平等空　　号曰无尽藏
　　不舍十行本　　是谓如来藏
　　佛法不思议　　如空有所受
　　我识不见我　　是应无尽藏
　　佛行非有尽　　所演不可量
　　慈愍一切故　　示现无所有
　　如来诸佛相　　成道无差特
　　随彼众生意　　知相有高下
　　我今无有等　　厌患众生苦
　　以道自摄意　　降伏诸外道
　　一切诸法本　　无缘亦不合
　　道从平等觉　　乃逮如来慧
　　诸佛不思议　　法本不思议
　　缘报不思议　　分别不思议
　　我住经千劫　　佛佛自称叹
　　未能尽法藏　　毫厘有损减
　　我等已成佛　　具足空法身
　　昔修无尽藏　　自致人中尊
　　欲界多尘劳　　断欲非余处
　　于欲能离欲　　皆由无尽藏
　　虽住不处住　　亦无形色相
　　分别诸识著　　佛识无形相
　　如来无色相　　为众生现相
　　无著无染污　　如来身亦空
　　遍满十方界　　如今等正觉
　　本识不可思　　演说无尽义

　　是时十方诸佛。说此偈已。八方上下六反震动。座上有六百比丘本趣罗汉。寻时回意逮无尽藏。有十三亿众生。亦得无尽法藏。

　　　　菩萨璎珞经如来品第八

　　尔时软首菩萨白佛言。世尊。诸族姓子。云何修习无尽法藏。佛言。若有善男子女人。欲得修无尽法者。当修五苦法门。云何为五苦法门。若有众生见十方界。当闻苦慧苦识便能随形而往接度。是谓一法。复次族姓子。若有善男子女人。欲观无量世界众生所念空无所有。欲得空苦慧者。当建此意亦不退转。是谓二法。复次族姓子。诸比丘比丘尼优婆塞优婆夷。皆得平等意。行无尽慈。未获者获。未得者得。未度者度。是谓三法。复次族姓子。若有善男子女人。居家成就种姓亦尔。皆知苦慧心不在乐。是谓四法。复次族姓子。若有善男子女人。如来无量法门。无尽法藏众智自在。是谓五法无尽法藏。复次族姓子。若有善男子女人。欲得具足无尽法藏者。复有五事。云何为五。诸佛世尊常在等定。有时入虚空观。分别众生。有在贤圣法律不在贤圣法律。悉能安处各充其愿。是谓一法。复次族姓子。若欲生天。便当修行诸天戒法。有爱欲天无爱欲天。或时有天著于爱乐。不著爱乐。能具足二事悉无染著。乃应无尽法。复次族姓子。复当具足四果报行。便乘神通游无量世界。云何四果报行。诸佛如来恒处寂寞。若有诸天龙神干沓和阿须伦。欲从如来闻真实者。未发问顷。如来已知此族姓子当问是义。是谓一法四果报行。佛复告族姓子。若善男子女人。心意寂然不欲闻法。如来悉知是可从是不可从。斯欲闻法不欲闻法。是谓族姓子第二果报。复次族姓子。若善男子女人。已得如来印。便能印可众生心意。是谓第三果报复次族姓子。若善男子女人。已闻正法。非心所度非念所测。皆使平等无有二想。是谓第四果报。复次族姓子。欲得具足四神足行。亦当念此四事果报。云何四神足。于是菩萨摩诃萨。从初发意一地二地。乃至十地。各有神足行行不同。或有菩萨。已在一地便得身识。游行十方无量世界。未得定意知众生心。复有菩萨既在一地。得佛色相众好具足。亦复游观十方世界。礼事供养诸佛世尊。虽得身通。未能堪任教化众生净佛国土。复有菩萨摩诃萨。已得神通。礼事供养诸佛世尊。便能说法教化众生。复有菩萨摩诃萨。已在初地净修佛国。未能自知第一地事。复有菩萨摩诃萨。未具弘誓大乘之心。于中便生犹豫想著。如此等比必堕声闻缘觉道中。复有菩萨摩诃萨。修治一地清净之行。复以神通广游十方无量世界。遍知众生心中所念。然未能度彼众生安处道捡。复有菩萨摩诃萨。已在初地得四神足。第一神足名曰苦观。菩萨得此神足者。恒游诸佛世界。诸苦众生得处无为。第二神足名曰音响。菩萨得此法者。遍游十方无量世界。诸有众生应从音响而得度者。闻菩萨所说无不信解。复有神足名曰发意。菩萨得此神足者。遍游十方无量世界。诸有众生发意趣道。辄能拥护令得成就。复有神足名曰感动。菩萨得此神足者。遍游十方观众生心。应从空观而得度者。是谓初地菩萨摩诃萨。具足是四神足行。二地菩萨复有四事。云何为四。菩萨有神足名曰灭种。得是神足者。遍游十方无量世界。尽知众生意识所念。灭凡夫种入圣谛境。复有灭神足。得此神足者。遍游十方无量世界。尽观众生心中所念有善恶想。能灭恶想入于圣谛。复有神足名曰除垢。得此神足者。遍游十方无量世界。观知众生心中所念垢欲缠心。便能蠲除凡夫识念入于圣谛。复有三巧便神足菩萨得此神足者。遍游十方无量世界。观知众生心识所念。能建彼意立三等法。是谓菩萨摩诃萨。得此四神足法。能游十方无量世界。则能具足二地行法。佛复告族姓子。菩萨摩诃萨在三地中。复有四璎珞神足。能变此身成无量形。还合为一。云何为四。有本要神足。得此神足者遍游十方无量世界。普观众生心中所念。如我所念而度脱之。复有法行然炽神足。菩萨得此神足。遍游十方无量世界。尽观众生心中所念。见有喜怒无喜怒者。以然炽法而教化之。复有无形神足。得此神足者。遍游十方无量世界。观众生心中所念。以无心识而教化之。复有三清净神足得此神足者。遍游十方无量世界。观知众生所念。说三法行使灭三想。云何为三法行。一者空。二者识。三者我。是谓菩萨摩诃萨在三地中具足四神足行。
　　佛复告族姓子。菩萨摩诃萨住四地中。复当具此四神足。云何为四。复有神足名曰无相。菩萨得此神足者遍游十方无量世界。从三色天至虚空际。普令众生得无相法。复有除贪神足。得此神足者。遍游十方无量世界。尽观众生心中所念。以定意法而教化之。复有转法轮神足。得此神足者。遍游十方无量世界。转四无畏不死甘露法。久饥渴者令得充足。复有等慧神足。得此神足者。遍游十方无量世界。尽观众生心中所念。以平等慧而度脱之。是谓菩萨摩诃萨住于四地具足四神足行。
　　佛复告族姓子。菩萨摩诃萨在五地中。复有四神足。云何为四。有神足名曰无量门。菩萨得是无量门者。尽观众生心中所念。以解脱慧而度脱之。复有行神足。得此神足者。遍游十方无量世界。悉了众生所念。即说法本通达法门。复有受报神足门。得是神足者。以现行法报而度脱之。是谓菩萨在五住地具足是四神足行。
　　佛复告族姓子。菩萨在六地中。复当具足四神足行。云何为四。有神足名曰堕落。菩萨得此神足者。遍游十方无量世界。尽观众生心中所念。诸恶果报应淳淑者。渐与说法令使堕落。复有无根神足。得是神足者。遍游十方无量世界。尽观众生心中所念。掘其根本永断不生。复有神足名离垢出要。得此神足者。遍游十方无量世界。尽观众生心中所念。令彼众生得出道要(不了梵本阙一事)。
　　佛复告族姓子。菩萨摩诃萨以在七地名曰不退转法。便当具足四神足法。云何为四。有神足名曰众生身不净。菩萨得此神足者。能示现恶露不净。因此教化无数众生。复有神足名曰道德。菩萨得此神足者。能以正道舍于三道得阿罗汉。复有神足名曰觉正。菩萨得此神足者。能令众生皆立信地令不退转。是谓菩萨摩诃萨在七地中具神足法。
　　佛复告族姓子。菩萨摩诃萨在八地中具足四神足。广大无边非声闻辟支佛所能及知。云何为四。或有神足本未发道心。菩萨得此神足者。令彼众生始立信地。余行未就。复有神足名曰无生。菩萨得此神足者。一一观察诸行无我。复有神足名曰贪著。菩萨得此神足者。贪乐诸佛相好。复有尽漏神足。菩萨得是神足者。能使一意断诸漏法。是谓菩萨摩诃萨在八地中具四神足。
　　佛复告族姓子。菩萨在九住中便当具足四神足法。云何为四。有神足名曰众海。菩萨得此神足者。诸有四使趣来向门。秽垢已尽便得入门。心垢未尽不得入门。是谓菩萨在九地中具四神足。
　　佛复告族姓子。菩萨在十地中具四神足。云何为四。有神足名曰光明。菩萨得是神足者。游腾十方无数佛土。尽观众生心中所念。坐树王下结加趺坐。尔乃具足弘誓之心。复有神足名曰无量门。菩萨得此神足者。分别所趣尽趣一乘。复有神足名曰一念。菩萨得此神足者尽令十方无量众生一念成道。复有神足名曰庄严。菩萨得此神足者。一日之中尽共庄严诸佛刹土。同字同时一时成道。是谓十住菩萨摩诃萨具四神足法。

　　　　菩萨璎珞经卷第三



　　　　菩萨璎珞经卷第四(一名现在报)

　　　　姚秦凉州沙门竺佛念译

　　音响品第九

　　尔时世尊。复欲重宣如来神足无量法义。便以一偈遍满十方无量世界。尔时如来。即说颂曰。
　　有无从空生　　彼声非我有
　　声声各各异　　故说尊法教
　　佛行不可量　　非有亦不无
　　一音演诸法　　由此得成佛

　　尔时世尊说此偈已。便见十方诸佛世尊。各称叹说善哉善哉。诸佛清净众行齐同。十方无央数世雄最胜。同一音响演说诸法。六度无极一一度中。皆有无量诸佛种姓。无尽之法不可思议。云何种姓不可思议。如十方佛尽同一响。以一偈义普使十方无量众生尽入无尽法门。皆同志趣一日一时悉皆成道。复以一音遍满无量恒沙刹土。使彼众生闻此音声。自然识缚永得解脱。时有菩萨名曰解释。即从座起执持威仪。已舍众望晓了诸法。众智自在逮不起法忍。偏露右臂长跪叉手前白佛言。甚奇甚特。今闻如来一音一响。一度之中尽说法典具足众行。亦非罗汉辟支佛所能逮及。今欲所问。云何以音响之中具足如来众行之法。为彼众生先得诸法。后闻此音乃得觉寤乎。为音声中出诸法名耶。尔时世尊闻解释菩萨所问即报曰。善哉善哉。族姓子。汝今乃问空无形法。非是罗汉辟支所及。今当与汝一一分别。谛听谛听善思念之。如来音响如空无形故。出生诸法不可思议。解释菩萨白佛言。云何世尊。如来音响如空无形。云何复言出生诸法。佛告解释菩萨曰。如来音响为有形耶。答曰无形。又问音响无形响从何出。答曰。四大因缘有识分别。佛复告族姓子。如汝所问。如来音响如空无形。云何以无形法出生诸法。响从四大非空法界乎。答曰不然。佛复告解释菩萨。云何族姓子。如来音响本出四大。响灭复归何处。答曰响无所归。佛复问曰。若有异空出此响乎。答曰非然。不从异空而出音响。佛言。亦非异空亦非此空。将非如来于汝有各。解释菩萨白佛言。世尊。自称如来音响如空无形便能出生诸法。审知此法由如来响乃出生诸法。云何复言于虚空界复出生诸法。如人于冥求明甚为难得。今我怀疑甚倍于彼。佛复告解释菩萨曰。云何族姓子。今此诸法名生。云何而有为从空耶。不从空耶。答曰。今诸法之法性自本空。空性亦空。空空自空岂有诸法乎。佛言。如是如是。如汝所言。如来诸法如空无形。四大音响出于四大。如来音响及虚空界岂不异乎。答曰不然。如我所问。如来音响出本四大。便出生一切诸法。此则不疑。云何虚空复言出生诸法乎。佛言。止止。族姓子。今汝发问者皆是如来威神。云何族姓子。如来音响有耶。答曰无也。云何族姓子。如来音响无耶。答曰。如如。佛复问。如来音响非有非无。当何名此法乎。答曰。此法当称曰空。佛言。空自无形。亦非此亦非彼亦无中间。云何得称为空。解释菩萨白佛言。如来广长舌自说空性。非有非无亦无若干。如我所观本无此空。况我当复立空名号乎。佛言。族姓子。空非有非无亦无中间。如我今日如来至真等正觉十号具足。亦非有亦非无亦无中间。所说诸法亦复如是。何以谤如来言称空名号出于如来。尔时世尊欲解诸会心中所疑。便告四部众。如来一音便能出生一切诸法。说此非虚非不有是。但为众生生计著想故。处迷惑永在四流。如来神智不可思议。如佛识所念以无量行本。悉能识知一切众生所应果报。亦非罗汉辟支佛境界。是故如来一音尽能出生一切诸法。尔时解释菩萨。复白佛言。世尊。甚奇甚特众生境界不可思议。或有弘誓趣于大乘。或发罗汉辟支佛心。或乐空定无相无愿。复有乐在天人受福。如此等类不可思议。彼彼众生彼彼心识。所念不同行亦非一。云何以一音出生诸法。尽能周遍一切众生。尔时世尊告解释菩萨曰。如来神智无形不可睹见。有智名曰速疾自在。尽能遍知众生心识有深有浅。皆能分别。时解释菩萨复白佛言。众生神识非有非无。或计有常或计无常。云何以捷疾自在智。尽能出生一切智乎。佛告解释菩萨。今当与汝引喻。智者以喻自解。云何族姓子。如日天子受四大身。十二由延。内宫墙壁去外墙壁七由延。其间光照倍明无量。第二宫墙去第三宫墙。复去七由延光明转减。乃至第七各相去七由延。光明所照各各不如。最第七墙外复有卫护墙。相去二由延光明转复不如。在内第一宫墙名曰如意随珠所作。其间热如无根本火也。第二墙名曰随焰珠所造。其热如黑绳火也。第三墙名曰焰光影。其热如焰火也。第四墙名曰勇焰珠。其热如灰沸火也。第五墙名曰极焰阴。其热如铜叶火也。第六墙名曰琉璃。其热如红莲华火也。第七墙名曰水精。其热如青莲华火也。云何族姓子。此日天子一日一夜。周遍四域行极速疾。其光明照四天下。青黄赤白若高若下。城郭丘聚姓字名号。悉能自见一一分别。云何族姓子。众生无量形品不同。云何日天子光明。悉能照彼尽同一色。为从日光中出无量光照无量形。为从一光照无量形。尔事解释菩萨前白佛言。如我所问。如来一音出生无量诸法。此之音声出于四大。当来过去今现在。所出言教我则不疑。今日光明性分自尔。云何以言教同耶。佛告族姓子。如来四大所出音响悉各有教。尽能出生一切诸法。诸佛世尊当说法时。亦不念言说是置是。心寂然灭不念若干。犹日天子一光所照普遍诸域。亦不有念我有所照。其蒙光者各知所趣。是谓解释菩萨如来捷疾自在之智多有所益。遍知十方有形之识化而度之。尔时解释菩萨复白佛言。如来所出音响有明无明有闇无闇。皆能进趣成于道教。日光所照多有所伤乐闇者多。何得以此为喻耶。佛告族姓子。如人游空意迷难悟。汝今如是未解吾譬。吾今所说如来音响出于四大。尽能出生一切诸法。日光天子光悉能遍照一切有形。一者能出生诸法。二者能遍照有形。有何差别而怀狐疑。尔时解释菩萨深自思惟豁然大悟。复重白佛言。善哉世尊。如来至真等正觉。以无形法以形教授。以无言教法以言教授。今重所启唯愿如来。以时发遣使无狐疑。佛言。善哉善哉。族姓子。如来当以权便而发遣之。云何世尊。有常神通无常神通。自识宿命神通。识他宿命神通。眼识神通。耳识神通。此六法义有何差别。尔时世尊告解释菩萨。如是如是。如汝所问。此六神通各各不异。今当与汝说。菩萨摩诃萨得有常通。尽观万物生生不绝。前生是前生后生是后生。若经一劫至百千劫。劫起则起劫灭则灭。观见此识亦不腐败。何以故。无明根深不可得败。复次无常通者。亦复观见一切众生有形之类。有生者灭者从一劫乃至百千劫。劫起则起劫灭则灭。知彼受形悉归磨灭而不常存。是谓菩萨摩诃萨有常通无常通各各差别。佛复告解释菩萨曰。于是族姓子。若菩萨摩诃萨若获自识通者。便能自见一身二身至百千身。从劫至劫其中经历尽能自识。我生某国某县。姓字如是种姓如是。复自识知初受四大受形若干。悉能分别善恶之行。自谓自识通也。佛复告族姓子。菩萨摩诃萨得他人神通智者。从此欲色界乃至有想无想天。尽能分别一一所趣。从一岁至百千万岁。从一劫至百千万劫。其中成败所经历处。尽能分别悉皆识知。是谓菩萨摩诃萨知他人神通。佛复告族姓子。菩萨摩诃萨得眼识通观三千大千世界。知受形者不受形者。悉能见有形。从一岁至百千万岁。从一劫至百千万劫。皆悉观见而不错乱。是谓菩萨摩诃萨具眼神通而无所著。佛复告族姓子。菩萨摩诃萨得耳识通。悉闻十方众生有苦乐声者。无苦乐声者。闻受善恶报声者。不受善恶报声者。皆悉闻知而不错乱。是为菩萨摩诃萨具耳识通而无所著。是谓六法各各差别。尔时解释菩萨白佛言。世尊。有常通菩萨得此通者。尽知有形质者生生不绝。无常通者生生而灭。如今观见前生非后生。云何称言生生不绝。复次如来以得自识通尽识宿命。一身二身至百千身。一劫二劫至百千万劫。今身非后身此身异于前身。今识非后识。此识异于后识。识离此识则同于众生。云何世尊。言称自识宿命通。又世尊言。菩萨摩诃萨得知他人心通者。尽知一切众生心识所。知自识心通亦知己心他心。知他人心通亦知己心他心。此二神通有何差别。如世尊言。菩萨摩诃萨得眼通者。观见十方从欲界上至有想无想天。皆悉观见有受形不受形者。有受善恶报不受善恶报者。复言。得耳通菩萨悉闻十方有苦乐声无苦乐声者。闻受善恶报不受善恶报者。眼通亦见耳识亦闻。此二有何差别。唯愿世尊。重演分别使我等永无狐疑。佛告解释菩萨曰。菩萨摩诃萨得有常通。觉了诸法知住法性不变。菩萨摩诃萨得无常通。觉了诸法皆有变易。是谓无常通。复次诸法体性自尔。有佛无佛亦无生灭。是谓有常通。复次诸法无常通者。悉归磨灭亦不久存。生生不住。是谓无常通。复次菩萨摩诃萨得有常通。便为具足如来诸法。四意止四意断四神足五根五力七觉意八贤圣道。是为有常通。复次诸法当来过去现在。善法恶法悉无所有。是谓无常通。复次菩萨摩诃萨。复观众生发三乘道应得罗汉。求师觉悟果如所愿必然不疑。复见众生发缘觉心。独处旷野如其所果必然不疑。复见众生发菩萨心。如其所愿必然不疑。是谓菩萨摩诃萨有常神通。若有善男子女人。初求罗汉辟支佛道及行菩萨道。于中退转在凡夫地不成就者。是谓无常神通。复次若有菩萨摩诃萨。已得自识宿命通。自知无数宿命。初发道意建立功德。承事供养诸佛世尊定获道果。复自忆识未受四大倚空不著色。是乃名曰自识宿命。或有菩萨得知他人心通。彼彼受身彼彼受形。然不能知本所从来。是谓世俗他心智。复有善男子女人。既得神通知他人心智。尽能具足内外神通。是谓自识神通知他人心智。各各有别。若有善男子女人。已获眼通内外清净。尽见三世众生根原。或有菩萨以天眼见一千刹土。或有菩萨见二千刹土。或有菩萨见三千大千刹土。或有菩萨以天眼见一佛国。见二国土见三国土。于中悉知有退转者不退转者。是谓菩萨摩诃萨得天眼通。悉知诸界而无所有。佛复告族姓子。若有菩萨摩诃萨已得耳通。尽闻十方诸刹音响。有善音无善音。有好音无好音。复有善男子女人。闻一千二千三千刹土。或有菩萨闻一佛国二佛国土三佛国土。乃至无数佛国音响。尔时佛告解释菩萨曰。于六事法便得具足各有差别。尔时解释菩萨白佛言。世尊。如来大慈说无量辩一一分别众生牢固说六神通不可思议。非是罗汉辟支佛所能及知。如世尊言。演说六通无著法行犹怀狐疑。如世尊言。有常神通说泥洹法。无常神通说有为法。若使善男子女人得有为神通。便为身意即灭度乎。佛言不然。解释菩萨言。一切诸法无生无灭。今日如来身识即灭度乎。何以复有言教耶。世尊告曰。非不说有常泥洹。亦不说无常神通。但我神通知有知无故说之耳。尔时世尊复告族姓子。若有善男子女人得有常神通者。便名为如来至真等正觉。得无常神通者。此人或在圣地或在凡夫地。是谓二事各有差别。尔时解释菩萨白佛言。世尊。如来至真等正觉已得眼识神通。尽能了见过去当来现在三世众生。乃名曰神通复言。耳听过去当来现在无数世声。若言眼见过去色耶。过去已灭。未来色耶未有形兆。眼识现在法界则我不疑。唯愿世尊。使无闻众生永得开悟。尔时世尊告解释菩萨曰。谛听谛听善思念之。吾当为汝分别其义。云何族姓子。如有众生已得天眼。遍观一切有形色相。尽能分别亦无疑惑。忆过去色忽然在前。尽皆了之无有障碍。耳识神通亦复如是。念亦在前耳无所障悉皆了之。解释菩萨复白佛言。如今所闻倍生狐疑。云何眼通耳通。见过去事闻过去声。如我现在自识宿命。便能自知宿命事。如我耳识现在知现在事。云何得知过去未来。佛告解释菩萨曰。或有眼通眼定识。或有眼通非眼定识。或有耳通耳定识。或有耳通非耳定识。若菩萨摩诃萨得眼识定通耳识定通便能见此从初受形至今后身。若大若小其间分别。不失定意通。菩萨摩诃萨亦复如是。入此定意者观一佛境界。复坏此界观无数刹土。于中变现成就五阴不成就五阴。或现小五阴。或现地五阴。或现水五阴。或现四天下五阴。或现宝山五阴。或现须弥山五阴。或现铁围山五阴。或现大铁围山五阴。或现人世城郭村聚五阴。游戏浴池所居处五阴。或现诸天所居宫殿五阴。或现龙宫五阴。或现八部鬼神五阴。或现欲界众生形。或现色界作色界众生形。或现无色界作无色形。或现小世界作小世界形。或现千世界二千世界。乃至三千大千世界。或现众生受果报不受果报。一时一日一月一岁。成劫败劫清浊好丑善趣恶趣。诸佛出世菩萨翼从。尽能分别。是谓定眼识通定耳识通。得诸如来神识感动到十方佛国。承事供养诸佛世尊。复见诸菩萨。兴致供养衣被饭食床褥卧具病瘦医药。复见佛国清净者不清净者。复见众生修梵行者。不修梵行者。见五趣众生受行不同所修各异。是谓菩萨摩诃萨得定眼识通得定耳识通。尽观过去当来今现在事而无所失。复次菩萨摩诃萨得眼识通。权现无数众生境界不可思议。便能变化种种珍宝。诸有众生往取珍宝者。悉施与之皆令充足。或复示现诸佛国土本行清净。皆已毕故更不造新。是谓菩萨摩诃萨得定识眼通得定识耳通。尽能具足一切众行。尔时解释菩萨白佛言。世尊。得定眼识通得定耳识通。是等善男子善女人。为在何地为供养诸佛几时。佛言。是善男子善女人。奉持修习定眼识通定耳识通。已供养过去恒沙诸佛。已得总持不退转行。诸根已具相好成就。父母端正种姓成就。复有菩萨虽得供养诸佛世尊。从一佛国至一佛国。承事礼敬诸佛世尊。然未得眼识通耳识通。或有菩萨摩诃萨。虽得眼通未能具足众行之本。以神足力游至十方无量世界。承事供养诸佛世尊。或有菩萨摩诃萨。虽得眼通耳通未得定识者。不能悉知众生所念。不能净佛国土教化众生。或有菩萨摩诃萨。六通清彻内外无碍。不能具足四法门行。或有菩萨在一佛刹。周旋教化无所染著。未能备悉众生根原。或有菩萨自净其刹。无淫怒痴众生生其国土。虽生其国不尽苦本。或有菩萨发弘誓心。若我后生已刹土生者。使我国人无三乘之名。此菩萨等不得定眼识通定耳识通。复有菩萨发弘誓心。我本誓愿求无上正真道。使我国人尽同一行。国土清净同一形像。如彼所愿已得不疑。如此等菩萨犹未得定眼识通定耳识通。复有菩萨发大弘誓心。如我后成佛时。诸有众生在我国者。一日成道尽取灭度。如此等菩萨摩诃萨。犹未得定眼识通定耳识通。复有菩萨发弘誓心。若我后作佛时。使我国土一切众生同日成佛。如此等菩萨便得定眼识通定耳识通。尔时解释菩萨白佛言。世尊。颇有菩萨摩诃萨发弘誓心。若我成佛时一切众生皆得一时成佛不乎。佛言有。过去无数阿僧祇劫有佛。名号住无住如来至真等正觉明行成为善逝世间解无上士道法御天人师号佛世尊。国土名法妙。人寿三万岁。尔时住无住如来寿十万岁。发弘誓心使己国土众生同日同时尽成佛道。即于彼日尽取灭度。尔时解释菩萨复白佛言。颇有如来至真等正觉发弘誓心。若我后作佛时。使我十方世界虚空神识尽得佛道不耶。佛言不也。何以故。众生境界不可思议。虚空边际无有涯底。过去灭尽不可称量。将来生者亦无有限。佛复告族姓子。此贤劫前过去无数阿僧祇劫。过此数已。复过无数阿僧祇劫。有佛名平等如来至真等正觉明行成为善逝世间解无上士道法御天人师号佛世尊。出现于世人寿千岁国土清净。一日之中现十方无数尽虚空界有形之类。尽同一日皆成无上正真之道。即于一日尽取般泥洹。尔时解释菩萨复白佛言。平等如来至真等正觉既成佛已。复使一切众生十方无量世界虚空无边际众生。尽同一日皆成佛道。云何今日复有如来及我等耶一切众生乎。云何复有天道人道畜生饿鬼地狱道乎。佛告解释菩萨曰。止止族姓子。吾先已说得人身者。不说余道也。尔时解释菩萨复白佛言。世尊。颇有菩萨摩诃萨发弘誓心。一日之中使五趣众生同已同日成佛不乎。答曰无也。何以故。众生性行志趣不同。岂当以饿鬼畜生地狱形成佛耶。此事不然。何以故。终不以非身得成人中尊。权化示现可假遍济。佛复告解释菩萨曰。无数诸佛过去本发弘誓心。令一切众生有形之类。及虚空界悉令成佛尽般泥洹。然彼如来至真等正觉。即于其日先化三趣众生。拔其苦本尽复人身。得人道已。诸根具足六情完具。然后一日之中同成佛道。众相具足如我今日如来至真等正觉。神智自在辩才无碍。悉取灭度。尔时解释菩萨白佛言。弘誓菩萨教化众生。其中苦行经无量劫。何以故。不即于三趣众生悉令得佛道乎。佛言。不可成道。云何族姓子。此三趣道非三善道。云何欲于中得成佛道乎。此事不然。犹如有人欲求七宝。舍七宝[卄/積]反从空求。此人能获不乎。答曰不也世尊。佛言。如是如是。族姓子。欲使三趣众生成佛道者。此事不然。

　　　　菩萨璎珞经因缘品第十

　　佛告族姓子。若有善男子善女人。受持讽诵定眼识定耳识者。便获十功德。云何为十。于是菩萨摩诃萨以无等心获虚空像。不以言教教化众生净佛国土。善男子善女人。自知无数形识本末。知其虚寂悉无所有。起无生法忍。复次族姓子。若有菩萨摩诃萨当坐道场。便能具足法界清净。但为如来一相无形。或有菩萨得一法印。演说无量如来法教。非从师受自然而觉。复次族姓子。行一法本广大无底。以无相法生诸法本。云何无相生有相。佛言。如外有色有青有白有赤有黑有黄。解释菩萨言。如来所说神在虚空。非过去当来现在。亦无有五阴名。云何言青黄赤白黑。此因缘法不可思议。由众生自起缘想。有行则有识。由识生痴则成人身。解释菩萨白佛言。如世尊言。虚空无形。由四大色地水火风而有色。今问如来。云何名曰地水火风青黄白黑。如世尊言。如青黄白黑空识在空中。何以不说青黄赤白中青黄赤白尽非空耶。答曰不然。何以故。各各自空。空性不知有性。有性不知无性。犹如菩萨摩诃萨一念之顷。知无量恒沙刹土诸佛世界。成劫败劫一一知之。了知其中而无他相。诸法因缘自生自灭。本我因空生生不灭。复观无量阿僧祇刹土。观见诸菩萨受慧庄严刹土。净众生种。因彼佛国土演布道教。阿僧祇诸佛如来。尽知所出之处。一一分别亦无我想。复于诸佛如来至真等正觉。闻深法要奉持承受。不舍诸法之本。尔时菩萨亦不自见有我无我。行菩萨行不见有行。是谓因有起于无相。于中不自灭相。身虽生观亦不自见无所觉知。已无所觉亦无此念起吾我想。自校计已便能分别一切诸法。无明缘行。行缘识。识缘名色。名色缘更乐。乃至生老死亦复如是。尔时具行菩萨复作是念。一切诸法因缘相生。因缘相灭。从初发意乃至成佛。一一观了诸法之相。缘生则生。缘灭则灭。无明灭则行灭。行灭则识灭。识灭则名色灭。名色灭则更乐灭。更乐灭则爱灭。爱灭则受灭。受灭则有灭。有灭则生灭。生灭则老病死忧悲苦恼灭。取要言之五盛阴众行之本。无猗不可猗。然知起所从来处。于彼自省观诸法界。法慧清净不舍辩才。菩萨摩诃萨思惟分别十二因缘。云何无明缘行。于是善男子女人。由无明本造善恶行。尽生十二诸不善本。渐渐成五盛形。是谓无明缘行。尔时过行比丘即从座起。偏露右臂右膝著地。叉手白佛言。如我所学十二因缘甚深之法。我今当说。无明缘行便生十二。行缘识便生十二。识缘名色便生十二。名色缘更乐便生十二。更乐缘六入便生十二。六入缘爱便生十二。爱缘受便生十二。受缘有便生十二。有缘生老病死忧悲苦恼。复生十二。如我所解十二因缘。痴灭则行灭。行灭则识灭。识灭则名色灭。名色灭则更乐灭。更乐灭则六入灭。六入灭则爱灭。爱灭则受灭。受灭则有灭。有灭则生老病死忧悲苦恼灭。佛言。比丘不坏法相。犹如幻师住于此地现其幻法。然彼幻法不损此地。地亦不损幻法。然此幻师造作此化无有昼夜。其有见此幻者悉皆信解。菩萨摩诃萨亦复如是。以神足力分别十二因缘。无佛境界现其刹土。本无有世今现有世。复以有佛刹土能现无佛刹土。以无色刹土现有形色。不以一坏二。不以二坏一。何以故。如彼幻法能使一切世界尽如幻术。犹如一切世界随人所喜尽为幻法。幻有若干非有一法。或有幻法名曰无量诸法门。菩萨得此幻法者。便能现一切诸法皆如幻法。已得幻法便得幻智而不忘失。已得幻智便得幻行能尽众苦。菩萨摩诃萨已获幻智行幻。便能于中以幻智尽能分别众行。一一思惟不失本际。如彼幻法不依内地。现于外法亦不依外。使诸众生现有内法。菩萨摩诃萨亦复如是。不以空性内外分别。言我当越一切世界。亦不以世界在内外空法。何以故。虚空性尔不坏法界。法界不坏空性。菩萨摩诃萨于中得虚空性。种种观一切法界。亦不观法界亦不坏法界。不但不见此世界有若干形。亦不见众生善行恶行之报。一一分别究寻其事。性空自尔无能使尔。观已复观分别三有。于中计校十二因缘。由痴起眼识有三行事。云何为三。犹如族姓子眼见外色。若善不善尽不分别。斯由本识无明行染。或复善男子善女人。起身口意行三不善法。意渐自悟咄我本所造。由无明本今乃致十二因缘。知从无明不能自改。复次善男子善女人。由痴致行众罪根原由罪而生。我今当念寂静定意。观此十二因缘为由痴耶。为从行乎。复自思惟无明澹静隐匿之法。何由能出诸缘著乎。非我身口行造。无由得生。是谓菩萨摩诃萨分别三行而无所有。菩萨摩诃萨得空观定意。分别十二因缘。缘痴有行便有缘报。痴非本原何由而有行乎。身口意法三事相因乃生诸法。所以如来于无数劫。分别思惟十二因缘。今得成佛始得信解。吾初发意求菩萨道。舍身受身分别十二因缘。思惟苦本未尽其原。今我成如来至真等正觉。乃得畅达十二因缘。佛复告过行比丘。汝今虽在如来前说十二因缘。未能具其原本。何以故本无。如来至真等正觉。住寿经恒沙劫。宣说十二因缘犹不能尽。何况汝今欲得尽乎。尔时彼比丘。在如来前极怀惭愧。将我得无失神足乎。即从座起头面礼世尊足。便退而去。

　　　　菩萨璎珞经心品第十一

　　尔时座上诸欲天人诸色天人。天龙鬼神干沓和阿须伦迦留罗旃陀罗摩休勒。闻如来至真等正觉说此甚深之法。皆有渴仰欲得见如来正心定意。尔时世尊。知众生心中所念。欲令众会心定三昧。尔时世尊。即于座上入面现定意。今诸菩萨摩诃萨皆悉见之。去此十五江河沙数。有佛土名曰如幻。佛名等心如来至真等正觉明行成为善逝世间解无上士道法御天人师号佛世尊。彼国清净不猗想著。无有饿鬼畜生地狱道。所行纯厚不自计我。心不趣小亦无声闻辟支佛音。令一切会皆悉见之。尔时世尊从彼定起。复入月盛定意。令一切众生尽见金色。悉闻十方诸佛说无相行。云何为无相。诸法寂然澹泊无形。诸法不起忍诸恚怒。诸法摄心不起外想。诸法定意现已国净。诸法善观不以劫数为限。诸法乐行永离恩爱。诸法现明不生痴想。诸法去贪具足施度无极。诸法无有所犯具足戒度无极。诸法不起恚想具足忍度无极。诸法精进无有懈怠。具足进度无极。诸法不兴乱意。摄心不起常乐于禅。具足禅度无极。诸法尽除愚惑无他异念。具足智度无极。复有名四意止。菩萨摩诃萨所修行法。云何为四意止。若有善男子女人。分别内身意止。从头至足一一分别生不净观。自观己身观他人身。自观己心观他人心。内外诸法悉皆如是。菩萨摩诃萨复自观诸法四意断四神足五根五力七觉意八贤圣道。是谓菩萨摩诃萨无相行。佛复告族姓子。菩萨摩诃萨自观身已观他人身。一一分别从头至足起不净想。是谓菩萨摩诃萨观内外身悉无所有。尔时世尊即说此偈。而叹颂曰。
　　不猗心意识　　分别诸行本
　　道存无想念　　乃应贤圣谛
　　佛慧无边涯　　不见有合离
　　成佛由无相　　乃应果实行
　　佛道本无二　　亦复无一相
　　真人慈善普　　示现若干法
　　本我不造我　　染有成五阴
　　圣谛慧无量　　进趣自灭意
　　不有亦不无　　生死起染著
　　灭相自成佛　　故号天中天
　　生值人道难　　六根完具难
　　灭十二缘难　　生天受福难
　　遭遇贤圣难　　入定除想难
　　观内外身难　　面受圣教难

　　尔时世尊说此偈已。座上诸天人民天龙鬼神八部之众。皆发无上正真道意。复有无数众生得不起法忍也。

　　　　菩萨璎珞经四圣谛品第十二

　　尔时佛告文殊师利。过去无数阿僧祇劫有佛。名大身如来至真等正觉明行成为善逝世间解无上士道法御天人师号佛世尊。刹名空寂。正于此处成无上等正觉。与四部众说微妙法四贤圣谛。广化众生皆令至无余泥洹界而取灭度。云何四圣谛。一为无量圣谛。菩萨得此圣谛者。一念之中自灭心垢亦能灭他心垢。不见尘垢有尽无尽。二名行尽圣谛。菩萨得此圣谛者。一念之中尽令众生觉了身口意行。若善若恶尽趣道门。悉令众生至无余泥洹界。三名速疾圣谛。菩萨得此圣谛者。能使一切众生弹指之顷尽成佛道。无限无量不可称数一日成道。复令无数阿僧祇刹土众生之类。各生善心兴敬供养诸佛世尊。香华缯彩作倡伎乐。阿僧祇诸佛刹土化作一宝盖。而用供养出过诸天世人上。尽持天上自然饮食衣被床卧具病瘦医药。一念之顷悉能成办。四名曰等圣谛。菩萨得此圣谛者。能使一切众生尽同一趣无若干相。于无余泥洹界而般泥洹。犹如焰幻野马。世界空寂无形不可获持。菩萨摩诃萨亦复如是。教化众生净佛国土。亦不见众生有得度者。亦复不见受化者。非不有众生非不无众生。非不有净众生。非不无净众生非不有浊非不无浊。非不有受胎非不无受胎。非不有非不无有。非不有生死非不无生死。一一分别悉无所有。知十二因缘亦复如是。从痴至十二因缘非有非无。犹如野马。世界不可获持无近无远。虽化众生不见有化。菩萨摩诃萨亦复如是。观诸如来至真等正觉。不见有起不见有灭。亦不有相亦不无相。如来至真等正觉以无相之法。教化众生净佛国土。虽有佛无有佛想。虽有法无有法想。虽有比丘僧无有比丘僧想。是谓文殊师利菩萨摩诃萨已得无相法者住不退转而无有碍。譬如有人于梦中或为国王或为转轮圣王。觉已便忆梦中所作亦不忘失。菩萨摩诃萨亦复如是。观诸众生成如来至真等正觉。亦不见有成相。亦不见无成相。尔时佛告诸会大众。尔时大身如来。说法清净无形不可见。岂异人乎莫造斯观。何以故。尔时大身如来今文殊师利是。尔时世尊便说此偈言。
　　过去无数世　　佛号大身尊
　　于此成正觉　　无有邪部行
　　恒以无相法　　分别四圣谛
　　权现游世界　　现有所咨受
　　佛道不思议　　神力不可极
　　教化众生类　　尽同为一相
　　吾今自成佛　　三界第一尊
　　不为彼所染　　不更生老死

　　尔时世尊说此偈已有无量众生皆发无上正真道意。

　　　　菩萨璎珞经成道品第十三

　　尔时有菩萨名无畏。曾供养过去无数诸佛。已得总持分别三世成败所趣。即从座起偏露右臂。叉手长跪白佛言。唯然世尊。今闻如来至真等正觉说四贤圣难有之法。未曾所闻未曾所见。若有善男子善女人。受持讽诵四圣谛名者。便能与人作良祐福田。何以故。世尊。此善男子女人。兴建弘誓不自为身。欲于空际济度众生。皆得至无余泥洹界而般泥洹。菩萨摩诃萨得此四圣谛者。观了众生悉无所有。空观菩萨不自有身。亦无众生执弘誓之心。以空举空于无数劫积功累德。观见诸佛出现于世。分别诸法无有形貌。不著世利利衰毁誉称讥苦乐。亦知众生我人寿命当来过去现在心识。一一分别能使成就。尔时无畏菩萨复白佛言。云何世尊。众生之类不可称记。非是罗汉辟支所及。过去恒沙无央数佛。颇有发意求菩萨道。言我久久当成无上正真之道。我能尽虚空际知虚空际众生根本。已能分别虚空众生。复能分别识有趣无趣。如是等众生。尽令一日之中能使成道有此不乎。尔时世尊告无畏菩萨曰。当来过去今现在识非汝境界所能分别。今汝发问者皆佛威神。何以故。如来至真等正觉乃能一一宣畅深法。佛言族姓子。过去识如汝所问。尽知识流转天上人中四道。乃至八部识所经历所趣尽能分别。无畏菩萨白佛言。如来至真等正觉。发弘誓心尽能拔济过去当来今现在。云何一日之中尽得成佛耶。佛言。无畏菩萨所问甚大。今当为汝一一分别知其所趣所问。过去识不于过去中使过去识令得成佛。不于现在中使现在识令得成佛。不于未来中使未来识得至成佛。何以故。过去识非本过去识。未来识非未来识。现在识非现在识。无畏菩萨当知。过去成佛有三事行。云何为三。有初心。有生心。有众生心。云何为初心。无畏菩萨当知。本无如来至真等正觉。即于彼而教化之。同日同时尽成佛道。是谓初心。云何生心。所谓生心者。已受尘垢方当灭心除垢。云何为众生心。如有众生从劫至劫乃至百千劫。复尽无数生死尘劳。然此菩萨摩诃萨。要当灭彼无数尘劳。及济无数众生。是谓无畏菩萨于过去中成就三事。无畏当知。如来至真等正觉。于当来世亦当具三法。云何为三。如当来心未受现在是亦可进。复次无畏。未来心已经一日便有尘垢。菩萨摩诃萨要当灭一日尘垢。族姓子当知。未来移转从一劫至百劫。乃至无数阿僧祇劫。如来至真等正觉。知此身识及与尘劳。是谓于未来中当具此三法。佛复告族姓子。如来至真等正觉。于现在中复当具是三法。云何为三。初识现在未染尘劳。即令彼识一日灭度。若一若二便生尘劳。能灭一二及与尘劳。然彼乃得成佛。佛复告族姓子。若于现在从一身至百千身生诸尘劳。是谓菩萨摩诃萨于现在中具足三法。佛复告无畏菩萨。过去初心一日度者。即是过去普施如来至真等正觉。过去生心蒙得度者。即是无等如来至真等正觉。过去众生蒙得济者。即是原本如来至真等正觉。未来初心蒙得度者。即是空色如来至真等正觉。未来一二蒙得度者。即是空门如来至真等正觉。未来无数身蒙得度者。即是定意如来至真等正觉。现在初心得度者。即是无身如来至真等正觉。现在一二身得度者。即是善星宿如来至真等正觉。现在无数身得度者。即是月光如来至真等正觉。云何族姓子。汝于九品中何所志趣。为欲从过去初心耶。过去生心耶。过去众生心耶。为欲从未来初心耶。未来一二心耶。未来无数劫心耶。为欲从现在初心耶。现在一二心耶。现在无数心耶。尔时无畏菩萨前白佛言。如我初发心求无上正真道。未能自知为求何道。今闻如来说九品行。今始欲发弘誓大心。欲度过去初心未受尘垢者。佛言止止。族姓子。汝今已坠堕初心。云何欲得于初心成无上等正觉乎。此则不然。无畏菩萨白佛言。世尊。今于过去初心已坠落。愿欲求过去度生心众生普同等慧成无上等正觉。佛言。汝今已越此境坠堕下地。未能成办拔济众生成无上等正觉。尔时无畏菩萨复白佛言。云何世尊。于过去尘劳众生。发弘誓心得成无上等正觉不乎。佛言无也。何以故。过去无数已灭已尽。非今现身尽彼尘劳。以是故不得成无上等正觉。尔时无畏菩萨白佛言。我今于过去三分永无所得。在上亦不在下故。不得无上至真等正觉。何以故。汝本发弘誓心。非彼非此故不得成。无畏菩萨白佛言。云何世尊。我今欲舍未来一二舍未来尘劳复可从现在初心得成无上等正觉不乎。佛言不也。汝本发意心系有在。如来至真等正觉。随其变化观见国土。应适系有在非汝本愿。无畏菩萨白佛言。世尊。于未来中舍一心二心。复于未来中舍尘劳众生。复于现在舍现在众生。颇于现在一心二心众生。使成无上等正觉不乎。佛言无也。何以故。汝本发意心系有在非汝本愿。无畏菩萨白佛言。世尊。且舍一心二心。复舍未来众生尘劳。复舍现在初心。复舍现在一心二心。今欲发愿于现在尘劳众生为可得不乎。佛言不也。何以故。已过此境。时无畏菩萨白佛言。世尊。今日如来于九品中为在何地。佛言。吾舍过去三未来三现在三。复可于未来初心成等正觉。使未来初心众生成等正觉不乎。佛言无也。何以故。汝身非未来。云何欲得成等正觉度未来众生。此事不然。无畏菩萨白佛言。世尊。我今坠堕未来初心。复欲发弘誓愿于未来一二心成等正觉不乎。佛言然也。果汝所愿。何以故。汝本无数阿僧祇劫。恒发弘誓广大之心。即于此身当升上方清净世界于中成佛。如今汝号无畏如来至真等正觉。无畏菩萨得受别已。欢喜踊跃即自面见清净世界。所化众生如己无异。何以故。皆佛威神令彼悉见。尔时无畏菩萨。白佛言。世尊。我今复发弘誓心。供养无数恒沙诸佛。愿欲度未来尘劳众生于中成等正觉可获不乎。佛言不也。汝求道已来心不中际除二在尘劳众生中。成如来至真等正觉明行成为善逝世间解无上士道法御天人师号佛世尊。

　　　　菩萨璎珞经卷第四



　　　　菩萨璎珞经卷第五(一名现在报)

　　　　姚秦凉州沙门竺佛念译

　　生佛品第十四

　　尔时座上有菩萨摩诃萨。名分别说施。普于无量诸佛世尊造众德本。即从坐起前白佛言。善哉善哉。世尊。颇有如来至真等正觉于过去世未来现在。一时一日中知过去三事未来现在三事得成佛不乎。答曰无也。何以故。如来至真等正觉。随其变化观见国土。应适众生乃有所成耳。犹如菩萨摩诃萨不以国土为国土。不以众生为众生。分别法界法智所生。如来神智非世俗智。世俗智者从欲色界。至有想无想天。乃谓世俗智。今日如来至真等正觉。已过此智。云何出生诸法。成如来至真等正觉乎。此事不然。何以故。如来如。如如来如如。世界如。诸法性如。不思议如。未来如。于彼世界劫数如。如来劫数如。一如不二如。诸有如。诸法性空如。亦不生亦不灭。亦无著断。诸佛世尊所出名号。于彼劫数无限无量不可称记。不见有长亦不见短。亦不见生亦不见灭。云何出生诸法。无形不可见未来未起。无记不见有记如无形法种种异。名句身亦尔。味身亦尔。无各各名身。无各各句身。无各各味身。何以故。一切诸法各各虚空。亦不有善亦不有恶。亦不有福非不有福。或有行或无行。尔时有菩萨名无尽慧。得此性空如如无法。即从坐起白佛言。我今堪任于如来前说有行无行如空性如如法。佛言善哉善哉。族姓子。恣汝所说。无尽慧菩萨白佛言。若有善男子善女人。修习有行无行。便能具足一切诸法成等正觉。云何有行无行。诸法不生不灭。无过去当来今现在。是谓无行。必终诸法分别过去当来今现在。是谓菩萨有行。无量有名身不见本末。无量有句。身不见本末。无量味身不见本末。是谓菩萨无行。若善男子善女人知三世法有生有灭。于中分别悉无所有。是谓菩萨有行尔时无尽慧复白佛言。未究竟法使令究竟。未灭尽法使令灭尽。是谓菩萨无行。若有菩萨摩诃萨于过去当来今现在。不见有量不见无量。是谓菩萨有行。复次善男子女人。初生道心行无上正真道。不以称讥苦乐利衰毁誉甘乐其中。是谓菩萨无行。如三千大千世界其中众生一意一心。分别三世断灭之法。是谓菩萨有行。复次善男子女人于无量劫中行勤苦行。欲得闻受如来言教。是谓菩萨无行。复次善男子女人行四等心。不以四等以自称叹。是谓菩萨有行。不染不污无过去当来今现在。是谓菩萨无行。若善男子女人非义非无义。非有成非无成。亦不有对亦不无对。是谓菩萨有行。或以国土清净无所染。自不见国土有所成就。是谓菩萨无行。若复于诸法不生妄见而无所起。以无尽法能自缨络。是谓有行。亦不有亦不无。是谓菩萨无行。复次善男子女人。观一刹土如空无异。不以异刹系在一国。是谓菩萨有行。复自观见本有三世诸佛菩萨摩诃萨。有过去当来今现在。是谓菩萨无行。复次族姓子。若善男子女人。一一分别。界非我界。世非我世。有非我有。是谓菩萨有行。复次族姓子。分别三界行无所行。不见作亦不见不作。是谓菩萨无行。尔时如来问无尽慧菩萨曰。汝住何等法而说此乎。无行起于有行。有行起于无行。何由而从如来。而自说有行无行耶。无尽慧菩萨复白佛言。本从自觉如今始果。唯愿世尊敷演宣畅。佛言。善哉善哉。善男子。如汝所言善思念之。今日如来当为汝敷演其教。云何族姓子。汝本发意成无上等正觉。为从有行为从无行。答曰不从有行不从无行。佛言云何族姓子。若不从有行不从无行。云何得成等正觉乎。答曰有如如如亦如如。是故不从有行不从无行。佛言汝本何以不发此问。吾先已说有行无行。

　　　　菩萨璎珞经本末品第十五

　　尔时世尊。将欲示现菩萨之行。即入本净三昧。令一切众生悉见过去未来现在诸法本末。复令众生见诸佛无量世界诸佛世尊。有成就者不成就者。或从一地乃至十地。有现在身行不现在身行。令一切众生一一分别。尔时如来无所著等正觉。将欲度众生便笑。从面门出大光明。乃照无量恒沙刹土。从欲界上至有想无想天。悉见光明。于彼光明演出无量众生根本。云何为众生本末。于是善男子善女人。修行一法无量智慧便能具足。净佛国土教化众生。尔时世尊。告诸会等诸无著行。云何无著行。从初发意乃至成佛。五十四法不著空行。于是善男子善女人常当思惟不离须臾。云何为五十四。一者分别五阴。起亦知起灭亦知灭。然彼五阴有生无生。有圣行无圣行。有空观无空观。若善男子善女人。分别五阴何由而生。何由而灭。色本无生如今有生。解色非有非无。或有色有。或有色本。过去当来今现在色亦复如是。本无有色不见本色。于过去中不见过去色。于未来中不见未来色。于现在中不见现在色。过去色非现在色非未来色。未来色非过去色非现在色。现在色非过去色非未来色。菩萨摩诃萨尽能分别一一悉知。复次善男子女人。分别痛法解知痛无所起。观过去痛本无此痛。亦知此痛非有过去。过去痛非未来现在。未来痛非过去现在。现在痛非过去未来。何以故。未来痛本无此痛。若善男子女人。观现在痛亦非前痛。亦非后痛。非过去痛。非未来痛。痛亦不自知痛。然后乃知本净末净。若善男子女人。复当思惟过去五阴想。法本无此想。过去五阴想不知未来现在想。未来想不知过去现在想。现在想不知过去未来想。想无有想。若善男子女人。于未来中分别未来想。未来想不自知未来想。未来想不知过去现在想。未来过去想不知未来。过去想不知未来现在想。若善男子女人。于现在中分别过去想亦无有过去想。分别未来想亦无有未来想。分别现在想亦无有现在想。于现在过去亦无过去想。于现在未来亦无现在未来想。于现在想亦无有想。若善男子女人。复当于过去分别五阴行何由生复何由灭。过去行亦不有行。分别过去行非过去行。过去行非未来行非现在行。未来行非过去行非现在行。现在行非过去行非未来行。过去未来行非过去未来行。过去现在行非过去现在行。何以故。行本无所有亦不有行。若善男子女人。于未来中便当具足于未来行。于未来中不见过去行。不见现在行。于未来中不见未来过去行不见未来。现在行亦不见未来现在行。何以故。本无有此行。若善男子女人。于现在中复当分别。过去行亦无过去行。亦无未来行亦无现在行。于现在行观现在过去行。亦不见现在过去行。于现在观现在未来行。亦不见现在未来行。观了诸行悉无所有。若善男子女人。于过去中观过去识。亦不见过去识。于未来识亦不见未来识。于现在识亦不见现在识。于过去识亦不见过去未来识。于过去中亦不见过去现在识。亦不见识。若善男子女人。于未来中不见过去识未来识。于未来中不见未来过去识。不见未来现在识。若善男子女人。于现在识不见过去识。不见未来识。于现在中不见现在过去识。不见现在中未来识。是谓善男子女人分别五阴本未空也。

　　　　菩萨璎珞经非有识非无识品第十六

　　尔时形响菩萨白佛言。世尊。向闻如来至真等正觉已说众生根本。如我今日欲承如来威神说有识无识。唯愿世尊。听者果敢当说。佛言族姓子。乐说便说。形响菩萨即于佛前以偈赞佛。
　　世尊大弘誓　　知众生根原
　　今日已得听　　神尊口言教
　　本从无数佛　　恒求闻此要
　　今闻圣尊教　　听说有无教
　　昔我无数劫　　承事诸圣尊
　　如我今已获　　音响辩第一
　　相亦不有相　　亦不见有无
　　无尘无诸垢　　今号人中尊
　　人生本无生　　况我复有生
　　以我无生意　　欲说小慧本
　　不敢以愚情　　宣畅如来教
　　自忆昔行本　　唯听不敢疑
　　生死无有量　　受身复受身
　　至竟怀狐疑　　唯听敷演之

　　尔时形响菩萨说此偈已。前白佛言世尊。解第一义不别彼识此识者。是谓有识无识。不见有行执不见无行执。诸法一相悉无悉有。是谓菩萨摩诃萨有识无识分别种姓。此清净识此非清净识。我相好成就彼相好不成就。悉能观了而无所有。是谓菩萨摩诃萨有识无识分别时节睹见诸佛。此劫有佛彼劫无佛。不以有佛而怀喜悦。正使无佛亦复不戚。是谓菩萨有识无识。我复观见众生之类。有权方便者无权方便者。于中不起想行。是谓菩萨有识无识。复观众生知其年岁限数。或有众生应从前劫而得度者。复有众生应从后劫而得度者。或有众生应从现在劫而得度者。亦不见此劫有度无度。是谓菩萨有识无识。尔时有菩萨名众相具足。即从坐起前白佛言世尊。我亦堪任于如来前说有识无识。复以此偈而说颂曰。
　　于恒沙诸佛　　造此众德业
　　心念等正觉　　积行识宿命
　　不著我人寿　　生死无根本
　　道相无形兆　　今遭人中尊
　　三世平等慧　　非识非无识
　　行尽不造行　　乃授弟子决
　　一识亦无一　　觉寤深法要
　　超越诸佛刹　　无量诸佛土
　　本从无数世　　闻说乃得寤
　　愿于如来前　　听说识无识
　　分别深妙法　　今遭人中尊
　　尽达泥洹境　　唯愿听说之

　　尔时众相具足菩萨白佛言。世尊。如我今日号曰众相具足。相起不知相起。相灭不知相灭。是谓菩萨摩诃萨有识无识。众相具足菩萨白佛言。世尊。如我自念。昔从识慧如来至真等正觉闻说此要。诸有众生从初发意乃至成佛不见识相。是谓菩萨有识无识。若善男子女人。一一分别六衰六入。知过去衰非过去衰。知未来衰非未来衰。知现在衰非现在衰。于中不起想著者。是谓有识无识。种姓生菩萨白佛言。世尊。今日于如来前。闻音响菩萨说有识无识。复闻众相菩萨说有识无识。云何世尊。所言识云何为识。佛言。如空等也。种姓生菩萨复白佛言。世尊。云何如空等耶。佛言不生不灭不著断也。种姓生菩萨白佛言。今问如来识所起。乃以空报我耶。佛言不然。我今说识非有非无。故号有识无识。种姓生菩萨言。识为有相为无相乎。佛言识亦非有相非无相也。种姓生菩萨白佛言。云何识非有相非无相乎。佛言本不有相亦非今相。故曰本识非今识。今识非本识。故曰识非有相非无相也。尔时种姓生菩萨白佛言。若使有相非识无相非识。何以故。说识识。佛言随识所起。识起则起识灭则灭。是故非有相非无相也。佛复告族姓子。云何种姓生菩萨。汝今识有乎。答曰无也。何以故。无形无像。非今有非过去有非未来有。佛言。汝已自说识无有识。非今非未来非过去。汝今言是谁乎。答曰。欲言识耶。种姓生乎。佛言。我不问此识菩萨生。但问识为有为无。答曰。识非有非无。佛言如是如是。族姓子。尔时种姓生菩萨白佛言。云何世尊。如今日如来至真等正觉为从识说有说无。为不从识说有说无。佛言。汝以何等义而问如来。种姓生菩萨白佛言。向如来问。汝今说有识无识乎。有当来今现在过去乎。无当来今现在过去乎。我报曰无也世尊。如今世尊言亦无今当来过去识。我与如来识何所在。佛言我已先说非有识非无识。但为如来至真等正觉。以若干法觉寤众生。云何族姓子。若善男子女人体知此法者。便能具足一切诸法。尔时有菩萨名曰力盛。即从坐起复白佛言。我亦堪任说有识无识。力盛菩萨即于佛前而说颂曰。
　　本从十力尊　　闻此有无识
　　贤圣八等道　　演畅无碍慧
　　音声各各异　　众生界不同
　　施惠无等想　　称号为十力
　　若我后成佛　　分别诸法界
　　从一行无二　　唯愿听说识
　　道本从我生　　由我不生识
　　计了无思想　　非有识无识
　　积小至大行　　乃自致觉寤
　　生死非可量　　神识岂可尽
　　我今承尊神　　少欲自演说
　　唯愿在圣颜　　得近诸佛藏

　　尔时力盛菩萨说此偈已。便白佛言。云何世尊。若有分别如来十力不可沮坏。云何如来十力不可沮坏。一者如来发意求无上等正觉不可沮坏。是谓菩萨有识无识。复知和合彼此不见本末。是谓菩萨有识无识。观众生行本了自然。乃知无量本所从来。是谓菩萨有识无识。一切诸法本无有形。积由痴故便生此识。分别此痴不知所从起灭。是谓菩萨有识无识。分别众智。有三事行本。从有明还堕四颠倒。于四颠倒了为幻化。亦不见倒亦不见非倒。是谓菩萨有识无识。复于四事观众生本末具足五行者寻能思惟。即成五事。若善男子女人。于本无行行无行迹。何谓为五。一者念。二者转念。三者本。四者痴。五者无尽。是谓菩萨摩诃萨有识无识。复有识法不可思议。无或善权非人所测。有四事行。睹见诸佛刹土有生起灭。便能成就不见起灭。是谓菩萨有识无识。如来至真等正觉。观过去当来现在。亦不见过去当来现在根本。若生五趣受五趣众生形已。得分别五趣随彼所入。复能分别受有形根无形根。若菩萨摩诃萨已受天根不受龙根。虽然欲受龙根便能降诸法雨。若善男子女人。得阅叉根离彼阅叉根。受阿须伦根复能具足有识无识。舍彼阿须伦根受彼干沓和根。舍彼根已便能具足有识无识。旃陀罗魔休勒人与非人亦复如是。是谓菩萨摩诃萨通尽法藏不可思议。

　　　　菩萨璎珞经无量品第十七

　　复次善男子善女人。菩萨摩诃萨复能尽知诸佛设教有定有量无量。云何族姓子。菩萨摩诃萨诸佛世尊入此三昧。尽知诸佛所设教有量无量。尽能知一切诸佛说口行说身行说意行。或复示现游十方世界。度东方无量世界度所度界。不失东方诸佛设教。度南方无量世界度所度界。不失南方诸佛设教。度西方无量世界度所度界。不失西方诸佛设教。北方无量世界度所度界。不失北方诸佛设教。度东北方无量世界度所度界。不失东北方诸佛设教。度东南方无量世界度所度界。不失东南方诸佛设教。度西南方无量世界度所度界。不失西南方诸佛设教。度西北方无量世界度所度界。不失西北方诸佛设教。复游上方无量世界度所度界。不失上方诸佛设教。复至下方无量世界度所度界。不失下方诸佛设教。尔时世尊出广长舌放大光明。普照无数十方世界。尽令众会闻如来至真等正觉。说甚深设教度所度界。此有十八慧明。于是族姓子族姓女。便能具足如来设教。能使界有非界想。能使非界有界想。于彼世界说一观法。是谓善男子女人于十八慧明成就一法。复次善男子女人。豫察未来无数世事。及知过去现在佛非佛菩萨非菩萨。是谓菩萨于十八慧明成就二法。复次善男子女人。过去无量无缘无数尽不见尽起不见起。是谓菩萨于十八慧明成就三法。复次善男子。善女人。内外分别四非常行。于中自观身行具足者。是谓菩萨于十八慧明成就四法。复次善男子善女人。佛界无量不可思议。便能分别诸佛二事痴爱悉知性空。是谓善男子善女人于十八明慧。成就五法。复次善男子善女人。若能一一观内外空。我非彼有彼非我有。一一知空寂而无所有。是谓善男子善女人于十八法成就六法。复次族姓子。虚空无相不可以与虚空作相。于中自分别身如彼空等者。是谓善男子善女人于十八法成就七法。复次善男子善女人。若有形无形若有声无声。于中分别悉无所有。是谓善男子善女人于十八法成就八法。复次善男子善女人。知七观所生四谛圣法总持十八空行。是谓善男子善女人于十八法成就九法。复次善男子善女人。知无形法性亦在有生亦在无生。于中分别悉无所有。是谓菩萨于十八明慧成就十法。复次善男子善女人。观无量世界知有起有灭。犹如幻师观镜中像。是谓菩萨于十八明慧成就十一法。复次善男子善女人。复当知七苦根本。云何为七。一者知此心不从彼出彼心亦不在此。二者彼苦心无我无人。此苦心无我无人。三者诸佛世界不可思议。如来至真等正觉尽能度彼量。四者若善男子善女人。内自思惟苦空非我。不见有身如镜照像。五者若我受形断十身法。亦不见十身本从我有。六者以无畏法不娆彼受。诸有受教者意不移易。七者观行无行本行我行未来行非有非不有非无非不无此号七苦行。是谓菩萨于十八明慧成就十二法。复次善男子善女人。观无量空于无量空想。不自生念亦不见彼念。何以故。以无量世界空无相故。是谓菩萨于十八明慧成就十三法。复次善男子善女人。复当观无量四苦。云何为四苦。于阎浮利内观无量众生诸苦原本。一者生苦。知生本末恒念胎厄。二者老苦形异色变壮意不存。三者病苦。一大增则一病增。四大增则四病增。一大灭则一病灭。四大灭则四病灭。云何族姓子病为起灭为不起灭。尔时菩萨名本灭。前白佛言。世尊。四大本灭非起灭也。佛言族姓子。云何四大本灭非起灭。答曰本无四大今生非本有。是故本灭非起灭。佛言族姓子。云何为本灭云何为起灭答曰本无有形本无有生。不见苦不见非苦。是谓本灭。所言起灭者我心现在。能令此心潜伏不起。是谓起灭。佛言云何族姓子。过去心现在心。过去心非现在心。现在心非过去心。云何本灭起灭。答曰本者无灭起者无灭。佛言族姓子。本灭起灭何由而生。答曰无生故生。尔时世尊。叹本灭菩萨曰。善哉善哉。族姓子。乃能于如来前快作是言。所谓死苦临欲死时。舍身受身中间停住。未知所趣当来过去现在。当于尔时神便恐怖。是谓死苦。是谓菩萨于十八明慧成就十四法。复次族姓子。若男子女人。分别无我苦空非身。具此四行便能受如来莂。云何为四。于是族姓子。若善男子善女人。计我无我非有色非无色。解了无所有者。是谓无我。若复善男子善女人。思惟法界苦无根本。说非有苦亦不有生灭。是谓分别苦无苦。如众生无量想遍满虚空界。遍知此想本识所生皆尽于空。是乃为空。云何为非身。所谓非身我得我分别。我无我见无见闻无闻。非有见非有闻。是谓非身。是谓菩萨于十八明慧成就十五法。复次族姓子。如我如诸佛法如与诸佛法如不异不有佛法不有如亦复不异。是谓菩萨于十八明慧成就十六法。复次族姓子。若善男子善女人。如来至真等正觉。于本行愿知等分众生三毒多少。不见三毒三清净法。是谓菩萨于十八明慧成就十七法。复次族姓子。若善男子善女人。自念过去无数恒沙劫。复知现在无数恒沙劫。复知当来无数恒沙劫。于中一一分别而无所有。是谓菩萨于十八明慧成就十八法。
　　若善男子善女人。分别十八明慧在大众中无所畏惧。犹勇健国王有所典领。诸有亲附者皆承王教无有阙失。菩萨摩诃萨亦复如是。得圣慧法教以法印所封。则能备悉无量慧门。云何为无量慧门。诸佛不可思议。诸佛刹土不可思议。诸法不可思议。诸法法性不可思议。比丘僧不可思议。僧法不可思议。僧刹不可思议。如此法行复有四事。云何为四。一者本从无数经历劫限。恒为一意而不错谬。若有善男子善女人。守一行本知有尽无尽。知诸佛有尽无尽。乃能具足平等道行。
　　尔时有菩萨名月光照。即从座起白佛言。世尊。我今堪任说有尽无尽诸法门行。云何菩萨摩诃萨于四法本具足五行。便能尽知如来根本。云何为四。一者在世尽知去就分别道法世法。是谓成就一法。复以无形色相定意感诸国土。于彼国土教化众生示现无为之教。是谓善男子善女人成就二法。复次善男子女人。于己身法不自见身。能度于无量众生。终不舍众生法界。是谓成就三法复次善男子女人。分别如来三法行本。云何为三法行本。一者经行。可去知去可来知来可坐知坐。系意明想心不愦乱。二者坐禅。若欲诣座结加趺坐。便去众想一意一心不转其身。终竟禅定初不错乱。若复兴作施诸善事。所造必成无他余想。是谓于三法中成就四法。复次善男子女人。于过去当来现在。尽知当生未生已生。便能于中作师子吼不失本行之法。是谓成就五法。复次善男子女人。菩萨摩诃萨当复觉知如来三行。如来禅定非世俗禅。亦非罗汉辟支佛禅。亦非一地二地乃至十地禅。何以故。余禅有限如来禅者亦无有限。尔时世尊。告月光照菩萨曰。云何族姓子。为世俗禅为学禅为无学禅。从一地乃至十地禅。月光照菩萨白佛言。世尊。如我从如来所闻。其中诸事诸有。欲界众生若男子女人。从初发意乃至成佛。初在道地未处菩萨位。中便得三禅有过去禅有未来禅有现在禅。是善男子善女人。虽得此三禅。正可自知身中过去身。身中未来身。身中现在身。未能知他身中过去身。未能知他身中未来身。未能知他身中现在身。如此善男子女人。云何知身中过去身。于是世尊。若坐禅时便自观身起不净想。便自思惟。咄我此身为磨灭法。一意一念唯知不净。未能知其所趣。尔时善男子善女人。复自思惟。我今舍此身已当更求观。如我今身解知无我。然知外物亦复如是。一一分别悉无所有。是谓于现在身便能思惟过去未来。复次善男子善女人。自观己身外物已。舍此心当更求观。我今此身悉皆分别非有非无。彼众生者如我身不。便分别外人内过去身。咄嗟此身磨灭不久。便起不净想已生不净想。知外人内过去身如己无异。若善男子善女人。舍此外人内过去身已复当生观。云何此人内过去心。为从何生为从何灭。复自思惟。且舍外人内过去心。便复思惟外人内未来心。咄哉此身为从何来为从何灭。是谓善男子女人在菩萨位者。便能具足三禅之行。佛复问月光照菩萨曰。云何学地修三禅法。月光照菩萨白佛言。若善男子善女人。已在信地名曰学人。便欲前进向所趣道。即诣六静处若树下冢间无事及虚空露靖。便能结加趺坐端心思惟。自欲具足三禅行法。是时善男子善女人。内自思惟。自观内过去身本从何生复从何灭。复自思惟咄嗟此身本无所生本无所灭。善男子善女人。即舍此身已复更求观。我今此身为从何生为从何灭。未来身者亦复然耶便自思惟。内未来身为从何生为从何灭便自生念。此内未来身亦不有生亦不有灭。是谓善男子善女人于学地内身具足三禅。云何学地观内身于他身具足三禅。是时善男子善女人。舍此身已自观外身。内过去身本从何生本从何灭。使自思惟。咄他内过去身。为从何生为从何灭。复自思惟。此内过去身亦不生亦不灭。复舍此已而更求观。此内过去身已不复生已不复灭。此内未来身为从何生为从何灭。便自生念。此内未来身亦不生亦不灭。是谓善男子善女人于他身内过去未来身具足三禅。佛告月光照菩萨曰。云何无学地善男子善女人具足三禅。月光照菩萨白佛言。若善男子善女人。欲趣漏地断无漏法。便自思惟。结加趺坐内自思惟。此内过去身为从何生为从何灭。复自思惟。此内过去身亦不生亦不灭。尔时无学善男子善女人。舍此观已复更思惟。我今已观内过去身。当复观我我过去身。亦不见灭亦不见生。亦劫无有亦无生死亦无刹土。是谓善男子善女人于无学地具足三禅。世尊复问月光照菩萨曰。云何一地菩萨不尽诸行具足三禅。答曰。以无身观观身念。以无念本不失念行。不以声受音响。过初菩萨地三过信地三越一切诸法是谓善男子善女人具足三禅。世尊问月光照菩萨曰。云何族姓子不见汝一地三禅乎。答曰。不见有界。是故不说。佛言。无身耶有身耶。何以故不说。答曰。有身。佛复问曰。身为法身为四大身答曰。是父母身。佛言。汝今以父母身。云何成就三禅。月光照菩萨白佛言。如我初求如来至真等正觉。坐树王下无畏亦无恐惧心。便念三界然炽法。即自思惟。过去诸佛悉般泥洹。为能度几所众生过去须陀洹。过去斯陀含。过去阿那含。过去阿罗汉。过去辟支佛。复自思惟。于未来亦复如是。是谓一地菩萨具足一禅行。如我一地菩萨观见三界。一地行本越次罗汉辟支佛上。是谓一地菩萨成就二禅。若一地善男子善女人。分别内外守身三空。演说法教无有差错。是谓一地中成就三禅。佛复问月光照菩萨曰。汝何不说斯陀含阿那含三禅耶。答曰。若善男子善女人。已在见地便自思惟。己身内过去身内未来身亦不有此身。亦无佛想亦无法想亦不见身想。是谓内过去身具足三禅。云何内未来身具足三行。尔时斯陀含复自观内外舍诸尘劳。于三禅地系念不忘。虽自获证不坏自相。犹如法法自相。自分别名身句身味身。复观外无量众生不兴佛想。成就佛想平等无二。悉令清净不见往来无有近远。是谓斯陀含于内未来身具足三禅。复次善男子善女人。端坐思惟以得不还道。便自分别。吾今定在受证之地。不坏诸法自然之相。审自证明。吾已过一已过二已过三不复往来。处在生死心意澹然不可移转。是谓善男子善女人于己身观过去。未来亦复如是。尔时世尊问月光照菩萨曰。阿那含获过去法耶。未获过去法耶。答曰。阿那含获过去法未尽过去法。何谓获过去法未尽过去法。然阿那含身在过去法在未来。是谓获过去法未尽过去法。又复阿那含身在未来法已过去。此亦获过去法未尽过去法。复次善男子善女人。若阿那含身未过去身未现在。法已过去法已现在前。是谓阿那含获过去法未尽过去法。世尊复问月光照菩萨曰。斯陀含获过去法尽过去法乎。答曰。斯陀含虽有过去身。不获过去法不尽过去法。云何斯陀含有过去身。不获过去法不尽过去法。答曰。斯陀含过去身已灭过去法未尽。未来法自观已过去法亦无所有。如阿那含无过去身有过去法。是故斯陀含不尔。犹如明镜观其面像不如面面相见。是故斯陀含不如。阿那含识如纯炼金。斯陀含识如未炼金。故有差别。佛复问。云何族姓子。如汝所言。阿那含获过去法尽过去法。获未来法尽未来法。已成就所未成就法耶。答曰不然。虽为炼金犹未成器。可有金名未有形像。佛言。善哉善哉。族姓子。善说此义。如阿那含无过去法尽过去法。无未来法尽未来法。如今阿罗汉获过去法尽过去法耶。获未来法尽未来法耶。答曰。获过去法未尽过去法。获未来法未尽未来法。是故有差别。尔时世尊问月光照菩萨曰。云何二地菩萨具足三禅行。答曰。犹如二地菩萨发无上至真等正觉。不见内身不见外身。系念在前便自思惟。我今内身有内过去身耶。无内过去身耶。有内未来身耶。无内未来身耶。舍此观已复更思惟。我今已无内身已无外身。云何于内身求内过去身求内未来身。是谓二地菩萨于己内外身具足三禅。尔时二地菩萨复作是念。我今于内外身悉皆分别。当复次观他内外身法与我有异不乎。转自前进观他内外身有过去身耶。无过去身耶。有未来身耶。无未来身耶。是善男子善女人在二地者。于他观过去身无过去身。于他观未来身无未来身。是谓二地善男子善女人于他过去身成就三禅。世尊复问月光照菩萨曰。云何三地善男子善女人于三地中成就三禅。答曰。若三地善男子善女人端坐思惟。于内观过去身。有过去身耶。无过去身耶。于内观未来身。有未来身耶。无未来身耶。复自思惟。我无初地内过去身不。过去身亦复无初地内未来身不。未来身亦复无初地他内过去身不。过去身亦复无初地他内未来身不。未来身复观二地内观过去身。有过去身耶。无过去身耶内观未来身。有未来身耶。无未来身耶。复自思惟。我无二地内过去身不。过去身亦复无二地内未来身不。未来身亦复无二地他内过去身不。过去身亦复无二地他内未来身不。未来身如我今观我三地中内过去身无内过去身。复自观内未来身无内未来身。自于地中观他内过去身无他内过去身。观他内未来身无他内未来身。况当我有身无身乎。是谓善男子善女人于三地中具足三禅。尔时世尊复问月光照菩萨曰。云何善男子善女人于四地中具足三禅。答曰若四地善男子善女人端坐思惟。于内观过去身。有过去身耶。无过去身耶。于内观未来身。有未来身耶。无未来身耶。复自思惟。我无初地二地三地过去身亦无未来身。何况当有四地内过去身。四地内无过去身。四地内未来身四地内无未来身。是谓善男子善女人于四地中成就三禅。尔时世尊复问月光照菩萨曰。云何五地善男子善女人于五地中具足三禅。答曰。若五地善男子善女人端坐思惟。内观过去身。有过去身耶。无过去身耶。内观未来身。有未来身耶。无未来身耶。复自思惟。我今已舍一地二地乃至四地。于四地中于内观过去身无过去身。于内观未来身无未来身。复舍此已观他内过去身无过去身。观他内未来身无未来身。况我于五地于内有过去身无过去身。于他观未来身无未来身。是谓善男子善女人于五地中具足三禅。世尊复问月光照菩萨曰。云何六地善男子善女人于六地中具足三禅。答曰。若六地善男子善女人端坐思惟。观我无身于无我身中观内。有过去身耶。无过去身耶。于内观未来身。有未来身耶。无未来身耶。是谓六地善男子善女人于六地中成就三禅。六地善男子善女人舍无我身已。于他观内。有过去身耶。无过去身耶。于他观内。有未来身耶。无未来身耶。复自思惟。于他内观过去身无过去身。于他内观未来身无未来身。是谓善男子善女人于六地中成就三禅。佛复问月光照菩萨曰。七地善男子善女人云何于七地中成就三禅。答曰。若善男子善女人。在闲静处端坐思惟。观内过去身。有过去身耶。无过去身耶。复观内未来身。有未来身耶。无未来身耶。善男子善女人复作是念。我今已舍一地。内过去身无过去身。内未来身无未来身。乃至六地内过去身无内过去身。内未来身无未来身。云何当于七地中有内过去身无内过去身。有内未来身无内未来身。是谓善男子善女人于七地中成就三禅。佛复问月光照曰。云何善男子善女人于七地中观他内过去身不过去身。他内未来身不未来身乎。答曰。善男子女人观他内过去身非有他内过去身。观他内未来身非有他内未来身。佛言。止止族姓子。非汝境界。何以故。七地善男子善女人。观他内过去身亦不有他内过去身。唯无有他内未来身。汝何以故说。善男子善女人于七地中成就他内未来身。月光照菩萨复白佛言。如我观他内未来身非有非无。是故说成就。佛复问月光照菩萨曰。云何八地善男子善女人于八地中成就三禅。答曰。若善男子善女人端坐思惟。观内过去身无内过去身。观内未来身无内未来身。观他内过去身无内过去身。观他内未来身无内未来身。或时善男子善女人。自观内过去身时非有非无犹如虚空。未能灭内未来身。或时观内未来身时。未能灭内过去身。或时观他内过去身时。未能灭他内未来身。观他内未来身时。未能灭他内过去身。是谓善男子善女人于八地中成就三禅。佛复问月光照菩萨曰。云何九地善男子善女人于九地中成就三禅。答曰。若善男子善女人端坐思惟。观内有过去身耶。无过去身耶。自观内未来身。有未来身耶。无未来身耶。善男子善女人舍此观已。复观他内过去身。有过去身耶。无过去身耶。观他内未来身。有内未来身耶。无内未来身耶。舍此观已复作是思惟。我本无内过去身无过去身。本无内未来身无未来身。何况当有他外过去身无过去身。他外未来身无未来身。执心牢固不舍本誓。是谓善男子善女人于九地中成就三禅。复次九地善男子善女人。当复修三禅行至坐道场而不违失。云何为三。一者观。二者行。三者本。若成就三禅者。便能具足得至道场。云何为观分别法界知众根本庄严众相。是谓为观。云何为行。往诣佛树现身色相诸漏已尽。不为尘垢之所染污。诸佛如来之所常行四非常法。是谓为行。云何为本。菩萨摩诃萨自念。我今弘誓已备。当使众生备此弘誓。是谓为本。善男子善女人具此三行者。便能具足得至道场。复次善男子善女人。复当具三禅得至道场。云何为三。一者空空。二者空想。三者空识。若具此三空者。便能具足得至道场。云何为空空。所谓空者。观内法空外法空。观一世界二世界乃至无数阿僧祇世界。是谓为空法。云何为空想。便入定意尽观世界。亦不生念有空无空有我无我。是谓为空想。何谓空识。入定意时复作是观。吾今以众生念更无他想。当净众生如我无异。然此众生有无量识。吾今当以何识化彼众识。吾今当以空识令此世界皆悉如空。令彼众生分别识著。是谓善男子善女人于九地中具此三禅。复有三法所可修行。云何为三。一者分别世界。二者分别众生界。三者分别第一义。若修此三法者。便能进趣道场而无所畏。云何分别世界。尽能遍观一切诸界。有清净者不清净者。皆悉了知亦无错谬。随意选择修治佛土。是谓世界。云何众生界。复当遍观一切众生。常以权便而教化之。不舍弘誓旷大之心。经历劫数不以为难。是谓善男子善女人成就众生界。云何成就第一义。一一分别众生义趣悉归于空。无我人寿命亦无一二。至一切法亦复如是。是谓分别第一义也。若善男子善女人成就三法者。便能具足进趣道场。复有三神足法。云何为三。一者神足知过去法。二者神足知未来法。三者神足知现在法。若善男子善女人具此三法者。便能具足得至道场。云何神足知过去法于是九地善男子善女人知过去法如虚空想。分别过去众生有欲怒痴染污心者。无欲怒痴不染污心者。一一分别而无所著。是谓神足知过去法。云何神足知未来法。于是九地善男子善女人知未来受形众生。有欲怒痴染污心者。无欲怒痴不染污心者。一一分别而无所著。是谓神足知未来法。复次九地善男子善女人知现在一切众生有欲怒痴染污心者。无欲怒痴不染污心者。一一分别而无所著。是谓神足知现在法。是谓九地成就三法进趣道场。复次九地善男子善女人复有三法得至道场。云何为三。一者身净。二者口净。三者意净。具此三法得至道场。云何身净。身已越过无量德行。本行已灭更不造身行。身身通达无所挂碍。是谓九地菩萨身净。云何口净。出无量教未曾亏损甚深妙藏。是谓口净。云何意净。除去染著不受尘垢。是谓意净。尔时月光照菩萨便说斯偈。
　　身净无瑕秽　　内外无所染
　　德高无等侣　　永灭欲怒名
　　口净演诸教　　不漏诸过失
　　乃至取灭度　　口教无有穷
　　意净除贪著　　慈愍无增减
　　受生无量中　　觉寤不寤者
　　九地过法界　　非有亦不无
　　此等善男子　　已入如来境
　　我本无量世　　勤学追师侣
　　由未履此行　　况余坠落者
　　守行无所著　　积一得作佛
　　行过出三界　　人中师子吼

　　是谓九地善男子善女人成就三法。

　　　　菩萨璎珞经卷第五



　　　　菩萨璎珞经卷第六(一名现在报)

　　　　姚秦凉州沙门竺佛念译

　　无量迳品第十八

　　佛告。善男子善女人奉持修习三禅行者。便获具足诸善功德。游诸佛国供养承事诸佛世尊。尔时世尊在大众中便说斯偈。
　　过去恒沙佛　　皆由三禅法
　　无相不愿法　　乃应圣律行
　　三禅根本法　　自致得泥洹
　　正使无量诵　　未能尽其法
　　若使一士夫　　住寿无量劫
　　于中欲宣说　　不尽三禅本
　　自观过去识　　非意所能宣
　　未来识亦然　　非有非无识
　　无形不可见　　然种生死病
　　思惟九地法　　后乃得觉[宋-木+悟]
　　梵行清净法　　拥护如来教
　　欲一一分别　　未畅如来身
　　三世无等尊　　破有诸欲网
　　牵连诸缚著　　永尽而无余
　　观世诸有变　　生生不常停
　　况欲知识本　　现身六窠窟
　　本我不造有　　染有乃生垢
　　皆由三禅法　　乃坐道树下
　　若有族姓子　　施心欲量计
　　分别如来身　　来悉如毫毛
　　过去诸法界　　一一不思议
　　斯由此三禅　　乃得称名号
　　若欲计识本　　分别非有法
　　所趣无数变　　乃应三禅行
　　我生既自安　　亦能安众人
　　然人思想多　　我导引使知
　　我从本等定　　行观觉三禅
　　非有地识想　　超越过去行
　　生本从我人　　流转趣五道
　　能尽一生垢　　乃谓应三禅
　　究竟有三法　　审鉴本染要
　　二为现在慧　　道观是谓三
　　能尽此义趣　　三禅无量行
　　此亦不可思　　究尽三法行
　　又知恩爱本　　渐渐转入定
　　既自从师受　　后乃成道觉
　　或现三千世　　如人掌观珠
　　一一入净观　　洗浴诸尘劳
　　若人图度定　　欲以斗斛量
　　虽可建此心　　岂当有此理
　　心念无边涯　　生生无有息
　　如水趣于海　　不见有增减
　　况人欲得量　　心之本根原
　　欲寻心所念　　岂当有此理
　　圣人所以降　　示现出于世
　　故欲量度空　　令知斛斗量
　　分别念生生　　前后及中间
　　一一悉能知　　断种生死本
　　人心非一类　　造行若干种
　　自坠堕本际　　遂自陷于渊
　　过去诸恒沙　　诸法悉同等
　　皆由三禅行　　得成无上道
　　将来诸如来　　亦当执此行
　　安处诸众生　　俱同成道觉
　　如我今成佛　　王此诸世界
　　亦由三世慧　　得成无上道

　　尔时世尊说此偈已。便告善男子善女人。过去无数恒沙劫中有佛出现。名曰见无如来至真等正觉明行成为善逝世间解无上士道法御天人师号佛世尊。亦于此处成佛时有国王名曰吉满。于此治化人民炽盛。五谷丰熟七宝成就。所谓七宝者。珠宝轮宝玉女宝马宝象宝典藏宝典兵宝。复有千子多伎勇捍六艺备具。尔时吉满大王。年既衰末。欲舍王位。从彼如来至真等正觉净修梵行。即授王位与第一太子。便诣见无佛所。求修梵行追寻彼佛十二年中修此三禅。时犹未解一句之义。复从彼佛去世已来。中间二十大劫无佛。后有佛出复诣彼佛修于梵行。如是经历十二亿那术诸佛。一一诸佛所净修梵行。复从彼来供养无数诸佛。久久后乃遇光明如来至真等正觉。从彼受三禅慧至今方乃得之。佛告诸来会者。尔时吉满国王者岂异人乎。莫造斯观。何以故。尔时吉满国王今我释迦文佛。如来至真等正觉。是从彼已来今乃获此三禅。本行自致成佛坐于道场。尔时世尊。复说颂曰。
　　念我积功德　　经历无数佛
　　遭遇诸尘劳　　未能自拔济
　　其间复供养　　恒沙无数佛
　　妻子国财施　　未获此三法
　　后遇光明尊　　始得此尊慧
　　其间修净行　　始寤三禅法
　　澹然无忧畏　　无生无染污
　　众相自严饰　　故号人中尊
　　由我平等慧　　不起众想著
　　化此天世人　　典领三界尊

　　尔时世尊说此偈已。时座上百千亿众生皆发无上正真道意。复有诸天世人随所念道各自成就。尔时有菩萨名曰净。白佛言。夫转轮圣王典四天下。便能具足七宝。然后乃名为转轮圣王。如来至真等正觉有七法度无极。然后乃名为至真等正觉。今问如来七法为有形为无形。佛言。止止族姓子。吾今解汝机辩。如族姓子所问。如来七法则无有形。何以故。此法甚深不可穷尽。但为众生故现有穷尽。然此七法无有穷尽。尔时净菩萨白佛言。转轮七宝复有形耶。无有形耶。佛言。亦有形有情。亦有形亦无情。云何有形有情。玉女宝象宝马宝典藏宝典兵宝。是为有形有情。云何有形无情。轮宝珠宝。是为有形无情。尔时净菩萨白佛言。世尊。如转轮圣王在天之坐。意有所念寻念即至。尔时有形有情王念便至。为有情而至无情而至。佛言。此虽有情王念便至。非彼知王意至。净菩萨白佛言。彼虽有情何异轮宝珠宝乎。佛言。云何族姓子。轮宝珠宝亦由念至。然此二者。有音响言教不乎。净菩萨言。无有言教。佛言。如是族姓子。虽有情以念故则至。不取言教。净菩萨复白佛言。云何世尊。若转轮圣王心念便至。欲使轮宝珠宝有言教者得不乎。佛言得。何以故。转轮王威力使然便有言教。净菩萨言。转轮圣王非通非感。云何使无情而有言教。佛言。转轮圣王得世俗通。能使世物如念所应。但未能使有情之物令至无情。净菩萨复言。云何使有情之物令至无情。佛言。族姓子。今当为汝一一分别。有情之物令至无情。无情之物令至有情。善思念之今当为汝说。如转轮圣王观彼有形有情众生。爱而乐者未能舍离。欲使永存终无变易。自念己身受王圣位。但睹其福不睹磨灭。是谓无形之物欲使有情。如善男子善女人已成道迹。恒自思惟。我今舍故不复爱乐。欲灭此形无染于识。是谓有形而灭于情。佛言。族姓子。如四法界。一法界增诸界有损。诸界悉增一界有损。此由有情而增。不由无情而增。净菩萨复白佛言。如世尊言。我今当说有情至无情。无情至有情。今如来但说有情至无情。不闻如来说无情至有情。佛言。善哉善哉。族姓子。今发汝问者皆佛威神。我今反问汝。当一一报我。云何族姓子。若有善男子善女人。初在学地成就学法七无漏观。是时复有凡夫过去当来现在心不乎。答曰。无也世尊。佛言。如是如是。族姓子。是谓无情于有情。佛复问净菩萨。云何族姓子。如今无学修九清净道。尔时复有七无漏观不乎。答曰。无也世尊。佛复言。族姓子。不退转菩萨得虚空观修十六圣行。尔时无学修九清净道不乎。答曰。不也世尊。佛言。如是如是族姓子。是谓无情于有情。佛复问。云何族姓子。如今八住菩萨得佛形相获三十二圣谛。尔时复有九清净道不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。九地菩萨。尔时复有三十二圣谛不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。如今如来至真等正觉最后降伏十四诸尘垢。尔时复有三禅行不乎。答曰。无也世尊。佛言。如是如是族姓子。是谓无情于有情。佛复告净菩萨。今已为汝说有情于无情无情于有情。便能具足如来道教。上菩萨位进趣道场。犹如月光众星中明普曜一切莫不蒙照。菩萨摩诃萨具此有情于无情。无情于有情者。便能具足如来圣行。身黄金色众德巍巍。犹紫磨金山众智自在。尔时净菩萨白佛言。世尊。今日如来至真等正觉。有情于无情耶。无情于有情耶。尔时世尊。闻净菩萨问此义已。便放身支节光明普照无量诸佛刹土。尽令金色还摄光明。便告净菩萨曰。善哉善哉。族姓子。今以无相之法而问如来此义。如来至真等正觉已过九地故。有情于无情至成得佛乃至道场。是谓无情于有情。何以故。皆由众生有想著故。尔时净菩萨复白佛言。如世尊所说。以众生故无情于有情。如来今日未离耶佛言。已离。虽处亦不染。又问云何世尊。如来别情乃使无情于有情。唯有无情于有情耶。佛言。族姓子。如来无复别情。更有无情于有情。但以第一义故。无情于有情。净菩萨复问。云何于无情云何于有情。佛言。族姓子。我无辟支佛阿罗汉心。然有慈悲喜护。是谓无情于有情。净菩萨言。如来今日无情于有情。颇有无情于无情乎。佛言有。净菩萨问曰。何者是。佛言。我今心灭托在无为。是谓无情于无情。净菩萨问曰。无为亦有情无情亦有情名假号耶。云何世尊言我今心灭托在无为。佛言。族姓子。如是如是。如汝所言。一切诸法皆悉假号。是亦有情于无情。无情于有情。净菩萨复白佛言。如世尊所说。诸法乱诸法不定诸法无常。云何于假号法中。复说无情于有情。有情于无情。佛言。云何族姓子。我今当以第一义问汝。汝当以一一报我。汝今有情耶无情耶。答曰。有情。佛言。汝情何所立。答曰。立于无情。佛言。汝今有情。云何立于无情。答曰。舍有趣无故立于无情。佛言。无情既无为何所立。答曰。立无所立。佛言。汝今用何等法立无所立。答曰。我今不见有情不见无情。故立无所立。佛言。族姓子。汝言一切诸法假号。云何于假号法中。说有情于无情。说无情于有情。若当尔者。诸法乱诸法不定诸法无常。汝今复说。亦不有情亦不无情故立无所立。尔时净菩萨默然不报。佛言。族姓子。汝观何等义默然不报。净菩萨言。我观第一义中无言无说故默然耳。佛言。如是如是。族姓子。一切诸法皆悉假号。于假号法中非真非有。以染污心故众生不达。各自称说此是泥洹此是生死。以第一义清净观者亦无泥洹亦无生死。尔时世尊便说斯偈。
　　一切诸法界　　本无无所有
　　生死不达观　　谓为法自尔
　　经历三世俗　　进求菩萨道
　　退转如恒沙　　岂有达本无
　　十力哀现世　　愍念群品等
　　为演假号法　　令知至道明
　　解脱无等侣　　速疾演法音
　　无量众生类　　充以法甘露
　　大道无形像　　非有情无情
　　但生染污心　　不获三禅本
　　若欲修习本　　清净七无漏
　　宣畅九净地　　是谓趣道门
　　初欲趣道场　　系著十四心
　　得佛乃当灭　　然后成道果
　　十六诸圣谛　　菩萨诸法印
　　授莂甘露慧　　因号为如来
　　三十二法本　　菩萨神通慧
　　消灭三世患　　渐至于泥洹
　　夫欲求佛道　　庄严佛刹土
　　声遍十方世　　修禅乃得获
　　无漏三禅行　　诸佛深奥藏
　　为众生立誓　　为说无死法
　　行尽不造行　　果亦无果报
　　道从平等慧　　心一无邪念
　　四信如来宝　　六种为世尘
　　七觉清净鬘　　八道具乃成
　　世俗五通道　　如鸟逝虚空
　　系命在地大　　不免生死难
　　六通大乘道　　游戏虚空渊
　　至竟不退转　　斯安非有余
　　慧观达清净　　悉照闇冥中
　　无著亦不染　　故号为天尊
　　道生不自生　　因缘乃有道
　　法法不自知　　虚寂何为道
　　人本处生死　　流浪不自觉
　　精进不懈怠　　渐渐应圣律
　　心珠素自明　　不假外光明
　　日月有五翳　　何能有所照
　　佛本行清净　　心慧无瑕尘
　　自济复济彼　　所至无挂碍
　　能断诸悕望　　蠲除诸缚著
　　照以诸法光　　莫知愚冥闇
　　泥洹性清净　　不见有往还
　　深微不可睹　　澹然不变易
　　入禅一定意　　感动诸十方
　　神足道力强　　八等不亏损
　　所以发弘誓　　雨泪愍众生
　　咸念代受苦　　此为实奇特
　　人不计无常　　贪著三界荣
　　如风吹落叶　　流转随所趣
　　虚空无边际　　道行亦无边
　　空报以音响　　虚寂无根本
　　人本出母胎　　随行染五趣
　　善恶追人形　　如影随其身
　　若能灭五阴　　神识还归空
　　不复生老死　　是处实快乐
　　若知诸佛藏　　深奥不可睹
　　越界超三世　　顾眄生死岸
　　本我为愚惑　　入此然炽镬
　　今得离此灾　　游戏清净渊
　　我今虽免苦　　自离彼不离
　　独善非弘誓　　何必取灭度
　　复来还现生　　权化处尘劳
　　旷济无有涯　　不厌劫数期
　　日度如恒沙　　如己无等侣
　　不计如毫厘　　宣畅自功勋
　　不念度者近　　未度者为远
　　心识澹然一　　至竟无挂碍
　　色相是身具　　容好无双比
　　诸根遂纯熟　　乃至为大喜
　　利根具足行　　觉寤犹复渐
　　会值愚痴者　　此乃甚为难
　　菩萨入定意　　不念有无想
　　独步无所畏　　德过诸山岳
　　行者有五品　　进退中间法
　　立志如安明　　心坚不可动
　　六度大神慧　　神足通往来
　　法界无三念　　故能转法轮
　　本积无量善　　自致仁中圣
　　道等无三本　　心计内外净
　　性行有若干　　行法无有异
　　但为世辩者　　分别有差品
　　过行有累劫　　未曾起想念
　　故游心无疆　　虚空无有滞
　　地为至诚本　　能忍秽不秽
　　慧心所含容　　不见度不度
　　圣人行甚奇　　能忍此众苦
　　亿劫行功德　　乃成一法本
　　三定空无相　　无愿行诸法
　　众智十力慧　　超越无生处
　　本修音响慧　　八声甚净妙
　　分别五阴行　　蠲除思想贪
　　沉湮生死本　　不求出要路
　　三本不舍本　　乃出于道要
　　自识宿命通　　法身不思议
　　坏有成无等　　是力不可沮
　　虚空无量界　　非一非二三
　　随行本誓愿　　净修众妙道
　　生死滓浊法　　愚士所贪乐
　　慧观无染著　　永除愚惑法
　　菩萨乐寂静　　思惟无量法
　　现在不生灭　　非有非不有
　　自识宿命智　　观本生死根
　　如人临江海　　尔乃战栗惧
　　弘誓度无极　　平正道地行
　　坐卧入深藏　　常离秽污行
　　地水火风空　　神识猗著住
　　欲求禅窟处　　不知神识趣
　　人亦信复然　　因缘共合会
　　识离四大空　　不知各所趣
　　法海无有涯　　受入内外尘
　　本性自清净　　不识别污染
　　大道本无法　　观法内外净
　　不念去来今　　世智无等双
　　晓众一切音　　有量无量法
　　劫数磨灭法　　岂有常存者
　　能断众生厄　　永离四魔地
　　贪嫉本无性　　尔乃应净观
　　本坐树王下　　初夜中亦然
　　一心一意止　　定意无复乱
　　七日体不倾　　咸察三世法
　　灭一无复一　　从是乃觉寤
　　今既得成佛　　愍念未度者
　　兴转无上法　　在于鹿野苑
　　先说四明慧　　苦习尽道慧
　　为未觉寤者　　三说乃成就
　　一切无量众　　初闻甘露法
　　皆得无生心　　无复有生灭
　　虽现于此生　　神游无量界
　　在在转法轮　　处处现变化
　　于此现作佛　　十月处母胎
　　圣人无尘垢　　不耽在五欲
　　是故精进学　　念离有无识
　　体性行自然　　不毁于法界
　　过者不可量　　来者亦无尽
　　现在复变易　　神识为所在
　　识为生死本　　流浪无穷已
　　欲至无为岸　　三禅为第一
　　愿得无色法　　染以无形服
　　于无自娱乐　　不愿处三有
　　念我本牢誓　　为本际众生
　　故复随俗人　　不阙弘誓心
　　菩萨行三本　　互有胜负心
　　我今乃自达　　为精进中最
　　如来所现变　　无有能思量
　　或处岩石间　　寂默无言说
　　分别内六尘　　无我无人想
　　外法亦当尔　　常想非常想
　　吾从初发意　　立行不为己
　　今虽得先寤　　岂不为余者
　　所以力勤学　　恐负本所愿
　　故度未度者　　是谓如来誓
　　佛本初发愿　　不念劫数难
　　虽处于尘欲　　此苦亦不久
　　正法本无一　　差品有三号
　　道如日月照　　无有高下心
　　一智及一慧　　本从一愿成
　　我今不舍一　　故号第一尊
　　二观从一法　　从念过三苦
　　本无苦境界　　法身自分别
　　菩萨执权慧　　教人无法想
　　真人意常净　　不念起无起
　　恒以大慈心　　不念众生阙
　　由是自璎珞　　法义具足慧
　　道本自无我　　此出众生口
　　不可为众生　　说本自无我
　　今当说有行　　渐令见道迹
　　令知无常想　　久当自觉寤
　　在世修圣行　　终不失义本
　　不以文字故　　显现于世人
　　从诸佛受教　　游戏诸定意
　　人中神龙步　　获四无所畏
　　如来别有谛　　一一不思议
　　无猗无所染　　故号人中尊
　　凡人学世典　　齐可至无想
　　不如一句义　　不与生死处

　　尔时世尊说此偈已。云何族姓子。审解此义有情无情不乎。答曰如是。世尊。实无等伦。若有善男子善女人。讽诵受持有情于无情无情于有情义者。便能具足一切诸法。何以故。诸佛世尊一切贤圣皆由此义而得成佛。自今已后我等善男子善女人。皆当拥护是善男子善女人。受持讽诵有情于无情无情于有情者。何以故。如我所观如来所说。过去当来今现在佛。皆由此义而得成就。我等亦当逮此法义。尔时有菩萨名曰无观。即从座起偏露右臂叉手长跪。白佛言。世尊。我等八人于此贤劫中。当拥护是善男子善女人受持讽诵是句义者。便当获十功德福。云何为十。一者得无形相法。二者深入法藏。三者辩才第一。四者得无量法。五者获捷疾智。六者不舍弘誓心。七者定意自在。八者逆知众生念。九者立无生心。十者行本自然。若善男子善女人受持讽诵此句义者。便当获十功德。若使三千大千刹土满中善男子善女人。皆令成就得菩萨道故。不如是善男子善女人受持讽诵此一句义。何以故。诸善功德皆由是生。尔时世尊告净菩萨。云何族姓子。令三千大千刹土众生尽为释提桓因。其功德福宁为多不。净菩萨白言。甚多甚多世尊。佛言。故不如立信善男子善女人修三禅本。其功德福甚多甚多。佛言。云何族姓子。若三千大千刹土众生尽为梵天。一一梵天神德无量。其功德福宁为多不。净菩萨白佛言。甚多甚多世尊佛言。故不如一地菩萨摩诃萨修三禅行。其功德福不可称量。不可以譬喻为比。佛复告净菩萨曰。云何族姓子。若善男子善女人已在一地得菩萨号。遍满三千大千世界。其功德福宁为多不。净菩萨白佛言。甚多甚多世尊。佛言。故不如二地菩萨摩诃萨修三禅行其功德福不可称量。何以故。二地三禅行非一地所能及。佛复告净菩萨曰。云何族姓子。若二地菩萨皆令成就。遍满三千大千世界。其功德福宁为多不。净菩萨白佛言。甚多甚多世尊。佛言。故不如三地菩萨摩诃萨修三禅行。其功德福不可称量。何以故。三地菩萨非二地所及。佛复告净菩萨曰。云何族姓子。若三地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如四地菩萨摩诃萨修三禅行。其功德福不可称量。何以故。四地三禅非三地三禅所及。佛复告净菩萨曰。云何族姓子。四地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如五地菩萨修三禅行。其功德福不可称量。何以故。五地三禅非四地三禅所及。佛复告净菩萨曰。云何族姓子若五地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如六地菩萨修三禅行。其功德福不可称量。何以故。六地三禅非五地三禅所及。佛复告净菩萨曰。云何族姓子。六地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如七地菩萨修三禅行。其功德福不可称量。何以故。七地三禅。非六地三禅所及。佛复告净菩萨曰。云何族姓子。若七地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如八地菩萨修三禅行。其功德福不可称量。何以故。八地三禅非七地三禅所及。佛复告净菩萨曰。云何族姓子。九地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如十地菩萨摩诃萨修三禅行。其功德福不可称量。何以故。十地三禅非九地三禅所及。佛复告净菩萨曰。云何族姓子。十地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如一生补处菩萨摩诃萨。何以故。一生补处三禅非十住三禅所及。佛复告净菩萨曰。云何族姓子。一生补处菩萨修三禅行。遍满三千大千世界。云何族姓子。其功德福宁为多不。净菩萨白佛言。甚多甚多世尊。佛言。故不如如来至真等正觉须臾之间念三禅得其功德。其功德福不可称量。一切诸佛世尊由是三禅而得具足一切诸法。尔时世尊便说斯偈。
　　三禅诸佛母　　出生一切法
　　拔济众生苦　　得为人中尊
　　十地菩萨种　　所获禅不同
　　本慧无若干　　息心为第一
　　现在十六法　　于中自娱乐
　　不猗三毒本　　乃应十句义
　　超越无量界　　不失本观行
　　度脱诸众生　　是谓三禅行
　　诸法如梦幻　　非有非不有
　　尽化一切类　　是谓三禅行
　　虽未在十地　　能施作佛事
　　能现种种变　　是谓三禅行
　　无等十二轮　　畅演本无行
　　受入诸根本　　是谓三禅行
　　生死无有量　　不滞三有道
　　识神自然转　　是谓三禅行
　　人既知非常　　不著世荣宠
　　真人断彼此　　是谓三禅行
　　有情非有情　　无情亦复然
　　道行过三界　　是谓三禅行
　　生死本无兆　　因缘有诸法
　　彼彼不相知　　是谓三禅行
　　慈愍普育养　　不著身想本
　　法性无高下　　是谓三禅行
　　菩萨根本行　　惟空无相愿
　　得趣泥洹门　　是谓三禅行
　　道从四等心　　弘誓不可动
　　十慧超众道　　是谓三禅行
　　具檀度无极　　拯济下劣人
　　随所充其念　　是谓三禅行
　　守戒无所犯　　如护吉祥瓶
　　念念不杂想　　是谓三禅行
　　忍辱行之本　　受对心不变
　　无想如虚空　　是谓三禅行
　　无数劫精进　　终不怀懈怠
　　教训众生类　　是谓三禅行
　　正受三禅行　　一意念不变
　　感动十方界　　是谓三禅行
　　智慧大海渊　　平等无有二
　　蠲除诸妄想　　是谓三禅行
　　善权无方法　　变现无有量
　　不计有贵贱　　是谓三禅行

　　尔时世尊说此偈已。百千亿众生皆发无上心。得三禅行。

　　　　菩萨璎珞经随行品第十九

　　尔时天龙鬼神阿须伦迦留罗旃陀罗摩休勒人与非人。及诸菩萨摩诃萨。比丘比丘尼优婆塞优婆夷。各自生念我等欲观如来神智变化无量。游诸世界还复故处无觉知者。时有梵天名曰尊复尊。从他方佛刹来。行过三禅无所复畏。即从座起偏露右臂。叉手长跪而作颂曰。
　　天尊三达智　　悉观三世本
　　断惑去狐疑　　为现神智道
　　如尔性自然　　行过超三有
　　菩萨璎珞慧　　为总何等行
　　道树诸法本　　无生心第一
　　自寤无师受　　为随何行得
　　超越下劣地　　上慕菩萨道
　　宣畅四要法　　梵行清净本
　　天世众生类　　念念各不同
　　灭想令不起　　何由而得成
　　法界本自空　　受慧有若干
　　一行得作佛　　复由何等办
　　生死十二海　　流转尚不停
　　佛慧无边际　　寻究而度之
　　道本从一相　　断灭无所生
　　观外身尘劳　　内法亦复然
　　来处去此远　　愿乐欲闻法
　　唯尊一一演　　永令无尘湮

　　尔时世尊告尊复尊曰。善哉善哉族姓子。能于如来前而问斯义。今当以偈一一分别。
　　本从无数世　　亲近善知识
　　不见本末空　　是谓随行得
　　思惟无量法　　分别本末空
　　道果不染污　　是谓随行得
　　所念不处邪　　不离正法本
　　一相本自寂　　是谓随行得
　　十力王三千　　永度彼此岸
　　修行本无法　　消灭五阴苦
　　慧明所照处　　上彻空无际
　　善化随本教　　是谓随行得
　　空性澹然安　　无愿相亦然
　　三定等有伴　　是谓随行得
　　当其入定时　　诸法无所有
　　舍身染一身　　是谓随行得
　　诸佛法不异　　分别随其人
　　过去已灭行　　岂复有根兆
　　人智所修习　　守信为权法
　　自灭吾我想　　是谓随行得
　　从久远以来　　众生染著有
　　有竟不自知　　岂识无想法
　　但为大圣人　　分别随其类
　　导引以正要　　是谓随行得
　　劫数亦不难　　令可如弹指
　　难寤痴惑人　　就善乃为难
　　一身复一身　　经历亿万垓
　　愍以无念想　　不度终不舍
　　行本由自然　　利钝各有品
　　今蒙大光明　　是谓随行得
　　本我自造行　　今复受其报
　　行尽无三界　　独立无所猗
　　人想众常想　　非是圣律教
　　能舍彼此想　　是谓随行得
　　计身本自无　　况有识神念
　　愚惑众生类　　初不能舍离
　　道忍有五行　　初念中亦然
　　思惟不净观　　是谓随行得
　　身净无瑕垢　　终不造邪业
　　所以口真诚　　由本无欺故
　　道润所及处　　辄得有所济
　　由前有粗涩　　岂怨润不及
　　弘誓恒平等　　不念粗以细
　　行等无彼此　　是谓随行得
　　人知超其难　　自守无他念
　　自济复济彼　　是谓随行得
　　如人视五色　　自起其识想
　　痛阴由是滋　　不离大灾患
　　识法不可见　　缘生若干念
　　一生复一灭　　欲免甚为难
　　道慧有五相　　分别成败法
　　行尽无窠窟　　时识竟所在
　　一形受一形　　身身不磨灭
　　夫欲伐其树　　欲尽勿舍根
　　识根为蔓莚　　所至无有碍
　　力士诸仙道　　谁能寻其本
　　唯有三界尊　　能摄使不逸
　　烧以智慧火　　莫知闇冥处
　　无明众行灾　　抑遏善根本
　　洗以八解水　　除垢无尘堙
　　生死往来苦　　今世就后世
　　咄嗟此苦恼　　非圣孰能济
　　诸天受福堂　　四梵亦复然
　　行由清净果　　德为人中上
　　思惟古昔来　　本无三恶趣
　　本造今自受　　何为复有疑
　　若使诸世尊　　不显曜道教
　　便于如来所　　可讥说其过
　　吾亦愍念汝　　受生不达本
　　如此众生类　　不受圣训教
　　过佛无有量　　汝由不睹闻
　　将来恒沙佛　　岂从得蒙济
　　人心霍然寤　　不待劫数期
　　一闻便成佛　　不历诸法界
　　但念群品党　　不殷勤于道
　　所以自坠落　　永处五道渊
　　如鸟飞虚空　　凭翅乃得逝
　　人无止观定　　何由获空慧
　　生死无限齐　　道力过百行
　　染以无形服　　自致道果成
　　五阴本无形　　为作形色相
　　德过诸释梵　　为说无相法
　　行人观外色　　内识往分别
　　彼色非我造　　我心自往染
　　色本非我本　　色性竟有无
　　计我识亦尔　　本从何所生
　　尔乃自觉悟　　外色自空寂
　　内识亦复尔　　澹然本无生
　　人念非常空　　自观身本法
　　尔乃得至彼　　永处无为岸
　　本受五阴身　　欲脱未能离
　　受胎是大患　　未离有何益
　　五分法身具　　戒定慧解成
　　熏以道德香　　蠲除世臭秽
　　人解修明慧　　亿劫不懈怠
　　众德自然具　　故号无等伦
　　戾意随习俗　　处尊不为憍
　　随行从高下　　令立永处安
　　或入三涂苦　　为现权慧智
　　外如代受苦　　内心无所染
　　吾昔无数世　　修行菩萨道
　　以获尽信忍　　行过二住地
　　尔时诸佛集　　普从十方来
　　为一下劣故　　欲令免无救
　　诸佛各伸手　　障令不至罪
　　罪力难可蔽　　攘手牵入狱
　　诸佛寻其后　　复到地狱中
　　欲救彼罪人　　令离众苦恼
　　如来神智力　　身放大光明
　　普曜地狱中　　晃若同一色
　　罪人见光明　　无复身痛想
　　皆悉蒙光明　　得离地狱难
　　唯彼一众生　　诸佛不能救
　　五逆不慎行　　乃致是苦恼
　　吾从是以来　　进行不懈怠
　　不以生死苦　　中有变悔心
　　今既得成佛　　号字释迦文
　　坏败五阴身　　众德普备具
　　受罪无终竟　　不识善根原
　　行尽超众德　　乃应虚空性
　　恐今亦当有　　受罪无救者
　　非神力所能　　制住令不往
　　空性虽清净　　行满乃得具
　　神足五通法　　未能离此恼
　　五阴各有性　　所造非一品
　　忍智度无极　　行具乃得成
　　道生诸法本　　滋长无有法
　　立志如安明　　终不可沮坏
　　譬如有士夫　　为空施畔齐
　　此由冀可得　　欲免罪甚难
　　七宝诸宫室　　象马国财宝
　　斯尽如幻化　　暂有不常停
　　转轮圣王位　　统领四天下
　　是亦磨灭法　　无常不久存
　　如彼修行人　　分别色根原
　　解知本自尔　　是谓成色阴
　　身痛有百八　　内外中间法
　　知痛所出生　　是应痛阴法
　　想如野马游　　坏有无所有
　　抑制想不生　　是谓应想阴
　　三行成三法　　灭三乃应三
　　拔断三毒根　　不染三世有
　　五法已成具　　不受识无识
　　无内外六尘　　是谓为识阴
　　执四方便道　　乘四无畏慧
　　超四道果证　　故应四聚要
　　生死海无疆　　旷大无边涯
　　乘六神足道　　乃得游其渊
　　愍念愚惑种　　忨习不舍离
　　形如芭蕉树　　有皮里无实
　　我今树王下　　璎珞诸道品
　　功勋超百亿　　世雄尊第一
　　今日无等伦　　现生于五浊
　　不为尘垢染　　如莲华无著
　　当守护其心　　不为尘劳惑
　　内以八正觉　　璎珞身心法
　　外以诸相好　　庄严诸国土
　　明慧修二观　　相好自严饰
　　本从四大成　　成败无所有
　　前念非后念　　新新成尘劳
　　施心于一切　　高下无所逆
　　内具度无极　　无猗无所处
　　守戒常一心　　观彼无所犯
　　拥护众道德　　不阙戒性行
　　三地有十法　　无形不可见
　　权诈入生死　　示现世径路
　　生世众苦患　　忧畏无数变
　　圣人能往来　　不以此为危
　　大道本无形　　非有无生慧
　　相相度无极　　而自璎珞身
　　眼视上下眴　　远睹无有疆
　　修净度无极　　获此无碍报
　　脚跟细平正　　修治大圣座
　　今获无垢报　　具道度无极
　　[蹲-酋+(十/田/ㄙ)]如布重金　　亦不受尘水
　　举足如旋风　　机关无触碍
　　心华不著尘　　内悦色外发
　　皆由忍辱报　　故号度无极
　　执心如金刚　　演布道地法
　　知过无量世　　具足无碍度
　　口演八种音　　悉布诸言教
　　至诚不染有　　是谓不欺度
　　道由三观想　　能逮平等慧
　　心不著是非　　应于无生度
　　初发弘誓心　　不为少许人
　　自然成道觉　　是名具空度
　　神足游佛土　　身心无限碍
　　一意无移易　　神足度无极
　　本由色堕有　　知色非有常
　　今受此色身　　众好度无极
　　痛法有内外　　非苦非有乐
　　蠲除内外法　　无行度无极
　　五根有五法　　要由十八持
　　分别除去五　　无报度无极
　　守护身口意　　摄令无放逸
　　净响普照曜　　八道度无极
　　不猗三觉观　　亦无生起灭
　　息意不复生　　无言度无极
　　清净如莲华　　博闻无所染
　　常训化众生　　净教度无极
　　平等无二想　　不怀偏局心
　　如日照虚空　　慧观度无极
　　仁智不可量　　无生不可见
　　施心无量慧　　道智度无极
　　观三千世界　　起灭无所有
　　善觉寤一切　　无想度无极
　　知生本无主　　因缘生诸法
　　成就有无道　　平等度无极
　　总持无碍道　　解脱成就慧
　　分别无我想　　空净度无极
　　生死有五难　　染著世俗尘
　　游空无量境　　权智度无极
　　已脱生死缚　　游戏解脱中
　　清净无乱想　　果报度无极
　　在世现苦行　　执心如金刚
　　已超三有道　　自然度无极
　　或在虚空界　　念法无乱想
　　如空有所容　　无形度无极
　　快哉无生道　　永断诸尘劳
　　不见有往来　　无行度无极
　　神足有四事　　恒游十方刹
　　身心俱虚寂　　明慧度无极
　　本从平等心　　一意无所染
　　心超无量界　　微妙度无极
　　观了生世苦　　一相无所起
　　道心不可转　　金刚度无极
　　无学修梵行　　超越九次第
　　行尽不炽然　　璎珞度无极
　　道从三慧观　　分别定意行
　　自息心不起　　无量度无极
　　济拔四恶道　　越次不受证
　　自然灭无明　　等分度无极
　　道教实微妙　　精进不可逾
　　平等无二法　　众行度无极
　　生世众苦难　　常习无上道
　　不见有无迹　　众想度无极
　　生死多限碍　　不睹智慧光
　　道力以宣畅　　积行度无极
　　成就九禅法　　不染世俗智
　　一一分别想　　戒训度无极
　　所以显现法　　愍念一切人
　　不见度无度　　寂意度无极
　　游至无量界　　承事诸贤圣
　　受教不忽忘　　总持度无极
　　复能现变化　　感动诸佛刹
　　亦不自贡高　　灭意度无极
　　追念过去世　　普修菩萨道
　　不著内诸漏　　观行度无极
　　修治诸佛土　　清净无瑕垢
　　度脱无量人　　法界度无极
　　众生根无量　　身体极清净
　　内外不染有　　了法度无极
　　知生不足贪　　权现无有方
　　不生众想念　　无等度无极
　　身法若干种　　亦不生尘垢
　　庄严身体相　　功德度无极
　　从无央数劫　　积累修法本
　　积累不为己　　神通度无极
　　六情不著有　　分别无量慧
　　得过虚空际　　一心度无极
　　生在人中难　　受身无有量
　　眼不著外色　　无念度无极
　　执意无贪著　　生生亦不息
　　自灭内众行　　空观度无极
　　无畏无所著　　不见内外法
　　道意无若干　　神智度无极
　　佛身本自净　　不为尘垢染
　　智达过百劫　　无心度无极
　　前心非今心　　生生而不绝
　　一意无所起　　大智度无极
　　亿百千众生　　度亦不见度
　　心念无非邪　　娱乐度无极
　　行尽受苦证　　达知三世本
　　不有小乘意　　本末度无极
　　于苦不念苦　　了知四非常
　　尽生更无身　　圣谛度无极
　　本从无量佛　　受决当作佛
　　亦不自欢庆　　等施度无极
　　心本不思议　　德超无有量
　　分别有无观　　静寂度无极
　　五道众苦原　　不生清白法
　　八等过道行　　现身度无极
　　人体本无法　　不见法界相
　　上智过百行　　无畏度无极
　　一心一念顷　　受证无有难
　　永离诸漏法　　大圣度无极
　　本末永自离　　亦不见吾我
　　神力如虚空　　知足度无极
　　自摄持威仪　　不著诸相好
　　自守无所犯　　亲近度无极
　　吾从无数世　　供养诸世尊
　　不毁诸法界　　无愿度无极
　　亦不有悕望　　侥幸于诸法
　　非有无所生　　积行度无极
　　不念彼此岸　　超越生死海
　　究尽一切根　　无尽度无极
　　十六不思议　　亦名十六慧
　　从苦至无法　　无著度无极
　　生死无有底　　或出或隐没
　　尽能观了知　　性空度无极
　　身法三十二　　污染不净行
　　一一能分别　　无著度无极
　　眼识有内外　　不受外身入
　　无畏无所动　　慈心度无极
　　如我坐佛树　　庄严金刚座
　　降魔无所畏　　大慈度无极
　　愍念众生类　　度人不见度
　　旷济无有疆　　自离度无极
　　过去不复生　　不染当来尘
　　慧心无内外　　无疑度无极
　　内外阴持入　　不生诸尘垢
　　守一不放逸　　神足度无极
　　眼不著外色　　舌亦复知味
　　除去贪著想　　无形度无极
　　分别菩萨心　　净观无所著
　　道从平等慧　　威仪度无极
　　自识宿命智　　知本所从来
　　不复兴想念　　现生度无极
　　智者在世化　　尽苦无有余
　　拔断生死本　　苦行度无极
　　愍过慈母育　　慧普无高下
　　内不自见身　　无贪度无极
　　德游无量境　　无有觉知者
　　亦不自称叹　　法身度无极
　　复从诸佛受　　空慧无量法
　　自然尽苦际　　不起度无极
　　道从平等慧　　不染三有想
　　从是获神足　　无我度无极
　　凡夫缚著四　　不离三界患
　　尽生更不造　　通慧度无极
　　从无央数劫　　定意不错乱
　　意亦无移易　　本际度无极
　　神智无边涯　　永除贪著有
　　逮得不起忍　　寂灭度无极
　　道慧观七品　　法界无参差
　　一相不可见　　无形度无极
　　泥洹无生灭　　行迹无所有
　　能离彼此中　　随行度无极
　　无明众行本　　流转十二海
　　不为识所染　　无著度无极
　　如尔四圣谛　　出生诸道果
　　灭意由四禅　　定意度无极
　　如来八解脱　　无苦亦无乐
　　能灭现在结　　无患度无极
　　不猗著三界　　造立于尘劳
　　修习神通慧　　快乐度无极
　　无住无往来　　亦不坏法性
　　永灭尘劳畴　　无变度无极
　　如色本无色　　色性常自然
　　了知三世苦　　灭意度无极
　　不受外尘垢　　定意无他想
　　生尽更不造　　无受度无极
　　现变无央数　　终不自为己
　　道慧无三碍　　本际度无极
　　入定除三想　　不见我人寿
　　执信无驰骋　　众智度无极
　　空无相愿法　　三昧圣道观
　　寂然灭一意　　怀来度无极
　　道生无量法　　从是得到彼
　　玄达三世苦　　受乐度无极
　　知生为大灾　　穿漏诸法界
　　舍一不染著　　众妙度无极
　　慈悲四等心　　普润于一切
　　化导无尊卑　　大智度无极
　　四大因缘形　　体性不可转
　　欲达解脱门　　三向度无极
　　若劫欲尽烧　　不怀恐惧心
　　自然通道力　　无想度无极
　　亦不自生念　　分别若干想
　　佛慧无有穷　　大海度无极
　　功勋过众行　　本业无有量
　　无一不见一　　离群度无极
　　弘誓具足愿　　观身无形相
　　破坏四魔患　　庄严度无极
　　无念诸法本　　泥洹寂然净
　　诸佛所游处　　深藏度无极
　　无相不可见　　从一乃成佛
　　去离心本法　　一义度无极
　　究尽诸道果　　不有三窠窟
　　慧照无边涯　　立本度无极
　　生死诸艰难　　无为澹然安
　　不生五尘垢　　总持度无极
　　遍游无量世　　教化众生类
　　经历生死苦　　断苦度无极
　　现处母胞胎　　实不染著有
　　心净如虚空　　本慧度无极
　　不见有受报　　果证诸明慧
　　分别四道本　　修荷度无极
　　本从无量世　　法界不思议
　　平等无二心　　广慧度无极
　　佛法甚深妙　　非二乘所及
　　超越无量行　　无疑度无极
　　先净其眼根　　净修心本行
　　慕及菩萨道　　净意度无极
　　执意如金刚　　清净无瑕秽
　　永离有无界　　道果度无极
　　古昔诸世尊　　坐此元吉树
　　降伏四魔怨　　忍力度无极
　　神识在虚空　　初无恚怒心
　　亦不生尘垢　　超越度无极
　　神力超无量　　一切诸世界
　　亦不著可欲　　无垢度无极
　　夫欲究尽空　　内净外亦然
　　分别非常想　　因缘度无极
　　光明照诸界　　蠲除诸闇昧
　　不起若干想　　断垢度无极
　　慧观有三法　　永除欲怒痴
　　不为色所染　　智行度无极
　　设从亿千劫　　意志弘誓心
　　不见众生类　　净教度无极
　　八等大道行　　内外无我想
　　佛界法界净　　无量度无极
　　人本修其行　　拔断十二缘
　　除贪不著有　　一意度无极
　　欲修人道行　　先护身口意
　　十善众行本　　应法度无极
　　我本不造痴　　根本为所在
　　十慧无量智　　本无度无极
　　法界不思议　　成就无畏法
　　尽生死根本　　重担度无极
　　如来慈慧等　　养育无高下
　　除去染污心　　无望度无极
　　发趣大乘意　　接度诸有碍
　　不见生死本　　远离度无极
　　弘誓执勤苦　　游戏诸定意
　　常怀反复心　　忘报度无极
　　众生平等慧　　尽知诸根本
　　不怀尘欲心　　权慧度无极
　　大道甚为妙　　不为尘欲动
　　三空舍本意　　究意度无极
　　于此贤劫中　　诸佛兴出世
　　拔苦无三碍　　周旋度无极
　　身放平等光　　接度无数众
　　知生不染生　　善友度无极
　　欲成无上道　　亲近善知识
　　能尽苦本际　　无尽度无极
　　四道无往来　　住寿无数劫
　　究尽道根本　　无变度无极
　　欲究尽生死　　勿怀退转心
　　勇健不可坏　　立志度无极
　　行施无所爱　　亦不兴三想
　　本末悉自空　　解慧度无极
　　道力如虚空　　不计五阴身
　　色本非有色　　清净度无极
　　无生众慧本　　常想非有真
　　不见有教化　　智力度无极
　　过去无数劫　　有佛如我号
　　修平等法本　　无形度无极
　　大辩如来出　　消灭爱欲尘
　　教训众生类　　信根度无极
　　有佛名无碍　　苦行无量劫
　　摄意不放逸　　守戒度无极
　　次名弘誓佛　　教化无高下
　　意等如虚空　　忍辱度无极
　　有佛名大愿　　究尽生死根
　　变化无数身　　殷勤度无极
　　道本自清净　　不见虚空慧
　　无形不可见　　慈悲度无极
　　更乐八十六　　菩萨所修行
　　无有三毒本　　不起度无极
　　贤圣十六心　　悉知无所有
　　不坏诸法界　　无身度无极
　　一心一念中　　不离禅定观
　　复从一意起　　无想度无极
　　虚空无边涯　　寂意无染污
　　舍一不著一　　定意度无极
　　吾本应此行　　寂然无想念
　　息意处现在　　无碍度无极
　　禅定自灭意　　净观灭三想
　　道慧自然净　　除染度无极
　　佛境不思议　　众生界亦然
　　法性自然寂　　无形度无极
　　能度生死难　　不念三界苦
　　忍意不起想　　澹泊度无极
　　入三世定意　　尽知众生根
　　自观内外身　　无愿度无极
　　八部鬼神界　　随彼而教化
　　为现神足力　　灭迹度无极
　　善权教众生　　不离本末空
　　分别四无畏　　无我度无极
　　思惟内外身　　分别空无慧
　　不观有吾我　　法意度无极
　　生遇贤圣乐　　八解无所著
　　不兴众想念　　如幻度无极
　　正法无男女　　意由思想生
　　深法不可见　　恶露度无极
　　分身无量形　　复还合为一
　　无能觉知者　　身密度无极
　　如来众相具　　色身游世间
　　神足而教化　　无猗度无极
　　凡夫未入学　　不观内外身
　　圣慧甚深妙　　相好度无极
　　本从神足起　　意法无高下
　　菩萨无形观　　安乐度无极
　　禅定无念待　　息心无所著
　　游戏八解池　　至诚度无极
　　人知五苦法　　仰修无为道
　　六通无漏法　　贤圣度无极
　　神通游世间　　常习圣贤律
　　不观内外法　　无名度无极
　　习行无憍慢　　不怀颠倒心
　　不起诸结缚　　无秽度无极
　　若复死尸观　　不念净不净
　　内外无所著　　无慢度无极
　　威仪如法律　　举动不虚妄
　　众智自卫护　　无对度无极
　　无身为道要　　不为尘所染
　　坐卧心常定　　自守度无极
　　圣人愍念俗　　为雨甘露法
　　演畅无量慧　　受化度无极
　　博施多恩惠　　觉观除心本
　　蠲除苦恼患　　挌战度无极
　　心念无量法　　示现无量变
　　寻忆通慧本　　奋迅度无极
　　内法无所念　　恒为外尘染
　　以彼无生智　　从愿度无极
　　众定自璎珞　　眼识不起想
　　彼亦不自有　　无移度无极
　　修习众智慧　　解脱度知见
　　欲饮不死浆　　甘露度无极
　　净观无贪著　　慧度空无异
　　分别四道果　　流转度无极
　　犹如有士夫　　堪忍受尘劳
　　心慧无尘染　　随愿度无极
　　相相各有报　　非有行有法
　　超越四禅行　　生尽度无极
　　前世由本行　　无恚怒于人
　　自然离八难　　超越度无极
　　常人之所念　　合会有别离
　　非圣弘誓心　　分别度无极
　　以无照本有　　彻睹无有外
　　形累自然灭　　无见度无极
　　往诣虚空界　　速疾无所碍
　　不念中间法　　应律度无极
　　了本为一法　　志趣各有别
　　随世染其色　　解缚度无极
　　分别三毒本　　行尽乃应行
　　知本非我有　　身本度无极
　　心游得自在　　观欲如炽然
　　消灭五道趣　　清凉度无极
　　无愿在三有　　贪著五欲法
　　永离八无闲　　言说度无极
　　起灭无有定　　总持不忽忘
　　一切智慧足　　博闻度无极
　　受慧有四品　　他觉自不知
　　缘是逮七空　　捷疾度无极
　　佛道难究尽　　非心所能测
　　悉知无道观　　七觉度无极
　　分别三十七　　如来圣道径
　　一意不起想　　名身度无极
　　包识远近法　　不念无碍道
　　十号一一异　　无数度无极
　　讲授深要法　　心不怀怯弱
　　不愿求无相　　智力度无极
　　入正八等慧　　不坏空性行
　　内自思惟法　　逮果度无极
　　名色若干变　　爱入尘劳病
　　不能达本无　　善察度无极
　　十法空无变　　意念缚著想
　　不念去外入　　限齐度无极
　　愍念世苦人　　忧畏无端数
　　建立权方便　　现化度无极
　　心坚如金刚　　非有为能坏
　　灌以甘露法　　深要度无极
　　本因虚空慧　　解脱无所碍
　　智明去尘垢　　见闻度无极
　　知奉贤圣律　　戒闻慧定心
　　道意志力强　　无阙度无极
　　知身本无形　　煎熬生死法
　　澹然归虚寂　　解缚度无极
　　智者随俗变　　终不著更乐
　　除结断苦本　　尊上度无极
　　人中世雄师　　行过无量世
　　至诚不怀欺　　言应度无极
　　心念不思议　　究尽深法藏
　　分别如来界　　道觉度无极
　　如来十句义　　各各无形相
　　寂然无音声　　授决度无极
　　观身空无形　　清净无所染
　　增上本无法　　行尽度无极
　　如来授记莂　　如如不变易
　　不见生灭本　　本净度无极
　　正觉所教授　　不舍一切众
　　尽令得覆护　　无比度无极
　　为人作桥梁　　究尽一切法
　　渐渐入深藏　　离苦度无极
　　教化众生类　　不离法境界
　　进趣于道场　　自守度无极
　　众生所归趣　　尽向于道门
　　众智自在慧　　无患度无极
　　与世作炬明　　为众生作眼
　　令知所归趣　　大道度无极
　　十力所现世　　拔断忧苦人
　　智慧坏诸有　　神慧度无极
　　乐在闲静处　　修习本所行
　　能变现众生　　径路度无极
　　于无量劫中　　守苦不舍苦
　　具足十法宝　　无离度无极
　　观定如空等　　普能有所照
　　自观复观彼　　等性度无极
　　观诸佛刹土　　众智自璎珞
　　遍游十方界　　寂然度无极
　　复有无量法　　如来所宣畅
　　消灭非法本　　牢固度无极
　　众生应受化　　闻法便得寤
　　斯等宿识利　　捷疾度无极
　　一切诸法本　　非有亦不无
　　道从无想生　　八法度无极
　　智慧照无量　　如师子无畏
　　观见无常法　　无生度无极
　　说法不有说　　度人无有度
　　善权过百劫　　无染度无极
　　不没亦不尽　　照曜一切人
　　宣畅如来慧　　无欲度无极
　　说法无法想　　不见吾我人
　　大慈度有无　　转轮度无极
　　众鸟乐于池　　青莲芙蓉间
　　禅寂永除想　　无事度无极
　　说法有三事　　除其本末空
　　度此无量界　　无猗度无极
　　念察人根源　　观彼心识意
　　不离菩萨誓　　毕竟度无极
　　随时行方便　　不以苦经心
　　永舍增减意　　如法度无极
　　幻术著眼识　　不见有出生
　　耳识闻彼声　　解空度无极
　　若彼大幻师　　现化诸饮食
　　鼻识而分别　　香熏度无极
　　如化之所造　　其义不可思
　　欲得究尽者　　味识度无极
　　本我造更乐　　身想诸法本
　　摄意自然伏　　权现度无极
　　以清净音响　　周遍十方界
　　戒德香亦尔　　无犯度无极
　　幻术不真实　　诳惑愚痴等
　　导引真实法　　真际度无极
　　推寻众生根　　非圣无能测
　　权化大圣人　　立教度无极
　　清净如莲华　　终不受尘垢
　　越次众行表　　捡意度无极


　　　　菩萨璎珞经卷第六



　　　　菩萨璎珞经卷第七(一名现在报)

　　　　姚秦凉州沙门竺佛念译

　　随行品第十九之余

　　行过超三界　　无形不可睹
　　普照三千世　　法愍度无极
　　一意一念顷　　具足众相好
　　不染于尘劳　　空界度无极
　　若能宣畅法　　普润诸萌类
　　四谛如尔相　　苦尽度无极
　　佛土普清净　　无有三乘心
　　自然通道教　　定意度无极
　　人本从空生　　法界无增减
　　不违诸法本　　方便度无极
　　幻化不真实　　行超三界表
　　超过无量国　　通达度无极
　　无想众生等　　猗识不解慧
　　贤圣得往来　　微识度无极
　　自然如尔性　　法慧多所益
　　四大本自然　　终始度无极
　　不见吾我人　　寿命众行本
　　一相无有相　　无形度无极
　　无数诸佛土　　庄严佛道场
　　演出佛光明　　法宝度无极
　　摄意无有乱　　永除三毒心
　　平等无若干　　诚信度无极
　　猗识由五道　　不能解缚著
　　拔济苦根源　　远离度无极
　　虽复处胞胎　　不为欲所染
　　永离淫怒痴　　解脱度无极
　　佛法甚深妙　　神力过三界
　　现形在五浊　　忍辱度无极
　　若复遭苦乐　　不生增减心
　　执意如虚空　　无疆度无极
　　道不从空生　　亦不离人心
　　分身满虚空　　灭尽度无极
　　不见吾我人　　不坏本无相
　　一行成正觉　　观世度无极
　　不生亦不灭　　无有生死本
　　从此至彼岸　　超越度无极
　　众苦本无形　　本智由境界
　　心识不可毁　　幻行度无极
　　幻有二根本　　行幻深智幻
　　能解此幻法　　无疑度无极
　　智幻超三界　　行幻亦复然
　　八正道清净　　道品度无极
　　世幻非真实　　贤圣不染著
　　愚者抱常想　　通慧度无极
　　六尘外六入　　十二牵连法
　　名色由更乐　　缘想度无极
　　行从愚惑生　　流驰无数念
　　若当念有形　　具足度无极
　　虚空无边际　　亦不见行迹
　　得寻生死岸　　自然度无极
　　人寿有长短　　今世亦后世
　　唯道澹然安　　澹然度无极
　　法界各有性　　不见受入处
　　无猗不可染　　无怀度无极
　　佛土无央数　　法智不思议
　　慧海不可量　　受入度无极
　　人智无增减　　贤圣行平等
　　分别空无慧　　阴盖度无极
　　本从无数世　　苦行无有量
　　不念劫数期　　闲静度无极
　　念在兜术天　　论讲无形法
　　导引无量人　　无二度无极
　　著乐不以欢　　处苦亦不忧
　　见谛成就道　　真实度无极
　　降神阎浮内　　转法于鹿野
　　尽舍世秽浊　　望断度无极
　　菩萨行成就　　不著六尘劳
　　学智甚深法　　牢固度无极
　　智术权方便　　深入无有碍
　　分别无量身　　在所度无极
　　勇超无量劫　　穷尽生死本
　　庄严佛土净　　微妙度无极
　　人能信本源　　不滞于生死
　　心正无乱想　　一想度无极
　　行施不见施　　亦无去来想
　　观物如虚空　　无厌度无极
　　观世非有世　　亦无三涂苦
　　自济复济彼　　大慈度无极
　　设见众生类　　染著在三有
　　劝导以正教　　大悲度无极
　　周旋无量界　　执信如安明
　　和颜常一心　　欢喜度无极
　　菩萨初发意　　不为一人故
　　旷济无边崖　　放舍度无极
　　当我初生时　　佛土黄金色
　　庄严于道场　　神感度无极
　　不自灭名想　　亦不著寿命
　　空无愿无相　　根门度无极
　　本从平等慧　　今自致正觉
　　不舍金刚意　　三观度无极
　　殷勤于道德　　日夜常经行
　　法说亦义说　　进趣度无极
　　知足道第一　　舍意无所贪
　　三十七道品　　无为度无极
　　菩萨刹土净　　种姓不杂错
　　恒生真正家　　豪族度无极
　　降神处母胎　　示现婴儿相
　　执心净无垢　　变化度无极
　　既得出母胎　　举足行七步
　　足足度七垓　　示现度无极
　　常在金机上　　现以香水浴
　　无量诸佛集　　劝进度无极
　　三十二相具　　八十好庄严
　　天地六反动　　容颜度无极
　　诸法无形相　　现以色相法
　　独步无有侣　　最尊度无极
　　一一思法界　　不失本要誓
　　诸法悉如聋　　默然度无极
　　贤圣八等行　　止观无想行
　　不舍空无慧　　一入度无极
　　常以妙道法　　讲授诸法门
　　劝导一切人　　法响度无极
　　十善众行本　　无著不可染
　　修一得成一　　不退度无极
　　世人怀悭贪　　永处于幽冥
　　导该无量法　　学习度无极
　　如来无所著　　受法不舍离
　　永离众生居　　独拔度无极
　　虽处父王宫　　寂静思惟道
　　不贪五欲乐　　无秽度无极
　　观身干树皮　　亦如久朽灰
　　自察无识想　　出息度无极
　　一数不离一　　止观本行愿
　　系意在目前　　道智度无极
　　人处生死久　　不计本末空
　　能舍不与俱　　总持度无极
　　所以获四辩　　法义捷疾智
　　宣畅无量义　　应适度无极
　　无数大圣集　　闻法欲无厌
　　平等通大智　　等慧度无极
　　设复于无量　　成败诸劫数
　　未尽如来藏　　远离度无极
　　一生百千生　　欲究如来德
　　未有斯等类　　广及度无极
　　虚空有边际　　须弥可称量
　　岂有大导师　　无限度无极
　　从无央数劫　　积累诸德本
　　行尽更不造　　流转度无极
　　世雄慈盖普　　润及众生类
　　闻法不疑滞　　信解度无极
　　勇猛超众生　　无有下劣心
　　降伏魔官属　　忍意度无极
　　吾昔发誓愿　　不自惜身命
　　故自独持出　　金刚度无极
　　若中间有疑　　不成最正觉
　　累功德无量　　人尊度无极
　　尔乃道玄妙　　法藏不可思
　　超过三有表　　纯熟度无极
　　一相不可见　　真如性亦尔
　　舍本就其末　　无碍度无极
　　不教自然寤　　无师一切智
　　独善无所忧　　无尤度无极
　　坏六十二见　　爱欲诸罗网
　　闭塞生死门　　快乐度无极
　　息心自灭意　　不怀沾污心
　　执心如大海　　无违度无极
　　观身如怨仇　　诸孔流不净
　　分别内外法　　解本度无极
　　一心一念顷　　流驰不可制
　　至坐树王下　　弘誓度无极
　　法行如莲华　　常以三道教
　　虽处不染著　　一意度无极
　　等意如大道　　永除小节心
　　三十三法尽　　无垢度无极
　　人当求出要　　分别内外法
　　思惟不舍离　　精进度无极
　　观身当观法　　五阴聚散行
　　如人观掌珠　　真谛度无极
　　破碎四魔垢　　摧坏憍慢山
　　慧火焚三毒　　舍离度无极
　　卿等设有疑　　各自宣说本
　　当以智慧光　　照曜度无极
　　足下众相明　　印文炳然现
　　诸有睹此相　　恩泽度无极
　　鹿腨如金刚　　内外朗然现
　　趾立不倾侧　　端严度无极
　　皮毛极软细　　红华不著水
　　一一众好具　　行足度无极
　　当我举足时　　入城行分卫
　　福祐无贫富　　不择度无极
　　分卫讫周遍　　还诣静房室
　　道法自娱乐　　思惟度无极
　　日夜恒经行　　观谁应先度
　　不违本弘誓　　清净度无极
　　是以恒自修　　不与世事诤
　　自离复离彼　　离趣度无极
　　四大各有性　　高下亦不同
　　由识神分别　　法义度无极
　　菩萨自观空　　无微不省察
　　防护诸恶业　　慧见度无极
　　谛观诸刹土　　不兴苦乐想
　　解诸法甚深　　善法度无极
　　可进知其进　　亦不怀狐疑
　　出要无二道　　虚寂度无极
　　悉观诸行本　　受报亦清净
　　不求功德业　　忘施度无极
　　过去不复生　　未来不可见
　　现在自然法　　愿求度无极
　　泥洹无体性　　亦无受入处
　　观诸受法报　　知本度无极
　　静意三昧定　　永与乱意别
　　无常苦无我　　体行度无极
　　如实观察法　　知一不可动
　　不坏法本心　　自然度无极
　　悉知法无我　　生生不见生
　　转诸法轮行　　旷济度无极
　　能灭诸法性　　亦不求解脱
　　诚信游五道　　尽生度无极
　　如来至密行　　心意识亦然
　　逮得无生心　　了达度无极
　　计吾本所行　　住寿恒沙劫
　　功劳自然著　　行迹度无极
　　生死本所从　　如幻无真实
　　寂灭不可污　　匿藏度无极
　　贤圣十二品　　悉归于无为
　　无生永不生　　行胜度无极
　　念昔在香林　　端坐思惟道
　　形体不倾侧　　初禅度无极
　　又本在师子　　旷普讲堂所
　　无想诸天卫　　二禅度无极
　　复于此贤劫　　护法大城中
　　自隐求道教　　三禅度无极
　　如今于此座　　广演无量法
　　内外无所碍　　四禅度无极
　　行道无沾污　　不兴若干念
　　故令自致尊　　离世度无极
　　如日初放光　　令人自所见
　　吾今演道教　　现明度无极
　　无数阿僧祇　　如来不思议
　　各各布道教　　无生度无极
　　正使亿百千　　七宝满世境
　　不如一意念　　一意度无极
　　不起亦不灭　　知本所从来
　　解了三世观　　梵行度无极
　　若能崇慧本　　次第不越序
　　修道无二心　　玄寂度无极
　　大慈不思议　　广济众生类
　　师子一雷吼　　普闻度无极
　　诸有众生类　　信乐空无法
　　顺理无所犯　　造行度无极
　　内修六重法　　乐静不处闹
　　自识宿命行　　知本度无极
　　今世受胎分　　欲灭勤修行
　　一失命根识　　受决度无极
　　诸法不娆乱　　修行清白法
　　念生离生本　　无本度无极
　　人游五道渊　　如河奔大海
　　速驶不复还　　归趣度无极
　　常念世间苦　　念离不与俱
　　独逝不怀忧　　无双度无极
　　如种诸谷子　　稻麻诸花果
　　本子非生苗　　变易度无极
　　人生不学道　　临死有变悔
　　欲离勿懈怠　　学进度无极
　　若欲拔根本　　勿复种其识
　　此尽无过是　　香熏度无极
　　观诸世间法　　悉空无所有
　　当观是非法　　不动度无极
　　劝助诸福业　　一一无所碍
　　登祚十住行　　一生度无极
　　悉观诸法门　　总持无忘失
　　诸法界相应　　断结度无极
　　若欲游虚空　　神足无所碍
　　无人无我想　　习行度无极
　　一一思惟法　　轻举无所碍
　　以身量度空　　神足度无极
　　如实观人本　　道行无所违
　　不与二见心　　正定度无极
　　如镜观面像　　信已无瑕秽
　　尘劳自然灭　　百福度无极
　　宿愿不可尽　　积行今乃获
　　诚信如日初　　择法度无极
　　勤念入深要　　搜求无量法
　　谦恭下下意　　牢固度无极
　　菩萨有八法　　修行至道场
　　解慧不著空　　无想度无极
　　若欲猗空慧　　知空非真实
　　慧本知三碍　　空相度无极
　　有法名战格　　奋迅无畏定
　　亦不怀怯弱　　众智度无极
　　因缘各相生　　生死是道本
　　二事不相离　　拔苦度无极
　　一生非本根　　亦无众生根
　　识神染著有　　假号度无极
　　真道无形质　　微妙不思议
　　道实非有道　　震动度无极
　　观诸佛土净　　清净无瑕秽
　　常以平等道　　神通度无极
　　菩萨常观察　　不著形相法
　　知生过五道　　无名度无极
　　或有修一法　　超越众行表
　　最胜自然达　　越次度无极
　　空观一切人　　息心无所念
　　应一无所污　　齐限度无极
　　大圣德无量　　不为尘欲染
　　究尽尘劳原　　无底度无极
　　本无有五道　　由尘垢而生
　　幻化非常想　　圣慧度无极
　　诸法相受入　　菩萨所修行
　　不见众苦本　　无我度无极
　　亦不在劫数　　生死无形兆
　　当来不常停　　速疾度无极
　　分别四非常　　苦空无我身
　　以慧自庄严　　修治度无极
　　如人欲行空　　修禅乃果获
　　定意不错乱　　志密度无极
　　口出无量音　　不毁于法性
　　如月众星满　　果实度无极
　　神足不可量　　慧海如恒沙
　　善权摄自在　　受入度无极
　　若欲化众生　　入定观察心
　　先以权慧导　　渐现度无极
　　佛经不可数　　唯佛能记之
　　诸法相应相　　劝乐度无极
　　度脱一切众　　不限劫远近
　　真道无男女　　顺一度无极
　　欲修菩萨道　　先净身口意
　　无从十恶行　　本净度无极
　　一意念道教　　永离欲界行
　　中间不起想　　灭欲度无极
　　诸法无名号　　著色求功报
　　色亦非本无　　离色度无极
　　菩萨受记别　　如来所印可
　　行尽更不造　　补处度无极
　　有数本无数　　无数亦复然
　　起亦不见起　　断结度无极
　　灭生非有生　　无生亦复然
　　知生非常生　　无生度无极
　　无有本非有　　非有亦复然
　　解有非有者　　一向度无极
　　一亦本非一　　无一亦复然
　　一亦本无住　　无名度无极
　　假号出本无　　权诈非真实
　　无著归灭尽　　怀道度无极
　　人本从积行　　观世如幻化
　　不以众多想　　绝迹度无极
　　经历一切劫　　拔擢离劫数
　　不著诸音响　　无声度无极
　　如人眼视色　　色本非眼候
　　犹识内外别　　无识度无极
　　声香味细滑　　意法亦复然
　　本无有此识　　自然度无极
　　无色观诸法　　无痛更乐生
　　威仪众行具　　造行度无极
　　本无有此生　　贪识乐此生
　　随形受生分　　断贪度无极
　　神识本无形　　性本自然息
　　后受六入苦　　断入度无极
　　念离五道渊　　思惟虚空观
　　竖立法大幢　　显曜度无极
　　无想亦不生　　不从师禀受
　　能从中自寤　　越次度无极
　　诸法如虚空　　非思欲之数
　　悉解众音响　　闻说度无极
　　其声净妙好　　所说无滞碍
　　不起六更乐　　妙法度无极
　　诸法无有量　　如来尽超过
　　道智通三达　　正观度无极
　　现为师禀受　　不怀高下意
　　意超三界表　　独步度无极
　　无行不造行　　行本无因缘
　　缘尽则无行　　神德度无极
　　三痛由苦乐　　报应随其法
　　无苦无乐痛　　痛止度无极
　　成就七观行　　三处自然灭
　　阴入不复生　　爱止度无极
　　寻色本从空　　以生诸法想
　　非我本造彼　　见正度无极
　　无行亦无报　　端坐无所念
　　思惟自成道　　常住度无极
　　执意不可动　　澹然如虚空
　　非有非不有　　布行度无极
　　正使后灭度　　定意不错乱
　　不念有常想　　广行度无极
　　转法无法想　　况有受法人
　　解了悉空寂　　知时度无极
　　声弥满世界　　皆演妙法音
　　声本自无生　　无声度无极
　　慎身守护口　　意莫念非邪
　　与道不相违　　无憎度无极
　　思惟诸法界　　不坏法轮行
　　具足九次第　　法界度无极
　　无畏不可尽　　无内外远近
　　离四诸受入　　无量度无极
　　不坏形色法　　亦不与相应
　　不败自然相　　相应度无极
　　道行本无一　　甚深不可量
　　随根原适化　　随智度无极
　　如有欲解法　　现法有境界
　　便能寻根原　　无尽度无极
　　从亿百千劫　　教化众生类
　　欲令悉成就　　方便度无极
　　随时现方便　　不染著三有
　　拔断诸阴盖　　等慧度无极
　　总持诸法门　　不失正行本
　　不自称叹己　　满足度无极
　　生法非有生　　尽法非有尽
　　知生尽本无　　空响度无极
　　譬如人音声　　等正觉所说
　　悉归于空无　　如实度无极
　　诸根不错乱　　护念众相具
　　清净归本无　　道慧度无极
　　人结无量缚　　非有所能坏
　　自然通圣达　　化生度无极
　　如来最正觉　　玄鉴过去法
　　彼彼自然化　　深藏度无极
　　未来有生本　　受苦无有量
　　方便断未来　　本尽度无极
　　现在无量行　　众生不可量
　　随形往化生　　净刹度无极
　　当说法门品　　功福无有尽
　　不望功福报　　道树度无极
　　神足行有本　　所说法不同
　　现法有增损　　周旋度无极
　　无量智无碍　　所说无亏损
　　道意甚深固　　演畅度无极
　　佛法无二相　　唯在身意净
　　法处无猗著　　不住度无极
　　虽得神通道　　不习算术法
　　行讫不具足　　非来度无极
　　如实非有一　　亦无若干想
　　行尽得致一　　供养度无极
　　诸佛世尊等　　于法得自在
　　化身得自在　　法法度无极
　　既知前无数　　难计无量劫
　　教尽复流化　　舒迟度无极
　　当来阿僧祇　　无量众生类
　　知不唐勤劳　　普接度无极
　　观察种种类　　过去无量佛
　　亦说真如法　　无猗度无极
　　实亦非本实　　实亦自然生
　　实亦非常住　　身转度无极
　　文字通道法　　行迹无疑难
　　不疑三世苦　　身本度无极
　　不计本无法　　智从无量生
　　观世尽为惑　　教授度无极
　　从初发意来　　恒愍众生类
　　不处城国邑　　离众度无极
　　分别身支节　　身相诸秽浊
　　解知本无形　　无著度无极
　　法性非常住　　亦非今后世
　　离法不获果　　未来度无极
　　亦不与同处　　行迹各差别
　　尽归于灭度　　齐等度无极
　　实空不可离　　况当无实空
　　念善力勤学　　达妙度无极
　　一切众相具　　本无为一形
　　法从空慧得　　自生度无极
　　念本无怒佛　　没命善觉尊
　　由是今成佛　　立志度无极
　　受形虽被谤　　不为荣辱屈
　　故号人中尊　　摄意度无极
　　未受本无慧　　道意有移转
　　现光于世间　　发意度无极
　　灭度有四品　　皆由三毒本
　　名号人中尊　　种类度无极
　　道亦有三相　　真如法性本
　　现在获三报　　成就度无极
　　如来真实法　　非有能护持
　　分别身空本　　怀来度无极
　　得通不可测　　心形俱然住
　　道练心尘垢　　往来度无极
　　本无有心意　　自生自然灭
　　我本亦自无　　空寂度无极
　　佛不由三世　　当来现在道
　　转易不常停　　速疾度无极
　　法相常自住　　神识自流转
　　非刹非有刹　　慧静度无极
　　身法有六行　　非想意所造
　　苦行三十七　　颁宣度无极
　　非彼吾所造　　为说非常空
　　出现诸佛法　　世界度无极
　　神智广长舌　　所说如言教
　　斯由功德成　　心通度无极
　　惠施知恩义　　慎莫有侥幸
　　唯道自将护　　现法度无极
　　道行深义法　　神通解脱禅
　　以权随时化　　众德度无极
　　法身思欲身　　此非最真正
　　获彼泥洹性　　灭色度无极
　　随宜适化前　　勿为尘劳屈
　　殊胜奇特变　　降伏度无极
　　初无经苦心　　造化不可逮
　　戒身自然具　　德意度无极
　　信意向三宝　　下下无自高
　　达本究尽苦　　除痴度无极
　　分别识诸慧　　不著吾我法
　　自然通圣达　　自至度无极
　　宣畅十二缘　　一一而了别
　　三药除三爱　　摄口度无极
　　现化诸刹土　　演布虚无慧
　　亦不猗著身　　察众度无极
　　度人如恒沙　　闻法不可量
　　周游虚空界　　等无度无极
　　八法无生度　　善权照一切
　　不见诸法相　　常法度无极
　　众慧无所碍　　修习去更乐
　　神归于大道　　向门度无极
　　总持有十事　　身口意为本
　　除十成就十　　报应度无极
　　能与众生类　　示现无上慧
　　德过众圣表　　断苦度无极
　　清净空无形　　不见正觉道
　　将导入解脱　　道趣度无极
　　设于百劫中　　恭奉贤圣人
　　不如一道本　　垂愍度无极
　　昔吾初受决　　先获无生慧
　　犹经劫数期　　空慧度无极
　　正觉本发心　　成就十号本
　　既获如所求　　桥梁度无极
　　圣德过于天　　光泽无有边
　　玄化度众生　　恩纯度无极
　　虽在俗中教　　严训如所誓
　　广宣无量宝　　随时度无极
　　若人不观世　　无常诸变易
　　寿命积无量　　住劫度无极
　　如我所经历　　现在自所睹
　　厌患五阴身　　净观度无极
　　虽欲求泥洹　　除去身想著
　　念修现在定　　无犯度无极
　　十八本持法　　念灭缘入法
　　不起妄想者　　吉药度无极
　　受法有三义　　自专身口意
　　断求不念空　　了达度无极
　　一一分别身　　佛法众亦然
　　入定观诸想　　无边度无极
　　诸佛无尽藏　　演出无量定
　　遍观一切界　　究竟度无极
　　诸佛常威仪　　修戒最第一
　　出入安详法　　摄心度无极
　　欲有所感应　　要当先入定
　　了知本末空　　平等度无极
　　佛本所修习　　观身无所贪
　　自利复利彼　　行际度无极
　　观察前后法　　超越有无境
　　自在诸想寂　　众教度无极
　　身法有三事　　不犯杀盗淫
　　专精求法界　　本行度无极
　　口不犯四过　　不妄有所说
　　自护复护彼　　等觉度无极
　　意法有三事　　不起众乱想
　　得佛所住处　　坚固度无极
　　本从等空来　　教化满世界
　　断求不著空　　如实度无极
　　行由三世起　　染著爱欲缚
　　了以真际法　　成愿度无极
　　三达五通智　　所往无挂碍
　　净刹化众生　　游识度无极
　　本无今日有　　有亦非本生
　　缘行致苦乐　　缘对度无极
　　本觉不思议　　现变无有量
　　分身还合一　　神智度无极
　　亦不处彼此　　亦不住法界
　　观身如无身　　行业度无极
　　著生无有量　　缘致生老病
　　内外悉空寂　　无人度无极
　　本由平等慧　　不见有往来
　　解三无三法　　等定度无极
　　三行有三事　　觉观无有觉
　　进趣泥洹路　　遍现度无极
　　觉观诸法种　　生三十七品
　　进趣泥洹路　　安隐度无极
　　无学觉观法　　亦不见生灭
　　坐卧由自在　　不起度无极
　　观人无所观　　不见诸法主
　　现行无起灭　　无量度无极
　　人生遇众苦　　经历无数身
　　欲灭此众难　　修学度无极
　　受此四大身　　欲灭无有方
　　智达悉观察　　断欲度无极
　　诸法纯熟性　　净诸功德业
　　积此得致佛　　三垢度无极
　　充足众生愿　　令各得成就
　　悉归于灭尽　　禁戒度无极
　　佛所教化处　　要以空性本
　　说无不见无　　欢喜度无极
　　若有众生类　　欲修五德行
　　合聚无量法　　众慧度无极
　　修五分法身　　戒定慧解度
　　量尽无有量　　法本度无极
　　最初无有生　　无佛亦无众
　　因缘自造行　　自起度无极
　　当受无量苦　　生老众痛恼
　　无形受胞胎　　勇进度无极
　　诸佛恒入定　　雨泪众生故
　　三等六度法　　望断度无极
　　修习诸善本　　觉意入诸定
　　虽生能离生　　识相度无极
　　功勋过亿劫　　不著诸更乐
　　念善修道本　　离尘度无极
　　入定得欢喜　　游心无量空
　　一一别众相　　成道度无极
　　欲具深法藏　　先修空无相
　　教诫神足德　　严净度无极
　　如来一切智　　知人本末空
　　为说四谛法　　果实度无极
　　大圣人中尊　　广训无有崖
　　智业成五法　　箧藏度无极
　　五业成五行　　五愿断五道
　　五性五分身　　五业度无极
　　若能修德业　　求本本无业
　　然炽众道果　　广曜度无极
　　十慧十乐道　　十法悉具足
　　十住十所从　　十妙度无极
　　三千二百福　　一一众相具
　　容颜好无比　　自净度无极
　　慈哀劝一切　　务使成道果
　　累劫无量德　　毕竟度无极
　　兴建众德本　　不见吾我人
　　故号人中尊　　无穷度无极
　　善权所适化　　巧便不可尽
　　随时隐现法　　尽生度无极
　　福报于三界　　不别诸眷属
　　现佛威仪德　　成就度无极
　　吾今说璎珞　　诸佛之宝印
　　庄严佛土净　　华鬘度无极
　　有受持此法　　获福二十德
　　计身心识具　　成办度无极
　　耳目自聪明　　自识本所更
　　辩智通达利　　宿命度无极
　　恒见十方佛　　禀受此总持
　　闻法辄解寤　　法要度无极
　　所言人信用　　终不被诽谤
　　身体皆得具　　戒香度无极

　　　　菩萨璎珞经光明品第二十

　　尔时世尊告善男子善女人。若有菩萨摩诃萨受持讽诵尊复尊大梵天王所问句义不思议法。便当得身相不二法门。眼入清净得法界自在。菩萨摩诃萨定意正受。即于己身诸毛孔间。一一毛孔现法界自在。接度众生不可穷尽。不坏法界清净之行。若菩萨摩诃萨入此定意者。便能具足一切诸法。亦能现化诸法如幻。能知世界诸法所出。从一佛刹至一佛刹。乃至无数亿百千世。一一分别众生根原。复能思惟威仪礼节。可坐知坐可卧知卧。复于彼劫无数亿百千世。分别根义苦义空义无形像义。为说空观无名字观内观外观非众生观净不净观。平等无二习大乘行。进趣无为不退转行。尔时世尊欲与诸来会者解释狐疑。即于座上。便放身诸支节毛孔光明。悉照十方无量世界。其中众生蜎飞蠕动有形之类。尽见此光自识宿命根本之法。复于光明闻此言教苦义空义无形像义。即于彼劫见百劫事知千劫事。知亿劫事知亿百千劫事。知无限劫事知阿僧祇劫事。知无量劫事知无边劫事。知无数劫事知无际劫事。知无称劫事知不思议劫事。知不可平量劫事知无穷尽劫事。复知无限无量不可称计诸佛刹土众生起尽劫事。复见菩萨摩诃萨所行法则威仪礼节。专意修习不违本行。尔时菩萨见此光明心意开解。复自入己身诸毛孔定意。复见十方无量众生亿百千劫所修行本。尔时菩萨摩诃萨复从彼三昧起。见诸佛光如前不异。尔时有菩萨名曰照明。即从座起偏露右臂长跪叉手。白佛言。世尊。向见如来至真等正觉身诸支节毛孔光明。尽照十方无量世界。皆使众生自识宿命无量世事。亦使诸菩萨摩诃萨神力自在。复能得入身诸支节毛孔定意。亦知十方众生宿命。甚奇甚特不可思议。唯愿世尊。敢有所问。若见听者乃得陈说。尔时世尊已知彼意。便告照明菩萨曰。汝所问者皆是如来境界。谛听谛听善思念之。汝所问者吾知不乎。答曰。如是世尊。如来诸法之藏。愿具演说永无狐疑。佛言。族姓子。汝向所问如来至真等正觉明行成为善逝世间解无上士道法御天人师号佛众祐世尊。今日放身诸支节光明。遍照十方无量世界。尽令众生之类自识宿命本所从来。一光明德所度无量。凡夫学地上至无学。皆蒙此光而得济度。如来何不恒放此光济度无量众生之类。云何照明菩萨。汝所问者为尔不乎。答曰。如是如是。世尊。甚奇甚特。向欲所问其义如是。云何族姓子。如来当以此义见报。光明示现众定法门不可以言教。有所教化汝复当报我。云何世尊。今此日月照四天下无不蒙光。时日月光有时有益有时有损不乎。我时答曰。无也族姓子。佛言。汝所问者为尔不乎。答曰。如是世尊。时汝复当作是问。日月光明普有所照常无亏损。如来今日放大光明。有时有损有时无损耶。我复当以此义报汝。云何族姓子。日月所照能以昼为夜以夜为昼不乎。汝当报我。不也世尊。日月光明不能以昼为夜以夜为昼。我言。族姓子。如是如是。如来光明能以昼为夜以夜为昼。是谓各各差别。族姓子。汝复当以此义问我。云何世尊。若尘雾五翳蔽日月光无有所照。今如来光明亦有尘翳耶。我言。不也族姓子。何以故。如来光明内外通彻。非有尘雾之所遏绝。超过三界为无上尊。云何照明。汝复当作是问。如来光明无所障碍。众生三毒为是尘翳不乎。若是尘翳者。与日月五翳复有何异。时我答言。善哉善哉。族姓子。快说斯言。吾今与汝一一分别。如来光明不可思议。超过三界为无有等。法光明者有十藏行。云何为十。一者勇猛道场不毁诸法。二者诸法无尽得四无畏。三者辩才通利离世八法。四者六通彻达无所挂碍。五者演畅妙法不怀怯弱。六者不行放逸永离五盖。七者慈悲喜护普愍一切。八者游诸佛国化导一切。九者根门具足不乐下劣。十者修无上道不舍法意。是谓族姓子如来至真等正觉修此十法乃应如来十光明慧。犹如族姓子摩尼珠光神德无量。其光明者。照一天下照二天下照三天下照四天下。其光明照千世界二千世界三千世界。照小千世界中千世界。复照三千大千世界。复有得摩尼神珠。照一佛世界二佛世界三佛世界。乃至无数三千大千世界。其光明德不可称量。无情之光其德如是。况如来至真等正觉。放大光明普照无量诸佛国土。其中众生有形之类见光明者。除三垢净皆发无上正真道意。复次照明菩萨摩诃萨。若有善男子善女人。笃信承受信如来慧获大光明有十事行。云何为十。未曾有法如来悉知。是谓一事。未曾所转善权方便。能现佛法众所觉知。是谓二事。于诸外法未得自在。各各狐疑起是非心。不见言见不缚言缚。不解言解不持言持不成言成。于诸法中悉得自在。如实如尔实无虚妄。使诸佛世尊于一切法悉得自在。于诸法界无所挂碍。是谓三事。复次族姓子。譬如有人一念之顷净诸心垢豁然大寤。不复经历劫数之期。从一佛国至一佛国。教化众生而无有碍。尽超三有不以为难。是谓四事。复次照明菩萨摩诃萨。或遭劫烧其间旷绝。前佛过去后佛未出。法性恒住而不变易。有弘誓如来至真等正觉。便能澄神寂定虚空。不于无余泥洹而取灭度。所以然者。由其本要弘誓重故。是谓五事。复次照明菩萨摩诃萨。如来至真等正觉观察人心应受化者不受化者。如来悉知如实而不虚。如来悉知从此欲界至有想无想天心识所念若善若丑若苦若乐。便能于中教化令度。是谓六事。复次照明菩萨摩诃萨。如来化身不可测度。游于无量诸佛刹土。行禅解脱九次第法。是谓七事。复次照明菩萨摩诃萨。若有善男子善女人。修五德行怀忍辱心不讥彼受。亦复无此生若干意我胜彼不如。复无此心彼胜我不如。或复生心彼与我等我与彼等。是谓八事。复次照明菩萨摩诃萨。若善男子善女人。无量诸法不可思议。入诸五趣心中所念。弹指之顷悉皆知之。有愚痴心无愚痴心。有爱欲心无爱欲心。有嗔恚心无嗔恚心。一一分别悉皆知之。是谓九事。复次照明菩萨摩诃萨。若善男子善女人。游诸十方诸佛世界。劝进人民施为佛事。便说五趣受形之恼。虽复生天非是常道。人身百变生死无量。抵突畜生终无解脱。贪餮饿鬼受形丑陋。地狱受报罪毕乃出。唯有泥洹快乐无比。指示径路进趣无为。是谓照明菩萨摩诃萨十事行。非是二乘所能及知。

　　　　菩萨璎珞经无想品第二十一

　　尔时座上有法造菩萨。闻如来至真等正觉说十光明慧。欣然踊跃即从座起。偏露右臂右膝著地。前白佛言。敢有所问。尊见听者乃当陈启。佛告法造菩萨曰。族姓子。今大众云集悉无所畏。有所疑难便可问之。时法造菩萨白佛言。世尊。云何有想云何无想。云何有行云何无行。云何有痛云何无痛。佛告法造菩萨。善哉善哉。族姓子。汝所问者皆持佛威神。谛听谛听善思念之。吾当与汝一一分别。法造菩萨言。愿乐欲闻。佛言。族姓子。我今问汝。汝当一一报我。云何族姓子最正觉者为有想耶为无想耶。法造菩萨言最正觉者是有想耶非无想耶。佛言。云何族姓子。清净法身为有想耶为无想耶。法造菩萨白佛言。世尊。清净法身是有想非无想。佛言。云何族姓子。戒身定身慧身解脱身度知见身。为有想耶为无想耶。法造菩萨白佛言。世尊。戒身定身慧身解脱身度知见身。皆是有想非无想耶。佛复问。云何族姓子。四意止四意断四神足五根五力七觉意八贤圣道空无相愿。从须陀洹乃至佛。为有想耶为无想耶。法造菩萨白佛言。世尊。从一切诸法至佛。皆是有想非是无想。佛复问。云何族姓子。从一切诸法乃至等正觉。皆是有想非是无想。何者是无想耶。法造菩萨白佛言。本无慧无余泥洹慧。是谓无想。佛复问法造菩萨曰。云何族姓子。汝今已得本无慧无余泥洹慧乎。对曰。非也世尊。佛言。族姓子。云何知本无慧无余泥洹慧是无想非有想耶。尔时法造菩萨。即以偈报曰。
　　昔从天中天　　如来等正觉
　　闻说本无慧　　无余泥洹道
　　无生非有生　　寂然无想著
　　澹然不变易　　安静无起灭
　　今故报如来　　本无无有想
　　无著不可污　　何况有众念

　　佛复以偈。报法造菩萨曰。
　　如来等正觉　　三达无所碍
　　分别诸法想　　犹未尽根原
　　泥洹寂然定　　法性不可坏
　　想在转不转　　何为无想乎
　　过去恒沙佛　　法说义亦然
　　设本无无想　　云何化众生

　　尔时法造菩萨白佛言。世尊。云何是有想。云何是无想。佛言。族姓子。求佛是想。得佛是无想。求清净法身是想。得清净法身是无想。求五分法身是想。得五分法身是无想。四意止初乃至空无相愿。从须陀洹乃至佛。求者是想得者无想。尔时法造菩萨白佛言。世尊。从清净法身一切诸法乃至等正觉。为有形乎为无形耶。若使有形。我则无疑。若使无形。求则有想得则无想。无形之法不可护持。云何不可护持之法有求有得。佛言。止止族姓子。吾今问汝。此虚空界有形乎无形耶。法造菩萨白佛言。世尊。此虚空界空如空非有形非无形。佛言。族姓子。云何空如空非有形非无形。法造菩萨白佛言。世尊。内外法有形无形空如空。无余泥洹道是谓非有形非无形。佛复问法造菩萨。云何无余泥洹非有形非无形。法造白佛言。虚空界者眼识所摄。以此观之非有形非无形。佛复问法造。既眼空耶非空耶。对曰。非也世尊。佛复问。若眼识非空。云何以识知空。法造菩萨曰。以识非空故知。空如空非有形非无形。佛复问。云何族姓子。如汝所言。以识知无识。颇有无识知有识乎。法造白佛言。本无如来是。佛复问。云何为本无如来。不住不变易不坏法界故。号为本无如来。佛复问。族姓子。不坏不住。族姓子。以果耶。对曰。非也世尊。佛言。云何知不住为本无如来。法造白佛言。过去无形现在不住当来未至。佛言。汝今已得此法性乎。对曰。非也世尊。佛言。未知三世住不住法。云何知有形无形耶。法造白佛言。世尊。今问如来至真等正觉。为在有余泥洹。为在无余泥洹。佛言。我今亦在有余泥洹。亦在无余泥洹。法造菩萨白佛言。世尊。云何亦在有余泥洹。亦在无余泥洹。佛言。如我三十二相成此色身。则有余泥洹。观过去诸佛如恒沙数无形不可见。则是无余泥洹。法造复问。云何世尊。泥洹法界有可记不可记耶。佛言。族姓子。泥洹法界不可记也。法造白佛。泥洹无记。云何说过去恒沙不可数。名曰无余泥洹。佛言。止止族姓子。如汝所言。此法权诈无名号性。所谓泥洹非有非无。非有形非无形。但为众生著空染空著法界染法界。不知有形至无形。不知无形至有形。故使如来说此义耳。法造菩萨白佛言世尊。若使空如空亦是有形亦是无形。如来今日为体有形为体无形。假使体无形者。今日如来未入无余泥洹界。云何知无余泥洹界为无形乎。若使如来知无余泥洹界为无形者。过去诸佛亦当如是。何以故。世尊。言法性常住而不变易。过去诸佛如恒沙数。不起不灭故号为本无如来。佛告法造菩萨。善哉族姓子。如汝所言。过去诸佛现在当来各无有想。过去非当来。当来非过去。过去非现在。现在非过去。我所说者其义如是。法造菩萨复白佛言。过去想无想。现在想无想。当来想无想。为有异不异乎。佛告法造菩萨。过去非今今非现在各无异。法造菩萨白佛言。云何为有行。云何为无行。佛告法造。清净法身是谓有行。离清净法身是谓无行。戒身定身慧身解脱身度知见身是谓有行。离则无行。三十七品从须陀洹乃至于佛是谓有行。离则无行。法造。如来至真等正觉今说有行无行。云何为有行。云何为无行。佛言。族姓子。地大水大火大风大色痛想行识是谓为有行。空性法性无形像性是谓无行。佛告族姓子。如来至真等正觉。亦在有行亦在无行。云何在有行。云何在无行。有佛境界是则有行。无佛境界是则无行。故谓有行无行。法造菩萨复白佛言。云何有佛境界则有行。无佛境界则无行。佛告法造菩萨曰。行有三事。一者恒在空泽。二者在虚空界。三者在人众中大寂泥洹。尔时法造菩萨复白佛言。云何为有痛。云何为无痛。佛言。初欲行檀是谓为痛。施而无悔是谓无痛。习戒不犯是谓为痛。戒心牢固是谓无痛。执心如地不舍忍辱是谓为痛。忍能和众不离彼此是谓无痛。奉法殷勤初无变悔是谓为痛。进法如旧不舍道本是谓无痛。虽得久定心在无相是谓有痛。不坏道本一意不乱是谓无痛。化导众生摄以一道是谓为痛。不见吾我去相著心是谓无痛。

　　　　菩萨璎珞经卷第七



　　　　菩萨璎珞经卷第八(一名现在报)

　　　　姚秦凉州沙门竺佛念译

　　无识品第二十二

　　尔时有菩萨名曰净观。即从座起偏露右臂。右膝著地长跪叉手。前白佛言。若有善男子善女人。受持讽诵此经典者。我代其欢喜。何以故。皆过去诸如来无所著等正觉之所修行。当来诸如来亦当习此法而得成就。如我今日如来至真等正觉颁宣此法。善权方便化导众生。尔时净观菩萨复白佛言。若有菩萨摩诃萨宣传此法布现世人功德有二十行。云何为二十。总持璎珞。不坏法界。种姓璎珞居家成就。善权璎珞。不减耗诸法。化生璎珞。不受胞胎。净教璎珞。无欺诤法。法身璎珞。解性清净。受入璎珞。空行成就。众生璎珞。化一切故。灭度璎珞。无尘垢故。生尽璎珞本无心识。无量璎珞。垢自净故。劫数璎珞。无远近故。知生璎珞。叹本无故。道德璎珞。行自灭故。大乘璎珞。诸根具足故。解脱璎珞。不见众生故。法王璎珞。说法无穷故。无厌璎珞。受法不疲故。文字璎珞。强记不忘故。法界璎珞。行具足故。法本璎珞。本无泥洹故。法性璎珞。无生灭故。弘誓璎珞。道性自性故。真如璎珞。善本具足故。清净璎珞。离生本无故。无碍璎珞。通达往来故。法起璎珞。不著三处故。若有比丘比丘尼优婆塞优婆夷。受持讽诵法璎珞者。便当具足二十功德总持法门。尔时净观复白佛言。若有善男子善女人。遍满三千大千世界。一一众生起七宝塔。不如善男子善女人讽诵此法。法璎珞者。其功德福不可称量。何以故。诸佛世尊皆由而得成就。若有善男子善女人。起七宝塔遍三千大千世界。不如善男子善女人受持讽诵法璎珞业。其功德福不可称量。尔时世尊告净观菩萨。善哉善哉。族姓子。乃能于如来前作师子吼。云何族姓子。若有善男子善女人。受持讽诵此法璎珞。复有恒沙众生成就五戒其福宁多不乎。净观菩萨白佛言。甚多甚多世尊。佛言。故不如善男子善女人得法璎珞无尽之藏。其功德福不可称量。百倍千倍万倍巨亿万倍。不可以譬喻为比。何以故。一恒沙众生成就五戒。皆由法璎珞而得具足诸道果报。佛复告净观菩萨。云何族姓子。若有一恒沙众生。尽得五通皆悉成就。加修五戒十善。其功德福宁为多不。净观菩萨白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得五通各各成就。皆由法璎珞而得具足诸道果报。佛复告净观菩萨。云何族姓子。若有一恒沙众生。行四等心慈悲喜护。行第一禅第二第三第四禅。念持喜安自守。复行四空定。一一具足。其功德福宁为多不。净观菩萨白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生行四等心慈悲喜护。行第一禅第二第三第四禅。念持喜安自守行四空定。皆由法璎珞而得具足诸道果报。佛复告净观菩萨。云何族姓子。若有一恒沙众生。尽得须陀洹果断诸妄想。皆悉成就了了通达。其功德福宁为多不。净观菩萨白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得须陀洹道一一成就。皆由法璎珞而得具足诸道果报。佛复告净观菩萨。云何族姓子。若有一恒沙众生。尽得斯陀含果。无复狐疑悉皆成就。其功德福宁为多不。净观菩萨复白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得斯陀含。一一成就而无狐疑。皆由法璎珞而得具足诸道果报。佛复告净观菩萨。云何族姓子。若有一恒沙众生尽得阿那含果。无复狐疑悉皆成就。其功德福宁为多不。净观菩萨复白佛言。甚多甚多世尊。佛言。故不如善男子善女人受持讽诵法璎珞业。其功德福不可种量。何以故。一恒沙众生悉得阿那含。一一成就而无狐疑。皆由法璎珞而得具足诸道果报。佛复告净观菩萨。云何族姓子。若有一恒沙众生尽得阿罗汉果。无复狐疑悉皆成就。其功德福宁为多不。净观菩萨复白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得阿罗汉。一一成就而无狐疑。皆由法璎珞而得具足诸道果报。佛复告净观菩萨。云何族姓子。若有一恒沙众生悉得辟支佛。一一成就而无狐疑。其功德福宁为多不。净观菩萨白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得辟支佛。一一成就而无狐疑。皆由法璎珞而得具足诸道果报。佛复告净观菩萨。云何族姓子。若有一恒沙众生。成一住行发意趣道。修十八法三十七品空无相愿。其功德福宁为多不。净观菩萨白佛言。甚多甚多世尊。佛言。故不如善男子善女人受持讽诵法璎珞业。其功德福不可称量。何以故。一恒沙众生悉得成一住行发意趣道。修十八法三十七品空无相愿。一一成就而无狐疑。皆由法璎珞而得具足诸道果报。佛复告净观菩萨。云何族姓子。若有一恒沙众生超一地住第二地。修行八法并修十八法三十七品空无相愿。其功德福宁为多不。净观菩萨白佛言。甚多甚多世尊。佛言。故不如善男子善女人法璎珞业。其功德福不可称量。何以故。一恒沙众生超一地住第二地。修行八法并十八法三十七品空无相愿。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。若有一恒沙众生超一地二地在三地中。修五净法行五观法。修行八法并十八法三十七品空无相愿。其功德福宁为多不。净观菩萨白佛言。甚多甚多世尊。佛言。故不如善男子善女人法璎珞业。其功德福不可称量。何以故。一恒沙众生超一地二地在三地中。修五净法行五观法。并修八法及十八法三十七品空无相愿。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。若有一恒沙众生从一地二地三地住四地中。修四法及七观行并五净法。行五观法。修行八法并十八法三十七品空无相愿。其功德福宁为多不。净观菩萨白佛言。甚多甚多。佛言。故不如善男子善女人法璎珞业。其功德福不可称量。何以故。一恒沙众生在第四地。修行四法及七观行。修五净法行五观法。修行八法及十八法三十七品空无相愿。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。若有一恒沙众生。在五住地修十二法心意不惑。堪任教化及修四法行七观行。修五净法行五观法。修行八法及十八法三十七品空无相愿。其功德福宁为多不。净观菩萨白佛言。甚多甚多世尊。佛言。故不如善男子善女人法璎珞业。其功德福不可称量。何以故。一恒沙众生在五地中。修十二行心意不惑。堪任教化及修四行修五净法。行五观行行七观行。修行八法及十八法三十七品空无相愿。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。一恒沙众生皆在六地。行六度无极布施持戒精进忍辱一心智慧。修十二法心意不惑。堪任教化及修四法行七观行。修五净法行五观法。及修八法及十八法三十七品空无相愿。其功德福宁为多不。净观菩萨白佛言。甚多甚多世尊。佛言故不如善男子善女人法璎珞业。其功德福不可称量。何以故。一恒沙众生在六地中。行六度无极布施持戒忍辱精进一心智慧。修十二法堪任教化。及修四法行七观行。修五净法行五观行。及修八法及十八法三十七品空无相愿。法璎珞业其功德福不可称量。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。一恒沙众生在七地中。逮不退转行十三法。毕志坚固当成无上等正觉。得四无畏获四辩才。行六度无极布施持戒忍辱精进一心智慧。修十二法心意不惑。堪任教化及修四法行七观行。修五净法行五观行。及修八法及十八法三十七品空无相愿。其功德福宁为多不。净观菩萨白佛言。甚多甚多世尊。佛言。故不如善男子善女人法璎珞业。其功德福不可称量。何以故。一恒沙众生在七地中逮不退转行十三法。毕志坚固当成无上等正觉。得四无畏获四辩才。行六度无极布施持戒忍辱精进一心智慧。修十二法心意不惑。堪任教化及修四法行七观行。修五净法行五观行。及修八法及十八法三十七品空无相愿。法璎珞业其功德福不可称量。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。一恒沙众生在八地中立童真行。成就十二妙法及五慧业行十三法。毕志坚固当成无上等正觉。得四无畏获四辩才。行六度无极布施持戒忍辱精进一心智慧。修十二法心意不惑。堪任教化及修四法行七观行。修五净法行五观行。及修八法及十八法三十七品空无相愿。其功德福宁为多不。净观菩萨白佛言。甚多甚多佛言。故不如善男子善女人法璎珞业。其功德福不可称量。何以故。一恒沙众生在八地中立童真行。成就十二妙法心意不惑。堪任教化及修四法行七观行。修五净法行五观行。及修八法及十八法三十七品空无相愿。法璎珞业其功德福不可称量。一一成就而无狐疑。皆由法璎珞而得具足诸道果报。佛复告净观菩萨曰。云何族姓子。一恒沙众生在九地中。必当坚住得佛无量神德之业。尽舍诸法不复修习。进当成佛无复退转。其功德福宁为多不。净观菩萨白佛言。甚多甚多世尊。佛言。故不如善男子善女人法璎珞业。其功德福不可称量。何以故。一恒沙众生在九地中立童真行。成就十二妙法。心意不惑堪任教化。如此之比满十方恒沙及前一地二地乃至九地。故不如法璎珞业。其功德福不可称量。一一成就而无狐疑。皆由法璎珞而得具足诸道果报。尔时世尊告净观菩萨。如我今日如来至真等正觉三界独尊。尽统三千大千世界。故号天中之天。斯由法璎珞业而得成就。其功德福不可称量。具足深要诸道果报。尔时有菩萨名曰辩通。即从座起长跪叉手。前白佛言。若有善男子善女人心意好乐。欲得修习法璎珞者。云何用心。当行何法而得成就法璎珞慧。佛言。善哉善哉。族姓子。若有善男子善女人。欲得修习法璎珞者。当去妄想不生识著。诸念具足得入众定。游至十方无量世界。从一佛国至一佛国。承事供养诸佛世尊。何以故。皆由无识著想。而得具足诸道果报。

　　　　菩萨璎珞经受迦叶劝行品第二十三

　　尔时佛告比丘比丘尼优婆塞优婆夷。及诸大众普来会者。及菩萨摩诃萨。谁能堪任于如来前说有行无行不可思议众智之门。尔时一切大众。闻如来说有行无行不可思议众智之门。默然不对。尔时世尊放舌相光明。普照无数无量国土。使无量众生皆见光明。其见光者皆发无上正真道意。时东方去此十亿江河沙数。过是数已有佛土名莲华净。佛名净教如来至真等正觉。见释迦文放大光明普照三千大千佛土。即遣菩萨万二千人来至忍土。至世尊所头面礼足在一面坐。南方去此十亿江河沙数诸佛国土。有佛名一道。复见光明寻遣菩萨八千大士来至忍界。至如来所绕佛三匝在一面坐。西方去此七江河沙等诸佛世界。有佛名曰无碍如来至真等正觉。见此光明普有所照。即遣千二百大士。尽得神通行过魔界来至忍土。至如来所头面礼足在一面坐。北方去此十三亿江河沙数。有佛土名曰如(乡本妙)像。佛名正意如来至真等正觉。复见光明普照三千大千世界。寻遣五万菩萨。悉皆神足六通清彻来至忍界。世尊所头面礼足在一面坐。东北角方去此八江河沙数。有佛土名曰除垢。佛名等行如来至真等正觉。见此光明复遣菩萨七千大士来至忍土。至如来所头面礼足在一面坐。东南角去此三亿佛土。有佛国名曰积宝。佛名善积如来至真等正觉。复见光明寻遣七百正士。皆得神通获无碍慧来至忍界。至世尊所头面礼足在一面坐。西南角去此十江河沙数诸佛国土。有佛土名曰一相。佛名等慧如来至真等正觉。见此光明寻遣千五百大士来至忍界。至世尊所头面礼足在一面坐。西北角去此十四亿江河沙数诸佛国土。有国土名曰清净。佛名众德如来至真等正觉。见此光已寻遣五千菩萨来至忍界。至世尊所头面礼足在一面坐。上方去此过众生界。复过二恒沙世界。有佛土名曰普慈。佛名弘等如来至真等正觉。见此光明寻遣五千菩萨来至忍界。至世尊所头面礼足在一面坐。下方去此三十二亿江河沙数。有佛土名曰坚固。佛名不舍弘誓如来至真等正觉。见释迦文佛放大光明。复遣十千大士从下方来至世尊所。头面礼足在一面坐。是时世尊见众坐已定。便告诸来会者。吾今当说有行无行。谛听谛听善思念之。若有善男子善女人。从须陀洹乃至阿罗汉。未得如来道慧藏者。斯等之类不在圣例。尔时座上有九万二千无著阿罗汉。从异方世界来诣忍土。欲从如来听法璎珞有行无行。今闻世尊吐如此教。若善男子善女人。从须陀洹乃至阿罗汉。未践如来道慧藏者。斯等之类不在圣例。是时九万二千得道阿罗汉。诸漏已尽缚结以解。更不受生如实知之。时摩诃迦叶。阿若拘邻。舍利弗。摩诃目犍连。宾头卢。摩诃迦旃延。离越。须菩提。满愿子。九万二千人等。即从座起头面礼如来足。绕佛三匝各自长跪。前白佛言。世尊。我等虽得四果六通清彻。犹尚不如凡夫行人。所以然者。今闻如来说道慧深藏。非我等所入境界。唯愿世尊。得闻斯法使久寐众生永无犹豫。尔时世尊默然不对。时大迦叶重白佛言。我等罗汉虽获称为佛子。皆是如来之咎非我等过。何以故。若使如来誓无三乘者。我等岂非成等正觉乎。何为如来不见听在圣例乎。时大迦叶及九万二千真人。尽脱袈裟哀号悲泣五体投地。当尔之时三千大千刹土六变震动。诸天龙鬼神阿须伦迦留罗真陀罗摩休勒干塔和人及非人怪未曾有。尔时世尊欲解诸人心中狐疑。便舒右手扶迦叶起各使复坐。尔时世尊即说斯偈。
　　本无如来业　　道慧藏第一
　　诸度无量智　　渐入如来境
　　大道无三乘　　况有四道果
　　观净如虚空　　耆年迦叶是
　　我今观斯心　　非有亦不无
　　多现无量变　　不舍佛弘誓
　　从久远以来　　修神足璎珞
　　六度旷大法　　何有声闻名
　　佛界无疆畔　　所化亦不同
　　故使众生惑　　谓为道若干

　　尔时座上有无央数众生闻如来说此偈已。悉皆发意。信乐欲闻道慧深藏甚深之法。皆发无上正真道意。复有无央数众生。正心解脱得尽信之行。

　　　　菩萨璎珞经有行无行品第二十四

　　尔时无顶相菩萨。即从座起偏露右臂长跪叉手。前白佛言。我能堪任于如来前说有行无行。佛言。善哉善哉。族姓子。若能说者今正是时。无顶相菩萨白佛言。世尊。若有菩萨摩诃萨。解了本无是谓有行。本无自然空寂无形是谓无行。广进菩萨曰。现彼佛土神足教化是谓有行。不见国土化众生者是谓无行。知生菩萨曰。泥洹寂静无起灭者是谓有行。不见泥洹及泥洹相是谓无行。法宝菩萨曰。说道非道是谓有行。亦非有道亦非无道是谓无行。净妙菩萨曰。清净法观是谓有行。亦不见清净法观是谓无行。趣道菩萨曰。见佛神力是谓有行。亦不见佛亦无神力是谓无行。普施菩萨曰。现有入定是谓有行。亦不见修行亦不见入定是谓无行。月光照菩萨曰。见佛身相遍满三千大千世界是谓有行。亦不见佛及相好者是谓无行。哀世菩萨曰。有吾我寿命是谓有行。亦不见寿命亦不见吾我是谓无行。无畏菩萨曰。说法无法想是谓有行。亦不见法非无有法是谓无行。如是菩萨摩诃萨。于有行无行。便得具足菩萨璎珞。无量菩萨曰。以过佛量而不可限是谓有行。亦不见量亦不见非量是谓无行。心念菩萨曰。以六神通游诸佛国不自称誉叹神通道是谓有行。不见国土有所接度是谓无行。贤护菩萨曰。能化一切尽为佛形是谓有行。亦不见化复不见佛是谓无行。无边际菩萨曰。佛界无量总持不忘是谓有行。本无总持亦无三宝是谓无行。常悲菩萨曰。诸有众生发大乘心是谓有行。亦无大乘复无有道是谓无行。不思议菩萨曰。佛不思议正法亦然法不思议受报亦然是谓有行。亦不见思议亦不见不思议是谓无行。
　　周旋菩萨曰。空慧是一非不有慧是谓有行。慧亦虚寂亦不有慧亦不无慧是谓无行。法造菩萨曰。如来为一真际亦尔是谓有行。亦不见如来亦不见真际无一无不一是谓无行。善权菩萨曰。慧观分别一切诸法是谓有行。亦无慧观复无诸法是谓无行。无与等菩萨曰。一相无相是谓有行。亦不见相亦不见无相是谓无行。如是菩萨摩诃萨。于有行无行。便能具足菩萨璎珞。功勋菩萨曰。亦不见生亦不见不生是谓有行。生亦无生复无生生是谓无行。觉悟菩萨曰。有常无常是谓有行。亦不见常亦不见非常是谓无行。成就菩萨曰。不造身行亦无所著是谓有行。亦不见造亦不见不造是谓无行。愿乐菩萨曰。不造口行亦无所著是谓有行。亦不见造亦不见不造是谓无行。无处所菩萨曰。不造意行亦无所著是谓有行。亦不见造亦不见不造是谓无行。无碍智菩萨曰。觉无所觉是谓有行。亦不见觉亦复不起有众生想是谓无行。香积菩萨曰。解道本无法性不异是谓有行。亦不见道复无法性是谓无行。转法轮菩萨曰。在树王下颁宣演畅四道果证是谓有行。说法无法想亦不见四道是谓无行。自观菩萨曰。说色痛想行识空是谓有行。亦不见五阴成败是谓无行。众智菩萨曰。其有观四意止知内外空是谓有行。分别意止本无所从来去亦无所至是谓无行。多闻菩萨曰。然炽诸法乃至三十七品是谓有行。亦不见然炽及一切诸法是谓无行。法身菩萨曰。见一切诸法有动转者不动转者是谓有行。亦不动转非不动转是谓无行。无怒菩萨曰。一切法自然法观亦尔法观自然一切法亦尔是谓有行。本无诸法亦无法观是谓无行。上首菩萨曰。分别佛慧知之虚寂是谓有行。观佛深慧本性自尔亦无名号是谓无行。道议菩萨曰。了五分法身而无远离是谓有行。一一观察性自无形亦无起灭是谓无行。本祚菩萨曰。一切诸法亦无所倚不倚内空亦不倚外空是谓有行。了内外空及一切诸法亦不见生亦不见灭悉无所著是谓无行。权现菩萨曰。周旋往来礼事诸佛亦不见佛土净及以不净众生好恶是谓有行。不见己身及诸佛国好恶清浊是谓无行。无想著菩萨曰。诸法不乱澹然不移不计苦乐是常非常若好若丑是谓有行。无量智慧悉归于空不见乱定苦乐好丑是谓无行。大慈菩萨曰。不见诸法有趣无趣是谓有行。永无有趣亦不见趣是谓无行。忍行菩萨曰。解空无相愿及虚空识界真如一性是谓有行。空无相愿亦是空空亦是空无相愿复无报应是谓无行。宝掌菩萨曰。入一定意悉知诸佛威仪所行法则之道是谓有行。虽入禅定永无法相是谓无行。喜庆菩萨曰。三毒根本自然起灭生不知所以生灭不知所以灭是谓有行。观三毒根本自无形兆永无起灭是谓无行。观进菩萨曰。奉律无所犯亦不见有犯是谓有行。本无有律亦无有犯。本性自尔是谓无行。常喜菩萨曰。分别解脱十二法门是谓有行。亦不见解脱及诸法宝有起有灭是谓无行。宣畅菩萨曰。法生苦生本无处所是谓有行。知苦本际而不可睹是谓无行。修道菩萨曰。大道一相泥洹无形不见志求无上之道是谓有行。所演道教而无精微法界自然无能回转是谓无行。讲法菩萨曰。所建立道不可思议虽处秽浊如无所处是谓有行。了知五净及五浊性虚而非真亦无所有是谓无行。尔时十方无央数江河沙数诸菩萨等。各各自说有行无行已各还复坐。时大迦叶便从座起。整衣服长跪叉手。前白佛言。世尊。我亦堪任说有行无行。若见听者敢宣所怀。佛告迦叶。今大众集渴仰来久。若堪说者今正是时。尔时大迦叶白佛言。世尊。若有善男子善女人。奉持正律十二头陀难得之法无所漏失如毫厘许亦不起想生是非心。斯乃名曰第一有行。时大迦叶复白佛言。若善男子善女人。一意所念专精不忘。能演道教各充志趣。乃至成佛不改大誓。斯亦名曰第一有行。时大迦叶复白佛言。若复善男子善女人。进学修习禅观法门。于诸通慧无所染著。志求道者各令欢喜。复能诱导将示道迳。随前人心果其所愿。求大乘者毕志成就。不使堕落中间挂碍。若复欲得辟支佛者。亦复将护令得无为。斯亦名曰第一有行。时大迦叶复白佛言。若有善男子善女人。欲得修习无行法者。一切众生罪根深固难可拔济。然此罪人与我无缘无由得度。然我世尊微设权巧渐伺子便。知彼去就为造因缘得蒙覆盖。是谓无行。时大迦叶复白佛言。世尊。若善男子善女人。本无道心在凡夫地。即能指授使发道意。至竟成就终不中堕在二地中。是谓无行。复次世尊。若有善男子善女人。从无数劫积功累德发大弘誓。若我成道在某国生。遭遇某圣弟子翼从亦各如是。然彼善男子善女人。违本所愿中遭贤圣有佛出世。即从彼佛而取灭度。是谓无行。尔时世尊告迦叶言。止止耆年。汝今滓浊偏狭之心所能测度。何以故。立根得力菩萨摩诃萨。犹尚未悉有行无行。况汝小节欲得悉乎。此则不然。还复汝座如常威仪。时大迦叶容颜变常极大惭愧。礼佛足下还复本座。尔时长老阿若拘邻复从座起。前白佛言。世尊。我今堪任于如来前。颁宣道教有行无行。佛言善哉族姓子。今正是时恣汝所陈。时阿若拘邻白佛言。世尊。若有善男子善女人。修八正道于八法中不起狐疑是谓有行。若复善男子善女人。得无量法慧分别八法悉无所有。本无一法况有八正。无名号之法亦无窠窟。斯乃曰第一最胜无行之法。复次世尊。若善男子善女人。于四禅行一一思惟意不分散。系意在明不失法宜。必有所果无有狐疑。是谓世尊第一有行。若复善男子善女人。从初至竟端坐思惟诸无形法。不见出生本无端绪。名号虚诈非真非有。斯乃名曰无行之法。时长老阿若拘邻复白佛言。若善男子善女人。分别空慧心不染空。于空求空生颠倒想。是谓有行。若于空慧不生染污。不兴妄见起若干意。本自无本况当有今。是谓无行。复次世尊。若复善男子善女人。内思明慧空寂定意。持心牢固无增无减。是谓有行。分别内外六情无主。本无六情况今有识。识非三世不著三有。是谓无行。是时长老阿若拘邻。说菩萨摩诃萨有行无行已即礼佛足。佛言。善哉善哉。族姓子。宣畅如来深妙之法。甚奇甚特实未曾有。还复汝座如常威仪。是时尊者舍利弗。即从座起齐整法服。长跪叉手白佛言。世尊。抱疑日久欲有所问。唯愿世尊一一发遣。佛告舍利弗言。善哉族姓子。欲有所问今正是时。如来一一当酬汝问。时舍利弗白佛言。世尊。云何为有行云何为无行。如世尊言。现造则有行。本无则无行。今问如来。为有行至无行乃名无行耶。为有行常有无行常无乃名无行乎。若言有行。则尊者大迦叶所宣有行无有错谬。假使无行则无言教。云何以无言教之法。令有言教耶。唯愿世尊一一分别。佛告舍利弗言。云何舍利弗。有行体性为空不乎舍利弗白佛言。世尊。有行体性空如空。佛复问舍利弗。云何族姓子。无行空性如何。舍利弗白佛言。世尊。无行空性即有行空性是也。佛告舍利弗。若无行空性即有行空性者。今大迦叶。何以故。但说有行不说有行空。亦不说无行。亦不说无行空性耶。舍利弗白佛言。世尊。云何有行空性。云何无行空性。佛告舍利弗言。谛听谛听善思念之。吾当与汝敷演其义。对曰如是世尊。佛告舍利弗。云何族姓子。成五阴身四大成就舍本所生。如此众生若外见色。于眼识中自起尘劳。分别此识不从外来亦不从内出。由识分别乃生此患。云何族姓子。五阴法界为尔不乎。舍利弗言。如是如是。世尊。皆由眼识起此尘劳耳。佛复告舍利弗。云何族姓子。若有目之士。思惟眼识分别尘劳。本从何来为从何灭。欲求尘劳窠窟为可得不乎。舍利弗白佛言。不也世尊。眼识无形而不可见。佛言。如是如是。舍利弗。是乃名曰有行空性。复次舍利弗。若善男子善女人。于空离空不染空识。息心永灭不兴想著。默然无言。斯乃名曰无行空性也。佛复告舍利弗。若善男子善女人。耳闻外声。鼻嗅外香。舌知外味。身知外更内乐。意法体知外行。思惟此识亦不从外来亦不内生。由妄分别乃起此患。云何族姓子。五阴法界为尔不乎。舍利弗白佛言。如是世尊。斯由识法生诸尘劳。佛告舍利弗。云何族姓子。若有目之士。思惟法识分别尘劳。为从何来复从何灭。欲求尘劳窠窟为可得不乎。舍利弗白佛言。不也世尊。法识无形而不可见。佛言。如是舍利弗。是乃名曰有行空性。佛复告舍利弗。若善男子善女人。于空离空不染空识。灭意永寂不兴想著。静然无语亦无道教。斯乃名曰无行空性也。佛复告舍利弗。夫诸法性住不变易。法起则起法灭则灭。起亦不知所以起。灭亦不知所以灭。有目之士而观察之。亦不见起亦不见灭。故号为本无如来至真等正觉明行成为善逝世间解无上士道法御天人师号佛世尊。超过三界为天人尊。若有善男子善女人。受持讽诵此深法要有行无行法本者。便得具足众相之慧。佛说此有行无行法时。有百亿那术众生。皆舍本行执牢固誓。进趣佛乘不退转地。复有诸天世人无央数众。皆得道忍离凡夫地。是时尊者大目犍连。复从座起头面礼足。前白佛言。我亦堪任畅达演说有行无行不思议法。佛言。善哉族姓子。若乐说者今正是时。目连白佛言。世尊。今闻如来包识众法以为有行无行。如我观省如来正法。非我声闻有行无行也。所以然者。弟子缘觉诸根淳淑。不复窥望平等正觉。我于如来则无行也。若使如来欲舍慧海去诸众智。求为弟子缘觉道者。如来于我则无行也。又世尊言。一切诸法皆虚皆寂无生灭著断。审如是者何复限制。弟子缘觉不在圣例。益使我等九万二千人悉皆六通倍生狐疑。又闻佛言。我法旷大亦无边涯。不计吾我有著众生。若当尔者。如来今日于清净法界则有阙也。尔时世尊告目连曰。善哉善哉。族姓子。乃能于如来前宣畅此门。我今问汝。汝当一一报我。目连对曰。如是世尊。云何目连行有报乎。目连白佛言。世尊。行有报也。又问目连。何者是行报耶。目连白佛言。随其缘对。善有善报恶有恶报。佛复问云何目连。善有善报恶有恶报。目连白佛言。三涂八难拷掠搒笞是谓恶报。泥洹永寂无复生灭是谓善报。佛复问目连。云何族姓子。今日本无如来为获报不乎。目连对曰。不也世尊。佛问目连。云何族姓子。如今如来至真等正觉。身黄金色众相具足。为是何报。目连白佛言。如来相好形质之报。非泥洹报也。佛问目连。汝体泥洹耶。云何知善有善报。是泥洹报乎。目连白佛言。一切诸法皆悉假号非有真实。所谓泥洹。泥洹者亦假号耳。故说泥洹须善有善也。尔时世尊告目连曰。如来于汝则无行也。亦是假号非有真实。汝欲求无上等正觉者。于如来所则无行也。亦是假号。于假号法中欲分别有行无行者。此则不然。尔时世尊说此假号法。有九亿众生发弘誓意。愿乐欲逮有行无行菩萨璎珞。复有无量众生得总持法门。复有三亿众生诸漏尽意解得阿罗汉。尔时尊者宾头卢。复从座起前白佛言。我亦堪任说菩萨璎珞有行无行。令善男子善女人得修行之。世尊告曰。善哉善哉族姓子。若能说者今正是时。尔时宾头卢白佛言。世尊。若善男子善女人。于初禅地。分别五阴恶露不净。于中思惟无可贪著。是谓有行。若入定意观无所有虚而非真。观他人身亦复如是。斯谓无行。复次世尊。若善男子善女人。现身臭处不净流出。是谓有行。深观本末知之为空。是谓无行。复次世尊。善男子善女人。于二禅地具足四行。是谓有行。知二禅地尽归于空。是谓无行。复次世尊。若善男子善女人。自能开悟教众生类。去离净心起不净想。是谓有行。解了净想本无所有。是谓无行。复次世尊。若善男子善女人。思惟三禅净除尘劳。不自称叹有所成办。是谓有行。不见尘劳成不成者。是谓无行。复次世尊。若善男子善女人。在四禅地思惟五阴系意不忘。是谓有行。分别四禅永无苦乐诸缚结著。是谓无行。如是善男子善女人。菩萨摩诃萨寂观璎珞有行无行。尔时尊者宾头卢。说此法已还复本座。是时尊者大迦旃延。即从座起礼世尊足。前白佛言。我今堪任于如来前说有行无行。使众生类得修行之。若善男子善女人。于十六圣行不起狐疑者。是谓有行。思惟缚著本性自无。亦无十六圣行之名。是谓无行。迦旃延复白佛言。若善男子善女人。拔断三毒淫怒痴法。察彼众生心中所念。有无明心无无明心。有爱欲心无爱欲心。有恚害心无恚害心。悉能分别而无错谬。是谓有行。若善男子善女人。观知三毒本无所有。不见生者不见灭者虚寂无形。是谓无行。迦旃延子复白佛言。若善男子善女人。于结使聚皆令毕竟。亦不更造兴起尘劳。是谓有行。不于结使见有毕竟不毕竟者。亦不兴造生尘劳患。是谓无行。如是善男子善女人。菩萨璎珞有行无行。迦旃延子于佛前说此有行无行已。起礼佛足还复本座。尔时尊者离越即从座起。前礼佛足白佛言。世尊。我亦堪任说菩萨璎珞有行无行。佛告离越。堪任说者便可说之。离越白佛言。世尊。若善男子善女人。于无生法越度生死。不见有度者。是谓有行。沦泥洹空寂然无形不有众生想。是谓无行。复次世尊。若善男子善女人。得贤圣律受诸果证修十二法。是谓有行。若观一切法本由缘聚散。知尽不生更不受证。是谓无行。复次善男子善女人。诸佛世尊常所说法。苦习尽道贤圣宝藏。进取泥洹无起灭法。是谓有行。不见贤圣道品之法及泥洹道。是谓无行。如是善男子善女人。菩萨璎珞有行无行。是时尊者须菩提复从座起。前礼佛足白佛言。若有善男子善女人。从本无行至一切智。观了无形而不可见。是谓有行。不见本无出生诸法。菩萨璎珞亦复如是。不见菩萨璎珞亦不见非菩萨璎珞。是谓无行。尔时世尊问须菩提。云何族姓子。汝以何等议而作斯言。此是菩萨璎珞。此非菩萨璎珞。须菩提白佛言。世尊。若善男子善女人。于究竟法不生断灭兴计常想。是谓菩萨有行璎珞。若善男子善女人。于本无法中诸法悉空。内空外空不起灭空。无所生空道空泥洹空。一切诸法皆空如空。是谓菩萨无行璎珞。须菩提复白佛言。世尊。若善男子善女人。得空定净意者。于贤圣法律具足一切诸法窠窟。从须陀洹斯陀含阿那含阿罗汉辟支佛。上至如来至真等正觉。庄严具足泥洹之路。是谓菩萨摩诃萨有行璎珞。若复善男子善女人。修行五十五法虚空正要。一一分别心不流驰皆归于空。于空无法中无生灭著断。是谓菩萨摩诃萨无行璎珞也。尊者须菩提。说此空性有行无行菩萨璎珞时。有十三亿发意菩萨。本从等意如来所初建道心。自从是来中间懈怠。今闻长老须菩提说诸法虚寂无生灭著断。各还励意悉发无上正真道意。进求本誓愿欲成就菩萨璎珞有行无行尔时尊者邠耨文陀尼子。即从座起前至佛所。头面礼足长跪叉手白佛言。世尊。若善男子善女人。思惟分别空行法性。不于诸法生吾我心者。是谓有行。摄意常定心如虚空不著三界。是谓无行。若善男子善女人。讲论诸法无生之心。金刚三昧超越八地舍本习绪。是谓有行。若复善男子善女人。得灭意度一意庄严璎珞其身。进趣无上正真道意。不以成佛以为快乐。虽在众生不为勤劳。金刚之心不可沮坏。是谓菩萨璎珞有行无行。如此等九万二千漏尽阿罗汉。各各宣畅菩萨璎珞有行无行也。

　　　　菩萨璎珞经卷第八



　　　　菩萨璎珞经卷第九(一名现在报)

　　　　姚秦凉州沙门竺佛念译

　　有受品第二十五

　　是时勇进菩萨白佛言。世尊。今闻如来说甚深法诸贤圣律所入之门。其有闻知了此法者。亦不见著亦不见脱。于空无法而无所损。不见诸法有所从来有所从去。若善男子善女人。深观此法无所从来无所从去。尔乃明达名为解脱。一切诸法各各别异。其所言见悉各离散无有合偶。复于诸法不生想念。而有所成。亦复不念有解脱者。所观诸法亦不有内亦不有外。亦无有远亦无有近。得慧菩萨深了本无。其知是者去贡高心不生憍慢。是为善男子善女人于诸善法而得解脱。便得住于无生灭地。其所住者不见有住。复于诸法住无所住。亦于诸法见无所见。是谓善男子善女人正其性行不念非邪。其作正见者。便于内性观了色相。亦无有色亦不见色而有色也。何以故。知一切法观空无形。知其本空如色无有色。于一切法亦不有受亦不无受。是谓善男子善女人。于一切法而得解脱。是时勇进菩萨。说此有受品时。有十三亿众生。闻此法已皆得不起柔顺法忍。异口同音各称斯言。今日勇进菩萨大士离于诸著。亦使我等成办此法。我等仁者当以此法教授余人如我无异。悉得解脱毕无所著。尔时世尊告勇进菩萨曰。夫泥洹心亦不在内亦不在外。亦复不在两中间。止有受菩萨无生灭处。诸菩萨心道等无二亦无若干。道心适等无若干者于一切人必有平等无二之心。是谓菩萨。故名曰等而无差别。是时坐中有五百天子。闻如来平等之法有受无受。诸尘垢尽得法眼净。复有比丘比丘尼优婆塞优婆夷五百余众。皆得须陀洹道。复有无央数天龙鬼神干沓和阿须伦迦留罗真陀罗摩休勒人及非人。志趣大乘。皆发无上平等道意。

　　　　菩萨璎珞经无著品第二十六

　　是时世尊。告四部众比丘比丘尼优婆塞优婆夷及诸菩萨摩诃萨天龙鬼神八部之众。若有菩萨摩诃萨。欲逮一切智。欲上菩萨位。欲得金刚三昧。欲得降伏魔官属者。欲逮一切诸法门总持者。欲离此彼处者。欲庄严佛树者。是善男子善女人。当习如来无著之行。复次善男子善女人。欲得净佛国土教化众生。从一佛国至一佛国。承事礼敬诸佛世尊者。当学如来无著之行。若有善男子善女人。欲得如来奇特之法甚尊重者。若有众生不于三界受色阴形。欲离五患不处五道。如斯等善男子善女人。常当修习如来无著之行。佛复告。善男子善女人。吾般泥洹后正法渐衰。多有众生倚托法服。贪小利养诈发道心。亏损正法无清净意。如斯等人不信三宝至贤之行。虽在我众离我甚远。若复善男子善女人。修习如来无著之行。虽在凡夫未上菩萨位。执心牢固不舍道意。如斯等人。正使处在亿百千万由延之外犹去我近。何以故。此善男子善女人。修习如来无著行故。尔时有菩萨名曰明观。即从座起头面礼足。前白佛言。世尊。云何名为如来至真无著之行。唯愿世尊。一一分别令诸会者各得开解。佛告明观菩萨曰。我今问汝汝当报我。云何族姓子。汝何以故号明观乎。用色耶用痛想行识乎。因身耶因名乎。用何等故号明观耶。是时明观菩萨白佛言。世尊。观色非色亦非有色。色性自空亦不有色。我色彼色本无所有。色空本空色性自空。诸法自然复无自然。诸法然炽本无自然。观色无生亦不见生。生自无生况当有色。但为众生痴心所润。不能自悟遂致苦恼。坠堕生死流转五道。身死名灭复更受身。如来大圣无所染著。知所从来离诸缚著。众行根元悉归于空。痛想行识亦复如是。观识非识亦非有识。识性自空亦不有识。我识彼识本无所有。识空本空识性自空。诸法自然复无自然。诸法然炽本无自然。观识无生亦不见生。生自无生况当有识。但为众生痴心所润。不能自悟遂致苦恼。坠堕生死流转五道。身死名灭复更受形。如来大圣无所染著。知所从来离诸缚著。众行根元悉归于空。无著众行亦复如是。自致无上正真道意。何况善男子善女人。闻则信解于佛法众。斯乃名曰无著之行。是时明观菩萨复白佛言。若使善男子善女人闻如来无著之行。便于是中发菩萨心。虽有是念亦不供养诸佛世尊。斯于如来无著之行而有耗减。若复善男子善女人。意欲懈怠不复堪乐修无著行。能自克责念无著行。一念之顷而不忘失。便得发无上至真道意。何况笃信而奉行乎。若善男子善女人。得如来金刚三昧。发弘誓心不可沮坏。斯皆由如来无著圣行而得成就。若复善男子善女人。得三昧王三昧名曰奋迅勇。若菩萨摩诃萨得此三昧者。便能降伏诸魔官属。此善男子善女人。皆由无著圣行而有成办。若复善男子善女人得信空法无量圣行。修四意止念念成就。分别内外空寂无形。斯皆出于如来无著圣贤之行。若善男子善女人。得四神足心识自由。坐卧经行而无挂碍。游至十方无量世界。礼事供养诸佛世尊。斯亦复是如来无著圣贤之行。若善男子善女人及菩萨摩诃萨。获四意断至十八法三十七品。庄严佛土成众相好。八种音声过于梵天。其有众生闻佛音响得解脱者。斯亦复是如来无著圣贤之行。若复善男子善女人。一一思惟空无相愿。不复染著兴是非想。缘此三观当成无上正真道意。斯亦复是如来无著圣贤之行。若有善男子善女人。从无数诸佛世尊受菩萨别。当成无上正真道意。毕志牢固终不中退。亦不为众魔所能沮坏。斯亦复是如来无著圣贤之行。尔时明观菩萨说是如来无著圣贤行时。有八十四亿众生之类。愿乐欲求如来无著圣贤之行。复有无数之众。求于亲近明观菩萨以为师宗。复有无量众生各生斯念。今日明观菩萨摩诃萨。久如当成无上正真道意。尔时世尊知众会心各生此念。便告明观菩萨曰。汝今以能宣畅如来无著之行。如来圣慧不可穷尽。却后无数阿僧祇劫。上方去此五十恒河沙数诸佛刹土。佛名无垢如来至真等正觉。纯有一乘教化众生。不闻缘觉弟子之名。汝当作佛号曰明观如来至真等正觉明行成为善逝世间解无上士道法御天人师号佛世尊。汝当作佛其号如是。尔时众会一切众生。见如来授明观菩萨决。或有众生觉知者不觉知者。尔时世尊观察人心各怀狐疑。佛知其意便告明观菩萨曰。如来至真等正觉在大众中授菩萨决。有觉知者不觉知者。有八因缘。云何为八。善男子善女人得如来决当成无上平等正觉。一切众人无能知者。是谓如来授众生决。己身自觉余人不知。复次明观。若有善男子善女人。在大众中为如来所见授决。余人尽见己不觉知。是谓如来授众生决余人尽见己不觉知。复次明观菩萨摩诃萨。若有善男子善女人。为诸佛世尊所见授决。汝当成佛其号如是。己知受决余人亦见。是谓如来授众生决己自觉知余人亦见。复次明观菩萨摩诃萨。若有善男子善女人。在大众中为如来所见授决。自不觉知余人亦不知。是谓如来授众生决自不觉知余人亦不知。佛复告明观菩萨。若有善男子善女人。在大众中受如来决。然此受决之人乃在未行不近如来。近如来者自谓受我决。是谓如来授众生决远者觉知近者不觉。复次明观菩萨摩诃萨。若有善男子善女人。在大众中为如来所见授决。近如来者便自觉知。今日如来而授我决。远如来者复自称说。如来今日授我等决然此众生未应受决。是谓如来授众生决近者觉知远者不觉。佛复告明观菩萨摩诃萨。若有善男子善女人。为诸佛世尊所见授决。当成佛时其号如是。近者不觉远亦不知。是谓如来授众生决远近众生皆不觉知。佛复告明观菩萨。若有善男子善女人。在大众中为如来所见授决。近者亦觉远者亦知余人不见。是谓如来八因缘法。授众生决近者亦觉远者亦知余人不见。尔时世尊。告四部众比丘比丘尼优婆塞优婆夷菩萨摩诃萨天龙鬼神干沓和阿须伦迦留罗真陀罗摩休勒人及非人。汝等颇见明观菩萨受记别乎。对曰非也世尊。佛复告族姓子。若有菩萨摩诃萨受如来决。初发道心受别不同。今此明观菩萨受如来决己自觉知余人不觉。如此等人未获如来四无所畏。发心自誓未广及众生。亦复未得善权方便。是故受决己自觉知余者不觉。佛复告族姓子。若有善男子善女人受如来决。众人尽见自不觉知。如此等人发意弘普广及众生。得四无畏发心旷大。有善权方便教化众生。是故受决余者尽觉己不自知。佛复告族姓子。若有善男子善女人受如来决。己身自知余者亦见。如此等人在七住地分别空观。不计众生有染著想。初发道心不生此念。我后成佛度尔所众生。不度尔所众生。心如虚空不可沮坏。以获如来四无所畏。得空观三昧善权方便。是故受决己身自知余者亦见。佛复告族姓子。若有善男子善女人受如来决。己身不觉余者不知。如斯等人未在七住不退转地。虽有善权方便信乐三尊供养承事诸佛世尊。然未得如来无著之行。未能净佛国土教化众生。是故受决自不觉知余者不见。佛复告族姓子。若善男子善女人受如来决。远者得决近者不得。如此等人弥勒身是。何以故。此善男子善女人诸根具足。不舍如来无著之行。是故受决远者自觉近者不知。佛复告族姓子。若善男子善女人受如来决。近者觉知远者不见。亦非众会所能测度。如此等人在菩萨位。未能演说贤圣之行。今师子膺菩萨是也。众相具足不舍法本。于无想法中不坏法性。是故受决近者觉知远者不见。亦非众会所能测度。佛复告族姓子。若善男子善女人如来授决。近者亦知远者亦见。如此等人众行具足。行不思议无量佛事。超生死海至无为岸。何以故。此善男子善女人诸根具足。不舍如来无著之行。遍游十方无量世界。作不思议显佛神德。今柔顺菩萨是也。是故近者亦知远者亦见。佛复告族姓子。若善男子善女人受如来决。近者不知远者不见。如此等人众行未具未得善权方便。虽复去离五欲之中。未能备悉如来法藏。今等行菩萨是也。佛复告族姓子。若有菩萨摩诃萨。奉持修习八因缘法。我今视之如己无异。亦为十方诸佛世尊所见拥护。尔时释提桓因。即从座起前至佛所。头面礼足在一面立。须臾之顷前至佛所。长跪叉手白佛言。世尊。我名拘翼号天帝释。唯愿世尊。听所启白。佛言。善哉善哉。拘翼。有所疑难今正是时。释提桓因白佛言。世尊。若有善男子善女人。兴显如来无著之行。具足授决八因缘法。我等诸天当护此善男子善女人。至竟成就终不中退堕于罗汉辟支佛道。尔时释提桓因。即于佛前而叹颂曰。
　　本无无所著　　永离诸恶趣
　　云何如来今　　授决有高下
　　昔从无数劫　　功勋不可量
　　积功累众德　　一切众相具
　　如来诸法本　　无生灭著断
　　尊今已授决　　论说高下相
　　得定不起思　　生灭无所有
　　诸法如幻化　　名号不真实
　　知本所从来　　愿乐无生法
　　演说三达智　　从限至无限
　　今为天帝释　　缚解诸结尽
　　愿尊见记别　　久如逮正觉

　　尔时世尊。以偈报释提桓因曰。
　　汝今天帝释　　功德众行至
　　乃从无数世　　积德光明尊
　　今为天帝身　　经大小劫数
　　三十六成败　　不舍本要誓
　　千佛兄弟过　　无复贤劫名
　　中间永旷绝　　二十四中劫
　　后乃有佛出　　十力无所畏
　　清净德普尊　　刹土名普忍
　　彼佛极长寿　　在世寿七劫
　　教化已周讫　　永寂取灭度
　　遗法在世化　　亦复经七劫
　　渐渐法没尽　　不闻三尊名
　　中间复迥绝　　当复经五劫
　　汝于彼刹土　　当绍如来位
　　我今授汝决　　本无如来印
　　号名无著尊　　三界最第一
　　独步无等侣　　说法无穷尽
　　当化阿僧祇　　无量众生类

　　尔时释提桓因。闻如来已见授决。头面礼足绕佛三匝还复故座。是时弊魔波旬。心自念言。今日如来至真等正觉。教化众生转无著法轮。以善权方便将导一切诸不及者。众菩萨等神通大智。皆得授决不退转地。此贤圣等我则不疑。今释提桓因在我部界为我所使。先为如来所见授决。如我今日心离魔行。不在荣冀爱欲之中。何故如来不授我决尔时世尊。知魔波旬心中所念。便告目犍连。汝能堪任于如来前说诸菩萨摩诃萨受记别乎。是时目连承佛威神。即从座起前白佛言。我能堪任说菩萨摩诃萨受决之法。佛告目连。堪任说者今正是时。目连白佛。若有菩萨摩诃萨于诸空法生染著心。便自贡高轻蔑前学。如此等善男子善女人在凡夫地。不应称为菩萨。不应受决得如来号。目连复白佛言。若有善男子善女人。见人受决便生增上心。我今豪贵斯人卑贱。如此等善男子善女人。在凡夫地不应称为菩萨。不应受决得如来号。目连复白佛言。若善男子善女人。得佛明慧分别三观空无相愿。便为如来所见授决。然有众生见此人受决便生憎嫉心。如来何为先授此决。如此等善男子善女人。在凡夫地不当称为菩萨。不应受决得如来号。是时目连复白佛言。若有善男子善女人。得佛神足四无所畏。游诸空界转于法轮。善权方便无所挂碍。所演法教皆有所益。便为如来所见授决。然有众生得世俗智辩才第一。知古明今三世通达。内自思惟而生此念。我所苞揽无事不贯。如来何为不授我决。今乃返更授此人决。如此等善男子善女人。在凡夫地不应称为菩萨。不应受决得如来号。目连复白佛言。若有善男子善女人。得无生法忍四等具足。游至十方无量世界。本从此佛而发道心。更从异佛受其记别然有众生内自生念。此非我众非我徒类。如来何为先授此决不授我别。如此等善男子善女人。在凡夫地不应称为菩萨。不应受决得如来号。目连复白佛言。若有善男子善女人。转无上法轮。六通变化无所触碍。权诈巧便摄取众生。此菩萨摩诃萨。便为如来所见授决。复有众生在三毒等分爱心未尽。未能适化承事诸佛。内自狐疑而生是念。今观此人如有所办。为是如来威力所感。为此善男子审有此化。于彼此中生犹豫想。如此等善男子善女人。在凡夫地不应称为菩萨。不应受决得如来号。是时目连复白佛言。世尊。若有善男子善女人。生在龙中发菩萨心。众行具足无所缺漏。便为如来所见授决。或有众生内自思惟。我得人身诸根具足。明达正法六情完具。如来何为不授我决。今乃返更授此龙决。如此等善男子善女人。在凡夫地不应称为菩萨。不应受决得如来号。是时目连复白佛言。若有善男子善女人。已得天身发菩萨心。断诸缚著无所恋慕。舍己荣位远离五乐。闭塞六情修清净法。离世八法不堕十恶。便为如来所见受决。然有众生内自生念。今观此天众行未足。未舍此形复于人身。何为如来而授此决不授我别。如此等善男子善女人。在凡夫地不应称为菩萨。不应受决得如来号。是时目连复白佛言。或有众生受地狱形。以佛神力往授其决。如我昔日为佛所遣授提婆达兜决。然有众生内自生念。受地狱形苦痛无量。镬汤烧煮死而更生刀山剑树炉炭铁轮。火车炽风铜柱碓臼。于中受苦痛毒无量。当尔之时何有道心。如来今日返更授决得如来号。然我等已得人身不授我决。如此等善男子善女人。在凡夫地不应称为菩萨。不应受决得如来号。是时目连复白佛言。若有善男子善女人。生饿鬼中受饿鬼形。善见菩萨父像。舍利弗祖。善施长者母。受形苦恼腹如泰山咽如细针。咽长千丈而有千鬲。一鬲千节。虽得浆水化为脓血。眼如深井如千丈崖。然受苦痛不可称量。为饿火所烧求死不得。然佛世尊以大慈悲。即遣舍利弗各授其决令发道心。然有众生内自生念。饿鬼苦恼无量。饥寒苦毒不可称计。然今如来返授彼决不授我决。如此等善男子善女人。在凡夫地不应称为菩萨。不应受决得如来号。尔时世尊告目连曰。善哉善哉族姓子。堪任宣畅菩萨受决无碍之行。真佛之子非思欲生。尔时弊魔波旬内自生念。咄我所行将不谬乎。今闻尊者大目揵连所说。不为诸人正为我耳。是时波旬即从坐起。除去贡高舍憍慢心。前至佛所头面礼足前白佛言。世尊。我今愚惑久处邪见未识真道。今释提桓因为我所统。如来今日先授其决。我即兴意生是非心。唯愿世尊。受我悔过消灭欲本不著荣冀。佛告弊魔波旬。汝今座上见弥勒菩萨不乎。波旬白佛。唯然世尊。佛告波旬。此弥勒菩萨。当授汝决得菩萨号。

　　　　菩萨璎珞经净智除垢品第二十七

　　东方去此三十七恒河沙数。有佛土名曰华严。佛名一意如来至真等正觉明行成为善逝世间解无上士道法御天人师号佛世尊。彼佛如来遣一菩萨。名曰净一切地。具众行本定意不乱。三昧正受无所挂碍。佛所住处皆悉履行。不染法界去吾我想。即从座起偏露右臂。右膝著地长跪叉手。前白佛言。欲有所问。若见听者敢有所陈。佛言。善哉善哉族姓子。欲问如来所怀疑者。今正是时。净一切地菩萨白佛言。世尊。云何善男子善女人。供养诸佛无诸佛想。于诸法本亦复如是。虽度众生无众生念。行菩萨道不失本意。具足诸愿德行充满。受决心净不离明慧。尔时世尊。告净一切地菩萨曰。若有善男子善女人。分别思惟大乘行本不可思议深奥之藏。先当习学定意正受。除乱想行。然后乃具六度无极。自观身空观他人心亦复如是。若善男子善女人。入等定三昧心不动转。悉能分别一切众行。云何善男子善女人。入定三昧。于一切法思惟分别无有错谬。于是族姓子。若有菩萨摩诃萨。立根得力逮不退转。便能入定自观身本。本所从来一一分别悉知起灭。来不知所从来。去不知所从去。此善男子善女人从定意起复入外身定意。一一分别众生之类。复见无量诸佛刹土。有受形者不受形者。或时善男子善女人。复更入定观内外身。彼身我身发趣有异身行共同。如我所观。趣大乘者不舍众生。求缘觉者亦不求清净于佛土。弟子学者承声受教离于三有。是谓内外观定身行共同发趣有异。佛复告净一切地曰。若有善男子善女人。入此等定正受三昧。悉使无量世界尽从化教。从化得度随意所乐。恣其心意游于百千三昧。于中摄意而不错乱。是谓善男子善女人趣大乘者不舍众生。佛复告净一切地菩萨。若有善男子善女人入一身定。便能观察众生心本。有淫怒痴无淫怒痴。随其本行而度脱之。此善男子善女人。从一身定起复入众多身定。观众生类有淫怒痴无淫怒痴。随其本行而度脱之。尔时世尊。复告净一切地菩萨。若有善男子善女人入无形观三昧。遍观众生心识所念众生若干所念不同。复有三昧名观众生心。菩萨摩诃萨得此定意者。便能观察人道众生。遍知十方无量世界有淫怒痴无淫怒痴。随其本行而度脱之。佛复告族姓子。复有定意知阅叉心。菩萨摩诃萨得此三昧者。遍观阅叉心识所念有淫怒痴无淫怒痴。随其本行而度脱之。佛复告净一切地菩萨曰。复有定意知诸龙心。菩萨得此定意者。便能观察龙道众生心识所念。遍知十方无量世界有淫怒痴无淫怒痴。随其本行而度脱之。佛复告净一切地曰。复有定意知阿须伦心。菩萨摩诃萨得此定意者。便能观察须伦所念。遍观十方无量世界有淫怒痴无淫怒痴。随其本行而度脱之。佛复告族姓子。复有定意知诸天心。菩萨得此定意者。便能观察天道众生心。遍知十方无量世界有淫怒痴无淫怒痴。随其本行而度脱之。佛复告族姓子。复有定意知梵天心。菩萨摩诃萨得此定意。便能观察净志天心。遍知十方无量世界有淫怒痴无淫怒痴。随其本行而度脱之。佛复告族姓子。复有定意知欲界众生心。菩萨摩诃萨得此定意。便能观察欲界众生。遍知十方无量世界有淫怒痴无淫怒痴。随其本行而度脱之。佛复告族姓子。复有定意知地狱心。菩萨摩诃萨得此定意者。便能观察地狱众生。遍观十方无量世界有淫怒痴无淫怒痴。随其本行而度脱之。佛复告族姓子。复有定意知弗于逮众生心。菩萨摩诃萨得此定意者。便能观察弗于逮众生。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知阎浮地众生心。菩萨摩诃萨得此定意者。便能观察阎浮地众生。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知瞿耶尼众生心。菩萨得此定意者。便能观察瞿耶尼众生心意。遍知十方无量世界有淫怒痴无淫怒痴。随其本行而度脱之。佛告净一切地菩萨曰。复有定意知郁单曰众生心中所念。菩萨得此定意。便能观察郁单曰众生心。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知一四天下众生心中所念。菩萨得此定意者。便能观察一四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知二四天下众生心中所念。菩萨得此定意者。便能观察二四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知三四天下众生心中所念。菩萨得此定意者。便能观察三四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知四四天下众生心中所念。菩萨得此定意者。便能观察四四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知五四天下众生心中所念。菩萨得此定意者。便能观察五四天下众生心中所念。遍知十方无量世界有淫怒痴无淫怒痴。随其本行而度脱之。
　　佛复告净一切地菩萨曰。复有定意知六四天下众生心中所念。菩萨得此定意者。便能观察六四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知七四天下众生心中所念。菩萨得此定意者。便能观察七四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知八四天下众生心中所念。菩萨得此定意者。便能观察八四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知九四天下众生心中所念。菩萨得此定意者。便能观察九四天下众生心中所念。遍观十方无量世界有淫怒痴无淫怒痴。随其本行而度脱之佛复告净一切地菩萨曰。复有定意知十四天下众生心中所念。菩萨得此定意者。便能观察十四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知百四天下众生心中所念。菩萨得此定意者。便能观察百四天下众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知千四天下众生心中所念。菩萨得此定意者。便能观察千四天下众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知万四天下众生心中所念。菩萨得此定意者。便能观察万四天下众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知亿万四天下众生心中所念。菩萨得此定意者。便能观察亿万四天下众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知一佛国众生心中所念。菩萨得此定意者。便能观察知一佛境界众生心中所念。遍知十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知十佛刹土众生心中所念。菩萨得此定意者。便能观察十佛刹土众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知百佛刹土众生心中所念。菩萨得此定意者。便能观察百佛刹土众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知万佛刹土众生心中所念。菩萨得此定意者。便能观察万佛刹土众生心中所念。遍观十方无量世界有淫怒痴无淫怒痴。随其本行而度脱之。佛复告净一切地菩萨曰。复有定意知亿佛刹土众生心中所念。菩萨得此定意者。便能观察亿佛刹土众生心中所念。遍观十方无量世界有淫怒痴无淫怒痴随其本行而度脱之。如是菩萨摩诃萨。于此定意。尽得具足诸三昧王。
　　佛复告净一切地菩萨曰。若有善男子善女人。奉持修习此法门者。便获如来众相具足。尔时世尊。告净一切地菩萨曰。若有善男子善女人。得此三昧定意者。有善权方便教化众生。复有十事得功德业。云何为十。一者口气清净人多信用。二者不失本意不讥彼受。三者善明算数知六十四变。四者分别空无形相法。五者知当来法解脱无缘。六者于现在法念成证法。七者忆过去行知以无相。八者于无相法本无自然。九者起灭自然不著三世。十者菩萨定意不失次第。是谓菩萨摩诃萨入定三昧。便能观察亿佛刹土众生心中所念有淫怒痴无淫怒痴。随其本行而度脱之。

　　　　菩萨璎珞经无断品第二十八

　　佛复告等行菩萨。若有善男子善女人。从初发意发菩萨心。修行五法不怀怯弱。云何五法。一者劝进前人不舍道心。二者分别法界不毁法性。三者一意清净无他异想。四者行权方便度未度者。五者得三十二业定意不乱。是谓等行菩萨摩诃萨从初发意守菩萨心。修此五法不舍道意。佛复告等行菩萨曰。若有善男子善女人初发道心复有五事。云何为五。一者分别三世不离空无。二者净己国土育养众生。三者分别眼识不受外入。四者神足神通念则在前。五者现在众智而自璎珞。是谓等行菩萨摩诃萨。从初发意修此五法。而得成就无有疑难。进前成佛不怀怯弱。佛复告等行菩萨。若善男子善女人发菩萨心。当行五法而自璎珞。云何为五。于是族姓子。若菩萨初发道心入等定意。能令十方天下尽为七宝。二者使己国土众生断淫怒痴三者己成佛时修三空慧。四者庄严一相不离慧根。五者行六神通不自称记。是谓善男子善女人从初发意行菩萨道。行此五法而自璎珞。佛复告等行菩萨。若有善男子善女人从初发意行菩萨道。复有五法。云何为五。一者思惟如来无形相法。二者诸佛要誓不违本性。三者自识本命知所从来。四者不计我人寿命离五苦难。五者法本自尔不见起灭。是谓善男子善女人修此五法而自璎珞。佛复告等行菩萨。若有善男子善女人从初发意行菩萨道。当行五法不可思议。云何为五。一者诸佛神德不可思议。二者诸佛箧藏不可思议。三者行果受报不可思议。四者诸佛刹土不可思议。五者演布道教不可思议。是谓善男子善女人初发道心修此五行不可思议。乃至成佛而自璎珞。尔时世尊。在于大众而说此偈。
　　诸佛不思议　　宣畅道亦然
　　思惟众生本　　本末不可睹
　　执四圣谛炬　　照彼无明根
　　常思无有常　　念除结缚病
　　劫数无有穷　　无尽非有尽
　　但为众生惑　　欲知本无心
　　夫欲学在先　　闻受深奥法
　　亦非二乘行　　所能用测度
　　佛本自计誓　　蠲除五道渊
　　行尽由等心　　故号人中尊
　　佛慧无边崖　　神智无有量
　　不以身苦本　　永除三世难
　　诸佛璎珞法　　自觉无师受
　　心定如虚空　　常想乐想缘
　　吾从无数劫　　入定不离空
　　一意成一道　　故号人中尊
　　复于无数劫　　承事诸世尊
　　尽生逮无著　　自致最正觉
　　诸佛在世化　　正法修道乐
　　能净诸佛国　　不染三有乐

　　尔时世尊说此偈已。复告等行菩萨。若有善男子善女人奉持修习五不思议深奥法者。十方诸佛悉来拥护。不为众魔所能得便。佛复告等行菩萨。若善男子善女人从初发意行菩萨心。当行五法不可思议。云何为五。一者以己定意遍施众生尽在佛处而不退转。二者不猗三道而受果证。三者无量法海皆现在前。四者众相法门具足智辩。五者分身教化得六度慧。是谓族姓子从初发意行菩萨心。行此五法不可思议。便能具足如来众行。佛复告等行菩萨。若有善男子善女人思惟分别五苦法本。云何为五。一者分别色原不生识著。二者思百八痛无有苦乐。三者永断众想不兴乱意。四者解十二因缘本无此行。五者识神无形不可究尽。是谓等行菩萨若善男子善女人分别思惟五苦法本者。亲近佛藏不离贤圣众道之原。佛告等行菩萨。若善男子善女人从初发意修菩萨心。复有五法不可穷尽。云何为五。一者无数功勋不可穷尽。二者八十四智不可穷尽。三者如来法慧不可穷尽。四者诸法要定不可穷尽。五者八种音响不可穷尽。是谓等行菩萨若善男子善女人从初发意修菩萨心。修此五法不可穷尽。便能具足如来之法。尔时世尊复告等行菩萨。若善男子善女人从初发意修菩萨心。修行六度不可思议法。云何为六。于是善男子善女人。不惜身命随前所索不逆人意。于中具足施度无极。虽具施度摄持戒人不毁戒性。见暴逆者劝令忍辱。若人懈怠劝令精进。或有众生著六十二见。心意错乱不识虚无泥洹大道。摄彼众生一意禅定除去乱想不生二见。或有众生永在闇冥怀愚痴心。以权方便摄彼众生令见慧明。佛复告等行菩萨。若有善男子善女人从初发意修菩萨心。于一度中便当具足六度无极。云何于一度中便能具足六度无极。或有众生一心持戒不毁戒性。于持戒中具足布施。不讥彼受常行忍辱。若有众生见毁辱者。不兴乱想无嗔怒心。日夜精勤无懈怠心。虽持禁戒定意不乱。于戒性中不毁于禅。演布智慧除愚闇心。是谓菩萨在戒度无极。便能具足六度无极。佛复告等行菩萨。若有善男子善女人。从初发意修菩萨心。得忍度无极。降伏心意不念贡高。于忍度无极。复当具足六度之法。不舍忍心而行布施。虽有所施不起想著。于中具足戒性之法。若人击打不起乱想自摄心意。具足修习忍度无极。具足定意不毁禅法。于忍度中具足禅行。若复善男子善女人已得忍度。分别五阴成败所起。思惟三毒知从痴爱。以道慧观察永无所生。是谓善男子善女人于忍度中具足六度之法。佛复告等行菩萨。若有善男子善女人从初发意修菩萨心。于禅定中复当具足六度无极。摄取众生除去乱想。云何菩萨于禅定中具足六度。于是善男子善女人。观空身相不见起灭。定心不乱而行布施。不见众生及以财宝。亦不生心。今我所施后获大报。庄严佛土本无清净。便能具足智度无极。佛复告等行菩萨。若有善男子善女人从初发意修菩萨心。于智度无极具足六度。云何善男子善女人。于智度无极具足六度。于是善男子善女人。已能修习智度无极。分别无想无他异行。一一分别名身句身。摄意持戒不毁戒性。若人毁辱不怀忧戚。是谓于智具足戒性。若复善男子善女人。于智度无极修行忍辱。心如虚空不受秽恶。是谓于智度无极得忍辱心。佛复告等行菩萨。若善男子善女人得智度无极。摄意精进去懈怠心。分别眼界不可思议。见懈怠者劝令精进。是谓于智度无极具足精进。佛复告等行菩萨。若有善男子善女人得智度无极。无极禅定心不分散。一意一念经百千劫。摄意自伏。于三十六度皆悉分别。是谓等行菩萨摩诃萨众行根原。尔时世尊。与等行菩萨说是语时。有无量众生本发心趣于缘觉。今皆回意发于无上正真之道。复有无数诸天世人。得尽信之行不离大乘。

　　　　菩萨璎珞经卷第九



　　　　菩萨璎珞经卷第十(一名现在报)

　　　　姚秦凉州沙门竺佛念译

　　贤圣集品第二十九

　　尔时审谛菩萨即从坐起。白佛言。世尊。我亦堪任宣畅六度清净之行。佛告审谛菩萨。若堪任者于如来前便可说之。尔时审谛菩萨白佛言。世尊。若有菩萨摩诃萨修习六度清净之法。兼修八门诸佛禁法。此善男子善女人。于六度法具足清净之行。净意菩萨白佛言。若有善男子善女人。欲礼十方诸佛世尊。承受正教修习奉行。如此等善男子善女人。于六度法清净具足。那罗延菩萨前白佛言。若有善男子善女人。断诸结使不生染污。于六度法清净具足。净法界菩萨白佛言。若有善男子善女人。解自然法性不毁道门。于六度法清净具足。善解幻菩萨白佛言。若有善男子善女人。分别八法除去荣辱。于六度法清净具足。过量菩萨白佛言。若有善男子善女人。在大众中转无上法轮。摄身口意无他异念。于六度法清净具足。法藏菩萨白佛言。解四空定无我人想。思惟法界不毁智本。是谓六度清净具足。心净菩萨白佛言。若有善男子善女人。摄眼根不兴识想。耳鼻身口意亦复如是。于六度法清净具足师子大将白佛言。众生沈翳永处闇冥。布现慧光使知道趣。于六度法清净具足。时有菩萨名曰慧眼。问文殊师利。云何菩萨摩诃萨摄身口意不毁戒性。于六度清净具足。是时文殊师利报慧眼菩萨。诸菩萨摩诃萨解空无我施无想报。于六度法清净具足。慧眼菩萨又问。云何族姓子。如来色身众德具足。三十二相八十种好。身黄金色犹如金[卄/積]。为是有想报耶无想报耶。
　　文殊师利报慧眼菩萨曰。如来色身是有想报。如来法身是无想报。慧眼菩萨又问。施去贪求内心清净。除去想著乃获大果。六度之法非无想报。云何乃成法身之报。时文殊师利。报慧眼菩萨曰。云何族姓子。如来色身为有耶为无耶。慧眼菩萨报曰。如族姓子所说。如来色身是有报非无报。如我观察如来身者。亦非有报亦非无报。时文殊师利复问。云何如来身亦非有报亦非无报。慧眼答文殊师利曰。如来身者众功德具。妙色庄严观无厌足。其见形者皆发无上正真道意。是谓色身之报。云何如来色身无报。于是族姓子。如来在世教化终讫。潜神无为终无变易。一相无形不可沮坏。是谓如来色身无报。
　　尔时文殊师利。复问慧眼菩萨曰。云何族姓子。如来形相不可思议。以有形而无报。以无形而无报。慧眼报曰。如来身者。或有形而无报。或无形而无报。云何有形而无报。如来至真等正觉。在世教化无量众生。皆得果证获无为道。是谓如来色身有形而无报。云何无形而无报。于是如来色身在世教化。现神足变终讫说法。于无余泥洹界而取般泥洹。是谓如来色身无形而无报。
　　尔时文殊师利。知诸众生心中所念各有狐疑。未能畅达有报无报。复问慧眼菩萨曰。云何族姓子。如来色身如幻如化。云何于幻化法中而有无报。一切众生得法性如道果清净。若眼界所摄。云何于众生道性而得无报。又问慧眼。如来色身不可思议。终讫说法寂然灭度。无生老病死。已舍色身不复受形。一相无相亦不可见。权说假号亦无真实。如来者亦无如来亦无佛。云何以无为道。是如来色身无报。文殊师利又问。云何族姓子。如来色身无为报。泥洹无为报。是一异乎。假使是一者亦无如来。云何有无报。说有二无者则如来色身非泥洹报。尔时慧眼菩萨。报文殊师利曰。本无如来至真等正觉四大色身。于现法中。亦是有报亦是无报。灭尽涅槃是曰无报。尔时慧眼菩萨。复报文殊师利。众生所行六度无极。若人布施亦无施想。亦复不见有受施者。是谓为施具足施度无极。若复有人戒身具足不毁于戒。亦复不见有持戒者。是谓于戒具足戒度无极慧眼菩萨。复语文殊师利。若有善男子善女人恒修忍辱。有轻慢者不生憍慢亦不自念见有忍辱。是谓具足忍度无极。若有善男子善女人勤加精进修十六圣行。不见有人勤精进者。是谓具足进度无极。慧眼菩萨。复语文殊师利。若有善男子善女人。摄意入定分别三观。亦不见人立定意者心游十方无量世界承事供养。观一切法如幻如化。是谓具足禅度无极。慧眼菩萨。复语文殊师利。若善男子善女人。宣畅如来无量法界。眼识清净不可思议。一一分别悉无所有若耳闻声知所从来。鼻嗅彼香知所从来。一一分别而无所有。若舌尝味知所从来。如来心识分别诸法神足无量。是谓具足智度无极。慧眼菩萨。复语文殊师利。复有定意名无尽法门。菩萨摩诃萨。得此无尽法门者。超越三乘成菩萨号。复有观察法门。菩萨摩诃萨得此法门者。观察法界不住二地。复有色像法门。菩萨得此法门者。成如来法无尽之藏复有不退转法门。菩萨得此法门者。转清净法不见色像。复有广济法门。菩萨得此法门者。化彼众生不自为己。复有佛普响法门。菩萨得此法门者。雨法甘露润泽一切。复有诸佛境界法门。菩萨得此法门者。现说微妙真如性法。复有现教法门。菩萨得此法门者。庄严刹土翼从成就。复有无等法门。菩萨得此法门者。分别如来深奥之义。复有法要法门。菩萨得此法门者。宣畅如来不思议法。复有善根法门。菩萨得此法门者。分别诸根永离五道。复有幻化法门。菩萨得此法门者。分别无尽旷大之法复有摄行法门。菩萨得此法门者。分别句义无形像法。复有称可法门。菩萨得此法门者。便能充饱虚想法者。复有一得意法门。菩萨得此法门者。善根淳熟得四无畏。复有法海法门。菩萨得此法门者。善业具足不舍道性。复有光炎法门。菩萨得此法门者。普现光炎演法无尽。复有神足法门。菩萨得此法门者。广游诸界不染三道。复有日月光明法门。菩萨得此法门者。遍照苦恼拔济得度。复有无生法门。菩萨得此法门者。方便导化应自然津。复有无极慧法门。菩萨得此法门者。超三界患不见有度。复有智生法门。菩萨得此法门者。尽知诸法所归趣处。复有无著法门。菩萨得此法门者。以智慧光蠲除闇冥。复有根原法门。菩萨得此法门者。分别四法不思议行。复有因缘法门。菩萨得此法门者。分别十二痴行之本。复有道慧法门。菩萨得此法门者。不阙法性如来三等。复有忍智法门。菩萨得此法门者。坐树王下降伏魔宫。复有弘誓法门。菩萨得此法门者。不舍众生而取灭度。复有苦行法门。菩萨得此法门者。现食麻米诸行具足。复有独步法门。菩萨得此法门者。自现奇特无与等者。复有心净法门。菩萨得此法门者。蠲除心垢无所染著。复有究竟法门。菩萨得此法门者。皆使众生入出要道。复有无欲法门。菩萨得此法门者。除去贪著无染著心。复有法处法门。菩萨得此法门者。愍哀一切不舍本愿。复有道业法门。菩萨得此法门者。分别诸根立上人法。复有心不转法门。菩萨得此法门者。发道心者立不退转。复有法藏法门。菩萨得此法门者。道慧清净受慧果证。复有化道法门。菩萨得此法门者。发无生心不见动还。复有法璎珞法门。菩萨得此法门者。庄严国土清净众生。复有深奥法门。菩萨得此法门者。深入法藏具七觉意。复有无畏法门。菩萨得此法门者。安处诸法说贤圣行。复有除垢法门。菩萨得此法门者。安处诸法无所染著。复有净行法门。菩萨得此法门者。分别三向空无相愿。复有法身法门。菩萨得此法门者。分别一切无著空行。复有法力法门。菩萨得此法门者。无量空界获大智慧。复有无碍法门。菩萨得此法门者。敷演道教无所挂碍。复有大慈法门。菩萨得此法门者。润及一切不舍妄想复有大悲法门。菩萨得此法门者。拔济苦难不生尘劳。复有喜心法门。菩萨得此法门者。蠲除一切忿怒心。复有护心法门。菩萨得此法门者。分别四谛不二之法。复有广施法门。菩萨得此法门者。除去三想不计吾我。复有神通法门。菩萨得此法门者。遍游十方无量世界。复有无尽法门。菩萨得此法门者。分别义趣修三句法。复有演畅法门。菩萨得此法门者。功德具足怀来道故。复有清净法门。菩萨得此法门者。净除口过不兴十恶。复有十力法门。菩萨得此法门者。执金刚心不可沮坏。复有无量善根法门。菩萨得此法门者。便能具足如来神力。复有如来行灭法门。菩萨得此法门者。不起吾我我人寿命。复有息意法门。菩萨得此法门者。永断生老病死之苦。复有增益法门。菩萨得此法门者。诸善功德日日增长。复有欢喜法门。菩萨得此法门者。充饱一切渴仰道者。复有无怒法门。菩萨得此法门者。除心缘著无颠倒想。复有悕望法门。菩萨得此法门者。成就众生三法本行。复有无念法门。菩萨得此法门者。尽使众生无三毒念。复有法义法门。菩萨得此法门者。出生诸法不失次第。复有速疾法门。菩萨得此法门者。分别根元成道行迹。复有思惟法门。菩萨得此法门者。分别内外观诸不净。复有香熏法门。菩萨得此法门者。当以戒德香普熏一切。复有善权法门。菩萨得此法门者。随形适化不见度者。复有晓了法门。菩萨得此法门者。分别音响而取度之。复有无我法门。菩萨得此法门者。解知诸法空无所有。复有善住法门。菩萨得此法门者。弘誓坚固心不动转。复有无数身法门。菩萨得此法门者。一一分别不限众生。复有善入法门。菩萨得此法门者。尽化众生进入法律。复有法自在法门。菩萨得此法门者。堪受正法不耻下问。复有净妙法门。菩萨得此法门者。游诸佛国不怀怯弱。复有无侣法门。菩萨得此法门者。心自乐寂不娆一切。复有无量功德法门。菩萨得此法门者。眷属成就得果实报。复有放光明法门。菩萨得此法门者。遍照一切诸在闇冥。复有无欺法门。菩萨得此法门者。具足口行不犯四过。复有劝德法门。菩萨得此法门者。愍诸不及雨不死法。复有依凭法门。菩萨得此法门者。尽令众生而有归趣。复有拔济法门。菩萨得此法门者。增益功德心净如空。复有无际法门。菩萨得此法门者。不见有度得成就者。复有等行法门。菩萨得此法门者。分别众智无有边际。复有平等法门。菩萨得此法门者。不说诸道有种种乘。复有一意法门。菩萨得此法门者。不见发意有趣道者。复有虚空法门。菩萨得此法门者。入诸等定意不分散。复有然炽法门。菩萨得此法门者。广演一切无穷尽法。复有分别法界法门。菩萨得此法门者。一一分别法界所兴。复有越境界法门。菩萨得此法门者。救护一切得至彼岸。复有究竟法门。菩萨得此法门者。不见出生诸法窠窟。复有净观法门。菩萨得此法门者。不讥众生见清净法。复有满足法门。菩萨得此法门者。不以劫数以为现远。复有出要法门。菩萨得此法门者。行一切智不起法想。复有出生法门。菩萨得此法门者。出一切法深奥之义。复有利根法门。菩萨得此法门者。闻一趣道立不退转。
　　复有次第法门。菩萨得此法门者。修习诸法不失本要。复有法相法门。菩萨得此法门者。一一分别诸法相貌。复有无形相法门。菩萨得此法门者。一切诸法而现在前。复有劫数法门。菩萨得此法门者。执勤苦行不离生死。复有道行法门。菩萨得此法门者。思惟五行观不净想。复有深入法门。菩萨得此法门者。深入法宝无尽之藏。复有化导法门。菩萨得此法门者。育养一切众生之类。复有来往法门。菩萨得此法门者。周旋教化心无懈怠。复有成就法门。菩萨得此法门者。道果成熟不舍五趣。复有彻照法门。菩萨得此法门者。一意入定无若干想。复有无量法门。菩萨得此法门者。所行众法不可思议。复有如来禅定法门。菩萨得此法门者。修习现在无量空行。复有应响法门。菩萨得此法门者。具足众愿永除意想。复有变化法门。菩萨得此法门者。分身散形所愿自由。复有无阙减法门。菩萨得此法门者。净除众生意想所念。复有通达来往法门。菩萨得此法门者。一一毛孔净众生界。复有无形法门。菩萨得此法门者。教化无形法界清净。复有无碍法门。菩萨得此法门者。无量众生离四非常。复有苦音法门。菩萨得此法门者。令习苦众生永离缚著。复有习音法门。菩萨得此法门者。令缚著众生永离习绪。复有尽音法门。菩萨得此法门者。令有尽众生至无尽泥洹。复有道音法门。菩萨得此法门者。不兴六十二尘劳之心。复有威仪法门。菩萨得此法门者。进止行来不失仪则。复有真性法门。菩萨得此法门者。分别眷属不处卑贱。复有直视法门。菩萨得此法门者。分别五阴一向趣道。复有天行法门。菩萨得此法门者。往入天人修清净本。复有人行法门。菩萨得此法门者。入人道众生诱进令度。复有畜生行法门。菩萨得此法门者。随形入化悉归道门。复有饿鬼法门。菩萨得此法门者。劝令除贪无所悕望。复有地狱法门。菩萨得此法门者。现身入化使发善心。尔时慧眼菩萨即于佛前而说颂曰。
　　无著不可污　　不染三界有
　　德香净一切　　法门无穷尽
　　八百六度行　　世雄所宣畅
　　分别众生心　　意趣各不同
　　无量诸德本　　权现入世俗
　　既布善道教　　超至无为岸
　　今日大慈哀　　演法无穷极
　　过去恒沙佛　　演法亦如今
　　福业修五德　　降伏倒见者
　　色身无身报　　诸佛深奥藏
　　无报非有报　　泥洹性自空
　　众生自兴念　　存心报无报
　　行除分别想　　思惟如来业
　　非生非无生　　故应菩萨门
　　说法非有法　　亦无众生想
　　乐想去苦想　　生灭永已寂
　　福响自然应　　如空无所著
　　一意成正觉　　色报为所在
　　统王天世间　　真谛不可尽
　　入定现非常　　终归灭尽本
　　道心不在内　　亦复不在外
　　苦想若干念　　求道尽根原
　　思惟百千定　　生生未始断
　　系意乃断心　　乱想何由生
　　菩萨所行业　　法门各不同
　　欲求无量法　　当于众生求
　　法法自然生　　法慧无窠窟
　　寻生本无生　　何有法原本
　　积智过百劫　　修慧不懈怠
　　进成八等行　　故号人中尊
　　有报非有报　　亦无色身相
　　璎珞众智业　　现身教化俗
　　表里如紫金　　音响极柔渜
　　所说不唐捐　　闻者皆得度
　　我如萤火光　　自照无益彼
　　佛日照大千　　不知闇冥处
　　岂敢以朝露　　增益江海润
　　承佛大圣威　　故说菩萨门
　　菩萨放慧光　　永除众生冥
　　拔愚惑根本　　贤圣道在前

　　　　菩萨璎珞经三道三乘品第三十

　　尔时世尊告舍利弗。汝等观此慧眼菩萨。得四辩才众智自在修心意定。在大众中演畅菩萨诸法深奥。此菩萨者久如当成等正觉乎。时舍利弗白佛言。世尊。我等声闻所见微鲜。岂能测度大圣法典。唯愿世尊演布道化使众会者悉闻其要。
　　尔时世尊告舍利弗。谛听谛听善思念之。吾当与汝宣畅正要。舍利弗言。如是世尊。佛告舍利弗。西北去此十四江河沙数。彼有佛国。名众智自在。佛名慧造如来至真等正觉明行成为善逝世间解无上士道法御天人师号佛世尊。彼佛如来初发道心广大无崖。超过众圣诸受别者。彼佛如来发此弘誓之心。若我成佛与生死别。不处愦闹五浊鼎沸。使我国土清净无瑕。我既成佛翼从成就。男女各别无贪欲心。复发此愿。使我国土一切众生光光相照。无有日月星宿光明。水精琉璃车磲马瑙真珠虎珀金银七宝庄严己国。使我国土同一水乳。亦令我刹有一浴池如四天下。凫雁鸳鸯尽七宝身。悲鸣相和共相娱乐。浴池东口所流水处纵广千由旬。浴池南口纵广千由旬。浴池西口纵广千由旬。浴池北口纵广千由旬。当浴池中央有自然七宝高座。高下纵广各千由旬。诸十方无量无限无边际恒沙国土大乘菩萨。坐树王下永除心结。降伏魔宫成无上道。即于其日来至此刹。诣我浴池升七宝座。演说大乘不退转行。大乘翼从发弘誓者皆诣我国。使我国土无大乘菩萨无大乘辟支佛无大乘声闻者。佛复告舍利弗。今此慧眼菩萨大乘牢固心难沮坏。当生彼国成等正觉。教化众生无有穷极。彼国人民寿命各等。无有中夭之者。欲知其寿亦如无量佛国。但男女众生不如阿弥陀佛国得道者也。是时舍利弗。闻佛所说怪未曾有。一切众会皆怀狐疑。即从座起偏露右臂右膝著地长跪叉手。前白佛言世尊。今闻如来演说大乘不退转行。大乘翼从成己国土。愿乐欲闻。云何为大乘菩萨。云何为大乘辟支佛。云何为大乘声闻。佛告舍利弗。菩萨三乘各有三品。辟支三乘亦有三品。声闻三乘亦有三品。于是舍利弗。欲知菩萨三乘者。今与汝说。有菩萨大乘。有菩萨辟支佛乘。有菩萨声闻乘。是谓菩萨三乘。又舍利弗。辟支佛三乘者。有辟支佛菩萨大乘。有辟支佛菩萨缘觉乘。有辟支佛菩萨声闻乘。是谓辟支三乘。又舍利弗。声闻三乘者。有声闻大乘。有声闻辟支佛乘。有声闻无著乘。是谓声闻三乘。时舍利弗。复白佛言世尊。云何为菩萨大乘。佛告舍利弗。慧眼菩萨所生国土。慧造如来境界是也。若有菩萨摩诃萨。发弘誓心不乐小道。如上所愿。尽得生彼慧造国土。时舍利弗复白佛言。世尊。云何为菩萨辟支佛乘。佛告舍利弗。西北去此过十四江河沙已。复过十四江河沙数。有佛土名为净泰。佛名无动如来至真等正觉。十号具足。国土清净无淫怒痴。上下恭顺贵修清虚。彼土众生尽修一行。普出家学无上正真修平等觉。彼佛境界有一浴池。纵广一佛世界。浴池东口百千万由旬。浴池南口百千万由旬。浴池西口百千万由旬。浴池北口百千万由旬。诸有菩萨修大乘辟支佛者。尽生彼国。异类奇鸟数十百种游戏池中。种种香熏遍布世界。生七宝树华果香洁。彼池水中忧钵莲花。钵头牟花。拘物头花。分陀利花。皆生于池水中。当池中央有七宝高座。纵广高下过众生界。尽诸贤圣所居之处。如是舍利弗彼佛国界无有菩萨大乘。唯有菩萨辟支佛乘。所以者何。皆由宿愿而得生彼。分别三十七道品法。共相娱乐演布道教。是谓族姓子菩萨辟支佛乘所居之处。非菩萨声闻乘所能逮及。尔时世尊。与舍利弗便说此偈。
　　如来不思议　　诸法各殊特
　　菩萨大乘慧　　刹土亦各异
　　贤圣辟支乘　　普集同一味
　　相劝现教化　　演布无比法
　　演畅清净音　　平等无二心
　　由宿本愿报　　故生彼刹土
　　处七宝高座　　雷吼震三界
　　所度无有量　　自然应法律
　　不计生死本　　不怀忧喜想
　　不著有无行　　不计本末空
　　今汝舍利弗　　欲知辟支乘
　　国土佛姓号　　所说义如是

　　尔时舍利弗复白佛言。世尊。如来至真等正觉。以广长舌神口所说。菩萨大乘菩萨缘觉乘今已具知。愿乐欲闻菩萨声闻乘所行法则。其事云何。尔时世尊告舍利弗。西北去此度二十四江河沙已。复过二十四江河沙数。彼有佛土名毛孔光。佛名法观如来至真等正觉。十号具足。彼国清净。一切众生具四空定。神足变化超过贤圣。彼有浴池如上无异。皆由宿愿而得生彼。剃除须发著袈裟法服。具足六度空无相愿。所度众生不可称量。彼土菩萨声闻乘者。胜我国土一生补处。所以然者。今此菩萨逮阿惟颜。百劫教化尽趣道门。各各成就立不退转故。不如彼国菩萨声闻一日所化济度众生。百倍千倍巨亿万倍。不可以譬喻为比。尔时世尊。与舍利弗复说颂曰。
　　清净如金精　　亦如星中月
　　禁戒威仪具　　乃生彼佛国
　　法观大贤圣　　宿积无量行
　　分别虚无慧　　心正无余想
　　说法度众生　　一会恒沙数
　　尽令具足成　　菩萨声闻乘
　　吾昔发意错　　苦行不可量
　　不与彼因缘　　王此五浊世
　　今虽成佛道　　神足自在游
　　欲愿至彼土　　无由在其例
　　诸佛境界异　　所愿各不同
　　欲与彼缘者　　发愿岂在晚

　　尔时世尊。与舍利弗说此偈已。时座上百亿那术诸天人民。皆发弘誓旷大之心。愿乐欲生法观如来菩萨声闻佛土。彼佛刹土。无有菩萨大乘。无有菩萨辟支佛乘。唯有菩萨声闻乘。尽生彼国共相娱乐。皆由宿愿而得生彼。尔时舍利弗复白佛言。世尊。今闻如来说菩萨摩诃萨菩萨大乘菩萨辟支佛乘菩萨声闻乘。一切众生皆悉奉行信乐承受。今请如来说辟支佛菩萨大乘辟支佛辟支佛乘辟支佛声闻乘。愿乐欲闻解心狐疑。尔时世尊告舍利弗。谛听谛听善思念之。吾当与汝一一分别。舍利弗答曰。如是世尊。佛告舍利弗。去此西北四十四江河沙。有佛土名曰雷吼。佛名如意如来至真等正觉。十号具足。彼国殊特七宝成就。众生贤柔辩才通达。智慧如海言不妄发说清白事。以为禁戒。法法成就不相拒逆。彼有浴池如上所说。彼浴池中有七宝金刚师子之座。高广上彻众生之表。一切辟支佛菩萨大乘悉生彼国。共相敬顺不怀贡高。本所造缘不违誓愿。住寿恒沙神足自在。
　　尔时世尊。与舍利弗而说颂曰。
　　虚空无边际　　清白行各异
　　心如本无慧　　缘觉所由刹
　　缘觉菩萨乘　　由昔发意得
　　光相自严饰　　不计优劣行
　　永离诸苦恼　　不阙诸法相
　　乃从无数世　　行至得成佛
　　正法如虚空　　四大无所因
　　聚散须臾间　　无生不起灭
　　人身多忧虑　　缘对所缚著
　　彼土寂然定　　脱此众患恼
　　若使群萌类　　精进殖功德
　　欲获不死法　　当愿生彼国
　　正使彼佛念　　欲来至我土
　　无缘无起想　　终不来此国
　　所以诸佛国　　各各殊特别
　　由宿所发愿　　所度各不同
　　法辩神妙义　　义辩决众疑
　　应辩如声报　　此四悉具足
　　若欲立成就　　愿乐彼佛者
　　弘誓旷大者　　立志不虚诈

　　尔时世尊。与舍利弗说此偈时。尔时座上七万比丘。本求小乘断漏取证。尽皆回意。愿生彼国为辟支佛菩萨大乘。复有无数诸天人民。逮须陀洹果。尔时舍利弗白佛言。世尊。闻如来说菩萨摩诃萨三道三乘。又复演说辟支佛道菩萨大乘。一切众会莫不欢然。功德具足善心生焉。今欲愿闻辟支佛辟支佛乘。其义云何。亦使众生心得开寤。尔时世尊。告舍利弗言。去此西北八十四江河沙数。复过此数。有佛土名曰清琉璃。佛名身相如来至真等正觉。十号具足。彼国宽博无众秽恶。刹土平整坦然无碍。彼有浴池清凉微妙。于池中央有七宝高座。高广严饰至众生际。诸有得辟支佛辟支乘者。尽现彼国周流教化。讲论妙法殊胜之行。诸有发愿欲生彼者。皆遂本心中间无碍。尔时世尊。与舍利弗而说颂曰。
　　一向心意识　　执意不可动
　　本愿所牵连　　乃生彼佛土
　　积德如恒沙　　要拔生死元
　　本无性常定　　泥洹清净乐
　　辟支缘觉乘　　执心无边崖
　　琉璃刹土妙　　身相如来居
　　面如白莲花　　香熏一切刹
　　不受余道果　　解脱至要妙
　　佛界旷无疆　　所度不可计
　　辟支要集处　　说法义无穷
　　解空无有空　　志趣不退转
　　行过神仙表　　故号辟支乘
　　夫欲崇深妙　　如来无著行
　　咸各齐发愿　　成佛无有难
　　众生上中下　　用心各不同
　　唯当摄一意　　道果自然至

　　尔时世尊。与舍利弗说此颂时。有七十千比丘。皆发弘誓愿生彼国。复有菩萨行人无央数众。愿乐欲见身相如来至真正觉及彼刹土诸辟支佛。尔时世尊。知彼众生心中所念。便放顶相光明照彼佛国。如掌观珠晃然大明。尽见彼国清净无瑕大圣贤土。尔时世尊。还摄光明从顶而入。诸菩萨众欣然大寤。即从座起礼世尊足。前白佛言。今蒙大圣布演道化。既蒙光明得见彼土。使我等身舍此形命。愿乐欲生琉璃佛刹。尔时世尊告众菩萨。诸族姓子。发意旷大弘誓深固。汝等各各尽生彼国。同时成佛功德成就。时诸菩萨见授决已。起礼佛足还复本座。尔时舍利弗白佛言。世尊。今闻如来说菩萨大乘菩萨辟支佛乘菩萨声闻乘辟支佛菩萨乘辟支佛辟支佛乘。一切众生诸来会者。信心成就各获道证。未闻如来说辟支佛菩萨声闻乘。唯愿开解随时发遣。令众会者咸得闻知。尔时世尊告舍利弗。西北去此一亿七百万江河沙数。彼有佛土名曰兴显。佛名广曜如来至真等正觉。十号具足。今现在说法度人无量。世界净妙众德具足。志趣皆同不相违背。四等平均哀愍一切。周旋教化不离本行。兴显正法神足变化。彼有浴池七宝庄严。光光相照视无厌足。于浴池中生众花果。香熏苾芬不可称计。当池中央七宝高座。纵广高卑上至梵天。一切大圣尽集彼土。宣畅如来六度无极。智慧闻施不离本愿。十六殊胜如来深藏。一一达了而现在前。彼土众生无淫怒痴邪见之者。彼浴池者。一名尽垢。二名受证。若有菩萨摩诃萨。本誓牢固心愿清净。得生彼刹诸根清净六情完具。悉诣浴池自恣所欲。即于池上诸尘垢尽。成辟支佛菩萨声闻乘。得等正觉道。众相庄身观无厌足。斯由宿愿成道果证。尔时世尊。与舍利弗而说颂曰。
　　心为众行本　　导引度识崖
　　弘誓自将御　　无畏成正觉
　　忘空不计形　　蠲除心想法
　　三有去形累　　自然觉道成
　　佛本修空慧　　不于彼此求
　　悉灭前后心　　从是成道果
　　今生非后生　　假号成其名
　　人以幻法惑　　没溺于深渊
　　兴显刹土妙　　诸圣尽云集
　　广曜如来尊　　在彼而教化
　　佛心无不定　　志坚不可动
　　行尽获果实　　乃得生彼刹
　　池如八解味　　饮者除众患
　　结缚自然解　　便获无上道
　　辟支声闻乘　　功德不可尽
　　执意不分散　　寻应如来行
　　光明接化人　　演说功德业
　　心净如明珠　　不为尘欲染
　　彼刹实奇特　　众行不思议
　　有欲愿乐者　　吾前未有疑
　　我当扶接汝　　威神拥护身
　　勿生懈怠意　　于后悔无益
　　昔从无数劫　　不遇贤圣人
　　一失人道本　　欲求甚为难

　　尔时世尊。与舍利弗说此偈时。座上有七千居士。舍憍慢心除去贡高。不著荣饰内自克责。我等愚惑染俗来久。今闻如来深要正法。各从座起前礼佛足。即于佛前发弘誓心。我等愿乐欲生彼国。唯愿世尊神力将接。无令同誓中有挂碍。尔时世尊告居士等。汝发道心实为难有。我当证汝成等正觉。时诸居士闻佛授决。即从座起绕佛三匝。头面礼足还复本座。尔时舍利弗复白佛言。世尊。今闻如来至真等正觉已说菩萨摩诃萨三道三乘之行。复说辟支佛菩萨三道三乘之行。诸来会者闻此正法。皆发无上平等正觉。应一相行不失本际。施为佛事不思议法。未闻如来说声闻菩萨三道三乘之行。唯愿世尊今宜知时。当与众会敷演正要。令诸狐疑永无犹豫。
　　尔时世尊告舍利弗。谛听谛听善思念之。吾当与汝一一分别。舍利弗白佛言。如是世尊。尔时佛告舍利弗。去此西北过百千亿江河沙数。有佛土名师子口。佛名法成就如来至真等正觉十号具足。现在说法。大圣所行无不周遍。诸菩萨法皆悉具足。土界清净威仪礼备。寿命极长无三恶道。以戒德香而自娱乐。五分法身以为禁戒。彼有浴池清净殊特。香气苾芬无不周普。彼土虚寂无有石沙秽恶。泰然亦无山河石壁。彼有浴池深且清凉。一切众圣尽集彼浴共相娱乐。池中有龙。神德无量三十二头随时降雨普润世界。当池中央有七宝高座。纵广一亿由旬。诸有得声闻菩萨乘者。诣彼七宝无畏之座。演说菩萨三十二殊特之业。六度四等无生灭法。斯由宿愿乃得生彼。尔时世尊与舍利弗。而说颂曰。
　　声闻菩萨乘　　功勋不思议
　　光明普所照　　不复兴名想
　　刹土极清净　　道慧自娱乐
　　永离诸欲爱　　正法恒显曜
　　日夜奉修道　　行净无所染
　　不见法相本　　见有窠窟处
　　佛藏甚深妙　　果实不唐捐
　　宿愿所追逮　　乃得生彼刹
　　彼国尽贤圣　　演吐甘露法
　　蠲除众秽恶　　无生老病死
　　颁宣诸法典　　度人无有量
　　尽趣无为海　　寂然取灭度

　　尔时世尊与舍利弗说此偈时。座上有七亿那术众生。闻如来与舍利弗说声闻菩萨大乘之行。此等诸人本求声闻断结受证。今闻大圣说声闻大乘菩萨之行。各从坐起至世尊所。头面礼足白佛。我等愿乐欲生师子口刹土法成就如来所。修清净行。志求无上正真之道。佛言。善哉善哉。族姓子。汝等心意旷大无崖。乃能发此声闻菩萨摩诃衍心。必果所愿亦无有虚。时彼诸人闻佛授决。欣然欢喜绕佛三匝。头面作礼还复本座。
　　尔时舍利弗复白佛言。今闻如来至真等正觉。已说菩萨摩诃萨三道三乘。已说辟支佛菩萨三道三乘。复说声闻菩萨乘。未闻如来说声闻菩萨辟支佛乘。唯愿世尊以时敷演。使众会者永无狐疑。尔时世尊告舍利弗。汝欲闻声闻辟支佛菩萨乘者。谛听谛听吾当演说。舍利弗白佛言。如是世尊。佛言。舍利弗。西北去此度一百亿江河沙数。彼有佛土名曰昼度。佛名清净观如来至真等正觉。十号具足。佛土清净总持不忘。菩萨所行法不思议。化度众生一向修道。诸法炽盛得佛圣行。神足变化无所触碍。彼有浴池清净无秽。众果茂盛香气馥芬。于池水中生种种华。优钵莲华。拘牟头华。波头牟花。分陀利花。复有异类奇鸟数十百种。在彼池中共相娱乐。诸有得道声闻辟支佛菩萨乘者。尽生彼刹。于池中央有七宝座。纵广高下如一亿刹土。上过众生际。诸有发意求声闻辟支佛菩萨乘尽。生彼刹。尔时世尊与舍利弗。而说颂曰。
　　昼度清净刹　　诸圣尽云集
　　共说诸道教　　变化无穷极
　　清净观如来　　本愿之所致
　　念念无余想　　唯修无上道
　　舍本除闇冥　　现佛光明慧
　　内外悉清净　　无复三毒患
　　一切众生类　　闻法辄开悟
　　菩萨三道乘　　无缘得生彼
　　辟支三道乘　　亦复不得生
　　声闻辟支乘　　乃得生彼刹
　　汝等舍利弗　　观彼清净界
　　所度不可量　　非我所能及

　　尔时世尊与舍利弗说此偈已。复有无数百千众生。内心自念。我等愚惑沈翳生死。不闻如来无畏大法。如今闻说彼刹清净善根具足。我等愿乐欲生彼土。尔时世尊知彼众生心中所念。便告诸天人曰。汝等后生生彼国土清净之处。同日同名尽成无上等正觉道时诸众生闻佛授决。欢喜踊跃不能自胜。即从座起头面礼足。绕佛三匝还复本座。
　　尔时舍利弗白佛言。世尊。以闻如来至真等正觉。说菩萨摩诃萨三道三乘。复说辟支佛菩萨三道三乘。复闻声闻菩萨乘。复闻声闻辟支佛乘。一切众会莫不欣然。今请如来说声闻声闻菩萨乘。令众会者悉得开解。尔时世尊告舍利弗。汝欲闻声闻声闻菩萨乘者。谛听谛听善思念之。吾当与汝一一分别。舍利弗白佛言。如是世尊。佛告舍利弗。去此西北八十四江河沙数。有刹土名曰无尽。佛名彻听如来至真等正觉十号具足。彼国清净众生柔和。三世智慧以为道教。行菩萨法不失总持。一切众生尽同一意。奉修正法共相娱乐。无量三昧而现在前。行诸佛观不失本要。彼有浴池微妙无比。贤圣大慈所游戏处。常转法轮不退转行。使诸菩萨悉得成就。诸有发意中间不退。尽得生彼无尽刹土。尔时世尊与舍利弗。而说颂曰。
　　无尽清净刹　　彻听如来国
　　本愿所追逮　　众想悉成就
　　一切诸贤圣　　尽应彼刹土
　　众德自璎珞　　演说无比教
　　开化一切人　　皆同其至味
　　入定等三昧　　众行悉具足
　　本从无数劫　　行权不舍愿
　　十力无所畏　　故生彼佛刹
　　世尊普慈盖　　愍哀一切人
　　念想不离愿　　自然成正觉
　　犹如日光明　　悉照于万品
　　菩萨所行慈　　一切普蒙恩

　　尔时世尊与舍利弗说此偈时。有十三亿众生。皆发无上。愿生彼国为声闻声闻乘。上修无上梵行。尔时世尊知众会心中所念便笑。口出五色光。绕佛三匝还从面门入。时舍利弗即从座起。整理衣服长跪叉手。前白佛言。唯然世尊。佛不妄笑愿闻其意。佛告舍利弗。汝见此十三亿那术人不。后将来世过此贤劫尽同一愿。当生彼土成等正觉修清净行。

　　　　菩萨璎珞经卷第十



　　　　菩萨璎珞经卷第十一(一名现在报)

　　　　姚秦凉州沙门竺佛念译

　　供养舍利品第三十一

　　尔时尊者长老须菩提。在大众中窃生此心。今闻如来至真等正觉说极妙之法。无限旷大不可思议。非是辟支所及。诸法自然无有生灭。云何于无生灭法中。有三道三乘。是时长老须菩提即从坐起。齐整衣服偏露右臂。右膝著地长跪叉手。即以此偈而叹颂曰。
　　本无如来法　　如空无有形
　　云何于三道　　各有三乘行
　　一相本无相　　亦不见生灭
　　学道无穷尽　　息心为第一
　　如海无增减　　吞流无有厌
　　虚空正法性　　旷大亦复然
　　佛为众圣王　　三界无等侣
　　演布无穷慧　　度于未度者
　　功成不念报　　不求尊豪贵
　　勉济一切人　　获于无上道
　　如日照天下　　处闇悉蒙明
　　圣人降神生　　莫不得蒙济
　　四大本无主　　忽然在五道
　　受入三毒根　　遂生有无想
　　形累在缚著　　识想乃滋甚
　　如没在深渊　　欲济甚为难
　　菩萨大乘学　　刹土各不同
　　设欲取灭度　　舍利为所在
　　唯愿人中尊　　敷演令开悟
　　普为大世界　　分别善恶趣

　　尔时长老须菩提。以此偈问佛已。即从坐起。绕佛三匝还复本位。尔时世尊复以此偈。报须菩提。
　　佛子须菩提　　空慧为第一
　　畅达三世法　　所说甚玄微
　　所念不为己　　愍念一切人
　　常想灭生死　　永在无为处
　　佛道不思议　　摄意乃应律
　　入定神足力　　应感不可量
　　菩萨大乘迹　　现变如恒沙
　　教化已周讫　　寂然灭心意
　　见成未必成　　犹有存亡心
　　成亦本无成　　乃应解脱慧

　　尔时世尊告须菩提。过去无数恒沙诸佛所说道教。济度众生各各不同。或有如来至真等正觉。教化众生净佛国土。从一佛国至一佛国。供养承事诸佛世尊接度众生。于无余泥洹界而般泥洹。然后如来乃取灭度。或有如来至真等正觉。净己国土。现不思议神足变化。入佛定意。敷演道教三十七品。或经一劫至百千劫。教化终讫。皆使众生永离众苦。于无余泥洹界使般泥洹。然后如来现般泥洹。留身在后。普使一切兴致供养。显极伎乐而娱乐之。神变光明六度无极。复令无央数众生悉得无为大道。或有如来。在世教化修勤苦行。荷负众生为人重任。游至诸佛一切刹土。承受正法修无上大道。复于彼刹现神足道。于无央数诸佛世界。教化周讫现取灭度。复现留全身舍利。遍满三千大千世界。育养众生净佛国土。教化既周。复使无数众生于无余泥洹界而般泥洹。然后如来乃取灭度。佛复告长老须菩提。如来法身众德具足。色身教化不可称量。复留全身舍利接度众生。所度众生不可穷尽。若有善男子善女人。信心牢固恭奉三宝。及供养三世诸佛世尊。其功德福不可称量。尔时长老须菩提白佛言。若有善男子善女人。信佛信法信比丘僧。除去犹豫不怀邪见。供养法身及现在色身。及供养全身舍利。此三功德何者为多。尔时世尊告长老须菩提。云何族姓子。若有人得信解脱起七宝塔遍一天下。随时供养种种香花。其功德福宁为多不。长老须菩提白佛言。世尊。甚多甚多。佛言。故不如得信解脱。善男子善女人。供养舍利缯彩华盖种种香薰。其功德福不可称量。不可以譬喻为比。胜彼供养一天下。塔者上。何以故。起七宝塔随时礼敬。皆因舍利乃得供养。佛复告长老须菩提。复置此塔。若有善男子善女人。供养全身舍利满一天下。随时供养缯彩华盖种种香薰。并供养一天下七宝塔。其功德福宁为多不。长老须菩提白佛言。世尊。甚多甚多。佛言。故不如得信解脱。善男子善女人。供养一色身如来至真等正觉。其功德福不可称量。不可以譬喻为比。何以故。此善男子善女人。供养一天下七宝塔及一天下全身舍利。缯彩华盖种种香薰。皆由如来色身而得供养。佛复告须菩提。云何族姓子。若有善男子善女人得信解脱。于二天下起七宝塔其供养二天下全身舍利并二色身如来至真等正觉。缯彩华盖种种香薰。云何须菩提。其福宁为多不。须菩提白佛言。甚多甚多世尊。佛言故不如善男子善女人供养法身。承事讽诵玩习不懈。其福甚多甚多。不可以譬喻为比。何以故。此善男子善女人。供养二天下七宝塔及二天下全身舍利。复供养二色身如来至真等正觉。缯彩华盖种种香薰。皆由法身而得供养。佛复告长老须菩提。云何族姓子。若有善男子善女人。于三天下起七宝塔。并三天下全身舍利。及三色身如来至真等正觉。缯彩花盖种种香薰。如是供养其福宁为多不。须菩提白佛言。甚多甚多世尊。佛言。故不如善男子善女人受持讽诵法身。其福甚多甚多。何以故。三天下七宝塔。及三天下全身舍利。及三色身如来至真等正觉。皆由法身而得供养。佛复告长老须菩提。云何族姓子。若有善男子善女人。于四天下起七宝塔。及四天下全身舍利。及四色身如来。缯彩花盖种种香薰。如是供养其福宁为多不。须菩提白佛言。甚多甚多。佛言。故不如善男子善女人受持讽诵法身政教。其福甚多。不可以譬喻为比。何以故。供养四天下七宝塔。及四天下全身舍利。及供养四色身如来至真等正觉。皆由法身而得供养。佛复告长老须菩提。若有善男子善女人。于小千天下起七宝塔。及小千天下满中全身舍利。及供养百色身如来。缯彩花盖种种香薰。如是供养。云何族姓子。其福宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福甚多甚多。不可以譬喻为比。何以故。供养小千天下七宝塔。及供养小千天下全身舍利。及供养百色身如来至真等正觉。皆由法身而得供养。佛复告长老须菩提。若有善男子善女人。于中千天下起七宝塔。及中千天下满中全身舍利。及供养千色身如来至真等正觉。缯彩华盖种种香薰。作如是供养。云何族姓子。其福宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福甚多甚多。不可以譬喻为比。何以故。中千天下起七宝塔。及供养中千天下全身舍利。及供养千色身如来。皆由法身而得供养。佛复告长老须菩提。云何族姓子。若有善男子善女人。于大千天下起七宝塔。及大千天下全身舍利。及供养万色身如来至真等正觉。缯彩花盖种种香薰。如是供养其功德福宁为多不。须菩提白佛言。甚多甚多世尊。佛言。故不如善男子善女人受持讽诵如来法身政教。其福功德甚多甚多。不可以譬喻为比何以故。大千天下起七宝塔。及大千天下全身舍利。及供养万色身如来至真等正觉。皆由法身而得供养。佛复告长老须菩提。若有善男子善女人。于三千大千天下起七宝塔。及大千天下满中全身舍利。复供养一亿色身如来至真等正觉。缯彩花盖种种香薰。如是供养其福功德宁为多不。须菩提白佛言。甚多甚多世尊。佛言。故不如善男子善女人受持讽诵法身政教。其福功德甚多甚多。不可以譬喻为比。何以故。三千大千天下起七宝塔。及三千大千天下满中全身舍利。复供养一亿色身如来至真等正觉。皆由法身而得供养。佛复告长老须菩提。云何族姓子。且置三千大千世界。若有善男子善女人。从一佛世界至百千佛土。起七宝塔满中全身舍利。复供养亿百千色身如来。其福功德宁为多不。须菩提白佛言。甚多甚多。佛言。故不如善男子善女人受持讽诵法身正教。其福功德甚多甚多。不可以譬喻为比。何以故。一佛境界至亿百千世界。起七宝塔满中全身舍利。复供养亿百千色身如来至真等正觉。皆由法身而得供养。尔时世尊与须菩提。而说颂曰。
　　菩萨行善权　　随形而适化
　　不于空深识　　功勋自严身
　　夫欲尽空际　　达了本无观
　　心住形不滞　　正观自觉悟
　　众生法界异　　所趣解脱同
　　超越生死岸　　无复有无识
　　人本染四流　　四駃水所漂
　　四大各还本　　及成四果证
　　若复入正定　　分别有无慧
　　显曜无尽法　　辩才智无碍
　　安般自摄意　　不起众乱想
　　众结颠倒心　　铲以智慧剑
　　识相本无形　　细入无有间
　　所行不思议　　受决乃得悟
　　诸佛国清净　　现变无有双
　　皆由正法身　　获此巍巍尊
　　本无无三道　　亦无成正觉
　　皆由众生念　　使有优劣心
　　忍为诸法藏　　行净无点污
　　尽生更不造　　斯由法身果
　　观诸法所行　　闻法无厌足
　　化导一切人　　尽同正法味
　　乃于无数劫　　究尽生死海
　　清净观三世　　了达法身本

　　尔时世尊说此偈时。有无数百千众生皆发无上正真道意。复有五百比丘二百五十优婆塞远尘离垢得法眼净。是时长老须菩提白佛言。世尊。如来至真等正觉。三达无碍神通清净。演说法身甚深微妙。欲有所问。唯愿大圣顾愍开悟。尔时世尊告须菩提。有所疑难今正是时。如来当为一一分别。时须菩提白佛言。世尊。如来色身全身舍利。此二法性有何差别。佛告须菩提。善哉斯问。如来色身众德积聚。演布道教训以三业。云何为三。一者身行清净防塞不善。二者口言真诚不说非邪。三者意专向道无他异念。是谓三业具足清净得至道场。全身舍利虽复真体。离此三业永无言教。正可有威神光明。恭奉得福故有优劣。时长老须菩提复白佛言。如世尊所说。以有三业各有进退故有差别。所谓供养色身。及供养全身舍利。法性同壹法无若干。今问如来色身及全身舍利。不问如来三业教诫。云何世尊以三业报答。夫三业者识界所摄。识非色身色身非识尔时世尊告须菩提。云何族姓子。全身舍利光明威德。与如来色身有异无乎。须菩提白佛言。世尊。全身舍利亦有威神功德。随人所念各充其愿。如来色身众相具足亦有威神功德。接化众生无有穷极。所度各异故有差别。佛复告须菩提。云何族姓子。如来现变光相具足。遍满十方无量世界。执权方便随形适化。全身舍利复有此功勋不乎。须菩提白佛言。世尊。如本生契经所说。顶王如来至真等正觉。十二那术劫在世教化。说法周讫即舍其寿。于无余泥洹界而般泥洹。留身舍利遍满世界。复经十二那述劫。世人供养如佛存在。说法教化所度亦等。是故世尊。如来色身全身舍利各无差别。尔时世尊告须菩提。顶王如来全身舍利在世教化。为是本识非本识耶。须菩提言。非也世尊。皆是顶王威神所接。尔时世尊告须菩提。如是如是。如汝所言。此顶王威神。全身舍利有是言教。是故色身全身舍利法性不同。尔时世尊与须菩提。便说此偈。
　　过去顶王佛　　在世教化久
　　十二那术劫　　说法无增减
　　周讫取灭度　　留身演布教
　　所度无有量　　修一进成佛
　　舍利识非识　　顶王威神故
　　舍本不著本　　澹然入无为
　　卿今虽获空　　漏尽无有碍
　　分别如来境　　非汝狭劣局

　　尔时座上有八万四千诸天人民。闻佛所说皆发无上正真道意。我等后作佛时。皆如顶王如来教化不异。时须菩提绕佛三匝。头面礼足还复本位。

　　　　菩萨璎珞经譬喻品第三十二

　　尔时世尊说法璎珞。讲法身福功德无量。座中有五千菩萨。即从座起头面礼足。绕佛三匝便退而去。尔时尊者大目乾连。内自思惟。此五千正士。闻佛所说三身法宝。不肯受持各退而去。此必有缘事不空。尔时目连即从座起。偏露右臂长跪叉手。白佛言。唯然世尊。此五千正士修菩萨道。已入如来深法之藏。行过声闻辟支佛上。今闻世尊说法璎珞三身深义。不肯受持各退而去。佛告目连。止止。族姓子。若有善男子善女人。闻此义者头破为七分。沸血从面孔出。何以故。此恶人等。本从无数阿僧祇劫。恒喜诽谤毁辱正法。尔时目连复重白佛。唯然世尊。愿说诽谤受罪云何。佛告目连。此五千正士。从过去恒沙佛已来。亦修布施持戒忍辱精进一心智慧善权方便。便起想著有悔过心。于如来所便有退转。方当经历勤苦之难。千佛过去犹不得度。此五千正士。最上首者名曰勇智。虽修菩萨摩诃萨行欲求成佛终不可得。譬如士夫欲于空中造作七宝宫殿。五色玄黄雕文刻镂。如此善男子善女人。乃能作不。目连白佛言。不也世尊。何以故。虚空无象不可造作。尔时世尊告目连曰。此勇智菩萨。光明佛时作师子王。吾为梵志修清净行。时师子王。晨朝跱立六处不动。奋迅身体便大雷吼。走兽伏住飞者堕落。然后乃趣旷野山泽。案行局界求觅群兽。逢一象王杀而食之。髀骨鲠咽死而复稣。时有木雀在师子前。求觅软虫取而食之。师子张口告木雀曰。与吾挽此骨。却后若得食当相报恩。木雀闻之。入口尽力。拔骨乃得去之。时师子王后日求食大杀群兽。木雀在侧少多求恩师子不报。佛告目连。时师子王。以此偈报木雀曰。
　　吾为师子王　　以杀为家业
　　啖肉饮其血　　以此为常膳
　　汝既不自量　　脱吾牙齿难
　　还得出吾口　　此恩何可忘

　　尔时木雀。复以此偈报师子曰。
　　我虽是小鸟　　诚应不惜死
　　但王不念恩　　自负言誓重
　　若能小宽弘　　少多见惠者
　　没命终不恨　　不敢有讥论

　　尔时师子王。竟不报恩舍之而去。木雀自念。吾恩极重反更轻贱。今当追后要伺师子。便不报怨者终不行世。在在处处终不相离。时师子王复杀群兽恣意食之。饱便睡眠无所畏惧。时彼木雀。飞趣师子当立额上。尽其力势啄一眼坏。师子惊起左右顾视。不见余兽唯见木雀独在树上。时师子王语木雀曰。汝今何为乃坏吾目。时彼木雀以偈报师子王曰。
　　重恩不知报　　反更生害心
　　今留汝一目　　此恩何可忘
　　汝虽兽中王　　所行无反复
　　从是各自休　　莫复作缘对

　　佛告目连。时师子王岂异人乎。莫造斯观。所以然者。今此勇智菩萨是。时木雀者。今汝摩诃目揵连是。此正士等。自从是来恒行诽谤。不信如来三身之要。方当经历地狱之难。佛复告目连。若有菩萨摩诃萨修净璎珞得三身定者。神足游戏无所挂碍。为人重任荷负众苦。譬如空界无所不覆。净妙璎珞三身法者亦复如是。满足一切众生所愿。譬如大海深广清净不受秽恶诸不净者。菩萨摩诃萨亦复如是。得净妙璎珞三身法者。不受尘垢缚著颠倒。譬如摩尼宝珠光明彻照。非日月星辰光明所能遏绝。菩萨摩诃萨亦复如是。获净妙璎珞三身法者。不为五通神仙禁咒神药所能制持。譬如四道受证自信通慧已度五道。不为众邪所见留住。譬如灭尽定人烧尽本行。菩萨摩诃萨尽生死根。信心牢固不兴诽谤。譬如士夫得如意珠。随意所念皆现在前。菩萨摩诃萨亦复如是。得如意正定。观众生类纯熟根者。渐渐训导各至无为犹如不退转法。不复堕落染著生死。菩萨摩诃萨亦复如是。虽处生死不怀畏惧。言我当复退转在生死中。譬如非男非女之人。将示殊妙五乐之中。亦不生心染著情欲。菩萨摩诃萨亦复如是。周旋教化遍入五道。知而不著不起想念。拔济众生不可称量。尔时世尊与目连。而说颂曰。
　　菩萨本意净　　犹如金刚山
　　执意不可毁　　受证如弹指
　　虽在世教化　　不著缘本想
　　遍学一切法　　竖立大法幢
　　犹如二士夫　　执意各有术
　　相将至戏堂　　各欲现其伎
　　须弥四宝山　　纵广甚峻高
　　三百三十万　　六万由旬数
　　一人在山顶　　手执甘露瓶
　　一人在山下　　执瓶受甘露
　　写者亦不泄　　受者不捐弃
　　彼人各凡夫　　未获通慧道
　　云何目乾连　　此为极难不
　　虽难未足奇　　三法身甚难
　　从亿千万劫　　欲闻净璎珞
　　分别三身慧　　斯法最为难
　　卿今莫愁忧　　已超众苦患
　　得闻三法要　　自济复济彼
　　若有族姓子　　笃信修习法
　　现世尽诸漏　　神通游自在
　　所生国土净　　七宝宫殿成
　　诸根悉完具　　心净如虚空

　　尔时世尊与目连说此品时。有亿那术天人皆发无上正真道意。愿所生国土尽同一相。无有诽谤三法身者。尔时目连起礼佛足。绕三匝已还复本座。

　　　　菩萨璎珞经三世法相品第三十三

　　尔时世尊告软首菩萨。吾昔成佛积功累行。自致如来至真等正觉。弃国捐妻不贪荣位。宣布一切诸佛法藏。随前适化而度脱之。犹如医王疗救众病。随病轻重然后投药。若有众生今身现在种过去病。菩萨亦知而救护之。或复众生身已过去种未来病。菩萨亦知而救护之。是时尊者劫宾[少/兔]白佛言。世尊。云何善男子善女人。身处现在种过去病。云何身过去种未来病。云何身在未来种现在病。尔时世尊告劫宾[少/兔]曰。善哉善哉。族姓子。于如来前而问斯义多所利益。何以故。过去当来今现在佛所宣法藏。施为佛事不思议法。庄严佛树进行成佛。尔时世尊与劫宾[少/兔]。而说颂曰。
　　清净声柔软　　遍闻十方界
　　具足诸善根　　拔苦离众恶
　　分别三世行　　无入无所生
　　如来悉观察　　独善无等侣
　　初发弘誓心　　不为少许人
　　意广如虚空　　济度恒沙数
　　今在树王下　　众相自严饰
　　降伏诸外道　　奉修正法教
　　首戴七觉花　　身被惭愧服
　　和颜忍辱心　　独步无有难
　　无畏如师子　　勇慧无有难
　　色像如月初　　谛视无厌足
　　一切十方世　　悉来供养尊
　　随本心所愿　　尽归解脱门
　　本我所发愿　　不限劫数期
　　哀愍诸众生　　为演甘露法
　　欲求人身难　　闻受正法难
　　生处中国难　　遭遇真人难
　　豪贵执信难　　悭嫉惠施难
　　缚著受证难　　分别三世难

　　尔时世尊复告劫宾[少/兔]。若有善男子善女人。分别三世淫怒痴病。远离缚著无复生灭。神足自由变化无方。如此善男子善女人。入三世定意三昧。尽知过去未来现在诸佛所行。众善根本悉现在前。诸佛世尊八等正道进趣泥洹。所以诸佛出现于世。观察众生究尽根原令知道门。如来三达观三世法无量无限不可思议。或有众生应闻过去法。如来便说过去灭尽众行不起。或有众生应闻现在法。如来便说现在正教远离缚著。或有众生应闻未来法。如来便说未来未生不起灭法。是时尊者劫宾[少/兔]白佛言。世尊。云何众生应闻过去法。如来与说过去灭尽众行不起也。云何众生应闻现在法。如来与说现在正教远离缚著也。云何众生应闻未来法。如来与说未来未生不起灭法。尔时世尊告长老劫宾[少/兔]。谛听谛听善思念之。劫宾[少/兔]白佛言。唯然世尊。愿乐欲闻。佛告长老劫宾[少/兔]。若有菩萨摩诃萨。观了三世无量无限不可思议。非是辟支罗汉所及。何以故。如来所行非彼境界。若有菩萨摩诃萨。身处现在众行具足。应从过去如来受决。便闻现在如来说过去法过去灭尽众行不起。心即开悟即得受别。如来至真等正觉十号具足。是谓菩萨摩诃萨身处现在应闻过去法过去灭尽众行不起佛复告长老劫宾[少/兔]。复有菩萨摩诃萨。身处现在应闻现在法。从现在佛而受记别。如来至真等正觉十号具足。是谓菩萨摩诃萨身处现在受现在别去离缚著无生灭想。复有菩萨摩诃萨。身处现在应闻未来法。如来与说未来未生不起灭法。是时菩萨心即达悟即得受决如来至真等正觉十号具足。是谓菩萨摩诃萨身处现在说未来法未来未生不起灭法。是时长老劫宾[少/兔]白佛言。世尊。但菩萨摩诃萨。分别三世众行所趣耶。为声闻辟支亦有此行乎。佛告劫宾[少/兔]。从信地见地乃至三耶三佛地。皆有三世无量无限不可思议众行所趣便受名号。是时长老劫宾[少/兔]白佛言。世尊。云何从信地见地乃至三耶三佛地。皆有三世无限无量不可思议众行所趣得受名号耶。佛告长老劫宾[少/兔]。汝欲广知如来至真等正觉分别三世众行所趣。今当一一敷演其义。从信地见地薄地无淫怒痴地。从须陀洹乃至三耶三佛。皆悉分别三世所趣。云何菩萨摩诃萨。从信地见地薄地无淫怒痴地。分别三世众行所趣。于是族姓子。若善男子善女人。以信解脱得根力觉意八真行善。有时成就有时不成就。如此等人或在圣地或在凡夫地。从不退转乃至一生补处。是谓菩萨摩诃萨永离凡夫受如来决。是谓族姓子菩萨摩诃萨从信地薄地无淫怒痴地各各有别。是时长老劫宾[少/兔]白佛言。世尊云何菩萨摩诃萨。从信地乃至无淫怒痴地。或在圣地或在凡夫地。佛告长老劫宾[少/兔]。若有善男子善女人。从初发意求无上道。身处现在闻过去法。便不信乐而舍之去。何以故。本无信乐故有狐疑。中道退还不至究竟。尔时弊魔波旬即得其便。化作佛形往至菩萨所。劝进菩萨言。善男子知不乎。我前所说非如今说。是汝应闻未来法应得受决。今乃闻吾说过去法。唐劳其功不成果报。汝何不速舍本意更发弘誓。然后乃成无上等正觉。菩萨闻之心怀犹豫。即便退转在凡夫地。是谓菩萨摩诃萨于三世法不获无上正真等正觉。佛复告长老。劫宾[少/兔]。云何菩萨摩诃萨。分别三世众行所趣。牢住圣地而不退转。于是族姓子。若有菩萨摩诃萨。从信地乃至无淫怒痴地。身处现在闻过去法众行所趣。不疑不难无所畏惧。心即开解霍然大悟。便闻如来授其名号。当为无上正真等正觉。尔时弊魔波旬。化作佛形来至菩萨所。语菩萨言。善男子知不乎。我前所说是今所说非。若能变悔从吾教者。便成无上正真等正觉。菩萨闻之心遂欢喜。将非波旬化作佛像来沮我意乎。心如金刚不可坏败。如此善男子善女人。离凡夫地恒在圣地。是谓菩萨摩诃萨闻过去法心不退转。佛复告长老劫宾[少/兔]。如汝所问。从须陀洹乃至三耶三佛。分别三世众行所趣。或在凡夫地或在圣地。于是族姓子。若有善男子善女人。以现在身闻过去法。应从过去而得信解。返从波旬说邪径道。善男子为知不乎。过去已灭众行无本。十方世界空寂无形。何不求方便发弘誓心。如是行者得佛不久。菩萨闻之便怀犹豫。我今所行将非如是乎。即舍本愿退菩萨行。方欲修习魔之言教。是谓菩萨摩诃萨于过去法便有退转。佛复告长老劫宾[少/兔]。如汝所问。菩萨摩诃萨。已得圣地离凡夫地者。善思念之。于是族姓子。犹如有人身处现在闻过去法。心不恐惧无所疑难。波旬复来坏败菩萨言。我所说者权诈合数非真实法。汝今舍前本心。更发无上至真等正觉。成如来道正尔不久。菩萨闻之心自念言。吾已受决在无上道。今此非佛是弊魔波旬耳。便舍之去不与从事。是谓菩萨摩诃萨离凡夫地牢住圣地。尔时世尊与劫宾[少/兔]。而说颂曰。
　　如来等正觉　　分别三世空
　　永离诸缚著　　乃应贤圣地
　　如来授其决　　称国土名号
　　不为魔所坏　　无能移动心
　　从亿百千劫　　定意不错乱
　　自然得觉悟　　乃应如来慧
　　八等正真道　　运济诸苦厄
　　不恋诸财宝　　恒与身命诤

　　尔时世尊与劫宾[少/兔]说此偈已。时座上有七亿众生。闻说三世平等正法言教。皆发无上正真道意。尔时座上复有无量众生。心犹未悟各有狐疑。内自思惟。今日如来所说言教演三世法。受决成佛各有前后。十方诸佛亦当说此三世法不乎。尔时世尊知彼众会心中所念。便放眉间相光明普照十方无量恒沙刹土。一一光明有百千亿恒沙刹土。一一刹土有百千亿莲华。一一莲华有百千亿摩尼珠。一一摩尼珠现百千亿七宝讲堂。一一讲堂现百千亿七宝高座。一一高座现百千亿如来至真等正觉。一一如来尽说菩萨三世众行所趣六度无极。尔时众会尽见十方无量世界奇特异变叹未曾有。各各白佛言。世尊。甚奇甚特。未曾所见未曾所闻。今日如来至真等正觉放此光明。普见诸佛所行法则。或见众生在如来前而受决者。或见众生听受法者。或见众生得三十二相八十种好庄严身者。如是众会所见不同。一切十方诸佛世界兴致供养。香华缯彩遍满三千大千世界。尔时世尊观察众生心中所念。复以神足感动十方无量世界。请诸如来至真等正觉。演说三世平等正法。东方去此八江河沙。有佛土名曰思惟。佛名无念如来至真等正觉。十号具足。一加趺坐遍满三千大千世界。即于大众。而说颂曰。
　　过去众行趣　　不见生灭本
　　解脱应受决　　乃应贤圣地
　　法性离诸有　　不造三世尘
　　勇猛超众行　　如花自然敷
　　如来现教诫　　普润有形类
　　清净如明珠　　心坚如安明
　　诸佛功德具　　永离诸更乐
　　防制尘欲爱　　自然无所染
　　佛法实奇特　　二乘所不及
　　权智现众变　　具五分法身
　　我亦无师受　　不从有为学
　　沐浴甘露渊　　解脱庄严身

　　南方去此八江河沙。有佛土名曰庄严。佛名严净如来至真等正觉。十号具足。一加趺坐遍满三千大千世界。在大众中。而说颂曰。
　　今日十方佛　　普现神足变
　　各说三世本　　究尽如来业
　　一相本无形　　深入无边崖
　　以法讲受人　　如空无所念
　　法鼓震大千　　十善功德具
　　拯济下劣人　　永离生死海
　　诸佛所以现　　变化不可量
　　因缘成道果　　乃应贤圣地
　　十方刹土集　　各说三世法
　　自然逮正法　　定意现在前
　　一一诸毛孔　　放百千光明
　　演说诸道教　　消灭三毒本

　　西方去此八江河沙。有佛土名净复净。佛名越净如来至真等正觉。十号具足。一加趺坐遍满三千大千世界。在大众中。而说颂曰。
　　众生性若干　　不观解脱慧
　　三世法常住　　起灭如法性
　　贤圣入定观　　分别十二缘
　　七处观三法　　悉归真如性
　　不愿乐生天　　亦不侥幸法
　　是为明三世　　常念择善友
　　种福明为慧　　最为第一义
　　分别有无想　　故号人中尊
　　诸法各有性　　所行悉归空
　　如人测度空　　先当分别身
　　瞻睹如来颜　　诸法自然足
　　口演八种音　　度人无有量

　　北方去此八江河沙。有佛土名曰化成。佛名无染如来至真等正觉。十号具足。一加趺坐遍满三千大千世界。在大众中。而说颂曰。
　　四大本无性　　自生自然灭
　　我不造彼缘　　物物无所有
　　无著宣解脱　　牵引示甘露
　　恣人本所愿　　各令获果证
　　吾昔行施度　　统领十方界
　　七觉自然宝　　充满一切人
　　留教化众生　　不念四无想
　　永离八不闲　　恒与贤圣俱
　　本从三达智　　闻此三世慧
　　今离三垢尘　　受决三世尊
　　行施未曾悔　　专意离颠倒
　　诸在邪径者　　示之以正道

　　东北方去此八江河沙。有佛土名曰忍慧。佛名香尽如来至真等正觉。十号具足。一加趺坐遍满三千大千世界。在大众中。而说颂曰。
　　法性自然生　　无形不可睹
　　习圣禁戒律　　无数非有数
　　住本亦无住　　寻究本无形
　　甚深难测度　　乃应在圣地
　　分别现在法　　不染空无想
　　过去生已尽　　得离三世患
　　身为众患器　　漏出诸不净
　　能舍入正慧　　渐至无为道
　　意正不染邪　　不舍大道心
　　心净如炼金　　趣道亦不难
　　人生在五道　　分别内身观
　　三世为何从　　令人怀愚惑

　　东南去此八江河沙。有佛土名贤圣普集。佛名观世苦如来至真等正觉。十号具足。一加趺坐遍满三千大千世界。在大众中。而说颂曰。
　　诸佛观一切　　三世空无相
　　慧断爱欲本　　乃应贤圣地
　　造志勤苦行　　供养恒沙佛
　　众智一切具　　故号人中雄
　　信为甘露法　　不生二见心
　　在众如师子　　所说震十方
　　生死诸秽浊　　根本不可寻
　　了达三世患　　亲近如来律
　　夫欲求佛道　　慧实为第一
　　焚烧狐疑丛　　自然无所念
　　佛游无量境　　慧光之所照
　　净除一切法　　分别三世行

　　西南去此八江河沙。有佛土名无量藏。佛名忍慧如来至真等正觉。十号具足。一加趺坐遍满三千大千世界。在大众中。而说颂曰。
　　念持诸法本　　缘想不可坏
　　行至自然固　　乃应在圣地
　　诸佛行方便　　德训化众生
　　菩萨修弘誓　　四等无增减
　　增上无为道　　清净无所染
　　遍布智慧云　　消灭三世患
　　贤圣在世化　　令修止观法
　　一一分别慧　　乃应贤圣道
　　三世本性空　　念想不思议
　　生灭更互兴　　入定乃得除
　　不著三界有　　尔乃获无尽
　　为人演威仪　　永获安隐处

　　西北去此八江河沙。有佛土名曰贤善。佛名贤柔如来至真等正觉。十号具足。一加趺坐遍满三千大千世界。在大众中。而说颂曰。
　　如来现权慧　　统领十方界
　　分别三世空　　乃应贤圣行
　　法界不可量　　如空无穷尽
　　得佛定法忍　　不兴二见心
　　吾昔得授决　　分别内外空
　　今自致正觉　　得离三世苦
　　如来广长舌　　百福自严饰
　　蠲除思想心　　至诚无二业
　　佛为众行本　　演畅十二门
　　息意成道迹　　不复由五道
　　犹如仰射空　　势尽还复堕
　　宣畅三世法　　无量不可穷

　　上方去此八江河沙。有佛土名曰吉祥。佛名行尽如来至真等正觉。一加趺坐遍满三千大千世界。在大众中。而说颂曰。
　　过去诸贤圣　　颁宣正真典
　　不染名色法　　乃应贤圣律
　　菩萨本发意　　上修如来教
　　深法无增减　　不见解脱人
　　彻听无量世　　分别众生根
　　专一思惟一　　成就有无法
　　无相非有相　　不念三世识
　　观了无所有　　得号人中尊
　　一切诸法本　　因缘合会成
　　思惟无形法　　空寂本无形
　　十住道地法　　心念不退转
　　一行成正觉　　无复生老死

　　下方去此八江河沙。有佛土名曰极深。佛名宝聚如来至真等正觉明行成为善逝世间解无上士道法御天人师佛世尊。一加趺坐遍满三千大千世界。在大众中。而说颂曰。
　　忍智修道果　　永离三世本
　　自净复净彼　　乃应贤圣法
　　为说无上道　　周旋无有方
　　执权尽诸行　　度人无懈怠
　　遭遇贤圣乐　　闻法信受乐
　　度人断垢乐　　泥洹永寂乐
　　我行过三界　　远离恶报业
　　得亲善知识　　闻法日增益
　　超越三界表　　神足游虚空
　　无象如有象　　愚者所修习
　　六度大乘法　　忘已万物尽
　　得升十住地　　故愍复来化

　　尔时长老劫宾[少/兔]。闻十方佛三世之法众行所趣。心开意解霍然大悟。即从坐起头面礼足还复本位。有无央数诸天人民天龙鬼神干沓和阿须伦迦留罗旃陀罗摩休勒人及非人。皆发无上正真道意。复有无数诸天人民。闻佛演说三世法本。皆叹佛德深义无量。诸佛法身不可沮坏。亦非罗汉辟支所及。是时众会悉皆愿乐分别身中内外三世。进趣道场逮不退转。

　　　　菩萨璎珞经卷第十一



　　　　菩萨璎珞经卷第十二(一名现在报)

　　　　姚秦凉州沙门竺佛念译

　　清净品第三十四

　　尔时长老邠耨文陀尼子白佛言。世尊。今闻如来至真等正觉说三世法。诸天人民八部鬼神皆兴供养。宿卫菩萨摩诃萨进成佛者。当来过去现在诸佛。演说三世分别智慧然炽一切诸法所生。复以神足道力所化感动三千大千世界。修行执心不舍本愿。清净国土净除众生迹。是时长老邠耨文陀尼子复白佛言。世尊。若有菩萨摩诃萨。修习本无一相之法。内自思惟分别身相。内外清净不生染著。云何菩萨摩诃萨。内自思惟分别身相内外清净。于是族姓子。若有善男子善女人。行六度无极诸佛所行。一切诸法悉皆清净。云何诸法一切清净。于是善男子善女人。分别三世悉无所有。不见成就三乘道者。从须陀洹乃至如来至真等正觉。皆修三世清净之行。内自观身分别识想。有时清净有时不清净。云何菩萨摩诃萨有时清净有时不清净。于是族姓子。若善男子善女人。分别三向空无相愿。不见吾我我人寿命一切诸法。从须陀洹乃至菩萨摩诃萨所说清净。复次邠耨文陀尼子。无学无著无所生灭。分别空观三无学法。有时清净有时不清净。云何三无学法。有时清净有时不清净。于是族姓子。于未来中分别一切诸法。所修正法一一思惟有觉有观正受三昧。有时清净有时不清净。邠耨文陀尼子白佛言。世尊。云何无学无著无所生灭。分别空观三无为法。有时清净有时不清净。佛告邠耨文陀尼子。若有无学学人。分别未来一切诸法。永除断灭不兴尘劳。复以此法广及众生是谓有时清净。复次善男子善女人。所修行人习意欲断。未来尘劳永不使起。是谓有时不清净。如是邠耨文陀尼子。于三无学成就一法。复次邠耨文陀尼子。无学学人分别现在一切诸法。有觉有观正受三昧。永使断灭不生尘劳。是谓有时清净。初习行人于现在法分别思惟。有觉有观正受三昧。永使断灭。是谓有时不清净。如是邠耨文陀尼子。于三无为法有时不清净。佛复告邠耨文陀尼子。或时无学学人。于是过去法分别一切诸法所生。一一思惟无觉无观。永使断灭不生尘劳。如是成就三无为法。是谓有时清净。若修行人。分别思惟现在诸法无觉无观。亦使断灭不生尘劳。是谓善男子有时不清净。三世分别三有为法亦复如是。佛复告邠耨文陀尼子。无学学人。复当分别三向法性皆悉清净而无所有。云何无学学人于三世中。分别三向而无所有。于是无学学人。于未来法分别一切诸法所生。有时清净有时不清净。是谓族姓子于三有为法成就一法。佛复告邠耨文陀尼子。所修学人。复于未来分别一切法诸法所生。皆空皆寂而无所有。永使断灭不兴尘劳。是谓族姓子有时清净有时不清净。佛复告邠耨文陀尼子。无学学人。于现在法复当分别无愿正行。有时清净有时不清净。亦使断灭不生尘劳。是谓于有为法有时清净有时不清净。佛复告邠耨文陀尼子。所修行人。于现在法思惟分别无相正受。有时清净有时不清净。亦使断灭不生尘劳。是谓于三无为法有时清净有时不清净。尔时邠耨文陀尼子复白佛言。世尊。唯此三空三向有时清净有时不清净耶。颇有诸法有时清净有时不清净乎。佛告邠耨文陀尼子。如是如是。族姓子。如汝所问。一切诸法有时清净有时不清净。从须陀洹上至如来至真等正觉。有时清净有时不清净。从四意止四意断四神足五根五力七觉意八贤圣行。有时清净有时不清净。尔时邠耨文陀尼子白佛言。世尊。云何有时清净有时不清净。佛告邠耨文陀尼子。汝欲闻从第一义有时清净有时不清净耶。为欲闻三世诸法有时清净有时不清净乎。邠耨文陀尼子白佛言。世尊。愿乐欲闻从第一义有时清净有时不清净。佛告邠耨文陀尼子。一切诸法无数非有数。亦不住亦不不住。是谓于三世法而得清净。若有善男子善女人。亦不见住亦不见不住。于住想著生染污心者。是谓不净。菩萨弘誓遍救一切众生之类。虽度众生不怀望想。是谓清净。若复生意兴想著者。是谓不净。现智慧光除去闇冥。是谓为净。于中便生想著。是谓不净。导引众生永处无为。是谓为净。见有所度生染污意。是谓不净。一意一向趣无为道。亦使众生同己所得。是谓为净。而自称说我有所度。是谓不净。道在人心随类教化。精进勇猛不怀懈怠。是谓为净。所修勤力心不退转。然有想著欲成无上正真之道。是谓不净。分别诸行空无所有性本自然。是谓清净。复自分别不断望求。是谓不净。无数身行皆知为空。不生想念有所成办。是谓清净。自叹功劳染著身法。是谓不净。口所演教无有边崖。亦不自念有无之道。是谓清净。能舍一切进修威仪。欲得成无上正真之道。是谓不净。分布文字总持诸法强记不忘。是谓清净。不见文字出生诸法。不信空慧成道教者。是谓不净。一切诸想皆归于空是谓清净。本无名号为作名号。复欲于中成无上道。是谓不净。痛想行识无著无缚。推求境界亦无所有。是谓清净。识神无为非眼界所睹。方欲殷勤知其巢窟。是谓不净。一切诸法不见受入。方欲求觅诸道出生。于中不惑成道教者。是谓清净。虽生诸法意有进退怀三道心。是谓不净。精勤法界习智受证。是谓清净。知诸佛法一而不二。复无起灭虚寂无形。是谓清净。十力所住不远十地。进修明慧化诸境界。是谓清净。观察诸法永离三毒。是谓清净。大乘正法超越生死。是谓清净。诸法无著自生识想。是谓不净。诸法无教为生六度。是谓清净。知转轮法为立处所。是谓不净。修习诸法尽同一相。是谓清净。诸法无生为说出生起二见心。是谓不净。如来达圣转大法轮。空性无形永处泥洹。是谓清净。不见诸法不见泥洹。有此二心欲成无上正真之道。是谓不净。三世诸法有上中下。以次受证无所恋著。是谓清净。于中起想见受证者。是谓不净。本无增减悉归于空。是谓清净。设见增减分别诸法。是谓不净。诸法无生受无生证。是谓清净。设见诸法有所出生。为起识想记其名号。是谓不净。不见诸法粗涩柔软是谓清净。若复分别见有粗涩柔软者。是谓不净。诸法无上不见动转。是谓为净。设复分别见动转者。是谓不净。诸法永寂不可护持。是谓为净。设复分别受持诸法。斯是善法斯非善法。是谓不净。一切诸法无有内外。解知身法悉归于空。是谓为净。若复分别内外诸法。此是内法此是外法。有此二心者。是谓不净。一切诸法聋不闻声。是谓清净。若复分别诸法有聋有声起二见者。是谓不净。诸法成就一切道品。是谓为净。见有出要见道果者。是谓不净。百千万行无有穷尽。悉归虚空而无想念。是谓清净。见有漏尽断结除缚。是谓不净。一切诸法皆空无形。生者自生灭者自灭。亦不见生亦不见灭。是谓清净。若复分别见有起灭。是谓不净。一切诸法亦无师受。自然觉悟成八等行。是谓清净。若复见有从师咨受分别高下。是谓不净。忍心不起得柔忍心。断诸结使永息不起。是谓为净。若能思惟不计本行。有起有灭便有二心分别诸法。是谓不净。夫欲求道亲善知识。是谓为净。设复思惟意怀懈怠中有退心。是谓不净。本末转法音响教授。是谓为净。设复有见转大法轮音响受教。是谓不净。未有诸法十二缘起。寻能分别舍而不从。是谓清净。见有然炽灭结使者。是谓不净。一切诸法甚奇甚特。去不可穷来亦不尽。接度众生得至彼岸。是谓为净。若复见度彼岸者。是谓不净。诸法未来思惟永灭。是谓清净。见有未来有起灭者。是谓不净。现在分别八十四行。庄严如来威颜容色。是谓为净。见有现在起爱乐心染著容色者。是谓不净。诸法无生不见造作。自然与律应度无极。是谓为净。若见造作一切诸法。应禁戒律兴此心者。是谓不净。一切诸法无有形像。悉归无为应无上道。是谓为净。设复见彼形色之变自生念想。是谓不净。一切诸法独而无侣。诸法无说不见言教。是谓为净。见有说法有言教者。是谓不净。诸法不起不染三世。是谓为净。见三世法有起灭者。是谓不净。诸法无猗不著三界。是谓为净。见有依猗著三界者。是谓不净。诸法无身唯法为体。是谓为净。见有法身度知见者。是谓不净。当来过去现在诸佛。去亦无数来亦无尽。所说道教各无参差。是谓为净。若复宣说三世诸佛言教增减者。是谓不净。诸法无形亦无色像。是谓为净。复以诸法造色像者。是谓不净。诸法不可睹见寂然虚空。是谓为净。若复宣说诸法可见者。是谓不净。诸法无量不相违背。是谓为净。见有诸法有量有数者是谓不净。诸法无境亦无刹土。教化众生净佛国土。是谓为净。若见众生净佛国土化众生者。是谓不净。诸法平等泥洹一性。是谓为净。见有受果成就道者。是谓不净。诸法出要不念法报。是谓为净。见有出要受法报者。是谓不净。诸法尽生永离形色。是谓为净。见有离生受形色者。是谓不净。诸法常定初不变易。是谓为净。见有动转变易不住者。是谓不净。诸法不可觉知。亦无有人能寻迹者。是谓为净。见有形迹可寻追求者。是谓不净。佛复告邠耨文陀尼子。若有菩萨摩诃萨。执持修行净不净者。现世便得无尽慧三昧正受定意。便能超越诸佛境界。从一佛国至一佛国。教化众生净佛国土。一一分别诸法所趣。以四等心普润一切。以渐教授各令得度。随本所愿各使充足。复以神通宿命智观。审知根本净其行迹。或时菩萨入正受三昧得神通慧诸佛世尊复加威神。分别法性。自然而生自然而灭。生非我生灭非我灭。菩萨大士无有是念。由我出生有此法生有此法灭。菩萨摩诃萨无有是念。我今已成菩萨某不成菩萨。我成菩萨法某不成法。我成究竟某不成究竟。我成菩萨幻术某不成幻术。我成菩萨教化某不成教化。我成菩萨音响某不成音响。我成菩萨神通智某不成神通智。我入菩萨境界某不入境界。我过众行本某不过众行本。我修菩萨律某不修菩萨律。我净菩萨刹彼不净刹。如是邠耨文陀尼子。菩萨摩诃萨初无此念。分别诸法有高有下。何以故。菩萨得此定意正受三昧者。神足自游随意所念。不于诸法有增减心。若有善男子善女人。得此定意者。堪任周旋教化众生净佛国土。从一佛国至一佛国。礼事恭敬诸佛世尊。复以善权方便与作善知识。微说道教至无为道。亦使众生立信坚固。相视如父如母如兄如弟各无异心。展转共相教授。随意所念尽成道果。是谓菩萨摩诃萨入此定意便能具足一切诸法。尔时世尊与邠耨文陀尼子。而说颂曰。
　　一切诸法本　　所归门不同
　　各各境界异　　所行法亦然
　　我说清净道　　众行不可尽
　　今粗与卿说　　净其不净行
　　诸佛不可量　　言教亦无尽
　　今粗说正要　　分别诸道果
　　诸佛义广大　　空慧非有异
　　彼此具成就　　悉归解脱门
　　众智根门净　　诸佛所加叹
　　断念除众想　　具足众智说
　　诸佛所演教　　令知恩爱患
　　忘有不处有　　故得人中尊
　　佛本积宿行　　自致无上尊
　　具足菩萨法　　演布大乘业
　　众智现在前　　尽知众生原
　　分别无生灭

　　是时世尊复告邠耨文陀尼子。若有菩萨摩诃萨。便得具足诸度无极。分别法界微妙之行。智慧增益演布导训。皆使周遍得四无畏。众智自在复得出要度不度者。心念诸法皆现在前。禅智满足念识为食。法界为身总持为行。恒常周旋诸佛国土。令诸众生皆悉具足。成就佛道分别诸定。行善权方便。诸佛所行悉过其量。从众生心所念善恶。皆能分别随类而化。从无央数亿千万劫。一心入定不毁正法无他异想。尔时世尊复与邠耨文陀尼子。而说颂曰。
　　吾昔求佛道　　未受菩萨别
　　经历亿百千　　禅定不移动
　　究竟一切法　　不生染著想
　　从是得作佛　　得为人中尊

　　(经本从此已下少七偈顺本记之译人语也)。
　　一切诸法不可思议。众生境界亦复如是。若复善男子善女人。入无形三昧。遍观三千大千世界应度众生亦当觉知。无限无量不应度者亦当觉知。三世起灭亦当觉知。如是邠耨文陀尼子。菩萨摩诃萨得此定意者。清净不清净行。

　　　　菩萨璎珞经释提桓因问品第三十五

　　尔时释提桓因白佛言。世尊。如来至真等正觉。说一切诸法皆使清净。及诸无量恒沙佛土诸佛世界。清净如空皆无所有。今复闻说尽当觉知一切诸法。云何于诸法之中无形不可见。而欲觉知一切诸法乎。尔时世尊告释提桓因。善哉善哉。拘翼。乃能于如来前而问斯义。今当与汝一一引譬。智者以譬喻自解。犹如幻师化作万物国土城郭宫殿屋室饮食床卧贫贱富贵名号姓字父母兄弟仆从给使。复幻作人左右卫从。如此幻师所见化法。或经劫数供给所须衣被饮食医药床榻卧具。受者实受施者实施。如卿观之为实有不乎。是时释提桓因白佛言。无也世尊。何以故。一切诸法皆空皆寂幻化非真。愚者深著便致颠倒。无来无去无著无缚无尽无不尽。幻化无形亦不可猗。佛告释提桓因。如是如是。拘翼。菩萨摩诃萨亦复如是。得如幻三昧自然定意。分别一切诸法所起。无缘无著不见成败。化导一切众生之类。不见有度不见无度。度无所度化无所化。皆空皆寂复无生灭。何以故。如幻定意正受三昧。甚深微妙无有边崖。如幻境界不可思议。唯有菩萨摩诃萨。遍能观察乃得达了。亦不见生亦不见灭。亦复不见当有生者。亦复不见已有生者。何以故。菩萨所入不可思议。非是罗汉辟支所知。菩萨所度犹如虚空。虚空所度无形无像。如幻三昧亦复如是。亦无东西南北四维上下。拘翼当知。今当与汝引喻。犹如凡夫本无形色。未能分别禅定根本。生亦不知生。不生亦不知不生亦复不知当生已生。未能究竟心所念法。亦不见住亦不见不住。亦不见尽亦不见不尽。何以故。心本无形不可猗著。亦非三乘所能思议拘翼当知。菩萨摩诃萨亦复如是。入此如幻三昧一切诸法皆现在前。无有边际亦无境界。有亦不见有无亦不见无。何以故。菩萨境界不可思议。所行法则遍满三千大千世界。拘翼当知。今当与汝引喻。犹如娑竭龙王意欲念雨。若在六天便雨甘露。若在四天王上能雨七宝。难陀优钵难陀龙王及摩那斯龙王。雨六天上便雨衣被服饰香璎华鬘。若雨第四天上自然饮食各令充足。云何拘翼。此龙所作为实有不乎。尔时释提桓因白佛言。无也世尊。何以故。但彼诸天功德。乃使诸龙王等献奉供养。佛复问释提桓因。云何拘翼。七宝宫殿衣被服饰。皆龙所降本无所有。今复自说诸天福德故使诸龙降雨诸宝。诸龙及宝物为有为无。释提桓因白佛言。世尊。义说法说亦不有龙亦无宝物。何以故。一切万物皆空皆寂。我身及天亦无所有。龙所降雨亦无有雨。亦不见尽亦不见不尽。愚惑之人自生识想。佛告释提桓因。如是拘翼。菩萨摩诃萨入如幻三昧。尽观一切诸法。诸法所生亦不见生亦不见不生。见诸法门有尽无尽。见幻化法门有尽无尽。复见无量无限教化法门。复见无量无限诸佛世尊游步法门。复见无量无限诸根罗网见入法门。复见无量无限诸物世界成败劫烧心意广大超越诸佛所行法门。如是拘翼。当知诸法无生无灭。但以众生自生识著。未入定意观察人心。不解空慧而获无生。尔时世尊与天帝释。而说颂曰。
　　出要入道门　　分别三世行
　　展转由五道　　破有不处有
　　菩萨如实观　　分别慧明道
　　本我所造行　　如今乃克获
　　世界皆如空　　彼我无二想
　　恭恪于诸佛　　今获无顶相
　　颜貌如优昙　　广长覆面门
　　不生亦不灭　　德为天人尊
　　拘翼当念本　　众行不缺漏
　　勇猛不懈怠　　究竟本末空
　　于坐不起想　　不见有趾立
　　不猗众行本　　故号为沙门
　　实无有泥洹　　亦无五道趣
　　菩萨所游处　　权化见有生
　　从无央数劫　　无欲无所贪
　　初无有悔心　　况当有猗著
　　自从是已来　　修善不离本
　　一行成佛道　　得转无上法
　　猗托生死中　　教化无数人
　　令知无生法　　自然应道教

　　尔时世尊与释提桓因说此偈时。无数百千诸天人民。即于坐上得无生心。复有无数诸天龙神。皆发无上正真道意。佛复告释提桓因。若有善男子善女人及四部众比丘比丘尼优婆塞优婆夷。受持讽诵此如幻定意无尽法者。便能具足无量法藏。云何为无量法藏欲具足如来辩才者。当学此如幻定意无尽法藏。复次拘翼。若善男子善女人。欲得究竟觉知佛慧者。当学此如幻定意无尽三昧。复次拘翼。若善男子善女人。欲得游至诸佛世界亲近佛者。当学此如幻定意无尽三昧。佛复告释提桓因。若有善男子善女人。欲得转无上法轮如佛所转在大众中而无畏者。当学此如幻定意无尽法藏。复次拘翼。若善男子善女人。欲得诸佛百千总持自娱乐者。当学此如幻定意无尽法藏。佛复告释提桓因。若善男子善女人。欲得一切众生愿者。净佛国土神足变化者。当学此如幻定意无尽法藏。复次拘翼。若善男子善女人。欲使诸佛世界无量众生无量性行尽同一趣者。当学此如幻定意无量法藏。复次拘翼。若善男子善女人。欲使无量世界诸佛刹土合为一者色如黄金。当学此如幻定意无尽法藏。何以故。一切诸佛皆从此生。过去诸佛皆从此如幻定意。得成无上正真之道。现在十方诸佛世尊。亦皆从此如幻定意无尽法藏。得成无上正真之道。当来无数恒沙诸佛。亦当习此如幻定意无尽法门。佛复告释提桓因。我今与汝引譬。智者以喻自解。犹如猛火光焰赫炽复更益薪。大风所吹遂复炽盛。烧焚山野无有休息。要尽草木火势乃减。菩萨摩诃萨亦复如是。发心起学济度众生。分别思惟法界所趣。乃至无数恒沙刹土。复观虚空众生根原。复自思惟恒沙刹土无数世界众生心意所念根原。一一分别复自计挍。吾以何智具足彼愿。一一分别已法所趣。当转何法云何教化。尔时菩萨复自思惟。我本发愿具足诸善遍化众生充足我愿。复自具足威仪礼节。转入三世根本之行。自念转法入不思议。如是挍计应度不度。一切世界或有或无复更周旋诸佛世界。无限无量不可思议。与共周旋立功德业。不断正法要誓所趣。行大慈悲执弘誓心。究尽生死心无缺减。何以故。一切众智悉具足故。复观众生心意所念。应由何路而得将导。恒念众生如母爱子。是故菩萨摩诃萨。执此勤苦无量之心。复入无量无限三昧。观察世界不舍本誓。如是广大无限之用。尔时世尊与释提桓因。复说颂曰。
　　菩萨初发心　　弘誓甚广大
　　要尽虚空际　　所愿乃具足
　　当度众生时　　不见有所度
　　解知三世本　　因缘不久寄
　　心正不动倾　　正本应道教
　　恒求善方便　　以次至解脱
　　心不怀怯弱　　昼夜思惟法
　　一行得成佛　　亦不从师受
　　身本心各行　　道力知清净
　　出家在空野　　入定身不动
　　然炽一切法　　普照十方界
　　自修宿命智　　乃知众生根

　　尔时世尊与释提桓因说此法时。一切众会莫不欣然。皆发无上正真道意。

　　　　菩萨璎珞经本行品第三十六

　　尔时有天子。名众首璎珞。即从座起偏露右臂齐整衣服诸根寂静。从先佛已来常修梵行。三处已尽果愿已办。右膝著地长跪叉手。前白佛言。唯然世尊。所居方界去此极远愿欲所问。若见听者敢有所启。佛告众首璎珞菩萨。善哉善哉族姓子。为众导首发开童蒙。竖法大幢演慧光明。有所疑结今正是时。如来当为一一分别。随问还报使得开解。尔时众首璎珞菩萨即白佛言。世尊。颇有一生补处菩萨。更不进修无上正真之道得成佛不乎。颇有一住立根德力菩萨大士乃至八地菩萨大士。更不进修无上正真之道。颇有诸天众行具足立不退转诸根具足不复人身得成佛不乎。唯然世尊。当以方便而发遣之。尔时世尊告众首璎珞菩萨曰。善哉善哉。族姓子。乃能于如来前作师子吼。谛听谛听善思念之。从初发意乃至成佛。菩萨所行诸法不同。或有菩萨摩诃萨。弹指之顷求菩萨心。即成无上正真之道不经日夜。或有菩萨。从初发意不舍弘誓。乃至六住进求佛道。便有退转而不成就。或有菩萨。从初发意乃至七住。进趣成佛不经八地。尔时众首璎珞菩萨问。云何菩萨摩诃萨。弹指之顷发菩萨心。即成佛道不经日夜。云何菩萨从初发意乃至六地。有退转者而不成就。云何菩萨乃至七住进趣成佛不经八地。尔时世尊告众首璎珞菩萨曰。若有菩萨摩诃萨。弹指之顷求菩萨道。不经日夜而成佛者。此善男子善女人。诸根具足未曾经历生死之难。或从何会一旦修天来生此间。或从无怒佛土来生此间。或从无量佛土。一闻如来说本末空无生灭道。便成无上正真之道。或有菩萨摩诃萨。众行具足得如来明慧法观。复修如来念佛念法念比丘僧念天念安般念死亡念修四意止四意断四神足五根五力七觉意八圣道。亲善知识。于淫怒痴不大殷勤增益善本。亦使众生具足善根。虽在六地心生犹豫。咄我将非七住菩萨乎。或复自念我审然不疑。复为伪化菩萨。坏败此菩萨言。汝今已得本末空慧。此菩萨闻已欢喜踊跃。我今闻神德菩萨所见证明。今当得无上正真之道。斯则不久。便于六住退转。乃堕声闻辟支佛道。佛复告众首璎珞菩萨曰。若善男子善女人。已在六地具足菩萨行。复自思惟。我今审然在八住地。当成无上正真之道。亦复不久。亲近善知识方便为说八住行法。善男子知不乎。汝今已在八住地中。莫自贡高轻余菩萨。如是善男子。当成无上正真之道。亦复不久。菩萨闻之欢喜踊跃不能自胜。便随善男子教在闲静处一心自念如是彼菩萨即在八住行中立不退转。施为佛事经历劫数成佛不久。佛复告众首璎珞菩萨曰。若有善男子善女人行菩萨道。复为异菩萨所见劝勉。汝今成佛教化众生。亦复不久。菩萨自念。我无此行。云何当成无上正真之道。将非此人使我不成究竟。执心牢固便得进前。在七住地得不退转。是谓菩萨摩诃萨在六住中有退不退。尔时众首璎珞菩萨问。云何八住菩萨即得成佛不经胞胎有是无耶。佛言有之八住菩萨。观一切法如空如幻空寂无形。所行法则亦复如空。欲度众生亦无众生想。往诣十方诸佛世界。听受无量法教一切诸佛本无身想。亦当分别内外无形。遍问诸佛一切诸法无有厌倦。复当教授一切众生舍是就是深入禅定。可坐知坐可卧知卧。若化众生不失时节。为说深法令众生类尽得度脱。如是菩萨摩诃萨。具如此行时。便得佛三昧。教化众生净佛国土。已净国土便入菩萨正要。已入正要便能出生一切总持法门。已具法门则能示现辩才无碍。当来过去现在诸佛所演法教皆悉具足。变化无方诸法成就各无错乱。能净一切众生心垢。便得解脱无碍法慧。十方诸佛皆来拥护此善男子善女人。成就诸法十力具足悉无所畏。菩萨如是分别众生心识所念。一一选择终不舍之。立一切人使获本末空慧。无量无限十方世界安处道教。种种方面皆有离别。十方世界皆有合会。复于十方无量世界。如来至真等正觉众智璎珞而现在前。复于无量刹土。一一诸佛名号姓字。皆悉分别如一方面。无量诸佛世界分别无量诸佛姓字。十方境界诸佛姓字亦复如是。菩萨摩诃萨。复使十方无量世界或舒或缩。如十方世界已舒已缩。复使无量无限恒沙刹土以智慧力或舒或缩。一一名号复于无量无限见如来面。复以慧力或舒或缩。如是无量无限恒沙诸佛刹土。分别诸佛名号。皆悉分别如是十方诸佛法界。分别名号然诸佛世尊皆来拥护此菩萨使得成就。菩萨摩诃萨得此大乘意入本末空定。不失菩萨威仪法则。遍能观察众生根本。复能知诸佛心识所念。彼菩萨不当名为菩萨。当名如来。何以故。解一切法超越众行。于一切法不怀狐疑。行等如来。得一切如来正法。或知一生知百千生知阿僧祇。无量佛法受持讽诵。成就佛道亦不忘失。入一切智不见吾我。觉知诸佛法总持强记亦不忘失。彼菩萨观一切法为见光明。以智慧光照愚痴冥智不退转。彼菩萨摩诃萨。以善权方便教化众生无有挂碍。彼菩萨已得无量法。耳根清净闻无尽法。自然应化信而不从。彼菩萨摩诃萨无量无限使众生身变化非一。或现无央数色还合为一。复从无色至无数色。使众生类莫不信解出广长舌普覆三千大千世界复还为一。如是教化无央数众。佛告众首璎珞菩萨。若有菩萨摩诃萨。十方世界虚空边际尽能了知此众行者。便名为菩萨补如来处。尔时世尊复与众首璎珞菩萨。而说颂曰。
　　十方闻法界　　示现众生路
　　修行诸佛事　　人中菩萨尊
　　在众成就道　　遍知菩萨行
　　超越一切行　　十力无有碍
　　诸佛常拥护　　面见而在前
　　称扬其功德　　叹法无有上


　　　　菩萨璎珞经卷第十二



　　　　菩萨璎珞经卷第十三(一名现在经)

　　　　姚秦凉州沙门竺佛念译

　　闻法品第三十七

　　尔时有菩萨。名文殊师利。即从坐起摄持威仪。前至佛所长跪叉手白佛言。云何世尊。名曰闻法得成无上正真之道。闻如空等空无所闻。亦无善恶诸法相貌。法无形相。云何世尊。言受持讽诵本末空慧。尔时世尊默然不对。时文殊师利复更白佛。夫闻法者。为有言教乃得闻法。为无言教乃得闻法。尔时世尊默然不对。文殊师利三白佛言。法有生灭法无生灭。一切诸佛所转法轮。为有转耶为无转耶。尔时世尊告文殊师利。云何族姓子。一切诸佛皆转法轮。亦有转亦无转。汝今所问为问有转为问无转。时文殊师利白佛言。世尊。今所问者。亦问有转亦问无转。佛言。族姓子。诸佛正法。亦不有转亦不无转。文殊师利复问。云何亦不有转亦不无转。佛言。诸法如空。故无有转故无无转。文殊师利又问。今日如来。为有转耶为无转耶。此诸菩萨众生。为闻法耶不闻法耶。佛言。族姓子。诸法清净。众会菩萨亦复清净。以是之故亦不有转亦不无转。文殊师利又问。云何有转无转。佛告文殊师利。众生无转。本末空慧乃谓为转。一切众会我身及汝皆谓无转。本末空慧乃谓为转。文殊师利又问。云何有转云何无转。佛言。有断无转无断有转。生灭无转无生灭者乃谓有转。文殊师利又问。云何有转无转。佛言。有边际缚著乃谓无转。无边际缚著是谓有转。文殊师利又问。云何有转无转。佛言。一切世间见然炽法是谓无转。一切世间不见然炽法是谓有转。文殊师利又问。云何有转无转。佛言。净无量福福祐众生是谓无转。见净无量福福祐众生是谓有转。文殊师利又问。云何有转无转。佛言。净无量众生根本成一切智是谓无转。见净一切无量众生是谓有转。文殊师利又问。云何有转无转。佛言。亦不有转亦不无转。故谓有转无转。尔时世尊与文殊师利说有转无转时。有八千比丘三千比丘尼。逮得本末空慧心不退转。复有无数众生。闻此未曾有法。皆发无上正真道意。于将来世悉皆成佛同一名号。精进勇猛与我无异。

　　　　菩萨璎珞经净居天品第三十八

　　尔时世尊与文殊师利说此闻法转不转品时。时有净居天子。乃从过去无量诸佛殖诸功德。承事供养诸佛世尊。从一佛国至一佛国。通尽法藏辩才无碍。行大慈悲得空法性。权现生天欲度天故。即从坐起整顿衣服。及诸将从俨然起立。时彼天子前至佛所。头面礼佛足白佛言。世尊。我等诸天宿种功福今得生天五乐自娱。左右侍从自然响应。游戏浴池快乐难量。为修何福得生天上。我所居宫四十九由延。七宝殿堂与世奇妙。后有浴池有七宝树七重围绕。为修何福乃获此德。尔时世尊告净居天子曰。善哉善哉天子。乃能于如来前而问此义。今当与汝一一分别善思念之。过去恒沙诸佛世尊亦说此义。现在未来一切诸佛亦当说此微妙之法。云何天子。我今问汝。汝当一一报我。汝所居天前过去者可记不乎。答曰。不也世尊。过去诸天其号名字不可称记。云何天子汝今此身为有常为无常。天子报曰。如我今身。是有常法非无常法。佛复告天子。设汝今身是有常法。过去诸天今为所在。答曰磨灭。佛言。云何天子。过去诸天悉皆磨灭。汝今此身焉得存在。天子报言。过去诸佛皆取灭度。今日世尊何由而生。佛告天子。过去诸佛及我今身。为同不乎。天子答曰。不也。何以故。过去诸佛于过去中是过去现。云何言过去诸佛皆悉灭度。天子又问。为有三世为无三世。佛报天子。有三世名。然三世行异。天子又问。如来今说有过去佛。我则不疑。复说十方现在诸佛。我亦不疑。云何世尊。说有未来世佛。世尊报曰。汝今问我。为问过去三世。为问现在三世。为问未来三世。天子白佛。我亦不问过去三世现在三世未来三世。今日但问三世诸佛。云何未来说言佛乎。佛告天子。未来佛者有二因缘。云何为二。或有过去诸佛如来至真等正觉。行大慈悲众相具足。行善权方便入五道中。教化众生不坏法界。复现在俗或为梵天。或现释身隐佛形像。是谓菩萨摩诃萨未来成佛。或有菩萨。受如来慧施行佛事。游至三千大千佛土。供养承事诸佛世尊。既未成佛众相未具。或作天身或作鬼神不毁法界。是谓天子未来成佛。有此因缘。复次天子。过去诸佛世尊复有二因缘。云何为二。得师子奋迅三昧。在闲静处心无所著。内自思惟十法无量功德。云何为十种。是菩萨修诸佛世尊念所念法。是谓无尽之行。复次天子。菩萨摩诃萨。分别如来一切诸法。是谓无尽之行。复次天子。菩萨教化众生。尽趣无上正真之道。是谓无尽之行。
　　复次天子。菩萨分别无量诸佛世界。净佛国土教化众生不毁智慧。如所念法而成就之。是谓无尽之行。复次天子。菩萨如佛世尊所行禁戒修解脱法。因此禁戒教化无量众生。尽发无上正真之道。是谓无尽之行。复次天子。菩萨观过去当来今现在诸佛出要在树王下降伏众魔执心如地不可倾动。是时弊魔波旬。作若干变化来恐于佛。或人头兽身或兽头人身。或四眼八眼至百千眼。或作猿猴虎豹来恐于佛。执心如地不为倾动。是谓无尽之行。复次天子。菩萨于亿百千劫疆记总持而现在前。或于一生至百千生。或念一劫至百千劫。其中所行或善或恶。一一分别悉不忘失。是谓无尽之行。复次天子。菩萨能分别三世诸行。诸善功德尽现在前。如弹指顷。能使三千大千世界蜎飞蠕动之类。尽成无上正真之道。或成罗汉缘觉辟支之道。是谓无尽之行。复次天子。菩萨摩诃萨。复忆过去无数诸佛所度众生身口意行。不坏诸法演布智慧广及一切。是谓无尽之行。如是天子。菩萨摩诃萨。得此师子奋迅定意者。则能具足三世诸法。复次天子。或时菩萨分别十无相法。云何分别十无相法。于是善男子善女人。内自观身分别诸行诸根纯熟。或有善行或不善行。或时清净或时不清净。复次天子。若善男子善女人。外观他人身一一分别诸根纯熟诸根不纯熟。或时清净或时不清净。是谓天子一无相行。复次天子。若彼行人内自思惟摄意不乱。如我所行不违圣典。时诸如来至真等正觉。出入经行与身口意相应。怀来法宝转大法轮。以无生心教化三世未度众生。于中便获自然法轮。无限无量悉入法律。是谓二无相法。复次天子。若善男子善女人。发弘誓心遍满三千大千世界。智慧思惟亦无穷尽。音响流利无所障碍。分别一切众生音响。或以一音报百千万音皆演道教。普润一切众生之类。是谓三无相之法。复次天子。若善男子善女人。转无上法轮广化众生。皆取灭度不染三世。诸天人民魔若魔天。所未曾转而佛独转。是谓四无相法。复次天子。若善男子善女人。于一生中出家学道。剃除须发受持禁戒。身既清净亦使众人乐其所乐。是谓五无相法。复次天子。若善男子善女人。性行合空从空往来。无量无限终不自为教化众生。超卓过空无所触碍。是谓六无相法。复次天子。若善男子善女人。于一切众生独步无碍。于诸法智演通慧义。坐放光明普到十方无量世界。或取灭度现无常义。或存或亡。或示相好或隐相好。于中教化无量众生净佛国土。是谓七无相之法。复次天子。若善男子善女人。复有通慧名曰降魔。得此定意者。降伏四魔爱欲死天魔。使菩萨依猗此法而得成就。欲为法王最在前者。先当习此降魔定意。是谓八无相之法。复次天子。若善男子善女人。遍学诸法深入至要具足善本。亦使无量众生得入此要。见菩萨力增长止观。已尽无尽无生灭法。虽见相貌本无相貌。坐卧思惟菩萨众行。是谓九无相之法。复次天子。若善男子善女人。具足十善之本。云何为十。身三口四意三。众法自在不染著有乐无量无为。复能乐无量百千定意。一一定意化无量众生。是谓十无相之法。如是天子。夫习法者当习无法。无行为行无观为观。是谓为王众行中妙。一切诸佛之所叹誉。为行佛事为无等侣。尔时天子复白佛言。云何世尊。三世诸佛则无三世。如世尊所说。过去诸佛还至现在。现在诸佛复至未来。法界不定。云何世尊言有三世乎。此义不然。何以故。过去已灭权还现在。现在未动复说未来众法相违。云何言过去诸佛数如恒沙。当来诸佛数如恒沙。现在诸佛数如恒沙。尔时世尊告曰。善哉善哉。族姓子。今汝所问皆承佛威神。令汝得问此义。谛听谛听善思念之。吾当与汝一一分别。天子受教。如是世尊。佛告天子。过去云何为过去乎。天子白佛。渐渐生灭故曰过去。昨色非今色故曰过去。昨身非今身故曰过去。昨力非今力故曰过去。尔时世尊复问天子。云何族姓子。身想知为异乎。天子白佛言。不也世尊。佛又问。名色更乐为异乎。天子白佛言。不也世尊。佛又问。出要至道为有异乎。对曰。无也世尊。佛告天子。止止族姓子。佛藏广大非汝境界。过去智有限现在智有限未来智有限。何以故。一切诸法。法法相生法法相灭。本无法者。无过去当来今现在。亦无今世后世善行恶行。亦无贤圣有果证者。是谓族姓子云何言有三世法乎。尔时天子复白佛言。三世名号云何而生何由而灭。佛告天子。生本无生灭本无灭。一切诸法亦复如是。生本无生灭本无灭。何以故。性自然空故。尔时天子复白佛言。世尊。今日如来。为在生耶为在不生耶。佛告天子。如来身者。于过去未来现在亦不在生亦不在无生。是故无过去未来现在。天子白佛言。世尊。但如来至真等正觉。过去未来现在无生。一切诸法尽无生耶。佛告天子。一切诸法皆悉无生。亦不见生亦不见无生。天子白佛。我人寿命众生根本至六度无极。为有生耶为无生乎。佛告天子。起不见起亦不见不起。诸法不可得而自成就。故曰无生。三世诸佛。无欲无污亦不有生。亦不无生故无所起。三昧正受亦复如是。说无所说故无言教。天子白佛。四依四道为有生耶为无生乎。佛告天子。四依四道本无所生。况今有生当来亦不生。尔时天子白佛言。世尊。净地性地薄地本无地无淫怒痴地。为有生耶为无生乎。佛告天子。有受有取乃至一切诸法。色痛想行识痴爱更乐乃至生老病死。从须陀洹乃至无上道。亦不有生亦不无生。尔时天子白佛言。世尊。云何有生云何无生。佛告天子。得如意度无极者。是故不见有生不见无生。天子白佛。云何如意度无极。亦不有生亦不无生。佛告天子。从此岸至彼岸。不见众生有生者有灭者。亦不见巢窟处所。是故亦不见生亦不见无生。天子白佛。一切诸法及如来身。为在有生为在无生。佛告天子。亦在有生亦在无生。亦不见有生亦不见无生。是故三耶三佛亦不在有生亦不在无生。佛告天子。若善男子善女人。得此通慧定意观了诸法。不在有生不在无生。如来经法亦复如是。不在有生不在无生。何以故。诸法无著无缚亦无解脱。是故降伏四魔。佛复告天子。若有善男子善女人成就智者。则能具足一切诸法。复当修于十法。云何为十。一者亲近善知识求为朋友。二者行大慈悲广及一切。三者满足前人随意所念。四者净一切界断诸结使。五者修清净道为人重任。六者荷负众苦不讥彼受。七者教化愚人训诲正要。八者教诲愚惑令信正道。九者与法相应不讥彼受。十者一心奉法不与邪部共相参预。是谓族姓子若善男子善女人修持正法得此定意便能具足一切诸法。尔时世尊复告天子。若有男子女人恭敬于师。复当修习十无碍法。云何为十无碍法。一者游至十方礼事诸佛。是谓族姓子一无碍。二者于诸智慧无缚无脱念断灭法二无碍。三者于诸苦乐心寂然灭三无碍。四者在空闲处思惟禅定意不错乱四无碍。五者菩萨法本七出要道无有增减五无碍。六者一切色相本无所有不见来处六无碍。七者计本无形不有生灭解知无常七无碍。八者一心入定道本自然不著诸法。九者一意一行与法相应不相违背。十者亦不在内亦不在外自然起灭十无碍。如是族姓子。若善男子善女人。分别思惟十无碍者。便能具足一切诸法。
　　佛告天子。若有善男子善女人。一心念顷尽能具足一切诸法。当修十法第一义辩。云何为十。一者生智尽智无生灭智。二者四等平均无吾我想。三者喜安自守不失四信。四者所言如意不违本愿。五者道心牢固法法成就所行正见不违本相。六者修六重法观本无相。七者怨仇一等无有是非。八者一向信心了本所生。九者讲授诸法不有法想。十者金刚定意不毁如性。是谓族姓子若善男子善女人具此十法者便能具足一切诸法。佛复告天子。善男子善女人。修十法施亦无施想。便能具足一切诸法。云何为十。一者坐树王下心不移动。二者恒乐闲居不处愦乱。三者修三向定趣泥洹门。四者禅寂定意自灭乱想。五者检意修道永无贪著。六者法施财施不生想念。七者相好自严照曜世界。八者方便令无觉者。九者显曜正法示慧光明。十者代人受苦不求相报。是谓天子若善男子善女人行此十施不起世想则能具足一切诸法。何以故。此善男子善女人。心如金刚不可沮坏。菩萨所行诸法如是。亦非罗汉辟支所知。佛复告天子。若善男子善女人。修十清净法者。复能具足一切诸法。云何为十清净法。一者道当清净秽浊非道。二者道当一意多想非道。三者道当知足多欲非道。四者道当尊敬憍慢非道。五者道当检意放逸非道。六者道当显曜自隐非道。六者道当连属无行非道(三本皆同第六重出)。七者道当精勤懈怠非道。八者道当觉悟愚惑非道。九者道当教化矜吝非道。十者道近善友习恶非道。是谓天子善男子善女人修此十法者则能具足一切诸法。犹如日光永除闇冥。照曜世人各得眼目。菩萨亦复如是。习此十法便能具足一切诸法。天子当知。犹如真金内外明净。所欲作器皆悉成就。菩萨摩诃萨亦复如是。内无尘垢外有所照。亦如虚空普覆一切。菩萨亦复如是。修此十法亦无想念我有所办。教化众生断诸结著。复次天子。犹如须弥山王四宝所成。须弥山王亦无此念。我四宝所成趾立四海中央。菩萨得四辩才亦复如是。不念此辩所说如应。何以故。本无想念故。犹如大地普载万物树木花果及诸药草尽皆生长。地亦无此念。我能成办长养诸物。菩萨摩诃萨亦复如是。不作此念。我化众生行大慈悲。从一佛国至一佛国。拥护一切诸不度者。天子当知。犹如四大海水出种种宝。诸有众生往采宝者随意而归。海水亦不念。我生诸宝给与众生。菩萨摩诃萨亦复如是。救济苦人。给施七宝。所谓七宝者。七觉意是。菩萨亦不作是念。我施七觉意宝。善根具足庄严佛树众好自严饰。何以故。本无想念。天子当知。犹如法界出生诸法大慈大悲六度无极。法界亦不作是念。我出生诸法大慈大悲六度无极。菩萨摩诃萨亦复如是。出生诸法教化众生。亦不念言。我有所度。天子当知。犹如入定比丘断除众想心不移动。入定比丘亦不作是念。我今神力入定自在。菩萨摩诃萨亦复如是。随所念法悉皆成就。所言真诚不违本要。天子当知。犹如金刚不可沮坏。何以故。本性自尔。菩萨摩诃萨亦复如是。与法性相应不失本际。犹如明珠广有所照。明月珠者亦不作是念。我有所照令众生见其光明。菩萨摩诃萨亦复如是。犹如得仙道人意有所愿皆能成办。彼五通人亦不作是念。我今所念皆悉成办。菩萨亦复如是。犹如工巧之人善解六艺。或以刀剑或以矛槊坏败大众。彼工巧人亦不作是念我今所作人中最上。降伏大众无有与我等。菩萨摩诃萨亦复如是。入无量三昧正受定意。感动三千大千世界。亦不自称誉。我有此神力感动诸世界莫不周遍。犹如转轮圣王本修十善五戒。具足统领三千大千世界。千子勇猛七宝具足。诸粟散小王尽来朝贺。尔时转轮圣王亦不作是念。我今众德具足相好严身统领四域。何以故。福向性尔不相违背故。菩萨摩诃萨亦复如是。修菩萨道敬承佛教。恒行教化天人蒙恩。所度众生不可称量。何以故。菩萨亦无是念。我当济度无量众生。于无余泥洹界而般泥洹。空性自尔无有众生能使不尔。犹如农夫随时种种作不失时节。前子非后子后子非前子。各各长大共相受入。然彼谷子不作是念。我有所生彼有所损。何以故。本性自尔无有人使令不尔者。菩萨摩诃萨亦复如是。遍学诸法行菩萨道。复以十善功德之本净众生根。皆趣无为之道。尔时菩萨不作是念。我今有所济度从此至彼。何以故。本性自尔无有人使令不尔。犹如甘雨随时下降。百谷草木随时滋长。然彼云雨亦不作是念。我有润泽有所长养。何以故。本无心故。菩萨摩诃萨亦复如是。法云一降普润三千大千世界。令众生类尽得润泽。不舍本愿行菩萨道。菩萨亦不作是念。我今能降法雨。普润三千大千世界。使众生类尽得开解。何以故。本无心意弘誓之心性自然故。如是菩萨摩诃萨入此三昧定意。能使众生至竟清净非余清净。能使众生至竟安隐非余安隐。能使众生得到彼岸非余得到。能使众生获度无极非余能度。能使众生至竟欢喜非余欢喜。能使众生断结使非余能断。能使众生安处良祐福田非余能安。能使众生受人信施福度一切。非余能受福度一切。能使众生入于贤圣法律。非余能入贤圣法律。能使众生立不退转。非余能立不退转地。能使众生得一切智尽遍三千大千刹土。非余能遍三千大千。能使众生为人作将导。非余能作将导。何以故。菩萨摩诃萨习此定意无量法行。普周一切使得蒙济。为开法性弘誓法门。不可思议无限广大。不为一人净菩萨道。普及一切难度众生。于中建立应度无极。或时菩萨救济一人故。没命代受苦恼。或有菩萨。为一人故从劫至劫。初不舍离要使得度。后乃自灭度。或有菩萨。欲净己界断诸缚著。净除众生根本。安处清净正法出要。复有菩萨。执勤苦行不著天福恒在五道周旋教化。或有菩萨得四无畏。
　　教化众生不怀怯弱。或有菩萨得四辩才。人来诘问理通无碍。或有菩萨堪任说法。不著荣冀侥幸求利。或有菩萨得总持门。分别法观修不净行或有菩萨得佛定意。立一切智不舍却妄想。或有菩萨得佛出要。令一切人出家学道。或有菩萨得神通慧。行权方便随形而入。或有菩萨得无形观三昧。入虚空界行不思议。或有菩萨得灭尽定。现取灭度不处泥洹。或有菩萨得七观道。外现威仪内实充足。或有菩萨得天眼通。遍察十方无量诸佛。咨受未闻而自娱乐。或有菩萨得天耳通。遍闻众声分别善恶。辄往能度不令堕坠。或有菩萨得心意通。以神足力往而度之。或有菩萨得宿命通。自知宿命亦知他人所从来处。随类降伏不堕边际。或有菩萨得漏尽通。能断一切众生结缚。或有菩萨坐树王下。得佛神德威仪法则。威仪成就种性成就父母成就居家成就。或有众生得佛光明。住佛所住心进如月初。或有众生住佛慧地。能以智剑割断尘垢。如是菩萨摩诃萨七十五法如来深藏不思议行。得成作佛终不退转。亦非罗汉辟支所及。如是天子。菩萨摩诃萨得此众行定意者。能使三千大千世界尽黄金色。招唤一切众生之类。悉向无上正真之道。如是天子。当以此法教化众生。乃应菩萨律。复有菩萨修十二法。所行无碍进止行来修菩萨道。云何为十二。一者降伏魔兵现十力行。二者与共功德无生灭想。三者能以神力充一切愿。四者依无著力见佛变化。五者如己所种善本功德能施一切无有悔吝。六者修第一法过于佛量。七者知生为苦不染三有。八者无尽道本而自娱乐。九者知声闻行亦不染著。十者知缘觉法舍离不从。十一者无碍道法行九次第。十二者当化父母眷属成就。是谓天子十二无碍清净道本。菩萨当念修习成其道果。天子当知。菩萨摩诃萨当习一心定意。想知灭有十事。知过去未来现在。如佛所行而无有异。云何想知灭有十事。一者观色形像本无所有。亦不染著起形想法。菩萨摩诃萨如佛所行而无有异。尔时菩萨修相好度无极。一一相者。如佛所行而无有异。菩萨神智变化无方。应化众生随缘往度。如佛所行而无有异。尔时菩萨化无量身色像第一。以八种音声劝导众生。如佛所行而无有异。又彼菩萨净佛国土。观察众生心意所念。威仪礼节不失禁戒。如佛所行而无有异。尔时菩萨复入定意正受三昧。能忆众生分别音响强记不忘。如佛所行而无有异。又彼菩萨行十明慧。无限无量不可穷尽。亦使众生习此法本。应适随时转无上法轮。如佛所行而无有异。又彼菩萨得四无畏。在大众中作师子吼。不断贤圣如来正法。复以此法教化众生。皆悉成就得无上道。逮一切智无所挂碍。如佛所行而无有异。又彼菩萨口所演教。遍布一切入三世行。尽诸有漏成无漏行。神通智达能化一切如佛所行。又彼菩萨得佛无畏十力具足。见佛国土众生清净。如佛所行而无有异。如是天子。菩萨摩诃萨行此十事者。进成作佛而无有难。何以故。一切诸法本无所有。亦不来时亦不去时。诸法无相相亦无所有。诸法无声声本无形。本性自空。何以故。声从空出还归于空。众生染污从起识想。天子当知吾昔求道。从无敷劫分别本末。未能究尽一法定意。云何为一法。所谓无念也。菩萨得无念定意者。观一切法皆悉无形。如是天子。吾今成佛。由此一行。得成无上正真之道。尔时净居天子前白佛言世尊。如今所闻菩萨所行。诸法无量难可究竟。众生若干诸根不同。云何欲得成无上正真之道。又闻佛言如佛所行而无有异。今问如来。云何如佛所行而无有异。唯愿世尊一一分别。尔时天子复白佛言。菩萨所行其法各异。志意所趣行迹不同。云何世尊。如佛所行菩萨不异者。何以故。不名为佛。何以故。十力不具降伏魔宫。何以故。不名为一切智。何以故。不名为觉了一切诸法。何以故。不名为遍观行菩萨道。何以故。不坐佛道场颁宣缘起。何以故。不名为最正觉。何以故。不知三世正法诸佛所行。何故不住寿一劫宣布智慧。何故不依猗诸法修正受定意。何故不分别法界进无量慧教诲菩萨以为眷属。尔时世尊告净居天子曰。善哉善哉。族姓子。如汝所问。已过诸量。今当与汝说。谛听谛听善思念之。天子今问。菩萨所行与佛无异者。一切善男子善女人。觉了诸法无形不可见。菩萨弘誓广及一切当来过去今现在有形之类。展转相成。未获智慧清净空观。设当得智慧者。故名为如来至真等正觉。倚菩萨慧化度众生。自得复授彼。是谓菩萨道能断三毒不兴十恶尽如来境界。是谓名为十力。已越凡夫立菩萨行迹。心不移动于无上正真之道。是谓名为菩萨。若复善男子善女人。分别法界共相受入。是谓名为一切智。犹如诸法本无相貌。以众生故各有名号。可就知就可舍知舍。不离善本修菩萨道。是谓名为菩萨。犹如菩萨分别无一无二。自然出生诸度无极。复自觉了亦使众人同其法相。是谓名为佛。犹如彼菩萨不见二三诸法所生。善察不忘思惟达了。法从何起法从何灭。转法轮者为是何人闻法是谁。能解知一切诸法者。是谓名为菩萨。犹如菩萨以其慧眼遍观三千大千世界。有爱欲心无爱欲心。有愚痴心无愚痴心。有嗔恚心无嗔恚心。复能思惟遍断根本者。是故名慧眼。复次慧眼菩萨。周旋往返游诸佛境界。尽知众生心心所念应度不度。便能入化随类度之。是谓名为菩萨。犹如菩萨以诸光明普有所照遍诸境界。示以无量智慧。忆诸佛世尊深奥之法。是谓名为菩萨。犹如菩萨以智慧光乃能照曜虚空境界。如来神智而现在前。闭塞罪门开泥洹路。复不染著十八本持无著无缚。是谓名为菩萨。犹如菩萨以佛威仪而自修习分别。如来独步无侣。名色六入更乐受有生死。过去三世众生本末一一悉知。名为无等侣。犹如菩萨绍继如来不断佛种施行佛事。生者不知生灭者不知灭。本无虚寂具四等心。亦复分别本无今有本有今无。解了悉空不生若干念。是故名为佛。犹如菩萨得神通慧观众生。劫有近有远。劫远不以为戚。劫近不以为喜。成劫败劫亦复如是。摄意持心而不乱者。是故名为菩萨。
　　佛复告净居天子。若善男子善女人。行菩萨道。复当思惟一切诸法。从初发意乃至成佛。不计吾我我人寿命。自然其行断诸尘垢。此乃名曰修菩萨道。复有菩萨发求道者。为一切众生荷负苦行。亦复不见有得道者。亦复能度阿僧祇无量众生。有受证者不受证者。于中受决无所染著。此乃名曰修菩萨道。复次天子。若善男子善女人。分别三空无量深法如实知之。云何为三空。一者有觉有观。二者无觉有观。三者无觉无观。是谓三空菩萨所行。复告天子。复有三空。云何为三。一者尽空。二者无尽空。三者非尽非无尽空。是谓三空菩萨所行。佛复告天子。复有三空。一者生空。二者无生空。三者非生非无生空。是谓三空菩萨所行。佛复告天子。复有三空。云何为三。一者住空。二者无住空。三者非住非无住空。尔时净居天子白佛言。世尊。过去当来今现在诸法。一切众生尽有生灭著断。有此三空不乎。佛告天子。我今与汝说。善思念之。云何为住空。所谓住空。无为寂静是也。天子当知。云何为无住空。汝身及我是也。云何为非住非无住空。一切有形三世诸法是也。佛复告天子。若善男子善女人。解此三空者。便能尽解一切诸法。五盛阴身亦复如是。是谓菩萨道。佛复告天子。诸法无合无散。亦不见净亦不见不净。亦不自念言。若我成佛当于某处生国土郡县父母宗亲姓氏名氏。亦复不念。生某劫中寿命长短复不自念言。身黄金色坐花树下当成无上正真之道。是谓菩萨道已能具足。得不退转行无生心。本无一相况有二相。尔时菩萨。分别诸法悉归空寂。恒自将护不为弊魔得便。趣无所趣转无所转。如是已入法界无量空慧。能自严饰众相之法。佛复告天子曰。犹如眼色内外无主。三事共合乃成眼识。痛想行识亦复如是。内外成就乃成诸识。佛告天子。我今与汝引喻。智者以喻自解。犹如伊罗钵龙王。金福山侧于中止住。七宝殿堂七宝垣墙七宝树木。梯陛街巷皆七宝成。雕文刻镂众宝所成。时彼伊罗钵龙王。身体绝白如雪珂[卄/積]。金盖逐后。身体香。璎悉七宝成。复以七宝以作食器。纯紫磨金造作华鬘。复以七宝作钟鼓乐器。七处齐平口齿齐正。容貌端严视无厌足清净香洁。左右回转无所触碍。有此众德不可称量。然释提桓因领三十三天天王中尊。心有所念如弹指顷。欲使金福山侧伊罗钵龙王。如屈伸臂顷往至三十三天者。左右侍从给使天王寻到无碍。尔时天王释提桓因。欲使诸天证其功德。即被以七宝庄严龙身。时天帝释乘此神龙东西游观。当于尔时。伊罗钵龙王。复以神力化作种种供养。承事恭顺彼天帝释。龙自化形三十二首。一一首上口有七牙。一一牙上有七浴池。一一池中有七百莲华。一一华上有七百玉女。一一玉女复将七百使人。作倡伎乐共相娱乐。若复天王释提桓因。意欲懈息即诣七宝殿。后至一浴池。名曰香洁。躬入浴池。乘伊罗钵龙王恣意游戏。尔时天王释提桓因。以入一好浴池乘此龙已。众宝杂厕庄严其身。作倡伎乐五欲自游共相娱乐乐不可言。尔时伊罗钵龙王。舍本形状不作龙身。以己神力变作三十三天像。复入一浴池。及彼诸天将诸玉女共相娱乐。亦如天帝释无异。左右观见此变化。天身龙身各无有异。身与天身同。色与天色同。共在一浴池无有变异释身龙身一而无二。何以故。皆由宿积功德所致。设此二人本求无上正真道者。今日成佛亦复不久。行从心得心净道成。如彼天宫本不知所从来去亦无所至。一切众行皆空皆寂。天子当知。汝今此身及彼天宫日月天子。悉归磨灭不可久保。是故天子。当解法性成败所趣起灭常分。唯有泥洹最安最妙。非刀剑咒术能摧毁坏败。尔时世尊复告天子。菩萨摩诃萨亦复如是。获无碍定意弘誓牢固。以菩萨三昧七宝而自璎珞。以七觉意花庄严其身。善住无碍定意不乱。身放光明无不有照。击法鸣鼓声彻十方。竖法高幢显扬威仪。身钩锁骨力过天人。增益一切诸度无极。于自然法律皆悉成就。肌肉软细不受尘垢。演慧法轮法王中胜入深法藏。以诸菩萨用为眷属。八解浴池用洗心垢。不断众人弘誓之本。坐道树下舍一切。业不吝国荣。用此惠施而成佛道。出此声响今日正是时。吾不成佛者不起于座。要觉所觉乃起于座。唯地树神乃知我心。尔时世尊说是语时。十方无量恒沙刹土。有八十亿垓及神通菩萨。佥然俱至。天地大动。十方诸佛各于其方称扬其德告四部众。今日菩萨释迦文者。于沙呵刹土。当成无上正真之道。汝等堪任能至彼者。摄持威仪而往亲觐。是时十方诸神通菩萨承佛圣旨。佥然兴敬礼佛三匝。各持香华诣忍世界。兴致供养围绕道树。称善无量忍心如地。衣毛不竖系意在前。不左右顾视。慈心遂盛愍伤苦厄。我今所以欲成佛者。矜愍一切。说是语时天地六返震动。尔时世尊直前瞻视七日不动。诸天龙神八部之众。皆来围绕拥护菩萨。至成作佛令得究竟。我亦不舍菩萨所行。复次天子。菩萨神足行六圣法。进前成佛乃应道教。吾前成佛由此六行行大慈悲。云何为六。一者慈仁哀愍不度。二者兼施周满一切。三者广演圣慧不有进退。四者行三空慧净摄国土。五者摄取国土无进退心。六者受佛印信封可众生。是谓六事得成如来至真等正觉。佛复告天子。菩萨摩诃萨复有六事。念化众生不怀懈慢。充足一切众生之愿。一者精进断诸漏结。二者苦行不舍道心。三者自忆摄身口意。四者追师求受正法。五者修德为众生故。六者入定观察根原。是谓菩萨摩诃萨具此六事便应通慧。佛复告天子。诸佛世尊修此六法。得成无上正真之道。广化众生转深法轮入总持门。云何为总持。所为总持者。乐法清净总持。菩萨入此总持者。能使众生娱乐法乐之乐。佛复告天子。复有无边际总持。菩萨得此总持者。使无边际众生立八解脱。佛复告天子。复有无断转法总持。菩萨得此总持者。使诸众生闻法不断。复有觉道了众生本总持。菩萨得此总持者。令阿僧祇众生知本所从来。复有行迹无碍总持。菩萨得此总持者。知自然法无起无灭。复有诵法不忘总持。菩萨得此总持者。获诸法门不起法想。如是天子。菩萨总持百千亿数非心所念。菩萨由此总持。便得游戏百千三昧。佛复告天子。有四贤圣如来辩才。菩萨得此贤圣辩才者。向泥洹门而无有碍。云何贤圣辩才。于是天子。或有菩萨初心入定。后心向道行如来智。不坏前心入定之意。是谓菩萨贤圣辩才。复次天子。菩萨入定前念后念寂然不动。能具相好布现世人。纯以菩萨左右侍卫。是谓菩萨贤圣辩才。复次天子。或有菩萨现如入定。心游无量诸佛世界。采取殊妙贤圣法律。一切众生无觉知者。复次天子。复有菩萨入灭尽三昧无形正定。复从定起作无数变。一切众生无觉知者。或现一劫至百千劫。或现一月或现一日乃至七日。或现成佛取般泥洹。是谓天子菩萨辩才功德无量。尔时世尊告天子曰。若有菩萨独步三界。供养诸佛世尊者。先当习此贤圣辩才。若欲超过声闻辟支佛者。欲供养诸佛世尊者。欲尽三世无量法者。欲得解脱如佛解脱者。欲使众生一时成佛者。如是天子。此菩萨摩诃萨当习此贤圣辩才。受持讽诵为人解说。虽不能多初夜可。虽不能初夜一时问可。虽不能一时弹指顷可。何以故。三世诸佛一切诸道皆从此生。为世光明诸困苦者自然安隐。若有善男子善女人。身生疮癞脓血流溢。彼人闻此贤圣辩才即得除差。若善男子若善女人。脊曲负天目盲耳聋喑哑不言。遭值善知识。与说四贤圣辩才。即蒙解脱无有众苦。如是天子。若我曩昔不得四贤圣辩才。终不能成贤圣四辩才。何以故。其功德福难可限量。若从一劫至百千劫。复无数恒沙劫中叹誉此法无以为喻。佛复告天子。吾今略说其要。若有善男子善女人。至如来所头面礼足以此为首。乃至十方无量刹土。礼事供养信心不断。种种华香悬缯幡盖。问佛深义增益功德。知一切法如幻如化。兼化一切说菩萨道。一一分别平等大道。菩萨众行种种不同。众生性行亦复如是。种种菩萨境界。种种菩萨智慧。种种菩萨威仪。种种菩萨妙行。种种菩萨神足。种种菩萨出要。种种菩萨入不染著境界。种种菩萨无惑心自娱乐。种种菩萨法要。分别无量法故。种种菩萨通慧。观众生纯熟根故。种种菩萨道慧。不舍本末定故。种种菩萨深观。入定意故。种种菩萨弘誓。不违本愿故。种种菩萨勇猛。成办诸法故。种种菩萨精进。不怀懈怠故。种种菩萨勤苦。不念劫远近故。种种菩萨大慈悲。心平等故。种种菩萨大悲。愍念一切故。种种菩萨喜心。未曾起怒故。种种菩萨护心。放舍一切故。种种菩萨不净观。自观内诸法故。种种菩萨数出入息。内自摄意故。种种菩萨十二缘起。自灭诸法故。种种菩萨观五盛阴。念断诸想故。如是天子。菩萨摩诃萨观察诸法不可思议。净一切迹应一切智。成一道本归一泥洹。乃应贤圣辩才。分别如来所说经戒。云何为经。所谓经者。契经歌授决本末久远事相应生经方等未曾有法因缘经譬喻深藏断结。是谓天子菩萨摩诃萨学此法者便能具足。佛复告天子。若有菩萨欲得具足如来身相者。三十二大人之相八十种好八种羯毗音声圆光七尺。欲得如是相者。当学贤圣辩才。欲得如来法身具足五分法身者。当学贤圣辩才。欲摄取一切菩萨具足六度无极。成一切智具足佛法。当学辩才。佛复告天子。若有众生。欲不断诸法不猗四大达如来深奥妙法。欲得如是。当学贤圣辩才。欲入智慧深渊乘三达智游戏于百千三昧。当学辩才欲灭本姓名号成如来名号。欲离缚著不乐居业。欲得如是者。当学贤圣辩才。如是天子。菩萨摩诃萨通学诸法已成大乘迹。具足本愿佛国成就众生清净。于佛法藏无所挂碍。解了诸法如幻如响。如芭蕉树如镜中像如梦中所见。亦如幻化悉无所有。如是天子。菩萨解了诸法。便能礼事诸佛世尊。从一佛国至一佛国。听受佛法入深妙藏。佛复告天子。若有善男子善女人。欲得转轮圣王七宝导从领四天子。欲作梵天王及释提桓因。欲得如是者。当学贤圣戒律。尔时世尊说此语时。九十八亿得阿罗汉皆怀变悔。前白佛言。我等过重舍本所习今堕边际。唯愿世尊垂愍教诲。欲得修习贤圣辩才。如是再三。佛默然可之。复有无数众生闻此法已。诸尘垢尽得法眼净。佛告净居天子。此贤劫中七百佛过汝当作佛。名曰智积如来至真等正觉明行成为善逝世间解无上士道法御天人师。号佛世尊。

　　　　菩萨璎珞经卷第十三



　　　　菩萨璎珞经卷第十四(一名现在报)

　　　　姚秦凉州沙门竺佛念译

　　十方法界品第三十九

　　尔时世尊将欲灭度。却后九十日当取般泥洹。告四部众。吾昔成佛于摩竭国。既成佛后在法乐讲堂。十方恒沙一切菩萨。皆来云集来至我所。各各劝进令我说法。尔时有菩萨名优钵莲花藏。而白我言。世人多愚不识真法。唯愿世尊敷演正义。令一切众得蒙解脱。复有菩萨名波头摩藏。来至我所。前白我言。沈翳生死流转五道。唯愿世尊开甘露门。久饥虚者得蒙济度。复有菩萨名曰喜藏。前白我言。世多有苦恼。缚著十二缘。不睹大圣颜。唯愿当济度。复有菩萨名栴檀藏。前白佛言。五浊鼎沸世不识真正法。慧日既以降。唯愿除闇冥。复有菩萨名金刚藏。前白佛言。众生然炽剧恒贪著五欲。不识如来性。唯愿颁宣法。复有菩萨名曰力藏。前白佛言。一切世无常生灭各有限。尊今既降形。何不时说法。复有菩萨名无垢藏。前白佛言。尊今如莲花不著诸尘垢。内外悉平等。布现如来法。复有菩萨名清净藏。前白佛言。天师久不现。世人恒在冥。尊今既降形。唯愿时说法。复有菩萨名如来藏。前白佛言。过去诸恒沙如来等正觉出现皆说法。尊今何故默。复有菩萨名曰濡首。前白佛言。生世值佛难。闻尊经法难。得受人身难。度脱众生难。复有菩萨名曰慈氏。前白佛言。一切众苦患。皆由恩爱生。世多非法人。唯愿尊开悟。复有菩萨名曰师子。前白佛言。夫人欲闻法。断除三碍形。尊今无上师。愿度一切人。复有菩萨名曰无量界。前白佛言。佛力无所畏。法界不思议。过去当来佛。说法于此处。复有菩萨名虚空藏。前白佛言。本无等正觉。无染无所污。平等度脱人。何故寂然住。复有菩萨名曰慧造。前白佛言。生死甚为苦。如人没在渊。尊今大船师。唯愿时渡济。复有菩萨名曰光造。前白佛言。众行今已尽。已离三界苦。慈悲四等心。本誓今所在。复有菩萨名曰法造。前白佛言。众生界难量。一切恩爱会。三宝久断绝。愿尊时说法。复有菩萨名曰无著。前白佛言。智慧光明降照除三毒冥世人五苦患。唯尊演正法。复有菩萨名曰无畏。前白佛言。执意如金刚弘誓甚牢固。心净如虚空。愿救诸厄人。复有菩萨名曰护觉。前白佛言。智人已降形。当度无数人。愿救济一切。使得至彼岸。复有菩萨名曰无生。前白佛言。正法不思议。晓达者甚少。无数劫积行。愿莫唐其功。复有菩萨名曰神足。前白佛言。慧眼今已降。当度不肖人。本无平等慧。令离诸苦患。复有菩萨名曰雷声。前白佛言。众行本无慧。智达一切人。明断诸尘垢。尊今正是时。复有菩萨名曰雷音。前白佛言。佛尊过一切。智行无数劫。自生自然灭。无量无过尊。复有菩萨名曰常悲。前白佛言。尊本积苦行。经历生死难。佛日今已出。莫知愚痴冥。复有菩萨名曰幻化。前白佛言。思惟一切法。幻化亦非真。道当以平等愿尊时敷演。复有菩萨名曰无厌。前白佛言。三世众生苦。未闻八正道。最胜今已降。渴仰天师久。复有菩萨名曰勇猛。前白佛言。是以无数世。积行不可量。威神复一切。愿除一切恼。复有菩萨名曰觉知。前白佛言。佛慧无有量。演法无有穷。住本亦不住。愿转正法轮。复有菩萨名曰善行。前白佛言。无生本无生。今日尊已生。现形于五浊。愿度一切人。复有菩萨名曰正见。前白佛言。三界第一尊。天人所供养。转法震大千。如今寂然默。复有菩萨名曰法净。前白佛言。设从无数劫。欲叹尊功德。究尽百福业。未尽如毫厘。复有菩萨名曰无相。前白佛言。本无本无相。尊今出众相。行尽得作佛。何为入禅定。复有菩萨名不思议。前白佛言。一切众生类。不见生灭苦。了本知众相。唯尊愿时赴。复有菩萨名曰导首。前白佛言。一切诸法空。因缘共合会。久不转法轮。何为入正定。复有菩萨名曰轮转。前白佛言。平等无憎爱。愍念一切故。尊今已顾屈。何为复睡眠。复有菩萨名无量辩才。前白佛言。大圣人中尊。经历劫数勤今已成正觉。愿愍一切人。复有菩萨名曰生尽。前白佛言。一切众行本。尽归于无常。常身非常身。尊今计常身。复有菩萨名曰本末空。前白佛言。虚空无边际。众生难觉悟。本无如来现。时演勿有疑。复有菩萨名曰多悲。前白佛言。夫欲自利者。先度一切人。尊从众生出。今违本誓愿。复有菩萨名曰显德。前白佛言。神足无量法。六度无增减。众相自严身。愿尊时屈神。复有菩萨名曰一意。前白佛言。十方诸菩萨。尽来诣忍土。欲得闻正法。唯尊时觉悟。复有菩萨名曰不虚妄。前白佛言。世尊大慈愍。思惟入正定。无量已过量。时至可说法。复有菩萨名曰喜乐。前白佛言。知生无量行。行过三界表。尊今三世尊。愿度三界人。复有菩萨名曰本无。前白佛言。尊今极神妙。道力不思议。成佛为众生。何不转法轮。复有菩萨名摩诃衍。前白佛言。三乘同一趣。未闻正法言。尊今当分别。令知泥洹要。复有菩萨名曰劫数。前白佛言。人生当归灭。舍一复就一。唯愿尊降伏。不生不复灭。复有菩萨名曰受证。前白佛言。生老病死痛。五阴为祸原。十二牵连缚。唯尊愿拔济。复有菩萨名曰不眴。前白佛言。我等所居刹。去此甚久远。唯愿今世尊。说法使我闻。复有菩萨名曰捷疾智。前白佛言。尊具七觉意。具足四等心。当悟诸不悟。愿尊度脱之。复有菩萨名曰常举手。前白佛言。大人众相满。显扬一切法。已得离诸著。亦使众生离。复有菩萨名曰法意。前白佛言。过去诸如来。说法无有量。尊今既成佛。愿时转法轮。复有菩萨名日月盛满。前白佛言。世间皆非常。一切皆归空。解知无所生。尊今人中上。复有菩萨名曰无量称。前白佛言。身净不造恶。口净言诚信。超越一切上。过于诸天人。复有菩萨名曰无与等。前白佛言。如来从如生。降神度生死。但当时说法。何为怀犹豫。复有菩萨名曰远离。前白佛言。从无央数劫。时时乃有佛。如日现花敷。何为不现光。复有菩萨名曰威神。前白佛言。十力无有比。获空无相愿。法身如安明。唯愿开甘露。复有菩萨名曰道力。前白佛言。空观无想念。行亦寂然灭。从是自致佛。天人所恭敬。复有菩萨名无所倚。前白佛言。众生若干种。不识解脱门。须尊前将导。乃到无畏处。复有菩萨名闲静观。前白佛言。人心如流水。念念皆生恶。尊当断其根。永灭无萌兆。复有菩萨名无尽意。前白佛言。越度生死海。净修行梵行。众生甚饥虚说法令充足。复有菩萨名不违信。前白佛言。三界都炽然。众生无恃怙。尊当慈愍念。为说真有要。复有菩萨名善权现。前白佛言。通尽一切藏。安处无为境。究尽本无行。今尊何思虑。复有菩萨名达本原。前白佛言。四大聚一处。皆由宿识行。痴爱共相生。愿尊示现法。复有菩萨名曰山岳。前白佛言。所以诸佛兴。济度三千世。使无明众生。永断三恶道。复有菩萨名曰逮觉。前白佛言。未获今已获。不种生死本。世尊心常定。愿从禅定起。复有菩萨名曰贤护。前白佛言。一切诸法本。生灭无所起。智达三界苦。尽断诸有漏。复有菩萨名无与等。前白佛言。诸佛法不异。唯化人为本。本从等意来。大慈今所在。复有菩萨名曰大天前白佛言。众生宿有限。得睹如来形。未闻真谛法。唯愿时演说。复有菩萨名曰行道。前白佛言。今睹身色相。一切众行具。至诚逮正觉。何不行佛事。复有菩萨名曰离垢。前白佛言。本尊所发愿。乃为阿僧祇。令彼颠倒等。乃睹于正路。尔时复有菩萨名曰无尽。前白佛言。观颜如花开。容貌无等双。功德过八难。何故而寂然。复有菩萨名曰无悕望。前白佛言。十力哀出世。教化天世人。从此至彼岸。贤圣所行业。复有菩萨名曰佛慧。前白佛言。从此虚空际。遍满十方世。皆来欲听法。洗除心垢患。复有菩萨名曰人本。前白佛言。三界悉苦患。亦无逃避处。唯须神力接。尔乃永得安。复有菩萨名曰天王。前白佛言。身垢三百五。恒染污人心。当以智慧光。蠲除令无余。复有菩萨名曰无怒。前白佛言。我从平等慧。故来省觐尊。欲听无量法。修习本无行。复有菩萨名曰无欲。前白佛言。我忆过去世。有佛名能仁。劝进令说法。如尊无有异。复有菩萨名曰入定。前白佛言。曾闻成佛道。三覆转法轮如今何为默。不闻一转声。复有菩萨名曰海相。前白佛言。今我得通智。皆闻于正法。愍彼众生等。故劝请如来。复有菩萨名师子吼。前白佛言。一相本无相。诸法悉空寂。众生所不达。尊今当分别。复有菩萨名曰大豪。前白佛言。天尊甚巍巍。众相无有比。欲闻璎珞法。开悟一切人。复有菩萨名曰乐居。前白佛言。如花优昙钵。亿千劫乃出。佛亦过于是。今现何自隐。复有菩萨名曰趣道。前白佛言。法法自相生。不染三界有。愿雨七觉花。普润一切人。复有菩萨名曰讲法。前白佛言。众生无缘想。当以法因缘。空净心无垢。尊当具分别。复有菩萨名曰眼通。前白佛言。尊本行此愿。当度不度者。今日期已至。愿说空无慧。复有菩萨名曰无顶相。前白佛言。世间甚可愍。颠倒众生多。迷惑于正道。愿示慧明处。复有菩萨名曰得总持。前白佛言。忆念过去世。与尊共弘誓。当度恒沙人。令至无为岸。复有菩萨名曰无与等。前白佛言。尊今广长舌。如花覆面形。皆由说正法。故获此福报。复有菩萨名曰大施。前白佛言。尊本惠施人。不望受其报。今得人中尊。巍巍乃如是。复有菩萨名曰究竟净。前白佛言。六度大智慧。当遍于世间。令愚惑之徒。悉趣本无行。复有菩萨名无著观。前白佛言。四辩无所著。应对一切人。一一决断疑。皆由宿报缘。复有菩萨名曰好喜。前白佛言。昔缘善知识。成就道法门。今既得成佛。非法云何果。复有菩萨名甚深智。前白佛言。兴造一切行。众德自璎珞。唯佛能演畅。从有至边际。复有菩萨名花鬘子。前白佛言。功德累劫积。解无真际法。德为三界尊。斯由闻法报。复有菩萨名曰色相。前白佛言。如来丈六身。金刚至难坏。愿以无形法。普及诸萌兆。复有菩萨名观外身。前白佛言。如日光所照。普除一切冥。今未睹佛光。愿示威仪相。复有菩萨名具足相。前白佛言。常想无常法。系意入禅定。离垢过三界。度脱一切人。复有菩萨名纯熟根。前白佛言。诸佛所行法。唯度人为事。已果本所愿。快哉时说法。复有菩萨名曰众生根。前白佛言。法界不思议。众生根亦然。愿以神足力。示现于一切。复有菩萨名曰通慧。前白佛言。光相如雪山。世人所宗仰。今虽睹一宝。唯愿说二宝。复有菩萨。前白佛言。佛道甚深妙。讲授一切法。当王于三界。皆由诸法本。复有菩萨名曰极微。前白佛言。十方诸世尊。遣我等来此。唯欲闻正法。不乐贤圣默。复有菩萨名曰色身。前白佛言。无量诸佛等。戒律清净具。自得复授彼。充饱一切愿。复有菩萨名净音声。前白佛言。十慧十无生。十法想知灭。十地功德具。十力愿说法。复有菩萨名曰常定。前白佛言。我今最下劣。众智未广普。唯愿尊今日。示我神足道。复有菩萨名曰无底。前白佛言。本我自发誓。要当闻言教。尊今不说法。我终不舍去。复有菩萨名曰焰光。前白佛言。佛道甚为难。法起无有尽。能净一切垢。乃应入道真。复有菩萨名曰法眼。前白佛言。无量总持门。声震于天地。说法度众生。令得成佛道。复有菩萨名曰慈仁。前白佛言。诸法甚深奥。如空无端绪。达本无诸道。故号人中尊。复有菩萨名曰一乘。前白佛言。生死尘劳垢。八难为垣墙。此苦莫能济。唯佛能度脱。复有菩萨名曰盛明。前白佛言。苦哉老病死。三界为大患。慧日既降出。然默不说法。复有菩萨名曰长寿。前白佛言。世人寿命短。更乐所缚著。六识所囋[口*(一/巾)]。唯愿尊消灭。复有菩萨名曰算数。前白佛言。一切众生类。三毒所覆蔽。愿尊当降神。疗以法医药。复有菩萨名合曼掌。前白佛言。声震于十方。道降甘露雨。无尽深法藏。非佛谁能宣。尔时世尊告诸大众。斯等菩萨百千亿数。各各劝进兴敬道法。各各说请殷勤于佛。吾当尔时放舌相光明。普照三千大千世界。还摄光已告众菩萨。吾今所以得广长舌分别诸法悉无所有。复以八声震动十方无量佛国悉令闻知。尔时世尊。与诸大众。而说颂曰。
　　一切诸法本　　因缘合会生
　　十方诸刹土　　空寂皆无形
　　道意自然著　　功德众相满
　　分别内外法　　无形无所有
　　我闻既成佛　　度脱一切人
　　有大法璎珞　　庄严佛土净
　　卿等欲得闻　　究尽本末空
　　一一当分别　　令至无为岸
　　吾昔四弘誓　　当度不度者
　　岂须诸人请　　令各有怨心
　　吾本初发意　　亦不限齐人
　　但缘未及道　　故复默然耳

　　尔时众会一切菩萨闻佛说偈。各各踊跃不能自胜。皆称善哉叹未曾有。如来将欲敷演法教。度脱众生为成法界。三世劳苦悉蒙解脱。尔时座上未得神通凡夫学人二万余众。皆发无上正真道意。各各发愿善心生焉。欲得闻此大法璎珞。

　　　　菩萨璎珞经十智品第四十

　　尔时弥勒菩萨白佛言。世尊。云何菩萨摩诃萨。先习何法有何功德。得成无上正真等正觉应大法璎珞乎。佛告弥勒。善哉族姓子。谛听谛听善思念之。若有菩萨摩诃萨。欲成无上正真等正觉与大法璎珞相应者。欲断生死根原者。欲兴显如来正法者。欲得无量定意如世尊者。欲得如尔法性游戏者。如是菩萨摩诃萨。当学无量智门。云何为无量智门。弥勒善听。如来至真等正觉。有十明智。一意一念一时之顷。悉知无量众生境界。分别思惟不失法界。便成无上至真等正觉。云何为十明智。所谓十明智者。菩萨摩诃萨一时之顷。能使三千大千世界一切众生尽生兜术天。共修善行各无异心。令余众生无觉知者。复次弥勒。菩萨摩诃萨一时之顷。能使三千大千世界一切众生。成菩萨道法法成就。与诸贤圣共相娱乐。有异众生无觉知者。复次弥勒。菩萨摩诃萨一时之顷。能使三千大千世界其中众生未立根德力者。同时出家修无上梵行。剃除须发著三法衣。手持应器行十二法。时到分卫福度一切。或时坐禅分别身观。然有众生无觉知者。复次弥勒。菩萨摩诃萨一时之顷。能使三千大千世界一切众生。成菩萨道诣树王下。吉祥献草结加趺坐。内自思惟。今日当成无上至真。必然不疑。先当感动一切世界。神通得道贤圣之人来拥护我。令余众生无觉知者。复次弥勒。菩萨摩诃萨一时之顷。能使三千大千世界一切众生成菩萨道皆转法轮。四谛如尔法苦习尽道。亦令众生修而得度。随其所念成三乘果。令余众生无觉知者。复次弥勒。菩萨摩诃萨一时之顷。能使三千大千世界一切众生。诸根纯熟具五分法身。众相具足弘誓成就。施行佛事降伏魔兵。然余众生无觉知者。复次弥勒。菩萨摩诃萨一时之顷。能使三千大千世界一切众生成菩萨道尽成如来等正觉。入佛意三昧。各各分身教化众生入贤圣法律。令余众生无觉知者。复次弥勒。菩萨摩诃萨一时之顷。能使三千大千世界一切众生。成菩萨道入如意定意。尽令山河石壁瓦石草木变为七宝。给施贫苦普令充足。然后乃说六度无极。令余众生无觉知者。复次弥勒。菩萨摩诃萨一时之顷。能使三千大千世界一切众生。成菩萨道入金刚定意。能化一切尽黄金色。如佛色相而无有异。皆令成就成无上道。令余众生无觉知者。复次弥勒。菩萨摩诃萨一时之顷。能使三千大千世界一切众生成菩萨道。过去当来今现在得佛根力觉意。分别空无相愿。觉了诸法悉无所有。使余众生无觉知者。复次弥勒。如是菩萨摩诃萨行十明智至成无上正真之道。必然不疑。尔时弥勒白佛言。世尊。今闻如来至真等正觉所说正法。坦然大悟。愿令众生逮此智慧。

　　　　菩萨璎珞经应时品第四十一

　　尔时法妙菩萨白佛言。云何菩萨摩诃萨。进修无上正真之道成最正觉。执持威仪应时之行。乃能具足大法璎珞。佛告法妙。若有菩萨摩诃萨。欲得具足成无上至真等正觉。具足如来大法璎珞。当修十慧大法璎珞。便能具足大法璎珞。于是族姓子。若有善男子善女人。欲闻如来大法璎珞应时之行者。谛听谛听善思念之。云何为十。所谓十者。若菩萨摩诃萨。自知时到。当成无上至真等正觉。便不失期诣树王下。执弘誓心。心如虚空断除众想。是谓菩萨摩诃萨应时之行。复次法妙。若复菩萨审自知已。今我时到化彼众生。姓氏字氏不越局界。要当度脱一切众生。然后乃定。是谓菩萨摩诃萨应时之行。复次法妙。若复菩萨深自知已。我今当成无上等正觉。复当授菩萨决。国土翼从方面所在。是谓菩萨摩诃萨应时之行。复次法妙。若复菩萨审自知已。我今已获众智自在。当使众生如我无异。寻时入彼而教化之。普令众生获此自在无碍之法。是谓菩萨摩诃萨应时之行。复次法妙。若复菩萨入解脱门施行佛事。变化一切形碍之法。皆令归于无尽之藏。亦使众生同己所得。是谓菩萨摩诃萨应时之行。复次法妙。菩萨审自知已。我今已获无形四空定法及四等心慈悲喜护。复以此定教化众生。普令一切同己所得。是谓菩萨摩诃萨应时之行。复次法妙。若复菩萨审自知已。执持威仪不失礼节。可行知行可坐知坐。昼夜孜孜不违道教。到时入城不左右顾视。福度众生其慧无量。亦使众生同己所得。是谓菩萨摩诃萨应时之行。复次法妙。若菩萨审自知已。观众生根本应度不度。受彼信施量腹而食。还至闲静坐卧思惟。今所受施以支四大。得行道德成最正觉。复以此法化导一切。普令众生同己所得。是谓菩萨摩诃萨应时之行。复次法妙。若复菩萨审自知已。如我今日应贤圣律。导化一切无有增减。渐渐前进入五道中。察彼心意而度脱之。若入人道为说禁戒。令彼众生知犯罪之苦。示以正道而度脱之。若入天道处彼天宫。为说无常磨灭之法。劝勉使修十善之行。舍天重位修无上道。若入畜生苦痛之中。为说抵揬欺诈之法。使生善心改更之义。若入饿鬼丑陋之中。为说悭贪缚著之心。使发善心改往修来。若入地狱受罪人中。为说五逆难救之法。复令地狱众生。心开意解善心得生。毕其罪苦得复人中。是谓菩萨摩诃萨应时之行。复次法妙。若复菩萨审自知已。众行已具众智自在。得不思议。当以神足感动一切。自试神足而无挂碍。从一佛国至一佛国。承事诸佛礼敬世尊。务修梵行禀受不及。亦使众生同己所得。是谓法妙。菩萨摩诃萨修此十慧应时之行者。得成无上正真之道成最正觉。便能具足大法璎珞。

　　　　菩萨璎珞经十不思议品第四十二

　　尔时道胜子菩萨白佛言。世尊。云何菩萨摩诃萨。入五道中周旋往来。教化众生净佛国土。成无上至真最正觉乎。行不思议大法璎珞耶。佛告道胜子菩萨曰。谛听谛听善思念之。若有菩萨摩诃萨。欲成无上至真等正觉行不思议大法璎珞者。当修十法。云何为十。若有菩萨摩诃萨。入五道生死随类而化。一加趺坐遍满十方诸佛世界。复以音响震动三千大千世界。于中教化一切众生。悉发无上正真道意。乃使众生无觉知者。是谓菩萨摩诃萨所行正法应不思议。复次道胜子。若复菩萨摩诃萨。入五道中教化众生。以一句义充足一切诸佛世界。有形之类悉得闻知。然彼众生亦不自觉。从所闻法皆发无上正真道意。是谓菩萨摩诃萨修于正法不思议行。复次道胜子。若复菩萨摩诃萨。入五道中教化众生。以一光明遍照三千大千刹土。其见光者皆发无上正真道意。然不见形。皆令一切入解脱门。是谓菩萨摩诃萨修于正法不思议行。复次道胜子。若复菩萨摩诃萨。入五道中教化众生。一意一念一时之顷。以一法身遍满三千大千世界。皆使众生普令闻知。尽令众生具足法界。然彼众生不知所从闻。皆发无上正真道意。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。以神足力尽化三千大千世界一切众生尽作佛形。然彼各各相教为说十二勤苦之行。共相济度不可称量。然彼众生不自觉知。为谁所度。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。以一智慧分别一切无形之法无所挂碍。普使有形之类解此正要而得度脱。若彼众生不自觉知。如我今日为谁所度。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。一念之中尽能普见一切诸法。分别法界行不思议。皆使众生闻此道教。同时成道无所障碍。然彼众生不自觉知为所从闻。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。令彼众生尽得神通。游戏十方无量世界。闻诸十方诸佛说法。解知诸法如幻如化。然彼众生不自觉知。如我今日为谁开悟。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。使三世中一切有形。成等正觉皆悉成就。是谓菩萨摩诃萨修于正法应不思议。复次道胜子。若复菩萨摩诃萨。入五道中教化众生。入深法藏分别妙智。超越过去当来现在。独步三界亦无等侣。复令众生与己无异。是谓菩萨摩诃萨修于正法应不思议。是谓道胜子菩萨五根德力入五道中教化众生。诸法殊胜不可测量。亦非罗汉辟支所知。

　　　　菩萨璎珞经无我品第四十三

　　尔时有菩萨名曰心智白佛言。若有菩萨摩诃萨。分别身观解无我想。云何成就菩萨道观。尔时世尊告心智菩萨曰。若有菩萨欲得成就菩萨道观者。当行十法。云何为十。若有菩萨摩诃萨。未住菩萨位安处无为。究竟道本成就弘誓。自观无我复化众生如己无异。是谓菩萨摩诃萨无我之行。复次心智。若复菩萨摩诃萨。能化无身现有形身。复化有身现无形身。以有我为无我。以无我为有我。于中化导一切众生。是谓菩萨摩诃萨具足一切心智之法。复次心智。若菩萨摩诃萨。欲成如来至真等正觉成无生心。解诸法本不可乐法。是谓菩萨摩诃萨无我之心得成如来至真等正觉。复次心智。若复菩萨摩诃萨。已得空心解我无有亦无生灭。复以此法教化一切知无我想。有此智慧不自称扬。于诸深法最为第一。是谓菩萨摩诃萨为修第一无我之行。复次心智。若菩萨摩诃萨。若有善男子善女人。分别一切诸法相。亦不见法众相之本。及其一切诸法之本亦复如是。众生起无我想内外诸法及一切智。是谓菩萨摩诃萨修无我行。复次菩萨摩诃萨。若复善男子善女人。见劫成败。见劫不成败。不以成为喜。不成为忧。于两中间不起吾我想。菩萨摩诃萨逮无我法。佛复告心智菩萨。若有善男子善女人。舍一切身入灭尽三昧。分别行本知所从来。出要无为至于大道。是谓菩萨摩诃萨无我之行。复次心智。若有善男子善女人。得无我心。分别一切十二因缘。生者不知所以生。灭者不知所以灭。于诸法本悉无我想。是谓菩萨摩诃萨于诸法本无我之行。复次心智。若复菩萨摩诃萨。分别一切诸法之本。亦不见近亦不见远本无所生亦无所起。是谓菩萨无我之行。复次心智。若有菩萨摩诃萨。于不起法忍解知心识悉无所有。于中得成无上至真等正觉。亦不见成亦不见不成。是谓菩萨摩诃萨无我之行。如是心智。若有善男子善女人。欲得具足学无我之行者。必至坚固终成无上正真之道。复次心智。若有善男子善女人。欲具足一切诸法者。当学无我之法。云何为无我。所谓无我者。究竟至成此亦无我。分别四大思惟本原此亦无我。一切诸佛出世教化此亦无我。不见众生有所度脱。坐树王下降伏魔兵悉无所有。是谓菩萨无我之行。不见三世总持法本。无所著智亦不在内外。分别思惟悉无所有。是谓菩萨无我之行。佛复告心智。若复善男子善女人。入空定意究竟如来深法之藏。亦不在此亦不在彼。解知一切悉无所有。若复善男子善女人。以神足力入定意定。显曜一切无相法观。云何为无相。诸佛世尊所教化度脱一切不以言教。是谓无相。云何为无相。一切诸佛于众生本而自游戏。是谓无相。坐一树下得成无上正真之道。是谓无相之行。如是心智。若有菩萨摩诃萨。习持此法逮无我法者。便成无上正真之道。

　　　　菩萨璎珞经等乘品第四十四

　　尔时座中有菩萨名曰净眼。即从座起偏露右臂长跪叉手。前白佛言。云何世尊。菩萨摩诃萨。发趣大乘至无碍慧。为修何法灭大乘迹。尔时世尊告净眼菩萨曰。善哉善哉。族姓子。今汝发问者。皆佛威神之所致也。谛听谛听善思念之。吾当以偈发遣汝疑。是时世尊。便说颂曰。
　　不以坏败色　　得趣平等道
　　观色道不异　　乃能乘大乘
　　思惟色与道　　如尔性亦然
　　不见坏败道　　智者所修行
　　道性本无坏　　寻究不可尽
　　最应第一义　　乘此至无碍
　　愚者心颠倒　　求道阴持入
　　染著于三界　　不离受生分
　　诸法无受取　　上下及中间
　　不见有散落　　此名趣大乘
　　若见法非法　　在二意不动
　　亦不生二见　　发趣亦复然
　　二为有为法　　亦名无为法
　　除二不见二　　乃应无上道
　　超越凡夫地　　未至贤圣道
　　得趣未成就　　亦是世福田
　　能离世八法　　犹华不著水
　　超越百劫行　　尔乃趣大乘
　　在在修正业　　处处现神足
　　度人不见度　　心口意密行
　　不退生死道　　心亦无怯弱
　　执意如金刚　　最应无碍慧
　　虚空无善恶　　法界恒清净
　　法亦本无法　　岂有染污者
　　不见舍邪法　　而修无上道
　　复无下劣人　　是为大乘相
　　诸法本无相　　如空不可持
　　求相本自空　　智者当觉知
　　夫欲行无碍　　善权为第一
　　充彼众生愿　　将导至道场
　　善友为正法　　牢固不忘舍
　　永离阴持入　　不习调疑盖
　　若使佛出世　　及以取灭度
　　正法恒存在　　终以不变易
　　诸法有正证　　善恶不朽败
　　真际性亦然　　常住不移动
　　所修极甚深　　魔界无所著
　　诸法亦复然　　永离邪见党
　　欲求无上道　　不著修行法
　　非有想无想　　是应无碍慧
　　佛慧无所著　　法法无所生
　　无见起灭道　　乃应大乘行
　　或以头目施　　信心无所舍
　　不见有受者　　妄想无所著
　　诸法本无生　　寻究无窠窟
　　法相亦复然　　端绪不可见
　　若人欲究空　　欲知其边岸
　　昼夜思忆念　　唐劳其功夫
　　愚惑执吾我　　计常不能离
　　坠堕三涂难　　不获究竟处
　　真人贤圣道　　三达无挂碍
　　犹未尽空原　　况复斯等类
　　人皆计是常　　无明不自照
　　滋长生死苦　　何由至解脱
　　财施无所著　　欲求无上道
　　施道二不俱　　何况永究竟
　　禁戒无我行　　安处第一法
　　亦复无此相　　念戒慧度行
　　不修自然得　　智除无明根
　　戒具清净道　　净如月无垢
　　身如泡聚沫　　亦如电过目
　　意根如野马　　戒为清净道
　　最胜无等伦　　众圣天中天
　　息心一切恶　　寂定度无极
　　犯戒及持戒　　定乱无若干
　　分别诸法界　　戒为无漏道
　　获忍度无极　　堪受诸苦恼
　　普慈诸众生　　无有高下想
　　追忆过去法　　生灭不久停
　　称讥毁誉法　　安能得其便
　　节节解其形　　终不生恶念
　　分别内外事　　身心铿然住
　　怨仇欲来害　　灭此危脆身
　　忍之如地载　　不计有好恶
　　忍辱大弘誓　　见对无想念
　　故使诸众生　　见者莫不欣
　　欲截大乘海　　慎莫怀怯弱
　　端身正其心　　便获无生忍
　　本从无数劫　　流转生死中
　　为一众生故　　躬被弘誓铠
　　诸法无起灭　　复无坏败想
　　愚人心颠倒　　不解过去慧
　　法界性常住　　学者不究竟
　　当了知本末　　生者无所生
　　众生不深达　　微妙无碍慧
　　当求巧方便　　除去颠倒心
　　诸佛兴出世　　不值度所度
　　亦复不放舍　　精进勇力强
　　分别一切法　　如幻野马光
　　求实无果报　　如空观无形
　　众生不谛念　　自兴染著想
　　渐示至道教　　令知无为处
　　方便念此义　　所愿者必得
　　一一思惟观　　无碍智慧成
　　念持内外行　　处处求空性
　　无猗无所著　　生死本末净
　　进学乐空闲　　独处无所畏
　　思惟禅定慧　　善趣六神通
　　在众犹如野　　一心无错乱
　　不失威仪法　　是谓微妙定
　　定法有若干　　息意无漏行
　　增上二解脱　　是谓微妙定
　　遍观一切法　　安处心不移
　　于一复数一　　是谓微妙定
　　道心遂牢固　　灭意心永息
　　接度淳淑人　　是谓微妙定
　　恒忆等正觉　　如来法身道
　　厌患诸色想　　是谓微妙定
　　复修六思念　　不违次第行
　　除念无思想　　是谓微妙定
　　四双八辈人　　从生无为道
　　无数非有数　　是谓微妙定
　　智者修四禅　　不用识空定
　　了别内外身　　是谓微妙定
　　十方诸佛等　　遥见此众生
　　不由眼见色　　自然成道教
　　亦复见此人　　在在方说法
　　不生耳声想　　识灭不复著
　　众生想无量　　一意而悉知
　　不兴二心见　　便生若干念
　　忆念过去劫　　恒沙不可数
　　前心后亦然　　勇猛不懈怠
　　复游无量刹　　示现神足道
　　心住身自随　　令知变化法
　　演说甘露道　　不失进趣行
　　从劫至百劫　　不尽无碍慧
　　逮智度无极　　分别阴持入
　　为人说妙法　　不计有吾我
　　行权方便道　　等分淫怒痴
　　因缘无垢著　　令知清净道
　　本我自造行　　解脱无所畏
　　缘等合会成　　诸法无处所
　　自观亦观佛　　观空法亦然
　　生死泥洹迳　　智者乃觉悟
　　善解智慧性　　令求慧光明
　　亿载尘闇冥　　霍然见大明
　　此智谓大智　　佛智不思议
　　将导众生类　　成此无上智
　　夫计一切智　　无能过是者
　　修此众智具　　大乘道果成
　　除智虽有号　　非有真实道
　　此智众智上　　救济一切难
　　若欲求智慧　　如求虚空性
　　无心疾于彼　　况复生乱想
　　虚空无量界　　无形不可见
　　此智亦复然　　无量无边岸
　　假使一切人　　乘此智慧舟
　　游戏生死岸　　直至泥洹海
　　若人百千劫　　欲叹此功德
　　智慧大炬明　　无能尽其藏
　　无尽不可尽　　亦无八无闲
　　能诵无碍慧　　天人中最尊
　　初不堕恶趣　　六情常完具
　　生天及人中　　豪贵众中上
　　一切众生类　　皆当成道智
　　受持此正法　　未曾怀恐惧
　　拥护正法本　　安处无为道
　　当转正法轮　　布现于世间
　　于亿百千劫　　终不堕生死
　　必成等正觉　　斯由无碍慧
　　勇猛人中上　　降伏魔官属
　　精进智慧强　　总持不忘失
　　如有一人念　　普饮江河水
　　周行游四域　　不能尽其源
　　智者权方便　　思虑内自念
　　唯饮四海水　　尔乃普周遍
　　欲成无上道　　无碍智慧光
　　受持念讽诵　　受莂亦不久
　　虽佛未出世　　现相三十二
　　便为行佛事　　广济无量人
　　今我成正觉　　三界第一尊
　　斯由受持此　　无碍大慧藏

　　当其世尊说此法时。甚深难量不可思议。亦非罗汉辟支所及。尔时座上十千天人。皆发无上正真道意。复有三万七千菩萨。得不起法忍。复有无量比丘。有漏心得解脱。四十六垓众生。诸尘垢尽得法眼净。

　　　　菩萨璎珞经三界品第四十五

　　是时有菩萨名净施王前白佛言。世尊。如我从佛所闻正要法甚深。若有菩萨摩诃萨。受菩萨记号。则受六十二见邪迳之道。何以故。六十二见者皆出生菩萨。出生菩萨道果。道果者则出生六十二见。所以者何。菩萨道果不从欲界不从色界不从无色界得。不从有为无为有漏无漏得。何以故。菩萨名字不可得亦无处所。六十二见邪迳名号亦复如是。本竟清净无形而不可见。云何世尊。犹如有人欲得寻究虚空边际料量齐限青黄赤白。复与五阴施设名字。色痛想行识。是生是灭。是有为是无为。是有漏是无漏。是有常法是无常法。是苦是乐。云何世尊。此士夫于深法中有慧不乎。佛告净施王菩萨。虚空无形而不可见。云何立字与作名号。欲于空中求空。此事不然。尔时施王菩萨白佛言。如是世尊。菩萨道果及无碍慧。三十七品空无相无愿六十二见。悉无所有而不可见。亦如虚空无形不可护持。诸法之相非愿求可得。何以故。本无所有故。以超三界越过三世。若不尔者。佛及菩萨道便生二见。以有二见便有二想。以有二想便堕邪部。以堕邪部便入五趣。已入五趣流转生死。诽谤贤圣道言非道。亦不言有贤圣法律。愚惑之人自相谓言。佛异道异生死亦异。生死既异岂有泥洹。亦复无佛修菩萨道。何况当有成无碍慧乎。此事不然。尔时坐上有菩萨名曰究竟。问净施王曰。云何族姓子。菩萨摩诃萨。发趣大乘辩无碍慧。得成无上至真等正觉。净施王菩萨曰。若有菩萨。从初发意至成无上等正觉者。习菩萨行非为不习。亦不舍正法而习邪业。亦不见行菩萨道。亦不见不行菩萨道。是谓菩萨摩诃萨以过行地习无所习。究竟菩萨复问净施王曰。云何族姓子。菩萨摩诃萨。以过行地习无所习。而修无上道得菩萨号。净施王报究竟菩萨曰。不受取一切诸法之相。眼耳鼻口身心。以过此界故超诸地习无所习。究竟菩萨复问。云何族姓子。以过行地习无所习乎。净施王菩萨报究竟菩萨曰。不遍过诸地习菩萨道。何以故。一切诸法出生菩萨道教。究竟菩萨曰。云何族姓子。诸法复有境界乎。何以故。说超过诸地习无所习。净施王菩萨曰。诸法如如道性亦如。亦不见来时亦不见去时。是故菩萨摩诃萨。出生道教习无所习。究竟菩萨谓净施王菩萨曰。族姓子。云何发趣道心。净施王曰。如道如。究竟菩萨曰。云何如道如。净施王曰。夫道如者。亦不在过去当来今现在。是故菩萨摩诃萨。于三世中不见道性清净如亦清净。尔乃发无上至真等正觉。如过去如如未来如如现在如如。自然性空。亦不见来亦不见去。趣无所趣。尔能发无上至真等正觉习无所习。究竟菩萨复问。云何发无上至真等正觉习无所习。净施王菩萨曰。失道径者乃能发趣于道。加以大哀令无恐惧。虽处三界五无间处不怀其劳。等心周遍能发道意习无所习。究竟菩萨复问。云何族姓子。若如无目焉得视瞻。吾今倍生狐疑。唯愿开解。今当为我说之。除去犹豫令心得寤如汝所云。失道径者能发趣于无上道。加以大哀令无恐惧。于平等法亦无增减。是病无能疗之。唯族姓子。为我演说。令心重疑而得微轻。净施王菩萨曰。善哉善哉。族姓子。令发汝问者。皆佛威神之所感也。今文殊师利为众上首。因可请求令知机变。时究竟菩萨谓文殊师利。向我狐疑。净施王言。云何族姓子能解。唯愿演说令无余难。时文殊师利报究竟菩萨曰。大哀菩萨三界无碍。若入深妙其法审谛习无所习。亦无所著亦无所疑。亦无所难亦无所畏。若如是者已为得哀。得住本际而得安身。无所归者得受其归。虽处三界五无间处不损其劳。等心周遍能发道意习无所习。究竟菩萨复问。云何文殊师利。以何为本。若如所言习无所习。诸法所生可有异乎。可以眼耳鼻舌身意异乎。大哀菩萨平等异乎。文殊师利言。且止且止。族姓子。其言道者非有道也若不念有吾我寿命众生之类。是者以得大哀。等心周遍能发道意习无所习。究竟菩萨复问。文殊师利。夫道性如不持三界不舍三界。云何得发无上至真等正觉道乎。文殊师利曰。心无所持亦不有缘。亦不因四大地水火风。亦不猗五阴色痛想行识。亦不于六衰兴六尘劳。不念有德不念无德。不著于俗不生道心。无罪福念无慧无愚。不见有余不见无余。亦不见戒身定身慧身解脱身解脱所见身。不见缠缚生死染著泥洹清净。不见本无生灭著断。亦不见有常无常苦空无我。悉观诸法寂泊虚空。住如是者住无所住。已得等哀平等无二习无所习。得发无上至真等正觉。虽处三界五无间处不辞其劳。究竟菩萨闻是法已。倍复踊跃不能自胜。唯愿文殊师利。令我逮此无习之习。获泥洹第一无碍。复缘此法而得安隐。文殊师利答曰。族姓子。若住学地习无所习。然有悕望于诸法者。便有所缘欲得安隐。此则不然。所以者何。若无所缘则无安隐。岂得从缘得获泥洹。其法寂静无所从来。不缘过去念灭不断。不想现在有计常心。不虑未来有对无对。是故诸法不住有习亦无所习。不见有念亦无所念。亦不有安亦无所安。亦不贡高无有断灭。一切诸法无闻无声亦无音响。不见有余不见无余。是则名曰得处安隐而获泥洹。通达诸法无起灭想。文殊师利复告究竟菩萨曰。若族姓子。若念无念不生于念。中间无意后无灾异。设当生念有灾异者。是则不安。从本至竟不脱有患亦无患。若当分别不见有灾不见无灾。是乃名曰通达泥洹永处安隐。无复往还有习无习应第一义。尔时究竟菩萨言。云何文殊师利。若有士夫作是说言。空有住耶空无住耶。空有习无习耶。有生无生耶。若言是者其义云何。文殊师利言。云何族姓子。若空有住若空无住。若空有猗无猗。有习无习。有生无生。有愿无愿。有想无想。其念是者。云何得至泥洹应于无习。时究竟菩萨曰。云何族姓子。空者亦不有住亦不无住。亦不缘二亦不缘一。复无中间。离此者当复云何得至泥洹第一无习。文殊师利答言。若空有住亦无所住。若空无住本无所住。有猗无猗。有习无习。有生无生。有愿无愿。有相无相。本无有相非不有相。相亦无相。无相亦无相。一切诸法亦复如是。不见有作不见无作。非不有作非不无作。不见有相无相。不见有异无异有求无求不念我有所作我无所作。不猗身口意言善恶行。是乃应于第一无习。所以者何。无生死想。不著有为不著无为。不缘三世根本深固。不言泥洹永寂无为。是谓族姓子菩萨大士从初发意乃至成佛于其中间不生是者应于无上无习不习。是究竟菩萨复问。云何文殊师利。何谓觉欲菩萨有求无求有生死无生死。不念三世有尽无尽。有至不至有常无常。复于诸法觉禅三昧有增有减。作如是者岂有生死不乎。文殊师利言。云何族姓子。生死何所止处。答言。处无所处。又问。云何与道合耶。答曰。生死者则与道合。道者则是生死。究竟菩萨言云何族姓子。日明闇冥共合不乎。文殊师利言。族姓子。明与闇合。但汝不见谓为不合。究竟菩萨又问。云何族姓子。冥止在何所。文殊师利言。不可见者是谓闇冥处无所处。所以者何。若日出时月亦俱照。岂可复言无益于明乎。共相受入不可离别。族姓子且听。如日出时冥为所在。归东归西归南归北。四维上下为在何所。勿生斯观。所以者何。闇者常在无所归趣。明亦如是与闇共合。当观此义生死与道合。道则是生死。文殊师利复语究竟菩萨言。近取方喻。智者以此自悟。须弥山者。东黄金色。南水精色。西琉璃色。北白银色。其有趣者色岂有异乎。莫造斯观。所以者何。色者是一亦无若干。但愚者念谓为有异。是故正士。道与生死合。生死与道合。其知此者一切诸法亦复如是。何以故。皆悉空故。云何生念。于诸法中言不合者。此事不然。时究竟菩萨复问文殊师利。未解脱者复与解脱合乎。对曰如是。又问云何族姓子。解脱未解脱合耶。答曰。未脱者已脱已脱者不念有脱不念无脱。无脱者无性。无性者无生。无生者亦不见来时亦不见去时。是谓为道亦为泥洹。又问。云何无求无脱而为大道。文殊师利言。于脱不念有脱。是为不脱是为道。不生二见者乃应泥洹。究竟菩萨又问。其道者与泥洹异乎。文殊师利言。不也。族姓子。道一无二。道则是泥洹。泥洹则是道。亦无若干。究竟菩萨复问。颇复有法出于泥洹耶。答曰。无也。又问。谁处泥洹言泥洹耶。有法从来此是俗法此是道法此生死法此泥洹法。文殊师利言。无处所者则是泥洹。亦无往者亦无来者。无生无灭亦无著断。其知道者亦复如是。道等泥洹亦等。求之不可见亦无处所。是故道等泥洹亦等。究竟菩萨又问。颇有巧便住无所住而学道耶。文殊师利报曰。住无所住异于道耶。欲从此法而学道乎。究竟菩萨又问。何者是道何者非道。文殊师利言。住无所住者此则为道。何得从住而学道乎。此则不然。从有为法至无为法。从净戒身三昧身智慧身从住学乎。此亦不然。是故当知。不从无住而学道也。夫学道者。不缘三十七品空无相愿戒定慧解脱知见品。诸禅三昧身相众好。权现适化。布施持戒忍辱精进一心智慧解脱而学于道。此法不然。何以故。道者非学亦无有学。不见贡高住无所住。作如是者乃应于道。不缘三界论慧之想。复不见法成无上道。作此观者乃有住处。如道性空泥洹亦空。是故正士。勿生狐疑于泥洹道。尔时究竟菩萨复问文殊师利言。若善男子善女人。欲求无上至真等正觉。当行何法而得至道。文殊师利报言。族姓子。若善男子善女人。从初发意乃至成佛于其中间不失道心。虽处五无间处亦不复畏。五阴六衰生老病死世间苦恼魔若魔天无能奈何。若男子女人欲求道者。亦不见法有常无常。有为无为有漏无漏有脱无脱。亦不见法是我所非我所我人寿命。善恶所趣悉空悉寂。一切法性生死泥洹亦复如是。诸世俗法及与度世凡夫佛法学不学法声闻缘觉。普皆一等而无差别。解空无相。弃捐诸种无生无行。于此法等修如此业。随宜分别作如是学。乃谓为道。尔时究竟菩萨赞文殊师利言。善哉善哉。如所说者饶益一切。我自思惟不敢有疑于诸法相。何以故。如诸法者。无吾无我亦无寿命。分别法观平等无二。如来至真解脱无碍。唯佛能察演布说耳。所以者何。如来以尽诸漏。爱欲声色秽患未曾复起。贪欲结网人尊皆脱。诸生死苦已断无余。善权方便住无所住。处形教化为人执劳。皆为众生而演经典。使趣无为泥洹大道。所尽以尽无所复尽。所度以度无所复度。施为佛事广济无量。复以圣慧渐度彼岸。独善无伴亦无畴匹。应正觉律习无所习。心无愦乱专精一意。常怀惭愧如耻不及。内外清净如水澄净。圣慧道德如海无厌。定意三昧游无量界。贤圣默然以自娱乐。真谛受证终无有疑。今文殊师利。赐有此德难量难测。现不思议总持法门。亦使鄙贱逮此深藏。多所饶益感动一切。尔时文殊师利。说此法时有七万二千立行菩萨住不退转地。皆逮得深法之藏。复有无量众生皆发无上正真道意。梵释四天王天龙鬼神。皆兴供养散花烧香。加敬微意向文殊师利。

　　　　菩萨璎珞经卷第十四


