  佛说申日经
                        　　西晋 竺法护译

                        
        　      


　　佛说申日经
(开元录中无法护译恐是支谦误为法护)
　　　　西晋月氏三藏竺法护译
　　闻如是。一时佛游王舍城灵鸟顶山。与大比丘千二百五十人。尔时王舍城中有大豪富长者。名旃罗日。财宝无量敬信佛法。供养众僧精进难及。长者有弟号名申日。不信佛法奉诸邪术。见兄奉正每怀恚嫉。所可侍师号不兰迦叶。不兰迦叶五百人等。谓申日言。今汝兄者独不侍我。不知真道而反信佛。时旃罗日知异道人所共论说。语申日言。吾明日欲请卿师。宁肯自屈诣吾舍不。申日答言。当往报之。申日即往诣其师所。长跪白言。我兄今欲降伏请诸大人。明日自屈诣其舍食。师言。大善。即受其请。时申日还白其兄言。今已受请。明日当来。时旃罗日。多使人客于门中地掘作大坑令深五尺。以青污泥满其坑中。薄覆其上令如平地。又复豫作五百发脚床。皆施一脚以襜衣之。以五百钵成熟乳酪。以此供具待异道人。明日时至。来诣请所。诸尼犍子无有法则。乱行并肩先入无上。适至门中皆各使走。却堕泥坑污其衣服。悉皆嗔恚各欲还去。时旃罗日。使人牵留解语其意。此旧泥坑。道人不知而堕此坑。不故为之幸莫嗔恚。愿前饭食。贸易衣服尽请令入。在门里径先付酪器。皆手持已便语令坐。适却居床床皆反侧。五百道人皆僵仆地。钵酪浆者。激灌其面及其衣服。时诸道人益怀嗔恚。语申日言。汝今投我与兄共谋。毁辱吾等甚为不细。是时申日亦大不乐。道人嗔恚皆弃舍去。时旃罗日复牵留之。为说方便譬喻之言。属卿曹等堕泥中时。身体正黑甚为丑恶。如卿之道。今酪正白其色鲜洁。譬如佛道。亦可舍卿所奉之术来就吾法。诸异道人不复与语怀恚而去。明日申日。往诣师所长跪自陈。我兄无状所为非法。我实不知。愿师加哀不见咎责。虽尔今者当为大师报昨日之怨。我兄但以泥坑酪浆。毁辱师等耳。我今所报当过于此。今我兄所侍之师。我当请之。掘门里地令入五丈。以火著中薄覆其上。设众饭食皆内毒药。时佛当来。若不堕火坑中者。当持毒饭而分布与以此杀之。于师何如。时师报言。如佛世尊。多智圣猛睹去来事。他人所议辄豫知之。卿虽欲尔恐不能谐。申日复言。先当请之。若其受者为无所知。若必明圣不受吾请。师曰大善。是时申日出王舍城诣灵鸟山。前到佛所叉手揖让而白佛言。我欲请佛及诸弟子。愿屈光仪到舍小饭。佛言。大善。于是申日欢喜而退。还白其师。佛已受请为无所知。但当掘坑具毒饭耳。时诸异道人皆大踊跃。展转相谓以为大庆。
　　申日有子。名旃罗法(汉言月光童子)先世宿命学佛经道。有神猛志。志在大乘。白其父言。佛者大圣神通已达。前知无穷却睹无极。蜎蜚蠕动心义所念皆豫知之。莫用邪冥恶人之言受其重罪。时旃罗法复白父言假令劫尽满其中火。三千刹土皆悉周遍。又取诸毒揣若须弥。犹尚不能动佛一毛。况此小坑而欲害之。今父所作譬如萤火。自以小明欲蔽日月。譬如小鸟欲以其身冲崩铁围。反碎其身无所能谐。今诸异道所作如是。不须请佛。其父不信故如前谋。明日时至遣人白佛。所供已办愿可自屈。于是如来便起向道。放大光明一切洞彻。是时十方有十菩萨。皆阿惟颜。一一菩萨各与亿百那术无数菩萨俱飞来会。各将宝华旃檀名香。以众伎乐供养世尊。诣王舍城欲观如来有所感动。时申日舍有金色光皆明如日。旃罗法白言。今佛现舍金色之光。佛以向道有此感应。可往止之不须使前。父故不信。是时申日第一夫人号名月羽旃罗法母也。见此变瑞踊跃欢喜。即发无上正真道意。
　　于是。旃罗法白其母言。今当敕五百夫人。皆令庄严出见如来。所以者何。世尊难值。亿百千劫时有佛耳。五百夫人皆悉受教欢喜侍佛。佛入城时足蹈门阃。三千国土皆大震动。诸有疾病悉为除愈。盲视聋听喑痾能言。跛躄者行。诸被毒者毒皆不行。诸有乐器不鼓自鸣。金银七宝皆作音声。飞鸟走兽相和悲鸣。时十方神并诸天人。各与尊神不可计数。皆悉随从诣申日舍。佛蹈火坑变为浴池。中生莲华大如车轮。华有千叶七宝为茎。其色妙好佛蹈其上。及诸菩萨所可蹈华。皆生五百叶。弟子乘者华生五百叶。申日见火坑作此变化。心中惊悴即大惶怖。头面作礼。佛入其舍。菩萨弟子皆悉坐定。申日忏悔。前白佛言。我大无状所作非法。今饭食中皆有毒药。乞得更备办宿留须臾。佛言。持毒饭来我自食之。申日欢喜即如佛教。分布饭具皆悉周遍。便即受之咒愿达嚫。其毒饭者变为百味。香闻十方。其有闻此饭香气者。自然饱满身得安隐。皆发无上平等道意。饭食毕竟。五百夫人及旃罗法为佛作礼却住一面。长者申日自取小床于佛前坐。而白佛言。世尊。神通有三达智。我之所作想佛已了。不即逆告语我。乃令吾等兴立非法造此恶事。佛岂不知我所议耶。佛告申日。乃昔过去阿僧祇劫。尔时有佛号提和竭如来。为等正觉其明无量度诸懈废。与众开士及大弟子无央数俱行入城。时有长者名鞞陀卫。时适出城。有梵志女。鲜洁少双执持名华。时长者子即以银钱五百。从卖华女。得华五茎以散佛上。佛即授其决言。汝却后无数阿僧祇劫。当得作佛号释迦文。汝作佛时。当有长者号名申日。与异道人合构逆事。火坑毒饭规欲试汝。虽有此恶。当因汝得度。
　　佛告申日。时长者子今我身是。我乃尔时从如来授记。即得明决之定以为悉豫知有汝名字。况汝昨日所谋议事。岂不知乎。当知诸佛善权之慧。欲以因缘有所起发。长者申日闻佛所说即得法忍。复自叹言。如来之智无所不度。明知我今不复受罪。所以者何。过去世时锭光如来豫说我名。今当为佛之所开化。以是言之不复受罪。时佛说法于王舍城。长者居士无央数千。及异道人五百之众。皆发无上正真道意。五百夫人即时逮得不退转地。月光童子从坐而起。赞叹佛已而白佛言。设我来世得作佛时。令我国土一切人民无有恶心皆应质朴。有诸恶国人民刚强五浊贱世。我愿于中而开化之。佛告阿难。汝闻月光童子所说不乎。阿难对曰。唯然已闻。佛告阿难我般涅槃千岁已后。经法且欲断绝。月光童子当出于秦国作圣君。受我经法兴隆道化。秦土及诸边国。鄯善乌长归兹疏勒大宛于填。及诸羌虏夷狄。皆当奉佛尊法普作比丘。其有一切男子女人。闻申日经。前所作犯恶逆者皆得除尽。当知世尊之所应度如是。如是其有犯逆尚得度脱。何况至心学佛道者。佛说经已。一切众会莫不欢喜。作礼而去。

　　佛说申日经

　　按开元录。此经四译一失。法护译中虽有月光童子经。亦名申日经者。自是一经有二名耳。非别有申日经。是法护译者。藏中既有月光童子经。为法护译斯已矣。此何更有申日经为法护之译耶。则未知此经是谁之译。又何据谓之法护译耶。今以录中有云支谦译中有申日经一卷。云与月光童子经同本异译。今捡寻文句二经不殊。故不双出云云。则藏中必有支谦所译月光童子经。亦名申日经者。今诸藏皆无。恐此经即是。而误安法护之名耳。如是则四译还具矣。冒陈瞽言以俟来哲。

