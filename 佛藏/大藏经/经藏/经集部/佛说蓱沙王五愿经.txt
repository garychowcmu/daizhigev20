  佛说蓱沙王五愿经
                        　　吴 支谦译

                        
        　      


　　佛说蓱沙王五愿经

　　　　吴月支国居士支谦译
　　闻如是。一时佛在王舍国鹞山中。与五百比丘俱。时王舍国王。号名蓱比沙。少小作太子。意常求五愿。一者愿我年少为王。二者令我国中有佛三者使我出入常往来佛所。四者常听佛说经。五者闻经心疾开解。得须陀洹道。是五愿。蓱比沙王皆得之。时王舍国北方。有异国国名德差伊罗。其国王。名弗迦沙。甚高绝妙宿命时曾更见佛。受佛经道学身中六分经。何等六分。一者身中有地。二者身中有水。三者身中有火。四者身中有风。五者身中有空。六者身中有心。身中凡有是六分。蓱比沙王。与弗迦沙王。生未曾相见。遥相爱敬如兄弟。常书记往来。相问遗不绝。蓱比沙王。意常念。令我得绝奇好物。以遗弗迦沙。弗迦沙王。亦常意念。令我得绝奇好物。以遗蓱比沙王。弗迦沙王。国中奄生一莲华。一枚有千叶。皆金色。遣使者以遗蓱比沙王蓱比沙王。见华大欢喜言。弗迦沙王。遗我物。甚奇有异。蓱比沙王。作书与弗迦沙王言我国中有金银珍宝甚多。我不用为宝。今我国中生一人华。人华字佛。紫磨金色。身有三十二相。弗迦沙王。读书闻佛声。大欢喜踊跃。毛衣皆竖。宿命曾已见佛。故毛为竖。
　　弗迦沙王。作书与蓱比沙王。愿具闻神佛所施行教诫。当所奉行。愿具告意。弗迦沙王。却后数日自念言。人命不可知在呼吸间。我不能复待蓱比沙报书。不如便自行见佛。弗迦沙王。主九十九小国小国王曰来朝。弗迦沙。敕诸小国王及群臣百官。诸兵皆悉严驾。发行到王舍国佛所。道逢蓱比沙王书。书上言。佛教人。弃家捐妻子断爱欲。当除须发著法衣作沙门。所以者何。人愚痴故。不当为者而为之。便为痴。从痴为行。从行为识。从识为名色。从名色为六入。何等为六入。一者眼。二者耳。三者鼻。四者口。五者身。六者心。是为六。此六事皆外向。眼向色。耳向声。鼻向香。口向味。身向细软。心向欲。是为六向。从六向为合。从合为痛乐。从痛乐为爱。从爱为受。从受为有。从有为生。从生为老死忧悲苦不如意恼。如是合大苦阴随习。凡合此勤苦合名人。智者自去愚痴。愚痴尽众恶消除。恶消除便行尽。行尽识尽。识尽名色尽。名色尽六入尽。六入尽合尽。合尽痛乐尽。痛乐尽爱尽。爱尽受尽。受尽有尽。有尽生尽。生尽老死尽。老死尽已。忧悲苦不如意恼。如是合大苦阴随习为尽。便不复生。不生即得泥洹道无为。弗迦沙王。读书竟自思念。夜人定后。群臣百官士众皆卧出。寂然无声。窃起亡去。入丘墓间。便自剃头被法衣作沙门。无饭食应器。便取冢间久死人髑髅。净刮洒以为应器。持是髑髅应器。转行到王舍蓱比沙王国。止于城外。举头视日念。今日至佛所晚。明日乃行。弗迦沙王。前报窑家。愿寄一宿。窑家言。大善。我舍幸宽。有宿止处。弗迦沙王。于外取小草蓐。入于一屏处。布座坐其上。自思惟五内。佛以天眼。从鹞山中。遥见弗迦沙王来到王舍国止于城外窑家。佛念弗迦沙王命尽明日恐不复生相见。
　　佛即飞行。就到窑家门外。佛报窑家。愿寄一宿。窑家报言。我舍幸大。可得相容属者有一沙门。来寄宿。自与相报。相便安者。便可止宿。佛即前至弗迦沙王所言。我从主人寄一宿。云当报卿。卿宁肯令我一宿耶。弗迦沙言。我适有小草蓐。裁足坐耳。此舍幸宽。卿便自在。所欲宿耳。
　　佛便自左右取小草蓐。于一处坐。佛端坐过三夜。弗迦沙亦端坐。佛自念。是弗迦沙坐。安谛寂寞。不动不摇。佛意试欲前问用何等故作沙门。受何经戒。喜何等经。佛起到弗迦沙前问言。卿师受谁道。用何等故作沙门。弗迦沙报言。我闻有佛。姓瞿昙。父字悦头檀。白净王也。其子剃头须作沙门得佛道。我师事之。我用佛故作沙门。佛所说经入我心中。我甚喜之。佛问宁曾见佛不。弗迦沙言。未曾见。设使见者。宁能识是佛不。弗迦沙言。见之不能识。佛念是贤者。为用我故作沙门。续当为子说宿命时所知经。尔乃解疾耳。佛语弗迦沙言。我为卿说经。上语亦善。中语亦善。下语亦善。为卿说身中六分事。善听之。弗迦沙言。大善。佛言。合此六事。能成为人身。人身凡六事。有所觉知。人志用十八事。转动人意。凡有四事。道人所当奉行。奉行已志不复转。志不复转者便得道。得道已不复生。不复老。不复病。不复于今世死。亦不复于后世死。亦不复愁。亦不复忧。亦不复怒。亦不复思。亦不复爱。是为度世之道。
　　请解六事合名为人。熟听之。一者地。二者水。三者火。四者风。五者空。六者心。何等为地。地有二品。身地外地。何等为身地者。谓发毛爪齿皮肉筋骨脾肾肝肺肠胃。身中诸坚者。皆为地。身地外地。同合为地。身地外地。非我地。适无所复贪爱知者。当熟思惟。是以自解。
　　何等为水。水有二品。身水外水。何等为身水者。谓泪涕唾脓血汗肪髓脑小便。身中诸软者。皆为水。身水外水。同合为水。身水外水非我水。适无所复贪爱知者。当熟思惟以自解。
　　何等为火。火有二品。身火外火。何等为身火者。谓身中温热腹中主消食。中热身诸者。皆为火。身火外火。同合为火。身火外火。非我火。适无所复贪爱知者。当熟思惟以自解。
　　何等为风。风有二品。身风外风。何等为身风者。谓上气风。下气风。骨间风。腹中风。四支风。喘息风。身中诸起者。皆为风。身风外风。同合为风。身风外风。非我风。适无所复贪爱知者。当熟思惟以自解。
　　何等为空。空有二品。身空外空。何等为身空者。谓眼空耳空鼻空口空喉空腹空胃空。食所出入空。是为身空。身空外空。同合为空。身空外空。非我空。适无所复贪爱知者。当熟思惟以自解。
　　智者学道。能自别知身中五分。余一分者心。心清净无欲。自念我清洁如是。若愿欲上第二十五空慧天。恐于二十五天上。寿数千劫不得脱。若复愿上第二十六识慧天。寿复倍于二十五天上。恐复不得脱。若复愿欲上第二十七无所念慧天。寿复倍二十六天上。恐复不得脱。若复愿欲上第二十八无思想天。寿八十四千万劫。恐复不得脱。志便厌苦。寿久不得脱。便取泥洹道。
　　何等为六事各合者。谓目合于色。耳合于声。鼻合于香。舌合于味。身合于细滑。心合于知。是为六合。
　　何等为志十八转者。谓目为好色转。为恶色转。为中色转。耳为好声转。为悲声转。为恶声转。鼻为好香转。为恶香转。为臭香转。舌为美味转。为恶味转。为无味转。身为细软转。为粗坚转。为寒温转。心为善事转。为恶事转。为世事转。为志十八转。
　　何等为四事坚制人者。一为至诚。二为等意。三为智慧。四为消灭诸恶。是为四坚志。目所贪爱得之因快乐。快乐离人自觉过去。从苦致苦能知为苦。苦已去自知为脱苦。人行苦难得乐。当思惟断诸恶事。因得不苦不乐自知远离诸苦。譬如两木相揩生火。因别两木。各著一面。火亦灭水亦冷。恩爱合便得苦。弃捐恩爱。自知为脱。譬如锻金师得好金自在欲作。何等奇物。臂环耳珰。步瑶华光及百种。皆能作之。道人持心。当如是锻金师自在欲生。不假令欲生二十五天。二十六天。二十七天。二十八天。然审皆有。是虽久会当坏。皆当过去。无有常。知当复过去。意不复向。不复念。不复思。不复爱。是名为无为。智者自思惟。如是乃为高耳。人远离诸恶。乃为智耳。目所见万物皆当过。无有常无为。亦不复去。亦不复来。道人知是者。便信于道无为。最为至诚。未得道时。所喜爱乐身心所生。得道已皆弃捐之。人弃所在恩爱。是名为无为。
　　志在淫侄故不得脱。志在嗔怒。故不得脱。志在愚痴。故不得脱。道人知是者。因弃淫侄之心。弃嗔怒之心。弃愚痴之心。拔恩爱之本。断其枝条。截其根茎。不复生滋。是名无为。
　　自念有我志复动。无我志复动。我端正志复动。我不端正志复动。人豫自念。如是是为病。是为剧。是为痛。是为不脱。是故不欲多念。是谓诸苦之要。
　　弗迦沙。本不知是佛。得第三阿那鋡道。能知为佛耳。即起以头面著佛足言。我实愚痴无状。失于礼敬。佛便自现光景威神。弗迦沙便自悔过言。我愚痴人佛言。若能自悔过为善。令若过除。弗迦沙言。愿持我作沙门。佛问若作沙门。衣钵具不。弗迦沙言。未具。佛言沙门衣钵不具。不得作沙门。弗迦沙言。诺。请行具之。
　　佛言大善。弗迦沙起为佛作礼。绕佛三匝。弗迦沙明日即入城。入城未远。城中有少齿牸牛。奔走以角触抵弗迦沙。诸比丘展转闻之。白佛言。佛昨日可于窑家为说经。沙门辞行具衣钵。为奔牛所抵杀。如是当趣何道。佛言是大长者。我为说经。皆悉心受奉行之。即得第三道。须陀洹斯陀鋡阿那鋡。便弃五盖。一者淫侄。二者嗔怒。三者睡眠。四者戏乐。五者悔疑不正之心。今生十六天上。阿那鋡中。便自于天上。得阿罗汉度世去。今诸比丘。共取弗迦沙身。好收葬之。于其上起塔。诸比丘。即共承受佛教。即为起塔。佛说经已。诸比丘。皆叉手为佛作礼。

　　佛说蓱沙王五愿经


