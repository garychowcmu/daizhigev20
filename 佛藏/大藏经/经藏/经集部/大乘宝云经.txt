  大乘宝云经
　　梁 曼陀罗仙共僧伽婆罗译




　　　　大乘宝云经卷第一

　　　　梁扶南三藏曼陀罗仙共僧伽婆罗译

　　序品第一

　　如是我闻。一时佛婆伽槃。住伽耶国伽耶顶山。与大僧众七万人俱。一切皆是大阿罗汉。诸漏已尽无复烦恼。心得自在心善解脱慧善解脱。众所知识皆大龙象。所作已办不受后有。舍离重担逮得己利。尽诸有结善俱解脱一切自在。究竟彼岸善达法性。法王之子其心调伏坚固不退。世间八风所不能动。众德具足所愿皆满住涅槃道。唯除一人所谓长老阿难。复与诸大菩萨摩诃萨众十六万大士俱。一切皆是一生补处。向一切智重一切智趣一切智就一切智。得无碍陀罗尼三昧。住于首楞严三昧。悉皆游戏藉大神通。成熟众生不暂休息。无复一切烦恼障碍。大慈大悲遍现十方一切国土。善能往反无量佛刹。以空境界住于无相。动止进退每为利益一切众生。善行一切诸佛境界。智慧无边同于虚空。三昧微妙甚深如海。心不摇动如须弥山。清净无秽犹如莲华。心善明净如摩尼宝。其心皎洁如炼真金。其名曰宝相菩萨摩诃萨。宝掌菩萨。宝印掌菩萨。宝冠菩萨。宝顶菩萨。宝首菩萨。宝积菩萨。宝髻菩萨。宝幢菩萨。金藏菩萨。金刚藏菩萨。宝藏菩萨。吉藏菩萨。庄严藏菩萨。如来藏菩萨。智慧藏菩萨。日月藏菩萨。三昧藏菩萨。莲华藏菩萨。解脱月菩萨。普月菩萨。观世音菩萨。大势至菩萨。观察自在菩萨。普贤菩萨。普眼菩萨。莲华眼菩萨。广眼菩萨。普威仪菩萨。普齐整菩萨。普悦意菩萨。普礼菩萨。智意菩萨。法意菩萨。胜意菩萨。上意菩萨。金刚意菩萨。师子奋迅菩萨。大雷声王菩萨。师子吼菩萨。深响音菩萨。无污菩萨。无垢菩萨。金刚明菩萨。日光菩萨。智光菩萨。智吉菩萨。月吉菩萨。芙蓉吉菩萨。宝吉菩萨。文殊师利童子菩萨等十六大士。贤护菩萨以为上首。及贤劫中诸大菩萨。弥勒菩萨以为上首。四天王天四大天王以为上首。三十三天天主帝释以为上首。夜摩天子须夜摩天以为上首。兜率诸天删兜率陀天以为上首。化乐诸天化乐天主以为上首。他化自在诸天自在天主以为上首。与诸梵俱助白诸梵王等。一切梵众是大梵王以为上首。一切净居诸天大自在天以为上首。阿修罗王毗摩质多以为上首。如是等无量百千阿修罗王。阿耨达龙王摩那斯龙王娑竭罗龙王婆修吉龙王如是等无量百千龙王。吉威德龙王以为上首。及诸龙女无量百千。天龙夜叉乾闼婆阿修罗迦留罗紧那罗摩睺罗伽人非人等。尔时大众围绕。伽耶顶山广四由旬。无有地所及虚空中有空缺处。犹若邻虚。是时大众聚集瞻仰尊颜一面安坐。是中宝师子座高一由旬。四方宝座高二十里。无量缯彩敷覆其上。悬七宝铃及诸罗网百千幡华。高座四面一切地界变为金刚七宝所成。悦众人意平坦如掌。扫洒净洁烧诸杂香。无量天华皆散其上。无量百千莲华大如车轮从地踊出。皆是金色琉璃为台。因陀尼罗珠以为其鬘。香气馚馥可爱柔软供养世尊。高座四角不近不远。有四宝树自然而出高六十里。四维各十五里。尔时世尊坐师子座。以平等心善转法轮降魔怨敌。世间八风所不能动。无怖无畏无怯弱想如师子王。亦如阿耨达池八功德水湛然盈满。犹若大海甚深无底。如须弥山安隐不动。如日照了一切世间。如月悦乐一切群品。如大龙王遍雨法雨。如大梵王出过三界。无量调顺弟子围绕。无量百千释梵护世诸天。恭敬礼拜心不高下。光明照曜一切大众。是时世尊从头顶上放大光明。其名普照。无量光明侍从而出。照曜十方无量无边一切世界。照已收还右旋三匝。而皆入于如来面门。如是入已而无增减。犹如酥油水等而写沙中不增不减。如来光明亦复如是。尔时东方过无量恒河沙数世界。彼有世界名芙蓉华。是中有佛名芙蓉眼如来应供正遍知明行足善逝世间解无上士调御丈夫天人师佛世尊。正为菩萨摩诃萨众演说法要。所谓一大乘道。是中佛刹无有声闻辟支佛二乘之名。而彼世界一切众生。悉是菩萨阶位。不退于阿耨多罗三藐三菩提。彼佛世界无余杂食。一切菩萨唯羡禅味以为饮食。唯善法乐以为饮食。是中世界无复日月星宿之光。唯是如来光明照了是方世界。无有秽草砂砾荆棘及诸黑山。而彼世界平坦如掌。是中有菩萨摩诃萨。名曰萨婆尼弼沙敢毗阵国。言此降伏一切障碍菩萨。若有众生闻是菩萨名字。一弹指顷而发善心。即能得除一切障碍。尔时降伏一切障碍菩萨摩诃萨。遇是世尊所放光明往照其身。而从住处出诣彼佛。头面恭敬礼佛足已一所而坐。及与无量菩萨大众触是光明。各各从于住处出诣彼佛。头面作礼恭敬已毕却坐一处。尔时降伏一切障碍菩萨从座而起偏袒右肩。右膝著地在莲华台上。合掌向佛而前白言。世尊。何因何缘有此光明遍照。种种杂色不可思议。清净无垢悦乐一切菩萨身心。是时佛告菩萨言。善男子。去此西方过恒河沙数世界。彼有佛刹名娑诃世界。是中有佛。名释迦牟尼如来应供正遍知明行足善逝世间解无上士调御丈夫天人师佛世尊。若有众生得闻释迦牟尼佛名号。是诸众生则不退转于阿耨多罗三藐三菩提。如是光明则是释迦如来所放光明。清净无垢微妙第一。悦乐一切菩萨身心。作是语已。复白佛言。世尊。以何义故。有诸众生得闻释迦牟尼佛名。而不退转于阿耨多罗三藐三菩提。作是问已。芙蓉眼佛告降伏一切障碍菩萨言。善男子。释迦如来于过去世行菩萨时已发誓愿。我成佛时凡是众生闻我名者。皆悉令得不退转于阿耨多罗三藐三菩提。世尊。彼世界中一切众生闻佛名者尽不退转耶。佛言。不然。世尊。彼土众生不闻释迦牟尼佛名耶。佛言。善男子。皆得闻也。世尊。彼土众生无退转者云何不退转耶。佛言。善男子。是诸众生种植不退转因。藉闻彼佛名号而生。今者如来见是事已。说彼众生无有退转。非但闻名而不退转。善男子。我今为汝当说譬喻成是义故。善男子。如树种子若大若小。但无事碍具诸外缘。即生萌牙乃至增长。善男子。云何说是为种子耶。对曰。世尊。无事碍故说为种子。佛言。如是。善男子。闻如来名则便得种不退转种。是诸众生即得名为不退转于阿耨多罗三藐三菩提。复白佛言。世尊我今往彼娑诃世界。愿乐欲得见释迦佛应供正遍知亲近恭敬礼拜供养。尔时芙蓉眼世尊告降伏一切障碍菩萨摩诃萨言。善男子。善哉佳矣。往时已到汝当知之。复有无量诸大菩萨。悉皆往诣芙蓉眼佛所。而白佛言。世尊。我等皆亦愿乐往彼娑诃世界。欲见释迦牟尼佛亲近恭敬尊重供养。尔时芙蓉眼佛告菩萨众。善男子。汝等随意往之。今正是时。至彼世界谨慎收摄莫放逸住。何以故。彼土众生贪欲甚多嗔恚甚多愚痴甚多。不持沙门清净梵行深乐非法。恶赖奸诈。碜毒粗犷。谗刺言语。秽曲逆耳。恶口骂詈。放逸自恣。傲诞独高。嘲调谄曲。形容丑陋。懈怠懒惰。破戒暗钝。勤行恶业嫉妒悭贪。无量烦恼之所缠缚。如是彼土众生众中。释迦如来正为说法。是等菩萨大众对如来曰。世尊。甚难甚难。释迦如来为彼众生而说法耶。佛言。如是如是。善男子。释迦如来为彼众生演说法要。甚难甚难。善男子。彼土众生如是粗犷。运一念善甚为艰难。何以故。若于清净世界众生清净。修行善法不足为难。娑诃世界如是秽浊。设彼众生能运善心一弹指顷甚为希有。一弹指顷归依于佛。归依正法。归依圣僧。甚为希有。一弹指顷受持净戒甚为希有。一弹指顷发离欲心甚为希有。一弹指顷运大悲心发阿耨多罗三藐三菩提心甚为希有。是诸菩萨而白佛言。希有世尊。希有善逝。尔时一切诸菩萨摩诃萨言。善哉世尊。如所教诲随顺正法如诲奉行。从佛闻已。顶礼佛足礼竟而出。复为释迦如来。化作种种供养之具。有化宝树华果庄严相好圆满。有化毗琉璃树。有化玻梨宝树。有化金银之树。及如意树华果之树。又化衣云及庄严云香云鬘云盖云并伎乐云。如是变化合成一云。是诸菩萨与降伏一切障碍菩萨俱而往娑诃世界。尔时降伏一切障碍菩萨报诸菩萨言。仁者。此娑诃世界众生。恒为众苦之所逼恼。善哉仁者。我等应当为诸众生作大神通。以神通力令彼众生远离众苦而受快乐。是诸菩萨答言。善哉善哉。仁者。尔时降伏一切障碍菩萨而作神通。即从身出种种光明。清凉微妙无有垢秽悦乐身心。以是光明遍照三千大千世界。是中一切地狱及诸畜生饿鬼之类及阎罗王。遇此光明皆离众苦受诸快乐。无复相杀害心。无忿恨心。无嗔恚心。互相恭敬作父母想。三千大千世界中间无光明处。日月光明神通道力不能照处。是菩萨光悉皆照了。是中众生互得相见。又三千大千世界。诸铁围山。目真邻山。大目真邻山。及余无量黑山。皆是菩萨光明照了。上至一切诸梵天处乃至有顶。下去乃至地狱。所谓活活地狱。黑绳地狱。合破地狱。叫唤地狱。大叫唤地狱。烧煮地狱。大烧煮地狱。阿鼻地狱。一百三十六诸大地狱。及诸寒冰地狱无有方所。诸地狱等非日光明之所能照。遇此光明悉得快乐息诸苦痛。以是神通。有诸众生。求食得食。求饮得饮。衣服车乘财帛。金银珍宝应念而得。无眼得眼。聋者得闻。哑者能语。失心颠狂而得正念。苦者得乐。怀娠之女产生安隐无有痛恼。尔时一切大地菩萨摩诃萨众。往诣伽耶顶山。是诸大士去山非远。此三千大千世界。七宝罗网遍覆其上。于虚空中雨大莲华诸天华云。果云鬘云。香云衣云。诸散香云。种种缯彩幢幡盖云。一切自然空中而现。凡诸众生触此云雨皆得快乐。伽耶顶山诸秽树木悉不复现。是诸地界悉大清净。唯有宝树意树华树果树檀树沉香之树遍满其中。无量天女于虚空中作天伎乐而供养佛。以是音乐出此偈颂歌咏佛德。
　　托生林苑世奇特　　清净无污无等等
　　愿礼虚空等相故　　我等故来到此国
　　于道树下成等觉　　破碎一切众魔怨
　　愿礼无比具威神　　我等故来到此国
　　众中转于妙法轮　　说法如幻水中月
　　愿礼微妙如意树　　我等故来到此国
　　了知世间如梦等　　种种色像如火轮
　　愿礼不动福慧聚　　我等故来到此国
　　于无量劫修双行　　福慧成满由大悲
　　愿礼清净满月面　　我等故来到此国
　　无量人天菩萨众　　恭敬供养稽首礼
　　愿礼除暗逾日光　　我等故来到此国
　　累劫苦行获法珍　　慈悲不吝施群品
　　愿礼自利利他者　　我等故来到此国
　　心净寂灭慈悲熏　　尘劳不污如莲华
　　愿礼无量功德聚　　我等故来到此国
　　无为本性非生灭　　神通道力现三相
　　愿礼自在不思议　　我等故来到此国
　　分明相好庄严身　　救护世间所归仰
　　愿礼宝树无量枝　　我等并赍供养具

　　尔时偈颂出已未久。长老目连即从座起。偏袒右肩右膝著地。合掌向佛恭敬礼毕。而白佛言。世尊。如今瑞相是谁所作。本未曾有未曾闻见。说是语已。佛告长老目揵连言。目连。东方去此过恒河沙等数世界。彼有世界名芙蓉华。是中有佛名芙蓉眼如来应正遍知。即时存在正说法要。从彼佛土降伏一切障碍菩萨。与无量百千亿那由他诸大士俱。来至此娑诃世界现是瑞相。佛说是语未久之顷。降伏一切障碍菩萨。与百千亿那由他诸菩萨俱。以大神通悉诣佛所。与大士俱头面稽首敬礼佛足。围绕千匝俱立佛前。以此偈颂一时同音。而叹佛曰。
　　大名大勇猛　　大智大仙尊
　　过有诸危险　　归命度彼岸
　　光明普照了　　普知众生性
　　普愍普救拔　　敬礼至极尊
　　不动如须弥　　如海深无底
　　降诸外道群　　稽首礼法王
　　本来无生灭　　法性体自然
　　众中师子吼　　敬礼转法轮
　　时为说正道　　时令达真如
　　时令入涅槃　　或为授记别
　　善达三聚性　　时机无不了
　　所化诸众生　　法网如意满
　　淫怒痴等垢　　及余无量惑
　　坐于菩提树　　以智火烧尽
　　自度而度他　　自脱脱世间
　　久迷三有险　　唯佛能济拔
　　三有长牢狱　　无明熟眠众
　　法灯今觉悟　　顶礼群品亲
　　如是诸菩萨　　皆是佛化生
　　愿乐闻正法　　世尊为说之

　　尔时降伏一切障碍菩萨。与诸菩萨摩诃萨等。以是偈颂叹佛已毕。世尊怜愍听许复座。俱于莲华台上而坐。随其所应而从座起。偏袒右肩右膝著莲华台。合掌向佛而白佛言。世尊。我今欲问如来应供正遍知随处少分。唯愿世尊。如今所问怜愍答之。作是语已。佛告降伏一切障碍菩萨言。大士但问。如来世尊常自听许随意所问。如来当为分别答之。尔时降伏一切障碍菩萨。蒙佛听许而白佛言。世尊。菩萨摩诃萨。云何具足檀那波罗蜜。云何具足尸罗波罗蜜。云何具足羼提波罗蜜。云何具足毗梨耶波罗蜜。云何具足禅那波罗蜜。云何具足般若波罗蜜。云何具足优和俱舍罗波罗蜜。云何具足波尼牢那波罗蜜。云何具足婆罗波罗蜜。云何具足阇那波罗蜜。世尊。云何菩萨摩诃萨与地平等。云何菩萨与水平等。云何菩萨与火平等。云何菩萨与风平等。云何菩萨与虚空平等。世尊。云何菩萨如月如日。云何菩萨如师子王。世尊。云何菩萨善能调伏。云何菩萨世所知识。云何菩萨喻若莲华。云何菩萨发增广心。云何菩萨得清净心。云何菩萨无疑惑心云何菩萨意如大海。世尊。云何菩萨心解微细。云何菩萨辩才会理。云何菩萨辩才明了。云何菩萨辩才净洁。云何菩萨辩才能悦一切众生。云何菩萨入坏言语。世尊。云何菩萨利益说法。云何菩萨无不随顺。云何菩萨善了法界。云何菩萨行于空境。云何菩萨住于无相。云何菩萨远离一切心愿。云何菩萨以慈为身。云何菩萨以悲为身。云何菩萨恒欢喜住。云何菩萨住于舍中。云何菩萨神通游戏。云何菩萨永离八难。云何菩萨不忘失菩提心。云何菩萨得宿命智。云何菩萨亲近善知识。云何菩萨远离恶知识。云何菩萨得如来法身。云何菩萨得金刚不坏身。云何菩萨作大萨泊主。云何菩萨作大导师。云何菩萨示道不颠倒。云何菩萨恒正忆念。云何菩萨著粪扫衣。云何菩萨受持三衣。云何菩萨行不低昂。云何菩萨如法乞食。云何菩萨唯一坐食。云何菩萨不再饮食。云何菩萨住阿兰若。云何菩萨依止树下。云何菩萨习坐露地。云何菩萨住尸陀林。云何菩萨宴坐不眠。云何菩萨随宜敷座。云何菩萨摄心方法。云何菩萨用心与理相应。云何菩萨受持修多罗经。云何菩萨受持毗尼律。云何菩萨具足威仪法用举止。云何菩萨无悭嫉心。云何菩萨于诸众生生平等心。云何菩萨殷勤供养恭敬诸佛。云何菩萨断除憍慢。云何菩萨心多清净。世尊。云何菩萨了知世谛。云何菩萨通达第一义谛。云何菩萨善解十二因缘。云何菩萨于世间解。云何菩萨生净佛刹。云何菩萨不受胎生染污。云何菩萨出离家居。云何菩萨寿命清净。云何菩萨心无疲倦。云何菩萨行佛制法。云何菩萨姿颜悦豫面无颦蹙。云何菩萨多闻具足。云何菩萨持正法。云何菩萨生法王子。云何菩萨释梵护世诸天之所奉迎。云何菩萨了知众生机性。云何菩萨成熟众生。云何菩萨堪任正位。云何菩萨共住安乐。云何菩萨善行摄法。云何菩萨得身端正。云何菩萨为所依止。云何菩萨喻大药树王。云何菩萨福业相应。云何菩萨善能变化。世尊。云何菩萨速成阿耨多罗三藐三菩提。

　　　　大乘宝云经十波罗蜜品第二

　　尔时佛告降伏一切障碍菩萨摩诃萨言。善哉善哉。善男子。重复善哉。汝为利益一切众生。亦为安乐一切世间。特为庄严人天大众。是故汝今以如是义。应问如来。善男子。谛听谛听善思念之。我当为汝分别解说。唯然世尊。愿乐欲闻。佛言。善男子。菩萨摩诃萨。具足十法修行檀波罗蜜。何等为十。一者法施具足。二者无畏施具足。三者财施具足。四者无反报施具足。五者怜愍施具足。六者不轻慢施具足。七者殷重施具足。八者供养施具足。九者无所依施具足。十者净洁施具足。善男子。云何菩萨法施具足。善男子。菩萨无希望心受持正法。不为利养不为知识不为名闻。种种因缘但为欲灭一切众生剧苦因缘。以无著心于诸众生而为说法。一向平等无二心故。如于国王王子朝臣富贵之处。而为说法。于旃陀罗及下贱人。平等说法亦复如是。无二心故。何况于诸万民都邑一切众生。如是说法不生憍慢。善男子。是名菩萨法施具足。善男子。云何菩萨无畏施具足。善男子。菩萨自身舍弃一切刀仗。不令一切众生怖畏。以所行法传劝化他。于诸众生生父母想眷属妻子想善知识想。何以故。如佛所说。生生世世流转无始。无一众生非是汝等昔时父母眷属妻子知识。乃至蠕动一切众生四生之类。是故应施其无所畏。割肉饴之勿令怖畏。何况于大众生。善男子。如是菩萨无畏施具足。善男子。云何菩萨财施具足。菩萨若见众生心性弊恶行不善业。即施财物。施财物竟止其恶业令修善行。复更思惟。如来所说菩萨行施。即灭三种恶法。所谓嫉妒悭惜贪爱。是故我等依如来教而行布施。如是行施不生傲慢。善男子。如是菩萨财施具足。善男子。云何菩萨不望报施具足。善男子。菩萨行施。不为自身不为眷属不为世俗。往还因缘而行布施。是诸菩萨如法布施性乐布施。以是因缘菩萨无有求报恩心。善男子。如是菩萨不望报施具足。善男子。云何怜愍布施具足。善男子。菩萨见诸困苦众生。若饥若渴若裸若袒若披破弊。无救无护无归依处。无所安身福德微薄。见已则生怜愍殷勤之心。为是众生利益安乐。是故我应急行阿耨多罗三藐三菩提。是诸众生困苦无救无护无归无依。流转生死遍于六道。受诸剧苦无暂休息。我当独于一切众生。为尊为师为将为上为首为导为救为护为归为依。以大怜愍逼切其心。以怜愍故摄受众生。如是怜愍摄受无量无边一切众生。修是善根不生憍慢。善男子。如是菩萨怜愍布施具足。善男子。云何菩萨无憍慢施具足。善男子。菩萨行施。非掷与施不轻他施。不骂辱施不前恼施。不恃富贵恍惚而施。不求名誉不恃多闻。夫欲行施殷重而施。前作恭敬然后方自手施与之。善男子。如是菩萨无憍慢施具足。善男子。云何菩萨殷重施具足。善男子。菩萨若见和上师僧可尊重者及诸同学。以身恭敬而心殷重。合掌礼拜奉迎送去作和合意。于诸种种修行法事。与善相应常为朋友。善男子。如是菩萨殷重施具足。善男子。云何菩萨供养施具足。善男子。菩萨若于佛前于法前僧前而设供养。若至如来塔庙之处。以诸香华而供养之净洁扫洒。若如来塔有破坏者即为治理。如是供养诸佛。复于所听如来正法。读诵受持书写演说。思惟其义如法修行以无颠倒故。如是供养正法。以诸衣服饮食卧具汤药种种资生。乃至冷暖汤水悉皆施给。如是供养僧众。善男子。是名菩萨供养施具足。善男子。云何菩萨无所依施具足。善男子。菩萨行布施时不作是愿。以此善根令得生天若次诸天若生国王朝臣宰相富贵之处。善男子。如是菩萨无所依施具足。善男子。云何菩萨净洁施具足。善男子。菩萨如前所说。种种行施善观察之。如是观察布施过失布施垢秽布施障碍悉令不生。善男子。如是菩萨净洁施具足。善男子。以是十法菩萨檀波罗蜜满足。善男子。菩萨具于十法。尸罗波罗蜜具足。何者为十。一者护持波罗提木叉禁戒。二者护持菩萨所应学戒。三者远离一切烦恼烧热。四者远离不善思惟。五者信业因果。六者怖畏罪想。七者惭愧观察。八者受持坚固。九者无所依戒。十者三轮净戒。善男子。云何菩萨护持波罗提木叉戒。若修多罗若于毗尼及诸经中善哉如来所制禁戒。在在处处。我应当学如法受持。不恃种姓不著诸见。不规徒众不见人过。无下劣想不著杂艺。于是戒律生殷重心如法受持。如是菩萨守护波罗提木叉禁戒。善男子。云何菩萨守护菩萨所应学戒。善男子。菩萨作是思惟反覆筹度。非但受持波罗提木叉戒。我当证得阿耨多罗三藐三菩提。是故处处经中。凡是如来所说菩萨种种威仪。并于所制菩萨种种律仪。我应当学如法受持。何者菩萨修威仪戒。菩萨非处非时不可说法。要知时节善解国土。以软美音方为说之。何以故。勿令众生生不善心。将护彼意自收六情。菩萨方得菩提行满。何者律仪戒具足。所谓爱语软语不浑杂住。乐住闲静颜貌和悦。如是菩萨具威仪已。絓是如来所制诸法律仪。以殷重心悉皆受持。如是菩萨守护菩萨所应学戒。善男子。云何菩萨远离一切烦恼烧热。善男子。菩萨若欲烧热若嗔烧热若痴烧热。及诸无量一切烦恼火所烧热。或复种种财货资生因缘身心炽然。当修三种对治法门。仍速远离三毒因缘。何者是欲对治何者是淫欲因缘。修不净观是欲对治。一切女色是淫因缘。何者修不净观。所谓观此身分其中唯有毛发爪齿皮肤垢腻。泪汗涕唾大小便利。筋肉血脉脑膜肪[月*冊]。骨髓膏脓心肺脾肾。肝胆肠胃黄白涎癊生熟二藏。不净充满。菩萨如是身分。当善观察三十六物。如是观察复更思惟。有诸婴儿凡夫痴无晓了少分善根。尚能观察三十六物不生贪欲。何况有智具大人相厚种善根。如是菩萨修不净观。何者名为女色。所谓主家母村好能庄严色像外形姿态。三十六物假合丑秽以为形相惑诸凡愚。菩萨若眼见已而作是念。如来常说。一切境界如梦如幻皆是虚妄。何有智者。于诸境界如梦幻等而生贪欲。作是观察应速远离。是名菩萨离欲因缘。何者嗔恚对治。何者嗔恚因缘。善男子。菩萨于诸众生多生慈悲。凡是因缘能生嗔者皆悉远离。如是菩萨修嗔对治离嗔因缘。菩萨作是观已即得离痴。得离痴已不生恼热。若被损辱若失财物亦不生热。如是菩萨远离一切烦恼燋热。善男子。云何菩萨远离不善思惟。善男子。菩萨独无伴侣。住于空闲寂静之处。发如是心。我今安住无喧杂处住清净处。是故得住如来法律安乐清净。有诸沙门剃除须发。被坏色衣而行苦行。近恶知识不善思惟。是故失于如来所说法律。如是菩萨远离不善思惟。云何菩萨信业因果。菩萨作是思惟。如佛所说沙门夫作功德。应当至心持戒修智至到努力。何以故。至心造功德故。当受如意安乐果报。如是信故即得远离诸不善业。是名菩萨信业因果。善男子。云何菩萨怖畏罪想。菩萨于微细罪恒生怖畏尚不故犯。何以故。如佛所说沙门毒药体性若多若少俱能杀人。一切罪殃若大若小。俱令众生堕三恶道地狱饿鬼畜生剧苦之中。亦复如是。思惟是已则生怖畏一切罪想。是名菩萨怖惧罪业。云何菩萨惭愧观察。菩萨与四部众及诸国民无不亲狎。如是等人于菩萨边。而施金银真珠琉璃璧玉种种宝物。而是菩萨独不生贪。若塔庙物若僧鬘物。付嘱委之而不自用。何以故。如佛所说。菩萨于己身分。乍割其肉随意用之。而不可以非舍施物而应得用。如是菩萨惭愧观察。云何菩萨受持坚固。菩萨若魔眷属及诸天神之所娆乱。令生贪著一切财物及五欲乐。其心安住不动不摇亦不退转。如是菩萨受持坚固。云何菩萨无所依求戒。菩萨护持净戒。作如是念。不以此戒我当生天及诸天等国王帝主诸大朝臣。菩萨持戒为无所得故。如是菩萨无所依戒。云何菩萨三轮净戒。菩萨以身清净口心清净。何者菩萨身清净戒。絓是一切身业不善。所谓杀生偷盗邪淫等皆悉远离。是名菩萨身业清净。何者菩萨口业清净。絓是一切口业不善。所谓妄语两舌恶口骂詈破散戏语皆悉远离。是名菩萨口业清净。何者菩萨心业清净。絓是心业一切不善。所谓贪欲嗔恚愚痴等皆悉远离。是名菩萨心业清净。如是名为三轮净戒。善男子。是名菩萨摩诃萨尸罗波罗蜜清净具足。善男子。菩萨具有十法。羼提波罗蜜具足。何等为十。一者内忍具足。二者外忍具足。三者法忍具足。四者佛印可忍具足。五者无方所忍具足。六者平等忍具足。七者不见事忍具足。八者不摇动忍具足。九者慈悲忍具足。十者成就誓愿忍具足。善男子。云何菩萨内忍具足。内有忧悲苦恼愁毒惆怅愦闷。悉皆忍之默然不热。是名菩萨内忍具足。云何菩萨外忍具足。善男子。菩萨闻有恶口骂詈种种诽谤。及其父母一切眷属和上师僧。乃至诽谤佛法僧宝。闻已不嗔不恼。不入内怀而堪忍之无怨恨心。是名菩萨外忍具足。云何菩萨法忍具足。菩萨摩诃萨于诸如来所说甚深经教。断诸疑惑意趣难达诸佛境界。所谓诸法本来寂静。不生不灭性自涅槃闻如是法不恐不怖不惊不畏。即便作是进退思惟。颇有一人。不闻如来如是甚深微妙正法。得成阿耨多罗三藐三菩提耶。以是因缘。应当至心受持读诵观察修行如是正法。是名菩萨法忍具足。云何佛所印可忍具足。菩萨靡诃萨若生嗔恨。即当至心谛善思惟。如此嗔者何由而生又何处灭。复谁所生云何而生藉何因生。如是观察不见嗔因不见生处不见源由。以是因缘即便忍之不生烦恼。是名菩萨佛所印可忍具足。云何无方所忍具足。菩萨非昼日忍夜中不忍。非夜中忍昼日不忍。非此国忍彼国不忍。非彼国忍此国不忍。非知识不忍知识而忍。非不知识忍知识不忍。菩萨不尔。于一切时在在处处。皆悉安耐一切能忍。是名菩萨无方所忍具足。云何菩萨平等忍具足。菩萨不但于其父母尊长妻子一切眷属等所而为堪忍余处不忍。菩萨不然。何以故。菩萨堪忍无有亲疏不问尊卑及旃陀罗。以平等心而堪忍之。是名菩萨平等忍具足。云何菩萨不见事忍具足。菩萨不以事缘故忍。不为名闻故忍不为世流布忍。不为惭愧故忍。菩萨在在处处常修忍辱。是名菩萨不见事忍具足。云何菩萨不扰动忍具足。菩萨嗔恚未发之前。为恶不生而暂忍辱不名为忍。若遇恶境。或以手卷若以刀仗。或打或杀或口骂辱菩萨皆忍。是名菩萨不扰动忍具足。云何菩萨慈悲忍具足。菩萨若作国王王子朝臣。富贵多饶财宝得自在力。设被骂辱毁呰诽谤种种轻欺。悉皆堪忍不嗔不恨。不逞富贵而作是念。是等众生我皆荷负我所守护。是故不可于所守护增加嗔恚便弃舍之。以是因缘兴大慈悲。能堪忍之不生嗔恨。是名菩萨慈悲忍具足。云何菩萨誓愿忍具足。菩萨摩诃萨应作是念。我于如来应供正遍知前作师子吼。我当修行阿耨多罗三藐三菩提。见诸众生沉滞生死没深淤泥。我应拔济令得度脱。是故我今不可以于所度之众。多生嗔忿起怨憾心不耐不忍。若我不忍尚不自渡。何况渡人。善男子。譬如医王。见诸盲人便作是念。我今当为如是人等除其目中一切暗翳种种障膜。虽作是念而是医师本自盲冥。善男子。于意云何。如是医师能为众生除眼翳不。对曰。不也世尊。佛言。善男子。如是菩萨。于此无明生盲世界自无慧眼。云何能除世间无明。自眼翳障尚不能治。岂能治他。以是因缘。菩萨欲除一切众生无明暝者。应前自除一切暗障后及于人。是故菩萨应堪忍之不生嗔恨。如是菩萨自誓愿忍具足。善男子。是名菩萨摩诃萨具足十法忍波罗蜜满足。

　　　　大乘宝云经卷第一



　　　　大乘宝云经卷第二

　　　　梁扶南三藏曼陀罗仙共僧伽婆罗等译

　　十波罗蜜品之二

　　善男子。菩萨摩诃萨。具足十法毗梨耶波罗蜜满足。何等为十。一者金刚不坏精进。二者勇猛精进。三者离两边精进。四者增广精进。五者练治精进。六者无休息精进。七者清净精进。八者无比精进。九者无轻蔑精进。十者非策精进。善男子。云何菩萨精进不坏喻如金刚。菩萨摩诃萨勇猛精进发弘誓愿。为诸众生未涅槃者令得涅槃。未得度者而令得度。未解脱者令得解脱。未安立者令得安立。未觉悟者令得觉悟。如是勇猛运广大心时。魔波旬即便往到是菩萨所。而谏之曰。善男子。无劳如是勇猛精进。何以故。善男子。我昔已曾如是勇猛。亦为众生发弘誓愿。未涅槃者令得涅槃。如是誓愿皆是妄语。欺诳世间婴儿凡夫无有真实。善男子。我未曾见颇有一人。如是精进发弘誓愿。以愿力故得成阿耨多罗三藐三菩提。善男子。我唯见无量无边一切众生如是精进。以声闻乘辟支佛乘而般涅槃。以是义故急当舍离如是精进劳累身心艰苦疲极。尔时菩萨而作是念。咄哉波旬。将不故来娆乱我耶。岂不欲作障碍留难我法事耶。审知魔已而作是言。波旬善哉。少欲自持。何劳乐知世间事乎。波旬。如来说此一切世间业为师匠。依因于业缘力所使。波旬。汝当自摄复道还去。汝今恼我之因缘故。汝于来世长夜受苦空无利益。如是魔众及魔天民。故作障碍来相恼触。而是菩萨不破不散不坏不退。如是菩萨金刚精进具足。善男子。云何菩萨勇猛精进。菩萨摩诃萨以是精进即能超越过前修行。诸菩萨等不能及是菩萨一分。乃至算数譬喻皆不能及。何况声闻辟支佛等。于初发心以精进力。摄持一切如来法藏。即便远离一切不善。如是菩萨勇猛精进具足。云何菩萨离二边精进具足。菩萨摩诃萨。虽作如是勇猛精进。不得过分自苦其身。复不下劣懈怠懒惰。如是菩萨离二边精进具足。云何菩萨增广精进具足。菩萨摩诃萨如是精进。如如来身我身亦然。如来顶上无能见者。圆光一寻相好殊特。具足无量不可思议无碍智慧诸佛功德。恒师子吼力无所畏我皆亦尔。如是精进。是名菩萨增广精进具足。云何菩萨练治精进具足。善男子。如摩尼珠及金银等。以练治故却垢莹磨净洁光明。人见叹言。是摩尼珠及金银等。以得光明被练治故。如是菩萨修行精进。荡除一切垢秽不净亦复如是。何者精进垢污。所谓懈怠懒惰是精进垢。于食饮中不自知足。不识己身是精进垢。菩萨悉皆荡除。如是勇猛则为无垢无秽净洁光明显现。如是菩萨练治精进具足。云何菩萨不休息精进具足。菩萨摩诃萨。于四威仪常修精进。无时无处而暂休息。是名菩萨不休息精进具足。云何菩萨清净精进具足。如是菩萨常修精进。设有粗恶诸不善法障道因缘无利益事。悉应荡除。所有善法随顺涅槃不逆正道。助成菩提流向菩提。则为生长而增广之。于一念顷尚不故生微细诸恶。何况大恶。是名清净精进具足。善男子。云何菩萨无比精进具足。菩萨作如是念。若遍十方如恒河沙等世界。为阿鼻狱猛火烧然。是中世界见诸众生。无救无护无归依处困苦无向。菩萨即发勇猛之心独自无侣。设为一人度脱因缘。能以脚步度如是等世界猛火。而度脱之。何况众多。如是菩萨。与诸声闻辟支佛等及诸外道不可为比。如是菩萨无比精进具足。云何菩萨无轻蔑精进具足。菩萨不作是念。谓菩提者。非是世间凡人可得。而我今者所修精进盖不足言。下劣微薄我今懒惰。而菩提法勇猛精进如救头然。于无量劫之所修得。我今若不堪任荷负如是重担。是菩提法岂可得矣。菩萨应复谛想思惟。过去已有无量诸佛如来应供正遍知。今正等觉。当成等觉。皆悉用于如是等策。如是修行。如是精进。诸佛如来悉成正觉。而我今者用如是策勇猛精进。与诸众生不可为比。缘诸众生得成阿耨多罗三藐三菩提。亦复如是。是故我今宁为一切诸众生等受地狱苦。而不能为利益自身独证解脱而取涅槃。如是菩萨无轻蔑精进具足。善男子。云何菩萨无策精进具足。菩萨如是精进非人所策。不著其味。亦不以此勤精进故策怪他人。亦不自高。作是思惟。何有智者正务私事待人所策。是名菩萨无策精进满足。善男子。如是菩萨具是十法。毗梨耶波罗蜜满足。善男子。菩萨摩诃萨。具足十法禅波罗蜜满足。何等为十。一者福德佐助。二者多厌离想。三者勇猛精进。四者多闻具足。五者心不颠倒。六者如训相应。七者如法修行。八者自性利根。九者善解心地。十者善解奢摩他毗婆舍那无止息意。善男子。云何菩萨福德佐助。菩萨摩诃萨于大乘法宿植德本。在在处处流转生死。为善知识之所摄受。随愿受生。若富贵大姓。若居士大家信乐之家。既意欲得往彼受生。即便造作彼业因缘令得往生。生生世世值遇亲近真善知识。何者名为真善知识。所谓诸佛菩萨。如是增长宿世修集善业因缘。常作是念。苦哉世间痛哉世间。无安立哉一切世间。久遭重病痴暗无明。何以故。欲因缘故。是故我今不当于如是等困厄世间求受五欲。夫淫欲者。唯是妄想颠倒而已。于三苦中谬生乐想。是故如来处处经中种种因缘。具说淫欲多诸过失殊可患厌。所谓淫欲如炙肉法。肉[(夕/火)*束]俱燋。如舐刀刃贪味伪舌。如毒蛇头具四种毒。如猪在厕臭秽不净。如彼痴狗而啮枯骨。其口出血谓之为乐。亦如猕猴黏著黐胶。是故菩萨当生厌离。剃除须发而被法服。于正法中如法出家。往无家地而慕精进。未得令得未证令证未至令至。以是因缘而取三慧。世谛所说第一义谛所说。善解二谛深妙之理。如所教训即为随顺。离诸颠倒如法修行。何者名为如法修行。所谓正见正思惟正语正业正命正精进正念正定。以能通达于道谛故。成就利根了知诸根。即乐寂静究竟远离。一切徒众混杂諠闹。匆遽多言淫怒痴等一切恶觉。亲里知识利养名誉毕竟远离。身心快乐柔软调和。复更思惟观察是心。何法处行于善不善无记法耶。若行于善即生欢喜。若生欲觉名为不善。欲有三种谓上中下。何者为上。以欲遍身深入心住。迷乱倡狂不能修于远离因缘。以深著故。云何深著。以其不能究竟生于惭愧心故。独居空闲而随忆念不曾暂忘。生恶觉观决云淫欲。定是精妙讽咏歌叹。妄想颠倒谓言好物。如痴猕猴见水中月便欲捉取。不见其恶无惭耻心。以欲因缘。亦能与其父母尊长而共争竞。乃至相杀不避亲疏。凡夫痴顽耽著爱染。不能舍离欲因缘故。死堕地狱畜生饿鬼受诸苦报。是名上欲。何者中欲。若人习行亲近淫欲。未交会前方便求觅。设遂其事便生厌离而有惭心。知欲不善呵责自悔。是名中欲。何者下欲。脱遇欲缘止申捉手共相磨触。或共言话或眼瞻视。是名下欲。夫名淫欲。若庄严身若爱寿命及诸资生。但能生贪悉名淫欲。何者名嗔。嗔亦三种。谓上中下。其上嗔者。生于忿毒怨憾恚怒恶赖憎嫉。于五无间重罪之中。皆能备造或谤正法。由谤正法所得重罪。于前五逆不及一分。乃至算数譬喻悉不能及。以是因缘。死后入于大地狱中受诸苦毒。久久之后无量劫中脱得生人。其眼光赤无赖恶性暴虐咆哮。生旃陀罗下贱之家。以是因缘展转生死无有出期。是名上嗔。何者中嗔。其虽发嗔造诸恶业。即生悔心发露忏谢嗔所生罪。速疾修其对治方法。是名中嗔。何者下嗔。当嗔发时而作恶口不爱之语。或恶眼视。虽作不善亦非恒嗔。一念之顷速疾修集对治方法是名下嗔。痴亦三种。谓上中下。何者上痴。于前所说如是之处痴所迷惑。而无忧愁不知改悔是名上痴。何者中痴。若痴暂发造作恶业速疾改悔。于同学边发露忏悔不敢覆藏。于所犯罪知非利益。是名中痴何者下痴。于所持戒若二若三。脱有毁犯皆是制罪。终不敢犯性重禁戒。是名下痴。是中菩萨善巧方便。制伏其心令不作罪。如是制心絓是淫欲缚著因缘。悉不复生。何以故。如是善巧制伏心故心若无记。是时忆念一向观察。令其心性与善相应。何者名为无记心耶。若有是心。不散于外不住于内。不住于善不住不善。不在奢摩他不在毗婆舍那。不能收摄令得寂静。睡眠所逼沉没而住。如人眠觉睡势未除心不明了。菩萨尔时以巧方便制御其心。令得起发欢喜安住于禅定中。如是菩萨善解于心。菩萨如是解于心已。观见诸法如幻如梦。是法不善是法是善。是法出离是法不出离。作如是知。是等诸法皆依于心。由心而生心为上首。若能摄心调伏制止。若达心性则能摄得一切诸法。则能调伏一切诸法。则能通达一切诸法。若如是见一切诸法。则能修心令得寂静以心系心。若心不静而制令静安心于心。若心如是寂静相应。是名一心。得一心已则入于定。得入定已寂静所生一向欢喜。心欢喜已灭于贪欲。贪欲灭已一切不善亦皆寂灭。有觉有观寂静所生。得欢喜乐入于初禅。是时菩萨。为灭觉观勤行精进。于欢喜乐不著其味。何以故。谓无常故。行于初禅而移其心。离于觉观心不复著。无觉无观三昧所生。得欢喜乐入第二禅。是时菩萨则见此乐决定是苦。何以故。三苦摄故。是时菩萨住于舍心。住舍心已唯正忆念。而有了知以身受乐。如是之乐一切圣人说名为舍。忆念乐住入第三禅。是时菩萨谓第三禅决定是空。故求四禅而使其心入于四禅。絓诸我见悉皆回转。乐亦随灭诸苦亦灭苦乐灭故。从初以来忧喜灭故不苦不乐。舍念清净入第四禅。复作观行则自见身。与虚空界以为一相。如是见已。絓是色想究竟超越。是隔碍想悉不复生。何以故。已得超越过色想故。无复絓碍。于一切想唯见无碍。无边虚空故入无边虚空而住。是时复见识与无边虚空相应。自谓此识无有边故。入识无边。过此识已是中但有无相之心。一切行灭无心功用。是名为灭。如是心灭。菩萨应知复更入定。是中进修而不休息。是处其心与慈相应。具如前说。乃至修得六通自在。是中亦复不息精进。当求修满菩提法行。善男子。如是菩萨具是十法。禅波罗蜜具足。善男子。菩萨摩诃萨具足十法。般若波罗蜜具足。何者为十。一者善解无我真理。二者善解诸业果报。三者善解有为之法。四者善解生死相续。五者善解生死不相续。六者善解声闻辟支佛道。七者善解大乘之道。八者善解远离魔业。九者智慧不倒。十者智慧无等。善男子。云何菩萨善解无我真理。善男子。菩萨摩诃萨以善正慧观察色阴。乃至受想行识皆善观察。如是观察不见色生不见色集不见色灭。乃至受想行识亦不见生亦不见集亦不见灭。何以故。以真实故。不以假名世俗性故。其真实性与世俗性。是二种性文字章句所不能说。以是因缘精进不息如救头然。精进勇猛利益众生。如是菩萨善解无我真理。云何菩萨善解诸业果报。菩萨应作如是观察。所言世间有诸果报。皆似伎儿乾闼婆城本性自空。所言众生则非众生。而横执相著于我见。以是因缘不达真理。既不能了真道理故。作如是见。若言无我无人无众生无寿者无士夫无养育无男女等。及诸善恶业因果报。谁生谁死。尔时菩萨虽无众生。有业有报如是悉知。非是众生非诸善恶业因果报菩萨亦知。以正慧故。以真实故。如是菩萨善解业因果报。云何菩萨善知诸有为之法。菩萨摩诃萨应于一切有为之法。以善慧故而善通达。作如是观。是诸行法摇动不住。如朝露滴日出消尽。如山水流唯去不归。何有智者。于行法中而生贪著其心恋慕。若能观见如是真实。见实因缘则生厌离寂灭之心。如是菩萨善知有为之法。云何菩萨善解生死流转。菩萨以善智慧通达有为诸法。作是思量。遍诸世间被无明暗之所覆蔽障其慧眼。如生盲人不见正路。何由能得出离生死。唯著生死贪爱绳索之所缠系。而取四取趣向三趣。沉滞生死以取因缘。而能造作善不善业。以善不善诸业行故。受三有生有因缘生。以生因缘有老有死。老死因缘忧悲苦恼种种不绝。如是流转犹若车轮。生死轮回无复断绝。如是菩萨善知生死流转。善男子。云何菩萨善知生死不复流转。菩萨摩诃萨作如是观。无明灭故不著生死。不执著故贪爱不生。贪不生故取则不生。取不生故有不相续。不接续故生则不生。生不生故老死忧悲诸苦恼等。悉皆断灭究竟无余。菩萨摩诃萨依此道理。以善慧故悉皆通达。如是菩萨善知生死不复流转。云何菩萨善知声闻辟支佛乘。作如是观。若行是法得须陀洹果。若得斯陀含果。若得阿那含果。若阿罗汉。流尽六通尽诸有结。无复系缚向涅槃道。若行是法得成缘觉。自度自脱等于犀角。如是诸法菩萨以善慧故皆得通达。虽尔通达而不取证。所以者何。菩萨摩诃萨作如是念。我今荷负诸众生类。作师子吼誓度脱之。是故我今不应未度一切众生生死稠林旷野险难。而独度身于生死险。如是菩萨善知声闻缘觉乘道。善男子。云何菩萨善知大乘。菩萨乃学一切诸佛所制戒律种种经法。究竟无余。不得学者不得学道。不得所学一切种法。不以如是之因缘故而堕断见。如是菩萨善知大乘正道。善男子。云何菩萨善知远离魔业。菩萨摩诃萨于恶知识究竟远离。及非所宜国土聚落。受持读诵路伽夜多外典咒术。贪求利养殷重恭敬。菩萨知已皆悉远离究竟避之。及诸结使诸缚恼惑。能障菩萨清净道者皆悉远离修对治门究竟断之。如是菩萨善知远离魔业。善男子。云何菩萨智慧不颠倒。菩萨摩诃萨一切世间技艺道术悉皆学知。何以故。为欲成就利众生故。不为欲得所知识故。但为光扬显示如来正法功德之最胜故。于诸外法不生优胜功德之想。唯作是解。如来经教最深最极。诸律毗尼功德无量。是故菩萨不取外道邪见法则而为清净。如是菩萨智慧不颠倒。善男子。云何菩萨无比智慧。菩萨摩诃萨于此世间若魔若梵若沙门若婆罗门若人若天一切十方。无有一人等于菩萨之智慧故。唯除如来应供正遍知。无有智慧能胜之者。若天若梵若人若魔。一切世间所有智慧无能及者。如是菩萨智慧无比。善男子。菩萨摩诃萨具足十法。般若波罗蜜满足。善男子。菩萨摩诃萨具足十法。善解方便波罗蜜。何等为十。一者善解回向满愿方便。二者善解转诸外道方便。三者善解转诸毒尘方便。四者善解调伏疑悔方便。五者善解救济众生方便。六者善解延众生命方便。七者善解摄受方便。八者善解处非处方便。九者善解劝化利喜教导方便。十者善解供养承事方便。善男子。云何菩萨善解回向满愿方便。善男子。菩萨设见若华若果无有主甲非人所护。以此华果于夜三时日中三时。而供养佛及诸菩萨。以是因缘所得功德。回向阿耨多罗三藐三菩提。设见香树宝树意树无有主甲非人所护。日夜六时而设供养。回向阿耨多罗三藐三菩提。又诸经中所闻种种供养之具胜妙殊特。以内深心皆悉回向。十方世界诸佛世尊。一切菩萨一切众生。所有善业菩提修行。以深心故皆悉随喜。回向阿耨多罗三藐三菩提。于佛塔像若华若果。而设供养皆悉回向。愿诸众生远离破戒臭秽之气。愿诸众生得于如来戒定慧等芬馥之香。若以扫洒供养佛时。愿诸众生皆得端正威仪具足。若设幡盖供养三宝悉皆回向。令诸众生远离烦恼一切蒸热。若入寺舍愿诸众生入涅槃寺。若从寺出愿令众生出离生死困厄牢狱。若开门户愿诸众生开善道门。若闭门户愿恶道门悉令闭塞。若坐息时愿诸众生坐于道场。若洗浴时愿诸众生离烦恼垢。若受水时愿诸众生离诸臭秽。若洗脚时愿诸众生离烦恼障。若用杨枝愿诸众生除诸不净。出入动止愿我此身。但为利益安乐六道一切众生。若礼佛时愿诸众生速成佛身。一切人天之所恭敬。如是菩萨善解回向满愿具足。善男子。云何菩萨善解回转外道方便。菩萨摩诃萨常于处处外道法中。化作道士梵志尼揵。为欲成就众生因缘。就学经法而作是念。是等众生多有憍慢。若作法师而往教化其不信受。以是义故。前作外道弟子学士就中出家。精进勇猛细密威仪。必令得胜外道徒众。以多闻故以苦行故。方能得作外道法师。可尊可重言语有用辩才具足。知其信已方贬其道示其过失。仁者。汝所学道非为清净。非为离欲。亦非厌离。不能灭障。从其邪道而回转已。以佛正法而安立之。为五通仙受持梵行。修是梵行勇猛精进。必令能得外道法术。如是勇猛成就三昧三摩跋提。必令得胜一切外道五通仙等。为诸仙人作大法师。世所崇仰。知成熟时而贬是等诸外道法现其过失。从其禅定而回转之。仁者。是道不为清净。不为厌离。亦不能灭一切障碍。从如是法回转竟已。以佛正法而安立之。如是菩萨善解回转外道方便。善男子。云何菩萨回转毒尘。菩萨摩诃萨见诸众生深著贪欲。但令灭其贪欲因缘。作是方便化作女色。形容端正具足相好胜余女人。众生见已生贪甚深爱乐耽著。于所眠息受乐之时忽然而死。一念之顷即成臭烂。可恶不净见即怖畏。大生厌离慞惶苦恼。此是臭秽谁能除之。尔时菩萨侍立其前即为说法。令得决定令入正位。于三菩提随得一种。如是菩萨善解回转毒尘方便。善男子。云何菩萨善解断除疑悔方便。菩萨摩诃萨见是众生作五逆罪。及余不善种种罪业。菩萨往诣而作是言。仁者。何故愁毒不安乐耶。心无宁赖如无精神。答曰。善男子。我以造作诸逆罪业。以是因缘我今失心怖惧无宁。以此罪故于未来世受诸苦恼诸非利益。是时菩萨前令信受。以是因缘或作神通或记于心。见神通者是人信已。于菩萨边得大欢喜。生信解心堪受说法。如是信已。是时菩萨于其人前。而作变化化作父母。而作是言。仁者见不。我之父母亦被杀害。杀父母已复作神通。而现是人令其欢喜。如是之人有大神通。尚杀父母何况于我。是时菩萨为是众生而说法要。令其罪业展转轻微薄如蝇翼。如是菩萨断除疑悔善巧方便。善男子。云何菩萨善解救济众生方便。菩萨摩诃萨若见众生堪闻正法而作恶业。为教化故。菩萨尔时巧作神通。若以王身应得度者则现王身。若宰相身应得度者而则为现宰相之身。若以富贵臣民刹利身应得度者则为现之。若以天身应得度者而现天身。若有众生以软语故应得度者。而作软语为教化之。若金刚身应得度者现金刚身。若有众生以怖畏故应得度者即现怖畏。若有打拍诃骂缚录应得度者即现是事。若有众生欲作逆事打拍损恼。菩萨摩诃萨见是等已。即生怜愍而作是念。是等众生欲来恼我。见是众生如观掌中阿摩勒果。生大愁恼而作是念。我今此身宁受阿鼻地狱大苦。令是众生即得入于无余涅槃而得解脱。见是众生作诸罪业。以是因缘若舍今身必受阿鼻地狱苦报是时菩萨生怜愍心。以慈悲故念彼众生。为治罚故而折伏之后方教悔。如是菩萨救济众生善巧方便。善男子。云何菩萨善解延众生寿命方便。菩萨摩诃萨若见众生不感利养无有势力。不能得知诸圣妙法。虽求饮食尚不能得存立身口。是时菩萨为是人等。教导文章技艺算计种种法术。善相应者令得存立。如是菩萨善解延众生寿命方便。善男子。云何菩萨善解摄受方便。菩萨摩诃萨若得种种珍宝之聚。高须弥山悉为纳受。随宜微细亦为纳受。所以者何。尔时菩萨而作是念。是等众生悭惜贪吝。耽著无厌保护坚捉。悭贪因缘流转沉溺生死大海。犹若江河一切川流俱入大海。是等众生堕三恶道。亦复如是。为是众生利益安乐。是故菩萨纳受所施不为自利。非为润己而受畜之不生贪心。但为一切众生利益同得用故。但为供养佛法僧宝。但为救济困乏众生。令彼檀越得欢喜故。得利益故。如是菩萨摄受善巧方便。善男子。云何菩萨善解处非处方便。菩萨摩诃萨若见众生有大威力。堪任成就阿耨多罗三藐三菩提。而行诸行求于声闻辟支佛道勇猛精进。是时菩萨从如是处。而作方便令得舍离。示大乘道而令修行。若不信受乃至示现作大斗诤令得降伏。如是菩萨处非处起善解方便。善男子。云何菩萨善解劝化利喜方便。菩萨摩诃萨于诸未发菩提心者。能令发于菩提之心。已发心者懈怠懒惰劝令精进。不持戒者令其持戒。若以少善而知足者。方便发起令具诸善。若见众生随所犯戒可忏悔者。以是因缘闭心而住不喜不乐。是时菩萨为是众生广说法要。令得忏悔灭如是罪。如是菩萨劝化利喜善解方便。善男子。云何菩萨善解供养承事方便。菩萨摩诃萨得出家已无人供养。随宜如法所得知足。独在闲处住于寂静。作是思惟。我今云何能得供养承事如来。作是思惟心心不绝。思诸供具愿得供养承事三宝。此则能得满足六波罗蜜行。于一念中运供养心舍于所重。是檀波罗蜜。运供养心缘诸众生而发是心。是戒波罗蜜。于是心中而坐安乐。是忍波罗蜜。于是心中无有疲倦。是精进波罗蜜。于是心中不散不动。是禅波罗蜜。于是心中而思种种供养之具。是般若波罗蜜。如是菩萨供养承事善解方便。善男子。菩萨具是十供养。善解方便波罗蜜具足。善男子。菩萨摩诃萨具足十法愿波罗蜜具足。何者为十。一者无下劣愿。二者无怯弱愿。三者为度脱利益一切众生愿。四者称叹一切诸佛功德愿。五者降伏一切魔怨愿。六者不由因信他愿。七者无边际愿。八者无怖畏愿。九者无疲倦愿。十者究竟圆满清净诸愿。善男子。云何菩萨无下劣愿。菩萨摩诃萨不乐受于三有之乐。而发誓愿。是名菩萨无下劣愿。善男子。云何菩萨无怯弱愿。菩萨摩诃萨发弘誓愿。不求远离出于三界而自取证。是名菩萨无怯弱愿。善男子。云何菩萨救济利益一切众生愿。菩萨摩诃萨作如是愿。诸众生界穷未来际。先令尽得无余涅槃。然后我乃于佛涅槃而般涅槃。是名菩萨救济利益一切众生愿。善男子。云何菩萨称叹一切佛功德愿。菩萨摩诃萨作如是愿。若有众生。于其未发菩萨心者教化令发。已发心者次第令行诸菩萨行。已修行者令坐道场。我设供养请转法轮。请住世间利益众生莫般涅槃。是名菩萨称叹一切诸佛功德愿。善男子。云何菩萨降伏一切诸魔怨愿。菩萨摩诃萨作如是愿。我今应作如是等事。得成阿耨多罗三藐三菩提已。是我刹土不闻魔名。一切魔民不生我国。是名菩萨降伏一切魔怨愿。善男子。云何菩萨不由信他愿。菩萨摩诃萨不信他故。愿得成就阿耨多罗三藐三菩提。何以故。以智慧故作是思惟。此众生界滞生死苦无救无护。为救护故。发阿耨多罗三藐三菩提愿。是名菩萨不由信他愿。善男子。云何菩萨无边愿。菩萨发愿无有齐限行无执著。是故菩萨偏袒右肩右膝著地。至心劝请。观于十方一切世界。有诸菩萨坐于道场。有诸菩萨于十方界而成等觉。请转法轮。随诸众生根性不同而善忆念。凡是诸佛所说法要皆悉信解。如是信解而随喜之。作随喜已回向阿耨多罗三藐三菩提。是名菩萨无边愿具足。善男子。云何菩萨无怖畏愿。菩萨摩诃萨从初发心。闻诸佛法甚深甚深。闻佛功德甚深甚深。闻诸菩萨神通游戏甚深甚深。闻诸菩萨方便甚深甚深。不恐不怖不畏不惊。而作是念。诸佛菩提无量无边。诸佛境界无量无边。成熟众生无量无边。如我等类何能思算如来境界。所以者何。诸佛如来自能知之我不能知。是名菩萨无怖畏愿具足。善男子。云何菩萨无疲倦愿。菩萨若见刚强众生难调难伏。放逸自恣不肯受化。是诸菩萨之所厌患。如是刚强难调难化所厌患者。以是因缘。即生疲倦而弃背之。发愿往生清净世界诸佛净土。是净土中无如是等刚强众生及其名处。菩萨不欲闻是人名。何况相见。若有菩萨弃背众生。亦不能得诸佛净土而往受生。是中有智诸菩萨等发如是心。一切世界有诸众生。顽嚚暗钝聋盲喑哑无涅槃性。从彼世界诸佛菩萨所弃舍者。是等众生愿悉来集。我所庄严佛国土中。是等众生勿令有余。我皆令得阿耨多罗三藐三菩提。坐于道场觉了佛果。菩萨摩诃萨作是思时。从初发心一切魔宫无处不动。十方一切诸佛世尊之所称叹。而是菩萨所严佛国。速得成就究竟清净。证于阿耨多罗三藐三菩提。是名菩萨无疲倦愿。善男子。云何菩萨善毕竟具足愿。菩萨摩诃萨坐于道场破碎魔军。乃至得成阿耨多罗三藐三菩提。后不复发愿。是名得如所愿满菩提愿。譬如器皿酥油盛满平齐缘边。不复能容如邻虚滴。是故说言。此钵盛满究竟具足。菩萨摩诃萨证得佛道不复发愿。犹若邻虚亦复如是。一切诸愿究竟满故。是名善究竟诸愿具足。善男子。菩萨摩诃萨以是十法。愿波罗蜜具足。善男子。菩萨摩诃萨具足十法。力波罗蜜具足。何者为十。一者不可降伏力具足。二者不可破坏力具足。三者福德力具足。四者慧力具足。五者眷属力具足。六者神通力具足。七者自在力具足。八者陀罗尼力具足。九者不扰动镇力具足。十者超越无智力具足。善男子。云何菩萨不可降伏力具足。菩萨摩诃萨一切外道悉不能伏。是名不可降伏力具足。云何不可破坏力具足。善男子。菩萨摩诃萨于诸人天众生聚中。无一众生以其道力能得破坏菩萨力者。是名菩萨不可破坏力具足。善男子。云何菩萨福德力具足。菩萨于诸德福行中。无有一行若世间若出世间所不经行。是名菩萨福德力具足。善男子。云何菩萨般若力具足。菩萨摩诃萨于诸佛法。无有一法以善慧故是所不见是所不证所不通达。唯除如来深智慧耳。是名菩萨般若力具足。善男子。云何菩萨眷属力具足。菩萨眷属无破戒者无邪见者非威仪者无邪命者。所以者何。菩萨眷属随有资生共相分张。具足自利利他义故。是名菩萨眷属力具足。善男子。云何菩萨神通力具足。菩萨摩诃萨于诸世间神通之力及诸声闻缘觉境界。悉皆超越。何以故。菩萨神通力最胜故。若阎浮提内一毛中。而安立之亦无损减。如是四洲若干世界。若三千大千世界。若如恒河沙数世界内于一邻虚尘中。而安立之亦无增减。若二若三若四若五若六若七若八若九若十恒河沙。若可说不可说恒河沙数世界。内于邻虚尘中亦无增减。是等世界亦无妨碍。是中众生亦无逼迮。是名菩萨神通力具足。善男子。云何菩萨自在力具足。菩萨摩诃萨变此三千大千世界。化作七宝盈满其中。自在力故事无不遂。乃至不可说不可说世界七宝盈满其中皆悉自在。是名菩萨自在力具足。善男子。云何菩萨陀罗尼力具足。菩萨于诸不可说不可说诸佛刹土。絓是诸佛所说之法。种种文字种种章句种种意趣。于一刹那一罗婆一牟休罗。菩萨一闻悉能受持通达解说。是名菩萨陀罗尼力具足。云何菩萨不可扰动镇力具足。菩萨摩诃萨所镇之处。于诸人天众生聚中。无一众生能扰动者。唯除如来应供正遍知。是名菩萨不扰动镇力具足。云何菩萨超越无智力具足。菩萨于一切智皆悉超越。一切众生尚不能及。何况能过。唯除如来善解方便。是名菩萨超越无智力具足。善男子。菩萨摩诃萨具足十法力波罗蜜满足。善男子。菩萨摩诃萨具足十法智波罗蜜满足。何者为十。一者人无我智具足。二者法无我智具足。三者无分限智具足。四者三昧境智具足。五者镇智具足。六者不破坏智具足。七者观众生行智具足。八者无功用智具足。九者一切法相智具足。十者出世间智具足。善男子。云何菩萨人无我智具足。菩萨摩诃萨观见诸阴生时灭时。是阴生时无真实生。不动不作皆是虚妄。而观见之。是阴灭时不见败坏。复作是念。是阴无我无人无众生无寿者养育士夫。有诸痴顽婴儿凡夫。深著我见而作是解。是阴非我我中无阴。于五阴中深生执著。决言有体。故不通达真实法性。以不通达真实道理。是故流转于生死中。犹若火轮无有休息。菩萨于是真实法性。究竟通达无复有余。是名菩萨人无我智具足。善男子。云何菩萨法无我智具足。菩萨摩诃萨于损减谤如实而知。于增上谤如实亦知。而作是念。于假名法而为安立分别诸名。虽作分别所可分别。一切诸法本无自性。是等文句能分别者亦无自性。是法体性不如分别。名字分别不当其体。所以者何。一切诸法但有名相唯假名说。于是法中不应执著。是假名法非为究竟。一向非有。但此诸法依因他缘。藉他缘合而便得生。因缘散故其亦随灭。如是等法。菩萨摩诃萨如实而知。是名法无我智具足。善男子。云何菩萨无分限智具足。菩萨不于一刹那中而生于智。第二刹那而不生也。何以故。菩萨摩诃萨于一切刹那之中。智慧悉生无边无碍无有分限。是名菩萨无分限智具足。善男子。云何菩萨三昧境界智具足。菩萨摩诃萨悉知一切声闻三昧。悉知一切缘觉三昧。悉知一切菩萨三昧。一切如来三昧皆悉知之。于是三昧声闻行处菩萨悉知。于是三昧缘觉行处菩萨亦知。于是三昧菩萨行处菩萨亦知。于是三昧如来所行是佛三昧菩萨亦知。复有果报所可成就。自得智者皆悉知之。是名菩萨三昧境界智具足。善男子。云何菩萨镇智具足。菩萨若于声闻所镇。若辟支佛所镇。若菩萨所镇。菩萨尚不知。何况一切诸众生等。是名菩萨镇智具足。善男子。云何菩萨不可破坏智具足。菩萨摩诃萨一切智慧不可破坏。若诸外道若诸魔兵。若诸声闻若诸缘觉悉不能破。是名菩萨不可破坏智具足。善男子。云何菩萨观众生行智具足。菩萨摩诃萨以清净智皎洁明白。观众生界是中而见。有诸众生已发菩提心。有诸众生未发菩提心。有诸众生已修菩提行。有诸众生未修菩提行。有住初地乃至十地有成等觉。成等觉已正转法轮。佛事已讫而般涅槃。有诸众生以声闻乘而般涅槃。有缘觉乘而般涅槃。有诸众生生于天上。有诸众生生于三途。菩萨悉皆了了得见。是名菩萨观众生行智具足。善男子。云何菩萨无功用智具足。菩萨摩诃萨若行若立若坐若卧若出若入。不加功用是智恒生。犹若有人正眠熟时喘息恒生。菩萨智生亦复如是。如是智慧无处不遍。是名菩萨无功用智具足。善男子。云何菩萨了一切法相智具足。菩萨摩诃萨于一切法若通相若别相。若无量相。皆悉知之。若如幻相若虚妄相菩萨悉知。是名菩萨了一切法相智具足。善男子。云何菩萨出世间智具足。菩萨摩诃萨以无流智得具足故。超越一切世间人天。是名菩萨出世间智具足。善男子。菩萨摩诃萨具足十法智波罗蜜具足。

　　　　大乘宝云经卷第二



　　　　大乘宝云经卷第三

　　　　梁扶南三藏曼陀罗仙共僧伽婆罗等译

　　平等品第三

　　佛告降伏一切障碍菩萨摩诃萨言。善男子。菩萨具有十法与地平等。何等为十。一者广大无量。二者养育众生。三者有恩无恩无有异想。四者能受大法云雨。五者一切众生所依止处。六者种善根处。七者为珍宝器。八者为妙药器。九者不可倾动。十者无所怖畏。善男子。云何菩萨广大无量。犹若大地遍于十方广大无量。菩萨亦尔。遍一切处广大无量。福德智慧具双行故。是名菩萨广大无量。云何菩萨养育一切众生。善男子。譬如大地一切众生因之存立。种种资生随意得用。菩萨亦尔。长养众生。种于施戒忍辱精进禅定慧等。一切菩萨清净行法。及余无量资生什物皆悉利益。是名菩萨养育一切众生。云何菩萨有恩无恩无有异想。善男子。譬如大地若被损辱亦不生嗔。若有供养亦不生喜是中不作二想。菩萨亦尔。损恼不嗔利益不喜。于彼众生不生憎爱不望反报。是名菩萨有恩无恩皆悉平等。云何菩萨能受一切大法云雨。善男子。譬如大地受诸洪雨。及余一切诸大水聚悉堪容受。菩萨亦尔。如来所雨大法云雨悉皆容受。是名菩萨能受大法云雨。云何菩萨一切众生所依止处。善男子。譬如大地一切众生若出若入依于大地。菩萨亦尔。一切众生行于六趣及涅槃道而为依止。如是菩萨一切众生所依止处。云何菩萨种善根处。善男子。譬如大地一切种子因之生长。菩萨亦尔。一切众生诸善种子。依因菩萨而得增长。是名菩萨种诸善法种子之处。云何菩萨为珍宝器。善男子。譬如大地为珍宝器。依因于地无量珍宝皆悉出现。菩萨亦尔。种种功德光明珍玩。依因菩萨而得出现。是名菩萨为珍宝器。云何菩萨为妙药器。善男子。譬如大地出诸妙药。能治一切众生病苦。菩萨亦尔。一切法药因之出现。能灭一切世间种种烦恼重病。是名菩萨能为药器。云何菩萨不可倾动。善男子。譬如大地一切苦具不能侵扰。时节寒暑蚊蚁毒虫触之不动。菩萨亦尔不可扰恼。众生所起一切内外种种苦具悉不能扰。是名菩萨不可倾动。云何菩萨无有怖畏。善男子。譬如大地一切龙王及诸象王师子王等。所出音声闻不怖畏。菩萨亦尔。闻诸魔声及外道声。不恐不怖不怯不畏。是名菩萨无有怖畏。善男子。菩萨摩诃萨具是十法与地平等。善男子。菩萨摩诃萨具足十法与水平等。何者为十。一者福德渐深。二者生白净法。三者欢喜咨嗟润泽。四者渍烂一切烦恼根栽。五者清净无浊。六者灭烦恼热。七者除诸渴爱。八者甚深难冒。九者能漂好丑。十者净烦恼尘。善男子。云何菩萨摩诃萨福德渐深。善男子。譬如诸水次第流注渐入深处。菩萨亦尔。流注善法渐渐向深。是名菩萨福德渐深。云何菩萨生白净法。善男子。譬如水聚能生一切草木丛林种种妙药。菩萨亦尔。以三昧故生长一切助菩提法。已生长者重复增广。乃至成于一切种智。树木丛林于佛刹土令生法果活立众生。是名菩萨生长善法。云何菩萨欢喜咨嗟润泽。善男子。譬如清水自性润泽复润余物。菩萨亦尔。自性欢喜咨嗟润泽复润于他。言欢喜者是出世法。言咨嗟者依佛法僧。言润泽者是心清净。是名菩萨欢喜咨嗟润泽。云何菩萨渍烂烦恼根栽。善男子。譬如清水若草若木若根若叶皆能渍烂。菩萨亦尔。因修三昧一切烦恼根栽相续而渍烂之。乃至名相亦皆灭尽不知所在。烦恼臭秽习气亦尽。是名菩萨渍烂一切烦恼根栽。云何菩萨清净无浊。善男子。譬如净水体性清净无有垢秽。菩萨亦尔。自性清净无垢无秽。言清净者。一切随眠烦恼结使贪嗔痴等皆消灭故。诸根无染无垢无秽。是名菩萨清净无浊。云何菩萨灭烦恼热。善男子。譬如水性夏月蒸热。一切地土并诸地上。一切众生为作清凉。菩萨亦尔。诸众生界烦恼蒸热。以法净水悉令清凉灭其炽热。是名菩萨灭烦恼热。云何菩萨除诸渴爱。善男子。譬如冷水于渴乏者转其渴乏。菩萨亦尔。一切众生渴爱六尘难忽难耐。于是众生为降法雨。以法雨故令诸众生回六尘渴。是名菩萨除诸渴爱。云何菩萨甚深难冒。善男子。譬如水聚甚深难冒。菩萨亦尔。修诸智慧甚深难冒。所谓一切天魔外道不可轻冒。是名菩萨甚深难冒。云何菩萨能漂好丑。善男子。譬如水流一切地境若好若丑悉皆能漂。菩萨亦尔。以法流水若好若丑诸众生界一切能漂。虽如是漂不恼众生水流亦尔。如是菩萨以大慈悲润泽众生。降大法雨无所损恼。是名菩萨能漂好丑。云何菩萨净烦恼尘。善男子。譬如水大一切地上。不净尘埃粗涩垢秽。悉令润泽净无有余。菩萨亦尔。有诸众生心性粗犷烦恼客尘。依因定慧净尽无余。是名菩萨净烦恼尘。善男子。具是十法一切菩萨与水平等。善男子。菩萨摩诃萨具足十法与火平等。何者为十。一者能烧烦恼粪秽。二者成熟一切佛法。三者干燥烦恼淤泥。四者譬如火聚。五者能作光明。六者能令恐怖。七者善能安慰。八者于诸众生平等。九者世所供养。十者不可轻蔑。善男子。云何菩萨能烧烦恼粪秽。善男子。譬如火性能烧一切粪扫秽恶草木丛林诸药树等。菩萨亦尔。以智慧火能烧一切随眠烦恼一切结使贪嗔痴等烦恼粪扫。及对治道钻火之具皆悉烧尽。是名菩萨能烧一切烦恼粪秽。云何菩萨成熟一切佛法。善男子。譬如火性成熟一切苗稼药草。菩萨亦尔。以智慧火成熟一切内诸佛法。如是成熟永无有失。是名菩萨成熟一切佛法。云何菩萨干燥烦恼淤泥。善男子。譬如火性炙燥一切诸地淤泥。菩萨亦尔。以智慧火炙燥一切有流之法。是名菩萨干燥烦恼淤泥。云何菩萨喻如火聚。善男子。如诸火聚于寒冰者却其寒冻。菩萨亦尔。一切众生烦恼寒疟。以智慧火而为却之。是名菩萨喻如火聚。云何菩萨能作光明。善男子。如大火聚绝炎炽盛。若雪山上频耶山顶。若一由旬若二由旬。三四由旬而作光明。菩萨亦尔。以智光明能远照了。若千由旬若万由旬。乃至无量阿僧祇界。为诸众生作大光明照了明彻。以智光明悉能却除一切无智盲暗之法。是名菩萨能作光明。云何菩萨能作怖畏。善男子。譬如禽兽若师子王。见大火聚而生怖畏。所谓畏损我身远避是处。如是恶魔及诸魔众。若见菩萨而生怖畏。无威德故即便远避。乃至不能得闻菩萨名号。何况视之。是名菩萨能作怖畏。云何菩萨善能安慰。善男子。譬如一人迷于稠林旷野失其道路。忽然得见一大火聚而往就之。能于是中得见聚落若见群牛。得见是已便生安慰离诸恐怖。如是一切无量众生。遭于生死稠林旷野。若见菩萨则得安慰离诸怖惧。是名菩萨善能安慰。云何菩萨一切众生平等。善男子。譬如火性于诸众生悉皆平等。如于国王及旃陀罗平等无二。菩萨亦尔。于诸众生悉皆平等。如于国王悉作利益。于屠杀者亦作利益。是名菩萨于诸众生皆悉平等。云何菩萨世所供养。善男子。譬如火性为诸刹利婆罗门等之所供养。菩萨亦尔。为诸天人阿修罗乾闼婆一切世间之所供养作师范想。是名菩萨世所供养。云何菩萨不可轻蔑。善男子。如火虽小不可轻触无憍慢故。菩萨亦尔。住于信行从初发心未得势力。于大乘法不可轻蔑。若天若人一切世间天龙夜叉乾闼婆等所知所悉。作如是言。今此菩萨不久当坐菩提道场。证得阿耨多罗三藐三菩提。是名菩萨不可轻蔑。善男子。菩萨摩诃萨具足十法与火平等。善男子。菩萨摩诃萨具足十法与虚空平等。何者为十。一者广大。二者无碍。三者寂静。四者无边慧。五者无边智。六者随顺法界。七者信一切法同虚空性。八者无处所。九者过想境界。十者超越思量。善男子。菩萨摩诃萨具是十法得与虚空平等。复次善男子。菩萨摩诃萨复有十法与虚空平等。何等为十。一者于色好丑不贪不嗔。二者于声好丑不爱不憎。三者于香好丑不欲不恚。四者于味好丑不耽不弃。五者于触好丑不淫不怒。六者于法好丑不执不责。七者于得不得不喜不恨。八者于苦不戚于乐不欣。九者于好恶名不慕不却。十者称叹毁谤不亲不疏。如是十法与虚空平等。善男子。菩萨摩诃萨具足十法引喻于月。何等为十。一者清凉众生。二者见之欢喜。三者增长白法。四者除灭黑法。五者世所称叹。六者形貌清净。七者乘最胜乘。八者常为庄严。九者游戏正法。十者有大神通威德巍巍。云何菩萨清凉众生。乃至有大神通威德。善男子。譬如月出一切众生悉得凉冷。以可爱故。菩萨亦尔。能除众生烦恼蒸热令得欢喜。怡悦踊跃而作清凉。善男子。如月出时见之欢喜。以清凉故欣悦其心。菩萨亦尔。灭烦恼热诸根清净。威仪动止功德具足。善男子。如上旬月从其初生渐渐增长。至十五日具足圆满。菩萨亦尔。从初发心至坐道场。日夜白法增长圆满种种具足。善男子。如下旬月。色相光明可爱之貌渐渐损减。乃至月尽不复现相。菩萨亦尔。得出世智一切妄相皆悉损减。坐道场时毕竟不现。善男子。如月出时。一切世间大小道俗臣民男女悉称叹之。菩萨亦尔。一切世间人天修罗皆悉光扬。善男子。如月天子身心清净光明照耀业报所生。菩萨亦尔。身心清净光明遍照。法性所出自然化生。非因父母迦罗罗等五时不净之所污染。善男子。如月天子乘清净乘而照四方。菩萨亦尔。乘最胜乘遍照无量无边世界。善男子。如月天子常为庄严无时有翳。菩萨亦尔。常为功德所庄严故。善男子。如月天子恒有自然欢喜快乐。菩萨亦尔。恒住法乐不住欲乐。善男子。如月天子有大神通有大威德。菩萨亦尔。具诸功德自在智慧。神通变化随意无碍。善男子。菩萨摩诃萨具是十法故喻于月。善男子。菩萨摩诃萨具足十法譬喻如日。何等为十。一者灭无明暗。二者能令开悟。三者能照十方。四者善法因起。五者能灭诸流。六者能作光明。七者能翳外道邪见。八者显现好丑。九者造作善法诸业。十者善人恭敬。善男子。云何菩萨摩诃萨。灭无明暗乃至云何善人恭敬。善男子。如日出时灭一切暗。菩萨日出灭无明暗亦复如是。善男子。如日出时莲华开敷。菩萨日出开悟众生。诸受化者亦复如是。善男子。如日出时照了十方。菩萨日出智慧光明遍照十方。而不损恼一切众生。善男子。如日出时放千光明照阎浮提。世人方知是日出已。菩萨日出智光明照。尔时方知有诸善法。善男子。于阎浮提。日光灭时即知日没。菩萨日出于诸众生作智光明。能灭众生一切痴暗。重昏盲冥痴暗灭故。名为漏尽菩萨不现。善男子。如日出时诸余光明翳不能照。日于尔时不作是念。我令是等诸余光明翳不令照。以法尔故自然不现。菩萨日出一切外道邪见盲暗自然退灭。是时菩萨亦不作念。我令是等退灭不现。善男子。如日出时于阎浮提一切众生。为现好丑高下邪正。菩萨日出亦复如是。为诸众生显了好丑高下邪正。所言好者。则是圣道。所言丑者。一切邪道。善男子。如日出时种植等业因之得成。菩萨日出善法方生。善男子。如日出时善人欢喜供养称叹。而诸不良愁毒不乐。菩萨日出有智之人。聪哲利根欢喜称叹。行邪道者。婴儿凡夫钝根不良无智慧眼。愿乐生死背涅槃道而不恭敬。是名菩萨灭无明暗。乃至善人恭敬。如是善男子。菩萨摩诃萨具足十法譬喻如日。善男子。菩萨摩诃萨具足十法喻师子王。何等为十。一者不怖。二者无有怯弱。三者不回转顾。四者能师子吼。五者不惊。六者行于山林。七者居住山窟。八者无所储畜。九者独步无侣。十者住阿兰若。善男子。云何菩萨不怖乃至住阿兰若。善男子。如师子王遍行诸处不怖不惊。恒见自身独步无敌。菩萨亦尔。诸处来往不怖不惊。恒见自身无对敌故。善男子。如师子王无怯弱想。菩萨亦尔。与诸外道设捔力时论议斗诤无怯弱想不勇不劣。善男子。如师子王脱被辱时亦不回顾。菩萨亦尔。若为外道之所损辱。亦不可转亦不默然。善男子。如师子王作师子吼。一切禽兽及诸豺狼远走退散。菩萨亦尔。说法无我作师子吼。执著我见外道豺狼退散灭尽。于十方界而是菩萨不为恼彼。以无我法作师子吼。但为回转所化众生故。善男子。如师子王无所怖畏遍观十方。菩萨亦尔。性乐寂静行于山林。善男子。如师子王住于山窟。菩萨亦尔。安住智慧寂静山窟。善男子。如师子王无所储畜。菩萨亦尔却除一切烦恼重担无所储畜。善男子。如师子王独步无侣降禽兽群。菩萨亦尔。坐于道场独自无侣而破魔军。善男子。如师子王所住之处。一切禽兽不得侵损一切苗稼。菩萨亦尔。国土聚落居住之处。外道禽兽不能损侵善法苗稼。如是菩萨不怖不畏。乃至能护众生善根。如是善男子。菩萨摩诃萨具是十法喻师子王。善男子。菩萨摩诃萨具足十法善能调伏。何者为十。一者菩提心坚固。二者领理菩提心。三者守护六情。四者修行圣道。五者荷负重担。六者利益众生心不疲倦。七者正命。八者实无贡高。九者无谄曲欺诳。十者质直。善男子。菩萨摩诃萨具是十法善能调伏。善男子。菩萨摩诃萨具足十法世所知识。何等为十。一者坐禅摄心。二者多修空行。三者学法不息。四者不缘境界离烦恼使。奉行如来一切经教一向不犯。随顺一切法宗平等。通法界宗故。五者行于世间如旃陀罗卑下之子。以下卑心远离自高傲慢狂醉故。六者恒乞食活次第平等故。七者心无疑惑住于世间。于佛法中如实知见故。八者心无犹豫内证法故。九者不复他信不可诱引。自见道理故。十者世间福田。善修行故。如是菩萨摩诃萨具是十法世所知识。善男子。菩萨摩诃萨具足十法譬如莲华。何等为十。一者身无染污。二者微细之恶不与共住。三者戒香芬馥。四者受生洁净。五者姿颜和悦。六者柔软微妙。七者睹见吉祥。八者心意开悟。九者心意成熟。十者善能摄受。善男子。云何菩萨摩诃萨。身无染污乃至善能摄受。善男子。譬如莲华从水出时自无染污。如是无染以法性尔。如是菩萨从生死水出而无染。何以故。得方便智慧故。一切菩萨善解方便行在生死生死过患不能染污。菩萨方便智慧所持。善男子。如莲华中一滴之水不能得住。如是菩萨微细罪过悉不中住。善男子。如诸地界生莲华处香气芬馥熏是方所。如是菩萨是处乡村国邑聚落所居之处。以戒香气无处不遍善男子。如地界处有生莲华净洁可爱。国王王民一切百姓悉往就之。菩萨亦尔。诸处受生自性净洁。戒德威仪无不具足。天龙夜叉乾闼婆阿修罗紧那罗摩睺罗伽人非人等之所恭敬爱重礼拜。诸佛菩萨称叹光扬。善男子。犹如莲华开敷之时。见则欢喜色貌可爱能悦众情。菩萨亦尔。密笑之时无有颦蹙诸根清净。善男子。犹如莲华柔软无有粗涩。菩萨亦尔。自然柔软本无粗犷。善男子。如见莲华于梦想时则为吉祥。而加称叹而利益故。见于菩萨利益亦尔。一切住处甚为吉祥。为得一切智故。善男子。犹如莲华渐渐开敷。菩萨亦尔。智慧觉分莲华开敷。是时说名为佛觉悟。善男子。如莲华敷见时悦于眼根。嗅时悦于鼻根。触时悦于身根。心欢喜时悦于意根。菩萨亦尔。成熟智慧光时。见时眼根清净。闻时耳根清净。已有戒功德香而悦鼻根。触时供养恭敬而悦身根。若能思惟叹功德时意根清净。善男子。如莲华生人天摄受。菩萨亦尔。出于世间诸佛菩萨乃至诸天。帝释梵天护世之所崇仰。是名菩萨自无染污乃至摄受。善男子。如是菩萨具是十法喻如莲华。善男子。菩萨摩诃萨具足十法心意广大。何者为十。一者我当修行一切诸波罗蜜故发增广心。二者我当成熟一切佛法故发增广心。三者我当教化一切众生故发增广心。四者我当坐于道场。得成阿耨多罗三藐三菩提。成等觉已当转法轮。若梵若天一切世间所不能转故发增广心。五者我当利益一切众生。于无量无边世界发增广心。六者我当造作智慧舟航。度诸众生于生死海发增广心。七者一切众生无救无护无归依处。无有亲识能度脱者。我当为其作亲属故发增广心。八者我当显现诸佛威神作师子吼。游戏诸佛神通道力。亦当视顾摩诃那伽发增广心。九者我当不共一切世间若天若人。无比无等故发增广心。十者以佛正法。我当教化一切众生。非陋行故。非苦行故。非下劣行故。发增广心。善男子。菩萨摩诃萨具是十法发增广心。善男子。菩萨摩诃萨具足十法心得清净。何等为十。一者心多信乐心内不动。心住坚固心无虚假。远离一切不善思惟。所谓不发心求声闻道。求辟支佛道。以少欲知足故。远离一切垢秽不净。离身贡高所谓不作虚假威仪。离口贡高。所谓不说非实语言。离心贡高。无谄曲故。身不混杂故。口少欲故。心无贪求故。知恩报恩。微细恩义尚不忘失。何况多者。言语谛实。于所作事不毁谤他。无利不说。唯叹有德利喜劝叹。是中唯见功德如说而行。菩萨不得以口慰喻而心含怨。菩萨以口劝叹心不令诤。口说爱语心无忿恨。菩萨不以身现善而心行恶。菩萨不以身恭敬而心轻慢。菩萨无贡高不懈怠不吝惜不嫉妒。菩萨既无贡高。亦不懈怠不悭不嫉。亦不幻惑亦无谄曲。菩萨不斗两边互相破散。何以故。菩萨以身恭敬口说谛实。三业相应不谤如来清净正法。菩萨不敢谤法。云何不谤诸佛正法。菩萨发阿耨多罗三藐三菩提心。剃除须发著坏色衣。于佛正法而得出家。如是出家非畏国王故。不畏劫贼所破坏故。不负债故。不怖畏故。不为生活故而作沙门。以信乐故出家学道。唯求法故亲近善友深心承事。就善知识深心听法。如法修行心无憍慢。虽无憍慢而颠倒取若无颠倒。则能通达于佛正道。以通达故则得正法。以得法故决定阿耨多罗三藐三菩提。如是学者不谤如来正教正法。善男子。如是菩萨具足十法心得清净。善男子。菩萨摩诃萨具足十法无有疑惑。何等为十。信于如来身有秘密。信于如来口有秘密。信于如来心有秘密。信菩萨行。信具神通信满本愿。信一乘道。信种种说。信佛音声妙响甚深。信化众生随其根性。善男子。云何菩萨信于如来有身秘密。乃至信于教化众生。善男子。菩萨作如是念。所闻如来有是法身。寂静身。无等身。无等等身。无量身。不共身。金刚身。皆是真实不虚不诳。菩萨是处不生疑惑无有二心。如是信于如来身有秘密。复作是念。絓是所闻如来有口秘密。如来自口授记相貌授记。若不了义所说经教悉皆信之。如来无有蹉跌非无义说。以是因缘悉非妄语。诸佛如来灭一切恶清净无垢。无复烦恼结使燋热自在具足。无所希望无浊无秽。若言如来有失如来无义语者。无有是处。至真至实无有欺诳。是处不疑不惑。如是信于佛口秘密。复作是念。絓是如来心中秘密。在心内怀依止于心。一切声闻缘觉所不能知。及诸菩萨一切众生。唯除如来神通力耳。何以故。如来甚深难冒难量。境界广大无边无量。同于虚空不可思议。唯真唯实无有虚诳是处不疑。如是信心秘密。复作是念。絓是所闻一切菩萨勤利众生。成就一切众生。于是事业都无疲倦亦不怖畏。荷负大担力势坚固。修行十度一切佛法。有无碍智无边智无等智不共智。勇猛坚固庄严坚固誓愿坚固。为菩提故次第满足。唯真唯实非是欺诳是处不疑。如是菩萨信于修行。复作是念。菩萨坐于道场所得无滞无障无碍清净。眼通乃至耳通他心智通。宿命通如意神通漏尽通。无著无滞无障无碍。于三世中得一刹那相应智。视众生界如实见之。是等众生具足行身恶业。具足行口恶业。具足行意恶业。诽谤贤圣邪见颠倒。行于邪法业因缘故。舍身死后生诸恶道受地狱苦。有诸众生。以身善业以口意业善。正见具足故不谤贤圣行于正见。以正见故三业清净。以是因缘舍身死后。生于善道天上受乐。如是真实观众生界。即见众生善不善业。复作是念。我昔作菩萨时。行菩提道作是誓愿。自成正觉方令觉他是我前愿。今已果满得如所愿。皆是真实无有虚诳。是处不疑亦不生惑。故说菩萨名为等觉。已自觉悟名三佛陀。善男子。如是菩萨信于菩提信佛出世。复作是念。所闻一乘唯一佛乘皆是真实。非是欺诳不虚不谬。所以者何。诸乘皆从大乘中出。譬如阎浮提洲乃有诸洲而相围绕各各名字皆悉属于阎浮提洲。总说其名入阎浮提一切诸乘亦复如是。依大乘出无二无三是处不疑。如是信于一佛乘道。复作是念。闻诸如来种种说法。于诸经中悉是真实。所以者何。为化众生故。而诸如来随机说法。是处不疑亦不生惑不作二心。如是信于三乘有异。复作是念。闻诸如来响音甚深微妙梵音悉皆真实。所以者何。诸梵天子少分善根。尚有音声微妙响彻。柔软了亮雅美可爱。何况如来于无量劫修行成就。百福庄严万德具足。是处不疑不惑。如是信于如来甚深响音。复作是念。闻佛如来了别机性诸根利钝。所化众生闻以一音说法。随类各各得解断其疑心。善根成熟者而前化之。一一众生作如是解。如来今者为我一人说如是法。而诸如来无是分别亦无思惟。是等悉皆真实非谬非诳。是处不疑不惑。生如是信。随机缘故教化众生。善男子。如是十法具足菩萨摩诃萨无疑惑心。善男子。菩萨摩诃萨具足十法喻如大海。何等为十。一切珍宝之所归聚。难冒广大渐渐转深。不宿死尸等为一味。复能容受一切川流。不过齐限。诸大众生之所依止。无有边际。善男子。云何菩萨众宝归聚。乃至云何无有边际。善男子。譬如大海一切珍宝。是中聚集无量无边。一切众生往彼采宝。菩萨亦尔。一切功德珍宝聚集无量无边。一切众生求福德者而往诣之。善男子。如海难冒。菩萨亦尔甚深难冒。善男子。如海广大菩萨亦尔。慈悲智慧甚广大故。善男子。譬如大海渐渐转深。菩萨亦尔。修道种智渐渐转深。善男子。如彼大海不与一切死尸共宿。所以者何。大海法尔。如是菩萨不与一切烦恼及恶知识而共止宿。何以故。菩萨法尔故。善男子。如此大海一切众流悉往入之。至成一味所谓醎味。菩萨亦尔。絓是所修一切白法悉成一味。所谓一切智味。善男子。如海容受无量众流不增不减。菩萨亦尔。受无量法无有增减。善男子。如彼大海不过齐限。菩萨亦尔。教化众生不过齐限。善男子。如大海水大身众生在中居住。菩萨亦尔。一切众生有白净法。于菩萨身依止而住。善男子。如大海水无有边际。一切众生不能知其水之多少。菩萨亦尔。为诸众生而说法要。无边无穷无能测量。如是菩萨大海福德珍宝聚集之处乃至无边。善男子。如是菩萨具足十法喻如大海。

　　　　大乘宝云经卷第三



　　　　大乘宝云经卷第四

　　　　梁扶南三藏曼陀罗仙共僧伽婆罗译

　　陀罗尼品第四

　　尔时佛告降伏一切障碍菩萨摩诃萨言。善男子。菩萨摩诃萨具足十法深解微细。何等为十。所谓解求出离。解究竟诸法。解具足一切法。解随顺一切法相。解分析一切诸法。解十二因缘甚深难冒。解业力不可思议。解如所说深义。解通达顺如道理。解一实谛。善男子。云何菩萨解求出离。乃至云何解一实谛。菩萨恒作是念。一切世间痛哉苦哉。八苦猛火之所焚然。淫欲炎盛烧其身首。嗔烟蓬勃妄想乱起。无明痴暗障蔽眼目。菩萨见已复作是念。是等众生云何出离三界火宅得脱火难。为是众生得脱因缘。是故求解诸法。求得随顺诸法平等。得平等已如实了知诸法幻相。了知幻已则如实知。如实知已而顺观察甚深难冒十二因缘。得缘观已观察业力不可思议。作是观已生大希有。而作是念。一切诸法虽无自体而能巧作种种色像。如是微细以意觉了。所说诸义则得明解。已了义故通达真如。达真如已得见实际。见实际已则能度脱一切众生生死火宅。善男子。如是菩萨解求出离。乃至解一实谛具足如是十法菩萨摩诃萨深解微细。善男子。菩萨摩诃萨具足十法辩才会理。何等为十。所谓一切诸法但是假名。无我无人无众生无寿者无养者无造者无受者无知者无见者。危脆灾厄不能自由空无所有。虚妄分别因缘假合。如是假合假名说之。善男子。有此道理随顺法相。无人无我众生寿者造者受者知者见者。无有自在虚妄分别。因缘假合。如是说法有此道理随顺法相。不违法相与理相应。如是观察实法道理。悉不颠倒显了法相。如是辩才与理相应。是故说名辩才会理。善男子。具足十法菩萨摩诃萨辩才会理。善男子。菩萨摩诃萨具足十法辩才明了。何等为十。所谓解结辩才。无尽辩才。无断绝辩才。无不润辩才。无下劣辩才。无怖畏辩才。无比辩才。不可沮坏辩才。无穷辩才。四无碍具足辩才。善男子。菩萨摩诃萨具是十法辩才明了。善男子。菩萨摩诃萨具足十法净洁辩才。何等为十。所谓无吃讷辩才。无恐怖辩才。无劣弱辩才。不自逞辩才。不损义辩才。不损文辩才。不失方法辩才。无失时辩才。无粗涩辩才。无不明了辩才。善男子。菩萨辩才无诸吃讷。所以者何。以无所畏故。菩萨在大众中如师子王不畏不怯。菩萨辩才不逞不谄。何以故。远烦恼故。有烦恼者而恒自逞非无烦恼。菩萨辩才义无损减。何以故。得法尔故。菩萨无无义辩才。何以故。证得法故。善男子。未证法者有义损减非得法者。菩萨辩才无文损减。何以故。通学一切诸经论故。不学经论有失文章。若学经论无有此失。菩萨不失方法。何以故。已修一切诸方法故。菩萨善学无量经法不失时节。无前后失。故菩萨无粗涩辩才。无有粗恶无逆耳语。何以故。远离恶口诸过失故。菩萨辩才无不明了。何以故。具利根故。善男子。菩萨摩诃萨具是十法辩才净洁。善男子。菩萨摩诃萨具足十法。能令一切众生欢喜辩才。何等为十。所谓爱语。姿颜悦豫无有颦蹙。恒说义理。恒说正法。说法平等。不逞自能无所轻蔑。心无污染不轻躁动种种辩才。善男子。菩萨爱语。能令众生心得欢喜。姿颜光悦无有颦蹙。咨嗟具足和悦众生。恒说义理。优量语故悦众生心。恒为说法。利益语故而悦众生。说法平等。于诸众生令悦其意。菩萨不自逞能。远离憍慢自恣矜高。随众生类而教导之必令欢喜。菩萨无所轻蔑。殷勤为说令得欢喜。菩萨无所染污。持净戒故令众欢喜。菩萨不轻躁动。多修忍故。菩萨种种辩才。以爱语故令众欢喜。善男子。菩萨摩诃萨具是十法辩才。能令一切众生欢喜。善男子。菩萨摩诃萨具足十法言语辩才人所信受。何等为十。所谓菩萨。于诸众生非是法器而不为说。谤法众生亦不为说。有来调弄亦不为说。外道邪见亦不为说。无恭敬者亦不为说。无信心者亦不为说。幻惑谄曲亦不为说。不为自身乏无资生故为说法。不为利养嫉妒悭吝故为说法。散头裸袒及喑哑者不为说法。所以者何。善男子。菩萨于诸众生无有悭吝亦无秘法。无不怜愍无不利物。但诸众生于佛法中非法器故。是故菩萨而不摄受。降伏一切障碍菩萨言。世尊。有何众生菩萨为其说法。佛言。善男子。菩萨说法为诸众生。有信根者可成熟者。具有法器于过去佛已种善根。无有谄曲离诸欺诳。所有威仪实无虚假。不著世间名闻利养。具足信心善友摄持。行诸善业易可开悟。利根众生于所说义能解意趣。精进勇猛能得佛果如说修行。善男子。如是众生诸佛菩萨而为说法。善男子。菩萨摩诃萨。具是十方所出语言悉可信受。善男子。菩萨摩诃萨具足十法善能说法。何者为十。所谓但为修行诸佛法故而演说法。如是说法而佛及法俱不可得。但欲修行诸波罗蜜而为说法。而是修行及波罗蜜亦不可得。为菩提行菩萨说法。而是菩提及菩提行皆不可得。为灭烦恼故为说法。不得烦恼及烦恼灭。为修厌离而证灭故。菩萨说法不得厌离亦不得灭。为须陀洹。为斯陀含。为阿那含。证得果故。菩萨说法亦不得是。须陀洹及斯陀含阿那含等悉不可得。为阿罗汉果故菩萨说法。亦不可得阿罗汉及阿罗汉果。为得辟支佛果故菩萨说法。缘觉及果俱不可得。为灭执著诸我见故菩萨说法。我与执著皆不可得。菩萨虽说有诸业报。业及业报亦不可得。何以故。作是思惟。所说之法依因名字。依此名字寻法不得。所以者何。所言法者。非文字体。夫文字者亦无法体。以是义故。依于假名俗谛故说于无名法而立名字。如是名字皆是虚妄而非真实。非真实者非第一义。既非真谛是虚妄法。诳惑一切婴儿凡夫。善男子。菩萨摩诃萨具是十法善能说法。善男子。菩萨摩诃萨具足十法无不随顺。善男子。菩萨随顺于法不出于色。随顺于法不出受想行识。随顺于法不出欲界。随顺于法不出色界。随顺于法不出无色界。随顺于法不出于法。随顺于法不顺众生。随顺于法不顺断见。随顺于法不出于道。以智善巧方便相应非不随顺。善男子菩萨摩诃萨具是十法无不随顺。善男子。菩萨摩诃萨具足十法善解法界。何者为十。所谓智慧具足为善知识之所摄受。勇猛精进远离一切障碍善能清净。于所教诲生殷重心。多修空相远离僻见。善行圣道了见真实。是为十法。善男子。慧命菩萨亲近善友。见善知识生欢喜心。于善友中生世尊想依止而住。依善友已勇猛精进。为灭一切不善之法。成就满足一切善法。如是勇猛一切障碍悉皆灭尽。无障碍已不息于道故得清净。远离一切身口意恶及破戒业。得清净已于所教诲生殷重心。殷重教已多修空相。修空相已不生倒见。离倒见已而修圣道。修圣道已而见真实。降伏一切障碍菩萨言。世尊。何者名为真实。佛言。善男子。夫真实名非颠倒名。世尊。何者是非颠倒。佛言。善男子。非是虚妄名不颠倒。世尊。何者是非虚妄。佛言。即是如如无变异法。世尊。何者名如如。佛言。夫如如者。谓是内所证知之法。不可文字之所显示。所以者何。是法一切言语道断。文字章句所不能诠。过音声界离诸口业绝诸戏论。不增不减不出不入不合不散。非可筹度不可思量。过算数境非心行处。无碍无想过想境界。过诸婴儿一切境界。一切婴儿所不行处。过一切魔境界。过一切烦恼境界。过识境界无所住处。无住寂静圣智行处。如是如是内所证。无垢无污无染清净。微妙第一毕竟最胜。常恒湛然无生灭法。如来出世及不出世法界常尔。善男子。菩萨为是法故精勤不懈修行精进忍种种苦。如是苦行证是法界。于是法中。复加安立一切众生。善男子。是名如如。是名实际。是名一切智。是名一切种智。是名不可思议界。是名无二界。降伏一切障碍菩萨言。世尊。云何应证云何应得。如是法界说名内所证得耶。佛言。善男子。以出世智故内应当证内应当得。降伏一切障碍菩萨复白佛言。世尊。以智所证得是内证得不。佛言。善男子。不也。何以故。以智慧故如实见法以身证之。菩萨复言。世尊。诸善男子。若以闻慧若以思慧。得证是法。名内证不耶。佛言。善男子不可也。何以故。不可以闻慧。不可以思慧内证此法。善男子。我今为汝说于譬喻。善男子。如大旷野林中夏月后分。设有一人从东方而往西域。复有一人从于西方而往东域。以蒸热所苦渴乏恼乱。路中逢见。东方来者而问之曰。仁者。我今热恼所苦渴乏烦躁。汝可为我示于道路。若池若湖有清净水凉冷无浊。能为我除此渴乏者。是时东方来人谙悉道路。经见善知水路之相。己曾自饮洗浴是水。便报之曰。仁者。以此道路汝但直去。若于是处见有二道。可避左边而行右道。乃至得见郁茂丛林。是丛林中有三池水。清净香美柔软轻冷八德具足。善男子。于汝意云何。是人为热所苦渴乏逼恼。但闻水名唯思是水除渴乏不。即证此水凉冷以不。对曰不也。世尊。如渴乏者。要须至彼清冷水处。得饮浴已渴乏乃除方自证知。善男子。闻思二慧不得内证。亦复如是。善男子。言丛林者。即生死之名也。热恼所苦者。一切众生也。何以故。三障烦恼热所逼故渴乏五欲。所言示道路者。则是菩萨之名也。善解一切智道经证是法内证得法故。言清冷水者。即是第一义谛之名也。复次善男子。我今为汝更说譬喻。汝当听之。善男子。于意云何。诸佛如来。若住世界一劫寿命。于阎浮提人前称叹甘露之味。所谓色香美味清净具足柔软。是诸众生。闻叹是食得饱以不。不也世尊。佛言。善男子。以此义故应当知之。闻思二慧不可内证得如是法。复次善男子。谛听譬喻。善男子。如有一人经食甘果知其美味。于众人前而称叹之。具足色香味触。善男子。汝意云何。是等众人闻说果味得果味不。不也世尊。佛言。善男子。依此义故应当知之。闻思二慧不可内证得如是法。降伏一切障碍菩萨言。善说世尊。善说善逝。世尊。是等众生何当得是法。由闻此经历耳因缘故。所以者何。世尊。是等众生为得此法。因闻是法无颠倒故。佛言。如是如是如汝所说。得闻是法以不颠倒故。当得是法如我不异。善男子。菩萨摩诃萨具是十法善解法界。善男子。菩萨摩诃萨具足十法行空境界。何等为十。所谓力空。无畏空。佛不共法空。戒藏空。定藏空。慧藏空。解脱藏空。解脱知见藏空。一切法空。空空。悉皆了知。不以此因缘故。而得空法亦不著空。亦无空见亦不依空。亦不以此因缘故堕断灭相。善男子。菩萨摩诃萨具是十法行空境界。善男子。菩萨摩诃萨具足十法住于无相。何者为十。所谓离于外相。亦离内相。离诸戏论。离一切分别。离一切有所得。离一切动转。离一切行处。离一切境界。不得于识亦不得所识之法。善男子。菩萨摩诃萨具是十法住于无相。尔时降伏一切障碍菩萨白佛言。世尊。诸佛菩萨云何观察是无相法。佛言。善男子。是处不可思议其义深妙。何以故。过意识境界故。一切众生于是法处皆生狂乱。善男子。是如来法不可思议。一切众生不能得见。是如来法微妙甚深。不可思算劳累心识。所以者何。善男子。是法难入甚深甚深不可思议。无彼无此等于虚空。一切论师非其境界。不能思量不能筹度。降伏一切障碍菩萨言。世尊。我于今日重欲咨启。愿垂听许。佛言。善男子。随汝所问我当答之。降伏一切障碍菩萨即白佛言。如佛所说。此无相法一切众生不能得见。是如来法谁能信者。如来法王而自称叹。将非贡高增上慢耶。夫贡高者非大人相。佛言。善男子。善能咨问。谛听谛听善思念之。唯然世尊。佛言。善男子。佛无憍慢亦无贡高。不为名闻不为利养不为知识。非虚自叹非虚自高。但为利益一切众生故。为得此法故而作是说。所以者何。是等众生于如来边闻是所说。得大欢喜无量清净。当得是法不异今日。为是法器长夜利安。乃至能得阿耨多罗三藐三菩提。降伏一切障碍菩萨言。世尊。是等众生将不知佛之威神耶。佛言。善男子。是等不知。何以故。心下劣故。善男子。此佛刹土多有众生。小意下劣薄弱卑陋。小智小信少分善根。是故不知如来威神之德。为是众生故佛自叹己。令彼于佛而生信故。善男子。如一医王善巧治病。时多众生深滞疾苦。是处聚落唯有此医无二无三。诸病人众都无一人识是医者。善能疗治具大威德。是时医师而作是念。此等病者困苦可矜。众恼所逼不识药性不识增损。我今当为是等众生疗治令差。是时医王于病众前而自叹己。汝等病人。应知我是大医之王。善巧治病了知病源善解诊药。病者闻已信知是医而往依附。是大医王即为病人而疗治之。种种疾病应时得差。善男子。于意云何。是医可得名贡高不。不也世尊。佛言。善男子。诸佛如来亦复如是。为大医王了知一切烦恼重病。亦知烦恼病之根源。普施众生大法妙药。烦恼病者所不识知。如来医王见是事已。于病众前而自称叹己之功德。诸众生等闻说如来真实功德。皆生信心归投如来。为是等人如来大医。以大法药种种微妙。疗治一切烦恼重病悉皆灭尽。何者名为大法药耶。所谓不净观。慈悲观。十二因缘等观。善男子。佛见如是无量利故。自叹己德非贡高也。善男子。菩萨摩诃萨。具足十法远离一切依愿。何者为十。所谓虽愿布施不依于施。虽愿戒忍精进禅定智慧。及以三界菩提涅槃悉皆不愿。所以者何。菩萨远离一切诸愿。以无所愿遍行世间。善男子。菩萨摩诃萨。具是十法远离一切依愿。善男子。菩萨摩诃萨。具足十法以慈为身。何者为十。所谓无少分慈具足。无彼此慈具足。法慈具足。寂静慈具足。不追过慈具足。利益慈具足。于诸众生生平等慈具足。无忿恨慈具足。于十方界普覆慈具足。出世间慈具足。善男子。菩萨摩诃萨。具足十法以慈为身。善男子。菩萨摩诃萨。具足十法以悲为身。何等为十。所谓见诸众生困苦无救无护无归依处。发菩提心。发是心已努力修行。勇猛精进为得是法。得是法已为诸众生而作利益。见悭惜者劝住于施。见破戒者劝令持戒。见嗔恨者劝修忍辱。见懈怠者劝修精进。见散乱者劝修摄心。见无智者劝修智慧。菩萨摩诃萨见诸众生剧苦所逼难可堪忍。是故不退于菩提行。善男子。菩萨摩诃萨。具足十法以悲为身。善男子。菩萨摩诃萨。具足十法住于欢喜。何者为十。所谓我已得出远离三有火宅牢狱。故生欢喜。我已断除生死罗网无始缠缚。故生欢喜。我已得度种种觉观蛟龙乱住生死大海。故生欢喜。久远戴立憍慢之幢我已倾倒。故生欢喜。我以金刚智杵破碎烦恼高山令究竟尽无复遗余。故生欢喜。我已稣息复为安慰未稣息者令得悦意。故生欢喜。我已觉寤无始久远世间睡眠渴爱所逼。无明痴暗障蔽眼目。未觉寤者复令觉寤。故生欢喜。我已得脱六趣恶道种种苦报。复当度脱诸余众生遭是恶道受苦报者。故生欢喜。我无始来迷于生死旷野稠林。独无伴侣慞遑乱走。未曾见路不识正道无示导者。今日欻然值遇导师。故生欢喜。我今渐近一切智城邻于佛座。故生欢喜。善男子。菩萨摩诃萨。具是十法住于欢喜。善男子。菩萨摩诃萨。具足十法住优毕叉。何者为十。所谓眼识所了诸色境界。此中舍离不以色境而自损害。不作疮疣。耳所听声。鼻所嗅香。舌所得味。身所觉触。意所了法。皆悉舍离。不以意识了诸法故。而自损害为作疮疣。亦不隔碍。于行苦中。于苦苦中。于坏苦中。舍离而住。于此三苦不自损害不作疮疣。亦无隔碍。于事已办。众圣人边舍心而住。于圣人边生大欢喜。复作是念。是等圣人本凡夫地我应化度。其今成圣我愿已得。故住舍心。善男子。菩萨摩诃萨。具是十法住于舍心。善男子。菩萨摩诃萨。具足十法神通游戏。何者为十。所谓从兜率下。托神母胎。示现受生。处宫受乐。逾城出家。乐于闲寂苦行修道。降制魔军。坐于道场而成正觉。转于法轮。示现涅槃。降伏一切障碍菩萨白佛言。世尊。何因缘故。菩萨摩诃萨。示现兜率天下。乃至示现涅槃。佛言。善男子。于彼兜率天宫。有诸众生执有常想。时见菩萨世间最胜。至尊至极无上无边。不染欲乐从彼退堕。是其所执常想即灭生无常想。依无常想故不放逸。善男子。于彼天宫有诸众生多放逸者。于菩萨所生欢喜心。恋著欲乐而不欲往。修觐菩萨亦不承事。其作是念。菩萨常在我等亦在。时节长远何虑不得往亲近之。是故菩萨为除是等众生放逸。故现退堕。彼诸众生忽见菩萨于彼堕坠。大生懊恼远离五欲不复放逸。无放逸故。决定当得阿耨多罗三藐三菩提。善男子。有诸众生宜于胎中受教化者。菩萨在胎威神巍巍。是等见已即生希有。为是众生菩萨处胎。随其所宜而为说法。必令决定当得阿耨多罗三藐三菩提。善男子。有诸众生。宜于菩萨作婴儿时。及在宫中应可成熟。而诸菩萨为彼众生得成熟故。及余下劣众生乐小法者为随顺故。是故示现作婴儿相住于宫中。善男子。有诸众生宜见菩萨逾城出家。是菩萨为彼众生令成熟故。而示是等逾城出家。善男子。有天龙夜叉乾闼婆等。乐于弊陋。为是等故示现苦行。复为降伏诸外道故示现苦行。善男子。有诸众生待菩萨坐道场时。我当到彼设诸供养。为是等故现坐道场。是诸众生诣菩萨所而设供养因缘决定。当得阿耨多罗三藐三菩提。善男子。有诸众生憍慢刚强。为折伏故菩萨坐于道场降伏魔军。善男子。有诸众生成熟善根。为进修德胜利益故。是故菩萨现登正觉。是时菩萨登于正觉。三千大千世界种种音声悉皆休息。三千大千世界无不寂静。是等众生见是事已发弘誓愿。愿我来世坐于道场。证得阿耨多罗三藐三菩提。善男子。有诸众生谓言自是世间之师。而未觉了究竟出离清净之法。于当来世亦无其分。但为折伏是众生故。有诸众生善根成熟堪为法器。为是等众示现道故。而是菩萨得道之时。往诣迦尸城转于法轮。其轮十二三转具足。于大众中而师子吼。善男子。有诸众生宜于涅槃受教化者。为化此等是故菩萨现般涅槃。善男子。以是因缘示现从兜率天下阎浮提。乃至涅槃而示现之。善男子。菩萨摩诃萨。具是十法神通游戏。善男子。菩萨摩诃萨。具足十法远离八难。何等为十。所谓远离一切诸不善业。于诸如来所制禁戒不敢故犯。远离悭贪。于过去佛种诸善根。福德相应智慧具足。善巧方便发弘誓愿。修厌离想勇猛精进。善男子。菩萨不造诸不善业。不感地狱。有诸众生堕于地狱受于种种不如意苦。受苦既久于彼众生在地狱者互生嗔恚。而是菩萨性戒清净十善具足。是故菩萨不堕地狱。善男子。菩萨摩诃萨。于诸如来所制禁戒不敢故犯随顺受持。是故不生畜生恶道。何以故。是诸畜生受畜生苦故。善男子。菩萨摩诃萨无悭贪心。悭贪因缘堕饿鬼道受饿鬼苦故。菩萨摩诃萨。不生邪见卑下之家。何以故。邪见众生不得亲近善知识故。所以者何。菩萨累劫久于过去诸如来所种诸善根。以是因缘生生世世。生正见家富足钱财。具足修道习因成就。展转增长福德智慧。菩萨摩诃萨所得诸根无不具足。以是因缘诸根具足为佛法器。是故菩萨功德成就。既与福德业相应故。于佛塔庙于法于僧设诸供养。供养因缘修习善业。是故而得诸根具足。诸根具故是则得为诸佛法器。菩萨摩诃萨不生边地。何以故。边地众生暗钝痴顽。喑哑不了不解言语似于羺羊。不堪听受善不善法。甚深意趣不识道理。而不堪为甘露法器。不名沙门不名信士。是故菩萨生于中国。中国众生利根聪哲。诸根明了智者称叹。堪受所说善不善法深解意趣。堪为诸佛甘露法器。名为沙门名为信士。何以故。过去愿力智慧力故。菩萨不生长寿天中。若生住彼。无量诸佛出于世间不沾法润不获法利。饶益众生便尔被废。是故菩萨生于欲界。教化成熟下界众生值佛出世。何以故。如是菩萨巧方便故。菩萨不生无佛出处。何以故。是中众生不闻佛名不闻法名不闻僧名不敬三尊。是故菩萨所生刹土有三宝处。如其过去所发誓愿具足满故。众生[怡-台+龍]悷刚强难化。菩萨不尔。何以故。闻八难苦无不厌离。以厌离故勇猛精进修行正勤。灭如是等不善法故。善男子。菩萨摩诃萨。具是十法远离八难。善男子。菩萨摩诃萨。具足十法不忘菩提心。何等为十。所谓远离幻惑谄曲贡高。质直和雅信心清净。于正法中断除疑悔。于诸众生乐受法者。而不吝惜不作秘师。絓是能损正法因缘皆悉远离。不相违犯如说修行。受持大乘一切诸典。若见有人持大乘者生殷重心。恭敬礼拜作同学想。一心一意听受大乘。于说法人生如来想。善男子。菩萨摩诃萨。具是十法不忘菩提心。善男子。菩萨摩诃萨。具足十法得宿命智。何等为十。所谓已多供养承事诸佛。已曾受持诸佛正法。戒品清净远离掉悔。无有诸障心多欢喜。修心令直得入禅定。恒受化生无疑惑心。善男子。菩萨摩诃萨。以多供养过去佛者敬重正法。于持法人生谦下心。以是因缘就听正法。受持读诵通利文句。广为他人分别解说。不惜身命而弘正法。禁戒清净者。所谓于三品戒若身口意持净戒故。离诸掉悔而生恭敬。所以者何。以戒清净故而无掉悔。无掉悔故而离障碍。离障碍故而生欢喜。多欢喜故而能堪任修心令直。以修心故则得入定。得禅定故六道清净。六道净故而受化生。受化生故无疑惑心。无疑惑故得宿命智。追忆过去一生二生三四五生十生二三十生四五十生乃至无量百万亿生。善男子。菩萨摩诃萨。具是十法得宿命智。善男子。菩萨摩诃萨。具足十法值善知识。何等为十。所谓不离见佛。不离闻法。不离供养众僧福田。不离恭敬礼拜谦卑合掌承事诸佛菩萨。不离多闻及说法者。不离闻诸波罗蜜行。不离闻三十七品助道之法。不离闻三解脱门。不离闻于四无量心。不离闻于一切种智。善男子。菩萨摩诃萨。具是十法得值善友。善男子。菩萨摩诃萨。具足十法远离恶知识。何等为十。所谓远离破戒人故。当知名为离恶知识。远离邪见人故。远离失威仪人故。远离邪命人故。远离喧闹混杂中住故。远离懈怠懒惰人故。远离乐住生死人故。远离背菩提行人故。远离交习在家人故。远离一切烦恼故。是则名为诸恶知识。菩萨摩诃萨当远离之。善男子。虽离是处。于众生边不生恶心亦不生嗔。心无恼热亦不轻蔑。于前众生而作是念。如佛所说一切众生是气类聚。为近恶知识故失于大利。是故我今速当远离诸恶知识。善男子。菩萨摩诃萨。具足十法离恶知识。善男子。菩萨摩诃萨。具足十法得佛法身。何等为十。所谓无等等身。清净之身。无疮疣身。非修得身。不可思算身。甚深法身。非思议身。寂静之身。虚空等身。佛智之身。善男子。菩萨摩诃萨。具是十法得佛法身。降伏一切障碍菩萨白佛言。世尊。菩萨摩诃萨何处住止。能得如来如是法身。佛言。善男子。于初地中得无等等身。何以故。远离一切身差别故。随顺一切菩萨平等法故。二地菩萨得清净身。戒品清净故。三地菩萨得无疮疣身。远离一切嗔恨故。四地菩萨得非修得身。已经修佛法故。五地菩萨得不思算身。已得通达一切法故。六地菩萨得甚深法身。已修不可思量法故。七地菩萨得不可思议身。已修善巧方便故。八地菩萨得寂静身。已远离一切戏论无烦恼故。九地菩萨得虚空等身。光明彻故。十地菩萨得妙智身。何以故。遍修一切所知境故。降伏一切障碍菩萨白佛言。世尊。如来法身菩萨法身。将无差别耶。佛言。善男子。得种种身无有差别。功德明昧亦有差别。降伏一切障碍菩萨言。世尊。云何种种身而无差别。功德威神独有差别。佛言。善男子。彼身此身无有差别。何以故。修一身故。而是功德威神之相。殊有差别。应当观之。降伏一切障碍菩萨言。世尊。两身差别当云何观。佛言。善男子。谛听谛听。我当为汝说于譬喻。成是义故。善男子。如摩尼珠磨莹治饰光曜明净以练治故。于诸摩尼未被练者。比前摩尼可相及不。不也世尊。被练治者光色净彻悦众意故。未被治者不得为类。佛言如是。菩萨身摩尼珠。及如来身摩尼之珠。虽复同是清净法身。菩萨法身于如来身。毕竟清净不可为比。所以者何。如来身者不可限量。齐众生界彻虚空界遍照而住。何以故。最极清净远离一切诸尘垢故。而菩萨身摩尼珠明彻不尔。何以故。有余垢故。善男子。譬如初月其光始显渐渐增长。至十五日方乃圆明。俱得月名。而此初月。不可比于十五日夜。何以故。得法尔故。诸佛菩萨虽复同得法身之名。而菩萨身于如来身。光明遍照不可为比。善男子。如是佛身及菩萨身。同是身相。与佛功德威神之相。非为一相。善男子。菩萨摩诃萨。具足十法获得金刚贞实坚固不破坏身。何者为十。所谓贪嗔痴等不能破坏。怨憾忿恨灾盖憍慢。贡高邪见颠倒不能破坏。世间八风不能破坏。三恶道苦不能破坏。众生诸苦不能破坏。生老病死不能破坏。外诸梵志诸邪论师不能破坏。一切众魔及诸天魔不能破坏。一切声闻及缘觉等一切欲乐亦不能坏。善男子。菩萨摩诃萨。具是十法获得金刚贞实坚固不破坏身。善男子。菩萨摩诃萨。具足十法作大萨泊主。何者为十。所谓堪可庆贺。堪为恭敬。能令济度。堪可依止。能为安立资粮丰厚。修理行具。无有厌足。引导上首。善能随入一切智城。善男子。云何菩萨堪可庆贺。乃至善能随入一切智城。善男子。如萨泊主。国王朝臣宰相所可庆贺。如是菩萨大萨泊主。诸佛菩萨所可庆贺亦复如是。善男子。如萨泊主。刹利百民之所恭敬。菩萨宗主。学无学人及余天龙夜叉乾闼婆所可恭敬。亦复如是。善男子。如大宗主。于大山林旷野险难。而能济度令得安乐而无疲倦。菩萨宗主。在于生死稠林旷野。众生群品遭诸烦恼劫贼逼切。而能济度令得安乐而无疲倦。亦复如是。善男子。如诸商贾贫穷困乏。而往依投大萨泊主。即得出于旷野稠林。尼揵梵志种种外道。依投菩萨大萨泊主。获得出离生死旷野诸大险难处。善男子。如萨泊主能为安立文武等众诸凭附者。菩萨宗主能为安立生死众生。亦复如是。善男子。如萨泊主随方发趣。与大群众冒涉山林险难旷野。为得至彼安乐大城。足有资粮。安隐得出旷野之难。不觉疲劳。乃得到彼丰乐之处。菩萨宗主亦复如是。是过去佛所行之方。而随行之。将领是等大群众生。欲令得度生死大险。欲令是等速至一切种智大城。而修种种福德资粮。丰足无限示导而行。善男子。如大宗主。多畜种种资生之具随方而行。所谓金银琉璃真珠璧玉珊瑚等宝。菩萨宗主亦复如是。趣向一切种智大城。善修佛法种种诸行。善男子。如萨泊主求诸财物不知厌足。菩萨宗主求圣法财不知厌足。亦复如是。善男子。如萨泊主于诸商贾引导之首。何以故。富财物故。众中胜故。以将领故。语言有用故。如是菩萨大萨泊主。于诸众生为引导主。何以故。丰功德故。阶位胜故。法自在故。所说无谬故。善男子。如萨泊主善能令至丰沃国土。如是菩萨大萨泊主。善领众生至于一切种智国土。善男子。如是菩萨具是十法作大宗主。善男子。菩萨摩诃萨。具足十法。作大导师了知正道。何等为十。所谓知路平坦。知路阻险。知路丰沃。知路安隐。知路有水无水。知路稣息处所。知路相貌。知路正直。知路回曲。知路速出。善男子。如是菩萨摩诃萨。具是十法了知正道。善男子。菩萨摩诃萨。具足十法能示导正路而不颠倒。何等为十。所谓若以大乘所应化者。而为是等说大乘道。而不为说声闻之乘。若有众生。以声闻乘而受化者。即为是等说声闻道。而不为说菩萨之乘。若有众生以一切智应得度者。即为是等说一切智道。而不为说二乘之道。若有众生以辟支佛道所应化者。即为是等说辟支佛道。而不为说大乘之道。若有众生执著我见执著诸法。为是等故而说无我空无相道。不说我人众生寿者。若有众生著于二边。而为是等不说二边。若有众生心有散乱。为是等故说奢摩他毗婆舍那。不说散乱。若有众生多有戏论。为是等故说如如道。不说戏论凡夫之道。若有众生乐住生死。为是等故说涅槃道不说生死。若有众生行于邪道。为是等故说平坦道。不说烦恼刺棘等道。善男子。如是菩萨摩诃萨。具是十法能示正道而不颠倒。善男子。我今为诸四部弟子大众安乐行故。说是经者。听是经者。护其身心。令其辩才明了无尽。使诸天龙八部拥护是众。令其获得四事供养。离诸疾恼四百四病令灭无余。生生世世得宿命智。见佛闻法遇善知识。展转增长乃至成佛。十力具足得无所畏。而说咒曰。
　　怛绖咃　陀柯第(吴音)　陀柯婆罗第　陀柯那伽脚那呵利腻　毗梨履腻　迦兰阇兰那桎叉桎叉萨婆萨埵(耽音)　婆罗耶寐　莎呵阿只那伽多罗只　阿致那只　祢弟(吴音)　斯思伊履旨履　比詈　须呵罗怒　摩诃萨衣(吴音)　因陀罗阇　液叉　卑多屈(居勿反)　砂[璊-王+月]茶柯喃罗裳伽多喃　婆覆莎呵　南无般那伽寐詈　莎呵　怛绖咃　豆富豆富　柯支留　一柯支喜遏婆詈他　离楼地(吴音)　纪理矩镂蔗　魔磨　陀罕砖弥莎呵　怛绖咃　他弥他弥他弥他须　旨利旃陀利干他梨常伽利　拘波痴(吴音)　婆罗磨那　颇婆枳展那赊耶泥　展那合示　拘留师理　尼猗婆　弼地耶　娑莫伽罗呵祢　萨跋痤逻　毗那尸尼　萨婆鲁伽婆奢摩尼　摩诃摩由罗喜陀耶　[璊-王+月]多　婆摩波多　伊底莎呵
　　若火难。若王难。若灾厄难。若劫贼难。若恶鬼难。若两足难。若四足难。若多足难。若无足难。若有色难。若无色难。若烦恼难。一切诸难。当用一心忆念受持读诵此咒。即得消除远离诸难。便得安乐永无怖畏。得如所愿。

　　　　大乘宝云经卷第四



　　　　大乘宝云经卷第五

　　　　梁扶南三藏曼陀罗仙共僧伽婆罗译

　　安乐行品第五

　　尔时世尊。复告降伏一切障碍菩萨摩诃萨言。善男子。菩萨摩诃萨修行十法。在在处处心恒寂静而安乐住。何等为十。所谓善修忆念。观察于身及受心法。善修忆念。观察境界阿兰若处。于诸聚落国城都邑。于诸利养恭敬名闻。于诸如来所制禁戒。于皮肉心一切烦恼上中下品。善修忆念而观察之。善男子。云何菩萨观察于身而安乐住。菩萨摩诃萨以智慧故观察是身从足至顶。唯见是身三十六物假合成人。念念生灭无常败坏。筋脉连持不净充满无可乐者。如是观察即生厌离。以厌离故身染身贪身见身著悉不复生。以是因缘。凡诸不善与身相应皆得远离。有诸善法与身相应悉皆增长。云何观受善修忆念而安乐住。菩萨摩诃萨作是思惟。凡是诸受一切皆苦。所以者何。婴儿凡夫顽嚚无智。以颠倒故。以苦受中而生乐想。一切圣人唯见是苦。复能安立一切众生。于是法中令得随顺。如是学之已得观受善住念处。于苦乐受不嗔不贪。为灭受故勤修忆念。于是法中劝化他人令如是行。云何观察于心念处而安乐住。菩萨摩诃萨作是思惟。是心颠倒无常常想苦生乐想。于无我法而作我想。于不净中而作净想。躁动易转一念不住。为诸烦恼而作根本。长为众生开三涂门。为诸苦恼而作因缘。能闭善道。能为发起贪嗔痴等。为一切法作增上缘。一切诸法心为上首。若知于心则能得知一切诸法。心能尽作一切世间种种色像。唯心见心唯心造业若善不善。唯心轮转无暂休息犹若火轮。唯心奔逸犹如恶马。唯心能烧犹如野火。唯心润生犹若大。如是观察住心念处。则便能得不随于心能为心师。以心师故则能得为一切法师。若能于心得自在者。则于诸法而得自在。云何菩萨观法念处而安乐住。菩萨摩诃萨于如是等不善诸法如实而知。言不善者贪嗔痴等及诸烦恼因无明生。以是义故修对治门。若贪心生修不净观。若嗔心生修慈悲观。若痴心生而修十二因缘之观。修行正勤而令除灭。复为观察一切善法。见善法已于善法中摄心令住。忆念观察受持是法。于是法中转更劝化。令他众生安住其中。云何菩萨于诸境界摄念观察而安乐住。菩萨于色声香味触若好若丑。而不生于恋著隔碍贪嗔之心。作是思惟。我今不宜起如此心。一切诸法皆非是持。我今云何横生恋著。于是法中我若恋著。我是愚痴。我是不了。我是颠倒。所以者何。如佛所说。以恋慕故而生染著。以染著故而取境界。以愚痴故则不能了善不善法。以是因缘当堕恶道。复作是念。我今不宜生如是心。于危脆法而生隔碍。若生隔碍则不堪忍。由不忍耐便生嗔恚。以生嗔故为诸圣人之所呵责。一切同学而生毁呰所不称叹。作是观已。于憎恨境善修忆念而安乐住。云何菩萨于阿兰若而安乐住。菩萨摩诃萨作如是念。夫阿兰若无诤三昧之所居处。此阿兰若多有天龙夜叉乾闼婆等。得他心智证知我心及心数法。是故我今于此林中。不宜起诸不善思惟。于一切法若能不生不善思惟。观行得成多修善法。云何菩萨于村聚落国城都邑。而作观察得安乐住。菩萨摩诃萨行于聚落脱见是处。于出家人不相宜者。应远避之。何等是耶。所谓若酤酒家若淫女舍若国王家。若波罗塞等嬉戏之处。及以饮酒聚集之处。若白衣群作倡伎乐歌舞之处。凡是出家非所宜者悉远离之。是中观察而安乐住。云何菩萨于诸利养恭敬名闻。而作观察得安乐住。菩萨摩诃萨于诸利养檀越嚫施功德事中。于是利养而须自策调伏其心。勿令贪著不生爱乐。亦复不生我我所心。所得利养皆与一切困乏众生共同平等普受用之。若藉是缘而得名闻。于是名中亦不自高。不生憍慢亦不自恣。作如是念我今所得如是名闻。不久之顷自当歇灭。能得名者及所得名一切无常。何有智者于诸虚妄无常迅速败坏危脆无安立处。而生贪著起于憍慢轻蔑他人。如是观察得安乐住。云何菩萨于诸如来所制戒律。忆念观察得安乐住。菩萨摩诃萨作如是念。于过去世一切如来学此法律已成等觉而般涅槃。于未来世一切如来学此法律当成正觉而般涅槃。于现在世一切如来亦学是法今成正觉而般涅槃。作是观已。于诸法律至心恭敬。勤求是法修行诸善得安乐住。云何菩萨于皮肉心上中下品三种烦恼。忆念观察得安乐住。菩萨摩诃萨于皮烦恼而观察之。肉心烦恼亦观察之。以观察故知其因缘。是诸烦恼从何缘生。是诸因缘复依何生。即得知见烦恼因缘则是无明。无明因缘不善思惟。不善思惟复何因生。不听正法。不听正法复何因缘。不近善友。如是知已烦恼因缘。烦恼源由烦恼境界。悉能远离得安乐住。善男子。如是菩萨具是十法。在在处处心恒寂静得安乐住。善男子。菩萨摩诃萨。具足十法著粪扫衣。何等为十。所谓受持坚固。谦卑堪忍。无疲倦心。无染污心。不见其恶。唯见功德。亦不自高。不轻蔑人。具足净戒。感诸天人之所供养恭敬礼拜。云何菩萨受持坚固。善男子。菩萨摩诃萨信根成就内怀清净。随顺如来所制法律。若丧身命终不故犯。所受持法坚固持已得谦卑心。谦卑心故憍慢不生。无憍慢故摭拾弊坏世间所弃。异于世俗所著之衣。摭拾得已浣濯练治。坏其本色缝纳为衣。不生烦恼不辞劬劳。心无疲倦亦无污染。直为成就所作功德。于如是等粪扫衣中不见其恶。谓是粪扫大蓝缕哉。过粗弊哉。聚多虱哉。迮我身哉。出垢污哉。以是义故。菩萨观察于粪扫衣唯见功德。是粪扫衣一切仙圣所经受持。随于无欲顺于圣种。一切诸佛之所称叹。不以此缘生我慢心。亦不自高不轻蔑人。若离憍慢即不轻他。不轻他故戒品具足。戒具足已一切释梵及诸天众之所供养。称叹礼拜一切诸佛之所护念。一切菩萨之所拥护。人非人等之所恭敬。国王豪族及诸臣民之所供养。一切同学之所劝进。善男子。如是菩萨具足十法著粪扫衣。降伏一切障碍菩萨言。世尊。一切菩萨心地广大。何缘乐此下劣粗弊粪扫衣耶。佛言。善男子。一切菩萨欲使一切世间愿力自在成就。然诸菩萨于愿力中未成就者。为诸烦恼不得生故。对治法门而修习之。善男子。汝意云何。如来世尊广大心耶。弊陋意耶。鄙下心耶。对曰。世尊。我无此辩能答是言。所以者何。世尊。诸佛如来应现信解非我境界。何以故。唯是世尊了见是法。唯修伽陀了见是法。诸佛如来无有一法而不知见不可信者。佛言。善男子。汝意云何。何因缘故如来世尊于阎浮提人非人等。种种根性种种信解。于众生前现弊陋行。及诸天龙夜叉乾闼婆等于其前。说光扬称叹头陀功德。降伏一切障碍菩萨又言。世尊。为是众生所应化者而现是事。及诸无量新发心者。行菩提行烦恼未断。如来为示对治法门。善男子。如是菩萨得誓愿力。但为教导诸众生故著粪扫衣。非鄙下心。善男子。以是义故菩萨摩诃萨著粪扫衣。善男子。菩萨摩诃萨具足十法受持三衣。何等为十。所谓其心知足而常少欲。远离贪求远离储蓄。既无所蓄无去失忧。既无失忧离有失苦。离失苦故恶心不生。恶心无故无有愁毒。无愁毒故无所求取。无求取故能得修行尽诸有流。善男子。以知足故菩萨摩诃萨。随宜法服而为自足以自足故即得少欲。以少欲故远离贪求。离贪求故无所储蓄。无储蓄故无有失忧。无失忧故不生苦恼。无苦恼故恶心不生。无恶心故不生愁毒。无愁毒故无所求取。无求取故能得修行尽诸有流。善男子。如是菩萨具足十法受持三衣。善男子。菩萨摩诃萨具足十法不低昂住。何者为十。所谓不随贪欲。不随嗔恚。不随愚痴。安隐而住。是名不低昂住。无怨恨住。无嫉妒住。无悭吝住。无憍慢住。不显己德住。不求名闻住。不贪利养住。不轻蔑他住。不自高住。善男子。菩萨摩诃萨具是十法无低昂住。善男子。菩萨摩诃萨具足十法行乞抟食。何等为十。所谓发心利益诸众生故。次第行乞无渴爱求。已自知足性乐分施无贪婪想。于所乞食自知限量。趣向助道巧抟善根远离抟想。善男子。云何菩萨利益众生乃至远离抟想。善男子。菩萨摩诃萨见诸众生贫穷困苦。功德微薄不种善根。为利彼故行诣乞食。若入城郭若入聚落而行乞时。应善摄念内善思惟。于诸境界勿令驰骋。威仪庠序诸根不动。慎无于放逸。视地七尺低头而行。于诸善法勿使心散。以如是法次第行乞。不长出手敛钵在胸。若入大富长者之家。亦不多求知量受之。充足是日一食而已。勿妨法事。若处多有恶狗恶牛恶马恶象种种禽兽来相恼触。若男若女若小若大恶口戏调。或相是非毁呰诽谤。如是等处悉皆远离。修行乞法勿渴爱求。勿强逼求。于诸檀越勿起爱慕亦不嗔恨。既无渴乐随宜所得。已自知足持钵而还。至所住处安置衣钵而洗手足。若见佛像而前恭敬供养礼拜。然后入寺。于所食者分为四分。一分与同学。一分施贫穷。一分与畜生。一分而自食。如是取食无贪著心无希望心。随宜饮食但能持身。莫为过少莫为过多。于食多少筹量取足。所以者何。若食过少不能行道。若食过多睡眠身重。亦不堪任学问坐禅。夫求道者。皆应正勤而作是念。懈怠懒惰何由能得满助道法。若能合集助道法已则不著我。若不著我能自割肉以饴众生。善男子。如是菩萨具足十法行乞抟食。善男子。菩萨摩诃萨具足十法唯一坐食。何等为十。所谓坐于菩提道场。一切魔兵为作恐怖而坐不动。于出世座而坐不动。于出世慧而坐不动。于出世智而坐不动。于空三昧而坐不动。觉了诸法而坐不动。于八正道而坐不动。于真实际而坐不动。于如如中而坐不动。于一切智而坐不动。所言一坐唯是法座。是故名为一坐食也。善男子。如是菩萨见是十法唯一坐食。善男子。菩萨摩诃萨具足十法持不再食。何者为十。所谓一食之后无所希望。无所染著。劝食不食。是时非时悉皆不受。脱能治身种种汤药所可食者。所谓若苏若油若石蜜若白蜜若砂糖若根若果。设见他食亦不生嗔。亦不贪乐亦不吝惜。若菩萨中后不食而病困苦。若以病故恐失寿命恐废行道。以无疑心审知是药能治是病许为受用。善男子。如是菩萨具是十法持不再食。善男子。菩萨摩诃萨具足十法住阿兰若。何者为十。所谓久习梵行。善解毗尼。诸根不缺。广博多闻。持戒德业。离著我怖。譬如野鹿摄身威仪。修身轻利。趣向寂静。心无愁闷。善男子。云何菩萨久习梵行。乃至心无愁闷。善男子。菩萨摩诃萨出家已来。于正法律具足戒品三轮清净。善解法相威仪具足出入以时。凡是如来所示道法上中下品。皆悉通达不复求人。不易可动。不著邪论一切外典。于佛正法文义明了。犯与不犯忏悔方法无不具知。于所犯者皆悉远离。恭敬正法数数忏悔。一切恶法发露改往。是罪源由莫不洞达而远离之。上中下业上中下报亦悉了知。已信解故守护正法。眼耳等根具足身分无所残缺。住阿兰若。阿者言无。兰若谓诤。住山林中不与世诤。于是林中无相触恼。不近不远便于乞食。是山林中有清净水。无诸难事灌洗易得。树木荫映华果丰足无恶禽兽。自然石室不过峻阻登涉无难。寂静闲居独而无侣。曾所闻法而诵习之。日夜六时忆念不忘。声不高下诵之勿废。调伏诸根不令驰骋。摄心思惟勿生散乱。恬然自乐受持经典。取于三相谓止发舍。勿著睡眠。脱有国王大臣长者。及诸人民故来寻诣。应作是言。善来善来。若至住处。唤大王坐随宜坐处。王若能坐二人俱坐。王若不坐莫独自坐。王若躁动不就鄙座。应作爱语。大王。此山林地甚有利益。持戒道德多闻沙门。是中安止。无怖无畏无劫盗贼。若是国王安隐寂静。堪听说法而为说之。其若不乐广分别说。当为略说随顺厌离。其若不乐听厌离法。当说叹佛无上功德。若诸长者人民来至。随其所应为说法要。悉令得生信法之心。亦使受持三归戒等。令诸人辈生欢喜心。自利利他。已生诸恶及诸烦恼令得灭故。而修多闻不著于我。不著我故住于山林无忧无畏。无怯弱想不生恐怖。趣向寂静远离喧杂。独居如鹿少欲知足。善男子。菩萨居山不同于鹿怖畏驰走。不取其失。言如鹿者。远离郭邑聚落居家。其作是念。近恶人故或失寿命。如是菩萨离于喧杂若男若女若小若大。而作是念。亲近是等失我宿昔所习善根。勿生散乱。如是恒生怖畏心住故向寂静。于世间中生厌离心。住山林中唯见功德。唯见寂静。唯见毕竟。唯见安乐。无忧愁心。无迷闷心。不近恶友。不障山中寂定功德。受持修行一切善法。善男子。如是菩萨具是十法住阿兰若。善男子。菩萨摩诃萨具足十法依止树下。何等为十。所谓所依树下。去于聚落不近不远。无诸棘刺及毒草木秽杂之处。树叶不雕。非猿猴处众鸟巢处。非恶禽兽所居之树。无有恶人危难之处。所依树下身安乐处。心无闷处安心而止。善男子。如是菩萨具是十法依止树下。善男子。菩萨摩诃萨。具足十法坐于露地。何等为十。所谓冬时夏时春时。不得近于舂场之处。不近树木非丛聚处。不约山险莫近江河。不遮寒不遮风亦不遮雨。亦不遮热不遮霜露。唯除疾病。菩萨摩诃萨若坐露地身有疾病不堪行法。当住寺中而作是念。诸佛如来制头陀法。但为断除一切烦恼。如佛教法我当奉行。我虽住寺应学正勤。为断烦恼不得懈怠散乱闲住。虽居寺舍不生贪著。复作是念。如是寺舍皆是檀越之所起造。利益一切修道之人。是故我今不应于寺生我所心。虽住寺中恒不离于露地之想。善男子。如是菩萨具是十法坐于露地。善男子。菩萨摩诃萨具足十法住尸陀林。何等为十。所谓若在中住多生厌离。恒作死想。作八万户虫所唼食想。作赤血想。作青淤想。作臭秽想。作膀胀想。作血涂想。作脓烂想。作解离想。作骸骨想。善男子。菩萨摩诃萨住尸陀林恒兴慈悲怜愍众生。持戒清净具足威仪。恒习素食支持活命。所以者何。善男子。是尸陀林有诸非人。依止中住食人血肉。若见菩萨食鱼肉者。而起恶心来相触恼。善男子。住尸陀林菩萨。脱入寺舍前礼佛塔。次礼大德问讯上座。恭敬事毕一处而立。于众僧座不得坐之。何以故。菩萨之法将护世间诸俗人意。是尸陀林住止菩萨。翻于世间凡愚众生不违众圣。若于私座请菩萨坐。审如是僧心无变异乃可就坐。勿令前人而生悔心。以卑下心于己身中作旃陀罗想。善男子。如是菩萨具是十法住尸陀林。善男子。菩萨摩诃萨具足十法宴坐不卧。何等为十。所谓不为苦身故而坐不眠。不为恼心故不为眠。所牵故不萎身坐。菩萨摩诃萨凡坐不眠。但为满足菩提诸行。为一心故。为向正道故。为坐道场故。为利众生故。为灭一切烦恼故。坐而不卧。善男子。如是菩萨具是十法常坐不卧。善男子。菩萨摩诃萨具足十法随宜敷坐。何等为十。所谓于坐之处不过经营。亦不求他而为敷座。不作相貌令他敷座。所坐之处若叶若草随得而坐。若有地所多诸虫蚁蚊虻蝇蚤作窟住处。及阇维处悉远离之。若消息时右胁而卧。上下累脚袈裟覆身。正念专心作光明想。恒作悟想而暂眠卧。不取眠乐不取胁乐但调其身。持于四大勿令过困。昼夜用心趣助道法。善男子。如是菩萨具是十法随敷而坐。善男子。菩萨摩诃萨具足十法摄心与理相应。何者为十。所谓多修不净观。多修慈悲观。多修十二因缘观。善识污心之法。多修空相。多修无相。多修摄心。无所愿求。恒修不息不令悔恨。具足戒品。善男子。云何菩萨多修不净观。善男子。菩萨摩诃萨独居闲寂。不出人间隐山林中。一向默念其心调直。令身调直结跏趺坐。见其支节屈伸俯仰生厌离心。当观身内三十六物。念念相次莫观皮外。作如是观乃至众生种种饮食美味净洁。若粗若好才入腹中即成不净。触于内火则便臭烂秽气逆鼻。一切世间之所不耐。如此之身。一切婴儿凡夫众生之所恋著。当依圣教以善智慧如实观之。是故我今不应爱此臭处之身。以是因缘故厌离之。如是菩萨多修不净观。云何菩萨多修慈悲观。菩萨摩诃萨独居闲静具如前说。依前次第而作是念。是诸众生多诸嗔恚怨憾忿恨。造诸恶业结构怨家无缘责主。若于过去现在未来。一切嗔恚究竟灭已。我方得坐菩提道场。作是甚深观察思惟。真实慈悲非但口说。云何菩萨多修十二因缘观。菩萨摩诃萨若贪欲生若嗔恚生若愚痴生。作是思惟。是贪嗔痴藉因缘生。而此因缘复藉因缘。于是诸法因缘所生。无有自性悉是虚妄。何有智者以虚妄法因缘所生。于自己身而作疮疣。云何菩萨善知污心之法。菩萨摩诃萨观是污法。若在自心若在他心不可量度。为灭是等因缘法故当观察之。何者是耶。所谓不敬佛不敬法不敬僧不敬戒律不敬同学。若老若少并不恭敬。是名染污心法。唯重自身轻蔑他人。于诸境界驰骋散乱。背于涅槃著于我见人见众生见寿者见执著空见执著断见。执常无常憎忿善人。亲近凡愚离持戒者。近破戒众伏事恶友。远善知识诽谤诸佛甚深经典。于甚深法生怖畏相懈怠懒惰。于己身中生下劣想无有威德。讷于言语非处生疑。应疑不疑不疑而疑。诸盖诸结之所缠缚。幻惑世人间构谄曲。睡眠瞪瞢唯贪利养。求于名闻恃于姓族。恋于眷属染于邪见。恃怙国土恋慕群众。习学咒术路伽耶陀世俗文章。舍离正法废于道行。于不善法忽务经营。于功德业不勤其事。憎恶毁呰出家之人。但好歌咏叹诸女色。称美少年若男若女。不乐寂静于阿兰若愁愦不乐。于善不善不知量度。于可尊重不往问讯亲近供养。读诵经典不知时节。于所行处不避讥嫌。于诸戒律若轻若重悉不能持。于诸恶法皆无怖畏。诸根暗钝愚痴障重。心恒躁动恶业快利。无所忌难自恣独步。横理取法忧虑愁毒。于色好丑取相评量。于嗔恚境不修慈悲。于诸贫穷不起怜愍。见疾病苦不生厌离。见死不怖住火宅中不欲出离。但经营身不护戒律。于过去中经作何事。于现在中正作何事。于未来中当何所作。如是境界都无思惟。于不思议而作思议。于不可量而作限量。所不可求而竞勤求。于非清净作清净想。于非出离作出离想。于非正道作正道想。于所未得谓言已得。我正多事未得修善。我是凡夫那能修行诸圣道法。多恋俗务推斥度日。回避微妙功德善根。于大小乘不能称叹。设见信乐佛正法者。而诽谤之。乐于斗诤好相是非。粗犷恶口自大高举。恶赖骂詈卒暴匆扰凌轹于他。说无义语喜论人过。所不可说而好说之。乐於戏论耽著嬉戏。如是等事名染污法。能染污心而善知之。为灭一切诸戏论故。多修于空而入禅定。以调其心如是修空。于此境界随心著处。当寻是处求其体性遂无所有。无所有故通达于空。所缘之境及能缘心并须观察。作观察已。心境二法悉无所有而通达空。通达空故为修无相。而摄其心入于禅定。一切相貌显现相似。善观察之则见非相。既了非相不得己身则无身相。得无相已不著己身。不著身故不得一切外诸境相。于诸外境不作分别不更移心。于内外相心既不动。为灭无相之相故。于修观行不生忧喜。虽得是定习气尚多。为灭习气恒修是定。心心相续无令休息犹如[火*(替-曰+貝)]火。住于奢摩他毗婆舍那中。毗婆舍那者如实法观。奢摩他者一心寂默。得心定故后不致悔。不致悔故生欢喜心。何故欢喜由戒清净。一切菩萨具足戒品。清净摄心与理相应。何以故。持戒清净故摄心得成。是故说名与理相应。善男子。如是菩萨具足十法摄心与理相应。善男子。菩萨摩诃萨具足十法受持经典。所谓为护正法而往听闻不为资生。为护正教勤听正法不为利养。为三宝种不断绝故。勤求多闻不为世利。为欲利益学大乘者。而修多闻不为称叹。为诸众生无救护者。利益因缘而修多闻。为诸众生三苦所逼。作安乐故而修多闻。为无慧眼诸众生故。令得慧眼而修多闻。为小乘人说声闻法而修多闻。为大乘人说菩萨道而修多闻。为自得证无上智慧而修多闻。不求下乘而修多闻。善男子。菩萨具是十法受持经典。善男子。菩萨摩诃萨具足十法。受持毗尼。何等为十。所谓了知毗尼。并律宗体。毗尼甚深。毗尼微细。犯与不犯。性罪制罪。波罗提木叉。学之本源。声闻毗尼。菩萨毗尼。悉皆了知。善男子。如是菩萨具足十法受持毗尼。善男子。菩萨摩诃萨具足十法。威仪行处齐整具足。何等为十。所谓于声闻法已经修学。于缘觉法已经修学。于菩萨法已经修学。如是学已威仪具足。凡是沙门不宜处行皆悉远离。以是因缘非处不行。非时不行。非国不行。修行沙门所应行处。不失威仪。勿令沙门婆罗门之所讥诮。夫威仪者与理相应。复劝化他令住此法。使行法者具诸威仪庠序细密。内怀相应无有虚假。善男子。如是菩萨具是十法。威仪行处齐整具足。善男子。菩萨摩诃萨具足十法。心无悭贪亦无嫉妒。何等为十。所谓自能惠施。复劝他人令行布施。称叹布施。见他布施起随喜心。劝叹成奖令其欢喜。不作是念但施于我莫施余人。唯使我丰不令他得。应作是念。令诸众生得安乐具种种资生。若于世间若出世间具足安乐。我今所为是等众生利益安乐修诸苦行。是故我今于众生边不应起诸悭贪嫉妒。善男子。如是菩萨具足十法。无有悭贪嫉妒之心。善男子。菩萨摩诃萨具足十法。于诸众生行平等心。何等为十。所谓于诸众生业行平等。于诸众生无忿憾心。于诸众生平等利益。而行布施受持禁戒。修于忍辱勇猛精进。善思禅定修般若智。不依二边而修是心。缘诸众生起平等心。修行六度令得是法。生死火宅众苦炽然自得出已。复救余人令其得出。以心平等不生彼此隔碍之想。无有憎爱。善男子。譬如长者其家巨富。唯有六子爱念怜愍而悉平等。是等子息婴稚愚痴。于事不了匍匐而戏。是长者宅被火所烧。炽然猛焰炎盛遍起。是等诸子各各东西。善男子。于意云何。是时长者颇作是念。我今前可且救一子。然后方便救余子不。降伏一切障碍菩萨对曰。不也世尊。所以者何。而是长者于其诸子。平等救济无有偏心。而随近者前引出之。善男子。如是一切众生之类。皆是菩萨之婴儿也。未了苦乐。无所知解生死火宅。六道之中各各住处。菩萨摩诃萨随其善根有成熟者前救脱之。安置令住清净法界生死之外。善男子。如是菩萨具足十法。于诸众生行平等心。善男子。菩萨摩诃萨具足十法。殷勤恭敬供养诸佛。何等为十。所谓供养于法是供养佛。不以财物是供如来。为作安乐利益众生。为欲摄受一切众生。为欲成就众生善根不舍所受清净禁戒。不废一切菩萨行业。如所说法身即能行。如是修行心无疲倦。不舍无上菩提之心。如是恭敬供养诸佛不用财宝。若能修行诸佛正法即供养佛。所以者何。供养于法则是供养一切如来。是法所生利益群品令出世间。若背菩萨所行之业则为身口相乖。如所誓愿不得成满则心疲倦。便舍菩提则不能得利益众生。何以故。菩萨摩诃萨求阿耨多罗三藐三菩提。但为利益诸众生故。若无众生亦无菩萨取于正觉。善男子。当如是观法即是佛。一切诸佛法为身故。善男子。如是菩萨具足十法。殷勤恭敬供养诸佛。善男子。菩萨摩诃萨具足十法断除憍慢。何等为十。所谓出离家居勤苦求道。亲识朋友一切眷属不复相关。何异死人故无憍慢。改其形相著坏色衣。而我今者别有所求故无憍慢。剃头持钵家家乞食活此身故不生憍慢。以乞食故生谦下心。如栴陀罗不应憍慢。今我身命寄于人活。受他抟食犹若饿狗。人所轻蔑不应憍慢。我应绍续尊重福田不应憍慢。令诸同学见而欢喜不应憍慢。持诸威仪庠序齐整不应憍慢。所未得法我当得之不生憍慢。于弊恶性诸众生中。多修忍辱不生憍慢住。善男子。如是菩萨具足十法断除憍慢。善男子。菩萨摩诃萨具足十法心多清净。何等为十。所谓福业所持过去善根。宿因具足。正见具足。不著邪论不可移动不事余师。内怀清净无有谄曲。意无贡高亦不幻惑。其心质直备诸智慧。诸根明利离众障蔽。心行清洁亲近善友远恶知识。摧伏憍慢勤求妙理。于听法时不伺过失。诸佛功德皆悉了知。善男子。如是菩萨具是十法心多清净。降伏一切障碍菩萨言。世尊。诸佛功德不可思议。我于此法云何得闻能了知之。佛言。善男子。汝善谛听。我今为汝说于如来少分功德。唯然世尊愿乐欲闻。佛言。善男子。如来大慈具足圆满。于诸众生悉皆平等如于一人慈悲平等。于遍法界一切众生。其心亦尔如虚空界遍于一切众生界中。如来慈悲遍一切处。无量无边亦复如是。异于声闻缘觉菩萨。善男子。诸佛如来说法无尽。于无量劫不可穷竭。种种名字种种义趣。于无量众一时一音而为说法。随其类音各各得解无限无尽。善男子。诸佛如来问答具足。设有一切预众生类。以种种问俱问如来。如来随其种种类音种种名字。于一刹那一念一时。皆悉能答无滞无碍。善男子。诸佛禅定境界无碍。善男子。设有一切众生之类位阶十地。一时一念俱时入于百千万亿禅定三昧。于诸无量种种三昧。皆不能及如来三昧无边境界。善男子。如来具足无量色身。善男子。设有众生以如来身应受化者。一念之顷遍于众生。对其面前而现佛身随众生愿。一念之顷现种种身。善男子。如来具足天眼无量境界。善男子。有诸众生得天眼者。所见诸色无量无边诸世界中。如来悉见如庵摩勒在手掌中。善男子。如来无量天耳境界。善男子。设有众生得天耳者。满于无量无边世界。随其所闻种种音声。如来能于一刹那顷。皆悉得闻是等音声。善男子。如来具足知他心智无边无尽等于虚空。善男子。设有一切诸众生界。种种觉观种种思惟种种业行。如来能于一念之顷。悉能了知无量无边一切诸心。及所造业并业果报。于三世中以无碍智悉皆了知。善男子。如来恒在禅定不曾忘失。所以者何。佛无失念诸根不动内心无乱。何以故。一切烦恼烦恼习气。毕竟尽故恒在寂静。善男子。有烦恼人内心迷乱不得禅定。如来不尔。夫如来者无复烦恼无复尘累。无漏无为得一切法。自在游于一切甚深三昧境界。善男子。如来设住随一威仪中随一三昧中。乃至涅槃常住其中无有动移。故常在三昧。善男子。诸佛如来于无量劫。备修诸行得成正觉。不可思量不可思议。无有边限。降伏一切障碍菩萨言。世尊。如来不于无量劫中修功德耶。佛言。善男子。莫作是说。何以故。菩萨摩诃萨不应思量如来境界。如来境界不可思量。但为浅近诸众生等说三僧祇修习所得。而实菩萨发心已来不可称计。降伏一切障碍菩萨言。世尊幸甚。是等众生修诸善根。已灭业障多生信解。近于菩提闻佛功德心生欢喜。何况闻已尽能受持。读诵解说书写供养。世尊。是等众生不久当得如来功德无异今日。佛言。善男子。如是如是。如来摄受是等众生。于诸佛所已种善根。恭敬承事于无量佛。是等众生闻佛功德不生疑惑。善男子。若善男子若善女人七日七夜无余思想。内心不乱念念相续。忆持如来如是功德甚深微妙。著净洁衣设诸供养心心成就。是七日内即见如来三十二相色身具足。若有散乱不平其事。而恒一心于临死时如来现身立在其前。降伏一切障碍菩萨言。世尊。颇有众生闻佛所说如来功德生不信耶。佛言。善男子。有诸众生闻佛说是如来功德。以其恶口粗犷骂詈生嗔恚心。于说法者生怨家想。以是因缘。舍身之后生于地狱受无量苦。善男子。有诸众生闻佛功德生欢喜者。于说法人生善友想生如来想。善男子。是等众生信最极理。已于过去曾闻如来如是功德。是等众生于大众中而作是说。我于过去曾闻如来说佛功德。无异今日经中所说。尔时世尊。出长舌相以覆其面。覆于面已复覆其顶。覆于顶已复覆于身。覆于身已覆师子座。覆师子座已复覆菩萨及声闻众。覆声闻众已复覆释梵四天等众。如是普覆大众等已而缩舌相。问大众言。如来世尊有此舌相。颇复能作妄语不耶。善男子。汝等当信如来所说必非虚妄。若信此经于未来世。为汝等故长夜利益安乐无尽。说是语时。八万四千菩萨摩诃萨得无生法忍。无量无边诸众生等远尘离垢。于佛法中得法眼净。无量众生未曾发于菩提心者。即于是时皆发阿耨多罗三藐三菩提心。

　　　　大乘宝云经卷第五



　　　　大乘宝云经卷第六

　　　　梁扶南三藏曼陀罗仙共僧伽婆罗译

　　二谛品第六

　　尔时世尊。复告降伏一切障碍菩萨摩诃萨言。善男子。菩萨摩诃萨具足十法善解世谛。何等为十。所谓假说有色非第一义故。得于色法而不执著。假说受想行识非第一义故。虽得于识而不执著。假说地界非第一义故。虽得地界而不执著。假说水火风虚空识界非第一义故。虽得是界而不执著。假说眼入非第一义故。虽得眼入而不执著。假说耳鼻舌身意入非第一义故。乃得意入而不执著。假说有我非第一义故。虽得是我而不执著。假说众生非第一义故。虽得众生而不执著。假说寿命士夫养育众数人等。非第一义故。虽得是等而不执著。假说世间非第一义故。虽得世间而不执著。假说世法非第一义故。虽得世法而不执著。假说佛法非第一义故。虽得佛法而不执著。假说菩提非第一义故。虽得菩提而不执著得菩提者。善男子。假名言说名字论量名为世谛。于世法中无第一义。虽然若离世法。第一义谛不可得说。善男子。菩萨摩诃萨于是法处善解世谛。而不名解第一义谛。善男子。菩萨摩诃萨具是十法善解世谛。善男子。菩萨摩诃萨具足十法善解第一义谛。何等为十。所谓具无生法。具无灭法。具不坏法。具不增不减不出不入法。具离境界法。具无言说法。具无戏论法。具无假名法。具寂静法。具圣人法。所以者何。善男子。夫第一义不生不灭。不败不坏不增不减。文字章句所不能说。不可诠辩绝於戏论。善男子。第一义者。无言无说本性清净。一切圣人内自证得。若佛出世若不出世。法性常尔不减不增。善男子。为是法故一切菩萨。剃除须发著坏色衣。以善心故远离亲属。往空闲处出家修道。精进耐苦如灸头然。但为求得是妙法故。善男子。若无有此第一义谛。所修梵行皆悉无用。佛出于世亦复无用。善男子。是故汝当知有第一义谛。有第一义谛故。说诸菩萨解第一义。善男子。菩萨摩诃萨具是十法。善知第一义谛。善男子。菩萨摩诃萨具足十法善解十二因缘。何等为十。所谓诸法空虚无实厄缚危脆。如水中月如镜中影。如谷中响如梦如幻。无暂时停摇动不住。藉因缘生皆悉知之。作是观察是等诸法一切空虚。无有真实如是危脆。乃至藉因缘生见生住灭。复更思惟。以何因缘是等法生。以何因缘是等法灭。作是观已。即知无明为是等法作生因缘。无明所生。无明源由。无明根本。依因无明诸行法生。行缘于识以识因缘假说名色。名色立已而说六入。因于六入触方得生。触因缘故生于三受。受因缘故婴儿凡夫生渴爱苦。渴爱因缘而取四取。缘于四取而有接续。有因缘生。以生因缘老死忧悲苦恼等生。纯是大苦共相聚集。以是义故聪明智者。应当勤求灭是无明。破裂无明拔无明根令不复生。无明灭故一切诸法因无明者。皆灭无余犹若命根。命根灭时一切诸根皆悉随灭无明灭时。一切诸法依无明者。悉皆随灭无明灭故。烦恼不生。无烦恼故不生六道。何以故。生死因缘已灭尽故。是故能得于大涅槃常乐我净。善男子。如是菩萨具足十法善知十二因缘。善男子。菩萨摩诃萨具足十法知于自身。何等为十。善男子。菩萨摩诃萨作是观察。我今此生何等种性。婆罗门性耶。刹利性耶。居士大家性耶。若卑劣性耶。若下贱性耶。若生豪族大富家者。莫恃怙之而生憍慢。若生下贱贫穷家者。而作是念我于前世种是业缘。致使如是贫穷果报。以是因缘多修厌离。生厌离故乐求出家。得出家已作是观察。我今出家正何所为。即知出家自能度脱方度他人。以是因缘不应懈怠不宜懒惰。作是观已。我得出家何等不善未灭尽者。若灭是法则生欢喜。以是因缘为灭是法勇猛精进。复作是念。何等善法可得增长。以增长故。当生欢喜。为诸善法增长因缘勇猛精进。复作是念。依何等师一切善法而得增长。一切不善而得尽灭。以是因缘。依止师僧若多闻者。若不多闻若持戒者若不持戒。恒生尊想如敬诸佛。而于和上阿阇梨边。恭敬尊重至心承事亦复如是。而作是念。藉师僧力诸助道法。所未满者能令得备。烦恼未灭能令灭尽。是等人边生和上想。至心承事生大欢喜。于善法中而修顺行。于不善法逆之而行。复作是念我师是谁。作如是观则得知之。夫我师者是一切智说一切法。怜愍世间有大慈悲。是大福田为天人师。以是因缘当生欢喜。复作是念幸甚幸甚。我今已得最上胜利。能示于我学道正法。若失寿命亦不敢犯所受之法。若能不犯则是供养诸佛如来随顺而行。复作是念我今受谁饮食供养。若豪富家若贫穷家。令如是等饮食供养。生大果报生大利益。当受是等饮食供养。复作是念是等施主若贫若富。以何等心供养于我。供给饮食如是知之。是等施主。今谓我辈是出家人行沙门法。作福田想作持戒想作生善想作灭恶想。是故我今不违彼心。受持沙门戒律德业。出家福田诸功德事。而作是念无始生死我应度之。我今已得出家入道行沙门行。则是我初度于生死。我当进修沙门德业。即是第二我渡生死。我今勇猛不敢懈怠。但为得是清净法故。如是无始无量生死我应度之。善男子。如是菩萨作是观察则知己身。善男子。菩萨摩诃萨具足十法了知世间。何等为十。所谓于慠恨者而生谦卑。于憍慢者而生恭敬。于谄曲者自行质直。于妄语者自修谛语。于恶口者自说爱言。于粗强者而自柔软。于碜毒者多修忍辱。于恶赖者多修慈心。于困苦者多修悲心。于悭惜者多修喜舍。善男子。如是菩萨具足十法了知世间。善男子。菩萨摩诃萨具足十法生净佛土。何等为十。所谓戒品清净无隙无杂无瑕无疵。于诸众生起平等心。功用无二具大善根。远离利养恭敬名闻心无染污。信根成就心无疑惑。勇猛精进不暂懈怠。具足禅定心不散乱。多闻分别不习邪论。具足利智不生钝根。自然多慈不习嗔恚。降伏一切障碍菩萨言。世尊。具足十法生净土耶。若不具足亦得生乎。佛言。善男子。于此十法设有一法而得具足。不隙不杂不瑕不疵清净明白。一切诸法悉皆具足。所以者何。具足十法得生净土非不具足。善男子。如是菩萨具足十法生净佛土。善男子。菩萨摩诃萨具足十法不受胎生染污。何等为十。所谓起造如来形像。治理故败佛塔。于佛塔庙恒施涂香。洗浴佛像。于佛塔庙扫洒泥涂。供养父母洗浣摩拭。供养和上阇梨同学一无希望心。所修善根如是回向。而作是言。以此善根。愿诸众生不受胎生。得清净生无染污生。以深心故。善男子。如是菩萨具是十法不受胎生。唯除愿力。善男子。菩萨摩诃萨具足十法出离家居。何等为十。所谓无所恋著。不混杂住背于贪境。远离渴爱不染尘劳。于佛正法随顺奉行。努力精进善学知足。随宜衣裳随宜饮食随宜卧具随宜汤药。钵盂法服资生什物不作储畜。于诸尘境恒生怖惧。趣向寂静修道不废。善男子。如是菩萨具足十法出离居家。善男子。菩萨摩诃萨具足十法净命自活。何等为十。所谓远离贡高谄佞利养。远离相貌。远离摩揣不横求财。离非法财。离不净财不恋著财。不为利养之所污染。不渴爱求于如法财尚生知足。善男子。云何菩萨远离贡高谄佞利养。菩萨摩诃萨。不为利养作身贡高口贡高心贡高。云何不作身贡高。菩萨摩诃萨若见檀越施主之时。不自作身异相威仪。徐步而行现寂静相。观前一寻示如愁苦。或作任运如非虚假。是身贡高皆悉不作。云何不作口贡高。菩萨摩诃萨不以利养之因缘故。安徐软语及以爱语出随顺语。如是口贡高皆悉远离。云何心贡高。菩萨摩诃萨若有施主。欲以财物而为供养。口示少欲而其内心甚愿多取。善男子。此则名为内怀中热。所谓口称无贪心实欲得。云何远离相貌。菩萨摩诃萨若见檀越不作是相。示我衣钵多有破坏。乏诸汤药现其阙少。而以求施口无所言。云何远离摩揣。菩萨摩诃萨若见檀越不作是说。某甲檀越施我此物。我以恩德报答彼施。不作此言。令前施主知我持戒。知我多闻知我少欲。我以慈悲受彼嚫施。不作抑扬方便鼓动。云何菩萨离横求财。菩萨摩诃萨不作身疮不作心疮而求财物。言身疮者。为财物故不惮劬劳。四方役身疾急忽务违于戒律。言心疮者。于诸同学减利养者多生嫉妒。云何菩萨离非法财。不以轻称小斗欺诳于人。不以诈亲及诸欺罔而求财物。云何。萨离不净财。菩萨若于塔物相关法物相关僧物相关絓是不与。非随喜者悉不受用。云何菩萨不恋财利。菩萨摩诃萨若得财物不作我所。不谓是财不作积聚。于时节中回施之者。供养父母及诸亲识诸眷属等。于时节中复须自用。得此财时不生染著。不得财时亦不周慞亦不渴仰。于施主边不起恶心不取过失。于如法财与众共得。佛所称叹。菩萨大士所不讥嫌。天神光扬同学欢喜。以此财物知足而住。善男子。如是菩萨具足十法净命自活。善男子。菩萨摩诃萨具足十法心不疲倦。何等为十。所谓但为利益众生善因缘故。住在生死不觉疲倦。为利益众生故。受生死苦不觉疲倦。为劝众生令修善法不觉疲倦。为同众生诸事业故而不疲倦。为小乘众说声闻道而不疲倦。于声闻人而不憎恶。修助道法而不疲倦。为满菩提行不生疲倦。愿求涅槃不取涅槃。行菩提行心不暂息。善男子。如是菩萨是具十法心不疲倦。善男子。菩萨摩诃萨具足十法奉行佛教。何等为十。所谓远离一切放逸住无放逸。善自守护不作身之恶业。善自守护不作口之恶业善自守护不作心之恶业。恒畏恶道远离一切诸不善法。谛说道理离诸非道。恒说正法毁诸非法。远离鄙业随顺德业。不污如来正法戒律。远离一切烦恼毒臭广护佛法。于不善法常守自心。善男子。如是菩萨具足十法奉行佛教。善男子。菩萨摩诃萨具足十法。姿颜光悦面无颦蹙。何等为十。所谓诸根澄净。诸根清净。诸根光彻。诸根无染。诸根皎洁。远离忿恨。远离诸使。无复结缚。离盖怨憾离诸嗔恚。善男子。如是菩萨具足十法姿颜光悦面无颦蹙。降伏一切障碍菩萨言。世尊。如我解佛所说之义。诸根净故菩萨摩诃萨颜色和悦。离烦恼故面无颦蹙。佛言。如是如是。善男子。如汝所说。诸根净故菩萨摩诃萨颜色和悦。离烦恼故面无颦蹙。善男子。菩萨摩诃萨具足十法多闻具足。何等为十。所谓生死炽然淫欲猛火。菩萨摩诃萨如实知之。嗔恚猛火如实知之。愚痴乱心如实知之。诸行无常如实知之。三界皆苦如实知之。世间空虚如实知之。诸法无我如实知之。世间虚诳著于妄想。受生分别如实知之。一切诸法藉因缘生。如实知之。涅槃寂静如实知之。是三无性闻思修慧如实知已。不但音声分别说其名字而已。虽如是知发增广心。兴大慈悲誓愿坚固。为诸众生拔苦根栽正勤勇猛。善男子。如是菩萨具足十法多闻具足。善男子。菩萨摩诃萨具足十法受持正法。何等为十。所谓于末世时。后五百岁正法灭时。如来经教诤讼竞起。无量众生行于邪道。智灯欲灭无示导者。微妙甚深修多罗经。广大之义有大威德。是一切法摩德勒伽(此云法母)而能受持读诵宣说恭敬供养。亦能为他显示其义广为解释令得易解。于行法者生大欢喜。善护念之心无希望。乐听正法于说法人生世尊想。于正法中生甘露想生妙药想。不惜身命求于正法。得正法已努力修行。善男子。如是菩萨具足十法受持正法。善男子。菩萨摩诃萨具足十法生法王子。何等为十。所谓以相严身具随众好。微妙修饰诸根满足。随于如来所行之道住在如来境界之处。觉了诸佛不退还法。善能救济众生苦难。善能习学众圣轨则。善能游观四无量心。众梵住处如来所居。一切智城能随镇之。善男子。如是菩萨具足十法生法王子。善男子。菩萨摩诃萨具足十法。释梵四王之所奉迎。何等为十。所谓不退菩提之心。一切众魔不能恼乱。于佛正法不动不摇。深入诸法微妙秘藏。随顺一切法平等智。于佛法中不随他语。于佛法中得无碍智。不同一切声闻缘觉。于诸世间而登上首。安隐住于不生法忍。善男子。如是菩萨具足十法。释梵四王之所奉迎。善男子。菩萨摩诃萨具足十法知诸机性。何等为十。所谓有诸众生。性多淫欲如实知之。若嗔恚性。若愚痴性。若刚强性。若中庸性。若善软性。若碜毒性。若弊急性。若迟缓性。如实知之。如知一人遍众生界。亦如是知。善男子。如是菩萨具是十法知诸机性。善男子。菩萨摩诃萨具足十法。善知成熟众生。何等为十。所谓若以佛色身应得度者。即为示现如来色身。若以菩萨色身应得度者。即为示现菩萨色身。若以辟支佛身应得度者。即为示现辟支佛身。若以声闻身应得度者。则为示现声闻身。应以帝释身应得度者。即现帝释之身。若以魔身应得度者。则现魔身。若以梵身应得度者。则现梵身。若以婆罗门身应得度者。即现婆罗门身。若以刹利王身应得度者。即为现身。若以长者居士身应得度者。即为现之。善男子。随因随缘种种方法。但令众生得成熟者。随其因缘则为现之。善男子。如是菩萨具足十法成熟众生。善男子。菩萨摩诃萨具足十法堪任正法。何等为十。所谓质直柔软。无谄曲心。善调伏心。无垢污心。内心清净。性无粗疏。无嗔恚心。远离粗犷。心多忍辱。具足堪任法王子位。善男子。如是菩萨具是十法堪任正法。善男子。菩萨摩诃萨具足十法安乐共住。何等为十。所谓正见具足。净见具足。戒品具足。威仪清净。行于所宜。境界无烦恼住。动止细密。同学和睦。每事有分。行一乘道无余师范。善男子。如是菩萨具足十法安乐共住。善男子。菩萨摩诃萨具足十法善修摄法。何等为十。所谓以利益施摄受众生。以安乐施摄受众生。以无尽施摄受众生。以利益说。以实义说。以正法说。以道理说。以利益事。以资生供给事。以财物利益事。摄受众生。善男子。利益施者谓法施也。安乐施者是财物施也。无尽施者示正道理。利益说者劝令修善。实义说者谓不倒说。正法说者随顺佛教所摄之法。道理说者不违实际。利益事者回于不善令住善处。资生供给事者若饮若食。财物利益者。谓金银琉璃真珠玻璃琥珀珊瑚玛瑙象马车乘所须之物。善男子。菩萨具足十法善修摄法。善男子。菩萨摩诃萨具足十法端正具足。何等为十。所谓威仪庠序。于四威仪悉非虚伪。见之可爱犹若秋月。见之生乐。视不知足。悦人内心。于诸众生无憎恶者。众生见者无不欢喜。众生见者发清净心。善男子。如是菩萨具足十法端正具足。善男子。菩萨摩诃萨具足十法。能为众生之所依止。何等为十。所谓拥护众生于烦恼畏。将领众生出于生死稠林旷野。济度众生于生死海。孤独众生为作亲眷。于诸烦恼疾病众生为作医王。无救护者为作救护。无料理者为料理之。无归依者为作归依。于无洲无渚能为洲渚。无趣向者为示趣向。善男子。如是菩萨具足十法。能为众生之所依止。善男子。菩萨摩诃萨具足十法喻大药树。何等为十。所谓如大药树名曰善见。疾病众生随意得用。根茎枝叶皮肉华果。若见若嗅若尝若触。无不痊愈。善男子。菩萨若尔。从初发心见诸众生。为诸烦恼种种疾病。布施治疗。戒忍精进禅定般若。若得见闻菩萨功德。若得亲近。若得其味。病无不差。善男子。如是菩萨具是十法喻大药树。善男子。菩萨摩诃萨具足十法福业相应。何等为十。所谓于三宝处随力治理。于诸众生有疾病者布施汤药。于饥馑者布施饮食。若有众生寒热所逼施其温凉。于和上阿阇梨深心供养恭敬承事。于诸同学礼拜奉迎送去。合掌问讯作和睦事。处处建立伽蓝园林。应时布施米谷财物及诸仓库。于诸奴婢仆使下隶施其饮食。衣裳汤药而拥护之。时时往诣持戒多闻沙门亲近礼拜。善男子。如是菩萨具是十法福业相应。善男子。菩萨摩诃萨具足十法善能变化。何等为十。所谓于一佛刹不动不摇。则能遍于诸佛刹土咨禀如来。于一佛刹不动不摇。往诣无量诸佛刹土就彼听法。于一佛刹不动不摇。往诣诸佛无量刹土。供养承事彼佛世尊。于一佛刹不动不摇。往诣诸佛无量刹土。行菩提行令得满足。于一佛刹不动不摇。往诣诸佛无量刹土。彼土菩萨成等觉时。诣彼供养恭敬礼拜。于一佛刹不动不摇。往诣无量诸佛刹土现自成佛。于一佛刹不动不摇。往诣无量诸佛刹土转正法轮。于一佛刹不动不摇。往诣无量诸佛刹土现般涅槃。于一佛刹不动不摇。往诣无量诸佛刹土。彼有众生应得度者。悉为变化作诸神通令得度脱。虽作变化而无思惟亦无分别。降伏一切障碍菩萨言。世尊。云何菩萨作诸变化。云何不思惟。云何无分别耶。佛言。善男子。我今为汝说于譬喻。如此日月照了四洲。为是众生而作利益。而是日月无有思惟亦无分别。以光明故利益众生。但以过去业行因缘果报故。有如是日月利益事生。善男子。菩萨亦尔。虽作变化利益众生。皆无思惟悉无分别。不作功用运是业行。所以者何。是等变化皆由菩萨善业因缘之所成故。菩萨于因地中行菩萨时发弘誓愿。以本愿力而不思惟亦不分别。生诸变化不加功用。善男子。菩萨摩诃萨具足十法。速得成阿耨多罗三藐三菩提。何等为十。所谓万行具如前说。夫万行者。布施具足戒品具足。言戒品者。不隙不杂不瑕不玼。过于声闻缘觉戒品。清净明白戒品具足。忍辱具足。精进具足。禅定具足。善慧具足。善巧方便具足。善愿具足。诸力具足。微妙甚深正智具足。所修妙智具足。不共一切声闻缘觉过其境界。从于菩萨初地以上。乃至九地过境界故。善男子。菩萨具足十法。速得成于阿耨多罗三藐三菩提。

　　　　大乘宝云经卷第六



　　　　大乘宝云经卷第七

　　　　梁扶南三藏曼陀罗仙共僧伽婆罗等译

　　宝积品第七

　　尔时佛告宝积菩萨言。善男子。有四种法。退失菩萨智慧。何谓为四。于佛正法无尊重心亦不恭敬。是说法者悭嫉正法。设有人来求正法者而不为说。于乐法者为作留难。遮护覆藏自生憍慢。复加诽谤说正法者。宝积如是四法退失智慧。善男子。有四种法。增长菩萨摩诃萨广大智慧。何等为四。所谓敬重正法及说法者。随所听得微妙正法。广为他人分别解说。不求名闻无希望心而为说法。勤求正法如救头然。随所闻听坚固受持如法修行。不但说是名字而已。善男子。如是四法。增长菩萨广大智慧。善男子。具有四法。而皆忘失菩萨摩诃萨大菩提心。何等为四。所谓不随顺和上阿阇梨一切福田。他人不疑而为作疑。见行大乘者而诽谤之。自心欺诳复诳于他。善男子。如是四法失菩提心。善男子。有四种法。菩萨摩诃萨生生世世大菩提心自然现前。中间不失乃至坐于菩提道场。何等为四。所谓若失身命终不妄语。乃至戏笑知而不说虚妄之言。于诸众生起平等心。心无欺诳亦不诳他。于诸菩萨生世尊想。不乐小乘故。善男子。如是四法。生生世世大菩提心自然现前。中间不失乃至坐于菩提道场。善男子。具四种法。菩萨摩诃萨一切善根不得生长。何等为四。自生憍慢。勤求世间文章咒术。勤求利养贪著名闻。以欺诳心而诳于他善男子。具是四法。菩萨摩诃萨一切善根永不增长。善男子。具有四法。菩萨摩诃萨生生世世增长善根。转胜明净不复退失。何谓为四。舍离一切不净之法。勤求一切清净正法。夫正法者。所谓六波罗蜜菩萨法藏。于诸众生心无憍慢。犹若家犬。如法受施而自知量。舍离一切诸邪慢等。安心知足住于圣种。不说他人罪过虚实。不求人短。若于诸法心不通达。亦于世世增长善根转胜明净不复退失。善男子。菩萨有四种谄曲之心。常应舍离。何谓为四。于诸佛法心生疑悔不决了等。于诸不毁谤当作是念。唯佛作证。佛法无量为诸众生随机所说甚深难解。唯佛自知非我所解。是故不生违逆之心。善男子。是名四法令众生生憍慢心嗔恨恼等。于他利养起嫉妒心。呵骂菩萨广其恶名。善男子。是名四种谄曲之心。菩萨摩诃萨常应舍离。善男子。菩萨摩诃萨具有四种真实之相。何等为四。所谓于所犯罪终不覆藏。向他发露忏悔。改往心无盖缠。若以实言应失国土身命财物。如是急事不舍实语。亦不异缘作诸余语。一切恶事骂詈诽谤挝打系缚种种伤害。受此苦时但自咎责推于往业。不嗔恨他不怀其恶。善住信力自心净故。若于诸佛甚深之法难信难解。悉能信受读诵受持。善男子。是名菩萨有四真实质直之相。善男子。具有四法。[怡-台+龍]悷难调难伏之相。何谓为四。读诵经典翻为戏论。虽口说法不随顺行。于诸教诲违逆不信。不能随顺恭奉供养和上阇梨诸福田等令心喜悦。损他信施恭敬供养自违本誓而受信施。见诸调御菩萨大士。轻欺生慢而不恭敬。善男子。是名菩萨有四种法[怡-台+龍]悷难调难伏之相。善男子。菩萨有四调顺之相。何谓为四。随所闻法而善说之如说而行。依止于法不依言说。承奉师教能知意旨易与言语。所作皆善不失师意。不退戒定以调顺心而受供养。见诸善调信顺大士恭敬爱乐。随顺善训禀受德行。善男子。是名菩萨有四调顺之相。善男子。菩萨有四僻谬。何谓为四。不可信人与之同意是菩萨谬。非器众生说甚深法是菩萨谬。乐大乘者为说小法是菩萨谬。若布施时但施持戒供养善者不施恶人是菩萨谬。善男子。是名菩萨四种僻谬。善男子。菩萨有四正道。何谓为四。于诸众生生平等心。普信众生等以佛慧。于诸众生说法平等。等令众生等住正行。善男子。是名菩萨有四正道。善男子。菩萨有四非善知识非善等侣。何谓为四。求声闻者但欲自利。求缘觉者心乐少事。叹外经典路伽耶陀文章严饰。所亲近者但增世利不慕法利。善男子。是名菩萨有四非善知识非善等侣。善男子。菩萨有四善知识四善等侣。何谓为四。诸来乞者是善知识。道因缘故。能说法者是善知识。增长善故。劝令出家是善知识。出三界苦。诸佛菩萨是善知识。增长一切正妙法故。善男子。是名菩萨四善知识四善等侣。善男子。菩萨有四实非菩萨而似菩萨。何谓为四。贪求利养而不求法。贪求名称不求功德。贪求自乐不救众生。以灭苦法乐聚徒众不乐远离。善男子。是名四非菩萨而似菩萨。善男子。有四种真实菩萨。何谓为四。能信于空亦信业报。知一切法无有吾我。而于众生起大悲心。深乐涅槃而游生死。所作布施皆为众生不求果报。善男子。是为菩萨四种真实菩萨功德。善男子。菩萨有四大藏。何谓为四。若有菩萨值佛出世。因尔得闻六波罗蜜及其义趣。以无碍心侍说法者。不暂远离心无懈怠。住阿兰若而无放逸。善男子。是名菩萨有四大藏。善男子。菩萨有四种法能坏魔事。何谓为四。常不舍离菩提之心。于诸众生心无挂碍。于诸执著悉皆觉知。心不轻贱一切众生。善男子。是名菩萨有四种法能坏魔事。善男子。菩萨有四不可思量福德行业。何谓为四。以清净心而行法施。于破戒人生大悲心。于诸众生称扬叹咏菩提之心。于无力者修习忍辱。善男子。是名菩萨有四不可思量福德行业。善男子。菩萨有四种法。破碎烦恼无明住地。何谓为四。戒品清净若轻若重悉皆不犯。摄持正法不惮劬劳。布施灯明供养福田。舍施财物无有亲疏。是名四法破碎烦恼无明住地。善男子。有四种法得无碍智。何谓为四。无希望心常行法施。受持正法与理相应。于他利养不生嫉妒。恒自摄心不生憍慢。是名四法得无碍智。善男子。非但名字号为菩萨。能行善法行平等心名为菩萨。若能成就三十二法则名菩萨。何谓三十二法。常为众生深求安乐。皆令得住一切智中。常自称量无上法器。心不憎恶他人智慧。破坏憍慢深乐佛道。心地坚固敬无虚假。亲友究竟得至成佛。于亲非亲心常平等。言常含笑言语知量。前应问讯面无颦蹙。所为事业终不中息。普为众生等行大悲。心无疲倦多闻无厌。自责己过不讥彼短。于有罪者慈悲呵责。以菩提心行诸威仪。所行布施不求反报。不求生处而行持戒。于诸众生生无碍忍。为修一切诸善根故勤行精进。遣无色界取于禅定。行方便慧应四摄法。持戒毁戒慈心平等。至心听法心乐远离。住阿兰若而不乐著一切世间种种荣华。于大乘中见大利益。离恶知识亲近善友。常运平等。四种梵心游戏五通。常依真智。于诸众生邪行正行俱不弃舍。言常决定贵真实法。一切善根以菩萨心而为上首。若人具此三十二法。则得名为菩萨之位。善男子。菩萨功德无量无边当以譬喻因缘知之。善男子。譬如大地容受众生。无分别心不求报恩。菩萨亦尔。从初发心至坐道场。一切众生皆蒙利益。心无分别不求报恩。善男子。如一切水润生百种稻禾药草丛林树木。皆得增长。菩萨亦尔。自心净故慈悲普覆。润诸众生皆令增长一切善法善男子。譬如火种皆能成熟百种禾谷药草华果。菩萨智慧亦复如是。皆能成就一切善根。善男子。譬如风轮皆能成立一切世界诸佛刹土。菩萨方便亦复如是。皆能成立一切善法。善男子。如月初生。光明炎色日日增长。菩萨净心亦复如是。一切善法日日增长。善男子。如日初出一时发光。普为一切众生照明。菩萨亦尔。发智慧光一时普照一切众生。善男子。如师子王。随所至处不惊不畏。菩萨亦尔。持戒清净智慧真实。随所住处不惊不畏。善男子。譬如善调大龙象王。荷负重担身不疲极。菩萨亦尔。善调心故荷负一切众生之类。作大利益而无疲倦。善男子。譬如莲华生于水中水不染著。菩萨亦尔。生于世间诸世间法而不染污。善男子。如人伐树根在还生。菩萨亦尔。方便力故虽断结使。有善根爱还生三界。善男子。譬如诸方流水入于大海皆为一味。菩萨亦尔。以种种门习诸善根。回向阿耨多罗三藐三菩提皆为一味。善男子。譬如须弥山王。忉利诸天及四天王皆依止住。菩萨大菩提心亦复如是。为萨婆若所依止住。善男子。如大国王以群臣力能办国事。菩萨智慧亦复如是。以方便力。皆能成办一切佛事。善男子。譬如天净清明无诸云气必无雨相。寡闻菩萨无所知解无法雨润。亦复如是。善男子。譬如天阴云起必能降雨。充足众生生长萌牙。菩萨亦尔。从大悲云起大法雨利益众生。善男子。如转轮圣王所出之处则具七宝。菩萨亦尔。随所出处三十七品现于世间。善男子。如摩尼珠所在之处。则有无量金银珍宝。如是菩萨随所出处。则有无量百千声闻辟支佛宝。善男子。如忉利天入杂藏园。随意所用悉在其中。菩萨亦尔。真净心故于诸众生平等教化。善男子。譬如咒术药力毒不能害。菩萨结使亦复如是。智慧力故不堕恶道。善男子。如大城中所弃粪秽。若置甘蔗蒱萄田中则有利益。菩萨结使亦复如是。所余习气为一切智而作因缘。善男子。譬如有人不曾习学戈矛之法则无武用。菩萨亦尔。不曾习学一切诸法。而不能为算择分别受持修行。善男子。譬如陶师于诸坏器未燥之时。不堪大火。菩萨亦尔。于诸众生智慧微弱。不堪听闻诸佛大法。故不为说。彼设得闻则生狂乱。善男子。菩萨摩诃萨欲学宝云微妙经者。常应修习实法正观。云何正观。所谓真实思惟是法正观。不观我人众生寿命。是名中道真实正观。善男子。夫实观者。观色非常亦非无常。亦观受想行识。非常亦非无常。是名中道真实法观。所以者何。常是一边。无常一边。常与无常二边中间。无色无形无命无知。是名中道诸法实观。我是一边。无我一边。我与无我二边中间。无色无形无命无知。是名中道诸法实观。善男子。若心有实是为一边。若心非实是为一边。若无心识亦无心数。诸大地法是名中道诸法实观。如是善法不善之法。世间诸法出世间法。有罪之法无罪之法。有漏无漏有为无为。乃至有垢无垢。亦复如是。离于二边而不可取亦不可说。是名中道诸法实观。善男子。有是一边。无是一边。有无中间无色无形无命无知。是名中道真实法观。善男子。我之所说十二因缘。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是因缘。而为招集成大苦聚。若无明灭故行灭。行灭故识灭。识灭故名色灭。名色灭故六入灭。六入灭故触灭。触灭故受灭。受灭故爱灭。爱灭故取灭。取灭故有灭。有灭故生灭。生灭故如是老死忧悲众恼大苦聚灭。明与无明无二无别。若如是知。是名中道诸法实观。如是行及非行。识与所识。名色可见及不可见诸六入非六入。触及所触。受及受灭。爱与爱灭。取与取灭。有与有灭。生与生灭。老死与老死灭。皆是无二无别。若如是知是名中道诸法实观。复次善男子。夫真实观。不以空故令诸法空法性自空。非无相故令法无相。法性之体本自无相。不以无愿令法无愿。但诸法性本自无愿。不以无起无生无我无取无性。令法无起无取无性。但法本来自无起无取无性。若如是观是名实观。复次善男子。非无人故名之曰空。但空自空前际后际中际亦空。但法自空非色灭空。当依于空莫依于人。若以得空而依于空。佛说是人则为退堕。善男子。宁起我见积如须弥。莫以空见起增上慢。所以者何。一切诸见以空得脱。若起空见则不可治。善男子。如医授药令治彼病。是药在内秘而不出。于意云何。如是病人宁得差不。不也世尊。是药不出其病转增。善男子。如是诸见唯空能灭。若起空见则不可治。譬如有人怖畏虚空悲号捶胸。作如是言却此虚空。于意云何。如是虚空可除却不。不也世尊。善男子。如是若畏空法。我说是人狂乱失心。所以者何。常行空中而畏于空。譬如画师自手画作夜叉鬼像。见则怖畏迷闷躄地。一切凡夫亦复如是。自造色声香味触故往来生死。受诸苦恼不自觉知。善男子。譬如幻师幻作猛虎。幻虎成已还食幻师。行道沙门亦复如是。有所观法皆空皆寂。无有见者是观亦空。善男子。譬如两木本无火相。以两相揩从中火生遂烧是木。善男子。如是真实观故生圣智慧。圣智生已遂灭实观。善男子。譬如然灯。一切黑暗皆自无有。无所从来去无所至。非东方来去亦不至。南西北方四维上下。不从彼来去亦不至。而此灯明亦无是念我能灭暗。但因灯明法自无暗。明暗俱空无作无取。善男子。如是实智慧生无智自灭。智与无智二相俱空。无作无取。善男子。譬如千岁暗室未曾见明。设复有人于中然灯。于意云何。暗宁作念我久住此不欲去也。不也世尊。若灯然时。是暗无力必当灭去。善男子。如是百千万劫久集结业。以一观智即皆能灭。其灯明者圣慧根是。其黑暗者诸结业是。善男子。譬如种植空中。若能增长无有是处。菩萨取证亦复如是。增长佛法亦无是处。善男子。譬如种植在于良田。则能生长斯有是处。菩萨亦尔有诸结使杂世间垢能长佛法。善男子。譬如于彼高原陆地不生莲华。菩萨亦尔。于无为中不生佛法。善男子。譬如卑湿污泥乃生莲华。菩萨亦尔。生死污泥邪定众生能生佛法。善男子。譬如四大海水生苏满中。菩萨有为善根甚多无量亦复如是。善男子。譬如若破一毛以为百分。以一分毛取海一滴。一切声闻有为善根。亦复如是。善男子。譬如虫芥子孔所有虚空。一切声闻有为智慧。亦复如是。善男子。譬如十方虚空无量无边。菩萨有为智慧亦复如是。善男子。譬如转轮圣王有大夫人怀妊七日。是子具有转轮王相。诸天尊重过余诸子具身力者。所以者何。是胎王子。必绍尊位继圣王种。善男子。初心菩萨亦复如是。虽未具足诸菩萨相。如胎王子诸天神王深心尊重。所以者何。如是菩萨必绍尊位不断佛种。善男子。譬如一琉璃珠胜于水精。菩萨亦尔。从初发心便胜一切众生之类。善男子。譬如大王夫人生子之日。小王群臣皆来拜谒。菩萨亦尔。初发心时诸天世人所应礼拜。善男子。譬如雪山王诸药草。遍无所属无所分别。随有所病悉能疗治。菩萨亦尔。所集智药无所分别。普为众生平等救护善男子。如月初生众人爱敬逾于满月。善男子。如是众生信我语者。爱敬菩萨甚于如来。所以者何。由诸菩萨生如来故。尔时世尊。复告宝积菩萨摩诃萨言。善男子。菩萨摩诃萨常为利益一切众生。修集梵行清净功德无上善根。以平等心施与众生。所得智药遍到十方。疗治一切烦恼病苦。皆令毕竟永不复起。云何名为菩萨智药。谓不净观治于贪欲。以修慈心治于嗔恚。以因缘观治于愚痴。以修空观治诸妄见。以无相观治诸忆想分别境界。以无愿观治于一切生三界愿。以四非倒治于四倒。以无常观治无常中计常颠倒。以修苦观治诸苦中计乐颠倒。以法无我治无我中计我颠倒。涅槃寂灭治不净中计净颠倒。身受心法四念处观。则为对治四种颠倒。顺身相观不堕我见。顺受相观不堕我见。顺心相观不堕我见。顺法相观不堕我见。是四念处能治一切身受心法。开涅槃门以四正勤。能断已生诸不善法。不起未生诸不善法。未生善法悉能令生。已生善法能令增长。举要言之。能断一切诸不善法。成就一切诸善之法。四如意足。治于身心一合之相。令得如意自在神通。以此五根。治诸无信懈怠失念乱心无慧一切众生。以此五力摧诸烦恼。以七觉分。治诸法中疑悔妄谬。以八正道。治诸邪道一切论师善男子。是为毕竟智慧妙药。菩萨常应修集殷勤行之。善男子。阎浮提内耆婆医王最为第一。令三千大千世界一切众生皆如耆婆。若有人问心中结使烦恼邪见疑悔病。药尚不能答何况能治。菩萨于中应作是念。我终不以世药为足。我当修习出世智药。亦修一切善根福德。如是菩萨得智药已遍到十方。毕竟疗治一切众生烦恼等病。何谓菩萨出世智药。信知诸法从缘合生。信一切法无我无人亦无众生寿命知见。亦无作者亦无受者。信解通达无我我所。于是空法无所得中不惊不畏。勤加精进而求心相。菩萨摩诃萨如是求心。何等是心。若贪欲耶。若嗔恚耶若愚痴耶。若过去未来现在耶。若心过去过去已灭。若心未来未来未至。若心现在现在无住。是心非内非外亦非中间。是心无色无识无形无见无知无住处。如是之心。十方三世一切诸佛不已曾见。非今现见。非当来见。若一切佛过去来今所不见者。云何当有。但以颠倒妄想因缘。心生诸法种种差别。善男子。是心如幻忆想分别起种种业受种种身。善男子。心去如风于非境界远行难收。心如流水生灭不住。心如灯炎众缘故有。是心如电刹那不停。心如虚空客尘烦恼之所障蔽。心如猕猴取一舍一遍诸境界。心如画师能造种种业因缘故。心无暂定随逐种种诸烦恼故。心唯独一无第二故。心如大王一切诸法增上主故。心常独行无伴侣故。心如怨家能作一切诸苦恼故。心如狂象踏小儿诸土舍。能坏一切诸善根故。是心贪著如鱼吞钩。于苦受中生乐想故。是心如梦于无我中生我想故。心如青蝇于不净中起净想故。心如债主生苦楚故。心如恶鬼求人便故。心常高下贪嗔逼故。心如偷劫夺善根故。心常贪色如蛾投火。心常贪声如战鼓响。心常贪香如猪乐厕。心常贪味如驼爱蜜。心常贪触如蝇著油。善男子。菩萨如是求于心相而不可得。若不可得则非过去现在未来。若非过去现在未来则出三世。若出三世则非有无。若非有无则是不起。夫不起者则是无性。若无性者则是无生。若无生者则是无灭。若无灭者则无所离。若无离者无来无去无退无生。若无来去无退无生则无诸行。若无诸行是则无为。若无为者是为一切诸圣根本。是中无有持戒破戒。若无持戒无破戒者。是则无行亦无非行。若无有行无非行者。是则无有心心数法。若无心心数法者。则无有业亦无业报。若无有业无业报者则无苦乐。若无苦乐是则圣性。是中无业无起业者。无有身业亦无意业。是中无有上下差别。圣性平等犹若虚空。是性平等无有优劣。一切诸法等一味故。是性平等远离一切身心相故。是性远离一切诸法顺涅槃故。是性清净远离一切烦恼垢故。是性无我离我所故。是性真实顺如如故。是性寂静常安乐故。是性无有高下从平等出故。是性真实第一义故。是性无尽毕竟不生故。是性常住诸法常尔故。是性安乐涅槃第一故。是性清净离一切相故。是性无我求不可得故。善男子。汝等应当内善观察莫外驰骋。善男子。当来沙门如狗逐块。云何名为如狗逐块。譬如有人以块掷狗。狗即舍人而走逐块。如是善男子。有诸沙门清信士女。怖畏色声香味触故。住阿兰若空闲之处。独无等侣离众愦闹。身离五欲而心不舍。是人存念色声香味触等。心贪乐著而不内察。不知云何当离五尘。以不知故。有时来入城邑聚落在人众中。还为五欲之所系缚。若空闲处持有漏戒死得生天。又为天上五欲所缚。从天上堕终不得脱于三恶道。所谓地狱畜生饿鬼。是名沙门如狗逐块。善男子。云何沙门不如于彼逐块之狗。若有沙门为人所骂而不加报。打害嗔毁亦不报之。但自内责求伏于心。作如是观骂者是谁受者是谁。打者害者毁者嗔者亦复是谁。是名沙门不如于彼逐块痴狗。善男子。如调马师。马若[怡-台+龍]悷即为制伏。行者亦尔。随心所向则能收摄不令放逸。善男子。譬如有人咽喉闭塞则能断命。如是善男子。一切诸见唯有我见。则能断于智慧命根。善男子。譬如有人随所缚处而求解脱。如是善男子。随心所著当应求解。善男子。出家之人则有二种不净污心。何谓为二。一者读诵世间文章外道诸术。二者多畜诸好衣钵种种服饰。又出家人二种坚缚。何谓为二。一执著缚。二供养缚。又出家人二种障法。何谓为二。一者亲近白衣。二者憎恶善友。又出家人有二种垢。何谓为二。一者忍受烦恼。二者求诸檀越。又出家人二种雹雨。何谓为二。一者毁坏善根违逆正法。二者以破戒身受他信施。又出家人二种痈疮。何谓为二。一者求显他过。二者自覆其罪。又出家人二种烧热。何谓为二。一者以垢秽心爱著法服。二者持戒人边受其供养。又出家人有二种病。何谓为二。一者怀增上慢而调伏心。二者破坏他人发大乘心。善男子。夫沙门者凡有四种。何谓为四。一者形相诈现沙门。二者威仪欺诳沙门。三者求名沙门。四者实行沙门。何谓形相诈现沙门。有一沙门。形相具足服僧伽梨。剃除须发执持应器。而便成就不净身业。不净口业。不净心业。不善护身悭嫉懈怠。破戒怀恶。是名形相诈现沙门。何谓威仪欺诳沙门。有一沙门。具足沙门身四威仪。行立坐卧一心安详。断诸美味修四圣种。远离众会愦闹之所。言语柔软。如是德行欲为欺诳不为寂静。而于空法见有所得。于无所得而生怖畏如临坑想。于说法者而生忿怒如怨贼想。是名威仪欺诳沙门。何谓名闻沙门。有一沙门。伪作相貌现行持戒。欲令人闻努力读诵。欲令他知自为多闻。独处闲静不余杂闹。欲使人知住阿兰若。少欲知足修远离法。欲得人知我是厌离。不为寂静不为得道。不为沙门及沙门果。不为涅槃微妙胜果。是则名为求名沙门。善男子。何谓实行沙门。有一沙门。于自身命尚不生贪。何况利养名闻等事。于空无相无取之法闻大欢喜。顺达真如随说而行。不为涅槃而修梵行。岂乐三界无乐之处。空尚不执何况我见众生人见。依止于法而求解脱。夫求解脱不外驰骋。见一切法本来无垢毕竟清净。但依自身不依于他。于佛法身尚不执著。何况色身。以空远离而不见法。何况贪著音声言说。以无为法尚不见僧。何况当见有和合众。于诸法中无所断除无所修行。不生生死不著涅槃。知一切法本来寂灭。不见有得不求解脱。是名实行沙门。如是善男子。汝等当学实行沙门。莫著名字空无利益。善男子。譬如贫穷下贱之人。强为作字名为富贵。于意云何。是贫贱人称此名不。不也世尊。如是宝积。虽为沙门而无沙门实行之德。如彼贫人空荷名字。善男子。譬如有人漂溺海中渴乏而死。如是宝积。有诸沙门虽多读诵种种经典。而不能止贪恚痴渴。在法水中烦恼渴死堕诸恶道。善男子。譬如医王多畜众药。自身有病而不能治。多闻之人有烦恼病。亦复如是。虽有多闻不止烦恼何能自利。善男子。譬如有人服王贵药。不能将节为药所害。多闻之人有烦恼病亦复如是。得好法药不能修行自害慧命。善男子。如摩尼珠堕不净中未即可用。多闻之人贪著利养。未能利益一切天人。善男子。譬如死人著金璎珞。多闻破戒而被法服受他供养。亦复如是。善男子。如长者子。若男若女净自洗浴剪除爪甲。以香自熏著新净衣宝饰华鬘庄严身首。如是宝积。多闻之人受持净戒。而被法服受他供养。亦复如是。善男子。有四种破戒似善持律。何谓为四。设有一人具足持戒。大小罪中心常怖畏。所闻戒法皆能履行。身口意业悉皆明白正命清洁。如是之人说有我论。是初破戒似善持律。善男子。复有一人诵持戒律。随所说行身见不灭。是二破戒似善持律。善男子。复有一人具足持戒。取众生相而行慈心。闻一切法本来无生心大惊怖。是三破戒似善持律。善男子。复有一人。具足修行十二头陀。见有罪相。是四破戒似善持律。善男子。夫持戒者。无我无我所。无作无非作。无有作法亦无作者。无行无非行。无色无名无相无非相。无成无不成。无取无舍无可取无可弃。无众生无众生名。无心无心名。无世间无非世间。无依止无非依止。不以持戒而自矜高。亦不轻蔑毁破戒者。亦不忆想分别此戒。宝积。是名圣戒无流之戒。不著三有无所依戒。尔时世尊。欲重宣此义。而说偈言。
　　清净持戒者　　无垢无所有
　　持戒无憍慢　　亦无所依止
　　持戒无愚痴　　亦无有诸缚
　　持戒无尘污　　亦无有违失
　　持戒心善软　　毕竟常恒寂
　　远离于一切　　忆想诸分别
　　解脱诸乱念　　是净持佛戒
　　不贪惜身命　　不用诸有生
　　修习于正行　　安住于正道
　　是名为佛法　　坚实净持戒
　　持戒不染世　　亦不依世法
　　逮得智慧明　　无暗无所有
　　无我无彼想　　已知见诸相
　　是名为佛法　　真实净持戒
　　无有此彼岸　　亦无有中间
　　于无此彼中　　亦不有所著
　　无缚无诸漏　　亦无有欺诳
　　是名为佛法　　真实净持戒
　　心不著名色　　不生我我所
　　是名为安住　　真实净持戒
　　虽持诸戒行　　其心不自高
　　亦不以为上　　过戒求智慧
　　是名为真实　　清净持戒相
　　不以戒为最　　亦不贵三昧
　　过此二事已　　修习于智慧
　　空寂无所有　　是诸贤圣性
　　如是净戒者　　诸佛所称美
　　心脱于身见　　除灭我我所
　　信解于诸佛　　所行空寂法
　　如是持圣戒　　则为无有等
　　依戒得三昧　　三昧能修慧
　　依因所修慧　　逮得于净智
　　已得净智者　　具足清净戒

　　佛说是语时。五百沙门不受诸法心得解脱。三万二千人远尘离垢得法眼净。五百沙门得于禅定。闻此深法心不信解。不能通达不入内怀。从座而起还于山林。尔时大迦叶前白佛言。世尊。是五百沙门皆得禅定。不能信解入深法故从座起去。佛语大迦叶。是诸沙门以增上慢。闻是清净无流戒相。不能信解通达了知。佛所说偈其义甚深不入内怀。所以者何。诸佛菩提极甚深故。若无福德未种善根随逐恶友。多不能信受此深法。迦叶。是五百人于过去世迦叶佛时。外道弟子往到佛所欲求佛过。闻佛说法得少信心而自念言。是佛希有快说妙法。以是善心福德因缘。命终之后生忉利天。从彼堕落生阎浮提。于我法中而得出家。是诸沙门深著诸见。闻说深法不能信解。而不随顺不能通达。以闻深法因缘力故得大利益。不以此生更堕恶道。当用此身得入涅槃。尔时世尊。告长老须菩提言。汝往就彼诸沙门边。为教诲之令其得解。长老须菩提对曰。世尊。是等沙门于佛所说尚不信受。岂能信受于我语耶。是时如来即为化作二沙门像。随逐如是五百沙门所游道路。是诸沙门见是二人而问之曰。汝何去耶。答曰。我等欲去就阿兰若。住于山林闲寂之处修禅定乐。所以者何。佛所说法殊不可解。诸沙门言。长老。我等闻佛说法亦不能解。故欲入山修学禅定。时化沙门而对之曰。我等当离自高逆心。应当求解佛所说义。所以者何。无高无诤是沙门法。长老。如佛所说涅槃之名。空无所有。谁得涅槃为何所灭。何法当名为涅槃耶。于此身中颇有我人众生寿者作者士夫弗伽罗等得涅槃耶。又问何法名涅槃耶。诸沙门曰。长老。贪嗔痴尽故涅槃耶。化沙门曰。长老。是贪嗔痴可尽灭者当何处有。诸沙门曰。是贪嗔痴非内非外亦非中间。若无忆想虚妄分别。是贪嗔痴亦不得生。化沙门曰。长老。若尔不须分别。长老。若不分别贪嗔痴等岂得生耶。是贪嗔痴若不更生是名寂静。不为生死不为涅槃。长老。以戒定慧解脱解脱知见不生不灭。长老。如是等法显了涅槃。是等诸法性相空寂不取不舍。长老。当灭此相谓涅槃想。若于无相而作想解。若于有相而作想解。于此有无而起想者是名相缚。长老。应当入于灭受想定。若一能得入灭想定者所作已办。则为满足更无余事。是化沙门说是语时。五百沙门不受诸法心得解脱。得解脱已。往诣佛所头面作礼却坐一处。尔时长老须菩提问诸沙门言。汝等向者为何处去今何来耶。诸沙门曰。长老。佛所说法。来无所从去无所至。又复问曰。汝等沙门云何听法。沙门答曰。不为系缚不为解脱。又问汝等沙门习行何法。答曰不为得故不为失故。又问谁调伏汝。答曰身无决定心无所著。有此二者能调伏我。又问汝等云何解脱。答曰不断无明不生明故。又问汝等为谁弟子。答曰无证无觉是彼弟子。又问汝等几何当入涅槃。答曰犹如如来所作化人。其入涅槃我等当入。又问汝等已得己利耶。答曰自利不可得故。又问汝等所化已得办耶。答曰我及我所不可得故。又问汝等修梵行耶。答曰于三界中不行亦非不行。是我梵行。又问汝等烦恼尽耶。答曰一切诸法毕竟尽故。又问汝等破魔众耶。答曰阴魔不可得故。又问汝等承事如来耶。答曰不以身心故。又问汝等住福田耶。答曰无有住故。又问汝等断于生死诸往来耶。答曰无常断故。又问汝等断诸行耶。答曰无碍解脱故。又问汝等究竟当至何所。答曰随于如来化人所至。于是长老须菩提问沙门时。五百沙门不受诸流心得解脱。三万二千人远尘离垢得法眼净。尔时会中有菩萨摩诃萨名曰普明。在大众中合掌恭敬而白佛言。世尊。菩萨欲学是宝云经当云何学。佛言。善男子。汝当勤心学此经典。何以故。诸佛如来说此宝云微妙经典。但为实行有善根者大利益故。善男子。譬如有人乘土坏船欲渡大河。善男子。于意云何。以何精进乘是坏船。是人得渡如是大河。对曰世尊。以大勇猛精进力故。所以者何。是人念言。我今漂溺四种大流莫于中间是船破坏。勇猛精进乃可得渡。佛告普明菩萨摩诃萨言。菩萨亦尔。欲学此法当勤精进倍过于此。所以者何。是身无常无有决定。难信难养必当败坏。不得久住终归磨灭。未得法利勿令于中而破坏故。我在大河为渡众生于四流故。常习法船往来生死度诸群品。云何菩萨习于法船。谓平等心。于诸众生为船因缘。习无量善以为牢厚。清净戒行以为板障。布施及果以为装饰。信心佛道为诸林木。一切福德以为校具。慈悲喜舍坚固系缚。忍辱柔软忆念为钉。诸菩提分坚强精进。最上妙善诸法林中。出生如是不可思议无量禅定功德业慧。善寂调心以为师匠。毕竟不坏大悲所摄。以四摄法广度致远。以智慧刀防诸恶贼。善权方便种种诸法。合集奉行以为装饰。四正念处以为楼橹。四正勤行以为人力。四如意足以为疾风。五根善察以为船师。五力强壮以为防备。七觉觉悟能破魔贼。八直正道随意到彼。离外道法止为调御。观为利益不著二边。有因缘法甚为安隐。大乘广博无尽辩才广布名闻。能济十方一切群品。而自唱言。汝等当来上我法船。从安隐道得至涅槃。度于断常到无为岸。善男子。如是菩萨摩诃萨常应修习如是法船。以是法船无量无边百千万亿船。于阿僧祇劫在生死中。度脱漂没长流众生。佛复告普明菩萨摩诃萨言。善男子。又有法行能令菩萨疾得成佛。谓诸所行真实不虚。厚习善法身心清净不舍精进。乐近光明修善根故。常正忆念乐善法故。多闻无厌具足慧故。破碎憍慢增益智故。除灭戏论具功德故。乐住山林无争竞故。不处愦闹离恶友故。深求诸法决定依于第一义故。求于智慧通达真实诸法相故。求于空法所行正故。求于远离永寂灭故。如是善男子。是为菩萨摩诃萨获得速成诸佛神通。当如是学如是修行。尔时长老摩诃迦叶复白佛言。希有世尊。如是宝云微妙经典大为利益。一切天人无量无边。若善男子善女人。于此大乘宝云经典受持读诵。若为人说若称善哉。及诸幢幡华香灯烛而供养之。乃至读诵一四句偈。而不诽谤欢喜信受。是人得福无量无边。所以者何。财施果报但在三界。法施之力出于三界。无老病死得涅槃乐。设有女人能诵此经。彼则离于四种恶趣。从今以去永不复受女人之身。转女身已得成男身。聪明智慧生正信家。当速得成如来法身三十二相八十种好金刚不坏真实之身。

　　　　大乘宝云经卷第七


