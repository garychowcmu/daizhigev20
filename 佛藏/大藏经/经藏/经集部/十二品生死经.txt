  十二品生死经
　　刘宋 求那跋陀罗译




　　　　十二品生死经

　　　　宋于阗国三藏求那跋陀罗译
　　闻如是。一时佛游舍卫祇树给孤独精舍。尔时佛告诸比丘。我为汝说经。比丘应。唯然世尊。愿受教敕。
　　佛言。人死有十二品。何等十二。一曰无余死者。谓罗汉无所著也。二曰度于死者。谓阿那含不复还也。三曰有余死者。谓斯陀含往而还也。四曰学度死者。谓须陀洹见道迹也。五曰无欺死者。谓八等人也。六曰欢喜死者。谓行一心也。七曰数数死者。谓恶戒人也。八曰悔死者谓凡夫也。九曰横死者。谓孤独苦也。十曰缚著死者。谓畜生也。十一曰烧烂死者。谓地狱也。十二曰饥渴死者。谓饿鬼也。比丘当晓知是。当作是学勿为放逸。勿起淫色。远离诸横以清净心。所未得证常令成就。所以者何。数数死者甚苦。悔死亦苦。横死甚剧。缚著死亦剧。烧烂死甚痛。饥渴死亦痛。如是比丘当作是学。习在闲居。若处树下。学禅一心无得轻戏。无得后悔。是为佛教。是佛法则。佛说如是。比丘欢喜稽首而退。

　　　　十二品生死经


