  如来示教胜军王经
                        　　唐 玄奘译

                        
        　      


　　如来示教胜军王经

　　　　大唐三藏法师玄奘奉　诏译
　　如是我闻。一时薄伽梵在室罗筏住誓多林给孤独园。与其无量大苾刍众天人等俱。尔时憍萨罗主胜军大王。尊位威德皆悉成就。为欲瞻仰请问佛故。严驾出城往如来所。乘至下处步进入园。遥见世尊坐一树下端严殊妙。诸根闲寂其心宴然。已能善得最上调顺寂止究竟。已能善到第一调顺寂止彼岸。善能密护降伏诸根。为丈夫龙丈夫牛王丈夫良马。清净无挠如澄泉池。威德炽盛光明照曜如大金山。有三十二大丈夫相圆满庄严。八十随好间饰支体。时胜军王遥见佛已。心喜踊跃不能自胜。便即脱去刹帝利种灌顶。大王随身所有五标尊饰。一者顶上宝冠。二者所执神剑。三者众宝伞盖。四者末尼扇拂。五者织成宝履。既去是已诣如来所。到已顶礼世尊双足。右绕三匝退坐一面。
　　尔时胜军大王。坐一面已而白佛言。大悲世尊。惟愿如来哀愍教授。惟愿善逝哀愍教诫。令我长夜证于大义利益安乐。
　　尔时世尊告大王曰。善哉善哉。大王。汝今乃能请问如来如是大义。大王汝今为大国主。应以正法勿以邪法。应随法行勿随非法。所以者何。大王当知若有国王或诸王等。弃舍正法以诸邪法而作国王。彼于现在为诸圣贤之所诃毁后致忧悔。身坏命终堕诸恶趣生地狱中受诸剧苦。又若国王或诸王等。弃舍邪法以其正法而作国王。彼于现在为众圣贤之所称赞后无忧悔。身坏命终超升善趣。生诸天中受诸妙乐。
　　大王。譬如父母怜愍于子。心常欲令离苦得乐。王亦应尔。于诸国邑所有众生。僮仆作使辅臣僚佐。应以诸佛所说四摄而授受之。何等为四。一者布施。二者爱语。三者利行。四者同事。如是善摄国邑众生僮仆作使辅臣僚佐。摄于二义同事同归何等二义。一者现在。二者未来。
　　大王当知。譬如男子或诸女人。于其梦中梦心所见。可爱园林可爱山谷。可爱国邑并诸异类。彼梦觉已所见皆无。如是大王。国祚身命虚伪无常。一切皆如梦之所见。大王当知。王富贵乐。王自在乐。王爱欲乐。及余所受诸欲乐具。所谓象马车步诸军宫殿。后妃太子诸王。辅臣僚佐防卫士众。父母兄弟姊妹妻妾。男女大小僮仆作使国邑众生。金银珍宝末尼真珠。衣服财谷库藏等物。如是所有诸欲乐具。于命终时皆当弃舍。独往后世无一相随。
　　大王当知。如上所说一切乐具。非常非恒不可保信。皆变易法迅速不停。流转移动终归坏灭。念念迁谢后为灰烬。究竟同趣灭尽之门。是失坏法有诸怖畏有诸灾横多诸愁恼。皆是坠堕零落断坏离散之法。
　　大王当知。譬如树林先见开华。寻复结果后还无果。先见其叶荣茂青翠。寻复萎黄后皆凋落。如是大王。国祚身命。王富贵乐。王自在乐。王爱欲乐。及余所爱诸欲乐具。所谓象马车步军等。广说乃至皆是坠堕零落断坏离散之法。亦复如是。
　　大王当知。如大火聚。先见炽然复极炽然。转遍炽然后皆洞然。虽久炽盛终归灭尽。如是大王。国祚身命。王富贵乐。王自在乐。王爱欲乐。及余所受诸欲乐具。所谓象马车步军等。广说乃至皆是坠堕零落断坏离散之法。亦复如是。
　　大王当知。如日月轮。有大神用具大势力。放大光明以自庄严。遍照世间终归隐没。如是大王。国祚身命。王富贵乐。王自在乐。王爱欲乐。及余所受诸欲乐具。所谓象马车步军等。广说乃至皆是坠堕零落断坏离散之法。亦复如是。
　　大王当知。譬如大云遍覆虚空。暴风疾雷掣电注雨。震动天地须臾散灭。如是大王。国祚身命。王富贵乐。王自在乐。王爱欲乐。及余所受诸欲乐具。所谓象马车步军等。广说乃至皆是坠堕零落断坏离散之法。亦复如是。是故大王。应善勤修随无常观随尽灭观。于自命终常当惊惧。为大国王应以正法勿以非法。应随法行勿随非法。
　　大王当知。如四大山从四方来。牢固坚密无有缺漏无诸间隙。周匝充遍总一合成。上尽虚空下穷地际。其中所有一切草木枝条花叶。及诸有情蠢动之类皆被磨灭。难以决勇而可逃避。难以势力而能抗拒。难以咒术财货药物而可禁止。如是大王。世有四种大怖畏事。各来磨灭一切众生。难以决勇而可逃避。难以势力而能抗拒。难以咒术财货药物而能禁止。云何四种大怖畏事。大王当知。一者老来逼害。磨灭众生少壮。二者病来逼害。磨灭众生调适。三者死来逼害。磨灭众生寿命。四者衰来逼害。磨灭众生兴盛。
　　大王当知。譬如师子为众兽王入鹿群中搏取一鹿。若啖未啖自在无难。其鹿尔时先所腾勇。入师子口无复能为。如是大王。一切众生既入无常师子王口。所有势力无复能为。大王当知。譬如有人勇健多力毒箭所中。一切威猛皆悉摧灭。如是大王。一切众生刚强佷戾死箭所中无复势力无复救护。无所归依无所投窜。临欲舍命解支节时血肉枯竭心胸热恼。焦渴所逼张口大息。手足纷乱无所堪能。无有势力涎涕交流。大小便利秽污身体。六根闭塞喉颡哽噎喘息逾急。良医拱手弃诸妙药。其所饮啖美味珍馔无不悉舍。偃卧床枕临往异趣沦没无际。生老病死无常瀑流。至临终位余命无几。业有力故后有现前甚大怖畏。琰魔王使广大黑闇夜分所吞。出息入息最后将灭。唯独一身无有第二及余伴侣。奄背此生归于后世。是大移转趣大丛林。入大黑闇游大旷野。泛大溟海业风所飘。往无标记冥寞方所。当于尔时无异救护。无异归依无异投窜。唯除正法。大王彼于尔时唯有正法能为救护能为宫室能作归依。是所奔趣是所投窜。能拔众生出生死苦。大王当知。譬如有人寒苦所逼。唯有暖火日光衣等。所能止息而可获安。热苦所逼唯林泉等。若涉远道唯清凉阴。若渴所逼唯清冷水。若饥所逼。唯多美膳。若病所逼惟良医药及供侍者。若怖所逼惟强伴侣。如是大王。一切众生死箭所中。无复势力无复救护。无所归依无所投窜。临欲舍命解支节时。血肉枯竭心胸热恼。焦渴所逼张口太息。手足纷乱无所堪能。广说乃至。彼于尔时唯有正法。能为救护。能为宫室能作归依。是所奔趣是所投窜。能拔众生出生死苦。所以者何。
　　大王当知。如是身者。虽加守护虽久洗饰。虽以众多上妙饮食恣意饱满。及至临终要当不免。饥渴所逼而便舍命。
　　大王当知。如是身者。虽常澡浴涂香末香熏香花鬘随意严饰。由此自体秽漏成故。临舍命时终必归于不净臭秽。
　　大王当知。如是身者。虽以种种上妙衣服覆蔽缠裹。由此自身诸不净物所合成故。于命终时要当不净种种流出。
　　大王当知。如是身者。虽处宫室后妃婇女内官美人眷属围绕。作众伎乐种种倡伎。以自娱乐欢喜快乐。临命终时自见恶相。要当惊怖忧悲苦恼。
　　大王当知。如是身者。虽处宫室彩饰图画殿阁楼台。户牖轩窗重关密掩。种种香花以自严饰。种种灯烛增光照明。施设珍奇屏障帷幄。烧众名香散诸妙花。香花宝瓶处处陈列。安置种种金银琉璃众宝床座。敷设上妙氍氀锦绣文蓐花毡。床座两头俱置丹枕。覆以上妙绮帊锦衾。寤寐安寝欢娱耽著。于命终后无所觉知。或送尸骸置于葬所。乌鹊雕鹫狐狼野干。饿狗鸱枭诸恶禽兽争共食啖。骨肉脓血须发粪秽。流溢地上臭处可恶。大王当知。如是身者。先常乘驭香象骏马众宝辇舆。击鼓吹贝作大音乐。众宝伞盖随侍于后。执持扇拂掩映摇动。无量勇健象军马军车军步军导从前后。防卫左右百千臣僚竭诚敬奉。城邑士庶合掌惊叹。虽受如是胜妙果报自在荣华。不久要当瞑目辟手无复动摇。横尸偃仰丧车舆上。众人荷挽出大城门。父母妻子兄弟姊妹作使僮仆群僚辅佐。亲属内人随从左右。心缠忧恼头发被散。举手拍头椎胸悲噎。哀感崩恸皆言苦哉。城邑国人睹之号慕。随送葬所。或有露尸。施诸禽兽鸟鹊饿狗雕鹫鸱枭狐狼野干及诸恶兽。楂掣食啖骨肉狼籍。风飘日曝雨渍霜封。支节解散零落异所。或有积薪以火焚葬。筋骨焦烂血肉消化。臭烟熢勃四面充塞。火灭骨消灰飞尘散。或有掘地埋殡坟陵。经历多时肉消骨腐。
　　大王当知。此身如是变坏无常。一切众生及以诸行皆悉如是。非常非恒不可保信。皆变易法迅速不停。流转移动终归坏灭。念念迁谢后为灰烬。究竟同趣灭尽之门。是失坏法。有诸怖畏有诸灾横多诸愁恼。皆是坠堕零落断坏离散之法。
　　是故大王。应善勤修随无常观随尽灭观。勿为贪欲之所染污。勿为嗔恚之所鼓动。勿为愚痴之所覆蔽。勿复耽染王富贵乐。勿复耽染王自在乐。勿复耽染王爱欲乐。勿复耽染及余所受诸欲乐具。应当灭除财命憍逸。应当惊惧无常死魔。不与人期奄忽而至。为大国主。应以正法勿以非法。应随法行勿随非法。应愍众生皆如一子。应当至诚护持佛法。绍隆三宝勿复余顾。所以者何。生死海中流转无始。唯佛正法是大津梁。千万亿劫实难值故。
　　大王当知。我终不说获得世间诸欲乐具。积聚受用名富贵者。我说获得诸佛正法圣慧财宝积聚受用。乃名圆满真富贵者。是故大王。应当厌离世间所有诸欲乐具。应当愿求诸佛正法圣慧财宝。时薄伽梵说是经已。憍萨罗主胜军大王。及诸世间天人等众。闻佛所说皆大欢喜。信受奉行。

　　如来示教胜军王经


