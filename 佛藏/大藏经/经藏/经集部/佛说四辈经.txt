  佛说四辈经
　　西晋 竺法护译




　　　　佛说四辈经

　　　　西晋月氏国三藏竺法护译
　　闻如是。一时。佛在舍卫国祇树给孤独园。尔时诸四辈弟子天帝龙鬼神质谅神。皆诣祇树稽首佛足。却就常位坐。佛告诸弟子。吾今所出经法所可教诫。皆自各守其意念。末世毒然之时。四辈弟子。若出家若居家修道。皆狂醉众色。不复承用佛经法。专愚自用。便使吾道薄淡。令世人谤讪吾道。信是弟子慠慢所致。鹙鹭子整衣服叉手一心。听佛说四辈经如是。
　　佛言。若末世男子。能出家除剃头发为道者。第一去离爱欲志存大乘。常当慈悲喜护为主。去想行。普念一切蜎飞蠕动之类。视之如身无异。不得妄起恚怒。深入明度。常以明度权便。诱致曚冥使入无极。以戒德除心秽病。不得为世间之业。能行此者便可出家。名曰道士。不可依恃吾法。自以出家为信。不专念道。或能有下贱之人。倚道自活。无益一切而但出意说。为人师主轻薄戏调。不自捡察使尊法薄淡。世人不信。非吾出家弟子之法也。
　　佛言。若有女人。出家除发为道以去爱欲。当专精静处。不得与出家男子同庙止。若行师受当有等类。不得独往禀受。常当晚出早还。不得妄出庙宿止。但得教授女人。不得教授男子。所著衣服。不得刻绘帛彩色苾芬。不得轻言戏语。不得贪财宝物。戒行清净名曰出家道人。若轻言戏调未语预笑。心志不寂意行秽浊。恶口骂詈轻言不节。不能静处。憍慢自大不自捡敕者。虽复出家。故是贱人非出家弟子也。
　　佛言。若有男子。心志系道不能出家者。在于爱欲之中。当受持五戒月六斋。第一孝顺父母治家养子。朝暮烧香然灯稽首三尊。悔过十方。恭敬四辈。不得慢轻自大。去离悭贪常以至诚。不得欺殆世人。不得与世间人妻妇坐起同席。住行相随同室异床。除去四事以四等心。普视一切。老者若父若母。少者若弟若子。恒以明度法药洗除众病。不得妄嗔恚骂詈。常以无极方便。诱解世人使入大乘。不得为新学者说深经奥妙之义。当为除想识无挂碍者。不得绮饰衣服。不得与世间妻女戏调言语。往来报答以致因缘。如是者为清净道人。若行不清净贪利财色。或于世俗绮饰衣服。互相翘举。但结非恶眄睐所欲。轻言戏调未语预笑。托己同法口说妙言。外似清虚内怀贪惑。心存财帛以自供给。活于妻子。慢佛尊经不复修学。反习外道之术。世药解奏符咒厌说。疗治众病。因缘外道解奏之术。或于财帛勾束上下。贼意欲得因解奏之术。不持吾法。当来者却皆由斯辈。是故非吾法学弟子也。
　　佛言。若有女人不能出家。在于爱欲之中心乐道者。当持五戒月六斋。孝顺父母姑嫜叔妹夫婿。不得挝骂儿子婢使。不得轻行来宿止他家。不得与世间男子语言调弄譺笑。不得妄嗔恚骂詈恶口。不得证说他人恶。不得陷人儿子妻妾奴婢过恶。恒当专精念道为上首。不得与世间凡人说法颜貌。不得与人男子相斥。不得教他人男子。不得说世间吉凶善恶灾变之相。不得憍慢自大。昼夜三时烧香稽首三尊。悔过十方禀受经行。言数自劝。不得希望供养贪利财帛。不得嫉妒夫主。当自贱女人身。愿为男子转身受福。可得上天宫观自然。是清信女人学道之法。若不孝顺。憍慢姑嫜嫉妒夫主。挝骂奴婢造恶。自是怨恨恚怒毒意向人。行者如是。是为非法学女人弟子也。
　　佛告诸弟子。清慎汝心守护身口。恒以四等济众生已。道宝之慧恩施一切。如佛教诫必得度世。弟子诸来会者。闻佛说经欢喜奉行。作礼而去。

　　　　佛说四辈经


