  佛说大乘大方广佛冠经
                        　　宋 法护等译

                        
        　      


　　　　佛说大乘大方广佛冠经卷上

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　如是我闻。一时世尊在王舍城鹫峰山中。与大苾刍众千二百五十人俱。皆是阿罗汉诸漏已尽。
　　复有诸大菩萨之众。慈氏菩萨妙吉祥菩萨而为上首。并余无数天龙夜叉乾闼婆。及持明仙天女众等。
　　尔时世尊告尊者大迦叶言。迦叶。我今为令诸初发心菩萨成熟一切善根故。有所宣说。汝等谛听极善作意。时大迦叶白佛言。善哉世尊。受教而听。佛言。迦叶。东方去此佛刹。过一殑伽沙数等世界。有世界名曰定严。其土有佛。号定手最上吉祥如来应供正等正觉。今现住彼教化利益。其佛刹中有菩萨摩诃萨。名离尘步。次补彼佛。当成阿耨多罗三藐三菩提果。号常定手最上吉祥如来应供正等正觉。出现世间。
　　迦叶。若有住菩萨乘诸善男子及善女人。闻是定手最上吉祥如来名号及离尘步菩萨摩诃萨名号。能称念受持者是人转生得宿命智。百劫之中背于生死。而能摄集无量福蕴。近证阿耨多罗三藐三菩提果。
　　复次迦叶。东方去此佛刹。过二殑伽沙数等世界。有世界名大菩提场庄严妙爱。其土有佛。号莲华最上吉祥如来应供正等正觉。今现住彼教化利益。其佛刹中有菩萨摩诃萨。名莲华手。次补彼佛。当成阿耨多罗三藐三菩提果。号莲华上王如来应供正等正觉。出现世间。
　　迦叶。若有住菩萨乘诸善男子及善女人。闻是莲华最上吉祥如来应供正等正觉名号及莲华手菩萨摩诃萨名号。能称念受持者。是人转生得宿命智。乃生常得莲华化生。于诸世间而无染著。超越一切不善之法。犹如莲华不著于水。当得不退转于阿耨多罗三藐三菩提。三十千劫中背于生死。而能摄集无量福蕴。近证阿耨多罗三藐三菩提果。
　　复次迦叶。东方去此佛刹。过三殑伽沙数等世界。有世界名离尘藏。其土有佛。号日轮光明最胜吉祥如来应供正等正觉。今现住彼教化利益。其佛刹中有菩萨摩诃萨。名日光明。次补彼佛。当成阿耨多罗三藐三菩提果。名诸圣吉祥圆满最上众相严身如来应供正等正觉。出现世间。
　　迦叶。若有住菩萨乘诸善男子及善女人。闻是日轮光明最胜吉祥如来应供正等正觉名号及日光明菩萨摩诃萨名号。能称念受持者。是人转生得宿命智。乘日轮光照诸善法。不复更生堕三恶趣疑惑怖畏。当得不退转于阿耨多罗三藐三菩提。千劫之中背于生死。近证阿耨多罗三藐三菩提果。
　　复次迦叶。东方去此佛刹。过四殑伽沙数等世界。有世界名得自在。其土有佛。号一宝盖最上如来应供正等正觉。今现住彼教化利益。
　　迦叶。若有住菩萨乘诸善男子及善女人。闻是一宝盖最上如来应供正等正觉名号。能称念受持者。是人转生得宿命智。不于下劣族姓中生。不于贫窭族姓中生。在在所生而悉于彼王宫中生。所生之处无母障难无父障难。无富贵难无疾病难。当得不退转于阿耨多罗三藐三菩提。三十千劫中背于生死。近证阿耨多罗三藐三菩提果。
　　复次迦叶。东方去此佛刹。过五殑伽沙数等世界。有世界名清净藏。其土有佛号定最上吉祥如来应供正等正觉。今现住彼教化利益。
　　迦叶。彼定最上吉祥如来应供正等正觉。往昔修行菩萨道时发大誓愿。愿我当来得成佛时。若有住菩萨乘诸善男子及善女人。闻我名号能称念受持者。是人世世生生常得出家。得出家已而悉获于千三摩地。一一三摩地中。复证百千俱胝那庾多三摩地门。彼之所得诸三摩地永不散失。能于过去已入涅槃十千佛所。瞻礼听法。所有现在未来世中见佛听法。亦复如是。当得不退转于阿耨多罗三藐三菩提。世世所生千劫之中背于生死。近证阿耨多罗三藐三菩提果。
　　迦叶。若有住菩萨乘诸善男子及善女人。闻是定最上吉祥如来应供正等正觉名号。能称念受持者。是人于彼如是行相所求皆得。
　　复次迦叶。东方去此佛刹。过六殑伽沙数等世界。有世界名宝庄严。其土有佛。号宝轮光明高胜吉祥王如来应供正等正觉。今现在彼教化利益。
　　迦叶。若有住菩萨乘诸善男子及善女人。闻是宝轮光明高胜吉祥王如来应供正等正觉名号。能称念受持者。是人转生得宿命智。有念有慧诸相圆满。当得成就信顺之语获得无断语言辩才。迦叶。是人能于天人世间一切辩才之中。不为他所退怯间断。常得语言辩才无断。又善男子及善女人。若能称念彼佛名者。是人听法之时。得佛圣相为现其前。若于诸法昔所未闻随所受学。即时获得无边俱胝那庾多百千随转陀罗尼。又此阎浮提中。一切有情随所乐求而悉能知。然后如其信解善为说法。当得不退转于阿耨多罗三藐三菩提。阿僧祇俱胝那庾多百千劫中背于生死。而能摄集无量福蕴。

　　　　佛说大乘大方广佛冠经卷上



　　　　佛说大乘大方广佛冠经卷下

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次迦叶。南方去此佛刹。过三十千世界。有世界名悦意声。彼土有佛。号无边步迹如来应供正等正觉。今现住彼教化利益。
　　迦叶。若有住菩萨乘诸善男子及善女人。闻彼无边步迹如来应供正等正觉名号。能称念受持者。是人转生得宿命智。获得月轮清净菩萨三摩地。住是三摩地已。所有东方殑伽沙数等诸佛世尊亲得瞻睹。如是南西北方四维上下普遍十方。彼一一方所有殑伽沙数等诸佛世尊悉得瞻睹。而于彼彼佛世尊所。听受说法皆能解了。常得值遇诸佛出世。于一切时不暂舍离诸佛世尊。乃至证成菩提毕竟边际。永得不退转于阿耨多罗三藐三菩提。三十五千劫中背于生死。而能摄集无量福蕴。
　　复次迦叶。南方去此佛刹。过三十五世界。有世界名妙香最上香。彼土有佛。号无边香最上王如来应供正等正觉。今现住彼教化利益。
　　迦叶。彼无边香最上王如来。往昔修行菩萨道时。发大誓愿。愿我当来得成佛时。若有住菩萨乘诸善男子及善女人闻我名号能称念受持者。是人获彼多种功德。所谓于一切处在在所生得宿命智。梵行圆满具三十二大丈夫相庄严其身。又复余佛刹中蒙光照触者。皆悉来集。我为彼等圆满一切菩提胜行。又复若此。大地大火充满普遍烧然。火烧然已。大地出现种种珍宝。诸来求者而周给之。然彼一切亦无少分差动之相。当得不退转于阿耨多罗三藐三菩提。三十千劫中背于生死。而能摄集无量福蕴。
　　复次迦叶。南方去此佛刹。过一殑伽沙数等世界(此下合有世界之名梵本元阙)。彼土有佛。号宝上如来应供正等正觉。今现住彼教化利益。
　　迦叶。若有住菩萨乘诸善男子及善女人。闻彼宝上如来应供正等正觉名号。能称念受持者。是人转生得宿命智。又复当生在母胎中即得见佛。彼佛劝赞作如是言。善男子。汝当成熟阿耨多罗三藐三菩提故速出母胎。千劫之中背于生死。而能摄集无量福蕴。
　　复次迦叶。西方去此佛刹。过三殑伽沙数等世界。有世界名不知遍知。彼土有佛。号大光明照如来应供正等正觉。今现住彼教化利益。
　　迦叶。若有住菩萨乘诸善男子及善女人。闻彼大光明照如来应供正等正觉名号。能称念受持者。是人转生得宿命智。获得日轮光明最上三摩地。住是三摩地已。得见殑伽沙数等诸佛世尊。如无能胜等诸大菩萨所有功德。亦同称赞是人功德。
　　迦叶。又若女人在母胎中得闻彼如来名者。是人后生不复成彼女人之相。此报终已当成男子。何以故。为由得闻如是大神通大威德如来名号能受持故。
　　尔时世尊即说颂曰。
　　若有女人处母胎　　闻佛大仙胜名号
　　是人转此女身已　　当成有智之男子
　　证成无上大菩提　　利益一切众生类
　　能于天上及人间　　普为众生作趣向

　　复次迦叶。若有住菩萨乘诸善男子及善女人。闻彼如来名号能称念受持者。是人阿僧祇劫中背于生死。而能摄集无量福蕴。近证阿耨多罗三藐三菩提果。
　　复次迦叶。北方去此佛刹。过四十千世界。有世界名有宝。彼土有佛。号宝开花普耀吉祥如来应供正等正觉。今现住彼教化利益。
　　迦叶。若有住菩萨乘诸善男子及善女人。闻彼宝开花普耀吉祥如来应供正等正觉名号。能称念受持者。是人转生得宿命智。获得宝月菩萨三摩地。住是三摩地已。能解一切众生语言音声。得佛加持无碍语言辩才成就。若有众生乐求见彼。住虚空中宣说诸法。是人即时随意能现。又此阎浮提中一切众生。随有乐求所出音声。是人各各悉能了知。又若此三千大千世界一切众生。随有乐求所出音声诸言说等。是人悉知。如其信解各为说法。当得不退转于阿耨多罗三藐三菩提。六十千劫中背于生死。复次迦叶。东方去此佛刹。过六十千世界。有世界名众宝。彼土有佛。号曰宝藏如来应供正等正觉。今现住彼教化利益。
　　迦叶。若有住菩萨乘诸善男子及善女人。闻彼宝藏如来应供正等正觉名号。能称念受持者。是人转生得宿命智。当得成就七觉支法。
　　复次迦叶。东方去此佛刹。过阿僧祇世界。有世界名宝耀。彼土有佛。号曰宝胜如来应供正等正觉。今现住彼说法教化。
　　迦叶。若有住菩萨乘诸善男子及善女人。闻彼宝胜如来应供正等正觉名号。能称念受持者。是人能生多种福蕴。
　　迦叶。正使住菩萨乘诸善男子及善女人。广集珍宝其积量如须弥山王。以如是相行于布施。广大奉献诸佛世尊。如是行施经俱胝那庾多百千岁中。曾无间断。又若有人闻彼宝胜如来应供正等正觉名号。能称念受持者。前之布施无量功德。比是功德百分不及一。千分不及一。百千分不及一。阿僧祇分不及一。算分喻分皆不及一。
　　尔时世尊说伽陀曰。
　　所有东方诸佛刹　　南方西方及北方
　　诸方现住诸世尊　　光照众生作利益
　　若时非时悉应知　　昼夜常起尊重想
　　合掌虔恭发志诚　　信礼最上人中胜
　　何能知名而表了　　意想礼奉人中尊
　　所谓于其千劫中　　极难得值佛出世
　　若欲恭敬于诸佛　　为求无上菩提者
　　闻佛所说诸佛名　　应当于彼常归命
　　我今无复诸所求　　唯求佛智中出生
　　于彼所得众善根　　回向佛智不思议
　　若人欲供于诸佛　　佛不思议常作意
　　彼诸佛名得闻已　　当为他人广宣说
　　欲令俱胝众生类　　出离二有得解脱
　　彼诸佛名得闻已　　受持不复生人间
　　欲令俱胝诸佛刹　　能以足指而震动
　　彼诸佛名得闻已　　受持广为多人说
　　若曾供养于诸佛　　彼闻佛名得受持
　　非一非十二十生　　此即多生种善本
　　若闻佛名能受持　　若以河沙金宝施
　　较量受持佛名人　　福蕴百分不及一
　　若闻佛名受持者　　当得最上人身相
　　妙色端严处世间　　出家堪受人天供

　　佛说此经已。彼诸苾刍诸大菩萨摩诃萨众。尊者大迦叶。并诸世间天人阿修罗乾闼婆等。闻佛所说皆大欢喜信受奉行。

　　　　佛说大乘大方广佛冠经卷下


