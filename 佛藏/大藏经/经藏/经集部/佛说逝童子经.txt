  佛说逝童子经
                        　　西晋 支法度译

                        
        　      


　　佛说逝童子经

　　　　西晋沙门支法度译
　　闻如是。一时佛在罗阅只耆阇崛山中。平旦从诸比丘。被袈裟持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中欢喜肃然而敬。便趋上堂为母说偈言。
　　金光色百余　　希此所见闻
　　今来住在外　　当给其所求
　　威仪过梵王　　光颜殊诸天
　　哀我故来耳　　愿以持与之

　　其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言。
　　譬如人见火　　端自投其中
　　不善向佛者　　自贼亦如是
　　天人中独尊　　至圣无复上
　　是最可供养　　施必得大利
　　今所有食分　　愿取用与我
　　欲以奉上尊　　此欢难常值

　　其母即以所有好衣及食具与逝。逝持出诣佛所。以头面著地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言。
　　汝以伏悭意　　能善修治施
　　今日供养佛　　所念莫不吉

　　逝闻佛所语。即自说偈言。
　　我不愿富贵　　亦弗望释梵
　　但愿最智慧　　如佛而无上

　　尔时天帝释。下立逝前说偈言。
　　才用一布施　　欲求佛者难
　　道常世世施　　积若须弥宝
　　经历千亿劫　　恒行慈爱心
　　不可以一施　　得觉无上道

　　逝即答天帝释。说偈言。
　　譬如大工匠　　欲伐巨木者
　　犹不一下斧　　便以断大树
　　斧斫稍以渐　　可尽太山木
　　剥业从微得　　求道亦如是
　　明不用一施　　而得成大道
　　我有信精进　　必为世间将

　　天帝释复为逝。说偈言。
　　不如求尊天　　释梵易可得
　　鲜能应佛法　　佛道甚难得

　　逝答天帝释。说偈言。
　　设使一天下　　满中火洞然
　　吾以身遍投　　终不舍佛意
　　假令一切人　　皆共贼害我
　　愿常慈心向　　终不废大道
　　脆哉释梵天　　彼皆为死法
　　愿归一切智　　勇若师子雄

　　天帝释复为逝。说一偈言。
　　快哉得善利　　乃有敬在佛
　　专精向大道　　想汝必作佛

　　逝答天帝释。说偈言。
　　天王且勿疑　　于斯无上道
　　精进吾匪懈　　会于世为佛

　　于是天帝释默然。时佛为逝说偈言。
　　汝已于往世　　敬事八千佛
　　心常愿大道　　欲得安群生
　　后十二亿劫　　终不堕恶过
　　但多修德善　　恒以兴尊意
　　汝当百亿返　　作王遮迦越
　　亦为四天王　　每辄行正法
　　又当为帝释　　未常远梵行
　　后生兜术天　　然则道德成
　　当居千国界　　中央得作佛
　　名曰须弥劫　　一切莫不事
　　千国各横广　　四百八十里
　　宫墙之严饰　　一切皆以宝
　　初会说法时　　六十千亿人
　　为弟子得度　　皆得阿罗汉
　　再会说经时　　四十千亿人
　　皆入罗汉慧　　所度佛甚众
　　三会说经时　　所度甚众多
　　离垢入净慧　　悉得无所著
　　是时佛刹中　　无有乱恶众
　　皆悉向道法　　一切行忠直
　　疾病之忧苦　　都已无是鬼
　　时人皆和睦　　展转相念安
　　天日三时两　　才足掩土尘
　　寒暑常调适　　度人若干种
　　族姓之男女　　若欲兴善意
　　敬爱于佛者　　供养当如此
　　吾今敷演是　　菩萨所当行
　　面于正觉前　　即得佛慧眼
　　诸佛无有数　　经法不可尽
　　若以无数敬　　福报亦无量

　　佛说是决已。迦罗越子逝。天帝释。及诸比丘。闻经欢喜。皆前为佛作礼而去。

　　逝童子经


