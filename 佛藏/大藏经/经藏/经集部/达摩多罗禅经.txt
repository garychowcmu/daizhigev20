  达摩多罗禅经
　　东晋 佛陀跋陀罗译




　　　　达摩多罗禅经卷上

　　　　东晋天竺三藏佛陀跋陀罗译
　　夫三业之兴以禅智为宗。虽精粗异分而阶籍有方。是故发轸分逵涂无乱[跳-兆+(轍-車)]。革俗成务。功不待积。静复所由。则幽诣造微。渊博难究。然理不云昧。庶旨统可寻。试略而言。禅非智无以穷其寂。智非禅无以深其照。然则禅智之要。照寂之谓其相济也。照不离寂。寂不离照。感则俱游。应必同趣。功玄于在用。交养于万法。其妙物也。运群动以至一而不有。廓大像于未形而不无。无思无为。而无不为是故洗心静乱者以之研虑。悟彻入微者以之穷神也。若乃将入其门机在摄会。理玄数广道隐于文。则是阿难曲承音诏。遇非其人必藏之灵府。何者心无常规其变多方。数无定像待感而应。是故化行天竺。缄之有匠。幽关莫辟。罕窥其庭。从此而观。理有行藏。道不虚授。良有以矣。如来泥曰未久。阿难传其共行弟子末田地。末田地传舍那婆斯。此三应真咸乘至愿。冥契于昔功在言外。经所不辩必闇軏无匠孱焉无差。其后有优波崛。弱而超悟。智绍世表。才高应寡。触理从简。八万法藏所存唯要。五部之分始自于此。因斯而椎固知形运以废兴自兆。神用则幽步无迹。妙动难寻涉粗生异。可不慎乎。可不察乎。自兹已来。感于事变怀其旧典者。五部之学并有其人。咸惧大法将颓。理深其慨。遂各述赞禅经。以隆盛业。其为教也。无数方便。以求寂然。寂乎唯寂。其揆一耳。而寻条求根者众。统本运末者寡。或将暨而不至。或守方而未变。是故经称满愿之德。高普事之风。原夫圣旨非徒全其长。亦所以救其短。若然五部殊业存乎其人。人不经世道或隆替。废兴有时则互相升降。小大之目其可定乎。又达节善变出处无际。晦名寄迹无闻无示。若斯人者复不可以名。部分既非名部之所分亦不出乎其外。别有宗明矣。每慨大教东流。禅数尤寡。三业无统。斯道殆废。顷鸠摩耆婆宣马鸣所述乃有此业。虽其道未融。盖是为山于一蒉。欣时来之有遇感奇趣。于若人舍夫制胜之论。而顺不言之辩。遂誓被僧那至寂为己任。怀德未忘故遗训在兹。其为要也。图大成于未象。开微言而崇体。悟惑色之悖德。杜六门以寝患。达忿竞之伤性。齐彼我以宅心。于是异族同气幻形造迹。入深缘起见生死际。尔乃辟九关于龙津。超三忍以登位。垢习凝于无生。形累毕于神化。故曰无所从生。靡所不生。于诸所生。而无所生。今之所译出自达摩多罗与佛大先。其人西域之俊禅训之宗。搜集经要劝发大乘。弘教不同故有详略之异。达摩多罗阖众篇于同道。开一色为恒沙。其为观也。明起不以生灭不以尽。虽往复无际。而未始出于如。故曰色不离如如不离色。色则是如如则是色。佛大先以为澄源引流。固宜有渐。是以始自二道开甘露门。释四义以反迷。启归涂以领会。分别阴界。导以正观。畅散缘起使优劣自辩。然后令原始反终。妙寻其极。其极非尽。亦非所尽。乃曰无尽。入于如来无尽法门。非夫道冠三乘智通十地。孰能洞玄根于法身归宗一于无相。静无遗照动不离寂者哉。庾伽遮罗浮迷。译言修行道地。

　　修行方便道安那般那念退分第一

　　前礼牟尼尊　　炽然烦恼灭
　　流转退住者　　度以升进道
　　修行微妙法　　能离退住过
　　亦灭一切恶　　成就诸功德

　　佛世尊善知法相。得如实智慧。灭烦恼盛火。出炽然之宅。乘诸波罗蜜船。度无量苦海。以本愿大悲力故不舍众生。为诸修行说未曾有法。度诸未度令得安隐。谓二甘露门。各有二道。一方便道。二曰胜道。清净具足甚深微妙。能令一切诸修行者出三退法。远离住缚增益升进。成就决定尽生死苦。究竟解脱兼除众生久远痴冥。佛灭度后尊者大迦叶。尊者阿难。尊者末田地。尊者舍那婆斯。尊者优波崛。尊者婆须蜜。尊者僧伽罗叉。尊者达摩多罗。乃至尊者不若蜜多罗。诸持法者以此慧灯次第传授。我今如其所闻而说是义。
　　我今如所闻　　演说修行地
　　方便胜究竟　　如其修所生
　　修行于善法　　先当知四种
　　退减住升进　　决定诸功德
　　修行退减时　　令住法不生
　　亦不能升进　　是今当略说
　　先当起等意　　习行慈心观
　　须臾止嗔恚　　令暂息不行
　　烦恼暂止息　　次当净尸罗
　　尸罗既清净　　三昧于中起
　　三昧已修起　　观察应不应
　　善知应不应　　修向所应作
　　既向所应作　　专念系心处
　　已能乐彼处　　正观依风相
　　正观依风时　　其心犹驰乱
　　止心在入息(安般者二种一见二触钝根不见)
　　如系调御马　　心既止入息
　　思惟正忆念　　冷暖与轻重
　　柔软粗涩滑　　修行谛觉知
　　随顺善调适　　于触复不了
　　是说修行退　　数一以为二
　　数二以为一　　至九犹错乱
　　是说修行退　　若于修行退
　　更数从初起　　十数满足者
　　远离诸过行　　不修与过修
　　或有异修起　　有此诸过生
　　是说修行退　　修行若俱数
　　心据生惑乱　　惑乱若增长
　　是说修行退　　气息不通流
　　冲击于鼻面　　头顶悉苦痛
　　内或绞风起　　息乱失其道
　　而彼不知治　　身体极烧热
　　其心生愦乱　　四种既错乱
　　依风极违诤　　修行欲令息
　　而不善方便　　不知对治法
　　是必疾退减　　修行缘入息
　　而反缘出息　　修行缘出息
　　而反缘入息　　于二心俱净
　　是应修行果　　寂止定意生
　　而复更求数　　有此诸过谬
　　是皆修行退　　急喘而安般
　　则令念错乱　　由是错乱念
　　修行心发狂　　其心发狂故
　　不知应不应　　于二无分别
　　是说修行退　　修行数已成
　　息去亦随去　　去已处处住
　　于彼善观察　　既观令息还
　　还已起清净　　不善知六种
　　是说修行退　　长短悉分别
　　遍身尽觉知　　身行渐休息
　　一切应决了　　于此不善知
　　是令修行退(身念处四胜竟)　　知喜亦知乐
　　勤方便意行　　当复制心行
　　令不至掉乱(受念处四胜竟)　　次分别知心
　　修行正观察　　又生欣悦心
　　还复摄令定　　非是不定心
　　定已心解脱(心念处四胜竟)　　善修解脱者
　　不令心退没　　若入退减分
　　则无有解脱　　观察无常断
　　离欲与灭尽　　出息入息灭
　　是名修行胜(此四相似法念处)　　如是十六行
　　自在心回转　　觉触之所获
　　见得亦复然　　若于见与触
　　不善识分际　　是过应当知
　　无智令修退　　修行上增进
　　不应缘于下　　缘下亦如是
　　不应上增进　　若见二增进
　　心住而等观　　任之则自成
　　还到修行处

　　方便道安般念退分第一竟。

　　修行胜道退分第二

　　胜念已成就　　懈怠竟沉没
　　是则为退像　　无堪于所求
　　不染污无记　　起诸脑恼退
　　垢浊热炎生　　由是失正见
　　振掉或关钥(以灼反)　　浮飘粗涩滑
　　是五退减相　　修行应分别
　　望远绝所悕　　有见已坠落
　　还顾睹深险　　是皆退减相
　　长病诵止诤　　多业远游行
　　彼时解脱种　　是五退减因
　　信戒闻舍慧　　于是渐衰退
　　身重与惛钝　　耽睡及沉没
　　是五应当知　　修行退转相
　　恐怯多犹豫　　惊畏不欣乐
　　懈怠离所欲　　不回向修行
　　不习过修习　　是二俱为失
　　彼时解脱种　　于是修行退
　　三昧离相乐　　尔炎皆消尽
　　粗涩四大种　　还从身内起
　　掉动失正念　　由是意愦乱
　　其心不恬静　　斯从行者生
　　一切诸瑞相　　不显现分明
　　修行如是观　　欲见为甚难
　　诸根悉驰纵　　随欲向所缘
　　邪意普流散　　乐著诸境界
　　形消意愁惨　　其身皆烧然
　　如是烧然者　　是说为忧退
　　方便不精勤　　后则生悔恨
　　闻所应成就　　欲进劣无能
　　不趣喜胜处　　或见胜不取
　　皆由无智故　　是说修行退
　　自念有越戒　　疑悔及诸觉
　　意淡无滋味　　是说修行退
　　诸过定意羸　　三昧渐消减
　　心乱盖所覆　　是说修行退
　　心举调顺舍　　不观时非时
　　不了住起缘　　无智故修退
　　不知六时行　　六界亦不善
　　亦愚六巧便　　是说修行退
　　贪欲嗔恚觉　　十想巧方便
　　得向诸禅地　　及法心妄解
　　一切次第度　　无知故修退
　　不观处非处　　业报及正受
　　禅定诸解脱　　净味愚不了
　　诸根到处道　　性欲不分别
　　心随众杂相　　是悉无知退
　　于苦乐速道　　其心不趣向
　　如是意迷惑　　必向退转处
　　起住与起缘　　入出及方便
　　六法不成就　　是令修行退
　　知法亦知义　　知时亦知量
　　自知与知众　　及知福伽罗
　　于七愚不了　　是令修行退
　　兴起诸恶法　　习行卑贱业
　　亲近不善友　　令是修行退
　　错说违所应　　爱者心乐向
　　当知是不久　　必于修行退
　　所止处及人　　床卧等众具
　　斯皆非所乐　　近令修行退
　　喜随诸杂相　　损减所修慧
　　弃舍所缘处　　心不得真实
　　修行舍本相　　散心随外缘
　　虽欲还彼处　　意众不复乐
　　遂失长养分　　其心不一定
　　身无复滋润　　悦乐亦不生
　　所依不可乐　　身意俱错乱
　　三昧不复起　　其心永不住
　　如是不住心　　必于修行退
　　爱见慢增禅　　于缘心味著
　　有此累念生　　是说修行退
　　身如利刺害　　或复极振掉
　　举体皆烦壮　　如蛇毒充满
　　有此三过恶　　必于修行退
　　得未得服行　　他务意不闲
　　习近三退法　　是说修行退
　　业与烦恼报　　说是三障阂
　　亦有解脱障　　是令修行退
　　方便想恶行　　三摩提行地
　　于彼不观察　　是令修行退
　　方便想诸地　　三昧行及余
　　所闻随悕望　　则于发趣退
　　生时作灭想　　灭时作生想
　　二想俱当失　　是则修行退
　　若于住法中　　而作生灭想
　　兴此诸颠倒　　是说修行退
　　入时作出想　　出时作入想
　　二俱作住想　　是说为颠倒
　　欲断烦恼得　　修行正方便
　　由彼得力故　　相似诸相生
　　相似相既生　　修行心随转
　　烦恼即时起　　是说修行退
　　退过诸駚水　　漂浪修行者
　　随我力所能　　少量退法海
　　无量余退过　　是深非所恻
　　诸深明智者　　自当广称说

　　胜道中退分竟。

　　修行方便道安般念住分第三

　　如我力所能　　演说退过已
　　今当说住过　　修行者善听
　　若于入出息　　无见亦无觉
　　不解方便求　　是则初门住
　　闻慧既已生　　应起思慧念
　　不善解次第　　愚痴住所缚
　　若数已成就　　息去应随去
　　不知随顺法　　是说修行住
　　如佛问比丘　　谁习安般念
　　有一比丘答　　是念我修习
　　汝有安般念　　不言汝无有
　　复更有胜妙　　牟尼说当修
　　方便道安般

　　念住分第三竟。

　　修行胜道住分第四

　　胜道修正观　　相行念已成
　　不善升进法　　是则住所缚
　　爱著所缘境　　进业心懈怠
　　由是缚所缚　　不能至胜处
　　或有不可动　　非软亦非坚
　　或强极牢密　　亦如金刚像
　　有此五障阂　　不进亦不退
　　是则住缚相　　远离升进道
　　乱光及黑闇　　忍自身不现
　　譬燃浊油光　　亦如翳目视
　　光明不显发　　背舍诸喜乐
　　寂止息乐分　　彼终不复生
　　犹如坚实物　　而有濡相现
　　或时修行者　　住相亦复然
　　相非随所欲　　而起随欲想
　　虽欲令随意　　终不从所乐
　　谓相非所留　　而欲强制持
　　如是违反念　　则为住所缚
　　是想已成就　　当知非所制
　　住彼去留相　　能到最胜处
　　欲令涌作没　　或欲高为下
　　于去欲使来　　于住不欲住
　　灭时欲不灭　　终不如所欲
　　修行住生灭　　所行常转进
　　诸法相已成　　终不舍自相
　　若不舍自相　　自相则显现
　　薄皮覆不净　　令不见身秽
　　威仪及众具　　利乐翳身苦
　　相似次第生　　前后续无间
　　隐蔽非常相　　令不见身变
　　施作服用受　　摄持吾我相
　　能忆念本事　　隐身非我观
　　是诸相似相　　修行不分别
　　于彼起爱乐　　而生功德相
　　染著妄想生　　不复乐升进
　　不能取胜法　　住过日增长
　　非我相似相　　此等不回转
　　如是不回转　　行者痴惑生
　　无智住所缚　　系著于彼处
　　乐著生诸过　　是相今当说
　　尔炎渐损坏　　分离及交乱
　　破散叵和合　　是则住相缚
　　于身不巧便　　自生分离想
　　交乱或尘碎　　是为住所缚
　　守常无异想　　众色不次生
　　种种众妙想　　亦不次第起
　　流出而不住　　其身渐消减
　　相或来复去　　修行不增长
　　寂止既不生　　于身无长养
　　心不起悦乐　　是说不净舍
　　彼不清净舍　　所见不鲜白
　　亦不能升进　　亦复不退转
　　如戏沙门像　　少时生悦乐
　　譬如借衣服　　亦如梦所见
　　为命不清净　　谄曲及余恶
　　聚落知识所　　自显其功德
　　覆藏诸过恶　　犯罪不发露
　　及余一切缚　　垢污修行者
　　仿佛有事相　　而便起实想
　　未熟谓为熟　　未灭想已灭
　　方便不等满　　而欲求升进
　　如部含穟苗　　是则住所缚
　　业始无方便　　相现坚守持
　　过进心矜举　　如是住所缚
　　或有修行者　　而起断常见
　　是见令心乱　　则为缚所缚
　　或有修行者　　身身细微观
　　彼为住所缚　　厌心不增长
　　厌心不增进　　不能离贪欲
　　若不离贪欲　　何从有解脱
　　解脱不成就　　终不得漏尽
　　不断诸漏者　　则无实智慧
　　于彼身念处　　住相已分别
　　受心法念处　　如是应广说
　　修行心不悦　　彼喜亦不生
　　身无寂止乐　　当知是住相
　　修行所受获　　信戒闻舍慧
　　常守其少分　　是则为住相
　　有住缚比丘　　往到阿难所
　　迷于所住相　　是今当略说
　　得无相三昧　　六年住所缚
　　乐欲闻所说　　常随逐阿难
　　不能进所业　　亦复不退转
　　住于住境界　　不得解脱道
　　不来亦不去　　解脱已而住
　　住已复解脱　　解脱已还缚
　　或有修行者　　住在不退地
　　微细烦恼起　　而不能觉知
　　不觉烦恼故　　不能到胜处
　　于地无分别　　亦无有退过
　　地诸过不起　　如是止于住
　　或于住分中　　而失众妙相
　　众妙相虽灭　　意犹顺彼地
　　意顺彼地时　　余分乐相生
　　已有少乐故　　心依寂止住
　　因其寂止心　　自谓作已作
　　安止不具足　　不得具足果
　　无智翳心目　　而自谓为智
　　修行无智障　　不觉所应用
　　觉所应用者　　于地能究竟
　　彼住共地中　　种种垢所污
　　若使修行者　　成就不共地
　　如是知过患　　彼终不为缚
　　不识烦恼过　　愚痴无实智
　　于禅觉吉安　　犹如象系树
　　修行观尔炎　　莫知所起处
　　从其所依出　　而自不能知
　　不涌亦不没　　不见相所起
　　亦不知灭处　　过亦无过是
　　所说诸障碍　　皆是坚住相
　　谓不由彼住　　斯非明智说
　　兴造诸过患　　若干因缘缚
　　能用诸对治　　众妙复显说
　　所尊不恭敬　　亦不舍憍慢
　　自隐覆其过　　不向明者说
　　我年既衰老　　已为众所弃
　　或能失利养　　令我生苦恼
　　心常怀忧畏　　深虑长叹息
　　我后当死时　　将欲作何计
　　隐过心忧恼　　愚惑作所缚
　　横自生罪累　　失大功德海
　　味著现法乐　　贪餐黠无慧
　　弃舍后世果　　兴此诸过恶
　　如是诸住缚　　所起各各异
　　修行无怯劣　　能治所应治
　　怯劣无方便　　自谓无由进
　　是则甚难拔　　如象溺深泥
　　如是甚难拔　　懈怠心所欺
　　长夜没住泥　　热迫而趣死
　　业行烦恼报　　为此三障覆
　　无智无势起　　永为住所没
　　久远积痴冥　　业行诸烦恼
　　系缚斯等类　　迷乱不自在
　　习近诸过恶　　远离善功德
　　令其意匆扰　　如箭旋虚空
　　蛇毒盛充满　　蝮蝎恶龙处
　　巨海深无底　　无泽大火聚
　　盲人近彼游　　闇往而不见
　　修行住所缚　　其过亦如是
　　住过多无量　　升进德亦然
　　如海无涯底　　是深不可量
　　世间无知障　　真实慧为灯
　　持灯无放逸　　彼明终不灭
　　善说住分过　　缚诸无黠者
　　决定知境界　　究竟非我分
　　种种过所缚　　是缚非一相
　　当知业众缘　　唯佛能觉了

　　修行方便道升进分第五

　　比丘安般念　　功德住升进
　　能令智慧增　　我今次第说
　　功德住已进　　进复功德住
　　是故说修行　　功德住升进
　　修行于鼻端　　系心令坚住
　　专念谛思惟　　正观依风相
　　入息与出息　　系心随忆念
　　忆念若不忘　　是初功德住
　　彼功德住已　　复起方便求
　　更求功德时　　住则生升进
　　升进等起时　　亦生功德住
　　是名住已进　　进已功德住
　　善解安般相　　功德及诸过
　　息轻重冷暖　　软粗与涩滑
　　阿那摄般那　　是摄持诸根
　　于彼所缘境　　摄之令寂止
　　外散心数法　　摄还义亦然
　　持风来入内　　是故说阿那
　　心转于所缘　　止令不复转
　　心于所缘起　　亦复制令灭
　　修行观若增　　制之令从止
　　修行若止增　　起之令从观
　　见增则以触　　触增则以见
　　得证与智证　　二增俱相摄
　　修行缘不寂　　意寂止摄来
　　身中清凉起　　灭除诸热恼
　　掉踊不静心　　摄之令寂止
　　勤方便回转　　其身悉充满
　　长养四大种　　当知从息起
　　是种复增益　　行者报四大
　　阿那力能起　　寂止善法分
　　我所大恶刺　　亦能拔令出
　　息短而渐灭　　修行心安静
　　是故佛世尊　　说名为阿那
　　复次般那相　　是今当略说
　　毛孔诸窍处　　先净治息道
　　前出名般那　　始由入风起
　　修行出息时　　诸根随所缘
　　心心法俱顺　　是亦说般那
　　出息归于灭　　乃入根本地
　　正受及命终　　斯由舍出息
　　修行出息灭　　次第阿那生
　　灭尽三摩提　　第四禅亦然
　　般那既已灭　　次第阿那生
　　阿那时悕望　　说阿世婆娑
　　我观彼死者　　定无有是相
　　彼息更生者　　观有如是相
　　毒淤泥火蛇　　此相似境界
　　出息能摄意　　不令随所缘
　　犹如制象钩　　名波世婆娑(出息有摄心义)
　　舍除颠倒想　　成就真实想
　　离自在及常　　唯为空行聚
　　本无所从来　　去亦无所至
　　去来不可得　　亦不须臾住
　　慧智明见此　　离诸知作者
　　出息无作者　　见则堕颠倒
　　出息已过去　　彼则不可见
　　命断诸息灭　　过去亦复然
　　安般诸功德　　出息与入息
　　众物及字义　　我已略说竟
　　是种增故说　　未曾相离用
　　若为觉想乱　　当习安般念
　　已能应于数　　则除内贪著
　　于数若随顺　　是则离不顺
　　志在无乱境　　能摄诸乱想
　　先数从一起　　如是乃至十
　　修行顺此数　　便得功德住
　　已得功德住　　则能求升进
　　灭一切乱觉　　佛说增上故(数门竟)
　　数能灭一切　　觉佛但言灭
　　一切不死者　　以增上故也
　　内外出入息　　去则心影随
　　决定善观察　　顺是趣涅槃
　　修行出入息　　随到所起处(出入息所起处同在脐)
　　如是知升进　　能离外贪著(随门竟)
　　安止极风处(极上下风际)
　　三摩提等起　　三昧既已起
　　便得功德住(止门竟)　　修行正住已
　　种种观察风　　先观于本处
　　谓风所从起　　此处为云那
　　为一为二耶　　冷暖悉观察
　　八种如前说　　为总观诸大
　　唯在一种耶　　观时悉俱有
　　以一增上说　　修行观风大
　　造色从彼生　　唯心与心法
　　依彼造色起　　非彼造色已
　　而复有种大
　　诸有入出息　　是风名依种
　　报风及长养　　是为三种风
　　或说入在前　　出者在于后
　　或说出在前　　入者在于后
　　皆有因缘故　　彼作如是说
　　如其真实义　　慧者乃决定
　　于脐处所起　　净治毛孔道(此报风开毛孔故名出非出外)
　　由此风义故　　彼说出在前
　　毛孔已开净　　入者则在前
　　如人初生时　　阿那入故起
　　息风最先出　　是故说波那(此是真实义)
　　息风诸种大　　割截不生苦
　　当知彼非受　　谓受则不然
　　以彼修行者　　不患诸断逼
　　是故出入息　　于身复非受
　　识命若断时　　息则不回转
　　是则众生数　　必由命根起
　　息则是身行　　世尊之所说
　　亦名根本依　　众生所由转
　　是息既已灭　　命则无所依
　　以能持命根　　故说众生数
　　阿那般那念　　缘风为境界
　　虽曰正思惟　　而非真实行
　　一切所修观　　彼悉缘风起
　　于观有差别　　次第今当说
　　阿那般那念　　分别有三种
　　所谓从闻起　　思慧与修慧
　　于是安般念　　比丘闻慧生
　　一切时悉受　　名字为境界
　　境界出入息　　正念思慧生
　　当知彼缘名　　时或复缘义
　　阿那般那念　　所起修禅慧
　　悉已舍名观　　唯缘诸法义
　　当知近境界　　无有种种异
　　亦非相续缘　　说是等智行
　　谓是安般念　　无痴智慧性
　　亦名为舍性　　是则佛所说
　　当知是慧性　　舍根共俱生
　　若使是舍性　　则与余共起
　　欲色二有系　　无色无身依
　　非彼最后禅　　身密无息故
　　或谓根本地　　亦复是眷属
　　说言唯眷属　　非是根本地
　　欲使彼舍性　　在于根本地
　　阿那般那念　　应当在八地
　　所言唯眷属　　如是说舍根
　　知彼安般念　　唯在于五地
　　此定在五地　　依是处回转
　　欲中间未至　　及后二眷属
　　最上顶四禅　　彼虽有舍根
　　无有于彼身　　净治毛孔道
　　第四及眷属　　彼中说二种
　　报生与长养　　唯无有依风
　　出息与入息　　是风名为依
　　以身极厚密　　无依说二种
　　佛说出入息　　四禅正受刺
　　亦言咽喉处　　明知有所说
　　是彼方便故　　亦以禅义摄
　　出息与入息　　彼处定无有
　　修行观出息　　上际第四禅
　　已极风境界　　于彼正忆念
　　云何我是心　　于缘究竟未
　　或复更于上　　少进重观察
　　或即于彼住　　不作余方便
　　修行如是观　　则能除疑惑
　　修行极风际　　是处善观察
　　当知如是心　　则名除疑观(观门竟)
　　于上观察已　　依风还止住
　　观察所应已　　复起余所修
　　若彼观风心　　于还善决定
　　是说修行者　　回转巧方便
　　如人游聚落　　所作讫已归
　　修行如是观　　喜乐遂增长
　　已舍入息念　　安处出息缘
　　亦舍出息念　　安处入息缘
　　于数已究竟　　息去亦随去
　　如是一切种　　亦名为回转
　　观察所应相　　相相而回转
　　种种众事观　　次第转亦然
　　善于回转者　　说此回转义
　　当知是回转　　修行智慧处
　　从彼方便起　　胜道现生前
　　闻慧念已度　　次第思慧生
　　已舍欲界行　　然后入修慧
　　是悉名回转　　世尊之所说
　　从彼未至地　　次第入初禅
　　乃至第三禅　　其转亦如是
　　第四禅眷属　　若彼有风者
　　是亦应回转　　入于根本地
　　从彼起巧便　　次第住起缘
　　入出与优波　　此六悉回转
　　舍共方便地　　共地现在前
　　舍共方便地　　不共现在前
　　舍不共方便　　不共现在前
　　缘相方便地　　展转究竟地
　　是名上回转　　明智所称说

　　(圣人凡夫共有法。名为共地。从缘至缘名为转诸相。诸方便诸地次第转亦如是也)。
　　如我智方便　　已说回转义
　　无垢清净念　　今当次第说
　　如令彼修行　　须臾抑止盖
　　是则为清净　　不净非所应
　　若已成就数　　能舍内贪著
　　此义应当知　　慧者观清净
　　随顺已成就　　能舍外贪著
　　如是正思惟　　智者念清净
　　比丘心已住　　不为乱所乱
　　如是不动念　　修行智清净
　　若已于风际　　观察离疑惑
　　不复更求息　　是则为清净
　　念地悉已竟　　所依诸过恶
　　不为则清净　　是说须臾顷
　　阿那般那念　　方便道所摄
　　功德住升进　　是义我已说

　　方便升进第五竟。

　　修行胜道升进分第六

　　功德住升进　　及余方便摄
　　修行一切地　　共地不共地
　　功德住升进　　彼依胜道起
　　种种相行义　　今当说善听
　　梯揥既已起(心住处名)　　修行心爱乐
　　如是爱乐心　　巧便功德住
　　慧者善方便　　起意勤修行
　　如其功德住　　是则巧方便
　　将入微妙境　　勿随流注想
　　慧者摄心住　　如应善受持
　　所住妙功德　　澄净无垢浊
　　具足无减少　　清净安隐住
　　淳一普鲜明　　凝定而不动
　　是缘由感有　　时过复归无
　　色相次第起　　种种众相生
　　修行正思惟　　身心生喜乐
　　于是功德住　　具足摄止观
　　既能起身乐　　心亦正安隐
　　自地亦他地　　功德住升进
　　是今当略说　　修行广分别
　　修行三摩提　　巧便随顺念
　　智者开慧眼　　说名为功德
　　心足处安立　　说名功德住
　　圣道修对治　　说名功德进
　　对治诸圣行　　功德住升进
　　随地过恶心　　所起悉能除
　　修行勤精进　　功德利增广
　　信戒闻舍慧　　无贪恚痴根
　　欲精进惭愧　　除喜不放逸
　　悦乐念定舍　　正智余善法
　　如是一切种　　自地离诸垢
　　其功德住立　　即随地对治
　　是由精进力　　助善长养心
　　何于彼地中　　种数不摄受
　　功德住升进　　自地以广说
　　自地善根力　　他地功德生
　　修行最胜义　　此相今略说
　　自地既增上　　余胜净法生
　　当知是功德　　他地而升进
　　无量行方便　　一切诸度法
　　种种对治相　　他地功德起
　　谓于初念处　　三念兼已修
　　暖来及顶忍　　世间第一法
　　见道思惟道　　无学道亦修
　　诸禅与神通　　无量无色定
　　正法道品分　　究竟漏尽智
　　背舍一切入　　妙愿智清净
　　身念善根力　　乃起是诸法
　　微妙功德相　　一切随顺生
　　若住系心处　　是则自地相
　　其相起在身　　亦现亦复触
　　有时说近果　　有时说非近
　　或复有与果　　或空无所与
　　所谓近果者　　是相近边住
　　若彼果不近　　当知是相远
　　若使现而触　　是即与果相
　　虽现而不触　　空相无功德
　　譬犹无果树　　华繁而无实
　　如人冷渴逼　　远见有水火
　　彼终不起触　　但见相亦然
　　空无功德故　　于身无快乐
　　喜悦极增长　　息乐及寂止
　　身心受斯乐　　是说与果相
　　功德及余法　　自地与他地
　　升进相回转　　四种俱亦然
　　一切升进相　　殊妙种种印
　　莲花众宝树　　靡丽诸器服
　　光炎极显照　　无量庄严具
　　慧说为胜道　　功德住升进
　　所起诸妙相　　我今当具说
　　修行者谛听　　于上曼荼逻
　　淳一起众相　　流光参然下
　　清净如颇梨　　其光充四体
　　令身极柔软　　又复从身出
　　渐渐稍流下　　随其善根力
　　远近无定相　　彼成曼荼逻
　　势极还本处　　根本种性中
　　其相三阶起　　功德住五相
　　功德进五相　　不坏功德二
　　半坏功德二　　尽坏功德一
　　复还系心处　　住本种性已
　　流散遍十方(十相生)　　功德十相上(十相各生十相)
　　各复一相现　　又于流散边
　　生诸深妙相　　于彼深妙际
　　复生深妙相　　上下轮诸相
　　亦复如是现　　于彼三阶处
　　种种杂相生　　自相各已灭
　　唯彼总相住　　诸杂既已无
　　寂静行回转　　此三曼荼逻
　　境分犹不移　　顺本功德住
　　自体如前说　　入息三摩提
　　遍充满下方　　出息三摩提
　　遍充满上方　　二俱满十方
　　正受妙甚深　　如是随意者
　　是谓法自在　　清净系心处
　　无法而不求　　既生有长养
　　成就诸功德　　如天曼陀树
　　曼陀池生长　　功德住升进
　　种种众妙相　　是义我已说
　　修行善守持

　　胜道升进第六竟。

　　修行方便道安般念决定分第七

　　已说升进法　　所摄诸功德
　　修行决定分　　是今次第说
　　善于出息念　　入息俱亦然
　　出入谛思惟　　分别具明了
　　此则决定分　　世尊之所说
　　一切诸善根　　各各尽自相
　　最胜无上智　　说名为决定
　　彼诸修行者　　安住决定分
　　出息入息时　　正观无常相
　　息法次第生　　展转更相因
　　乃至众缘合　　起时不暂停
　　当知和合法　　是性速朽灭
　　法从因缘起　　性羸故无常
　　一切众缘力　　是法乃得生
　　虚妄无坚固　　速起而速灭
　　非常毒所毒　　其性不久住
　　修行如是观　　此则决定念
　　譬如运行天　　息变疾于彼
　　决定无常想　　修行趣涅槃
　　非出息未灭　　而有入息生
　　非入息未灭　　而有出息生
　　如是谛观察　　修行决定分
　　粗涩利刺生　　种种苦逼相
　　谓息出与入　　一切时迫切
　　于息能觉了　　具足众苦相
　　如是谛思惟　　说名为决定
　　自相无坚固　　寂灭空无我
　　因缘力所起　　从缘起故灭
　　舍利有我相　　常住不变易
　　如是颠倒行　　一切悉远离
　　唯作真实观　　是名为决定
　　非我无牢固　　亦无有自在
　　非彼出入息　　曾有觉知相
　　谛知无我故　　是说为决定
　　当知是智相　　相似圣行名
　　此则为方便　　非彼真实行
　　比丘安般念　　杂想觉所乱
　　既乱心不悦　　应当从数起
　　或从入息数　　或从出思数
　　思乱觉观想　　由是究竟离
　　慧者于入息　　系心行数时
　　一入数为一　　不杂数出息
　　专念不乱数　　如是乃至十
　　舍彼十出息　　从此得决定
　　此则说具足　　成就根本数
　　更有余数法　　修行方便起
　　若于根本数　　不能起决定
　　促息使易觉　　方便令心生
　　当舍二出息　　然后数入一
　　定意心不乱　　第二数成就
　　若于二方便　　犹不起决定
　　乃至越十出　　然后数入一
　　正念心不乱　　次第至具足
　　是说修行者　　十种数成就
　　如上十种法　　是则数究竟
　　于上更复舍　　增数非修行
　　修行如是数　　是则数法成
　　成已应当舍　　复进余方便
　　修行于数法　　若复不成就
　　应更如前说　　还从初数起
　　方便成数法　　便得决定分
　　数法已成就　　慧者心随顺
　　六种如前说　　修行正方便
　　修行于六种　　疾生厌离想
　　不乐著生死　　勤忧断烦恼
　　修行心远离　　一切有为法
　　当知是离欲　　清净决定分
　　或说长在前　　或说短在前
　　如其决定义　　今当次第说
　　谓出息始起　　说言短在前
　　是说非所应　　势渐增进故
　　息去渐久远　　乃至未还间
　　当知尽是长　　谓短则不然
　　出息渐增长　　未到究竟处
　　是中所观察　　说名长中短
　　一心勤方便　　专念正思惟
　　增长至究竟　　说名长中长
　　观已风回转　　舍离余求想
　　然后得决定　　此则短中长
　　入息极短时　　还到所起处
　　于是所观察　　说名短中短
　　如是正思惟　　修行善明了
　　已得决定分　　复进余方便
　　满身遍觉知　　出入身行息
　　修行如是觉　　则为决定分
　　譬如火炽然　　光炎则长远
　　薪尽火将灭　　光炎还渐短
　　若更增益薪　　光炎普周遍
　　势尽乃归灭　　四种风亦然
　　或说于长短　　内外互立名
　　或二俱长短　　如是种种说
　　如彼汲深井　　瓶下转就远
　　既摄令还上　　讫至复之短
　　譬如仰射空　　矢发疾无阂
　　其去渐高远　　势极还自下
　　修行正思惟　　观察依风相
　　初远然后近　　长短义亦然
　　犹如牵旋轮　　屈伸互往来
　　往远名为长　　来近则为短
　　息风迭出入　　长短亦复然
　　譬彼真谛观　　先苦而后集
　　观息亦如是　　先长然后短
　　若初禅息短　　第二禅息长
　　以违正受义　　是说则不然
　　于彼初禅中　　息风势极远
　　第二禅息短　　正受渐差别
　　满身遍觉知　　则依第三禅
　　最后身行息　　以离毛孔故
　　此说诸三昧　　随顺功德相
　　修行安住彼　　不为觉想乱
　　何故初禅中　　唯说长无短
　　不舍诸所依　　由是故息长
　　彼以觉想力　　能令息去长
　　第二舍诸依　　势羸故息短
　　甚深修多罗　　佛说山顶泉
　　涓流势不远　　余处无来故
　　如彼山顶喻　　第二依亦然
　　唯从其处起　　是终不能远
　　彼说健士夫　　负重而上山
　　竭力令气奔　　息风急回转
　　既到安隐处　　其息乃调适
　　是喻说彼息　　前短而后长
　　所说健士夫　　负重而上山
　　以身力方便　　是乃令息长
　　如彼劣方便　　不自力负重
　　以无力方便　　息微故不远
　　譬如壮夫射　　能令箭极远
　　劣力无方便　　势弱去则近
　　此喻应当知　　是说长短义
　　修行细微觉　　一切谛明了
　　如是十六分　　悉名为决定
　　如方便升进　　分别功德住
　　决定安般念　　亦应如是说
　　如彼所未说　　诸余功德住
　　是故我当说　　如其决定分
　　观察风所起　　根本极清净
　　修行妙微相　　则于是处现
　　于彼究竟处　　摩尼宝三昧
　　当知此功德　　方便根本生
　　已说妙方便　　根本决定分
　　余深正受相　　一切如前说

　　方便决定分竟。

　　修行方便胜道决定分第八

　　已说方便道　　所摄决定分
　　胜道决定相　　是今我当说
　　修行善决定　　系心处坚固(谓尔炎也)
　　身受与心法　　于是正观察
　　说有六种因　　是能成就果
　　成坏各三种(成熟熟亦坏也)
　　修行决定相　　于是六种因
　　方便善观察　　是则能次第
　　疾得诸漏尽　　复更有余因
　　种种成坏事　　如是多无量
　　我今当略说　　何等为修行
　　水种所坏相　　谓七日死尸
　　毁变相已现　　彼彼诸死尸
　　青黑瘀烂坏　　已坏脓血流
　　恶汁相浇漫　　溃漏若分离
　　杂恶极臭秽　　是悉水所坏
　　内身俱亦然　　乃至劫成败
　　斯由水大力　　水轮极沸涌
　　大地皆瀸坏　　从彼三禅际
　　周匝水来下　　洪注极漂荡
　　有物皆消尽　　一切情识类
　　百谷及藂林　　土地地所生
　　悉为水所坏　　众生水所坏
　　是皆依宿业　　如上水灾相
　　无垢决定说　　此诸一切种
　　皆从三昧地　　修行果所起
　　当知是决定　　修行善系心
　　安住三摩提　　是能于所缘
　　明见彼种相　　此地熟时熟

　　(亦义言坏此地能坏烦恼时见坏相)。
　　充满境界海　　修行所见坏
　　水大决定相　　火大所坏相
　　今当说善听　　识类非识类
　　斯亦如上说　　及自现火然
　　一切皆消尽　　乃至劫成败
　　世界悉灰灭　　于彼火轮处
　　炽炎大火起　　亦从二禅际
　　弥满悉雨火　　盛火普周遍
　　世界俱洞然　　于彼三昧地
　　正观思惟起　　修行见此变
　　火坏决定相
　　风大所坏相　　今当次第说
　　如上诸种类　　悉为风所坏
　　大地及须弥　　分散若粉尘
　　一切尽磨灭　　是皆风大力
　　上际第四禅　　下极风轮界
　　灾风从彼起　　其中皆散坏
　　一切风所坏　　智者见真实
　　如是正思惟　　风坏决定相
　　云何彼修行　　常起深忧厌
　　于前见苦法　　随忆念不忘
　　八苦大地狱　　各增十六分
　　彼彼众苦类　　无量边地狱
　　众生生彼处　　随行受众苦
　　我于此恶道　　未离或牵来
　　如八大地狱　　谁能尽称说
　　其中无量苦　　难可得边际
　　设人有百头　　头各有百舌
　　欲说地狱苦　　穷劫不能尽
　　如愚黠地经　　唯佛善分别
　　我悉能究竟　　无有能测者
　　轮回苦毒海　　往返无量劫
　　颠倒不善行　　致此大苦果
　　自见宿命时　　是痛曾悉经
　　修行忆本苦　　便得顺涅槃
　　闇冥心增上　　畜生不净业
　　受痴不爱果　　种种苦报身
　　九万九千种　　形类各别异
　　空行水陆性　　蚑行蠕动类
　　随业各受生　　宛转此剧处
　　一切诸畜生　　展转相残食
　　我以愚痴故　　悉增受此苦
　　顾此而怀惧　　心与厌患俱
　　修行深忧厌　　则于苦决定
　　修行已如是　　方便生厌离
　　又复自亿念　　饿鬼无量苦
　　咽细如针孔　　巨身如沃焦
　　于此无数劫　　饥渴极热恼
　　见天降甘雨　　欲饮成炭火
　　如彼四大海　　深广无崖底
　　饮之令悉尽　　不能止饥渴
　　裸形被长发　　状烧多罗树
　　于中甚久长　　受此种种苦
　　业风飘东西　　吹身令碎折
　　亦如狂飙起　　摧破久枯树
　　我积悭贪行　　不习惠施业
　　故生饿鬼处　　受此诸苦痛
　　三昧境界地　　修行思惟起
　　种种别观察　　便得不放逸
　　虽未断烦恼　　见此众苦迫
　　楚毒深忧惧　　极厌生死苦
　　既厌能离欲　　如观掌中宝
　　贪欲既已离　　便速得解脱
　　譬如香美食　　其中有蛊毒
　　种种生死味　　杂苦亦如是
　　亦如箧盛蛇　　有人负自随
　　若能觉弃舍　　不为毒所中
　　身亦复如是　　四大为毒蛇
　　智者能舍离　　不为彼所害
　　如愚执火炬　　急持即自烧
　　明人知时舍　　不为火所焚
　　乐著生死者　　灾炎常炽然
　　若能觉舍离　　不为火所焚
　　譬诸恐怖处　　亦如被烧舍
　　蚖蛇毒[口*赦]聚　　生死畏过是
　　譬犹空聚落　　又如彼虚器
　　诸法空无我　　真实性亦然
　　此三恶道中　　如是苦无量
　　虽天有喜乐　　是亦为大苦
　　譬彼盛火然　　贪爱炽如是
　　久处在天上　　常为欲火焚
　　自忆忉利天　　安处善法坐
　　天女侍供养　　无量极快乐
　　四园列宝树　　花果妙庄严
　　随意五所欲　　一切曾悉受
　　时乘白龙象　　游观诸浴池
　　纵意林流间　　回顾弥日夕
　　食必须陀味　　饮则甘曼陀
　　充实无疑患　　受乐如大海
　　又处内胜堂　　天女进音乐
　　妖艳极姿态　　光色曜心目
　　妙音六万种　　常闻美软声
　　耳目随彼转　　令我心醉冥
　　诸天发微歌　　声与弦管谐
　　偃卧听音乐　　寤寐皆憘悦
　　诸根回五欲　　犹如旋火轮
　　须弥山王顶　　安处快自在
　　百一众杂宝　　间错庄严地
　　诸天共娱乐　　经历甚久长
　　触彼五境界　　发动五情根
　　一切悉奇特　　皆是快乐因
　　诸天共器食　　随福有差别
　　见此异色时　　心则生忧恼
　　如是极愁惨　　犹如地狱苦
　　食此不净饭　　低头内惭耻
　　悔责本宿业　　令我致此苦
　　诸天阿修罗　　自守贪彼利
　　由是兴诤怒　　畏死大恐惧
　　或为天给使　　或复极贫窭
　　我虽生天上　　无异恶道苦
　　于彼恒乐处　　衰死二五相
　　是相及命终　　尔时最大苦
　　方欲恣所乐　　五衰忽然至
　　若见是相时　　愁怖不自安
　　天眼卒便瞬　　浴已水著身
　　一切妙境界　　其心不喜乐
　　千种乐自然　　加陵频伽音
　　今则寂无声　　当知七日死
　　玉女悉舍去　　余天共从事
　　见已生热恼　　命终入地狱
　　唯有贤圣人　　了达无常变
　　解脱生死苦　　凡夫为烧然
　　腋下流汗出　　衣服卒垢腻
　　见已大恐怖　　是则净业尽
　　华冠皆鲜严　　而今忽萎熟
　　身体本光泽　　一朝顿枯悴
　　常所爱乐坐　　今恶不复乐
　　是五恶瑞现　　当知死时至
　　唯有见谛者　　无此诸恶相
　　我今说比丘　　于是增厌患(梵本中无此一偈)
　　诸天及天处　　衰变不久住
　　明智修行者　　见斯无常变
　　四宝须弥王　　真金山围绕
　　修行慧眼净　　见此悉融消
　　又诸大铁围　　周匝四天下
　　消坏非常相　　行者见明了
　　修行于天上　　如是观察己
　　复于人道中　　思惟正忆念
　　或时犯王法　　斩截身手足
　　拷掠极楚毒　　我悉遍经历
　　亲戚永别离　　悲恋为堕泪
　　设集著一处　　过于四大海
　　计我从本来　　人中所受生
　　白骨悉积聚　　高广喻须弥
　　流回三恶道　　楚毒无过者
　　人天所受苦　　是亦多无量
　　欲广分别说　　穷劫不能尽
　　三昧境界地　　思惟所生果
　　观察善明了　　修行深忧厌
　　我虽舍家业　　不能成道果
　　自谓为出家　　未出生死狱
　　我虽弃恩爱　　名曰舍所生
　　而不能免离　　痴爱业父母
　　徒自为人子　　不从佛法生
　　外假圣法衣　　力不离痴惑
　　舍彼五欲利　　依止出家业
　　而于佛法中　　不获少功德
　　虽舍内贪著　　而不得出要
　　四念未成就　　何从得心乐
　　剃发毁形好　　而不舍憍慢
　　空失欲味欢　　不得禅悦乐
　　于五无间业　　未能定不起
　　譬如无舟梁　　而欲越深水
　　未入决定聚　　复无生天业
　　无明覆心眼　　永没生死渊
　　应勤业所务　　无有无作果
　　作者终不丧　　修行宜善思
　　常受人信施　　侵彼肌体分
　　谓我有功德　　自顾空无实
　　由此利养心　　翳我善功德
　　深思克骨苦　　即时兴厌离
　　未脱诸恶趣　　颠倒见所缚
　　不向平等路　　牟尼一乘道
　　得生难得趣　　诸根悉具足
　　值佛兴于世　　又得闻正法
　　而不舍苦器　　未渡贪欲海
　　拔刀五恶贼　　是亦未摧灭
　　如是正观时　　修行向解脱
　　作是忧厌相　　则便生决定
　　身为不净器　　三十六充满
　　譬如大地种　　生育众杂类
　　身为隐覆聚　　亦常假澡浴
　　聚沫撮摩法　　不久必当灭
　　譬如毒蛇箧　　四大箧亦然
　　八万虫中舍　　常共竞侵食
　　是身为灾宅　　四百四病恼
　　种种苦不净　　一切内充满
　　譬如故空舍　　亦如丘冢间
　　坏器无坚固　　说身亦复然
　　无量众恶聚　　虚妄非真实
　　颠倒起贪著　　长夜婴楚毒
　　将复处胞胎　　数数受生苦
　　不见真实法　　生死轮常转
　　始受迦罗逻　　次生泡肉段
　　渐厚成肢节　　五种胞胎苦
　　幽闭无日狱　　生熟藏所迫
　　长养于行厕　　臭闷不净苦
　　出胎受生苦　　轮转老病死
　　一切诸阴起　　三相所迫切
　　观色如聚沫　　受如水上泡
　　想如春时炎　　众行如芭蕉
　　识种犹如幻　　虚妄无真实
　　逼迫是苦相　　因缘是集相
　　寂静灭尽相　　出要是道相
　　于此四圣谛　　修行渐观察
　　思惟十六行　　解脱生死苦
　　略说一切法　　自相及共相
　　明知决定义　　修行正观察
　　修行然慧灯　　正观四真谛
　　能断恶趣分　　离诸受胎苦
　　不复乐受身　　婴世之苦恼
　　舍除利养行　　独处修远离
　　已能修厌离　　不味生天乐
　　况复著人间　　忍受诸苦痛
　　观种如毒蛇　　阴为五怨贼
　　自觉贪欲患　　长夜密侵害
　　六根如空聚　　尘贼竞来集
　　于此内外入　　修行真实观
　　见爱如大河　　涅槃如彼岸
　　修行慧眼净　　观法空无我
　　如是知真实　　不乐处三有
　　明见诸法者　　略说三成相
　　及前说三坏　　方便勤修习
　　次第相行义　　是今当更说
　　一色种种观　　一一四种因
　　决定知因果　　究竟身念处
　　受与心相应　　观时惟自体
　　因缘果无量　　其相同种性
　　修行思惟起　　悉依所依现
　　心犹不调马　　如幻如猿猴
　　无量因缘相　　一切现所依
　　二阴空无我　　次合观想色
　　想合受与识　　行二亦如是
　　次第想色受　　想色识亦然
　　分别想受识　　行三同想说
　　四五渐和合　　思惟坏自相
　　总缘五盛阴　　七处三种观
　　悦乐广境界　　还灭观生灭
　　一念见真实　　具足法念处
　　正观阴种相　　如化梦水月
　　定慧转增广　　彼则暖法生
　　其心极寂静　　总见五阴相
　　自身欲火烧　　三界尽炽然
　　诸相三三昧　　正向解脱门
　　初观四圣谛　　真实十六行
　　成就暖法已　　增进真实观
　　见佛身相好　　无量诸功德
　　第一寂灭法　　清净离烦恼
　　圣众功德海　　甚深无崖底
　　种种微妙相　　现身及境界
　　见已心欢喜　　顶法具足相
　　增进生法忍　　五趣现境界
　　恶道炽然灭　　游息清凉处
　　中住经生死　　最上唯一心
　　先观无量苦　　次见苦种生
　　种转增广大　　渐见苦集灭
　　灭已然后观　　八圣平等道
　　变灭无常相　　粗涩逼迫苦
　　空寂无众生　　不自在无我
　　苦种是因缘　　众缘合为集
　　种生故说起　　兴果名为缘
　　苦集尽故灭　　灭静说寂止
　　清净离三有　　觉说为妙出
　　径路是道相　　平直说正义
　　进向谓之趣　　乘出故说乘
　　四谛十六行　　具足真实欢
　　忍法次第生　　世间第一法
　　圣行正受地　　得是三决定
　　见道思惟道　　次第渐究竟
　　一切微妙相　　各各随地起
　　成就实智慧　　具足诸功德
　　当知上所说　　修行决定分
　　诸有明智者　　应作正方便
　　信勤勿懈怠　　常起欲惭愧
　　于诸梵行者　　常当爱恭敬
　　自守修净戒　　威仪令安谛
　　假使得利养　　少欲知止足
　　易满亦易养　　适身知量食
　　亦如人膏车　　不为贪味故
　　晓了一切有　　所生悉过患
　　思惟善观察　　三有如火然
　　如彼重病人　　信受医方疗
　　闻善知识说　　观察谛思惟
　　常以清净心　　系身莫放逸
　　寂嘿少言说　　宴坐思实义
　　丘圹林树间　　闲居修远离
　　无事乐山岩　　窟中露地坐
　　树下敷草叶　　如是清净住
　　修行内思惟　　勤习无休懈
　　专精求己利　　远离退住过
　　必能得升进　　决定功德分
　　修行勤方便　　具足诸善根
　　我以少慧力　　略说诸法性
　　如其究竟义　　十力智境界


　　　　达摩多罗禅经卷上



　　　　达摩多罗禅经卷下

　　　　东晋三藏佛陀跋陀罗译

　　修行方便道不净观退分第九

　　如我力所能　　已说安般念
　　修行不净观　　次第应分别
　　不净方便观　　思惟念退减
　　明智所知相　　是今我当说
　　修行初方便　　自于身少分
　　背净开皮色　　观其所起相
　　虽暂坏皮色　　不力勤方便
　　净想还复生　　说名修行退
　　不能起所应　　重令皮色坏
　　净想仍不除　　亦名修行退
　　修行爱欲增　　应往至蒙间
　　取彼不净相　　还来本处坐
　　所见诸死尸　　我身亦复然
　　一心内观察　　如彼蒙间相
　　彼为我作证　　由是得真实
　　已得真实相　　不复起邪想
　　如是方便修　　慧眼犹不净
　　当知是颠倒　　无智痴冥聚
　　若于足指缘　　闇乱心不住
　　当于上系心　　观察求升进
　　于上坏色处　　其心复驰乱
　　当力勤精进　　方便离退过
　　勿为烦恼染　　令不至解脱
　　自勉勤方便　　疾得到涅槃
　　自于身坏相　　系念无分散
　　日夜勤修习　　莫令烦恼起
　　修行微妙想　　世尊之所说
　　常能守护想　　是终不退减
　　具足观内身　　其念已坚固
　　次应观外缘　　渐习令增广
　　于外已周满　　坚固三摩提
　　当知是不久　　次第尽诸漏
　　如王无器甲　　安足不坚固
　　而欲御怨敌　　必为彼所害
　　修行于自身　　愚痴未决定
　　而欲观外缘　　是必于行退
　　我已说比丘　　无黠故修退
　　更有余退过　　今当说善听
　　当知修行退　　没在痴冥故
　　或为盛烦恼　　业行所障蔽
　　有人因色欲　　而起烦恼退
　　于彼美艳色　　痴爱覆正念
　　种种上衣服　　文彩发光泽
　　璎珞庄严具　　金银众妙宝
　　于先俗所乐　　修行还顾恋
　　因此动欲想　　当知是必退
　　形相计端严　　处处著姿好
　　一切身肢节　　妄想起贪欲
　　身体诸肢节　　细滑柔软触
　　忆此本所更　　欲火还复炽
　　或泣或言笑　　歌舞相顾盻
　　彩服贯珠环　　文绣庄严具
　　来去若容止　　流转行者心
　　顾念是威仪　　欲起令退转
　　有人情欲深　　不专在四种
　　愚痴增烦恼　　遇形起淫乱
　　是则极恶欲　　疾令修行退
　　由是诸爱欲　　迷乱失正念
　　相与想明了　　是终不退转
　　谛自见内身　　次外善观察
　　境界广增满　　周匝见险岸
　　不识究竟处　　修行疾退没
　　于身深爱著　　怖异不能进
　　修行生疑怖　　是必疾退减
　　若欲离疑怖　　于身修厌患
　　厌患想已生　　其心犹驰乱
　　当知修行者　　是必复还退
　　已说诸修行　　不净方便退
　　若于胜道中　　退亦如前说

　　方便不净退分竟。

　　修行方便不净观住分第十

　　我已略分别　　不净退减分
　　如其住过相　　今当次第说
　　修行烦恼业　　增长内充满
　　不晓知度法　　愚痴缚令住
　　自于身少分　　背净坏皮色
　　不知升进法　　烦恼增故住
　　或有渐升进　　遍身见坏相
　　不能求外缘　　乐观内身住
　　若于外境界　　修行心乐进
　　欲去应随去　　方便勿令住
　　未见究竟处　　而便中路止
　　痴冥住所缚　　犹如象系树
　　骨想有坚相　　其体密无间
　　不次行众想　　亦不求升进
　　又无厌离心　　亦不能决定
　　修行虽成就　　不净奇特道
　　不能起胜想　　令其身柔软
　　若不柔软身　　流觉则不生
　　不能生流觉　　是说修行住

　　不净观方便道住分竟。

　　修行方便道不净观升进分第十一

　　已说不净观　　方便道住过
　　若于胜道中　　住应如前说
　　今当次第说　　不净升进法
　　先总相思惟　　系念不净缘
　　次住身少分　　正观察自相
　　自在及外缘　　二种说无量
　　行者于内身　　自在三摩提
　　勤习正方便　　周满究竟处
　　外缘无量者　　境界普周遍
　　而于彼正受　　不能数自在
　　又自观内身　　是亦说无量
　　谓于自身处　　种种众多色
　　筋连与肉段　　其数各五百
　　提赖与揵大　　是皆有六种

　　提赖似果。揵大似痈。尽在腹内。
　　三十六动物　　三百二十骨
　　节解九百分　　九十千种脉
　　宣气通诸味　　三万六千道
　　身中诸毛孔　　九十九万数
　　身内侵食虫　　户有八十千
　　内血外精气　　是二共和合
　　先得迦罗逻　　身根与命根
　　是身不净起　　出自迦罗逻
　　结业之所起　　愚惑生乐著
　　二种重烦恼　　爱恚痴冥心
　　谓初受生时　　兴二颠倒想
　　于内生爱欲　　于外起嗔恚
　　男有如是想　　女则上相违
　　不净迦罗逻　　迦罗逻起泡
　　从泡生肉段　　渐厚成支节
　　出胎名婴儿　　转次为童子
　　如是渐增长　　盛壮谓中年
　　年逝形枯悴　　朽耄日衰老
　　识灭寿命终　　身坏白骨现
　　青毁节节离　　消碎尽磨灭
　　如是十五种　　修行观自相
　　始从迦罗逻　　次第衰老死
　　七日渐毁变　　乃至灰灭尽
　　宿世曾修行　　先从迦罗逻
　　出生至老死　　次第谛观察
　　白骨青赤相　　肢节皆离散
　　骨琐及羸朽　　腐坏尽磨灭
　　彼诸修行者　　思惟不净念
　　有从因观察　　或果方便学
　　成就深妙慧　　能了是相义
　　观察迦罗逻　　乃至一切分
　　四大和合净　　造色五情根
　　无量极微种　　一切从彼起
　　当复更观察　　死后次第相
　　日日渐变异　　乃至于七日
　　无复有来去　　视瞻笑语言
　　容止悉已灭　　舍离威仪姿
　　死尸渐渐异　　其色日毁变
　　青等诸不净　　如是次第现
　　膀胀脓烂溃　　流漫极臭处
　　种种诸虫出　　见已离色欲
　　观察本所著　　已坏食不尽
　　离散在处处　　能灭全具欲

　　上言端正非其本亦应言全具。
　　自见枯朽骨　　无复滋润相
　　久故极粗涩　　能离细滑欲
　　腐碎若尘塺　　磨灭无所有
　　成就如是相　　远离有形欲(有形不必患是众生)
　　五欲亦五坏　　随病而对治
　　相对真实相　　修行正观察
　　色变若离散　　威仪容止灭
　　羸朽及磨碎　　是名五种坏
　　此则自身中　　无量诸境界
　　修行正忆念　　悉能得自在
　　已说二无量　　自在及境界
　　修行不自在　　亦已分别说
　　于是不净念　　闻思与修慧
　　正观开慧眼　　是说有三种
　　作想有二种　　时复不想住
　　俱开解思惟　　或时非开解(解即开也)
　　第三性无垢　　离垢清净住
　　不想不开解　　是慧修禅起
　　起身寂止乐　　余二则不能
　　心亦寂静乐　　是名为修慧
　　滋润身柔软　　此则寂静相
　　二俱不柔软　　当知非寂静
　　彼二不寂静　　一则安隐住
　　是说色有中　　修禅所起慧
　　不净观一智　　依止十地起
　　根本及未至　　亦说欲中间
　　依住一界身　　境界于欲色
　　化生既命终　　即灭无不净
　　身净无余秽　　不能起厌患
　　唯观彼生灭　　变易无常相
　　胞胎所生身　　则有死尸形
　　于身起净想　　不净观对治
　　不求止贪欲　　思惟习厌患
　　更有净对治　　不作厌患想
　　方便净解脱　　智者开慧眼
　　谓于不净缘　　白骨流光出
　　从是次第起　　青色妙宝树
　　黄赤若鲜白　　枝叶花亦然
　　上服珠璎珞　　种种微妙色
　　是则名修行　　净解方便相
　　于彼不净身　　处处庄严现
　　阶级次第上　　三昧然慧灯
　　从彼一身出　　高广普周遍
　　一切余身起　　庄严亦如是
　　此则净解脱　　方便不净观
　　若能须臾顷　　修习此胜观
　　是则顺佛教　　堪受一切施
　　世尊所称叹　　三界良福田
　　说余一切相　　功德亦复然
　　白骨青瘀想　　成就心厌离
　　因是不净念　　方便度诸地
　　所谓身念止　　受心法念处
　　暖来及顶忍　　世间第一法
　　见道及修道　　乃至漏尽智
　　因是方便度　　一切功德地
　　从初身念观　　乃至究竟处
　　佛说不净念　　一切诸种子
　　世尊说贪欲　　利入深无底
　　正受对治药　　当修厌离想
　　一切余烦恼　　悉能须臾治
　　我已说不净　　方便升进法
　　余有胜道进　　相行如前说

　　不净念升进分第十一竟。

　　修行方便道不净决定分第十二

　　不净升进分　　相义我已说
　　今当说修行　　不净决定分
　　不为恶戒缚　　亦非业烦恼
　　心不背解脱　　欢喜常志乐
　　如是随顺生　　粗涩四大灭
　　柔软寂止乐　　三昧于中起
　　从定生智慧　　修行能厌患
　　厌想已修起　　则能离有爱
　　思惟离有爱　　解脱实智生
　　已生解脱智　　于缚得解脱
　　从是得无为　　究竟离三有
　　是说名修行　　成就决定分
　　天王五威相　　观相坏烦恼
　　漏过渐衰薄　　由是究竟灭
　　人王有五相　　兽王相亦然
　　诸地相明了　　说名为决定
　　动身四顾视　　奋威畅大音
　　自在独游步　　师子王威相
　　于此十五相　　修行生决定
　　能令彼地中　　一切诸垢灭
　　系念三摩提　　出诸烦恼缚
　　恶露不净想　　能生厌离心
　　青瘀等诸想　　修行善决了
　　更有余三想　　明想及观想
　　第三说空想　　修习寂灭慧
　　净色及自身　　所起诸烦恼
　　贪欲嗔恚痴　　从是正观灭
　　此一一诸想　　各三想眷属
　　能除贪欲等　　结缚使恼缠
　　是诸一切想　　明审善观察
　　是名修行者　　决定不净想
　　久故朽白骨　　疏瘠羸相现
　　破碎若尘塺(音昧)　　一切悉磨灭
　　从下次第起　　方便坏所依
　　净慧之所说　　修行决定相
　　无量深妙种　　一切普周遍
　　彼决定真实　　生如金翅鸟
　　次起清净地　　平坦极庄严
　　勇猛宝师子　　牛王若龙象
　　此诸未曾类　　处处决定相
　　始因不净生　　亦从不净长
　　初起迦罗逻　　住于不净中
　　观彼七日住　　念顷不暂停
　　修行善明了　　是则说决定
　　如是一切分　　悉能知相义
　　明见彼真实　　念念有生灭
　　因习诸骨想　　修行觉意生
　　能起觉支想　　说名为决定
　　彼诸修行者　　分别三种想
　　或有始习行　　或已少习行
　　或有久修习　　是悉近决定
　　随彼智慧力　　趣向有差别
　　初业者始起　　少习心已住
　　久学能趣缘　　是说三种修
　　初业名始种　　第二为长养
　　最后能舍离　　说名为决定
　　不净有二种　　或共或非共
　　如前三眷属　　是离共不净
　　闻思与修慧　　三种不净念
　　于此一切种　　修行谛明了
　　善分别离欲　　是说名决定

　　不净决定分第十二竟。

　　修行观界第十三

　　安般不净念　　退住与升进
　　决定真实相　　悉已分别说
　　修行界方便　　广略差别相
　　甚深微妙义　　今当次第说
　　有因先修习　　安般不净念
　　然后观诸界　　安乐速究竟
　　自以方便度　　此苦难成就
　　顶上两眉间　　系念令不乱
　　寂止润泽生　　三摩提增长
　　所依已柔软　　三昧安不动
　　扰乱不净心　　智者悉调伏
　　已随调伏心　　安住修行处
　　是处起明想　　一切身分现
　　初从一发始　　如其相忆念
　　于一见自相　　然后总众发
　　次第三十六　　自相总亦然
　　佛说三十六　　各各有住处
　　或时彼诸界　　合聚内观察
　　犹如明眼人　　开仓见五谷
　　时复有逆顺　　超越次第观
　　一界藉其下　　余种悉处上
　　次第相连持　　一一知其相
　　杂色不杂色　　周满悉观察
　　止心在一处　　境界遍十方
　　处处安置已　　依是勤修习
　　一发为百分　　思惟正忆念
　　复于一分中　　分别五种界
　　次于空界上　　识相别观察
　　修行见无垢　　清净妙相生
　　譬如水上泡　　明净无障翳
　　是处观诸界　　各各见自相
　　水湿地坚强　　风动火烧热
　　虚空无障碍　　别知是识相
　　青黄赤白绿　　及与颇梨色
　　于此众杂色　　修行具足观
　　虚空坚固相　　弥广周遍住
　　难沮喻金刚　　金刚慧能坏
　　于上曼荼罗　　则有熟相现
　　譬如火炽然　　能破彼坚固
　　或见生疑怪　　其心大恐怖
　　明者能决定　　增益诸功德
　　已坏虚空界　　能起升进相
　　融坏若流注　　复碎如尘塺
　　修行见真实　　则生解脱相
　　空界既已坏　　上诸界亦然
　　是则坏相上　　有余坏相起
　　若复余一种　　于上观诸界
　　次第普周遍　　俱坏如前说
　　观察六六种　　六三及四二
　　如是六十二　　世尊略说界
　　色坏有三种　　刹那世极微
　　无色唯二种　　无为无坏相
　　修界不净念　　则能舍贪欲
　　顺界方便观　　是治我慢药
　　观界四无量　　除灭嗔恚毒(一无常顷名刹那)
　　阿难说是言　　当修五念处
　　世尊告之曰　　更有第六念
　　发毛爪齿骨　　筋肉厚薄皮
　　肪[月*冊]髓脑膜　　脾肾心肝肺
　　胞胃大小肠　　屎尿脓涕唾
　　垢污诸血泪　　黄白及痰癊
　　三十六不净　　观察三种界
　　是中湿相水　　火热地坚强
　　诸有形色处　　内外飘动相
　　出入息语言　　通利等回转
　　一切总说五　　是相名风界
　　眼耳鼻舌身　　毛孔咽喉空
　　山岩室宅中　　内外无障碍
　　如是一切种　　悉名为空界
　　于彼六情根　　所生诸识种
　　如是多无量　　总说名识界
　　佛言应当知　　六界非有我
　　不观阴界相　　计我及我所
　　一切内外界　　是处意回转
　　从是意行处　　三受十八种
　　六触及四处　　世尊之所说
　　爱慢诸烦恼　　悉于是中起
　　是身众微合　　虚妄空无主
　　非我非众生　　迷惑计真实
　　佛告罗睺罗　　观界悉无常
　　如是六种界　　说从六处起
　　修习六巧便　　六时各观一
　　色处悉具足　　无色唯识界
　　彼种所依处　　相行地境界
　　对治与所治　　如实知分数
　　身中诸界种　　还自生苦恼
　　譬如养毒蛇　　终为彼所害
　　四大生造色　　即共造色住
　　和合相间错　　还为四大坏
　　不净方便观　　先于造色起
　　安般方便念　　要从四大始
　　若彼修行者　　增广二方便
　　四大及造色　　和合等观察
　　始入根本处　　彼先坏造色
　　入已然后观　　所因四大坏
　　定慧渐增广　　念处具成就
　　和合总观察　　一切悉寂灭
　　彼三十六物　　臭秽坏磨灭
　　此三与十想　　修行增厌离
　　佛说是根本　　能及一切恶
　　四十九种法　　三昧于中起
　　修行谛观察　　自身及欲界
　　无量不净种　　秽恶悉充满
　　众苦所逼迫　　盛火极炽然
　　无常变坏相　　见已生厌离
　　色界相似种　　微妙相显现
　　深乐求出离　　增进厌患想
　　有觉亦有观　　离欲生喜乐
　　寂然入初禅　　内外悉清净
　　所依及境界　　如练真金像
　　自身处梵世　　于中极娱乐
　　又见五支相　　身及境界现
　　第二灭觉观　　内净心一处
　　从定生喜乐　　四支身内现
　　所依及境界　　譬如真珊瑚
　　第三处离喜　　行舍念慧除
　　身受乐三昧　　五支相明了
　　所依青琉璃　　清净甚微妙
　　缘少身无量　　诸根次第起
　　第四断苦乐　　忧喜先已灭
　　不苦不乐舍　　念净三摩提
　　如是四支相　　现身及境界
　　出息入息灭　　所依极淳白
　　过色灭有对　　是说入空处
　　过空相识定　　过识无所有
　　过是无所有　　非想非非想
　　善知诸界相　　不味亦不缚
　　清净四梵行　　高广无有量
　　慈悲普周遍　　喜舍亦复然
　　根本四禅中　　修起五神通
　　三昧现在前　　系心观自身
　　作轻及软想　　渐举不令动
　　境界现在前　　离地如胡麻
　　稍进如大麦　　转次高四指
　　此床至彼床　　渐渐能随意
　　飞行及变化　　自在无障碍
　　是名修行者　　微妙神通力
　　系心于自身　　禅定现在前
　　谛取外音声　　如其实皆闻
　　系心于自身　　禅定现在前
　　观他心所念　　一心皆悉知
　　系心于自身　　禅定现在前
　　自忆念此生　　从胎及中阴
　　渐见前身事　　乃至百千劫
　　一切诸所更　　如实忆念知
　　系心于自身　　禅定现在前
　　观察众生类　　生死及形色
　　随其业果报　　中阴五道生
　　修行天眼净　　一切如实见
　　根本诸地中　　无量余功德
　　修行心自在　　一切悉具足
　　所谓八背舍　　胜处一切入
　　背舍相有五　　不净与净相
　　色相烦恼识　　略说是五相
　　胜处先自身　　内色外少色
　　若好若丑一　　外多二亦然
　　内无有色想　　外观少多色
　　二俱若好丑　　是前四胜处
　　后四内无色　　外青黄赤白
　　一切入四大　　四色与空识
　　观外及内身　　一相无差别
　　诸辩妙愿智　　无诤三摩提
　　逆顺与超越　　无量三昧门
　　明智决定观　　具足五种满
　　一身二境界　　定相普周遍
　　第三忆念满　　修行喜厌舍
　　第四诸地满　　十处相明了
　　三乘根具足　　是说第五满
　　界方便成就　　久远痴冥灭
　　能令意清净　　无垢如虚空
　　如是诸功德　　一切悉究竟

　　观界第十三竟。

　　修行四无量三昧第十四

　　修行者。若欲广修慈心。先当系心所缘渐习令无量。灭除过恶心不诤竞亦无怨结。无恚清净。谓于亲中怨三种九品众生无量无数。安处十方尽三分际淳一乐行。唯除国土世界。于众生世界周普总缘成就游。行者修慈方便。先等心思惟。总缘一切众生。令心坚固灭除嗔恚而起慈心。是名总观慈无量三昧。如是总观犹为嗔恚所缚者。当于上亲修别相慈。次于中亲下亲中人怨家次第修习九品慈心。渐离嗔恚心生爱念与种种乐具。与是乐已然后于一切众生起法饶益心。修三种慈。广大慈极远慈无量慈。舍除嗔碍住仁爱心。随其所应功德善根。一切佛法皆悉与之。谓与种种法乐修种种慈。先与出家乐。次与禅定正受乐。次与菩提乐。次与寂灭乐。彼修行者本曾所更及所未更。种种乐具自得他得清净善根。乃至无上寂灭究竟无为。随其修行意所想念。无量法乐等与众生相现在前。乐想起已一一观察。以相自证便得决定。犹如明镜因物像现。慈三昧镜亦因乐事。种种乐相悉现在前。或时修行为嗔恚所乱。作是思惟。我从本来由是嗔恚多所杀害。兴诸罪逆入于恶道。于大地狱还受苦毒。或作蜂虿蜈蚣毒蛇恶龙害鬼罗刹。如是种种毒害之类。今不除灭复见烧迫。以是方便能止嗔恚。又复思惟。骂者受者彼我无常须臾不住。二俱过去恶声已灭后起。二人无故共诤。又今二人念念即灭虚妄无实。谁骂谁受何为颠倒。与空共斗计我。耳根从虚妄颠倒烦恼业起。彼人舌根亦复如是。因缘生灭谁骂谁闻。修行如是思惟时。嗔恚缚解能修慈心离垢清净。如佛说。修慈者于四念处能得决定修习增广。成就无量法门胜妙道果不复退还。是则三种方便大慈。若已离欲更修净妙离欲慈心。深心饶益增广无量得真实果。因此功德具足所愿究竟涅槃。所以者何。一切诸佛说慈为无畏。慈为一切功德之母。慈为一切功德钻燧。慈能消灭凶暴诸恶。是故修行当勤方便。修离欲大慈。悲无量者。如慈境界怨亲中人。悲亦如是。次第修习。如佛言曰。饶益众生说名慈心。除不饶益说名悲心。若先于众生起饶益心。以种种乐具悉施与之。然后观众生。唯见受乐是名慈心。若先观众生受无量苦。起除不饶益心。然后见众生除不饶益。除不饶益已受种种乐非与乐也是名悲心。见净相是慈。见虚空相是悲。乐行是慈。苦行是悲。是则差别。谓修行者见诸众生凶暴诤怒残贼杀害共相逼迫无有覆护。如是见已而起悲心为作覆护。又见众生斩截身首耳鼻肢体苦痛无量无能救者。修行见已而起悲心。又修行住悲心时。见五趣众生苦痛炽然无量烧迫。深起悲心兴救护想。如是修行悲无量善根生时无量功德相现。若见此众生受无量苦而不起悲。是则极恶无善根人。如是大悲一切诸佛本所修习。由是究竟一切智海。行者若能具足修习。当知不久必到是处。
　　喜无量者。谓修行于慈境界。以六思念等诸善功德无量佛法。及自身成就戒定智慧一切功德。饶益众生自乐他乐尽皆与之。见一切众生得法乐已其心欢喜。其心欢喜则忧戚灭。忧戚灭已一向欣悦踊跃欢喜。念言快哉永使安乐。于一切众生欢喜时。见有乐相轻微明净成就此相。名为喜无量三昧。如佛说。修集喜等乃至识处。舍无量者。舍怨亲已等缘中品。此唯是众生无有差别。离慈悲喜唯作众生行近境界近相。是故世尊说舍种种舍各自有相。舍无量不与彼同。谓平等清净离苦乐相。舍相似相现。是名舍无量三昧。世尊说修舍无量乃至无所有处。已略说四无量相。余种种甚深相。行者应次第修习。

　　修行观阴第十五

　　若修行者。久积功德曾习禅定。少闻开示发其本缘。即能思惟观察五阴。了达深法灭除生死。犹如大风飘散重云。亦断一切魔所乐法观五阴义。今当说。修行者。内自思惟欲渡烦恼海。起离欲生润泽。自身快乐粗涩四大灭。随顺四大生。摄诸乱意能趣究竟成就智慧。若根本观处坚固明净。能起三昧离诸乱想灭除烦恼。诸微妙相于是悉现。如净妙琉璃如水净泡。行者见此明净无垢相起。善念守持心不放逸。既不放逸则熟相起。熟相起已坏相现。坏相现已唯起法想一切寂灭。如是修行法相具足成就。得增上厌离意。坚固精进不可动转。得甚深三昧坚固三昧不动三昧。修行住是三昧。能起五种明净三昧遍照五道。月光三昧日光三昧净琉璃三昧练金光三昧无垢颇梨三昧。因此五种明净三昧。复生光耀三昧遍光耀三昧无量光耀三昧。
　　复次修行者。因五种坏相能坏诸缘。一曰穿二曰剥三曰裂四曰坏五曰灭。以是五坏相坏一切法。修行五种三昧。坏境界悉清净已。次复生五种三昧相。师子王三昧龙王三昧金翅鸟王三昧牛王三昧象王三昧。心无放逸故起此雄相。修行住此兽王三昧。各随其类一切悉摄。又三昧力男女十相起随类相。摄一切众生于是悉现。若能分别此诸三昧相而不恐怖。是则名曰于一切诸法自在功德。
　　复次修行者于明净境界观察阴流。从一处出分为二分。如是观已还合为一。一一流中复见五相。相各别异布列境界。布列境界已还合为一。色如聚沫。受如水泡。观想如炎。行如芭蕉。观识如幻。是五虚妄欺诳之相。修行如是观已。其身安隐柔软快乐。复观流所起处无垢相现。如水净泡。渐渐增长充满其身。修行心不放逸专念受持。持已净相增广周遍覆身。如明净泡。离诸过恶更胜妙智生乃坏是相。是相既坏彼流流下远注无量。如净颇梨极知境界。极知境界已从彼摄还成曼荼罗。更有异相充满本处。然后流至十方无量世界。至十方已各住自相。尔时修行明见无量色种。犹如山水漂积聚沫。一切受相如大雨渧泡。种种诸想如春时焰行。如芭蕉无有坚实。观六识种犹如幻化。如是种种虚妄但欺诳愚夫。是名修行观阴自相。观阴自相已。复以智慧自照其身。专念观察。观察时见周匝炽然相起身处。其内有种种杂华净妙珍宝周匝绕身。又自见身种种杂宝诸功德相微妙庄严。修行见是诸相已。慧眼开广。自顾其身周遍观察。观察已复外观阴相。盛火炽然即生厌心。勇猛精进欲度生死无边苦海。修行于五阴炽然相厌离已。离欲相解脱相涅槃相一切功德相。次第起现。复次修行者具七处观。观五阴苦集灭道。复观因爱生五阴厌患出离。如是于真谛中。方便种子慧生。于是七处善修三种观义自相观成。成就决定坚固已。然后得无垢息止修慧。是慧起已境界平正淳一无杂。复次得胜妙无垢思慧决定观。五阴兴衰念念磨灭见真实相。譬如毒饭食者必死。修行观五阴三相所杂亦复如是。一念生一念苦。即一念时亦生亦住亦灭。彼念生时即与苦俱生。是故一念一念即坏。修行观五阴如是生灭破坏虚伪无常过恶。即起无常行苦行空寂行无我行穿漏法不实法速朽法破坏法。如是无常义。如修多罗广说乃至百句。修行尽行如是诸相。知诸法真实便得解脱。以贤圣地三昧想行。观此非常相便起深忧厌。见有为过患不乐三有。复次修行者若观生则非灭。若观灭则非生。如是则不生圣行。要一心一相正向解脱然后智生。是决定圣行。圣行既起一切法相寂灭无余。痴爱烦恼及诸罪垢。能转苦阴者皆悉除灭。灭已其心调伏。是见五阴无我亦无我所。以无常诸行观察苦阴。观察苦阴有八苦逼迫。于八苦相成就八行。所谓如病如痈如刺如杀无常苦空无我。四是圣行四非圣行。于苦阴决定观其真实。如是四谛十六圣行。是则修行暖法初相。于真谛地得真实慧。观察苦阴如烧铁丸亦无坚固。向涅槃背生死。不贵有不乐生。譬如群兽猎师围逼。以怖急力故超勇奔出。修行如是见生死炽然大苦围迫。以厌智力超出无碍。复次修行者。思慧生时暖法种起。息止修慧生时暖种增长。到暖自地暖相满足。息止修慧生时顶法种起。暖法生时顶种增长。到顶自地顶相满足。暖法生时忍法种起。顶法生时忍种增长。到忍自地忍相满足。复次于五阴悦可名为暖法。暖法观五阴。于三宝悦可名为顶法顶。法观十八界。于四谛悦可名为忍法忍。法观十二入。俱观三种。随彼善根一增上故说有差别。是一切尽观真谛。但忍于真实观增。暖法想增。顶法信观喜增。忍法智慧增。复次修行有三种缘。谓上下诸方三种善根。依此三缘各一增上故说(悦可本云出设)。
　　复次三种修暖依厌离顶。依观喜忍依平等舍。亦随彼善根一增上故说。当知一种修尽成就三法。
　　复次修行当知。譬如有人有五怨贼拔刀随逐常欲加害。前后五阴转相煎逼亦复如是。佛言。欲求阿鼻三磨耶(此是见道名也)。当作达磨摩那斯伽逻。常观真实义以圣行刀断除阴贼。莫如劣夫。不能执杖为彼所害。乃至一切贤圣皆应勤修如是正观。为现法乐故。为后世作大明故。断一切苦本故。饶益众生故。况于凡夫空无所得。而自放逸不勤修习。
　　观五阴竟。达磨摩那斯伽逻。达磨法谓世间第一法也。摩那斯伽逻谓一经心。译者义言思惟。

　　修行观入第十六

　　六入各于境界。缚无智众生贪欲心故常起净想。修行当知。于诸根境界防制非法。摄心所缘系令不动正观六入。譬如空村离我我所不定义。是入处义牵下义。是入处义能将众生入恶道。又内入相如烧铁锵如极利剑亦如利刀。佛言。若观此相则能舍离。复次观外入恶贼劫善珍宝。若修行舍正念。开诸入门驰纵六境。六境恶贼劫夺净戒失诸功德。如鸟无两翼而欲飞空。人无两足而欲远游。修行如是。毁净戒功德故。止观两翅永不复生。欲出生死是终不能。如破瓶盛水须臾不住。破戒比丘亦复如是。三昧法水念顷不住。如天德瓶守护不坏。常出珍宝随意无尽。修行如是。不毁净戒则常出生圣功德宝。轻坏德瓶珍宝即灭。若破戒瓶则永失法宝。譬人截鼻照镜不自喜乐。破戒比丘亦复如是。内省其身心不自悦。百谷药木依地而生。诸善功德悉依净戒。如栴檀涂身能除热恼。净戒清凉能止欲火。如如意宝珠随所著处热时清凉。净戒如是。于烦恼火中能息炽然。犯戒比丘自惟罪深身逝命终必入恶道。心常忧悔死时恐怖。净戒之人心常欢喜。生无忧悔死时安乐。净戒为梯能升慧堂。戒为庄严具。亦为善戍卫。戒能将人至于涅槃。戒为良地生十善种子。教诫师水随时溉灌。信根则生。无漏阴为干。四如意为芽。慈心为枝条。少欲知足为柯叶。七觉意为华。解脱智为果。寂灭法为甘露。戒香流出一切普熏。贤圣鸟王栖宿其间。悲为重阴清凉广覆。辩才法师为蜜蜂王。和声相顾尝采精味。其树修直坚固贞实。无有虚伪谄曲腐病。是则名曰功德大树。诸修行者欲趣涅槃背三世苦向解脱城。渐次发行诸善功德息彼树下。饮法甘露止三渴患。其身安隐能至涅槃。
　　复次戒有众多数。或一二三四或七或十二或二十一。若念念须臾顷。则有无量戒种。道共定共俱生戒。正语正业正命与心回转。观此诸戒其相各别。或淳净无垢。或轻薄明净。如是无垢戒相现于境界。修行于依缘念三处观察戒相。若涂香柔软离垢悦乐明净洁白。是所依中相。若其地平广妙华宝器。严饰之具众宝滑泽。是名修行境界中相。譬如牦牛护尾。一毛著树。守树而死。不令毛断。比丘护戒亦复如是。一微之戒守死不犯。妙相严身众好具足。犹如秋月停照虚空。修行三昧观此净相已。乃至命终无复忧悔。亦无热恼不复恐怖。安悦欢喜踊跃增长。生寂止乐粗涩四大灭。如是等名修行忆念中相。复次三种中更有杂相。娆乱障碍失念意不住。请求悔过。不善恶业守死不为。梦中无犯。增益持戒。佛说戒为花鬘涂香庄严众具。香风一方来是世界香。诸万来是戒德香。或身无手足眼耳鼻舌。一切肢节悉不貌具。或身没尘埃。或观察自身离诸尘垢。澡浴涂身名衣上服是名修行。于依缘忆念观察。尸罗种种杂相威仪。定共道共三种戒。悉已于中说此三种戒。更有无量诸深妙相。明智者当广演说。修行已观净戒。欲破诸入山者。当修二法。所谓止观。先当观离恶悦乐充满其身。粗涩四大灭柔顺四大生。趣寂止乐一心不乱。自于内身系心于入相。当善守护入相所起处。观察时白净相起。比丘见此相当善守护如佛所说。譬如伏鸡善护其子必得成就。比丘修行亦复如是。专精守护乃得成就。十二修果相现分明。修行善守护时。离诸放逸修果成就。境界净妙离诸垢污。明如宝珠亦如悬水。境界广满身处少分周遍远流。然后来还。还已一相现。复分为二分。还合为一。成曼荼逻境界。安住平正普现众相。犹如众星光耀布列然后乃坏。坏已各各流出还合为一。复周遍远流充满诸方。充满诸方已复还安隐坚住。住已熟相现。熟相现已有种种众相周遍弥广。微妙器服诸奇特相悉现。境界内入空聚。外色声香味触及三世三种法。善不善无记。一切悉现观其真实。复次外六入如贼。内六入如空聚。亦说内外入为此彼岸。此十二入诸胜妙相增广无量。佛说修多罗中广说。复次修行者。于此境界熟相起起已复坏。间间有断离相。断离相流注极远停住一处。如宝瓶盛水然后还开渐见寂灭。寂灭已复有诸余一切功德相生。诸入门中常杂相流出。各各出已复于一处成曼荼逻。曼荼逻上复有自相起。起已复熟。熟已不久寂灭。然后修行复加专精。更现清净微妙禅相。现已如前次第寂灭。
　　复次修行于诸入中更有种种妙相。于系心处决定相起。名髻中明珠。喻三昧。修行自观身作二分。众宝藏上有宝莲花。修行自见身在莲花上。众宝妙花庄严围绕。复次如世尊修多罗说六众生喻。行者于此具足观察。所谓眼为狗。走逐五色村。耳为鸟。随空声起。鼻为毒蛇。随逐香穴。舌为野干。贪五味死尸。身为输收磨罗。常乐入触海。意为猿猴。常乐游纵三世法林。若六种众生系著一处。不能自在。各游所乐。修行如是。以三昧正念系缚六根。不令自在驰散所缘。然后以清净智观法真实。痴冥凡夫六境中。贪著悕望无量恶法。如是正观悉能除灭一切众生乐著境界。自起障碍不至涅槃。是故修行欲坏生死趣涅槃者。当降伏诸根远离境界。

　　修行观十二因缘第十七

　　已说诸对治及所治。愚痴对治。是应分别。一切诸佛所设缘起。灭除痴冥生如实智。有甚深微妙随顺功德。今当略说。令诸修行功德增益。灭除愚痴观察缘起。远离断常二边诸想。知因缘和合有为法生。亦能降伏迷醉外道牵令随顺。第一空法慧眼明净无明悉灭。修行观缘起有四种。一名连缚。二名流注。三名分段四名刹那。连缚有六种。一曰生二曰分三曰趣四曰生门五曰刹那六曰成坏。生者从死阴次起中阴。中阴次起生阴。中阴众生无明昏乱愚痴所盲。造作有业。中阴众生见男女和合。无明增故生颠倒想。或生害想。或生爱想。欲与女俱者于男生害心。然后自见与彼和合。尔时欲心迷醉是名爱起身。见和合不净谓为己有。是名慢起身。因母饮食而得增长。令身敷起。是名食起身。四大与迦罗逻。俱生得报身。是名四大起身。结业为方便二支既过。次第识种生。是名种子识。始处迦罗逻时。其心沉没少所识知识不明利。是名为生得迦罗逻。已识明利故是名为识。是名生连缚也。分段者。从迦罗逻次起疱肉段。坚厚肢节。婴儿童子。盛壮衰分老分次第生。是名分连缚也。趣者。谓遍至诸趣。修行观诸趣相。是名趣连缚也。生门者。谓四生相续轮回不绝。是名生门连缚也。刹那者。观五阴。念念相续生灭不断。是名刹那连缚也。成坏者。一切境界起灭劫数始终。修行观此成坏相续。名为成坏连缚也。是则修行观缘起连缚也。流注者。谓修行观刹那流至怛刹那乃至罗婆摩睺路妒。是名流注迦罗逻分。流注七日疱肉段坚厚乃至衰老分。是名流注起分住分起缘分入分出分方便分。一切正受巧便流注次第起尽名流注。诸趣回转如旋火轮是名流注。如是一切无量流注。是则修行观缘起。流注分段者。修行观察从分至分故说分段能如是知则于缘起成就。谓无明增上。犹如盲人无有见相。如大黑冥远离光明。或于前无见。或于后无见。是则偏盲。若前后无见是二俱盲。若离二盲则舍痴冥。得明净慧眼。如是苦集灭道佛法僧宝无知。是名十种痴。十种痴灭名为十种慧。佛说无明为初因种三种业。若修行不知无明过患。则种三种业。业起已从是生识。诸识如幻种种悉现。从识相续起名色。于彼一身而有二相。譬如虚软沮烂之物。内有诸虫令外动摇。亦如野蚕初作茧膜。名色二相亦复如是。乃至诸根未成。说为名色二相。诸根既开名为六入。诸根始开未有所作。于触愚痴不知适与不适。如雨渧注水水则泡起。情尘生触亦复如是。外刺刺身触从中起。亦如然灯油炷所成。是名修行观尔炎触相。触相起已次第生受。譬如水泡三种相现。若分别诸根则有五受。受起已次生渴爱。譬如舌舐蜜涂刀。刃爱增诸烦恼名为取。取次生有。有三种业。业起当来果故名为有。已种生而未受名为未来生。生已熟谓为老死。二支说未来生时生相增上。佛说识分未来识生时名为生。名色六入触受名为老死。前世爱取有能集今有故。于此生为过去。爱取是烦恼分故说为无明。有则是行。现在三支能种来生过去二枝。转生死轮。彼众生轮转以无明覆故。八现在二过去二未来世差别故如是分别。当知转时一切皆十二。
　　复次更有余分因缘。今当说。从迦罗逻疱肉段坚厚肢节婴儿童子壮年衰分老死分。于是十种分观察缘起。复次于起住起缘入出方便分乃至余一切分悉观缘起。复次是事起故是事起。谓彼眼色能起眼识。三事和合触生受想思。是名修行异种观缘起。复次修行方便观诸入缘起。以明净境界。自向观诸入门。如是见已各观自相处。破诸入山无量积聚熟相现已。流注十方极智境界。到彼观察明智升进者。修住巧便。尔时闻思修慧。熟相坏相次第而起。诸余升进义如前入处说。复次是事有故是事有。是事起故是事起。谓修行者先坏内身次观外色。犹如照镜因物像现。如是所依相起外相亦起也。
　　复次修行于诸不净观。其缘起先于方便处。系念令坚固。然后于肢节分解观其缘起。起明相已无明相坏。依脚骨有[蹲-酋+(十/田/ㄙ)]骨髀骨跨骨肩骨颈骨头骨充满十方。有漏业相普现。于下诸杂不净相阶级次第起。复次修行观四因能生众苦。展转因邻近因周普因不共因。复次修行观果从生因生从有因有从取因。如是乃至行从无明因。行是果亦是因。从因推果。还至老死亦如是。若于无明求因必大恐怖而起断见。无智闇冥余明甚微犹如萤火。如是犹复求因不已。自见唯与大黑闇俱。世尊说言。由不正思惟众生。若与是俱则轮转生死。无明缚故有轮常转。无明为本余支所作各有相现。一切有支轮无明最自在。自在力所转如奴属其主。是无故是不作。是灭故是不转。当知余枝皆如是说。死有四种。渐渐死顿死。行尽死刹那死。又说三种无常。一刹那无常。二分段无常。三种类无常。修行了此无常则远离四魔破坏无明。明相显现如明净灯能消众冥。乃至老死灭。诸明相起亦复如是。破坏无明诸积聚已。成就一相净妙境界。行者身体柔软光泽。光泽已身极明净如明镜像。如是相现明净观己。身内众物各各自相一切显现。如是观成就名曰于界得度。何以故。有五种痴五种对治相。一界二入三阴四卑贱五垢污。是名五种痴。或观界得度。或复观阴观入观彼增功德。观第一义而得度者。是名五种对治也。
　　复次修行者入快净琉璃三昧。于明净境界观缘起支。观缘起枝时。便生易见想。如说。阿难白佛言。缘起易见。佛告阿难。十二缘起甚深无底难见难知。汝欲毁坏我三阿僧祇劫甚深微妙难得之果。云何欣悦而说是言。是深妙观。我今当度。汝当随我观佛境界。佛境界海浮漂。外道无智闇冥。二边愚痴离尔炎境界所不能入。声闻辟支佛虽能少入不得其底。尔时世尊说是语已。即入甚深微妙尔炎住三昧自在正受。正受境界有三师子王。师子王上各有七宝池。七宝池中各有七宝莲华。七宝莲花上皆有坐佛。放大光明极声闻境界。然后乃住是诸声闻。从初发心至最后身。所种善根及诸缘起一切悉现。从是复起三师子王。师子王上各有七宝池。七宝池中各有七宝莲花。七宝莲花上皆有坐佛。放大光明极辟支佛境界。然后乃住诸辟支佛。从初发心乃至究竟。所种善根及诸缘起一切悉现。从是复起无量师子王。师子王上各有七宝池。七宝池中各有七宝莲花。一一花上皆有坐佛。普放光明极菩萨境界。然后乃住是诸菩萨。从初发心至金刚座。所修善根一切功德。若业若果及诸缘起一切悉现从是复起无量师子。王师子王上各有七宝池。七宝池中各有七宝莲花。一一花上皆有坐。佛放大光明普照佛法甚深缘起一切悉现。尔时佛以神力示阿难佛之境界已。语阿难言尔炎中更有无量无边诸佛境界佛智所行如是甚深微妙境界。云何欣悦而言易见。汝智浅不及谓为易见耳。如上尔炎境界无量诸法现在前已。然后乃坏一切皆空清净寂灭。寂灭已复观胜妙。尔炎起佛法。身渐渐广大周满十方。无量法宝充满法身。法身光明无有边际。不共智慧所行境界。一切佛法甚深缘起悉现在前。然后乃坏一切皆空清净寂灭无有处所。犹如虚空无所依止。如宝入手名为得宝。修果如是名决定相。阿难如来境界不可思议。我今为汝示少少耳。阿难见佛境界欢喜踊跃。白佛言甚深世尊。世尊尔炎境界难得其底。若我先知如来境界如是深妙者。宁使我身碎如胡麻。要当究竟佛法彼岸。如是一切名修行观缘起。分假刹那者。三世一刹那。一刹那三世。法未起名未来。起时名现在。已起名过去。一刹那生即一刹那。苦与无常俱故。当知众行刹那顷不住。亦无所从来去。亦无所至虽转亦无所去。去亦无积聚。一刹那起一刹那灭。刹那如一念。一念如刹那。前刹那聚已灭。灭时与后起。随顺四缘具足。后刹那起修行境界。观一刹那间。有无量微尘无量微尘。一一刹那次第相续犹如连珠。譬如四善射人俱放四箭。有一人健行箭未至地。能就空中接取四箭不令落地。地神迅疾复过于是。虚空神疾过于地神。日月天疾过虚空天。如是健行天疾倍过日月。当知诸行无常迅过于是不可譬喻。如修行观迦罗逻七日住分有无量刹那。当知余一切分亦如是。如是观已离诸愚痴增益明慧。如是无量名修行观缘起刹那。
　　复次修行初入正受名为连缚境界。增长名为流注方便境界。安住名为分段境界。渐灭名为刹那。
　　复次已说四种别相观缘起。佛说总缘起。今当说二支种二支熟二支起二支牵。所种二支生长二支成就二支受二支。作人二支田二支寄者二支所寄二支。受寄者是说名有支。修行观缘起。或五阴或四阴。五阴欲色界。四阴无色界无常空等诸行。于阴决定真实。决定真实已。决定相现在前。是事有故是事有。是事起故是事起。是事无故是事无。是灭故是不作。譬如有钻有燧。有人方便烟火。乃出因薪炽然。亦如因树有荫因日有光因灯有焰皆从缘起。无明不言我能生行。行亦不言我从无明生。当知一切有支皆如是。是空法寂灭法无所有法。作者不可得。但有无明诸行和合有漏法生。受为轴转有支轮生诸结缚。诸结中爱支增。诸缚中取支增。诸使中识支增。诸缠中无明增。向生结增。受生缚增。诸识漂利使增。于境界愚痴烦恼增。如是烦恼业缚能转生。果有轮常转漂。无智众生随义增故。说有差别。当知诸分皆有结缚使缠。
　　复次修行六种观十二缘起。于十二支随顺义说。谓安般念观业支有支。以出息入息是身行。觉观是口行。想思是意行。是故安般念是彼对治。界方便观。观识支生支。识增上故处胎。识于诸界增上说七识界。是故界方便观是彼对治。阴方便观观名色支老死支。是故阴方便观是彼对治。破诸入出方便观。观六入支触支。是故入方便观是彼对治。缘起方便观。观无明支受支。是故缘起方便观。是彼对治。何以故受及无明。是诸烦恼根本。是故智慧是彼对治。爱取二支染著净故不净是对治。
　　复次修行观十二缘。或时从因度或时从果度。或从无明行乃至老死。或观识乃至老死。或三事和合生触。触生受受生爱爱生取乃至老死。或从爱取有生老死。或从老死乃至无明。或观老死乃至识。如佛城喻经说。
　　复次修行于四念处观十二支各增上。身念处观六入支。受念处观受支。心念处观识名色支。法念处总观余支。说此义已而说赞偈曰。
　　方便治地行　　乃至究竟处
　　无上法施主　　说是传至今
　　我从彼胜闻　　撰说深妙义
　　章句庄严集　　欲令法久住
　　佛法深无底　　修行亦无边
　　以我少智力　　宣扬无量法
　　是深非所测　　如蚊尝大海
　　唯彼已度者　　然后乃究竟

　　六十二界六种六情六尘六识六界六觉。谓贪恚痴三不净觉反是三净觉也。苦乐不苦不乐忧喜舍六。
　　三欲色无色界。又色无色灭界三世法。软中上法。善不善无记法。学无学非学非无学四。二者食非食漏无漏。依欲依出要有为无为。三十六不净。次第发毛爪齿薄皮厚皮筋肉骨髓脾肾心肝肺小肠大肠胃胞屎尿垢污泪涕唾脓血黄白痰癊肪[月*冊]脑膜。
　　刹那数。百二十刹那名一怛刹那。六十怛刹那名一罗婆。三十罗婆名一摩睺路妒。三十摩睺路妒名一日一夜。一岁中唯二时二日。三十摩睺路妒昼夜等。谓羯提月白分八日八月名羯提。后半月名为白分。陛舍佉月白分八日二月名陛舍佉。后半月名白分。此二时二日昼夜。各十五摩睺路妒。从是后罗婆流或昼减夜增。或夜减昼增。名为流昼夜等。各三十摩睺路妒。
　　(谓羯提月白分八日。陛舍佉月白分八日。羯提月者。谓七月十六日。至八月十五日。是八月名后半月名白分。陛舍佉月者。正月十六日。至二月十五日。是二月名后半月。名白分此二时二日。昼夜各三十摩睺路妒。从是后罗婆流或昼减夜增。或夜减昼增。名为流)。

　　　　达摩多罗禅经卷下


