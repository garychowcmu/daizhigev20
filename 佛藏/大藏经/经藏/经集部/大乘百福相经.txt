  大乘百福相经
　　唐 地婆诃罗译




　　　　大乘百福相经

　　　　大唐天竺三藏地婆诃罗译
　　如是我闻。一时佛在舍卫国普妙宫中。坐宝庄严师子之座。与大比丘僧千二百五十人俱。菩萨摩诃萨无央数众。恭敬围绕。瞻仰尊颜身心不动。尔时文殊师利菩萨。于大众中承佛威神。从座而起。偏袒右肩右膝著地。合掌向佛而作是言。世尊。一切众生根性差别欲乐不同。如来一音随类演说。种种无量咸蒙利益。如是所说大法言音。皆以如来福德成就。何等名为如来福德。所言福德其量云何。惟愿为我解说其义。饶益无数百千众生。
　　尔时世尊告文殊师利菩萨言。善男子。汝已超过声闻及辟支佛。能以大慧大悲请问如来如是之义。谛听谛听善思念之。吾当为汝分别解说。文殊师利。假使阎浮提一切众生行十善道所有福德总为一聚。如是积数满百千倍。成一转轮圣王福德之量。文殊师利。转轮圣王成就七宝具足千子。何谓七宝。一者金轮宝。二者象宝。三者马宝。四者珠宝。五者女宝。六者主藏宝。七者主兵宝。千子皆悉端正勇健能伏怨敌。如是名为转轮圣王所有福德。文殊师利假使四天下一切众生。皆悉成就转轮圣王所有福德。如是积数满百千倍。成一帝释福德之量。文殊师利。假使四天下一切众生。皆悉成就帝释所有福德。如是积数满百千倍。成一第六他化自在天王福德之量。文殊师利。假使四天下一切众生。皆悉成就魔王福德。如是积数满百千倍。成一小千世界主初禅梵王福德之量。文殊师利。假使小千世界一切众生。皆悉成就初禅梵王所有福德。如是积数满百千倍。成一中千世界主二禅梵王福德之量。文殊师利。假使中千世界一切众生。皆悉成就二禅梵王所有福德。如是积数满百千倍。成一三千大千世界主第四禅梵王摩醯首罗福德之量。文殊师利。摩醯首罗有大福德。有大智慧。有大威神。非少善根而得成就。何以故。如劫烧已将更成立于第四禅降澍大雨经五中劫。其水积满三千大千。上至梵世。一一雨渧。摩醯首罗悉能知之。文殊师利。假使三千大千世界一切众生。皆悉成就摩醯首罗所有福德。如是积数满百千倍。成一独出辟支福德之量。文殊师利。且置如是三千世界。假使十方诸佛国土一切众生。皆悉成就辟支所有福德。如是积数乃至无量无边亿百千倍。成一最后身菩萨福德之量。
　　文殊师利。如是最后身菩萨及十方尽虚空界一切众生。卵生胎生湿生化生。有色无色。有想无想非有想非无想。如是等众生。皆悉成就最后身菩萨所有福德。如是积数乃至无量无边亿百千倍。成如来身一毛孔中福德之量。文殊师利。当知如来身诸毛孔。其数正有九千九亿。一一皆具无量福德。如上所说。文殊师利。诸佛如来一一毛孔所有福德。乃至积数无量无边亿百千倍。以是福德成如来身一随好福。文殊师利。如是佛身所有随好。略说其数有八十种。一者肉髻高显无能见顶。二者鼻高修直孔不外现。三者眉如初月又绀青色。四者耳轮埵成。五者身坚如那罗延。六者骨节相连如钩锁。七者行时去地四寸印文成就。八者身回如象王。九者甲如赤铜薄而光泽。十者膝骨圆好。十一者身常鲜洁。十二者肤体柔软。十三者身体端直。十四者手指纤长。十五者指文严丽。十六者筋脉潜隐。十七者身色润好。十八者踝不露现。十九者身不逶迤。二十者身相圆满。二十一者识清净。二十二者威仪备足。二十三者住处安隐无能动摇。二十四者威振一切。二十五者众生乐见。二十六者面不狭长。二十七者容色不挠。二十八者面相姝广。二十九者唇色如频婆果。三十者音声深远。三十一者脐深圆好。三十二者脐分右旋。三十三者手足圆满。三十四者手足从心所作。三十五者手足文明彻。三十六者手足文不断。三十七者手足光有五彩。三十八者众生见皆喜悦。三十九者面如满月。四十者先意与语。四十一者毛孔出无上香。四十二者足下平满。四十三者威容如师子王。四十四者进止如象王。四十五者行步如鹅王。四十六者首如摩陀那。四十七者身极端正。四十八者一切声相具足。四十九者牙利鲜白。五十者舌色如赤铜。五十一者舌薄而长。五十二者诸根清净。五十三者身色光洁。五十四者手足润泽。五十五者手足有德相。五十六者面门相具。五十七者手足掌如红莲。五十八者腹不现。五十九者脐不出。六十者腰细称形。六十一者身毛上靡。六十二者身持重。六十三者臆前有室利婆瑳像。六十四者身相洪大。六十五者手足柔软。六十六者圆光一寻。六十七者常光照身。六十八者等视众生。六十九者不轻众生。七十者应众生音声不增不减。七十一者说法不著。七十二者一音普遍同众生语。七十三者说法有因缘。七十四者一切众生无能尽观。七十五者行顺于右。七十六者无嗔状。七十七者发长好。七十八者发不乱。七十九者发右旋。八十者发青绀。
　　文殊师利。如上所说。名为如来随好福德积数满足无量无边亿百千倍。成如来身随相一文福德之量如是。随相复有八十。一者梵王像二者帝释像。三者提头赖吒像。四者毗楼勒叉像。五者毗楼博叉像。六者毗沙门像。七者水天像。八者日天像。九者月天像。十者火天像。十一者风天像。十二者龙王像。十三者仙人像。十四者童男像。十五者童女像。十六者贤圣座像。十七者宝幢像。十八者牛王像。十九者功德天女像。二十者山王像。二十一者摩竭大鱼像。二十二者金翅鸟王像。二十三者彪王像。二十四者马王像。二十五者孔雀王像。二十六者共命鸟像。二十七者迦陵频伽像。二十八者翡翠像。二十九者鹦鹉像。三十者跖俱罗鸟像。三十一者鹅王像。三十二者鸠鸽像。三十三者象王像。三十四者宫殿像。三十五者摩尼珠像。三十六者璎珞像。三十七者大海像。三十八者莲华像。三十九者难陀跋多像。四十者浴池像。四十一者灵茅像。四十二者萨底迦像。四十三者华鬘像。四十四者宝冠像。四十五者尸利婆瑳像。四十六者伞盖像。四十七者江河像。四十八者云天像。四十九者宝剑像。五十者长钩像。五十一者频婆果树像。五十二者指环像。五十三者耳珰像。五十四者金刚杵像。五十五者戈戟像。五十六者矛槊像。五十七者长刀像。五十八者斗轮像。五十九者弓矢像。六十者钺斧像。六十一者罥索像。六十二者耒耜像。六十三者药草像。六十四者乳牛像。六十五者野牛像。六十六者羖羊像。六十七者白拂像。六十八者天鼓像。六十九者金椎像。七十者商佉像。七十一者宝镜像。七十二者大龟像。七十三者冲刃像。七十四者华瓶像。七十五者粉米像。七十六者华树像。七十七者果树像。七十八者雁王像。七十九者轮中师子像。八十者鹿王像。
　　文殊师利。如上所说。名为如来随相福德。积数满足无量无边亿百千倍合成如来身之一相。如来身相有三十二。一者足下安平。二者手足千辐轮网。三者手足指纤长。四者手足柔软如兜罗绵。五者足跟满好。六者手足指网缦。七者足趺高平与跟相称。八者[蹲-酋+(十/田/ㄙ)]佣长如伊尼鹿王。九者平身端立垂手过膝。十者阴藏不现。十一者身纵广等如尼拘陀树。十二者一毛孔有一毛生。十三者身毛上靡青色柔软而右旋。十四者身色微妙胜阎浮金。十五者身光一丈。十六者皮薄细滑不受尘垢。十七者两肩圆好。十八者身广端正。十九者臆如师子王。二十者两腋下满。二十一者牙白而大。二十二者四十齿。二十三者齿白齐密而根深。二十四者七处满足。二十五者方颊如师子王。二十六者味中得上味。咽中二处津液流出。二十七者舌软薄能覆面至发际。二十八者梵音深远如迦陵伽。二十九者眼如优钵罗华。三十者眼睫如牛王。三十一者眉间白毫色如珂雪。三十二者顶肉骨成。
　　文殊师利。如是所说。名为如来三十二相。所有福德积数满足。无量无边阿僧祇不可度量。不可思议。不可说倍。合成如来大法言音。文殊师利。如是诸佛大法言音。能被无量无边阿僧祇世界。一切众生意乐差别。随其类解说法教化。文殊师利。诸佛如来所有言音。具足如是无量功德。普遍世界利益众生亦复如是。文殊师利。如上所说福德之量不可思议。不与声闻辟支佛共。何以故。如是福德从施戒修大悲大慧方便力等诸功德生。是故不与声闻辟支佛共。文殊师利。有二种法生如来身。何等为二。一者胜愿力。二者方便力。以此二法生如来身。乃至音声相好说法所行。皆从二因而得成就。文殊师利。如来为欲怜愍利益安乐诸众生故出现于世。而诸众生若干种性欲乐不同。随其差别现种种相说法教化。示其所行得入佛法。
　　尔时文殊师利菩萨。闻佛所说诸功德已白佛言。世尊。我于今者得大善利。能知如来为无等等为无上上。为诸众生作大依止。清净无染犹如虚空。我今得值甚为希有。佛说是经已。文殊师利菩萨等。并诸比丘。合掌信受欢喜奉行。

　　　　大乘百福相经


