  佛说佛十力经
　　宋 施护等译




　　　　佛说佛十力经

　　　　西天译经三藏朝奉大夫试光禄卿传法大师赐紫沙门臣施护等奉　诏译
　　如是我闻。一时佛在舍卫国祇树给孤独园。与苾刍众俱。
　　是时佛告诸苾刍言。汝等当知如来应供正等正觉。有十种力具是力者。即能了知广大胜处。于大众中作师子吼转妙梵轮。何等为十。所谓如来于一切处如实了知。一切非处亦如实知。由实知故是为如来第一处非处智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来于过去未来现在。一切有情诸所作业。若事若处若因若报皆如实知。由实知故是为如来第二业智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来于诸禅定解脱三摩地。三摩钵底。若染若净。诸定分位皆如实知。由实知故是为如来第三定智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来于诸有情。若自若他种种根性皆如实知。由实知故是为如来第四根智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来于诸有情种种信解。皆如实知。由实知故是为如来第五信解智力。如来应供正等正觉具是力者。即能了知广大胜处于大众中作师子吼转妙梵轮。
　　复次如来于种种界无数界性。皆如实知。由实知故是为如来第六界性智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来于一切至处道。皆如实知。由实知故是为如来第七至处道智力如来应供正等正觉具是力者。即能了知广大胜处。于大众中作师子吼转妙梵轮。
　　复次如来于无数种宿住随念。所谓一生二生。三四五生。或十二十。乃至百生千生。无数百千生中。百千成劫坏劫。成坏等事。我在彼有情中随所生处。如是名字。如是种姓。如是族氏。如是饮食苦乐。如是寿量长短分限。寿命尽已于某处生。此灭彼生。彼灭此生。此等事相缘法方处。无数种类。宿住随念皆如实知。由实知故是为如来第八宿住随念智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来清净天眼过于人眼。观见世间一切有情生时灭时。若好若丑若贵若贱。若生善趣。若生恶趣。随所作业如实知见。若诸有情身语意业。作不善行。毁谤贤圣。起诸邪见。邪见业法合集为因。以彼因缘身坏命终。堕在恶趣地狱中生。若诸有情身语意业。作诸善行。不谤贤圣。起于正见。正见业法合集为因。以彼因缘身坏命终。在于善趣天界中生如是等事皆如实知。由实知故是为如来第九天眼智力。如来应供正等正觉具是力者。即能了知广大胜处。于大众中作师子吼转妙梵轮。
　　复次如来所有诸漏已尽。非漏随增。心善解脱。慧善解脱。见如是法智证自果。我生已尽梵行已立。所作已办不受后有。皆如实知。由实知故是为如来第十漏尽智力。如来应供正等正觉具是力者。即能了知广大胜处。于大众中作师子吼转妙梵轮。
　　佛说此经已。诸苾刍众闻佛所说。皆大欢喜信受奉行。

　　　　佛说佛十力经


