  宝云经
　　梁 曼陀罗仙译




　　　　宝云经卷第一

　　　　梁扶南三藏曼陀罗仙译
　　如是我闻。一时佛在伽耶山顶。与大比丘僧七万人俱。所作已办舍诸重担其心自在。尽诸有结正见解脱。皆如大龙善解法界。是法王子能舍利养。善具出家善受具戒。意所欲者悉得满足住涅槃道。唯除阿难在于学地。诸大菩萨八万四千人俱。皆是一生补处。向一切智无有退转。志求佛地近于彼岸。得阿僧祇诸陀罗尼。逮得诸禅首楞严三昧。游戏神通。大慈大悲遍满十方乃至无量无边佛土行空境界。除诸盖障尽三毒根。善游无相室宅。恒欲救济一切众生。善知诸佛世界。得无碍智。心如虚空深广如海。犹如须弥八风不动。心如莲华不著尘水。意如真宝内外明彻。如净真金中无瑕秽。其名曰宝光菩萨。宝掌菩萨。宝印手菩萨。宝天冠菩萨。宝鬘菩萨。宝积菩萨。宝藏菩萨。宝山顶菩萨。宝幢菩萨。金刚胎菩萨。金胎菩萨。宝胎菩萨。功德胎菩萨。净无垢胎菩萨。如来胎菩萨。智胎菩萨。日胎菩萨。三昧胎菩萨。莲华胎菩萨。解脱月菩萨。普月菩萨。观世音菩萨。普贤菩萨。普眼菩萨。莲花眼菩萨。大眼菩萨。普威仪菩萨。普端严菩萨。普行菩萨。知定意菩萨。法意菩萨。胜意菩萨。增长意菩萨。金刚意菩萨。师子神通菩萨。大音声王菩萨。师子吼意菩萨。深音声菩萨。无染污菩萨。离一切垢菩萨。月光菩萨。日光菩萨。智光菩萨。智功德菩萨。月功德菩萨。莲花功德菩萨。宝功德菩萨。文殊师利菩萨。跋陀婆罗等十六贤士。贤劫千菩萨摩诃萨等。弥勒最为上首。四天王诸天等。四天王最为上首。忉利诸天等。帝释最为上首。焰摩天焰摩天王最为上首。兜率陀天兜率陀天王最为上首。化乐诸天化乐天王最为上首。他化自在诸天他化自在天王最为上首。善党诸天萨陀最为上首。一切诸梵天王大梵最为上首。首陀会诸天摩醯首罗最为上首。毗摩质多罗阿修罗王。婆稚阿修罗王。罗睺阿修罗王等。无量百千亿阿修罗王。阿那婆达多龙王。摩那斯龙王。娑伽罗龙王。难陀龙王。和修吉龙王。德叉迦龙王。如是等百千亿诸龙及诸龙子诸龙彩女。如是等百千万亿众。天龙夜叉乾闼婆阿修罗迦楼罗紧那罗摩睺罗伽人非人等。百千亿众皆来集会。尔时伽耶山顶方四由旬。微尘针锋虚空及地大众充满。悉敷师子座。庄严光显高一由旬。严饰第一广半由旬。八千天衣遍布其上。地悉平正变为金刚。悬诸缯幡香汁洒地。无量天花遍满在中。其座左右生诸莲花大如车轮。百千万叶真金为茎。皆以绀琉璃为台。因陀尼为鬘。香洁适意触时快乐。如是妙花以供养佛。彼师子座于其四角各生宝树。高十五里。其树荫盖及半由旬。如是庄严师子之座。佛坐其上心意清净。善转法轮降伏魔怨。不为八法之所污染。得无所畏智辩无滞。心无怯弱犹如师子。意行清净如明渊池。深广如海能出众宝。犹如须弥处于大海。如日盛明照于一切。如月盛满悉令清净。雨大法雨如彼龙王。处众高显如大梵天。无量弟子悉皆调顺。无量释梵四天王等。瞻仰观佛心无高下。能令大众温光如日众宝庄严。尔时世尊身色熙怡。如日温照一切大众。如宝庄严。顶上放光名曰周遍。普照百千世界。无量诸光以为眷属。俱照十方绕佛三匝。光从口入而口无异相。譬如净月明照虚空。然于虚空亦无异相。光从口入亦复如是。譬如沙聚苏油注中不见增损。佛光入口亦复如是。
　　尔时东方过无量恒河沙世界有国。名莲华自在。彼世界有佛。名莲华眼如来应供正遍知明行足善逝世间解无上士调御丈夫天人师佛世尊。为诸菩萨说一乘法。彼国无有声闻辟支佛名。时诸众生皆得阿鞞跋致。趣向阿耨多罗三藐三菩提。此诸众生无有揣食。唯有法喜禅悦等食。彼国虽有日月星辰不以为明。唯有佛光照于彼土。无有山林株杌荆棘地平如掌。彼有菩萨摩诃萨名除一切盖障。闻其名者一切罪障皆悉除灭。时除盖障菩萨摩诃萨。蒙光触身。即诣莲华眼佛所。头面著地为佛作礼。却住一面坐莲华上。复有无量菩萨。亦蒙光明。往诣佛所头面著地。顶礼佛足却坐一面。除盖障菩萨。从坐而起整其衣服。偏袒右肩右膝著地。合掌向佛而白佛言。世尊。以何因缘有斯光明。遇斯光者心意快乐。如是之光从何而来。莲华眼佛答言。善男子。西方有世界名娑婆。佛号曰释迦牟尼如来应供正遍知明行足善逝世间解无上士调御丈夫天人师佛世尊。闻彼佛名皆得阿鞞跋致。如是之光彼佛所放。除盖障菩萨复白佛言。世尊。以何因缘。闻彼佛名皆得阿鞞跋致趣阿耨多罗三藐三菩提。莲华眼佛复告除盖障菩萨言。彼佛行菩萨道时发大誓愿。若我成佛闻其名者。皆发阿耨多罗三藐三菩提心得阿鞞跋致。除盖障菩萨复白佛言。世尊。若闻彼佛名皆发阿耨多罗三藐三菩提得阿鞞跋致者。彼国众生皆已得不。莲华眼佛答言。善男子。有得不得。除盖障菩萨复白佛言。世尊。彼国众生可不闻耶。莲华眼佛答言。善男子。亦得闻名。除盖障菩萨白佛言。世尊。如其闻者云何有得不得。莲华眼佛答言。善男子。彼国众生悉是阿鞞跋致。亦非阿鞞跋致。除盖障菩萨白佛言。世尊。云何悉是阿鞞跋致亦非阿鞞跋致。莲华眼佛答言。善男子。闻彼佛名者虽得阿鞞跋致种子因缘。不具行未满足不得受记。善男子。我今为汝说喻。譬如种树有其种子离于腐败具足生牙因缘。当言为生为不生耶。除盖障菩萨白佛言。世尊。是名为生。莲华眼佛答言。善男子。闻佛名者得其种子。具足因缘便得受记。除盖障菩萨摩诃萨白佛言。世尊。我欲往娑婆世界礼拜恭敬释迦牟尼佛。莲华眼佛即便答言。善男子。今正是时可往礼拜。彼诸菩萨白佛言。世尊。我等亦当随从除盖障菩萨往诣娑婆世界礼拜恭敬尊重赞叹。莲华眼佛告诸菩萨言。今正是时可往诣彼。莫生下劣放逸之心。何以故。彼界众生多诸贪欲嗔恚愚痴。不肯恭敬沙门婆罗门。好作非法。心意粗弊恶口骂詈。佷悷难调悭贪嫉妒。懈怠懒堕放逸破戒。无量烦恼之所缚缠。于恶生中而为说法。尔时彼诸菩萨白佛言。世尊。释迦牟尼佛甚为希有。能于彼恶世界众生中而为说法。莲华眼佛答言。善男子。彼佛世尊实为希有。如汝所言。常处恶众生中而为演法。彼恶世界能起一念善心者此亦难有。何以故。清净世界众生。守信修善不难。恶世界中于弹指顷发生信心归依佛法僧。于弹指顷能修持戒。于弹指顷生离欲心。于弹指顷生于慈悲发阿耨多罗三藐三菩提心。此则甚难诸菩萨。白佛言。希有世尊。希有善逝。尔时诸菩萨。除盖障菩萨摩诃萨最为上首。尔时除盖障菩萨摩诃萨并诸菩萨。受佛教已欢喜踊跃。顶礼佛足各还本坐。此诸菩萨有赍宝树华果具足。有赍琉璃树者。有赍颇梨树者。有赍金树者。有赍众宝树者。有赍华树者。有赍果树者。有赍衣云者。有赍环玔璎珞者。有赍香云者。有赍华鬘云者。有赍宝盖云者。有赍宝幢幡云者。有赍音乐云者。悉皆来集。除盖障菩萨摩诃萨。所共诣娑婆世界。除盖障菩萨摩诃萨告众菩萨言。彼娑婆世界众生多受苦恼。汝等各各现神通力。令彼众生使得快乐。时诸菩萨皆言唯然。尔时除盖障菩萨摩诃萨以神通力身出光明清净无垢。遍照娑婆三千大千世界。此光能照地狱饿鬼畜生阎罗王趣。诸苦恼者蒙光触身身受快乐。贪欲嗔恚悉令除灭。慈心相向犹如父母。三千大千世界诸闇冥处。日月诸光所不及处。以菩萨光故皆得相见。三千大千世界铁围山大铁围山。目真邻陀山摩诃目真邻陀山。及诸余山幽冥之处悉蒙光照。上及梵天。下至阿鼻地狱。如是中间光明普照。又诸菩萨皆放身光。蒙其光者。饿者得食。渴者得饮。裸者得衣。贫者得财。盲者能视。聋者能听。哑者能言。躄者能行。狂者得正。苦者能乐。诸怀孕者令安隐产。当尔之时众苦悉除。共诸菩萨俱时而到伽耶山顶。宝网弥覆三千大千世界。于虚空中莲华云雨莲华。妙果云雨妙果。华鬘云雨华鬘。香云雨香。白叠云雨白叠。末香云雨末香。衣服云雨衣服。宝盖云雨宝盖。宝幢云雨宝幢。宝幡云雨宝幡。如是众云随种而雨。雨触身时柔软快乐。尔时伽耶山。坑坎堆阜自然平坦。诸山树木变为宝林。亦作栴檀沉水及诸香树。周遍严饰。百千天乐于虚空中不鼓自鸣。诸乐音中俱出偈颂。
　　生于林毗罗　　不由结业有
　　挺特无有比　　我今礼于彼
　　心平如虚空　　至于伽耶山
　　我今归最妙　　无上胜菩提
　　坐于道树下　　始悟于正觉
　　指地以为证　　魔怨皆退散
　　我今到伽耶　　稽首无垢尊
　　世间皆幻化　　亦如沫泡炎
　　虚诳如水月　　法相亦如是
　　我今来至此　　敬礼正智树
　　譬如伎艺人　　能现诸权变
　　诸法若干种　　譬如天马红
　　稽首礼不动　　功德之伏藏
　　我今从彼来　　敬礼无上尊
　　深起大悲心　　无量百千劫
　　修于戒定慧　　积集诸善业
　　我今从彼来　　礼于净月面
　　百千亿菩萨　　无量诸天众
　　皆从彼而来　　为礼除闇尊
　　获得法伏藏　　慈悲为众演
　　能作利益者　　最是无等尊
　　我今从彼来　　稽首于正觉
　　慈悲济众生　　寂静而憺怕
　　莲华不著水　　烦恼不染心
　　我今来归命　　礼此最胜德
　　清净身无垢　　众相开花敷
　　八十好为果　　世间得依怙
　　我今从彼来　　稽首于宝树
　　具无量枝条　　我等悉供养

　　尔时尊者目连从坐而起。长跪合掌偏袒右肩。白佛言。世尊。我今不见其形而闻众妙偈颂。佛告目连。东方过此无量恒河沙佛土。莲华世界有佛名为莲华净眼。今现在彼为大众说法。彼有菩萨摩诃萨名除盖障。复有无量百千亿菩萨。皆来至此娑婆世界。为欲礼拜恭敬于我至心听法故。彼诸菩萨造此偈颂。佛语以讫。彼诸菩萨即到佛前。除盖障菩萨摩诃萨最为上首。皆共头面顶礼佛足。却住一面合掌向佛。以偈赞曰。
　　归命大名称　　具足智慧者
　　归命大精进　　最胜牟尼尊
　　能拔于三有　　越渡烦恼岸
　　神光照世间　　归命无等尊
　　四方蒙光照　　周遍悉解脱
　　归命无等称　　不动如山王
　　深广如大海　　智慧无有量
　　一切诸外道　　无能扰乱者
　　我今稽首礼　　归命于法王
　　第一寂灭道　　无生亦无灭
　　体相如涅槃　　归依说法王
　　能转法轮者　　显现于正道
　　安住于真谛　　开演于涅槃
　　而授菩提记　　善知于法相
　　及以烦恼性　　如说而修行
　　观察于律仪　　贪欲诸嗔恚
　　无量心垢秽　　一切诸尘障
　　于菩提树下　　智火悉烧尽
　　济度于众生　　自度亦度彼
　　生死旷野中　　勉济诸众生
　　长寝于重昏　　三有之狱缚
　　劝令早觉悟　　趣向归依处
　　当为作亲友　　究竟不放逸
　　随从而来者　　皆住于菩提
　　为欲听正法　　愿时而解脱

　　尔时除盖障菩萨摩诃萨。偈赞佛已。佛告诸菩萨各还本坐。除盖障菩萨摩诃萨及诸菩萨。皆坐莲华台上。除盖障菩萨摩诃萨。从坐而起整其衣服。偏袒右肩右膝著地。合掌向佛而白佛言。世尊。欲有所问唯愿听许。佛即答言。若有疑者随汝所问。我当为汝分别解说。除盖障菩萨白佛言。世尊。云何菩萨。具足于施。具足于戒。具足于忍。具足精进。具足禅定。具足智慧。具足方便。具足于愿。具足于力。具足于智。云何菩萨与地等。云何菩萨与水等。云何菩萨与火等。云何菩萨与虚空等。云何菩萨如月。云何菩萨如日。云何菩萨如师子。云何菩萨为善调。云何菩萨为善御。云何菩萨如莲华。云何菩萨得大意。云何菩萨得净意。云何菩萨得无疑网心。云何菩萨甚深如大海。云何菩萨得微细智。云何菩萨得随顺辩。云何菩萨得无尽辩。云何菩萨得净辩。云何菩萨能令众生得少欲知足。云何菩萨得随应辩。云何菩萨作法师。云何菩萨得随顺法。云何菩萨得善解法界。云何菩萨行空境界。云何菩萨行无相境界。云何菩萨行无愿境界。云何菩萨行慈。云何菩萨行悲。云何菩萨行喜。云何菩萨行舍。云何菩萨得游戏神通。云何菩萨得离八难处。云何菩萨得不忘菩提心。云何菩萨得宿命智。云何菩萨得不离善知识。云何菩萨得离恶知识。云何菩萨得佛清净身。云何菩萨得金刚身。云何菩萨得大商主。云何菩萨得善知诸道。云何菩萨得示不颠倒道。云何菩萨常得定心。云何菩萨得粪扫衣。云何菩萨得三衣。云何菩萨得旃衣。云何菩萨得乞食法。云何菩萨得一坐食法。云何菩萨得一受食法。云何菩萨得非食后食。云何菩萨得阿练若行。云何菩萨得树下坐。云何菩萨得露地坐。云何菩萨在冢间行。云何菩萨常坐不卧。云何菩萨能随敷坐。云何菩萨善知教授禅法。云何菩萨能持修多罗。云何菩萨能持律藏。云何菩萨能持威仪。云何菩萨善知可行处。云何菩萨善知修行法。云何菩萨除于贪嫉。云何菩萨于一切众生能起等心。云何菩萨善知供养如来。云何菩萨除于憍慢。云何菩萨善得信敬心。云何菩萨善解第一义谛。云何菩萨善知十二因缘。云何菩萨善知己体相。云何菩萨善知世间相。云何菩萨生净佛国土。云何菩萨处胎不污。云何菩萨舍家出家。云何菩萨得清净命。云何菩萨心不愁恼。云何菩萨善随佛教。云何菩萨常和颜语舍离颦蹙。云何菩萨具足多闻。云何菩萨善持正法。云何菩萨作法王子。云何菩萨为四天王帝释梵天之所供养。云何菩萨知他体相。云何菩萨善知成熟众生。云何菩萨善修柔和行。云何菩萨共住安乐。云何菩萨善修四摄法。云何菩萨得威仪端正。云何菩萨善为众生作依凭处。云何菩萨喻如药树。云何菩萨常修诸善。云何菩萨善作变化。云何菩萨摩诃萨速成阿耨多罗三藐三菩提。
　　佛告除盖障菩萨摩诃萨。善哉善哉。善男子。汝欲利益天人拔济一切众生故发是问。我今当为汝说。除盖障菩萨摩诃萨白佛言。善哉世尊。愿时演说。佛即告言。善男子。我今当说汝等谛听。菩萨成就十法能具足檀。何等为十。法施具足。无畏施具足。财施具足。不望报施具足。怜愍施具足。不轻心施具足。尊重施具足。恭敬承事施具足。不求有施具足。清净施具足。善男子。云何名菩萨法施具足无悕望心。自受持法为人演说。不求利养不为名誉。为除一切众生过恶不为于利。心无高下平等说法。若为王若王等旃陀罗等说法等无差别。不以此施贡高憍慢。若能如是。是名菩萨法施具足。云何名菩萨无畏施具足。菩萨自离刀杖亦教人离刀杖于一切众生生父母想男女想亲友想。何以故。佛说一切众生从无始劫来无非父母男女。菩萨常于微细中舍身而与。况复余大众生是名菩萨无畏施具足。云何名菩萨财施具足。菩萨见众生多作诸恶。便积聚财宝而施与之。令离恶业安置善处。又闻佛世尊作如是说。檀是菩萨能除悭贪嫉妒之垢。如佛所说习行于施。不以施故而心自高。是名菩萨财施满足。云何名菩萨不望报施具足不为得眷属故施。不为得亲友故施。不为欲故施。菩萨作是念施。菩萨净戒是常行法。以是因缘故。是名菩萨不望报施具足。云何名菩萨成就怜愍施具足。菩萨见众生饥渴受苦裸形弊衣无所依怙无归无趣无居住处离于福业。便生殷重怜愍之心。我今为苦众生故发阿耨多罗三藐三菩提心但以众生轮转受苦裸形弊衣无怙无归无趣饥寒困苦。我当何时为是众生。作衣服饮食乃至归依舍宅。现有财物悉施与之。虽作是施而不生念存有我人财物等想。如是施者。是名菩萨怜愍施具足。云何名菩萨不轻心施具足。不分别施。等大悲施。不轻心施。心不吝惜施。不嗔忿施。不憍逸施。不为得名称施。不为我能多闻故施。如是之施。名为专心施尊重施恭敬施自手施。如此等施。是名菩萨不轻心施具足。云何名菩萨承事施具足。若同梵行可尊事者。若和尚阿阇梨等。如是之人深生殷重。起迎合掌瞻仰恭敬。若有所作躬代营佐。如是施者。是名菩萨承事施具足。云何名菩萨恭敬施具足。供养佛供养法供养僧。香华伎乐绕如来塔涂扫佛地。若诸塔庙朽故崩落修治严饰。如是名为恭敬佛。恭敬法者。听法读诵受持书写解说。思惟其义如法修行。不颠倒取义。是名恭敬法。恭敬僧者。衣服饮食卧具汤药种种杂物。供给所须奉施于僧。乃至贫下无所有时。当用净水敬心持施。如此施者名恭敬僧施。若能如是供养三宝。是名菩萨恭敬施具足。云何名菩萨不求有施具足。菩萨施时不生是念。我当生天。亦不生念。我当为王及诸辅相大臣官属。是名菩萨不求有施具足。云何名菩萨清净施具足。菩萨谛观此施。无垢无秽无杂。如是施者。是名菩萨清净施具足。善男子。具此十事。是名菩萨具足于檀。善男子。菩萨复有十法名成就净戒。何等为十。善学波罗提木叉戒善持菩萨致密戒灭诸烦恼除不善觉。怖畏恶业。于小罪中尚生惊怖心常恐畏。受持头陀法坚固不阙。持戒不为求有造业。净三业戒。云何名菩萨善学波罗提木叉戒。菩萨于戒律诸经是佛所制。皆专心受持。不为种族故持戒。不为我见故持戒。不为摄徒众故持戒。不见他瑕缺而轻毁戒。是名菩萨善持波罗提木叉戒。云何名菩萨善持致密戒。菩萨作是念。非但波罗提木叉戒。能使我成阿耨多罗三藐三菩提。诸余菩萨威仪戒行。我亦当学如法修行。云何是菩萨戒。菩萨不应行处终不往来。非时不语善知时节。善知方俗顺适人心。不令众生起于讥嫌。善护众生令至菩提。亦自具足菩提威仪。言辞柔软少于言说。不好亲近大臣群官。恒修阿练若行。和颜悦色。能具如是菩萨威仪戒。及余经中诸菩萨戒悉具修行。是名菩萨致密戒。云何名菩萨灭一切结使皆悉燋然。贪欲嗔恚愚痴及余缠障一切众具亦皆燋然。于贪欲处生对治法。能起欲处皆悉除断。云何是贪欲处于美色边能起欲因缘。云何名不净想。如观己身发毛爪齿皮肤血肉筋脉骨髓汗泪涕唾肪膏脑膜咽喉心胆肝肺脾肾肠胃百[月*葉]生藏熟藏屎尿脓汁。菩萨常观三十六物。若能如是不生贪心。若愚痴婴儿颠狂心乱。见是三十六物。犹不起欲想。况复智者诸菩萨等常观是不净。云何当复起于欲想。菩萨摩诃萨。见所爱色适意之时便生染心。初见色时即自念言。如佛所说。色如梦响无有实事。云何智者妄于梦中而生欲想。是故菩萨能生欲处悉皆远离。云何菩萨。于可嗔中生对治法。而能离嗔及嗔因缘。菩萨于诸众生常生慈心。以是因缘便得除嗔。若有恼害因缘嗔恚起时。当深系念对治之法。是名菩萨除嗔方便。云何菩萨除痴方便。当念痴心不识善恶。常守愚闇后受苦果。无智自蔽恼他缘少。不如贪嗔多有怨害。如是观时则灭痴心。是名菩萨燋然烦恼。云何名菩萨除不善觉。住于空静阿练若处。作如是念。我今远离于愦闹处。在闲静地履行佛教。诸余沙门婆罗门。亲近愦闹多有扰乱远离佛教。是名菩萨除不善觉。云何名菩萨怖畏恶业。观察选择曾闻佛说。专心修福坚持净戒善学智慧。以何因故最得胜报。具福德业远离诸恶。是名菩萨怖畏恶业。云何名菩萨畏于微恶。于小罪边常生大畏心。终不轻微小之恶。以何因缘曾闻佛说。少毒杀人况复多毒。微细恶中尚能将人至三恶道。况复多恶而心不畏。是名菩萨畏微小恶。云何名菩萨心常恐畏。为人体信婆罗门刹利居士等。以体信故即寄金银种种珍宝。信心用付不立时证。菩萨终不生于隐匿之心。若佛物法物僧祇物四方僧物。菩萨宁当自食己肉终不侵他。若饮若食供身之具不敢辄毁。是名菩萨心常恐畏。云何名菩萨受持头陀法坚固不阙。若魔眷属及诸天等。以妙财色欲来扰逼菩萨。菩萨即时志固不动而心不毁。是名菩萨受持头陀法坚固不阙。云何名菩萨持戒不为求有造业。菩萨持戒不求世间果报。但为满足一切善法得无上道。是名菩萨持戒不为求有造业。云何名菩萨净于三业。云何净身业。离杀盗淫。以是义故名为净身业。云何净于口业。离恶口妄言两舌绮语。是故名为净于口业。云何净于意业除贪嗔痴邪见。是名净于意业。是名为菩萨净于三业。善男子。具此十事。是名菩萨成就净戒。
　　善男子。菩萨摩诃萨。复有十法能净于忍。何等为十。内忍。外忍。法忍。随佛教忍。无方所忍。修处处忍。非所为忍。不逼恼忍。悲心忍。誓愿忍。云何名菩萨内忍。菩萨饥渴寒热忧悲疼痛身心楚切。能自忍受不为苦恼。是名菩萨内忍。云何名菩萨外忍。菩萨从他闻恶言骂詈毁辱诽谤。或毁辱父母兄弟姊妹眷属和上阿阇梨师徒同学。或闻毁佛法僧有。如是种种毁訾菩萨。忍辱不生嗔恚。是名菩萨外忍。云何名菩萨法忍。佛于诸经说微妙义。诸法寂静诸法寂灭。如涅槃相不惊不怖。菩萨作是念言。我若不解是经不知是法。终不得阿耨多罗三藐三菩提。是故菩萨勤求咨问读诵。是名菩萨法忍。云何名菩萨随佛教忍。菩萨嗔恼毒心起时。作是思惟。此身从何而生从何而灭。从我生者何者是我。从彼生者何者是彼。法相如是从何因缘起。菩萨作是思惟时。不见所从生亦不见所缘起。亦不见从我生。亦不见从彼起。亦不见从因缘生。作是思惟。亦不嗔亦不恼亦不毒。嗔怒之心即便减少。是名菩萨随佛教忍。云何名菩萨无方所忍。或有夜忍昼不忍。或昼忍夜不忍。或彼方忍此方不忍。或此方忍彼方不忍。或知识边忍不知识边不忍。或不知识边忍知识边不忍。菩萨不尔。于一切时一切方常生忍心。是名菩萨无方所忍。云何名菩萨修处处忍。有人于父母师长夫妻男女大小内外如是中生忍。余则不忍。菩萨忍者则不如是。如父母边生忍。旃陀罗边生忍亦尔。是名菩萨修处处忍。云何名菩萨非所为忍。不以事故生忍。不以利故生忍。不以畏故生忍。不以受他恩故生忍。不以相亲友故生忍。不以愧赧故生忍。菩萨常修于忍。是名菩萨非所为忍。善男子。云何名菩萨不逼恼忍若嗔因缘烦恼未起不名为忍。若遇嗔因缘时。拳打刀杖手脚蹴蹋恶口骂詈。于如是中心不动者则名为忍。菩萨若有人来起发嗔恚亦忍。不起发嗔恚亦忍。是名菩萨不逼恼忍。云何名菩萨悲心忍。尔时菩萨。若作王若王等有大功业。为苦众生而作其主。是苦众生若来骂辱触恼之时。菩萨不以我是主故而生嗔恚。如是众生我当拔济常为拥护。云何而得生于嗔恼。是故我今悲心怜愍不生忿恚。是名菩萨悲心忍。云何名菩萨誓愿忍。菩萨作是念。我先于诸佛前曾作师子吼发誓愿言。我当成佛于一切生死淤泥中为拔诸苦众生。我今欲拔不应嗔恚而恼于彼。若我不忍尚不自度况利众生。善男子。譬如良医善知治眼。见诸众生多有患目。或患眼翳或患眼膜。种种患眼不可称计。是医若言。我欲疗治众生眼患。彼时医师后自盲冥。佛言。如此医师能治他眼不。除盖障菩萨摩诃萨白佛言。不也世尊。佛告除盖障菩萨摩诃萨。欲除一切众生无明冥者。应先自除闇障后及于人。若内无智慧能治他疾。是义不然。以是因缘。当修于忍不应生嗔。是名菩萨大誓愿忍。善男子。具此十事是名菩萨能净于忍。善男子。菩萨复有十法。名为精进满足。何等为十。如金刚精进。无等精进。处中精进。显胜精进。炽盛精进。常恒精进。清净精进。不共二乘精进。不轻贱精进。不退转精进。云何菩萨如金刚精进。未解者令解。未涅槃者令得涅槃。未安者令安。未度者令度。未得阿耨多罗三藐三菩提者。当令得阿耨多罗三藐三菩提。若作如是修行精进时。天魔波旬来谓菩萨言。汝今何故作如是精进。徒自勤苦终无所获。何以故。我亦曾作如是精进。未解者令解。未涅槃者令得涅槃。未安者令安。未度者令度。未得阿耨多罗三藐三菩提者。当令悉得如是等事。皆是妄语但诳凡愚无有真实。我未曾见如是精进而得阿耨多罗三藐三菩提者。善男子。我曾见无量众生如是精进有得阿罗汉涅槃。如是精进有得辟支佛涅槃。魔王复言。善男子。虽行精进未有得阿耨多罗三藐三菩提。汝今思惟疾舍是心。空无所获徒自劳苦。汝今速求二乘。可得早离生死。菩萨即作是念。此是魔说欲坏我心。汝但少事而自忧己。莫为多事反忧我耶。随所造业各得受报。依止于业业为亲友。汝亦有此随业受报。依止于业业为亲属。恶魔波旬。汝今速疾复道还去。汝恼我故当长夜受苦。魔即惭愧隐形而去。是名菩萨如金刚精进魔不能坏。云何名菩萨无等精进。尔时菩萨所行精进。超诸菩萨百千万亿算数譬喻所不能及。况余声闻二乘学者而能及乎。一切诸佛善法。以精进力故悉能摄取。一切恶法无不舍离。是则名为无等精进。云何名菩萨处中精进。勤不过分亦不懈退。如是精进名为处中精进。云何名菩萨高胜精进。菩萨发大精进。愿使现身如佛色相。若我得佛。无见顶相圆光一寻。佛之相好无碍智慧大自在者愿我悉得。是名高胜精进。云何名菩萨炽盛精进。譬如真金摩尼珠宝无有垢秽。光明炽盛端严殊显。真金精曜无量焰炽。摩尼宝珠焕然炳彻。菩萨精进亦复如是。无诸垢秽。何者是精进垢。何者是精进翳。懈怠是精进垢。懒堕是精进翳。食不知足是精进垢。贪嗜睡眠是精进翳。好乐亲近是精进垢。不见无我是精进障。如是名为精进垢精进障。除如是垢障。是名菩萨炽盛精进。善男子。云何名菩萨常恒精进。举动威仪不离精进。行住坐卧不曾休废身心不懈。是名菩萨常恒精进。云何名菩萨清净精进。如上常恒精进。有所起恶不善之业能障道法能作衰损。皆悉除断一切善法于涅槃因不作障碍。能助道法安止道处。皆悉修广增长炽盛。乃至微细一念之恶不令得起况复大恶。是名菩萨清净精进。云何名菩萨不共二乘精进。菩萨摩诃萨。周遍十方。如恒河沙数世界满中阿鼻地狱猛火炽盛。如此世界外。有极苦众生无依无救。乃至若一众生如是苦恼。菩萨能忍大火。过无量恒河沙世界。拔济成熟一众生苦。为一尚尔。况多众生而不救济。一切外道二乘学人所不能及。是名菩萨不共二乘精进。云何名菩萨不自轻贱精进。菩萨作是思惟。三世诸佛。皆从微少精进修无量德。乃能久积苦行成等正觉。是故我今因少精进渐殖德本。不久亦应得佛不疑。是名菩萨不自轻贱精进。云何名菩萨不退转精进。菩萨不以己身精进微薄。不以贫穷又少财宝而生舍心。常修精进向阿耨多罗三藐三菩提。过去未来现在三世诸佛。皆以积善微细精进悉得菩提。我今不以微贱而自轻毁。以微精进故。为一切众生积集众善。成阿耨多罗三藐三菩提。不为己乐而入涅槃。宁为众生久处地狱。是名菩萨不退转精进。善男子。具此十事。是名菩萨满足精进。

　　　　宝云经卷第一



　　　　宝云经卷第二

　　　　梁扶南三藏曼陀罗仙译
　　善男子。菩萨摩诃萨。复有十法名具禅波罗蜜。何等为十。多集福德深厌诸恶。能勤精进具于多闻。不颠倒解解法向法。利根聪明有纯善心。善解定智不著禅相。云何名为多集福德。久于大乘积集善根。在所生处常护持善戒遇善知识。世世恒生种族刹利大姓婆罗门大家居士。生处恒生正见家增长善法。忆所修善方便不舍。常不离善知识菩萨诸佛。渐渐增长观察诸法。世间大苦常为灾患之所逼恼。无有暂停长为众苦。无明所盲皆因爱欲欲为根本。我今不应同于凡夫亲近于欲。欲者诸佛世尊说从妄想生。无量因缘毁訾过患。譬如以木贯人心肾。欲如利戟欲如剑刃欲如毒蛇欲如锋焰。欲如脓烂不可触近。欲如聚沫欲如热焰。欲如幻化欲如梦想。欲为不净令人臭秽。欲如熟痈欲如腐败烂肉。作如是厌恶欲想。剃除须发舍离产业。出家学道被服法衣。而作沙门。正法出家信家非家。出家学道发大精进。未得善法者能令使得。未得智者能令得智。未得证者当令得证。如是因如是缘。以是事故即得多闻。于世谛第一义谛悉能宣说。善知世谛即第一义谛。善知不颠倒法如法体相。何者是善知法相。正见正志正语正业正命正方便正念正定。得见正道。利根转胜心常在道。以利根故多生厌恶。远离大众愦闹之处。远离欲觉贪嗔邪见残害之心。远离眷属。远离名闻利养。远离一切身心。常念自观察己心。为念善不善无记。若念善应念胜善。念胜善者。心生欢喜起发信乐。云何是胜善心。三十七品。云何是三十七品。四念处四正勤四如意足。五根五力。七觉分八正道法是名胜善是真道支。心犹不善极生厌恶多作观察。勤行方便断于不善。何等不善。贪欲嗔恚愚痴。贪欲有三种上中下。何者是上贪欲。欲心逼身正见衰损。离欲心少离于惭愧。云何离惭愧心。若摄身静念独处林野。尔时思惟欲觉增长炽盛。贵于欲觉赞叹欲觉。以欲觉故。作是思惟时。无有愧心。云何无惭。以欲业欲作欲因缘。于父母所生怼恨语。于尊重处而无畏难。亦不羞愧自现有德。以是欲故命终之时堕于恶趣。是名上欲。云何名为中欲。若受欲已心生厌离或起悔心。是名中欲。云何名为下欲。若摩触之时欲想即息。或共言语。虽有染想生念即灭。或见欲时欲想亦息。是名下欲。欲者一切衣服饮食供身之具悉名为欲。嗔恚亦有三种上中下。何者为上嗔。若恼彼时深生忿怒或作五逆。或五逆中作一一逆。或诽谤正法等。如是之罪。非算数譬喻之所能及。身坏命终堕大地狱受罪。余报得生人中。肤体黑瘦两目皆赤。志逞常怒多怀扰害。以是义故名为上嗔。云何名为中嗔。所作诸恶速疾变悔。即修对治之法。是名中嗔。云何名为下嗔。或出恶言或起讥诃。或集微恶业。或时时起发寻生对治。是名下嗔。愚痴亦有三种上中下。何者为上痴。作恶不悔不生惭愧心无厌时。如是名为上痴。云何名为中痴。身作恶时寻生变悔。于同梵行边发露忏悔不显己德。是名中痴。云何名为下痴。依如来所制非性重罪少有所犯。是故名为下痴。菩萨摩诃萨。善心起时。能回贪嗔痴能除欲爱。能除欲乐能除欲著。以善心故令欲不起。云何名为无记心。此心起时不缘外不缘内。不缘善不缘不善。不从定不从智。如从眠起目视不了。不缘善恶名为无记。若无记心生时。菩萨方便自策发起善心。令生欢喜安住于善。是名菩萨得于善心。以善心故观察一切诸法。如幻如梦如热时焰如呼声响。此是善法此非善法。此法迹乘此法不迹乘。菩萨摩诃萨。观于一切法发起善心。以法为想心为先导。当善持其心调顺其心。善持诸法调伏诸法。见正法已。以是缘故便得寂定。心为境界以心系心渐入寂定。以心住心正住三昧。心寂定故便能专一。心专一故次第无间。得定心故心常寂静。心寂静故心生喜乐。便除欲爱诸恶不善。有觉有观定生喜乐成就初禅。无觉少观定生喜乐成就二禅。除喜得乐念舍得第三禅。离喜乐行舍心得第四禅。除我见离忧喜舍苦乐净念舍行四禅。一切解脱离色相如虚空。众生心相虚空相等作一解脱观。以是故色相灭空相生。恼坏相已灭无边虚空相成。从无边虚空相以次观识。识无边故虚空相灭。观识渐损乃至少识。名为不用处。复观此识若有若无。是名非想非非想处。灭诸想受是名灭定。菩萨虽入灭定。而不舍教化众生。亦不永乐灭定以为寂静。不舍灭定而能慈悲普覆众生。于灭定中乃至起悲喜舍心亦复如是。菩萨尔时便获五神通。而不以十二门禅五神通等以为自足。方求上法阿耨多罗三藐三菩提。庄严之具功德满足。善男子。具此十事。是名菩萨具禅波罗蜜。
　　善男子。菩萨复有十法。名为智慧满足。何等为十。具无我善。善解业报。善解有为法。善解生死相续不绝。善解生死出要之法。善解声闻辟支二乘之法。善解摩诃衍。善解遮魔业智慧不颠倒智慧无等智慧。善男子。云何具无我善。菩萨以智观察色受想行识。观色不生不起不见起因。受亦不生不起不见起因。想亦不生不起不见起因。行亦不生不起不见起因。识亦不生不起不见起因。灭亦不生不起不见起因。第一义谛亦不见不生不起。世谛第一义谛。但有假名而无实体。虽知诸法虚寂。而不舍于精进。深矜一切众生。如救头然如救衣裳然。勤修方便不懈不舍。为一切众生故。而求阿耨多罗三藐三菩提果。庄严具足。是名菩萨无我善根。云何名菩萨善知业报。菩萨选择观察一切众生皆如幻相。如乾闼婆城水中之月体性空寂。一切众生染著我见及我所见。以是因缘不见正道。众生作如是想。若无我无人无众生无寿命无丈夫者。若悉皆无。谁受善恶六趣差别。菩萨摩诃萨。虽知业报不断不常而受不舍。是名菩萨善知业报。云何名菩萨善知有为而不取有为相。如实正见知有为法迅速不停。念念流动犹华上露。如山涧水駃流赴下间无暂息。亦如沙卤无有牢固。何有智者当生乐著而恋亲爱。见有为法如是之相。云何智者而生忧悲。以是因缘深乐涅槃厌恶生死。是名菩萨善知有为法。云何名菩萨善解生死流转。菩萨观察一切众生。无明所盲漂流生死。恒为爱罥诸结所缚。以是因缘故受。以受故造善恶业。以业因缘故有。有因缘故生。生因缘故死忧悲苦恼众苦聚集。生死流转互为上下犹如火轮。是故菩萨正观生死如实而知。是名菩萨善解生死流转。云何名菩萨善解生死出要之法。无无明则无行。无行则无识。无识则无名色。无名色则无六入。无六入则无触。无触则无受。无受则无爱。无爱则无取。无取则无有。无有则无生。无生则无老死忧悲苦恼众苦聚集。菩萨以如实知见十二因缘。是名菩萨善解生死出要之法。云何名菩萨善解声闻辟支二乘之法。菩萨观察如此法时。成须陀洹。成斯陀含。成阿那含。成阿罗汉。断诸结漏得成辟支佛。成辟支佛已如犀一角。善解声闻辟支佛法而不取证。何以故。我摄受一切众生故。作师子吼而作是言。我当拔一切众生旷野生死之苦。以是故我今不应独出生死。是名菩萨善解声闻辟支佛法。云何名菩萨善解摩诃衍法。菩萨善学一切诸法而不得诸法相。善修学道而不得是道相。不见能行者。不见所行法。亦不见所至到处。以是因缘相貌而不堕于断见。是名菩萨善解摩诃衍。云何名菩萨善知遮魔业智慧。菩萨善知不亲近恶知识。亦不至恶国而常远离世俗谈话。不乐亲近诸余非法。不求利养。亦于此法不生欣乐。一切结使能障菩提者悉皆远离。善知对治法。是名菩萨善知遮魔业智慧。云何名菩萨不颠倒智慧。善学世谛第一义谛及诸经论。善学世间杂论。为成熟众生故虽广闻多学。而不为于显己功德。但为成熟众生。虽明知世典。而常尊佛法以为最胜。终不染于外道邪见。是名菩萨不颠倒智慧。云何名菩萨无等智慧。不见若天若人沙门婆罗门诸外道与菩萨智慧等者。除诸如来世尊等正觉。余天人阿修罗无有能及菩萨智者。是名菩萨无等智慧。善男子。具此十事。是名菩萨满足智慧。
　　善男子。菩萨复有十法。名满足方便。何等为十。善解方便回向。善回外道诸见。善回五尘。善除疑悔。善救护众生。善知众生济命。善受供养。善移声闻辟支二乘学者入于大乘。善知示教利喜。善知供养恭敬。云何名菩萨善解方便回向。一切所有若华若果。若香若香树。若宝若宝树。若叠若叠树。一切空泽旷野无主非我所诸物。尽皆昼三时夜三时回心施佛。以是善根。回向阿耨多罗三藐三菩提。于修多罗经中。赞叹供养三宝之处。深生随喜十方世界一切菩萨及诸众生。若起一念善根。身心随喜悉皆回向。香华供养诸佛形像塔庙。以是善根。愿令一切众生悉除破戒非法臭秽。当使一切众生皆得诸佛戒香之身。若有扫塔涂地。愿使一切众生悉得端正庄严之具。若以华盖供养佛塔。愿一切众生除烦恼热。若入僧坊塔寺。愿一切众生入涅槃城。若出塔寺。愿一切众生永离生死。若开门时。愿一切众生开善趣门。若闭门时。愿一切众生闭恶趣门。若欲坐时。愿一切众生当坐道场。若欲起时。愿一切众生于烦恼淤泥悉令超出。若右胁卧时。愿一切众生得右胁涅槃。若著衣时。愿一切众生著惭愧衣。若捉钵时。愿一切众生满足佛法。若欲食时。愿一切众生悉得法食。若大小便利时。愿一切众生蠲除垢秽无淫怒痴。若洗手时。当愿众生悉离染秽。若洗脚时。愿一切众生除烦恼垢。若嚼杨枝时。愿一切众生种种垢秽皆悉得除。若身行止及举动时。愿一切众生悉得安乐。若礼塔寺时。愿一切众生亦皆敬礼。是名菩萨善解方便回向。云何名菩萨善回外道诸见。能令异学九十六种调伏出家。欲调伏时而不贡高。为作师范要先恭事。现为弟子然后调伏。随诸外道所有威仪法则。悉皆习学究尽胜彼。令调伏已而反制之。使为弟子信受其语。尔时便为说言。汝先所学法。无有离欲亦无出要。乃以正道诱化其心令立佛法。是名菩萨善调外道诸见。云何名菩萨善回五尘。见诸众生贪欲炽盛。为化彼故现作女身。端正殊妙超诸女人。使彼染著。即复现身变为死尸。膀胀臭烂。众生见者悉生惊怖。即便厌恶。我今云何疾得远离臭秽之身。菩萨尔时即复本形而说法要。皆令坚固无上道心。是名菩萨善回五尘。云何名菩萨善除疑悔。若见众生作五逆罪及余诸恶。菩萨即语众生言。汝今何为愁苦如是。彼人答言。我作五逆罪愁忧悔恨。舍此身已当久受苦恼。长夜衰损无有义利。菩萨为现神变适其心念。令彼信服便生信敬爱乐。菩萨又复化作父母而加逆害。彼作是念。菩萨神足威力无量犹害父母。况我愚痴而能不作。菩萨答言。我真汝伴同作逆罪。菩萨便为说种种法。令彼逆罪即得轻微犹如蚊翅。是名菩萨善除疑悔。云何名菩萨善能救拔众生。菩萨观彼众生。堪为法器而造诸恶。菩萨即为现形种种说法。应现王身得度者。即现王等身。应现刹利身得度者。即现刹利身。应现婆罗门身得度者。即现婆罗门身。应现天身得度者。即现天身。应现金刚力士身得度者。即现金刚力士身。应现恐怖身得度者。即现恐怖身。应见系闭鞭打惊怖身得度者。即现系闭鞭打惊怖身。应见亲友爱乐身得度者。即现亲友爱乐身。所应见者皆为现之。是名菩萨善能救拔众生。云何名菩萨善知众生济命。菩萨摩诃萨。见众生无所堪任不识正法。惟知贪欲饮食衣服更无余求。菩萨尔时为示算数医方种种伎术。如是善者皆令学习。悉令不乏衣服饮食。是名菩萨善知众生济命。云何名菩萨善解受供。
　　菩萨尔时得大宝聚。如须弥山悉能受之。若得少施微毫缕綖亦皆受用。菩萨以何缘故大小皆受。见众生悭贪嫉妒无有施心。又见众生出没生死如水中鱼。深愍众生漂溺巨海。为作利益令使快乐。受财宝已为供养佛法僧给施穷乏。随所施处而为说法。皆发阿耨多罗三藐三菩提心。是名菩萨善解受供。云何名菩萨善能移于二乘入于大乘。菩萨见众生堪任大器。乃至作声闻辟支佛二乘精进勤修苦行。尔时菩萨令住大乘。及其徒众悉皆令转舍于小心。为继佛种不断三宝故。是名菩萨移于二乘安住大乘。云何名菩萨善能示教利喜。未发菩提心者能令发心。懈怠懒堕者令勤精进。若以少善而自足者。方便发起令具诸善。若有亏损少戒生大障碍而心远离一切诸善者。菩萨即为说法。令其欢喜具修戒行。是名菩萨善能示教利喜。云何名菩萨善能恭敬供养三宝。出家菩萨少欲知足不积财宝。唯以法施为利。尔时在闲静处独坐思惟。我今何为不作供养佛想。即自思惟种种运心供养诸佛。如是思惟已便能具足六度。云何具足六度。以种种供养而具檀波罗蜜。恒与一切众生善。是名尸波罗蜜。欢喜忍乐。是名羼提波罗蜜。心身不懈。是名毗梨耶波罗蜜。专心不散。是名禅波罗蜜。庄严众行皆悉具足。是名般若波罗蜜。菩萨如是静处思惟时。能具六波罗蜜。是名菩萨善解恭敬供养三宝。善男子。具此十事是名菩萨具足方便。
　　善男子。菩萨复有十法名方便发愿。何等为十。不作卑下发愿。不畏生死发愿。出过一切众生发愿。一切诸佛赞叹发愿。能摧伏一切魔发愿。不为他教故发愿。无边发愿。不恐畏发愿。无忧发愿。具足发愿。云何名菩萨不卑下发愿。菩萨摩诃萨。不为三有受乐故发愿。是名菩萨不卑下发愿。云何名菩萨不畏生死发愿。不求二乘不为厌恶生死。不为灭除生死故发愿。是名菩萨不畏生死发愿。云何名菩萨出过一切众生发愿。菩萨愿使一切四生众生悉成菩提如般涅槃。而我或入涅槃。或不入涅槃。是名菩萨出过一切众生发愿。云何名菩萨一切诸佛赞叹发愿。菩萨发愿。我化一切众生皆发阿耨多罗三藐三菩提心。行菩萨道乃至坐于道场。我当劝请令转法轮。佛若入涅槃。我当劝请令久住世利益众生。是名菩萨一切诸佛赞叹发愿。云何名菩萨摧伏一切诸魔发愿。菩萨愿使一切众生成佛时。国土不闻恶魔名字。是名菩萨摧伏一切诸魔发愿。云何名菩萨不为他教故发愿。终不受他教故。发阿耨多罗三藐三菩提心。自以智慧观察世界众生受无量苦。为拔济故发阿耨多罗三藐三菩提心。是名菩萨不为他教故发愿。云何名菩萨无边发愿。菩萨不为方所少缘发愿。菩萨整其衣服右膝著地叉手合掌心生厌恶。于十方一切世界所有菩萨若坐道场勤修苦行初成佛者转法轮者。当悉观察照见我心。劝请随喜愿转法轮。一切十方菩萨从初发意行六波罗蜜。皆作无量难行苦行。及至坐于道场。降魔成佛及转法轮。于此一一善心我皆随喜。发阿耨多罗三藐三菩提心。是名菩萨无边发愿。云何名菩萨不恐畏发愿。菩萨从初发心闻深妙法不生惊畏。闻佛本行无量功德不生惊畏。闻菩萨深远游戏神通不生惊畏。闻菩萨深远善权方便不生惊畏。菩萨作是念。佛菩提无量无边。世界无量无边。佛所成熟众生无量无边。非我智力之所能知。惟佛与佛乃能究竟。是名菩萨不恐畏发愿。云何名菩萨无忧发愿。菩萨见诸众生痴无慧目。[怡-台+龍]悷难调不可降伏。破戒懒堕众恶悉具。为如此等深起厌心求生净土。愿令我等不闻如是诸恶之名。当行慈悲智慧具足。菩萨发心便作是念。一切世界中少智众生。愚痴喑哑无涅槃分不生信心者。而为一切诸佛菩萨之所弃舍。如此众生我皆调伏。乃至坐于道场。得阿耨多罗三藐三菩提。发此心时。一切魔宫悉皆震动。十方诸佛发声赞叹。庄严净土速成正觉。是名菩萨无忧发愿。云何名菩萨具足发愿。菩萨发心誓愿降魔成阿耨多罗三藐三菩提。是名菩萨具足发愿。譬如油钵若已平满。更投一渧终不复受。菩萨成佛众愿满足亦复如是。更无减少一尘之愿。善男子。具此十事是名菩萨方便具足发愿。
　　善男子。菩萨复有十法名力具足。何等为十。人不轻力。不为他所伏力。具福业力。具智慧力。具徒众力。得神通力。自在之力。陀罗尼力。菩萨定持不可动力。所言无二力。云何名菩萨人不轻力。一切外道声闻二乘无能过者。一切众生亦无有与菩萨力等者。是名菩萨人不轻力。云何名菩萨具福业力。无有世间出世间所修之福功德庄严能与菩萨力齐等者。是名菩萨具福业力。云何名菩萨具智慧力。菩萨智力有所举动。于前后际无有错谬。是名菩萨具智慧力。云何名菩萨具徒众力。菩萨徒众不坏正见。无毁威仪常修净命。所摄大众皆同菩萨正直之行。是名菩萨具徒众力。云何名菩萨具神通力。菩萨以世俗五通胜于声闻二乘五通。能以一尘容阎浮提及四天下。或千世界或二千世界或三千大千世界。乃至恒河沙等三千大千世界。而微尘不增世界不减。其中众生亦不迫迮。无觉知想不相妨碍。是名菩萨具神通力。云何名菩萨得自在力。菩萨有自在力。欲使三千大千世界种种珍宝遍满其中。即如其意。是名菩萨自在之力。云何名菩萨得陀罗尼力。菩萨若闻无量无边诸佛说法异闻异字。能于一念种种音声。悉皆受持思惟修行。是名菩萨陀罗尼力。云何名菩萨定持无戏动力。一切众生无能扰坏令其心乱。是名菩萨定持不戏动力。云何名菩萨所言无二力。菩萨心思后言口无二语。惟除方便。利益之说。是名菩萨言无二力。若有记莂终不错谬一切众生所有智慧。无能出过菩萨之者。善男子。具此十事。是名菩萨得力具足。
　　善男子。菩萨复有十法名具足智。何等为十。知人无我智具足。知法无我智具足。遍知诸方智具足。善知禅定境界处所具足智。持具足无等智具足。善知众生根行智具足。无作智具足。善知一切法相智具足。善知出世间智具足。云何名菩萨知人无我。观五阴不坚无牢固。虚妄无真实。乃至灭谢亦不见有去。菩萨作是念。此五阴无我无众生无寿命无养育无人。凡夫愚人谓实有我故妄取我想。犹如鬼魅妖异所著。众生妄计亦复如是。或阴即是我。我即是阴。或阴是我所。我所是阴。著虚妄我不见真实。于生死中如旋火轮虚妄无实。菩萨如实能知。是名菩萨知人无我具足。云何名菩萨观法无我知。如实相见生见灭。知一切物犹如假借。但有名用假施设生。无有实体。假施设法亦不断不常。但从缘而生从缘而灭。菩萨如实而知诸法真实。是名观法无我具足。云何名菩萨一切处遍知。一切处遍知者。非一刹那中知。非一刹那中不知。非此方知彼方不知。而能普于十方得无碍智。是名菩萨一切处遍知。云何名菩萨善知禅定境界处所。知声闻定。知辟支佛定。知菩萨定。知诸佛定。如是诸定皆悉了知。声闻二乘但知自分境界余则不知。菩萨定者知己境界。兼知二乘及如来禅定究竟定相。以佛力故亦悉能知。是名菩萨善知禅定境界处所。云何名菩萨智持具足。菩萨善知声闻持辟支佛持菩萨持。况余众生而不能知。是名菩萨智持具足。云何名菩萨无等智具足。一切外道二乘诸智。无有能及菩萨智者。惟除如来一切种智。是名菩萨无等智具足。云何名菩萨善知众生根行具足。菩萨能以净无碍智。遍观世界。有众生能生菩提。有众生不能生菩提。有众生满足菩提。有众生不满足菩提。有众生住于初地乃至住于十地。有众生坐于道场。有成正觉有转法轮乃至入般涅槃。有声闻乘涅槃。有辟支佛乘涅槃。有生善趣者。有生恶趣者。是名菩萨善知众生根行具足。云何名菩萨无作智具足。于四威仪行住坐卧。念念无作心恒成就。譬如有人于出入息乃至睡眠常无所作。菩萨如是心无思惟亦非造作。而无碍智自然成就。是名菩萨无作智具足。云何名菩萨善知一切法相具足。了达诸法皆同一相。云何一相。皆尽空相。如幻相虚妄相。是名菩萨善知一切法相具足。云何名菩萨善知出世间智具足。菩萨知无漏智。出一切世间诸智。是名菩萨出世间智具足。善男子。具此十事。是名菩萨得一切智满足。善男子。菩萨复有十法名得地三昧。何等为十。如地广大无边。如地一切众生依止存济。如地于一切众生悉有育养之恩终不计恩。如地普能容受诸大云雨。能为一切众生依止住处。能生善种及一切种。如大宝器。能出一切大药。不可倾动不惊不畏。云何名菩萨如地广大无边。周匝十方无边无量。菩萨亦尔。功德智慧庄严愿行无边无量。是名菩萨如地广大无边。云何名菩萨如地一切众生依止存济。各从所欲称意拯给周济无碍。菩萨亦尔。施戒忍辱精进禅智乃至众具。皆悉与之而心无限碍。是名菩萨如地一切众生依止存济。云何名菩萨有育养之恩而不望报。犹如大地等无好恶。加报不欣无亦不恨。是名菩萨育养之恩而不望报。云何名菩萨如地普能容受大法云雨。亦如大地天注云雨普皆容受无不堪持。菩萨摩诃萨亦复如是。一切诸佛兴大密云普注法雨。如其所说悉能受持。是名菩萨如地普能容受大法云雨。云何名菩萨能为一切众生依止住处。又如大地草木丛林一切众生行住坐卧皆依于地。菩萨亦尔。一切众生修行善趣二乘学法及以涅槃。一切皆因菩萨而有。是名菩萨能为一切众生依止住处。云何名菩萨善种子之所依处。譬如大地一切种子依地而生。菩萨亦尔。一切善业天人种子皆依菩萨而生。是名菩萨善种子之所依处。云何名菩萨如大宝器。譬如大地能出众宝。是诸宝物皆出于地。菩萨摩诃萨亦复如是。功德善宝一切乐果悉出菩萨。是名菩萨如大宝器。云何名菩萨能出一切大药。譬如大地出众妙药能治种种诸病。菩萨摩诃萨亦复如是。能出一切诸妙法药。能除一切诸烦恼病。是名菩萨能出一切大法药器。云何名菩萨不可倾动。譬如大地风不能动蝇蚋蚤蝎不能[虛*予]损。菩萨摩诃萨亦复如是。一切内外诸缘逼恼不能扰动。是名菩萨不可倾动。云何名菩萨不惊不畏。譬如大地师子虎狼龙象雷电哮吼不能惊畏。菩萨摩诃萨亦复如是。一切外道九十六种所不能动。是名菩萨不惊不畏。善男子。具此十事。是名菩萨得地三昧。
　　善男子。菩萨复有十法譬如大水。何等为十。如水流注溉润赴下。能生众生善芽种子。欣乐敬信。浸烂一切烦恼根芽。如水清净不浊。除灭一切炽热之患。能除贪欲爱心之渴。深广难度如水浇溉高下皆满。能除一切诸结尘垢。云何名菩萨如水流注溉润赴下。生长草木而各滋茂。菩萨亦复如是。以诸功德如水溉下。流润微善亦令增长。是名菩萨如水流注溉润赴下。云何名菩萨能生众生善芽种子。如水能润草木丛林悉得生长。菩萨以禅定水浇润觉意正直道支令得增长。渐渐长养成一切智树。是名菩萨能生善牙种子。以若干种诸佛法果利益众生。菩萨摩诃萨亦复如是。以清净法增长流润。是名菩萨能生善牙种子。云何名菩萨欣乐敬信。如水自湿亦能湿彼。菩萨亦复如是。身自恭敬信乐。亦能令他恭敬信乐。是名菩萨恭敬信乐。云何名菩萨浸烂一切烦恼根牙。譬如大水能浸草木根牙令使烂坏。菩萨摩诃萨亦复如是。修禅定水浸烦恼根牙令悉烂坏。乃至结使习气垢秽悉皆无余。是名菩萨浸烂一切烦恼根芽。云何名菩萨如水清净不浊。水之体性常恒不浊。菩萨摩诃萨亦复如是。体性不浊。云何菩萨体性不浊。结使贪欲嗔恚愚痴悉断无余。善护诸根清净如水。是名菩萨如水清净不浊。云何名菩萨除灭一切炽热之患。譬如夏月以水洗浴身则清凉。菩萨亦复如是。能以法水除烦恼热。是名菩萨除灭一切炽热之患。云何名菩萨能除贪欲爱心之渴。譬诸泉水能除人渴。菩萨摩诃萨亦复如是。能以法水悉除众生五欲之渴。是名菩萨能除贪欲爱心之渴。云何名菩萨深广难渡。禅定智水一切众魔及诸外道无能度者。是名菩萨深广难度。云何名菩萨如水浇溉高下皆满。菩萨亦复如是。于善恶众生以法水普润令不苦恼。是名菩萨如水浇溉高下皆满。云何名菩萨能除一切诸结尘垢。菩萨以禅定水淹洒六尘。诸根清净色声不染。是名菩萨能除一切诸结尘垢。善男子。具此十事。是名菩萨譬如大水。
　　善男子。菩萨复有十法譬如大火。何等为十。能烧一切结使之薪。能成熟一切佛法。能干烦恼淤泥。如炬火聚。如火照明。能令惊怖。能令安慰。若有利养与众共之。为人供养。人不敢轻。云何名菩萨能烧一切结使之薪。如火能烧草木及诸丛林。菩萨亦尔。以智慧火能烧烦恼结使丛林。是名菩萨能烧一切结使之薪。云何名菩萨如火能成熟一切诸物。菩萨亦复如是。以智慧火悉能成熟一切佛法坚固不坏。是名菩萨成熟一切佛法。云何名菩萨能干烦恼淤泥。如火能干湿物。菩萨亦尔。能以智火干有漏淤泥。是名菩萨能干烦恼淤泥。云何名菩萨如炬火聚。若人为寒所逼得火则除。菩萨亦复如是。见诸众生为于烦恼寒苦所逼。菩萨以智慧火能令悉暖。是名菩萨如炬火聚。云何名菩萨如火照明。譬如有人在雪山顶然大炬火。周匝百里及二百里皆悉照明。菩萨摩诃萨亦复如是。于无明山顶然智慧火聚。于百千世界皆得照明。是名菩萨如火照明。云何名菩萨能令惊怖。譬如獐鹿虎豹见火惊恐皆悉远走。若天若魔及魔眷属。见菩萨智火威德皆悉远走。是名菩萨能令惊怪。云何名菩萨能令安慰。譬如有人在旷野黑闇中迷失方所。遥见火聚便往趣之。或值聚落放牧人处。得到彼已恐怖悉除心得安慰。菩萨摩诃萨亦复如是。众生于生死旷野黑闇之中迷失方所。遥见菩萨火聚而往趣之。到已烦恼怖畏悉得消除。是名菩萨能令安慰。云何名菩萨利养与众共有。譬如大火能令王若王等旃陀罗男女等悉得火熅。菩萨摩诃萨亦复如是。与一切众生王若王等若旃陀罗男女等。以智慧火消烦恼冰悉令得熅。是名菩萨利养与众共有。云何名菩萨为人供养。譬如大火刹利婆罗门城邑聚落悉皆供养。菩萨摩诃萨亦复如是。为天人阿修罗及魔眷属。悉皆恭敬供养如世尊像。是名菩萨为人供养。云何名菩萨人不敢轻。譬如有人得一少火以能烧故心不敢轻。菩萨摩诃萨亦复如是。初发一念之善未有大力。天人阿修罗及魔眷属无能敢轻者。何以故。是人不久当坐道场成阿耨多罗三藐三菩提。是名菩萨人不敢轻。善男子。具此十事。是名菩萨譬如大火。
　　善男子。菩萨复有十法犹如虚空。何等为十。广大无碍。寂灭无相。无边空智。无边空慧。广大如法界。知一切法。相如虚空。一切法不住。出过一切形相。出过一切思议量数。善男子。具此十事。是名菩萨犹如虚空。
　　善男子。菩萨复有十法心如虚空。何等为十。若心所喜乐亦不著。心不喜乐亦不嗔。于色声香味触亦不著不嗔。乃至于一切法亦不著不嗔。于利衰毁誉称讥苦乐。于此四法亦不著不嗔。善男子。具此十事。是名菩萨心如虚空。善男子。菩萨复有十法犹如满月。何等为十。能使一切众生得清凉乐。见者爱乐。能使善法日日渐增。能令恶法日日损减。如月盛满。体相胜妙体性清净。得无上乘。常自庄严。得法喜乐。乘第一乘。有大神通威德自在。云何名菩萨能与一切众生作清凉乐。如月天子初出之时。悉与众生清净快乐。而众乐观心无疲厌。菩萨之月亦复如是。除其烦恼郁蒸之热。皆令众生得清凉乐欢喜爱乐。是名菩萨能与一切众生作清凉乐。云何名菩萨见者爱乐。如月初出众生喜见利快乐。菩萨之月亦复如是。初出之时众生喜见无不悦乐。诸根寂定如水澄清威仪具足。是名菩萨见者爱乐。云何名菩萨能使善法日日增长。如月初出日日圆满。菩萨之月亦复如是。从初发心渐渐增长。乃至菩提坐道树下功德满足。是名菩萨能使善法日日增长。云何名菩萨能令恶法日日损减。譬如黑月圆满光明以渐损减。至月尽时光明悉灭隐蔽不现。菩萨一切众恶次第渐灭。乃至菩提悉皆除尽。是名菩萨能令恶法日日损减。云何名菩萨如月盛满。如从月初至盛满时众所瞻仰。刹利婆罗门城邑聚落一切男女无不称赞。菩萨之月亦复如是。常为天人一切众生皆悉称赞。是名菩萨如月盛满。云何名菩萨体相清净。如月天子身相清净。是本业果报。菩萨摩诃萨亦复如是。无垢清净从化而生。不由父母精气而生。从法而生。是名菩萨体相清净。云何名菩萨得无上乘。如月天子乘于净乘照四天下。菩萨摩诃萨亦复如是。乘于大乘。能使无量百千万亿世界众生悉皆照明。是名菩萨得无上乘。云何名菩萨常自庄严。如月天子华鬘显现。菩萨摩诃萨亦复如是。常以功德璎珞而自庄严。是名菩萨常自庄严。云何名菩萨得法喜乐。如月天子游戏五欲心常乐著。菩萨亦复如是。游戏诸法心常喜乐不染五欲。是名菩萨得法喜乐。云何名菩萨有大神通威德自在。如月天子有大威德。菩萨亦复如是。具诸功德自在智慧神通变化随意无碍。是名菩萨有大神通。善男子。具此十事。是名菩萨如月天子。

　　　　宝云经卷第二



　　　　宝云经卷第三

　　　　梁扶南三藏曼陀罗仙译
　　善男子。菩萨复有十法名为如日。何等为十。能除无明黑闇。能令信心开敷。能令十方周匝皆暖。能令善法生长。能令有漏灭没。能作照明。能使邪道异见蔽障不现。能令高下丘坑悉显。能令善业皆悉得起。能令智者喜乐愚者增恶。云何名菩萨能除无明黑闇。譬如日出众闇皆息。菩萨日出能除众生无明之闇譬如日出众华开敷。菩萨日出应受化者亦皆开敷。如日出时周匝十方能令使暖。菩萨日出功德智慧令十方暖不扰众生。如日将出见其明相知有日出。菩萨亦复如是。以智光明照诸世间。众生则知菩萨日出。如日入时诸方昏冥众物不现。菩萨以智慧光入诸三昧。烦恼昏冥一切结漏悉灭不现。如日出时光照阎浮提灭一切闇。菩萨智光亦能普照。如日出时翳诸小明荧火之光悉不复现。而日无心翳诸小明法相自尔。菩萨日出则翳诸异见群邪外道。如日出时于阎浮提高下好恶悉皆显现。菩萨日出时。正道邪道亦各差别。邪谓八邪。正谓八正。如日出时田夫耕农诸作悉起。菩萨日出。信心众生普皆修善。如日出时善人乐见。奸盗众生悉恶不喜。菩萨日出贤智乐见。群邪外道一切不喜。善男子。具此十事。是名菩萨如日。
　　善男子。菩萨复有十法譬如师子。何等为十。无所畏。不畏大众。去终不还。能师子吼。具足辩才。乐处林野。在于山窟。摧伏大众。具勇猛力。善能守护。善男子。云何无所畏。譬如师子往还出入无所忌难。何以故。不见与己等故。菩萨摩诃萨亦复如是。周旋往返无所畏难。何以故。不见与己等故。譬如师子不畏大众。菩萨摩诃萨亦复如是。诸有大众欲来讲论不生畏难。心亦不高不下。譬如师子心无怯弱。临阵战斗而心不退直进不还。菩萨亦尔。如师子吼飞落走伏。鲛鱼龟鳖水性之属潜隐水底人畜皆惊。菩萨亦尔。作无我师子吼。能令一切外道野干著我见者十方惊走。菩萨不欲令彼生其惊怖。但欲除彼我见心故。亦为化余信心众生。如师子王勇猛无畏。遍观四方心无怯弱。菩萨摩诃萨亦复如是。其行纯净常谛观察三昧智慧。譬如师子乐处林野。菩萨摩诃萨亦复如是。常乐闲独离于愦闹。又如师子乐处山窟。菩萨亦尔。乐处禅定三昧山窟。譬如师子无所结缚。菩萨摩诃萨亦复如是。已悉远离结使重担而行无染著。譬如师子无有伴党能摧诸军众。菩萨摩诃萨亦复如是。独坐道场摧伏魔众。善男子。犹如师子近聚落住。能令獐鹿不害苗稼。菩萨亦尔。随住方面能令众魔一切外道不坏正法。善男子。具此十事。是名菩萨譬如师子。
　　善男子。菩萨复有十法。名为善调。何等为十。菩提心坚牢。修治菩提。守护诸根。趣向正道。善持重担。为众生故不辞劳苦。正命自活。能除谄曲虚妄之说。幻惑悉除。心常正直。善男子。具此十事。是名菩萨善调。
　　善男子。菩萨复有十法名为善乘。何等为十。虽行禅定恒修空相。虽尽烦恼障而常修道。善顺佛教而无所违。等观诸法善解法界。心常自卑如旃陀罗。善除憍慢贡高吾我。见法决定无有疑悔。善察诸法得决定相。善于正道不随他教。善向菩提为世福田。善男子。具此十事。是名菩萨善乘。
　　善男子。菩萨复有十法譬如莲华。何等为十。其体清净。不著于水。不染少恶。戒香具足。修清净行。和颜悦色。柔软不[革*卬]。见者皆吉。心意调熟。生已有想。云何不著。如莲华生水淤泥不染。菩萨虽生世间。而不为世法所著。何以故。得方便智慧故。犹如莲华水不能染。菩萨亦尔。不为少恶之所染著。如莲华生处香气满中。菩萨亦尔。随所生处戒香悉满。譬如莲华随所住处体性清净。刹利婆罗门城邑聚落之所称赞。菩萨摩诃萨亦复如是。戒行清洁。天人阿修罗夜叉乾闼婆迦楼罗紧那罗摩睺罗伽人非人等之所称赞。常为诸佛之所护念。如莲华开敷众皆爱乐。菩萨摩诃萨亦复如是。和颜悦色诸根清净。譬如莲华柔软不[革*卬]。菩萨如是。体性柔软言无粗犷。譬如莲华常是吉相。乃至梦中亦名为吉。有义有吉。菩萨摩诃萨亦复如是。一切是吉。究竟必得证一切智。以是义故名一切吉。譬如莲华未开敷时不名具足。华既开敷则名清净一切具足。菩萨摩诃萨亦复如是。慧觉开敷是名为佛。如莲华开敷能令眼见快乐。香气充满身触柔软。心得喜悦则意受乐。菩萨摩诃萨亦复如是。智慧成熟慧光明相。能令见时眼得清净。闻时耳得清净。戒香远闻鼻得清净。触身供养身得清净。思惟功德意得清净。莲华生时生已有想。佛及菩萨四天王等。若见菩萨出时亦皆守护生已有想。善男子。具此十事。是名菩萨譬如莲华。
　　善男子。菩萨复有十法名胜大心。何等为十。满足诸波罗蜜故名胜大心。满足一切佛法故名胜大心。化一切众生故名胜大心。成佛道树得阿耨多罗三藐三菩提故名胜大心。初成正觉转于法轮。若沙门婆罗门若人若天魔梵所不能转。及余世间亦不能转。而我当转故名胜大心。菩萨为欲利益众生。不但于此世界。乃至无量无边世界。悉以正法摄取众生故名胜大心。菩萨以智慧船为欲度此生死大海流转众生故名胜大心。众生无救无依无舍无主。我当亲友为作归依舍宅故名胜大心。欲示如来威德自在。我当为作佛师子吼。我当游戏佛之神通。欲现龙象威仪视不回顾。欲使天人一切众生无与等者。若魔与梵沙门婆罗门及阿修罗无与等者故名胜大心。佛大威德所化度者我欲度之。非凡小行非粗弊行非是难行非下劣行故名胜大心。善男子。具此十事。是名菩萨最胜大心。善男子。菩萨复有十法名清净心。何等为十。体性具足。体性不动。体性质直。无虚伪相。除诸恶行。不发声闻心。不发辟支佛心。不自为己结使垢障而修功德。少恩尚忆况复大恩而不念报。施恩于人而不自恃。言行相应终不谬失。不隐己过不讥他短。菩萨终不外现软语而心怀恨。亦不颦蹙嗔色卒暴令恼众生。自无诤心亦不令他而起于诤。不作两舌破坏斗乱于人。身常恭敬所言真实。言行相称作业皆善。于如来法不说过恶。云何不说过恶。菩萨发菩提心。剃除须发被著法服。如来法中而得出家。不畏王故出家。不畏王臣故出家。不作盗贼故出家。不负债故出家。不怖畏故出家。不为邪命故出家。信心故出家。得出家已恒求善法。亲近善友随顺善友。于善知识所听受善法。闻法修行心不憍慢。终不颠倒妄取于法。为除颠倒令入正道。入正道已便得正见。得正见已去阿耨多罗三藐三菩提不远。善男子。具此十事。是名菩萨清净心。
　　善男子。菩萨复有十法名深信不疑。何等为十。信如来身密。信如来口密。信如来意密。信诸菩萨所行。信菩提法。信于诸佛随所起作皆令满足。信诸佛出生。信诸佛一乘。信诸佛深远音声。信诸佛随应众生说法。云何信如来身密。信如来法身。信如来寂灭。信如来无等无量身。信如来坚固身。信如来不坏身。信如来金刚身。从如实生。信知不虚诳亦不生疑惑。是名信如来身密。又复思惟。闻如来口密。现前受记。密受记。未发心受记。初发心受记。信诸佛常以四依说法。信诸佛知无失。信诸佛口无失。信诸佛如上所说言不虚妄。何以故。诸佛已尽一切过故。离一切垢故。除一切尘无一切热。尽诸结业自在无碍。心常寂灭不浊不秽澄洁清净。若使如来有身口过则无是处。如实不虚不妄。决了此处不生疑惑。是名信如来口密。菩萨又作是念。闻如来意密。心有所作皆随智慧。声闻缘觉一切菩萨则不能了。唯除如来欲使知者。何以故。如来智海甚深难度不思议故。超过一切心意表故。无量无边与虚空界等。出过一切外道占相卜筮咒术所知。心常如实无有虚妄。复闻菩萨为众生故所作事业。不生疲厌不生惊畏。志力坚实荷负重担。能生大欲满足诸波罗蜜。一切佛法以渐而满。其心无碍无与等者。坚固精进坚固庄严。坚固智慧坚固誓愿。不动誓愿无等誓愿。何以故。称菩提相故。以渐增广乃至满足。如实知之无有虚妄心无疑惑。云何能修信不疑。作是念。从初发心乃至坐于道场。得无障无碍。遍知一切法明了无翳。得天眼天耳他心宿命如意足智漏尽智。于一刹那顷悉知三世。以如是智观众生界。见众生身业不善口业不善意业不善。诽谤贤圣起大邪见。亦知作邪见因缘身坏命终堕大地狱。观如是众生身业修善口业修善意业修善。不谤贤圣正见成就。以是因缘身坏命终生于天上。如是观诸众生善恶差别而作是念。我本修菩萨道时发大誓愿。若我自成菩提。亦使他成。我誓愿满足。言行真实无有虚妄。而于此处亦无疑惑。我闻如来唯有一乘。此事真实而不颠倒无有虚妄。何以故。譬如阎浮提多诸小渚。是诸小渚皆依阎浮提住。亦同名阎浮提。如来一乘亦复如是。一切诸乘皆出大乘。是故一乘名如来大乘。亦于此中不生疑惑如实而知。是以菩萨信如来乘。亦曾闻如来种种说法种种修多罗无不真实。何以故。如来随所化众生。随问何法称彼而答。然于此处如实能知信受不疑。曾闻诸佛深远妙声此事真实心无所惑。何以故。诸天以少修福尚得深妙柔软之声。况复如来具足无量百千万亿功德。深信此处不生疑惑。是名菩萨信于如来深远之声。又信如来能以一音演说诸法。随其类根悉除疑惑。而诸众生皆谓。世尊独为己说。佛以一音演说诸法。众生随类亦各信解。非作想亦非不作想。如实而知无有虚妄。能于此处不生疑惑。善男子。具此十事。是名菩萨深信不疑。
　　善男子。菩萨复有十法譬如大海。何等为十。是大宝藏。深远难度。广大无量。次第渐深。不与烦恼同处而宿。寂灭一相。众流竞注皆悉容受。潮不失时。能为他人作归依处。而无竭尽。云何菩萨是大宝藏。亦如大海一切众宝皆出其中。阎浮提人悉来竞取不能令减。菩萨亦尔。犹如宝藏。无边众生悉以信心修菩萨行。功德宝藏亦复不减。是名菩萨如大宝藏。譬如大海深广难度。菩萨亦复如是。智慧法海。一切众魔及诸外道无能度者。是名菩萨深广难度。譬如大海广大无边。菩萨亦尔。功德智慧广大无边。是名菩萨犹如大海深广无边。譬如大海次第渐深。菩萨摩诃萨。成一切智以渐转深。是名菩萨犹如大海以渐转深。譬如大海不宿死尸。何以故。海法尔故。菩萨法海一切结漏烦恼死尸及恶知识亦不同宿何以故。菩萨法尔故。譬如大海众流注中皆同一味。菩萨摩诃萨亦复如是。白净善业无量一切功德到种智海。亦同一味等无差别。譬如大海能容百千众流。然其大海不增不减。菩萨亦尔。听受一切佛法。亦为众生分别解说而无增减。是名菩萨犹如大海不增不减。云何譬如大海潮不过限。菩萨亦复如是。于所应成熟众生亦不过限。犹如大海一切大身众生依止窟宅。菩萨摩诃萨亦复如是。为一切大心众生作依止窟宅。是名菩萨犹如大海依止窟宅。譬如大海无有穷尽。菩萨摩诃萨亦复如是。为一切众生如应说法亦无穷尽。善男子。具此十事。是名菩萨譬如大海。
　　善男子。菩萨复有十法名微细智。何等为十。善知出要。善知出要法。善知一切法等同一相。善知一切法如幻相。善知一切法相。善知甚深十二因缘。善知诸业不可思议。善知一切法义。善知如实义。善知如实智。善男子。云何名菩萨善知出要法。菩萨能以智慧观察一切众生贪嗔炽然愚痴闇冥。思惟如是。众生云何出要。观察等同一相。知一切法如幻相。如实知一切法。能度甚深因缘。能知业不可思议。知一切诸法无相。而知种种诸业。能知缘起及诸业相。以如是微细智故。于诸佛所说法悉了其义。以解义故所见真实。以见真实故便能度脱众生生死。善男子。具此十事。是名菩萨微细智。
　　善男子。菩萨复有十法得随应辩。何等为十。佛如是说一切诸法无我无众生无寿命无人无作者无知者无见者。一切诸法悉如是相。一切法空。一切法虚妄欺诳无主。一切法妄想无实。皆从因缘起。善男子。具此十事。是名菩萨随应辩。
　　善男子。菩萨复有十法名为辞辩。何等为十。言论无滞。语无竭尽。言辞柔润。悦泽无穷。不惧大众。辞不卑小。辞无畏忌。辞无与等者。言不为他所恶。言虽无量而不离四依义。善男子。具此十事。是名菩萨辞辩。
　　善男子。菩萨复有十法名为净辩。何等为十。辞无謇吃。辞无恐畏。辞不卑劣。辞不粗高。义不卑小。辞无阙短。其声清彻。声无阙短。言则应时无有漏失。辩不粗犷。云何名菩萨得不謇吃辩。以无大众威德畏故言不蹇吃。云何名菩萨得不恐怖辩。以体性正直故无所忌。云何名菩萨得不卑劣辩。以何因故。菩萨处于大众犹如师子无所忌难。云何名菩萨辞不粗高。以何因故除结使故。善男子。有烦恼故辞必粗高。云何名菩萨义不卑小。以何因故善得法故。已深解法其义明了。云何名菩萨辞无阙短。以何因故善解诸论故。若解论鲜少则言辩有阙。云何名菩萨声无阙短。何以故。菩萨悉解一切诸音声故。云何名菩萨知时而语。若应前语不著于后。若应后语亦不著前。何以故。菩萨善知时故。云何名菩萨辩不粗犷。非所喜者则不为说。何以故。一切口过由诸结习。以断恶故所言柔软。菩萨摩诃萨无不了辩。何以故。菩萨诸根已悉利故。善男子。诸根闇钝故有不了辩。利则不尔。善男子。具此十事。是名菩萨净辩。
　　善男子。菩萨复有十法名乐说辩。何等为十。爱语。不颦蹙语。义语。法语。等语。不自高语。不轻他语。不染语。不恼触语。种种言辩。善男子。菩萨爱语。能令众生心生喜乐。和颜悦色咸使安慰。菩萨义辩能以美语令众悦乐。菩萨法辩教授利益。菩萨等辩常以等心为众生说法。能令一切悉皆喜悦。菩萨不自高说法。除诸憍慢自是心故。菩萨同事说法。悦众生故。菩萨不轻他说法。心能专一故。菩萨不染语。坚持净戒悦众生故。菩萨不恼触语。以忍辱力悦众生故。菩萨种种言辩。能以乐说悦众生故。善男子。具此十事。是名菩萨乐说之辩。善男子。菩萨复有十法。名善说法。能令众生信受。何等为十。堪任法器者而为说法。称其根性而为说法。不为讥呵者说法。不为外道异见者说法。不为憍慢无诚心者说法。不为无信心者说法。不为谄诳伪者说法。不为求活命者说法。不为求利养悭贪嫉妒者说法。不为颠狂愚痴聋哑者说法。善男子。菩萨以何因故不作法悭。己所得法悉与众生令他信解。不为师匠秘而不说。菩萨终不于众生起不慈愍心。亦不外于众生。但不任法器者则入舍心。除盖障菩萨白佛言。世尊。而此众生若不为说者当为谁说。佛言。有信心者我当为说。善根成熟堪任法器者当为说之。于过去佛种诸善根。心不谄曲无虚伪者。亦非幻惑诈现威仪者。不求名闻为利养者。常为善知识之所守护者。有智闻之能随信解者。诸根利者。闻法能行勤精进者。能随顺佛教者。若有如是善男子等。诸佛菩萨而为说法。善男子。具此十事。是名菩萨善能说法。令众生信受。
　　善男子。菩萨复有十法。名为说法法师。何等为十。修集佛法而能说法。亦不见法而能修集。亦不见法能断结使而为说法。亦不见所断结使。亦不见法厌恶离欲寂灭。作如是说。法亦不得厌恶。亦不得离欲。亦不得寂灭相。得须陀洹果说法。不见有须陀洹相。得斯陀含果说法。不见有斯陀含相。得阿那含果说法。不见有阿那含相。得阿罗汉果说法。不见有阿罗汉相。得辟支佛果说法。不见有辟支佛相。断除著我说法。亦不见我不见著。见业果报说法。亦不见业果报相。何以故。菩萨观诸假名不必依法。名中无法法中无名。但以世俗假设名字流布世间。世谛故而有假名。于第一义谛观之则无。悉是虚妄诳惑凡夫。善男子。具此十事。名菩萨说法法师。善男子。菩萨复有十法名为坚法。何等为十。菩萨摩诃萨。虽观色真实而不坏色相。观受想行识真实亦不坏受想行识相。菩萨虽观欲界真实而不坏欲界相。虽观色界真实而不坏色界相。虽观无色界真实而不坏无色界相。虽观诸法真实而不坏诸法相。虽观诸法真实而不坏于假名众生。虽观法虚寂而不毕竟堕于断见。虽观诸法真实而不坏于正道。菩萨以巧方便智。善知有无而不取相。善男子。具此十事。是名菩萨坚法。
　　善男子。菩萨复有十法善知法界。何等为十。有慧依善知识。能勤精进。远离阴盖。清净恭敬。多习空观。除著诸见。趣向于道。所见真宝。善男子。菩萨有慧习近善知识。见善知识爱敬喜悦。于善知识生世尊想。依善知识住。因善知识故得勤精进。因善知识故能除一切恶法。虽满足一切善法。而勤精进不惓除灭阴盖。已无盖障故而勤修道。得身口意业清净除诸习恶。得清净故能恭敬供养。得恭敬供养故而得空观。修空观故除诸假名。除诸假名故能向正道。向正道故能见真实。除盖障菩萨白佛言。世尊。云何名为见真实。佛即答言。所见不虚名为真实。除盖障菩萨白佛言。世尊。云何名真实。佛复答言。不虚妄法名为真实。除盖障菩萨白佛言。世尊。云何名为不虚妄。佛即答言。如实非不如实名不虚妄。除盖障菩萨白佛言。世尊。云何名为如实。佛即答言。此法惟可心知难以口说。非是文字所能宣释。除盖障菩萨白佛言。世尊。云何法相离于文字。言语道断出过一切心所行处。离诸戏论无造无作亦无彼此。非筹量计挍之所能及。亦非相貌。过于一切凡愚所见。出过魔界。出过一切结使处所。出过一切心意识表。不住寂灭贤圣处所。而诸贤圣之所证知。善男子。具此十事。是则名为究竟如实。是一切智所说。不思议境界不二境界。除盖障菩萨白佛言。世尊。是如实相云何证云何见。佛告。善男子。出世间智。乃能证见自得此法。除盖障菩萨复白佛言。世尊。此法体性究竟清净非染污法。是澄静法微妙最胜法。常住不动非败坏法。有佛无佛法性常尔。菩萨摩诃萨。精勤修行难行苦行。百千万亿难行苦行。为得此法安立众生。除盖障菩萨复白佛言。世尊。如是名以闻慧闻以思慧思身得证不。佛言。善男子。不尔。何以故。以智慧观如实法而身得证。除盖障菩萨白佛言。世尊。不从闻慧闻思慧思身得证耶。佛言。善男子。不也。不以闻思慧故身能得证。善男子。汝今谛听我当说喻。善男子。譬如春末盛热。大旷野中有人从东来欲向西。有人从西来欲东过。从西来者为热所逼。语彼人言。我今为热所逼极甚渴乏。示我道路何处当有清凉池泉可止渴乏。东方来人。善知涂径善知道相。即答彼云。道中有好清冷美水无诸醎苦。我以于彼洗浴饮饱得来至此。善男子。汝欲趣彼其路众多。去此不远便有二道。一者是左道。二者是右道。汝今当从右道而往弃其左道。去此不久。当见丛林郁茂清凉。此丛林中多妙池泉众流美味。可以洗浴饮除渴乏。佛言。善男子。彼渴乏者。闻水思惟时。得已止渴不。除盖障菩萨白佛言。不也世尊。虽闻清凉而身未证知。佛言。善男子。此亦如是。不以闻思慧等便能证知实相之法。大旷野者譬如生死。渴乏之人是具缚凡夫。烦恼热逼便生爱渴。善知道者譬如菩萨善知一切智道。能饮水者譬如善得法味。洗浴清凉譬如身证。澄清净洁无诸醎苦譬如实法。善男子。汝今善听我更说喻。假使如来住阎浮提。若寿一劫说须陀味。香气胜妙甘美清净。食时受乐悉皆赞叹其味无比。若使有人虽见其色。而未食者已得味不。除盖障菩萨白佛言。不也世尊。佛言。善男子。我今为汝复更说喻。譬如有人曾食美果。于未得者前。赞叹此果色香味具。彼人闻说是果时。已知彼果色香味不。除盖障菩萨白佛言。不也世尊。佛言。善男子。凡夫愚人亦复如是。不以闻思中慧便能证知真实法相。除盖障菩萨白佛言。世尊。今为我故快说此喻。若得闻者不久亦当获得法利。何以故。若闻此法必证阿鞞跋致。当得阿耨多罗三藐三菩提。佛即答言。如汝所说。闻此法者必证阿鞞跋致。当得阿耨多罗三藐三菩提。善男子。具此十事。是名菩萨善知法界。
　　善男子。菩萨复有十法名善住空处。何等为十。善知力空。善知无畏空。善知不共法空。善知戒聚空。善知定聚空。善知慧聚空。善知解脱聚空。善知解脱知见聚空。善知空空。善知实谛空。虽知于空而不取空相。不作空见不依止空。不以此空因缘相貌堕于断见。善男子。具此十事。是名菩萨善住空处。善男子。菩萨复有十法名住无相。何等为十。除外相。除内相。除戏论相。除一切计有相。除一切境界相。除一切举动相。除一切趣向处所相。除一切造作相。除一切识相。除一切识所缘相。除盖障菩萨白佛言。世尊。若诸菩萨。已能如是住于无相者。佛住无相当复云何。佛即答言。如来境界不可思议。何以故。非智思量故。若欲思者心则狂乱。一切众生尽共度量。不能知于如来此彼岸事。何以故。如来境界深远不可思议。犹如虚空。出过一切诸数量表。取著见者心常颠倒故。非算数之所思计。除盖障菩萨白佛言。世尊。欲有疑问唯愿听许。善男子。随汝意问。吾今当为分别解说。一切诸佛亦悉听许。除盖障菩萨白佛言。世尊。若著我所非智人法。世尊。是大法主。云何当得而自称誉。佛言。善哉善哉。善男子。谛听谛听当为说之。除盖障菩萨白佛言。唯然世尊。诸佛如来不以憍慢而自称誉。不为利养不为名闻。不为使他知。不虚妄自称。不谄曲欺伪。何以故。但为利益一切众生。令得安乐修行法故。何以故。欲令众生于如来所深生信敬。心甚欢喜堪为法器者使长夜安隐获得善利常受快乐。乃至得阿耨多罗三藐三菩提。除盖障菩萨白佛言。世尊。众生岂不知。如来是天中尊自在法王。佛言。善男子。不知。何以故。下劣众生业行卑漏。少智少信。常为不善诸恶所持。不知如来有大威德。为如此等。是以如来自称实德。令彼众生信受修行。善男子。譬如医师善知医法。医所住处多诸病苦。更无余医能疗治者。是诸人等不知此医有大威德。是时良医观诸病者。不识方药亦复不知所不应食。尔时良医起大慈悲。我当疗治除其病苦。尔时良医于众人前。自叹己德而作是言。我善知是病及知病因。善知药病随应而授。尔时众生于良医所心生信敬。以信心故便即依凭。尔时良医以若干种药随授而与。诸人服已病悉除愈。善男子。尔时彼医是自称誉不。除盖障菩萨白佛言。不也世尊。佛言。善男子。如来世尊如大医王。能治众生烦恼之病。亦知烦恼所因起处。以大法药而普与之。众生愚痴为烦恼所覆。不知如来是大医王。如来处处于众生前常自叹说。尔时众生便生信敬归依如来。圣主世尊犹如医王。以大法药能灭众生烦恼之病。云何名为是大法药。贪欲者以不净治。嗔恚者以慈心治。愚痴者以因缘法治。如是等无量法药。悉能对治诸烦恼病。善男子。如来见有如是无量利故而自赞叹。善男子。具此十事。是名菩萨住于无相。
　　善男子。菩萨复有十法名为无愿。何等为十。虽行布施不依布施而有愿求。虽持禁戒亦不依禁戒而有愿求。忍辱精进禅定智慧亦复如是。虽依三界而不愿求三界相。虽求菩提而不取菩提相。虽行正道而不取正道相。虽求涅槃而不取涅槃相。何以故。菩萨离一切愿求相故。虽行一切佛法。而心常无所愿求。善男子。具此十事是名菩萨无愿。
　　善男子。菩萨复有十法名修慈无量。何等为十。不作方所慈。不随所亲慈。常行法慈。依定修慈。不为离嗔修慈。恒为利益一切众生而起于慈。常为众生修等之慈。不为离恼害修慈。遍于十方普皆修慈。出世间修慈。具此十事。是名菩萨修慈无量。
　　善男子。菩萨复有十法名悲无量。何等为十。见众生无依无救无怙为苦所恼。菩萨即发菩提心。得如法修行。获得法已利益众生。于贪众生教令布施。破戒众生教修持戒。恼害众生教修忍辱。懈怠众生教修精进。乱心众生教修禅定。愚痴众生教修智慧。若见刚强诸恶众生不受教者。而菩萨心亦不退没。虽为众生久受诸苦。志必济彼无有疲厌。善男子。具此十事。是名菩萨修悲无量。
　　善男子。菩萨复有十法名喜无量。何等为十。见诸众生于生死炽然。得离三有虚伪之主而生欢喜。断绝生死震动来往结业之索生欢喜心。见生死海中魔竭恶觉水罗刹难。今得远离生死大海如是众难生欢喜心。倾倒魔幢生欢喜心。以智金刚摧结使山令无尘末生欢喜心。我今自得止息。亦令他得止息生欢喜心。我今自于生死长眠境界心得觉悟。而诸众生为爱所缚无明所盲。亦当令彼悉得觉悟生欢喜心。我今自得解脱。离诸恶趣险难之处。亦当度脱诸堕恶趣险难之者生欢喜心。于生死旷野六趣险路。独行无侣周回往返。不善知道不识方所。我今得知正道识于方所生欢喜心。我今得近一切智城邻于佛坐生欢喜心。善男子。具此十事。是名菩萨喜心无量。
　　善男子。菩萨复有十法名舍无量。何等为十。眼见好色而无染著入于舍心。耳闻声鼻嗅香舌尝味身触细滑意知诸法。如是五尘不取其相。亦不恼逼常行舍心。苦苦行苦坏苦。于此三受心无增减。而不恼逼常行舍心。所作已办尽诸有结常行舍心。菩萨作是思惟。我欲度之彼已自度常行舍心。善男子。具此十事。是名菩萨舍心无量。
　　善男子。菩萨复有十法名游戏神通。何等为十。现舍寿。现受生。现为童子种种戏笑。现作出家。现作苦行。现向菩提树。现降魔劳怨。现乐寂静。现转法轮。现入涅槃。除盖障菩萨白佛言。世尊。以何因缘。现兜率陀天舍寿。乃至现入涅槃。佛答言。兜率陀天染著五欲多生常想见。菩萨于一切众生中最上最胜。不染五欲而身终没。能破众生常想之病。得无常想心不放逸。兜率陀天多诸放逸。不生恭敬信乐之心。染著爱欲不受正法。长夜喜戏自恣娱乐。是以菩萨。为欲除彼放逸心故示现舍寿。尔时众生见菩萨舍寿。皆除放逸生厌离心。除放逸故便发阿耨多罗三藐三菩提心。菩萨现处母胎多有异相。亦令众生信受其化。虽处母胎为众说法。皆得阿毗跋致。疾向阿耨多罗三藐三菩提。若有众生。见菩萨婴孩时善根得熟。菩萨为此众生得成熟善根故现处婴孩。若有众生。见菩萨出家善根增长。菩萨便为是等舍家出家。若有众生志著粗弊。菩萨现作苦行而成熟之。天龙夜叉乾闼婆。应见苦行成熟者。即为现之而使成熟。亦为调伏诸外道等。无量众生长夜发愿。菩萨疾趣菩提树我当随逐。尔时菩萨即便现趣菩提树下。时是众生得阿毗跋致。乃至发阿耨多罗三藐三菩提心。又为众生憍慢贡高自恃势力。菩萨为欲破彼憍慢心故现坐道场摧伏魔怨令使信伏。菩萨为乐寂静众生增长善根故现坐道场。菩萨坐道场时。能使三千大千世界。一切众声悉皆不现。三千大千世界即便寂静。令乐寂静者生希有想。皆发阿耨多罗三藐三菩提心。能令众生悉得寂静。又有众生自谓大师。作一切智想。不知出要道。不识出世法。亦不知现生后报。为欲摧伏如此众生故。见堪任法器成熟众生。为是等故现成无上三菩提道。诣波罗奈三转四谛法轮。又有众生应现涅槃而成熟者。为欲成熟彼众生故现入涅槃。菩萨以如是缘如是义故。现坐道场乃至现入涅槃。善男子。具此十事是名菩萨游戏神通。
　　善男子。菩萨复有十法名离八难。何等为十。离恶业不善。如来所制禁戒终不毁犯除贪嫉。于过去佛所种诸善根。恒修福业智慧具足。善知方便善知发愿。多厌恶心能勤精进。菩萨不造恶业而入地狱。虽处地狱终不受于地狱苦报。所不喜者亦不能恼。虽堕地狱而不久处。亦复不生恼害之心。菩萨志性调柔恒修十善。以十善故不堕地狱。菩萨不毁佛戒堕畜生中。虽现畜生而不受于畜生之苦。菩萨不起贪嫉堕饿鬼中。虽现饿鬼而不受于饿鬼之苦。菩萨终不生邪见家。虽生邪见处必遇善知识。何以故。己于过去修诸善故。亦于过去佛久植善根故。常生正见家具善因缘。具善因缘故功德增广。菩萨终不诸根毁缺。若根减少不任法器。菩萨积德久远修福不倦。于诸形像塔寺及法僧中。处处修福心常不懈。以常修故诸根具足无有阙少堪为法器。菩萨终不生边地愚騃聋哑诸恶之处。譬如白羊愚痴无智。而不能识善恶义趣。不任法器。亦复不识沙门婆罗门。菩萨生于中国聪慧利根有大智见。又心信乐亲近有智。而于善恶善知分别堪为法器。深信沙门婆罗门。何以故。菩萨本修智慧力故。菩萨不生长寿天。若生长寿天。不睹佛出世。远离道果。不能成熟众生。是故菩萨生于欲界佛出世时。必当遭遇能化众生。以何因缘善方便故。菩萨终不生于无佛世界。亦不生于不闻法处。乃至不生无众僧可供养处。菩萨生处必遇三宝。何以故。本誓愿力故。菩萨生处必有厌恶。心不憍慢而自贡高。若闻八难诸恶之处。必生厌离心不喜乐。勤修精进具诸善法除灭恶法。善男子。具此十事。是名菩萨离于八难。

　　　　宝云经卷第三



　　　　宝云经卷第四

　　　　梁扶南三藏曼陀罗仙译
　　善男子。菩萨摩诃萨复有十法。名不忘失菩提之心。何等为十。心无谄伪亦无幻惑。心常吉实澄清净白。于佛法僧终不生疑。受持佛法者亦不生疑。不生师想而吝于法。除却法悭终不作灭佛法因缘。言行相应终不虚妄受持大乘。若见受持者常能恭敬。于摩诃衍以渐深入。于说法者生于佛想生善知识想。善男子。具此十事。是名菩萨常不忘失菩提之心。
　　善男子。菩萨复有十法能识宿命。何等为十。曾多恭敬供养诸佛。受持诸佛法。能净持戒。除诸疑悔除诸盖障。多欢喜心乐于禅定。常受化生得不妄识。供养佛者恒于正法常生恭敬。受持正法者亦常恭敬。以是因缘能受持法。读诵书写广为人说。不惜身命专为正法。净修戒行身口意业悉皆清净。以戒清净故心无疑悔。净持戒故无有盖障。无盖障故心得欢喜。心欢喜故得修禅定。得修禅定故生处清净。生处清净故便得化生。得化生故得不妄识。得不妄识故便得宿命。得宿命故能知一身二身。乃至知百千身。善男子。具此十事。是名菩萨得宿命智。善男子。菩萨复有十法。得不离善知识。何等为十。得不离值佛若闻佛若忆佛。得不离常闻法。得不离常供养僧。得不离诸佛菩萨礼拜问讯恭敬合掌供养等。得不离多闻人值说法人。得不离闻诸波罗蜜。得不离闻诸道品觉意之法。得不离闻三解脱门。得不离闻四梵当。得不离闻一切种智。善男子。具此十事。是名菩萨得不离善知识。
　　善男子。菩萨复有十法。得远离恶知识。何等为十。远离破戒恶知识。远离破正见者。远离坏威仪者。远离邪命者。远离乐世俗言说多愦闹者。远离多懈怠者。远离乐著生死者。远离背菩提者。远离在家之众。远离一切结使。菩萨虽乐远离如是等事终不生恼害。亦不生轻毁之心。菩萨作如是念。我曾闻佛说众生性欲相染。以习近故多有所坏。是故我应一切远离。善男子。具此十事。是名菩萨远离恶知识。
　　善男子。菩萨复有十法。得如来法身。何等为十。等身无二身。清净无尽身久习善身。法身。非算数筹量甚深之身。不思议身。寂灭身。虚空身。智身。善男子。具此十事。是名菩萨得如来法身。除盖障菩萨白佛言。世尊。菩萨何时当得如来法身满答言善男子。初地菩萨得等身。何以故。初地菩萨除一切恶身。与诸菩萨同是名等身。二地菩萨得清净身。以持戒清净故。三地菩萨得无尽身。付除嗔恼害故。四地菩萨得久积一切善身。以修集一切佛法故。五地菩萨得于法身。以禅定力知一切佛法故。六地菩萨非世间算数筹量所不能知身。以深远故。七地菩萨得不思议身以善方便故。八地菩萨得寂灭身善除调戏尽一切烦恼故。九地菩萨得虚空身。得无碍身遍虚空故。十地菩萨得妙智身。何以故。遍知一切菩萨诸地法故。除盖障菩萨白佛言。世尊。菩萨法身。如来法身无差别耶。佛言。身无差别但功德有异。除盖障菩萨白佛言。世尊。云何身无差别功德有异。佛言。身名无异。何以故。身口一相故。而功德相各有差别。云何身中别见功德相。佛言。善男子。我今为汝说喻以释此义。譬如摩尼珠皆同名摩尼。此珠名虽是一。若莹磨治饰光则明显心意悦乐。譬如如来身不莹治者犹如菩萨身。如来身摩尼宝。菩萨身摩尼宝如实无异。然如来摩尼宝。菩萨摩尼宝。然其光明色相各异。何以故。如来身摩尼宝无量。满众生界满虚空界。清净离一切尘垢。菩萨身摩尼宝有限。不能满虚空界。何以故。有垢障故。善男子。譬如月初至十五日名盛满月。后十五日亦名为月。乃至月尽皆名为月。虽月名同。而明不如十五日月盛然月。法尔而如来身菩萨之身俱名为月。如月名同而实亦同。然光明照曜菩萨如来而各不同。菩萨之身光明照曜。不及如来其光炽盛。譬如月末时月月初之月不可相比。善男子。以是故。如来身菩萨身。二身虽同功德有别。善男子。菩萨复有十法。名金刚不坏身。何等为十。贪欲嗔恚愚痴不能坏。恼害憍慢著我自恃见颠倒不能坏。世八法不能坏。恶道不能坏。一切苦不能坏。生老病死忧悲苦恼不能坏。一切外道异见不能坏。一切魔天及魔眷属不能坏。一切声闻辟支佛不能坏。一切欲界不能坏。善男子。具此十事。是名菩萨金刚不坏身。
　　善男子。菩萨复有十法。名大商主。何等为十。能使商人随顺言教。能使商人供养恭敬。能作引导不畏诸难。能为众人作依凭处。能令人依。常得活命。丰饶资粮。多诸珍宝。心无止足。常为前导得至一切种智大城善男子。云何名菩萨能使商人随顺言教。譬如商主善导众商若有所说皆悉随从。菩萨亦尔。善化众生能令一切悉皆随从。譬如商主为诸商人恭敬供养。菩萨商主亦复如是。学无学人天龙鬼神乾闼婆阿修罗迦楼罗人非人等。亦皆悉来恭敬供养。譬如商主善于旷野贼难之处。能令众伴安隐得过。菩萨商主亦复如是。于生死旷野烦恼贼处能将诸人安隐得过。譬如商主能将诸人。出于旷野令济身命。菩萨亦复如是。令诸外道钵罗婆殖尼乾陀等。于生死旷野将导使出济其躯命。或有王者大臣官属及诸众生乐生死者。亦依菩萨大商主故悉得全济。如大商主善备资粮所须珍宝。能将众人过险道已便得安隐乃到大城。菩萨商主亦复如是。欲至佛所多共众伴。经历生死险远旷野到彼岸城。当修功德以自庄严。禅定解脱悉令具足。菩萨商主。欲至一切种智大城。具一切佛法功德珍宝。譬如商主集诸珍宝无有止足。菩萨亦尔。集法财宝无有厌足。譬如商主善导众商。聪慧最胜财产巨富。所有言说众悉奉用。菩萨商主亦复如是。为众导首功德无量。于法自在所言无二。善能将导超过险路至彼大城。菩萨商主亦复如是。将导诸众生。超生死险。能到涅槃种智大城。善男子。具此十事。是名菩萨为大商主。
　　善男子。菩萨复有十法名善知道。何等为十。知于平道。知险恶处。知安隐道。知不安隐处。知诸奇道。知诸道处。知止住处所。知于道相。知道曲直。知道出要。善男子。具此十事。是名菩萨善知于道。
　　善男子。菩萨复有十法知道不颠倒。何等为十。应示大乘道度者。即示大乘道不示声闻道。应示声闻道度者。即示声闻道不示大乘道。应示一切种智道得度者。即示一切种智道不示声闻道。应示缘觉道得度者。即示缘觉道不示一切种智道。著我见众生不为说空无我。不著我见者不为说苦无常无我。著二边者不为说中道。著中道者不为说二边。失心狂乱者不为说奢摩他毗婆奢那。著邪道者为说正道。令离结使棘刺之属。善男子。具此十事。是名菩萨不颠倒道。
　　善男子。菩萨复有十法。名为常在禅定。何等为十。观身身念处。观受受念处。观心心念处。观法法念处。阿练若处摄心而行。观于五欲摄心而行。于村里营舍城邑聚落国土方所摄心而行。于名闻利养摄心而行。于如来所制禁戒摄心而行。诸于烦恼起嗔恚处及心谄曲摄心而行。云何观身念处摄心而行。以正智慧选择诸恶除去不善。从足至顶乃至脑膜。观察诸分无我我所。念念不住是败坏法。筋脉所缠臭秽可恶纯集恶色。如是观察。横生身想我所之想。以是因缘以是相貌。谛观身相心得自在。云何观受念处。菩萨作是念。观察一切诸受悉皆是苦。凡夫愚人倒生乐想。愚痴无智不识苦乐。贤圣之人悉观是苦。勤修方便断除是苦。亦教余众生如是观受。不憎不爱断于诸受。云何观心意止观心。无常而作常想。苦作乐想。无我我想。不净净想。心甚猿猴如风动摇。念念不住速疾变异。是结使根本恶道之源。常生谄曲为烦恼主。亦是贪欲嗔恚愚痴因缘。是一切法宗主工匠心为前道。心从缘起悉知诸法。心如画师画一切像而心不知。心集诸业善恶所由。心如循环如旋火轮。心如火种然三有薪。心能生物犹如大水。观察之者。当知心相是大患本。不令是心而得自在。若能于心得自在者。于一切法亦得自在。云何观法念处。不善之法如实而知贪欲嗔恚愚痴及所依起一切恶法能修对治贪嗔痴等。断除不善观诸善法心乐随顺。系心专念顺行诸善。亦教他人同己所观。云何观于五欲摄心修行。于五欲中不生喜乐亦不憎恶。于色声香味触。亦不生爱亦不憎恶。于此无体相法生憎爱心。便同愚痴凡夫婴孩不善之者。又世尊说。若于法生爱乐亦生染著。若生染著便成愚痴。若生愚痴便是不识善恶。以是因缘堕于恶道。是故于此空法不应憎恶。若憎恶者名不堪忍。若不堪忍则增长恚心。为阿耆梨之所呵责。亦为同梵行者之所讥嫌。如是观察五欲修行正念。心不染著亦不憎恶。亦教他人作如是观。云何名阿练若处。摄心离乱如法修行名阿练若处。名为无诤住处。亦名寂灭住处。此阿练若处。有诸天龙鬼神他心智者善见我心。是故我今不应起不善思觉。断除不善觉勤修善觉。当令善觉常得增广。云何菩萨。于里巷村营城邑聚落国土方所。是中行住坐卧。于不善处于出家所。不应行处悉皆远离。何处是不应行处。酤酒家淫女家王家。棋博之处。醉客之处。歌舞伎乐之处。如是种种非是出家所应到处皆悉不往。如是村邑聚落之处摄心而行。云何于名闻利养摄心而行。于得利养处欲使檀越增长福业不为贪著。所得财利不作己想。与一切苦恼众生悉皆共之。以是施因缘得名称赞叹。虽得名称赞叹。而不自举不生憍慢不自憍逸。如是名称赞叹不久自灭。谁有智者。于无常迅速不住之法不可保信。云何于中生于爱憎。何有智者。生己有想生憍逸心。是名菩萨于名闻利养摄心而行。云何菩萨于如来所制禁戒常念修行。过去诸佛履行禁戒。而得成佛乃至涅槃。未来诸佛亦履行禁戒。而得成佛乃至涅槃。现在诸佛亦履行禁戒。而得成佛乃至涅槃。作是观察能持禁戒终不毁犯。是名善修是名善持。云何菩萨于诸烦恼尘垢盖障。能善修习摄心而行。菩萨善知烦恼结使尘垢盖障。善知其因。善知所因起处从是因出。菩萨于结使盖障常念摄心如是修行。善男子。具此十事。是名菩萨常在禅定。善男子。菩萨复有十法。名为粪扫衣。何等为十。以能受持终不毁坏。心常卑下而不疲厌。不以此事而得解脱。不见其过。见功德利。不自高己。不多聚积。善持禁戒。诸天亲近。云何受持能不毁坏。菩萨有信敬心体性具足。于如来所深生敬信。宁舍身命不舍所受。所受不动以所受坚固心能卑下。以卑下故不生我慢。以意卑下故。便于恶贱粪扫之物。取以净洗。洗以缝染。心不疲厌。不疲厌故常取粪扫衣。亦不以小行而怀自足。方进求上法必获前利。亦不现此粪扫衣过我常著粪扫衣。乃至今老。不以此衣而为粗弊。亦不作念。此衣粗弊多有蚤虱。若常著者令身垢污当念思惟著粪扫衣有诸功德。贤圣所服远离欲者之所修行。是名圣种。诸佛所赞如来所誉。以是因缘故不自称誉。不应自高亦不下他。是名戒具足。戒具足故诸天亲近。诸佛赞叹菩萨守护。善能观察人非人等刹利婆罗门聚落邑主恭敬礼拜。同梵行者之所赞叹。善男子。具此十事。是名菩萨粪扫衣。除盖障菩萨白佛言。世尊。菩萨志大。何缘乐此下劣粗弊。佛答言。善男子。菩萨为护众生德力所能。非诸凡愚下劣所堪。为未生烦恼作障碍故。佛语除盖障菩萨。善男子。汝谓如来为是大志为是小乎。除盖障菩萨白佛言。世尊。我无此辩当何能答。何以故。无有能知如来量者。现见如来知一切法。受粪扫衣者能制结使。不见如来有所遮制。此四天下天人龙鬼。皆有卑下之志。如来虽见卑下。但为成熟彼众生故。于诸众生前赞叹头陀。汝今当知如是因缘。除盖障菩萨白佛言。世尊。为成熟众生及新学者。菩萨遮断结使故说此事。善男子。威德力菩萨。为化众生现受粪扫衣。非志卑漏。以是义故菩萨受粪扫衣。
　　善男子。菩萨复有十法。名受取三衣。何等为十。少欲知足不多贪求不多积聚。无积聚故离诸过患。无失坏故离诸忧恼。离忧恼故离众苦聚集。离众苦聚集故无有爱欲。无爱欲故能尽诸漏。少欲菩萨。趣得为足。知足之人少得而足。以少欲故无多所求。离所求故无多积聚。离积聚故无恼失苦。无恼失苦故无有忧愁。无有忧愁故无有苦恼。无有苦恼故无有受用。无有受用故便得漏尽。善男子。具此十事。是名菩萨受持三衣。

　　　　宝云经卷第四



　　　　宝云经卷第五

　　　　梁扶南三藏曼陀罗仙译
　　善男子。复有十法。名菩萨具旃衣。何等为十。不随染欲名为旃衣。不随嗔故名为旃衣。不随痴故名为旃衣。不随恼害故名为旃衣。不随贪嫉故名为旃衣。不随憍慢吾我故名为旃衣。不为人知故名为旃衣。不为名闻利养故名为旃衣。不使魔得自在故名为旃衣。心不高下故名为旃衣。善男子。具此十事是名菩萨旃衣。
　　善男子。菩萨复有十法名为乞食。何等为十。为益众生令得福故。是以乞食次第乞食。好恶随时不生悔恨。小欲知足。乞食得已与人共同。于食好恶不生增减不生贪著。于食知量趣向于善。修集善根离诸取著。云何乞食为益众生。菩萨乞食见诸众生善根鲜少。受乞食法为利益众生故。若城邑聚落到中乞食。系念不舍威仪具足。若顾视时终不轻躁。举动安庠诸根寂定。谛视目前不过一寻。于佛法僧深生信敬。然后乞食。次第乞食心无算择。刹利婆罗门富贵之家一向次第食足便止。除恶狗新生犊母先破禁戒堕畜生中。若男若女童男童女诸能扰恼者皆悉不往。可讥嫌处亦皆不往。次第先食。不得生著不得生嗔。于诸众生不起憎爱。于好于恶其心正等。少欲知足随得多少。还至僧坊安置衣钵。至洗足处。若到佛像塔寺众僧所恭敬供养。乞食之食分作四分。一分与同梵行者。第二分与穷下乞食之者。第三分与诸鬼神。第四分自供身食。我今食者但念修道不应于食而起染著。亦不憍逸贪嗜无厌。作如是食为存此身济其躯命。是故于食趣得安身。不使羸乏亦不令肥。何以故。若身羸瘦妨废行道。若食厚重复多睡眠。为行道故。于食知节不多不少。勤修精进除去懈怠。为满菩提觉支。满菩提觉支故我见得灭。我见灭故能以身肉施于众生。善男子。具此十事。是名菩萨乞食法。善男子。菩萨复有十法。名为一处坐。何等为十。于菩提树一坐道场。降伏魔官皆悉惊怖。此处不动得出世定。此处不动得世间慧。此处不动得出世间智。此处不动得空三昧。此处不动得觉一切法。此处不动得八正道。此处不动得于真实。此处不动得于如实。此处不动得一切种智坐。善男子。一坐者即是法坐。菩萨不动摇故名为一坐。善男子。具此十事。是名菩萨一坐法。
　　善男子。菩萨复有十法名一受食。何等为十。不贪食。不染著食。以言食足一切不受苏油黑石蜜阿摩勒汁甘蔗汁及诸果汁。时非时都不饮食。见他饮食而不生恼常一受食。菩萨设有患苦。若为命难善法留难。当尔之时不生疑悔。作药想服。善男子。具此十事。是名菩萨一受食法。
　　善男子。菩萨复有十法。名为阿练若处。何等为十。久习梵行。善解毗尼。诸根具足。具足多闻。广博多智。除去我见。譬如獐鹿。不肥不瘦。心常厌恶。乐处闲静阿练若处。云何久修梵行。善男子。菩萨摩诃萨。于佛法中出家学道。三业清净净持禁戒善知诸法。善知威仪行止之处。来去坐卧尽依法律。于如来法中上中下坐教戒威仪能教禅法。如此之法已自体解不从他受。知义知出要。知坐知出罪。避诸毁犯精勤修戒。少有所犯讥呵忏悔随所犯处及以不犯悉能了知。若犯重事乃至中下。悉能分别受报轻重近远。诸根具足依阿练若处。所依之处不为他恼。常乐乞食。往返不近不远。近清净水不污不浊。多诸林树无恐怖处花果具足。远离恶兽多诸龛窟。往返不难寂静第一。菩萨如此处。昼诵三遍夜亦三遍。声不高下善守诸根心不散乱。深信欢喜能忆偈句。善取因相除去睡眠。王若王等若诸王子。婆罗门刹利及余人民。往至菩萨阿练若处。比丘唱言。善来大王可坐此处。彼若坐时菩萨共坐。彼若不坐菩萨不坐。彼王根若不定应当赞叹。大王善得大利。王之国界多诸持戒沙门婆罗门住王界中。不为恶臣盗贼之所恼害。王若利根柔和善顺堪为法器。当为种种说法。若不乐种种说法。当为说五欲无常令知厌恶。若不乐厌恶。当复为说诸佛有大慈悲威德自在之所行处。刹利婆罗门邑主长者及以国人随宜为说。如是多闻堪法器者。即便为说种种之法。闻已信受心生悦乐皆令欢喜。多闻广博故无烦恼起善修对治。能除我见故不生怖畏。智辩具足故无大众畏。勇猛无难具如是事。能得阿练若处安止而住。继心厌恶乐独静处。犹如野鹿常在山林。阿练若比丘不如野鹿恒怀惊怖。譬如野鹿见人避走以畏死故。菩萨摩诃萨亦复如是。于愦闹处一切男女悉皆远离。何以故。令我心乱远离定故。不得厌恶修于功德复乐寂静。我今不应染近愦乱令失定心住阿练若处善男子。具此十事。是名菩萨阿练若处。
　　善男子。菩萨复有十法名树下止处。何等为十。不近聚落依止树木而住。不近于饶棘刺处依止而住。不近摩楼陀兰草之处依止而住。不依枯叶处住。不依猿猴处住。不依鸟樔窟处住。不依恶兽处住。不依盗贼危难处住。菩萨所依止处。无诸恐怖令心悦乐。善男子。具此十事。是名菩萨树下止处。
　　善男子。菩萨复有十法。名为露地坐。何等为十。春秋冬夏不依墙壁住。亦不依树下住。不依蘘草[卄/積]住。不依山掩处住。不依河岸住。不作障寒具。不作障风具。不作障遮雨具。不作遮热具。不作障露具。菩萨在于露地而身有病形体羸弱。应至僧坊。便作是念。如来为遮诸结使故说于头陀。我今虽在僧坊当断除结使。我今虽在僧坊中不生贪著心。我不为己身。但为僧坊檀越成诸功德故常作露地想。具此十事。是名菩萨露地而坐。
　　善男子。菩萨复有十法名冢间坐。何等为十。随所住处多厌恶心。常修死想啖残想血涂想青淤想膀胀想烧然想解散想骨想。冢间坐者常修慈心。生利益想怜愍众生。净持禁戒威仪不阙终不食肉。何以故。不远冢间有诸非人及恶鬼神。以食肉故心皆厌贱。无喜见者常作恼害。冢间比丘往至僧坊先礼佛塔。却礼上坐与诸下坐。谈论语说立住而去。不坐僧祇旃蓐。何以故。为护惜僧物故。如凡夫愚人鄙贱冢间。设若有人。施于床敷请命使坐。问言。为是汝己有。为是僧有观前人意不生悔心然后始坐。心生下劣如旃陀罗子。善男子。具此十事。是名菩萨冢间坐法。
　　善男子。菩萨复有十法。名常坐不卧。何等为十。不为苦身故常坐。不为苦心故常坐。不为止睡故常坐。不为疲极故常坐。为满足菩提故常坐。欲使心专一故常坐。欲使向正道故常坐。欲坐道场为得菩提故常坐。欲利益众生故常坐。为断一切结使故常坐。善男子。具此十事。是名菩萨常坐不卧。善男子。菩萨复有十法。名为随敷坐。何等为十。不贪著敷故随敷而坐。不自安敷亦不使他敷。不作形相使他敷。敷若草若枯树枝叶随在上坐。若有蚁子蚊蚋蝇蚤毒蝎之处。即时舍去不住于中。若欲卧时右胁而卧。足足相叠善敛衣服不令解散。若睡眠时当系心。明相作必起。意不著睡眠以为喜乐。右胁卧时若有疲极。终不更转左胁而卧。为调和四大常不离善。善男子。具此十事。是名为菩萨随敷而坐法。
　　善男子。菩萨复有十法。名成就禅。何等为十。多修不净观。多修慈心。多修十二因缘。多修离过患法。多修于空。多修无相。多修习禅。多修不悔恨持戒完具。善男子。云何多修不净观。菩萨独处闲静默然摄意。厌恶现前正身端坐。支节完具深心喜悦。结加趺坐作是思惟。如人饮食美味好浆及余粗涩。是诸美味及不美味。皆依此身变成不净。脓血臭秽悉皆可恶。一切众生贪嗜美味心恒乐著。我今当愿依佛正法如实之相观察此身。不可染著亦不厌离速求涅槃。是名菩萨多观不净。云何菩萨多修慈心。如上染处端身独坐寂静思惟。众生多有嗔恚。便生恼害作诸不善。若有众生与我等者。云何来世自生怨恨。如是众生我当方便断其嗔恚。作如是念深心思惟不但口说。云何菩萨多修十二因缘。众生多起贪欲嗔恚。有如是等皆因缘生。假使余法一切皆从因缘而起。云何智者见如是相。一刹那顷从因缘法皆悉是空。不应为此而自毁害。云何菩萨多修离过患法。若自生过寻能除断。见他过患深入舍心。云何寻自除患。患者于诸佛不生信敬心。于法僧所亦不生信敬心。于戒不生信敬心。于和上阿阇梨时类宿旧有智者边上中下坐亦不生信敬心。自高己身卑下他人。于五欲所心乐趣向背舍涅槃。我见众生见寿者见人者见。计有虚空起于断见。深著有想起于常见。于贤圣所背舍远离亲近凡愚。远离持戒者亲近破戒者。近恶知识远离善知识。诽谤经法常生不信。闻诸深义心生惊畏。懈怠懒堕。于修法所轻而不为。意志下劣无有言辩。应不疑处返生疑惑。于可疑处而不生疑。为五盖所覆。幻惑谄诡睡眠所覆。贪著利养世间名称。爱乐种姓恃于居业。爱著徒众远离正法。乐俗谈话舍离禅思。见善不欣闻恶贪乐。而心不肯亲近出家。但念亲近年少妇女童男童女。不悕阿练若处。食不知量。不亲近有智师友善人。不知诵习经行时节。亦不知所应行来往返之处。于微细戒而作轻心。轻于小恶视瞻不端。举动轻躁恒作左法言语粗犷。于好恶色心皆贪著。好喜嗔恚不修慈心。于苦众生不生怜愍。见病苦者亦不厌恶闻死不惊。常处炽然不求出要。不观察身不守禁戒。不观己身。可作不可作。可觉不觉。可思不思。非道为道。道为非道。未得谓得。若少营福便多封著而心错乱。于大功德终不修行。谤毁摩诃衍。诽谤声闻。诽谤乐大乘者。诽谤乐小乘者。亦生诽谤讥呵于戒。为戒斗诤。为人刚强言常粗恶。而自贡高无怀惭色。不知羞厌躁恶粗弊言辞不逊。好喜绮语常行恶口。多诸妄语调戏无度。有如是等过。为离此过患法。离一切调戏。修习空定。多修空故处处观察体性悉空。能观空智此亦是空。作是观已。系心无相观内外法。不得身相亦不得系念相。尔时不见系心。于身亦不得身相。亦不得外相。亦不得念外相。去除外相身相亦除。除断内眼心乐善法。修道增广次第不断。常念定慧修功德本。正观诸法如实深义。是名为慧善摄乱意。欢喜无悔。是名为定。何以故。净持戒故菩萨能净持戒。必成就禅戒具足禅道。是故持戒具足名为修禅。善男子。具此十事。是名菩萨善修禅法。
　　善男子。菩萨复有十法。名持修多罗。何等为十。为守护法闻则能持。不为财物饮食故持。为绍三宝种佛法不断。不为利养故持。为使摩诃衍广流布故持。不为恭敬利养故持。无救众生为作救护故持。不为名称赞叹故持。为苦恼众生使得乐故持。为令众生得慧眼故持。为求声闻者令得声闻道故持。为修摩诃衍成就摩诃衍故持。为成一切种智故持。不为求下乘故持。善男子。具此十事。是名为菩萨持修多罗。
　　善男子。菩萨复有十法。名为律师。何等为十。善解毗尼所起因缘。善解毗尼甚深之处。善解毗尼微细之事。善解毗尼此事得彼事不得。善解毗尼性重戒。善解毗尼制重戒。善解毗尼制起因缘。善解声闻毗尼。善解辟支佛毗尼。善解菩萨毗尼。善男子。具此十事。是名为菩萨善持律师。
　　善男子。菩萨复有十法。名善知威仪。善知可行不可行处。善知行法。善知威仪举止。何等为十。善学声闻戒。善学辟支佛戒。以善学故威仪具足。威仪具足故。不可行处终不往彼。不应往方亦不往彼。非时不行。沙门所行处行。不可行处不行。是故威仪具足。沙门婆罗门所讥呵处亦终不住。以是故沙门婆罗门无讥呵者。亦能教他修行如是威仪禁戒。以是义故威仪具足。寂灭威仪。无谄诳威仪。善男子。具此十事。是名菩萨威仪进止所行具足。
　　善男子。菩萨复有十法。名除嫉妒。何等为十。自行布施亦教他人行布施。赞叹布施法。见他布施心生随喜。为说法要赞叹彼人。令使欢喜终不生念。但施于我莫施于彼。愿一切众生皆得施利。所须具足皆得快乐。得世间利乐。得出世利乐。我今勤为众生修无上道。为欲利益故。云何当起嫉妒之心。善男子。具此十事。是名菩萨能除嫉妒。
　　善男子。菩萨复有十法。能为众生起平等心。何等为十。为一切众生作修福因缘。令一切众生心无嫌恨。不使一切众生起于嗔忿。为一切众生故布施持戒忍辱精进禅定智慧。为一切众生故发一切种智心。为一切众生故自满一切种智心。皆不生二想。所作功德与一切众生悉皆共之。缘一切众生以为境界。如是思惟时。能速成就菩萨之法。速成就菩萨法故。能观生死如火炽然。自乘此法能出生死。亦使众生得济苦海。皆起等心不生增减。善男子。譬如长者唯有六子其心爱著。于诸子中悉皆平等。为设方便。然诸子等幼小无智。不能行来不识善恶。其家火起。是诸小儿各在异处。善男子。而此长者宁可作心。此子应出彼不应出。此子先出彼应后出。除盖障菩萨白佛言。不也世尊。何以故。是长者等心于子无差别故。善男子。菩萨亦复如是。于诸众生心皆如子。愚小无智。于生死摩竭炽然世界。是诸子等各处六道。菩萨随应成就。皆悉拔济。咸令得出置寂灭处。善男子。具此十事。是名菩萨于一切众生得平等心。
　　善男子。菩萨复有十法。名善供养佛。何等为十。以法供养于佛。以救拔济众生供养于佛。以教化众生令立诸善供养于佛。常与一切众生利供养于佛。不舍愿行供养于佛。不舍菩萨所行供养于佛。言行相应供养于佛。心无疲厌供养于佛。不舍菩提供养于佛。不以财施供养于佛。何以故。善男子。如来法身不待财施供养。惟以法施供养为上。以具足供养利益众生。令得安乐常获善利。善男子。若不能利益众生。放舍善法所作疲厌。好喜妄语志意下劣。心生疲惓离菩提心。有如是等不能为诸众生而作利益。何以故。菩萨要依众生修诸功德。乃至成阿耨多罗三藐三菩提。若无众生。终不能成阿耨多罗三藐三菩提无上正觉为具佛道。以法供养为最第一。不以财施为真供养。善男子。具此十事。是名菩萨能善供养。
　　善男子。菩萨复有十法。名摧伏憍慢。何等为十。菩萨或时出家作是思惟。父母眷属已舍出家。犹如被弃坏烂死尸。云何于中当起憍慢。我今剃除须发。毁形向道节身知足。著坏色衣改先所好。修出家法舍俗威仪。云何当起憍慢之心。剃头持钵而行乞食。作乞丐想不应憍慢。当自卑下如旃陀罗子。我今乞丐由他济命。云何憍慢而自毁伤。是故思惟摧伏憍慢。我今受乞食法为他所贱。人与食时如似舍弃。如是思惟云何憍慢。我今于一切众生。恒如和上阿阇梨想。应加谦敬摧伏憍慢。我与诸同学同梵行者。善护威仪常念顺行。不应到于非律仪处。当使诸同梵行者见我欢喜。如此思惟时摧伏憍慢。我未曾得行佛法今得修行。于嗔恚恼害众生中当念忍辱。如是思惟时摧伏憍慢。善男子。具此十事。是名菩萨摧伏憍慢。

　　　　宝云经卷第五



　　　　宝云经卷第六

　　　　梁扶南三藏曼陀罗仙译
　　善男子。菩萨复有十法名为信敬。何等为十。善根深厚宿殖德本。得于正见不随他信不归依他。志性恒正不为虚妄。其心质直无有谄曲。利根智慧功德具足。除诸阴盖其心清净。常依善知识远离恶知识。摧伏憍慢。闻深妙法能善谛受。终不颠倒妄解如来甚深法藏威德自在。善男子。具此十事。是名菩萨能多信敬。
　　尔时除盖障菩萨白佛言。世尊。我今于如来大威德所。愿说少法令我得闻。善男子。汝今善听。当为说之。如来要法威德少分。善哉世尊。愿为演说。佛言。如来大慈等与一切众生乐。若于一众生起慈心时。乃至十方众生亦复如是。遍一切众生界。亦满虚空界。无能遍知如来甚深境界边际。如来有大悲心。不与声闻辟支佛共。如来于一众生起于悲心。乃至一切众生亦复如是。为作利益。如来大悲无有边际。非诸二乘所能究竟。善男子。如来说法不可穷尽。能于一时普为十方众生说法。若一劫。百千万亿劫。无量阿僧祇劫。作如是说。一切众生无有能知如来说法边际本末。假使无量众生一时问难。而如来于一念中。各随其类一音能答。然如来辩才无有穷尽。如来有无量阿僧祇禅定三昧之所行处。善男子。假使一切众生皆得十住。各各皆入无量三昧。于百千劫中各入异定。如是经无量劫。犹不能尽知如来三昧境界。如来又作无量阿僧祇应身。令一切众生应受化者。悉见如来皆现其前。于一念顷一一色相皆生信解各有差别。如来又复一时皆现其前。随其所应而为说法。令诸众生悉皆受行。善男子。如来天眼所见境界无量无边。非肉眼所见。是天眼境界。如来于一念中悉皆见之。如观掌中阿摩勒果。如来天耳所闻境界无量无边。如上天眼。一切众生异类音声。随其大小。于一念顷悉分别知。如来复有无量无边无碍智慧。无与等者不可为譬。一切众生若心念所知。随其根性种种差别。如来于一刹那顷悉分别知。随彼众生各各所念各各所作。随造善恶所得业报。如来能以三达无碍智慧。于刹那顷悉分别知。善男子。如来常在禅定。何以故。如来终无忘念。如来诸根无有错谬。如来断一切结使其心寂静。若杂结使其心散乱离清净法。如来已离一切业习。尘垢永尽无漏无为。于法自在。一切三昧三摩提无量境界已度彼岸。如来常在三昧。常一威仪乃至涅槃。如来于无量百千亿劫修集所得。无有众生能思惟分别知其量者。除盖障菩萨白佛言。世尊。如来不从阿僧祇劫积集功德耶。佛言不尔。何以故。善男子。菩萨不能思议如来境界。如来境界不可思量。但为浅近众生。说三阿僧祇修集所得。菩萨而实发心以来不可计数。除盖障菩萨白佛言。世尊。若众生久修善根。植诸业行除去盖障。多有信解近于阿耨多罗三藐三菩提。得闻如来无量威德。闻是法已欢喜信乐。况复受持读诵书写供养为人广说。如是之人。不久亦当得大威德堪任法器。佛言。如汝所说。如是如是。如此众生。为佛所护久种善根。亲近诸佛闻佛有大威德。善男子善女人。而于其中不生疑惑。善男子善女人心不错乱。不错乱故思惟如来有大威德。深生殷重信乐之心。七日七夜著鲜净衣。恭敬供养。专念如来大功德宝。心不移易必得见佛。若不满七日乃至一日一夜。命终之时亦得见佛。除盖障菩萨白佛言。世尊。颇有众生于如来所说不信受者。佛即答言。善男子有。或有众生闻佛所说。不肯信受深生恼害。于说法者生恶知识想。以是因缘身坏命终堕于地狱。善男子。若闻如来有大威德。生世尊想生大师想。如此之人。已于前世得闻如来无量功德。以是因缘今复续闻。即自思惟。我等先身必曾从佛闻如此法。尔时如来。即出广长舌相自覆其面。其舌广长逾于发际乃至覆头。覆头已复覆其身。覆身已覆师子座。又覆菩萨声闻缘觉护世四天王梵天帝释。遍覆一切无量大众。佛还摄舌相告诸大众。善男子等。如是舌相无虚妄耶。善男子。若信是事长夜安隐得诸利乐。说是语时。八万四千众生得无生法忍。无量众生远尘离垢得法眼净。无量众生未发菩提心者。皆发阿耨多罗三藐三菩提心。
　　佛复告除盖障菩萨言。善男子。菩萨复有十法。名满世间善。何等为十。虽说于色而于实谛不见有相。亦不著色相。受想行识亦复如是。虽说于地而于实谛不见有相。亦不著地相。水火风空识亦复如是。虽说于眼而于实谛不见有相。亦不著眼相。虽说鼻舌身意法而于实谛不见有相。亦不著意法等相。虽说有我而于实谛不见有相。亦不著我相。众生寿者命者丈夫人。而于实谛不见有相亦不取著。但世谛假施设有。第一义谛则不可得亦不取著。世谛假施设有。第一义谛无有体相亦不取著。世流布中而有佛法差别。若于实谛亦无佛法善恶之相。但世谛中而有菩提。第一义谛则无菩提亦无取著。善男子。假施设法名为世谛。终不说世谛为第一义谛。善男子。菩萨摩诃萨。善于世谛不名为善于第一义谛。善男子。具此十事。是名菩萨满世间善。善男子。菩萨复有十法。名为善说第一义谛。何等为十。成就无生法忍。成就灭法。成就不坏法。非造作法。是究竟法。非处所法。无言语法。无调戏法。是寂灭法。是贤圣法。何以故。善男子。第一义谛不生不灭。非坏非所作亦非尽。非文字亦非调戏所得。善男子。第一义谛非言语道。法相寂灭贤圣之所证觉。善男子。第一义谛非坏败相。诸佛出世及不出世法相常尔。以是因缘故。菩萨剃除须发。信家非家出家学道。正信出家身服袈裟著坏色衣。精勤修道如救头然。舍诸虚妄志求实法善男子。若无实法则虚出家。诸佛如来亦虚出世。以是因缘有真实法。善男子。具此十事。是名菩萨善解第一义谛。
　　善男子。菩萨复有十法。名为善知十二因缘。何等为十。善知体相空。善知刹那法。善知不坚法。善知如影如水中月如呼声响。善知法如幻。善知法如电。善知法如焰。如因缘生法此悉是空。一刹那顷不坚法。如是乃至因缘生法。此法生亦见生。住亦见住。异坏亦见异坏。菩萨如是思惟。以何因缘生以何因缘灭。菩萨复更思惟。因无明故能生诸法。无明力故诸法得出。一切诸法无明为导。一切诸法依止无明。依无明故能生于行。依行故生识。识因缘生名色。名色因缘生六入。六入因缘生触。触因缘生受。受因缘故凡愚众生于受少分便起染爱。爱因缘生取。取因缘生有。有因缘生生。生因缘有老死丈夫人老死。死因缘忧悲苦恼众苦聚集。以是因缘生大苦阴。以深智慧殷勤方便。当断无明拔无明根。灭于无明。无明相应法一切尽灭。譬如命根尽时诸根都尽。无明尽时。依无明法一切悉尽。无明灭故诸烦恼灭。烦恼灭故生死因皆灭。生死灭故近于涅槃。善男子。具此十事。是名菩萨善知十二因缘。
　　善男子。菩萨复有十法。名善知我何等为十。菩萨作如是观察。我生谁家。为是婆罗门家。为是刹利家。为是长者家。为是下贱家。菩萨虽生上族家而无憍慢想。若生下贱处而作是念。我本曾作不善诸业。以恶业故今生下贱家。以是因缘多修厌恶。多修厌恶故欲得出家。既出家已作是思惟。我为何事而求出家。夫出家法为自度脱亦度于彼。以是因缘。不应懈怠而自懒堕。作是思惟。我今出家当何不善。若有少恶速疾除断。于诸善法深起爱乐欢喜无厌。所未断恶方便令断。如是复更观察。我等出家。云何增广善法。善法增已当倍爱乐深心欢喜。善法未增当令增广。我今依怙师僧增广善法。以是因缘于和上所。若持戒若破戒。若多闻若少闻。若聪明若无智。悉皆恭敬生世尊想。于诸世尊恭敬供养信乐欢喜。于和上所亦复如是。于阿阇梨复生恭敬。我依阿阇梨故善法增广。菩提法分未满足者当令使满。诸结未断者当令使断。于阿阇梨复生和上想。供养如前爱乐欢喜。增长右法损减左法。如是左法不令增长。复更观察。谁是我世尊。一切种智是我世尊。能一切觉。能一切说。救济世间怜愍众生具大悲心。是大福田。是我世尊。天人之师。以是因缘。以是相貌应生信敬爱乐欢喜。又复思惟。我得大利遇佛世尊如来制戒。我今宁舍身命终不毁犯如来制戒。是名善受佛教。我今当应从谁受供。如我今者。当从刹利婆罗门聚落城邑受彼供施。令彼果报尊贵富乐。我亦不应虚受人供。如是刹利婆罗门聚落城邑皆作何想。我今思惟。有何功德而施饮食。刹利婆罗门聚落城邑。当念我是沙门作福田想。我今应当具满沙门所行之道。比丘功德沙门功德。福田净业宜称其名。我今处生死中当自拔出。我今已得出家善利。我今初得无上大利。我得出家即是无上大利。我今能称出家之法。亦是无上大利。我今当勤精进远离懈怠。亦疾速出生死灾患。善男子。菩萨出家常应执念如是思惟。善男子。具此十事。是名菩萨善知于我。善男子。菩萨复有十法。名善知世法。何等为十。于自高人起卑贱想。于憍慢人起恭敬想。于谄曲人起质直想。于妄语人起真实想。于憎恶人起爱乐想。于刚强人起柔软想。于不忍人起忍辱想。于嗔忿人起慈心想。于苦恼人起悲心想。于多贪人起施与想。善男子。具此十事。是名菩萨善知世法。善男子。菩萨复有十法。名能生净佛国土。何等为十。持戒清净无阙戒无嫌戒。于一切众生心常平等。同其事业具诸功德。远离名闻赞叹利养。不染八法深信不疑。勤修精进无有懈怠。摄心禅定无诸错乱。善修多闻远离无智。利根聪慧灭除愚闇。于嗔恼众生恒修慈心。除盖障菩萨白佛言。世尊。若十事不具能生净土不。佛即答言。善男子。若能于一事具足无阙。当知十事悉皆清净。以是义故。名具十事得生净土。善男子。具此十事。是名菩萨能生净佛国土。
　　善男子。菩萨复有十法名胎不染污。何等为十。作诸形像。如来塔寺若有毁坏严饰修治。复以诸香泥涂于佛塔如来形像。常以香汤洗浴于如来塔涂扫清净。于父母所躬自供养。于和上阿阇梨同梵行者。心常恭敬供养不为财利。以此善根回与一切众生。愿令皆得胎不染污。心常殷重如是思惟。善男子。具此十事。是名菩萨胎不染污。善男子。菩萨复有十法名舍家出家。何等为十。无所受用。于可染处终不亲近。背于五欲。除诸爱渴。于如来所制禁戒终不毁犯。少欲知足。衣服饮食床敷卧具。趣得支命终不贪积。于五欲所常生畏怖。恒念厌离修集善法。善男子。具此十事。是名菩萨舍家出家。

　　　　宝云经卷第六



　　　　宝云经卷第七

　　　　梁扶南三藏曼陀罗仙译
　　善男子。菩萨复有十法。名为正命。何等为十。心不谄曲。不外现相貌而求利养。不作抑扬显己异众。不外弊五欲而心求利养。不取非法财。不取不清净财。不著利养。不染利养。而常知足。于如法利恒生知足。云何菩萨心不谄曲。不以利养令身口意曲。云何不身谄曲。菩萨不为见檀越故现诸威仪。云何作威仪。见檀越时。低视徐行如猫伺鼠。是名身谄曲。云何口谄曲。菩萨不为利养作柔软语。作爱语。作庠序语。随他所爱语。随他意语。如是等语皆悉不作。云何意谄曲。口说知足而心贪著。佛言。内烧内热。口言知足心常贪著。若不如是名不谄曲。云何名不外现相貌。菩萨不以见檀越时作诸相貌。我衣服短少。我钵器减少。汤药卧具减少。菩萨不以见檀越故作如是说。云何名不作抑扬方便鼓动。菩萨口终不言。彼有檀越与我此物为怜愍故受。我今持戒清净。具足多闻少欲。信心檀越皆乐施给。不作此说者。是名不作抑扬。云何名外弊五欲而心求利养。菩萨终不外现苦行。作五热炙身拔发自饿。如是等苦而要财利。于他利养不怀憎嫉亦无热恼。是名不外弊五欲心求利养。云何名不取非法利养。不轻秤小斗欺诳于他受人财物。终不侵欺。云何名不取不清净财。若有人施佛法僧物及僧祇物。如是之物取为己用。乃至博贸贩卖出息生利而自入己如是等物名非法财。菩萨摩诃萨远离如是等物。是名清净活命。菩萨若得利养。不生我所想。财利归己。亦不生能得想。亦不作积聚守护想。常念施与沙门婆罗门父母师长眷属贫穷乞丐。恒作是想。若须食时当求支命。于诸美味心无染著。若不得时亦不忧恼亦不生热。不得令彼信心檀越生于不信。若得如法利养皆与僧同。能如是者佛亦印可。诸菩萨众所不讥呵。亦为诸天常随赞叹。同梵行者心无讥嫌。于利养中常生知足得离邪命。善男子。具此十事。是名菩萨清净活命。
　　善男子。菩萨复有十法名不疲厌。何等为十。常为众生久处生死心无疲厌。为众生故能受生死。于无量苦亦无疲厌。为声闻人教修禅法不生疲厌。心不轻贱修行觉法不生疲厌。具菩提法不生疲厌。虽求涅槃而不证涅槃。渐深流注至菩提法岸。善男子。具此十事。是名菩萨心不疲厌。
　　善男子。菩萨复有十法名随顺佛教。何等为十。不住放逸处除诸放逸。善摄其身亦不令身起诸过恶。善摄其口亦不令口起诸过恶。善摄其心亦不使令心起诸过恶。畏后世苦而具一切善法。修行一切善法而断一切不善法。说一切善法而毁呰一切恶法。毁呰一切恶业修行一切善业。于如来法不说其过。消灭一切诸垢烦恼。守护如来所制圣戒。善男子。具此十事。是名菩萨顺如来教。
　　善男子。菩萨复有十法。名和颜悦色离于颦蹙。何等为十。诸根澄净。诸根清净。诸根不阙。诸根离垢。诸根白净。除于恼害。除诸结使。得不起结使。除嫌恨心。远离嗔恚。除盖障菩萨白佛言。世尊。如我解佛所说。诸根清净故得和颜悦色。和颜悦色故离诸结使。离诸结使故得不颦蹙。佛言。善男子。如是如是。诸根清净和颜悦色。除诸结使离于颦蹙。善男子。具此十事。是名菩萨和颜悦色离于颦蹙。
　　善男子。菩萨复有十法名为多闻。何等为十。见生死炽然如实而知。见嗔恚炽然如实而知。见无明闇乱生死炽然如实而知。见一切有为法悉皆无常如实而知。见一切有为法悉皆是苦如实而知。见世间空如实而知。一切法无我如实而知。一切众生著于调戏如实而知。解一切法从因缘生如实而知。寂灭涅槃如实而知。但从闻思慧不取口语。如是知已。为众生故深发大悲。勤加修习具于精进善男子。具此十事。是名菩萨多闻。
　　善男子。菩萨复有十法名持正法。何等为十。法欲坏时有五浊恶起。德薄众生多住邪道智灯欲灭。无有导师能说正法。诸大修多罗虽有深义无能说者。亦无读诵受持之者。尔时菩萨见法坏时。能受持经藏。赞叹读诵。为人开示分别解说。其中有人闻已生信心乐欢喜。不为财利但欲听法。于说法者生世尊想于所闻法生甘露想。作不死想。如诸妙药。不惜身命勤求正法。闻已修行。善男子。具此十事。是名菩萨善能持法。
　　善男子。菩萨复有十法名法王子。何等为十。以相具严身。众好如妙华。诸根满足无有缺减。如来所亲近法亦能亲近。如来所行道亦能顺行。如来所解法亦能顺解。成熟苦恼众生。善修学戒。长夜勤行四无量心。于如来所止之城亦能住中。善男子。具此十事。是名菩萨法王之子。
　　善男子。菩萨复有十法名出过帝释护世之法。何等为十。于菩提心无有退转。一切众魔不能动摇。于一切佛所种诸善根。能入一切甚深法藏。于一切法得平等智。于佛法中不从他信。得清净智。不共声闻辟支佛法。住无生忍。出过一切护世之法。善男子。具此十事。是名菩萨出过一切帝释护世之法。
　　善男子。菩萨复有十法。能知众生根性内外结使。何等为十。若体性贪欲如实能知。体性嗔恚如实能知。体性愚痴如实能知。善知烦恼上中下差体性内外如实能知。善知善体性如实能知。善知坚体性如实能知。善知长体性如实能知。善知惨恶体性如实能知。善知一众生。亦知一切世界众生体性。善男子。具此十事。是名菩萨善知根性结使内外。
　　善男子。菩萨复有十法名能成熟众生。何等为十。应见佛身得度者即现佛身。应见菩萨身得度者即现菩萨身。应见缘觉身得度者即现缘觉身。应见声闻身得度者即现声闻身。应见帝释身得度者即现帝释身。应见魔身得度者即现魔身。应见梵王身得度者即现梵王身。应见婆罗门身得度者即现婆罗门身。应见刹利身得度者即现刹利身。应见长者身得度者即现长者身。如是等身随其所应悉为现之。善男子。具此十事。是名菩萨成熟众生。
　　善男子。菩萨复有十法名善调顺。何等为十。质直柔软。无谄曲心。无恼害心。无垢污心。常清净心。无粗犷心。除嗔恚心。除粗恶语。多诸忍辱。能止诤论。善男子。具此十事。是名菩萨能善调顺。
　　善男子。菩萨复有十法名安乐共住。何等为十。正见清净。具足修行。具足清净戒。具足诸所行处。应出家法。起烦恼处不于中住。其心调柔于同梵行者。如牛念犊修行平等。常乐菩提第一正道。唯佛为尊不求余神。善男子。具此十事。是名菩萨安乐共住。
　　善男子。菩萨复有十法名为摄法。何等为十。以施摄众生。以乐摄众生。无尽施摄众生。利益摄众生。义益摄众生。说法摄众生。化导摄众生。除衰与利摄众生。同饮食摄众生。资命所须悉与共之摄众生。云何施摄众生。常以法施永济其苦。是名为施。云何施乐。施食令安无饥渴想。是名施乐。云何无尽施。教修禅定远离散乱。是名无尽施。云何利益施。教授善法增长信心。是名利益施。云何义益施。教如实法深了空相。是名义益施。云何说法施。依修多罗随所应闻终不邪说。是名说法施。云何化导施。说如实法无错谬相。是名化导施。云何名为除衰与利施。勤灭恶法安置善法。是名除衰与利施。云何同饮食施。所有饮食悉与众共。是名同饮食施。云何名资命所须施。象马七珍乃至供身众具杂物尽与众共。是名资命所须物施。善男子。具此十事法。是名菩萨修行摄法。善男子。菩萨复有十法名为端正。何等为十。寂灭威仪。不诈诡威仪。清净威仪。人见爱敬威仪。如月威仪。视不厌足威仪。意所悦乐威仪。一切乐见威仪。能使一切欢悦威仪。能使一切信乐威仪。善男子。具此十事。是名菩萨端正。
　　善男子。菩萨复有十法名可依凭。何等为十。能拥护众生使离烦恼。能令众生出于生死旷野险难。能使众生出生死魔竭。能为无救众生作亲友处。能为烦恼病众生而作良医。无救护者能为救护。无舍宅者为作舍宅。无归依者为作归依。无洲渚者为作洲渚。未到者能令作到。善男子。具此十事。是名菩萨常可依凭。
　　善男子。菩萨复有十法名大药树。何等为十。譬如药树名曰善见。若有众生得树根者而病除愈。有得茎者而病除愈。有得枝者而病除愈。有得叶者而病除愈。有得华者而病除愈。有得果者而病除愈。有见色者而病除愈。有闻香者而病除愈。有得味者而病除愈。有得触者而病除愈。善男子。菩萨摩诃萨亦复如是。从初发心。为无量众生有若干种诸烦恼病。有依舍得活。有依戒得活。有依忍得活。有依精进得活。有依禅定得活。有依智慧得活。有见法得活。有闻声得活。有知味得活。有同事得活。善男子。具此十事。是名菩萨如大药树。
　　善男子。菩萨复有十法名勤修福业。何等为十。常于三宝随力供养。于病者所施给医药。于饥渴者随施饮食。见裸寒者施其衣服。于和上阿阇梨常恭敬供养信受言教。于同梵行者起迎恭敬礼拜问讯。造作园林池井乃至谷帛施与一切。及家奴婢仆使内外眷属亦等施之。与持戒沙门婆罗门。常念亲近往反恭事。善男子。具此十事。是名菩萨勤修福业。
　　善男子。菩萨复有十法名为善能作化。何等为十。于一佛国身相不动而能遍诸佛刹问答咨请。于一佛国不动亦能悉遍一切佛国听受妙法。于一佛国不动能遍供养十方诸佛。于一佛国不动而能遍诸佛国庄严菩提悉皆满足。于一佛国不动而于一切佛国初成佛时坐于道场菩提树下恭敬供养尊重赞叹。于一佛国不动能以自身现一切佛土坐于道场现成佛道。于一佛土不动能现一切佛土转于法轮。于一佛土不动能现一切佛土入于涅槃。于一佛土不动能现一切十方佛土应受化者悉现其身。菩萨得无作神力。于一切十方佛土。不作变化想亦不作变化。随诸众生所应见者悉皆现之。尔时除盖障菩萨白佛言。世尊。云何菩萨能作如是变化。复言。亦不作变化想。亦作不变化。善男子。汝今谛听我当说喻。譬如日月光照四天下利益世间。能于众生常作利安。而日月亦不作想。我能照诸众生有大利益。然诸众生悉蒙光照。菩萨亦尔。以本善业誓愿因缘。得无作法自然成就故。能不作变化想。亦不作变化。然于一切有利益处悉现变化。善男子。具此十事。是名菩萨变化。
　　善男子。菩萨复有十法名速疾成阿耨多罗三藐三菩提。何等为十。修行布施令使布施满足。修行持戒不阙戒。不讥嫌戒。出过声闻辟支佛戒。清净戒身满足。忍辱满足。精进满足。禅定满足。智慧满足。方便满足。愿满足。力满足。智满足。过一切声闻辟支佛。从初地乃至九地菩萨所不能及。善男子。具此十事。是名菩萨速疾得阿耨多罗三藐三菩提。说是经时。三千大千世界六种震动。此三千大千世界中间诸须弥山王。目真邻陀山摩诃目真邻陀山。铁围山大铁围山。宝山黑山。如是诸山悉皆曲躬向伽耶山。何以故。如来自在神通力故。三千大千世界中一切华树一切果树一切香树。皆来曲躬向伽耶山。何以故。如来自在神通力故。无量亿那由他百千亿诸菩萨。悉脱身上妙衣及诸璎珞供养如来。神通力故积过须弥若干种衣服璎珞。无量百千亿帝释护世梵天王等合掌顶礼。曼陀罗华摩诃曼陀罗华散诸佛上。曼殊沙华摩诃曼殊沙华。卢之华摩诃卢之华。以散佛上。百千万亿诸天在虚空中。皆散天衣作众伎乐。欢喜踊跃出大音声。各以天华供养于佛。而作是言。佛更出世再转法轮。众生有福宿殖德本。于过去佛所久种善根得闻此经。闻之尚难。况复信解书写受持。尔时无量百千摩睺伽。于此演法出大雷音遍三千大千世界。以种种香汁雨伽耶山。无量百千龙王。在于佛前作众伎乐。无量百千乾闼婆紧那罗。以柔软音赞叹供养绕伽耶山。无量百千夜叉。雨诸莲华放清凉风。无量百千他方诸佛。皆出白毫相光。供养如来及所说法。出白毫相光。作种种色。青黄赤白紫颇梨色。绕于三千大千世界除一切闇。绕伽耶山从佛顶没。无量百千婆罗门刹利聚落城邑。香华璎珞末香衣服缯盖幢幡以供养佛。说是经时。如是等无量供养。七十二那由他菩萨得无生法忍。无量百千众生离诸尘垢得法眼净。无量百千亿众生发阿耨多罗三藐三菩提心。伽耶山神名为无死。与其眷属皆从坐而起自入宫室。取供养具而供养佛。供养佛已白佛言。世尊。我忆往昔共七万二千佛。皆在此一伽耶山说是经典。文字章句如今不异。佛言。快得善利。汝等得闻如是宝云经。有一天子作如是念。是伽耶山神。久闻此法。供养七万二千佛。云何不转女身。除盖障菩萨摩诃萨。知彼天子心之所念。白佛言。世尊。以何因缘。无死天神有大神德。闻是法宝供养尔所诸佛。云何不转女身。佛答言。善男子。为利益众生故。以何因缘。为不可思议解脱。善男子。我忆过去于算数佛所。见是无死天神。发阿耨多罗三藐三菩提心。无死天神有大威德神通。供养贤劫千佛。于此国土当得成佛。号曰无死阿罗诃三藐三佛陀。佛告无死。今可现汝所成佛国土。尔时无死天神。即入现一切色三昧。现一切色三昧已。此三千大千世界地平如掌皆绀琉璃。一切秽恶诸黑山等悉皆灭没。处处皆见劫钵之树众宝树众香树。处处皆见流泉浴池。八功德水充满其中。一切恶趣下贱之人悉皆不现。国中无有女人之名。处处皆有莲华大如车轮。菩萨而在其上结加趺坐。彼无死佛。在莲华上坐。为诸菩萨演说法要。无量百千亿释梵四天王等围绕。又有无量百千万亿众生悉来供养。佛为说法次第谛听。无死天神。从现一切色三昧起。顶礼佛足。右绕佛已即隐不现。除盖障菩萨摩诃萨白佛言。世尊。善男子。善女人。作几许福得闻是经。佛言若人至心善听此经。忆念受持读诵书写广为人说。佛言。复有善男子善女人。于此三千大千世界百千亿劫修行布施。不如善男子善女人信心清净书写供养。以清净心故得福甚多。何以故。财施微少法施广大。生死众生于生死中作无量财施。未曾得闻出世法施。若善男子善女人。使三千大千世界众生皆立十善。复有善男子善女人。闻此正法次第受持读诵广分别说。其福亦过于上。何以故。十善果报生此世界故。若善男子善女人。能令三千大千世界众生。悉得须陀洹果斯陀含果阿那含果阿罗汉果得辟支佛果。设得如是功德。犹故不如闻上一句之义。次第受持读诵书写为人广说。何以故。声闻辟支佛功德皆从此经出故。因于此经能出一切菩萨。及诸佛出现于世。若读诵此经次第句义分别解说。即是受持一切佛法。何以故。此经即是一切经母。若不得此经。诸大胜法皆悉不得。此经即是菩萨具戒。一切诸声闻弟子皆从坐而起偏袒右肩。合掌白佛言。世尊。我等于大生死闻是经故皆得出离。佛言。比丘。如是如是。尔时世尊普告大众。善男子善女人。若国土方域。有是经典文字章句次第。当知此处即是道场处。即是转法轮处。即是诸佛大塔像处。有此经处即是世尊。何以故。善男子。法即是菩提。法即是转法轮。善男子。此法即是佛。供养于法即是供养佛。若有说法法师处。此处即是佛塔。于此法师当生殷重想。善知识想。作示正道想。见是法师应生爱乐信敬欢喜。应起远迎请令就坐。应当赞叹善哉善哉快说法要。若一劫若减一劫。若过一劫赞叹。如是赞叹犹不能尽。何以故。若人好乐法者。种种赞叹尊重恭敬。犹不能尽所行之处。假使有人能以血洒地。犹故不名尽心供养。何以故。如此法师则为受持如来一切佛种。如此法师应如师子无异。不应作下劣想。不作毁害心。著净洁衣深生信敬。得他赞叹而心不高。亦不起我慢亦不轻他不为财利专心说法。尔时释提桓因白佛言。世尊。若有世界能说是经文字章句次第之处。我当躬自将诸眷属。往彼供养拥护法师。佛言。善哉善哉。憍尸迦。是汝应作。尔时除盖障菩萨摩诃萨白佛言。世尊。此次第所说。当云何名斯经。善男子。此经文字章句次第。当名宝云。亦名宝藏。亦名智灯。亦名除盖障菩萨之所受持。尔时除盖障菩萨及诸菩萨。闻已。诸大声闻帝释大梵护世天王摩醯首罗并诸天子而为上首。乃至天龙夜叉乾闼婆阿修罗迦楼罗摩睺罗伽无量百千亿众。皆称善哉善哉。欢喜奉行。

　　　　宝云经卷第七


