  佛说护净经
　　失译




　　　　佛说护净经

　　　　失译人今附东晋录
　　往昔佛共阿难行。遇值一池。东西四十里。南北四十里。深四十里。池中有虫。其形似科蚪形黑如墨。佛语阿难。识此池中虫不。答言不识。佛语阿难。此池中虫者。十方世界大众僧。食不净食。堕此臭秽粪屎池中。常食不净。五百万世中受此苦恼竟。后五百世中复堕饿狗中。常食不净。复堕猪中。五百世常食不净。复堕蜣螂中常食不净。亦五百世得出为人。常生贫穷家。衣不覆形。食不充口。常食糠饭。恒饥不足。佛语诸比丘。有如是者。受罪尤苦。无量无边。诫语后世末法中诸比丘。不可不慎。一切众僧。有住止处。作不净食。不足往食。欲净食者。一切白衣食。如法著衣持钵。称四威仪。如法往造。乞是真比丘。除其邪命。如法活命。佛不妄言。福报如影响。往昔比丘。新得阿罗汉有结业身有便利患。夜闇上厕。见一比丘。在厕边呻吟。阿罗汉语是比丘。汝本好用意人。云何堕饿鬼中。呻吟如是。饿鬼比丘答言。我饿渴来久。五百余年。不见浆水。正欲趣厕用食不净。护厕鬼神。铁杖打我。不得近厕。忆念本曾作比丘。知僧事时。是用触众僧净。食以不净食食众僧。故致此殃。遇值阿罗汉善知识。阿罗汉。为比丘僧中。烧香咒愿。即免饿鬼。还复人道。佛语诸比丘。不可不慎。一切不得触众僧净食。佛不虚言。福报如影响。十八地狱经中出罪福。此饿鬼本从人道中来。以不清净手。触众僧净器。以不净手。触沙门净食。以不净食。著沙门净食中。以不净食。食众僧故。后五百世中。堕饿鬼中。常食不净。欲趣厕上食粪于时厕神。手捉铁杖打之。令不得近。此鬼食人脓血。涕唾及荡涤恶汁。常伺捕妇女产血不净。以为饮食。复经五百世。堕猪狗蜣螂之中。常食臭粪不净。受斯苦剧。累世如此。于百千劫。无有出期。难得解脱。痛不可言。以不净手触男根。或触女根。触沙门净器。触沙门净食。以不净食。著沙门净食中。以不净食。食众僧故。致此殃。一切人肉眼不知罪福。自今以后。欲得福祐。佐众僧作食。以清净手。捉众僧净器。净手淘米。及以净米。著众僧净食中者得福无量。自今以后。以此为常。一切众人。普使闻知。一切檀越。施设法会。供斋调度。持斋者得食。不持斋者不得食。此饭一日持斋。得六十万世余粮。不持斋者。六十万世。堕饿鬼中。何以故。此信施难销。故宁吞热铁丸。不食此饭。吞热铁丸。须臾间耳。食此信施。久受大苦。五百万世中。受饿鬼苦。诸有设食之处。一切如法作斋。不得怀挟余残食。归给妻子。若食此饭。若腋底挟担。后五百世。常挟热铁轮。左腋底入。从右腋底出。一切斋饭。不可不慎。一米化作热丸。一切贤者。施设福会。于先尝啜此食。都作残食。唐作此会。不如不作。何以故。诸天不欢。鬼神不喜。此人于先尝者。亦五百世中。受饿鬼苦。自今已后。欲得福者。如法作斋食。可得福德。诸天欢喜。百神庆悦。天神拥护。经不虚言。福报如影响。

　　　　佛说护净经


