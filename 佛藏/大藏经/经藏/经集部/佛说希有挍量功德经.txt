  佛说希有挍量功德经
　　隋 阇那崛多译




　　　　佛说希有挍量功德经

　　　　隋天竺三藏阇那崛多译
　　如是我闻。一时佛在舍卫国祇树给孤独园。尔时长老阿难比丘。在兰若处独坐思惟。作如是念。诸善男子及善女人。若能受持三归依处。作如是言。我今归依佛。归依法。归依僧。得几所功德。生是念已。长老阿难。日初出时于其住处。即从坐起齐整衣裳。安详而出往诣佛所。到佛所已顶礼佛足。偏袒右肩右膝著地。合掌向佛而作是言。世尊。我于向者在空闲处。如是思惟。若善男子及善女人。能如是言。我今归依佛。归依法。归依僧。得几所功德。我实未解。惟愿如来分别演说。令诸众生得正知见。
　　尔时世尊告阿难言。善哉善哉。汝善男子。真实智慧微妙能善思量。能问如来如斯之义。如汝思量。彼善男子及善女人。若能清净发如是心。我今归依佛。归依法。归依僧。得几所功德者。谛听谛听善思念之。吾当为汝分别解说。阿难白佛。唯然世尊。愿乐欲闻。尔时世尊告阿难言。此阎浮提地纵广七千由旬。形如车葙南狭北广。假使满中须陀洹人。譬如竹苇甘蔗稻麻。如是一切须陀洹人。其有善男子善女人。满一百年。持于世间一切所有娱乐之具。尽给施与。复以四事具足供养恭敬礼拜。乃至灭度之后。收其舍利起七宝塔。一一塔庙皆以香华苏油灯烛。作倡伎乐。缯彩幡盖种种供养。于汝意云何。彼善男子善女人得福多不。阿难白佛。甚多世尊。佛言阿难不如是善男子善女人。以淳净心作如是言。我今归依佛。归依法。归依僧。所得功德于彼福德百分不及一。千分不及一。百千万分不及一。乃至算数譬喻所不能及。
　　尔时世尊复告阿难。且置阎浮提。假使西瞿陀尼纵广八千由旬。其地形状犹如半月。皆悉满中斯陀含人。譬如竹苇甘蔗稻麻。若有善男子善女人。满二百年。复以世间种种四事。供养如前。乃至灭度之后。收其舍利起七宝塔。一一宝塔。亦以华香灯烛伎乐缯盖幢幡种种供养。于汝意云何。彼善男子善女人得福多不。阿难白佛。甚多世尊。佛言。阿难不。如是善男子善女人。以淳净心作如是言我今归依佛。归依法。归依僧。所得功德于彼福德。百分不及一。千分不及一。亿分不及一。百千亿分不及一。乃至算数譬喻所不能及。
　　尔时世尊复告阿难。且置一阎浮提一瞿陀尼。假使东弗婆提纵广九千由旬。其地形状犹如满月。皆悉满中阿那含人。譬如竹苇甘蔗稻麻。若有善男子善女人。满三百年。复以四事一切乐具。供养如前。乃至灭度之后。收其舍利起七宝塔。一一宝塔。皆以华香伎乐幡盖。种种供养。于意云何。彼善男子善女人得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于彼福德百分不及一。千分不及一。百千分不及一。亿分不及一。百亿分不及一。百千亿分不及一。乃至算数譬喻所不能及。
　　尔时世尊复告阿难。且置一阎浮提。一瞿陀尼。一弗婆提。假使北方郁单罗越。纵广十千由旬。其地形状四方端直。周匝齐整。满中阿罗汉。诸漏已尽无复烦恼。心得自在具正解脱。正智得解脱。其心调伏人中大龙。所作已办舍弃重担。逮得自利不受后有。梵行已立身心无碍达众生意。得六神通具八解脱。譬如竹苇甘蔗稻麻。若有善男子善女人。满四百年。复以四事供养恭敬。一切乐具给足如前。乃至灭度之后起七宝塔。一一宝塔。皆以华香伎乐灯烛缯盖幢幡。种种供养于意云何。彼善男子善女人得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于前福德。百分不及一。千分不及一。百千分不及一。百千亿分不及一。乃至算数譬喻所不能及。
　　尔时世尊复告阿难。且置阎浮提。瞿陀尼。弗婆提。郁单罗越。假使遍四天下。满中辟支佛独觉。譬如竹苇甘蔗稻麻。若有善男子善女人。满十千年。复以四事供养恭敬。一切乐具给足如前。乃至灭度之后。收其舍利起七宝塔。一一宝塔。皆以华香伎乐灯烛缯盖幢幡。种种供养。于意云何。彼善男子善女人。得福多不。阿难白佛。甚多世尊。佛言阿难不。如是善男子善女人。以淳净心作如是言。我今归依佛。归依法。归依僧。所得功德于前福德。百分不及一。千分不及一。百千分不及一。百千亿分不及一。乃至算数譬喻所不能及。
　　尔时世尊。复告阿难。且置一四天下一日月光所照之处。设复一千世界。所谓一千日月。一千四大海水。一千须弥山王。一千阎浮提。一千瞿陀尼。一千弗婆提。一千郁单罗越。一千四天王天。一千三十三天。一千夜摩天。一千珊兜率陀天。一千化自乐天。一千他化自在天。一千梵天。不相系属。各于千世界中得大自在。阿难。是名一小千世界。阿难。从一小千世界。一一数之满一千已。是名中千世界。阿难。从中千世界。复一一数还满一千。是名大千世界。阿难。如是合数总名三千大千世界。假使满三千大千世界中诸佛如来。譬如竹苇甘蔗稻麻。彼等诸佛世尊至真等正觉。若有善男子善女人。二万岁中。常以一切娱乐之具衣服饮食床卧汤药。种种奉施。乃至灭度之后。收其舍利起七宝塔。一一宝塔皆以华香伎乐缯盖幢幡香烛油灯。如是供养。于意云何。彼善男子及善女人。得福多不。阿难白佛。甚多世尊。佛告阿难。若复有人直能供养一佛世尊。满二万岁。四事具足供养恭敬。乃至灭度收其舍利。起七宝塔。一一宝塔。皆以华香伎乐幡盖香油灯烛。一切奉施其福尚多。无量无边不可称数。何况满三千大千世界诸佛如来。二万岁中常以四事供养供给。乃至灭度收其舍利起七宝塔。一一宝塔。各以华香伎乐幡盖及香油灯。种种所须悉皆供养。实得无量无边不可算不可数福德之聚。佛言。阿难犹不。如是善男子善女人。以淳净心作如是言。我今归依佛。归依法。归依僧。所得功德胜前福德。百倍千倍万倍。不可算数言辞譬类所能知及。
　　尔时世尊。复告阿难。若有人能归依佛竟。归依法竟。归依僧竟。乃至一弹指顷能受十善。受已修行。以是因缘得无量无边功德。阿难。若复有人能一日一夜。受八戒斋已。如说修行。所得功德胜前福德。千倍万倍百千万倍。乃至算数譬喻所不能及。阿难。若能受持五戒尽其形寿。如说修行。所得功德胜前福德。百倍千倍万倍千亿万倍。非算数譬喻所能知及。阿难。若复有人。受沙弥戒沙弥尼戒。复胜于前百倍千倍万倍千亿万倍。非算数譬喻所能知及。阿难。若复有人能受持式叉摩那戒。又复所得功德。胜前福德百倍千倍百千万倍。乃至算数譬喻所不能及。何况受持比丘尼戒。依波罗提木叉如说修行。况复有人尽形受持大比丘戒。依波罗提木叉戒。如说修行不缺不犯无有秽浊。清净梵行得无量无边功德。胜前百倍千倍万倍百千万倍。乃至算数譬喻所不能及。
　　尔时长老阿难。闻佛说此三归依处。乃至尽寿。护大比丘波罗提木叉。功德无量叹未曾有。白佛言。甚奇世尊。是经微妙不可思议明甚深义。功德广大难可校量。当何名此经。我等云何奉持。佛告阿难。此经名为希有希有经。汝当奉持。所以者何。是经中说希有之法。所演胜法一切世间难闻。故名希有。佛说是经已。长老阿难。闻佛所说欢喜奉行。

　　　　佛说希有挍量功德经


