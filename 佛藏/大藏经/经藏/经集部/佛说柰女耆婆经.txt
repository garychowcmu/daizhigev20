  佛说柰女耆婆经
                        　　后汉 安世高译

                        
        　      


　　佛说柰女耆婆经

　　　　后汉安世高译
　　佛在世时。维耶离国王苑中。自然生一奈树。枝叶繁茂。实又加大。既有光色。香美非凡。王实爱此奈。自非宫中尊贵美人。不得啖此奈果。其国中有梵志居士。财富无数。一国无双。又聪明博达。才智超群。王重爱之。用为大臣。王请梵志。饭食毕。以一奈赏与之。梵志见奈香美非凡。乃问王曰。此奈树下。宁有小栽可得乞不。王曰。大多小栽。吾恐妨其大树。辄除去之。卿若欲得。今当相与。即以一奈栽与。梵志得归种之。朝夕灌溉。日日长大。枝条茂好。三年生实。光彩大小。如王家奈。梵志大喜自念。我家资财无数。不减于王。唯无此奈。以为不如。今已得之。为无减王。即取食之。而大苦涩。了不可食。梵志更大愁恼。乃退思惟。当是土无肥润故耳。乃捉取百牛之乳。以饮一牛。复取一牛乳。煎为醍醐。以灌奈根。日日灌之。到至明年。实乃甘美。如王家奈。而树边忽复生一瘤节。大如手拳。日日增长。梵志心念。忽有此瘤节恐妨其实。适欲斫去。复恐伤树。连日思惟。迟回未决而节中。忽生一枝。正指上向。洪直调好。高出树头。去地七丈。其杪乃分作诸枝。周围傍出。形如偃盖。华叶茂好胜于本树。梵志怪之。不知枝上当何所有。乃作栈阁。登而视之。见枝上偃盖之中。乃有池水。既清且香。又如众华。彩色鲜明。披视华下。有一女儿。在池水中。梵志抱取。归长养之。名曰奈女。至年十五。颜色端正。天下无双。宣闻远国。有七国王。同时俱来。诣梵志所。求娉奈女以为夫人。梵志大恐怖。不知当以与谁。乃于园中。架一高楼。以奈女著上。出谓诸王曰。此女非我所生。自出于奈树之上。亦不知是天龙鬼神女耶。鬼魅之物。今七王俱来求之。我设与一王。六王当怒。不敢爱惜也。女今在园中楼上。诸王便自共议。有应得者。便自取去。非我所制也。于是七王。口共诤之。纷纭未决。至其夕夜。萍沙王。从伏窦中入。登楼就之共宿。明晨当去。奈女白曰。大王幸枉威尊。接近于我。今复相舍而去。若其有子。则是王种。当何所付。王曰。若是男儿。当以还我。若是女儿。便以与汝。王即脱手金镮之印。以付奈女。以是为信。便出语群臣曰。我已得奈女。与共一宿。亦无奇异。故如凡人。故不取耳。萍沙军中。皆称万岁曰。我王已得奈女。六王闻之。便各还去。奈女后生得男儿。儿生之时。手中抱持针药囊出。梵志曰。此国王之子。而执持医器。必是医王。名曰耆婆至年八岁。聪明高才学问书疏。越殊伦匹。与比邻小儿游戏。心常轻诸小儿。以不如己。诸小儿共骂之曰。无父之子淫女所生。何敢轻我耆婆愕然默而不答。便归问母曰。我视子曹。皆不如我。而反骂我言。无父之子。我父今者为在何许。母曰。汝父者正萍沙王是也。耆婆曰萍沙王乃在罗阅只国去此五百里。何缘生我。若如母言。何以为证。母即出印镮示之曰。此则汝父镮也。耆婆省之。见有萍沙王印文便奉持此镮。往到罗阅只国。径入宫门。门无诃者。即到王前为王作礼。长跪白王言。我是王子。奈女所生。今年八岁。始知是大王种类。故持指镮印信。远来归家。王见印文。忆昔日之誓。知是其子怅然怜之以为太子。涉历二年后。阿阇世王生。耆婆因白王曰。我初生时手持针药囊。是应当为医也。王虽以我为太子。非我所乐。王今自有嫡子生矣。应袭尊嗣。我愿得行学医术。王即听之。王曰。汝不为太子者不得空食王禄应学医道。王即命敕国中诸上手医。尽术教之。而耆婆但行嬉戏。未曾受学。诸师责谓之曰。医术鄙陋诚非太子至尊所宜当学。然大王之命。不可违废。受敕以来积有日月。而太子初不受半言之方。王若问我。我当何对。耆婆曰。我生而有医证在手。故白大王。捐弃荣豪。求学医术。岂复懈怠须师督促。直以诸师之道无足学者故耳。便取本草药方针脉诸经。具难问师。师穷无以答。皆下为耆婆作礼。长跪叉手曰。今日密知太子神圣。实非我等所及也。向所问诸事。皆是我师历世疑义。所不能通。愿太子具悉说之。开解我等生年之结。耆婆便为解说其义。诸医欢喜。皆悉更起。头面作礼。承受其法。于是耆婆便行治病。所治辄愈。国内知名。后欲入宫。于宫门前。逢一小儿担樵。耆婆望视。悉见此儿五脏肠胃缕悉分明。耆婆心念。本草经说。有药王树。从外照内见人腹脏。此儿樵中。得无有药王耶。即往问儿卖樵几钱。儿曰十钱。便雇儿十钱。儿下樵置地。则更闇冥不复见其腹中。耆婆心更思惟。不知束中何者为是药王。便解两束。一一取之。以著儿腹上。无所照见。辄复更取。如是尽两束樵。最后有一小枝裁长尺余。试取以照。即复具见腹内。耆婆大喜。知此小枝定是药王。悉还儿樵。儿即已得钱樵又如故。欢喜而去。
　　尔时国中有迦罗越家女年十五。临当嫁日。忽头痛而死。耆婆闻之。往至其家问女父。此女常有何病。乃至致死。父曰。女小有头痛疾。日月增甚。今朝发作尤甚于常以致绝命。耆婆便进。以药王照视头中。见有刺虫。大小相生。乃数百头。钻食其脑。脑尽故死。便以金刀。[利-禾+皮]破其头悉出诸虫。封著罂中。以三种神膏涂疮。一种者补虫所食骨间之伤。一种生脑。一种治外刀疮。告女父曰。好令安静慎莫使惊。七日当愈平复如故。到其日。我当复来。耆婆适去。女母便啼哭曰。我子为再死也。岂有[利-禾+皮]破头医脑当复活者。父何忍命他人取子那尔。父止之曰。耆婆生而把持针药。弃国尊位。行作医师。但为一切人命故耳。此乃天之医王岂当妄耶。嘱语汝言。慎莫使惊。而汝今反啼哭。以惊动之。将令此儿不复得生耶。母闻父言。止不复哭。供养护之。寂静七日。七日晨明。女便吹气而寤。如从卧觉曰。我今者了不复头痛。身体皆安。谁护我者。使得如是。父曰。汝前已死。医王耆婆。故来护汝。破头出虫。以得更生。便开罂出虫示之。女见便大惊怖。深自侥幸曰耆婆神乃如是。我以何报其恩。父曰。耆婆与我期言。今日当来。于是须臾耆婆便来。女大欢喜。出门奉迎。头面礼足。长跪叉手曰。愿为耆婆作婢。终身供养。以报更生之恩。耆婆曰。我为医师。周行治病。居无常处。何用婢为。汝必欲报恩者。与我五百两金。我亦不用此金。所以求者。凡人学道。法当谢师。师虽无以教我。我现曾为弟子。今得汝金当以与之。女便奉五百两金。以上耆婆。耆婆便受以与师。因白王。暂归省母。到维耶离国。国中复有迦罗越家男儿好学武事。作一木马。高七尺余。日日习学。骗上初学。适得上马。久久益习。忽过去失踞。躄地而死。耆婆闻之。便往以药王照视腹中。见其肝。反戾向后。气结不通故死。复以金刀破腹。手探料理。还肝向前毕。以三种神膏涂之。其一种补手所攫持之处。一种通利气息。一种主合刀疮。毕嘱语其父曰。慎莫令惊。三日当愈。父承教敕。寂静养视。至于三日。儿便吐气而寤。状如卧觉。即便起坐。须臾耆婆亦来。儿欢喜出门迎。头面作礼。长跪白言。愿为耆婆作奴。终身供养。以报再活之恩。耆婆曰。我为医师。周行治病。病者之家。争为我使。何用奴为。我母养我勤苦。我未有供养之恩报母。卿若欲谢我恩者。可与我五百两金。以报我母恩。于是取金以上奈女。还归罗阅只国。耆婆活此两人。驰名天下。莫不闻知。又南方有大国。去罗阅只八千里。萍沙及诸小国皆臣属之。其王疾病。积年不瘥。恒苦嗔恚。睚眦杀人。人举目视之亦杀。低头不仰亦杀。使人行迟亦杀。疾走亦杀。左右侍人。不知当何措手足。医师合药。辄嫌有毒亦杀之。前后所杀。宫女傍臣。及医师之辈。不可称数。病日增甚。毒热攻心。烦满短气。如火烧身。闻有耆婆名。即为下书。敕萍沙王。征召耆婆。耆婆闻此王多杀医师。大以恐怖。萍沙又怜其年小恐为所杀。适欲不遣。畏见诛伐。父子相守。昼夜忧愁。不知何计。尔时萍沙王。乃将耆婆。俱往问佛。佛告耆婆。汝宿命时。与我约誓。俱当救护天下人病。我治内病。汝治外病。今我得佛。故如本愿。会生我前。此王病笃。远来迎汝。如何不往。急往救护之。好作方便。令病必愈。王不杀汝。耆婆便承佛威神。往到王所。诊省脉理。及以药王照之。见王五脏及百脉之中。血气扰扰。悉是蛇虿之毒。周匝身体。耆婆白王。王病可治。治之保愈。然宜得入见于太后。咨议合药。若不见太后。药终不成。王闻此语。不解其故。意甚欲怒。然患身病。宿闻耆婆之名。故远迎之。冀必有益。且是小儿知无他奸。忍而听之。即遣青衣黄门。将入见太后。耆婆白太后。王病可治。今当合药。宜密启其方。不得宣露。宜愿屏左右。太后即遣青衣黄门去。耆婆因问太后。向省王病。见王身中。血气悉是蛇虿之毒。似非人类。王为定是谁子。太后以实语我。我今能治。若不语我。我则不治。病不得愈。太后曰。我昔曾于金柱殿中昼卧。忽有物来压我身上。我时恍惚若梦若觉。状如魇梦。遂与情通。忽然而寤。见有大虿长三尺余从我上去。则觉有胎。王实是此虿子也。我羞耻此。未曾出口。童子今乃觉之。何若神妙。若病可治。愿以王命。委嘱童子。今者治之。当用何药。耆婆曰。唯有醍醐耳。太后曰。咄童子慎莫道此醍醐。而王大恶闻醍醐之气。又恶闻醍醐之名。前后坐口道醍醐而死者。数百千人。汝今道此必当杀汝。以此饮王。终不得下。愿更用他药。耆婆曰。醍醐治毒。毒病恶闻醍醐是也。王病若微。及是他毒。为有余药可以愈之。虿毒既重。又已匝王身体。自非醍醐终不能消。今当煎炼化令成水。无气无味。王意不觉。自当饮之。药下必愈。无可忧也。便出见王曰。向入见太后。已启药方。今当合之。十五日当成。今我有五愿。王若听我。病即可愈。若不听我。病不得愈。王问五愿尽何等事。耆婆曰。一者愿得王甲藏中新衣未历躯者与我著之。二者愿令我得独自出入宫门门无诃者。三者愿得日日独入见太后及王皇后莫禁诃我。四者愿王饮药。当一时令尽莫得中息。五者愿得王八千里白象与我乘之。王闻大怒曰。鼠子何敢求是五愿。促具解之。若不能解。今打杀汝。汝何故求我新衣。为欲杀我便著我衣。诈作我身耶。耆婆曰。合药宜当精洁斋戒。而我来日经久。衣服皆被尘垢。固欲得王衣著之以合药也。意便解曰。如此大佳。汝何故。复欲自出入宫门令无禁诃。欲因此将兵来攻杀我耶。耆婆曰。王前后使诸医师。皆嫌疑之。无所委信。又诛杀之。不服其药。群臣大小。皆言王当复杀我。而王病已甚恐外人生心作乱。若令我自出入不见禁诃。外人大小。皆知王信我。必服我药。病必当愈。则不敢生逆乱之心也。王曰大佳。汝何故欲日日独入见我母及见我妇。欲作淫乱耶。耆婆曰。王前后杀人甚多。臣下大小各怀恐怖。皆不愿王之安隐。无可信者。今共合药。因我顾睨之间。便投于毒药。我所不觉。即非小事。因思惟天下可信者。恩情无二。唯有母与妇。固欲入见太后皇后。与共合药当煎。十五日乃成。固欲日日得入伺候火剂耳。王曰大佳。汝何故。使我饮药一时令尽不得中息。为欲内毒恐我觉耶。耆婆曰。药有剂数。气味宜当相及。若其中息。则气不相继。王曰大佳。汝何故。欲得我白象乘之。此象是我国宝。一日行八千里。我所以威伏诸国。正怙此象。汝欲乘之。为欲盗以归家。与汝父攻我国耶。耆婆曰。乃南界山中。有神妙药草。去此四千里。王服药宜当即得此草。重复服之。固欲乘此白象诣往采之。朝去暮还。令药味相及也。王意大解。皆悉听之。于是耆婆。煎炼醍醐。十五日成。化如清水。凡得五升。便与太后皇后。俱捧药出。白王可服。愿鞁白象。预置殿前。王即听之。王见药。但如清水。初无气味。不知是醍醐。又太后皇后。身自临合。信其非毒。便如本约。一服而尽。耆婆便乘象。径归其本国。适行三千里。耆婆年小力势尚微。不堪疾迅。头眩疲极。便止山间卧息。到日过中。王噫气出。闻醍醐臭。便大怒曰。小鼠子。以醍醐中我。我怪鼠子所以求我白象。正欲以叛去耳。王有勇士之臣。名曰为乌。唯乌神足步行。能及此象。即呼乌曰。汝急往逐取鼠来。生将以还。我自目前捶杀之。汝性常不能廉。贪于饮食故名为乌。此医师辈。多喜行毒。若鼠为汝设食。慎莫食之。乌受敕便行。及之于山中。乌曰。汝何故以醍醐中王。而言是药。王故令我追呼汝还。汝急随我还。陈谢自首。庶可望活。汝若欲走。今必杀汝。终不得脱。耆婆自念。我虽作方便求此白象。复不得脱。今当复作方便。何可随去。乃谓乌曰。我朝来未食。还必当死。宁可假我须臾。得于山间啖果饮水饱而就死乎。乌见耆婆小儿畏死惧怖言辞辛苦。矜而听之曰促食当去。不得久留。耆婆乃取一梨。啮食其半。以毒药著爪甲中。以分余半。便置于地。又取一杯水。先饮其半。又行爪下毒于余水中。复置于地。乃叹曰。此水及梨。皆是天药。既清香且美。其饮食此者。令人身安。百病皆愈。气力兼倍。恨其不在国都之下。百姓当共得之。而在深山之中。人不知也。便进入山。索求他木果。乌性既贪。不能忍于饥渴。又闻耆婆叹为神药。亦见耆婆已饮食之。谓必无毒。便取余梨啖。尽饮余水。即便下痢。痢如注水。躄地而卧起辄眩倒。不能复动。耆婆往语之曰。王服我药。病必当愈。然今药力未行。余毒未尽。我今往者必当杀我。汝无所知。起欲得我以解身负。固使汝病。病自无苦。慎莫动摇。三日当瘥。若遂起逐我。必死不疑。便上象而去耆婆则过墟聚。语伍长曰。此是大国王使。今忽得病。汝等急往舁取归家。好养护之。厚其床席。给与麋粥。慎莫令死。若令死者。王灭汝国。语毕便去。遂归本国。伍长承敕。迎取养护。三日毒歇下绝。乌便归见王。叩头自陈曰。我实愚痴。违负王教。信耆婆言。饮食其余果水。为毒所中。下痢三日。始今旦瘥。自知当死。比乌还三日之中。王病已瘥。王自追念。悔遣乌行。见乌来还。且悲且喜曰。赖卿不即将儿还。当我恚时。必当捶杀。我得其恩。命得生活。而反杀之。逆戾罪不细也。即悔前后所枉杀者。悉更厚葬。复其家门赐与钱财。思见耆婆欲报其恩。即遣使者奉迎耆婆。耆婆虽知王病已瘥。犹怀余怖。不欲复往。耆婆复诣佛所。接足顶礼白佛言。世尊。彼土遣使来唤。可往不。佛告耆婆。汝本宿命。已有弘誓。当成功德。何得中止。今应更往。汝已治其外病。我亦复当治其内病。耆婆便随使者去。王见耆娑。而大欢喜。引与同坐。把持其臂曰。赖蒙仁者之恩。今得更生。当何以报。当分国土以半相与。宫内婇女。库藏宝物。悉当分半。幸愿仁者受之。耆婆曰。我本为太子。虽是小国。亦有人民珍宝具足。不乐治国故求为医。当行治病。当用土地婇女宝物。为皆所不用。王前听我五愿。外病得愈。若重复听我一愿。内病可复除愈。王曰。唯听仁教。请复闻一愿之事。耆婆曰。愿王请佛。从受明法。便为王说佛之功德巍巍特尊。王闻大喜曰。今欲遣乌臣白象迎佛。可得致不。耆婆曰。不用白象也。佛解一切。遥知人心所念。但宿斋戒清净。供具烧香。遥请向佛作礼。长跪白请。佛必自来。王如其言。佛明日与千二百五十比丘俱来。饮食已毕。为王说经。王意开解。便发无上正真道心。举国大小。皆受五戒。各各恭敬。作礼而去。
　　又奈女生既奇异。长又聪明。从父学问。博知经道星历诸术。殊胜于父。加达声乐。音如梵天。诸迦罗越。及梵志家女。合五百人。皆往从学。以为大师。奈女常从五百弟子讲受经术。或相与游戏园池。及作音乐。国人不解其故。便生谤议。呼为淫女。五百弟子。皆号淫党。又奈女生。时国中复有须曼女及波昙女。亦同时俱生。须曼女者。生于须曼华中。国有迦罗越家。常笮须曼。以为香膏。笮膏石边。忽作瘤节。大如弹丸。日日长大。至如手拳。石便爆破。见石节之中。耿耿如萤火。光射出堕地。三日而生须曼。又三日成华。华舒中有小女儿。迦罗越取养之。名曰须曼女。长大姝好。才明智慧。亚次奈女。时又有梵志家。浴池中自然生青莲华。华特加大。日日益长。如五斗瓶。华舒见中有女儿。梵志取养之。名曰波昙女。长大又好才明智慧。如须曼女。诸国王。闻此二女颜容绝世。交来求娉之。二女曰。我生不由胞胎。乃出草华之中。是与凡人不同。岂宜当随世人乃复嫁耶。闻奈女聪明世无与等。又生与我同体。皆辞父母。往事奈女。求作弟子。明智博达。皆胜五百人。佛时游维耶离国。奈女便将弟子五百。出城迎佛。头面作礼。长跪白言。愿佛明日到我园中饭食。佛默然受之。奈女还归供具。佛进入城。国王又出宫迎佛。礼毕长跪请佛。愿佛明日到宫。佛言。奈女向已前请。王后之矣。王曰。我为国王。至心请佛。必望哀许。奈女但是淫女。日日将从五百淫弟子。行作不轨。佛何为舍我而应其请。佛言。此女非淫。其宿命有大功德。已供养三亿佛。昔奈女又常与须曼波昙。俱为姊妹。奈女最大。须曼次之。波昙最小。生于大姓家。财宝饶富。姊妹相率。共供养五百比丘尼。日日施设饮食。及作衣服。随所乏无。皆悉供之。尽其寿命。三人常誓言。愿我后世逢佛。得自然化生。不由胞胎。远离垢秽。今如本愿。生值我时。又昔虽供养比丘尼。然其豪富家儿。言语憍逸。时时或戏比丘尼曰。诸道人於邑日久。必当欲嫁也。迫有我等供养捡押。不得放恣情意耳。故今者受此余殃。虽日读经行道。而虚被诽谤。生此五百弟子。时亦并力。相助供养。同心欢喜。今故会此。果复相随。耆婆时为贫家作子。见奈女供养。意甚慕乐。而无资财。乃常为比丘尼扫除。洁净已辄发念言。令我能扫除天下人身病秽。如是快耶。奈女矜其贫穷。又加勤力。常呼为子。其比丘尼有疾病。常使耆婆迎医。及合汤药曰。令汝后世与我共获是福。耆婆迎医。所治悉愈。乃誓曰。愿我后世为大医王。常治一切人身四大之病。所向皆愈。宿日因缘。今故为奈女作子。皆如其本愿。王闻佛言。乃长跪悔过。却期后日。佛明日便与诸比丘。到奈女园。具为说本愿功德。三女闻经开解。并五百弟子。同时欢喜。皆得阿罗汉道。佛告阿难。汝当受持为四众说。莫令断绝。一切众生。慎身口意。勿生憍慢放逸。奈女往昔时。调戏比丘尼故。今被淫谤。汝当修行身口意业。恒发善愿。闻者随喜信乐受持。莫生诽谤。堕于地狱余报畜生。经百千劫。后报为人。贫穷下贱。不闻正法。邪见家生。恒值恶王。身不具足。汝当修行受持读诵。尽未来际。常使不绝。

　　佛说奈女耆婆经


