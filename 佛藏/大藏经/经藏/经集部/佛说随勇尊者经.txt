  佛说随勇尊者经
                        　　宋 施护等译

                        
        　      


　　佛说随勇尊者经

　　　　西天译经三藏朝奉大夫试光禄卿传法大师赐紫沙门臣施护等奉　诏译
　　如是我闻。一时佛在王舍城迦兰陀竹林精舍。与苾刍众俱。
　　时有尊者名曰随勇。在王舍城侧尸陀林间蛇聚孤峰之上大僧坊中。而独经行。忽为毒蛇之所噬蠚。蛇之身形瘦细精光猛恶可畏如安惹那舍罗迦。即时随勇尊者。呼苾刍众谓言。诸尊者我为毒蛇之所噬蠚。肤体溃坏。今宜置我于僧坊外。无令延毒而复流散。
　　是时尊者舍利子。去随勇尊者所止不远。在一树下坐。闻彼随勇发如是言。闻已即时往诣其所。到已谓言。尊者随勇。我向观汝面及诸根。本无异相。何故今时乃发是声。随勇答言。尊者。我为毒蛇之所噬蠚。肤体溃坏。今宜置我于僧坊外。无令延毒而复流散。尊者舍利子。若我取著。眼是我眼是我所。耳鼻舌身意是我。意是我所。色是我色是我所。声香味触法是我。法是我所。地界是我地界是我所。水火风空识界是我。识界是我所。色蕴是我色蕴是我所。受想行识蕴是我。识蕴是我所。我若取著如是等法。面及诸根可有异相。尊者舍利子。我不如是取著诸法。谓眼是我眼是我所。乃至识蕴是我。识蕴是我所。今此何故面及诸根有是异相。舍利子言。尊者随勇。若我我所见及我慢等。断取著已。复能了知所断根本永断无余。如破多罗树心不复更生。证无生法者。彼复何有异相可得。时尊者舍利子。以尊者随勇。置僧坊外僵仆于地。尔时尊者舍利子。即说伽陀曰。
　　智者善行于梵行　　复常善修正道因
　　临舍寿时喜心生　　如重病人得轻差
　　智者善行于梵行　　复常善修正道因
　　临舍寿时喜心生　　犹如弃置恶毒器
　　智者善行于梵行　　复常善修正道因
　　能颖脱于舍报时　　如人出离于火宅
　　智行梵行修正道　　悉观世间如草木
　　都无义利无所成　　毕竟一切无系著

　　尔时尊者舍利子。为随勇尊者安置事已。往诣佛所。到已头面礼世尊足。具陈上事。佛言。舍利子。彼随勇善男子。若于尔时得闻我说胜妙伽陀及大明章句。彼定不为毒蛇所蠚溃坏其身。舍利子白佛言。世尊。何等胜妙伽陀。何等大明章句。愿为我说。
　　尔时世尊。即说伽陀曰。
　　持国天王我行慈　　爱啰嚩尾龙亦然
　　阿说多哩剑末罗　　悉体埵子悉慈爱
　　广目天王我行慈　　黑瞿昙龙慈亦然
　　难陀乌波难陀龙　　彼二行慈亦如是
　　我于无足行慈爱　　二足四足亦复然
　　及彼多足诸有情　　等行慈心悉无异
　　一切龙等行慈爱　　彼龙栖止大海中
　　于诸有情普慈心　　若情若器皆如是
　　所有一切有情类　　乃至蜎飞及蠕动
　　普愿销除病恼因　　一切获得安隐乐
　　所有一切有情类　　乃至蜎飞及蠕动
　　普以贤善平等观　　一切蠲除诸罪恶
　　蛇之为毒极猛炽　　其毒能坏人身命
　　而彼蛇窟山峰中　　我常处之而游上
　　我为无上世间师　　我常宣说真实语
　　以我真实语业因　　我身蛇毒不能入
　　所有贪嗔及痴法　　此三世间为大毒
　　世尊大觉毒不侵　　佛真实力能破毒
　　所有贪嗔及痴法　　此三世间为大毒
　　世尊正法毒不侵　　法真实力能破毒
　　所有贪嗔及痴法　　此三世间为大毒
　　世尊净众毒不侵　　僧真实力能破毒
　　世间所有诸毒中　　而贪彼毒最为上
　　唯佛能破能摄持　　由斯诸毒皆息灭

　　尔时世尊说大明曰。
　　怛[寧*也](切身)佗(一句)　唵(引)冻蜜里(引二)　冻蜜里(引三)　冻弥(引四)　钵啰(二合)冻弥(引五)　那致(引六)　苏那致(引七)　计(引)嚩致(引八)　母那曳(引九)　萨三摩曳(引十)　难帝(引十一)　难底里(引十二)　泥(引)里(引十三)　泥(引)罗计(引)尸(引十四)　嚩(引)里(引十五)　嚩(引)罗计(引)尸(引十六)　嗢里(引十七)　泥羊(二合)虞(引)里(引)莎(引)贺(引十八)。
　　佛言。舍利子。彼随勇善男子。若于尔时得闻我说如是伽陀及大明章句。彼定不为蛇毒所蠚溃坏其身。舍利子白佛言。世尊。如佛今说胜妙伽陀及此大明章句。彼随勇苾刍蛇所蠚时。离于佛所。如是妙法其云何得。
　　尔时尊者舍利子说是语已。头面著地礼世尊足。出于佛会。

　　佛说随勇尊者经


