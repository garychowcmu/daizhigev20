  大威灯光仙人问疑经
　　隋 阇那崛多等译




　　　　大威灯光仙人问疑经

　　　　隋天竺三藏阇那崛多等译
　　如是我闻。一时婆伽婆在伽耶城。成道未久。与诸比丘一切众俱。其中或有得于一果。及以二果三四果者。随其得果所有功德皆悉明净。复有九十九亿诸菩萨众。及二十八亿诸天众等。复有比丘比丘尼优婆塞优婆夷无量众数。及六万力士。十二亿等诸尼乾子。复有八万四千五通仙人。复有五百诸外道等。皆悉以灰涂于身体。露现胸臆。肉尽脂消。唯余皮骨。伛偻曲背结发自里。披树皮衣手执瓶罐。处处寻求语言论义。
　　尔时世尊如须弥山处黑山内。光明照耀威德绝伦。如来世尊亦复如是。于诸仙中为最第一。又如六牙清净白象。独自在于白羊群内。如月夜朗映蔽众萤。如曼陀花生芦苇町。如金翅鸟处在乌群。世尊于彼诸仙众中。亦复如是。威德照明倍复殊胜。尔时世尊即便入于宝舍三昧。现无量神通。普放净光遍身明耀。于身左右。迭相交绕。又于自身。出无量亿诸化佛身。一一化身复出无量亿诸化佛。复自身中。出无量亿诸菩萨身。无量帝释身。无量梵王身。无量四天王身。无量百千阿罗汉身。无量百千比丘比丘尼优婆塞优婆夷身。无量大转轮王身。无量小转轮王身。无量粟散诸小王身。无量东海洲中边地人身。无量南天竺等。所有诸地一切人身。无量刹利大姓。诸婆罗门等。大富长者。一切人身。如是等种种形类。种种服饰。种种言说。所有一切诸天界分。一切皆从如来身出。尔时一切大众。各怀疑心。迭共相观。时诸菩萨皆大欢喜。雨诸珍宝供养之具。乃至璎珞供养如是。尔时世尊现是瑞已。还从宝舍三昧起。从三昧起已。如师子王频申顾视。普观十方观十方已。即时见彼十方世界。一切所有诸佛刹土。及此娑婆大千世界。以佛眼观。分明显现犹如掌中。如此释迦如来。放大神通种种变现。十方一切诸佛。亦复如是现化佛身。从化佛身示化佛身。彼诸如来所有化佛。皆来云集。世尊大会。复有无量恒河沙等诸菩萨众比丘比丘尼优婆塞优婆夷。过诸譬喻。各执种种供养之具。随其所应堪供养者。来诣佛所。复有天龙夜叉乾闼婆阿修罗迦楼罗紧那罗摩睺罗伽人非人等一切大众。随其住处皆见如来神通力已。从彼而来赴此海会。尔时十方诸来菩萨各以无上供养之具。供养如来。设供养已。各以六波罗蜜之所成就师子高座。随其身量称座而坐。乃至人非人等。各称身座。复座而坐。释迦如来所教化者。上至阿迦尼吒天。下至阿鼻地狱。所有化类皆悉而还还已。当于是时以佛力故。皆见十方诸佛世界。犹如一会。所有十方一切诸佛所教化者。一切皆从释迦如来诸毛孔入。释迦如来所教化者。皆从彼佛身诸毛孔入。现如是已。当尔之时。于彼众中有一菩萨名曰胜分。从坐而起进止庠序。容貌端严偏袒右肩。右膝著地合掌向佛。而说偈言。
　　佛世甚希有　　为众故显现
　　此事未曾有　　覆蔽一切魔
　　迭共相观面　　唱言希有事
　　我等何故来　　出言我破坏
　　我等辈可怜　　唯首骸骨消
　　我等既羸瘦　　枯老复失乐
　　无言字神通　　覆翳我道刺
　　大神通佛子　　今自显佛法
　　此众生疑心　　复生大欢喜
　　此会皆出言　　我等愿作佛
　　文殊在众中　　佛子众围绕
　　文殊侍多佛　　来显说神通
　　为何法现相　　今佛说何法
　　咸生是疑心　　愿为我众说

　　尔时彼众中以魔力故。有一仙人名威灯光。即白胜分菩萨言。童子汝且默然。我今发问。若是沙门能决于我心所疑者。乃可得名为萨婆若。若不能决我疑心者。云何得名一切智也。如是神变若幻作者。摩醯首罗。那罗延等所说咒咀。凡世间人用是法故。亦能成就诸如是等无量之事。岂足为奇。作是语时如来世尊。熙怡微笑既微笑已。普观诸仙一切大众。观察众已。即告威灯光大仙人言。汝威灯光。今正是时恣汝所问。如我智力为汝解说。尔时威灯光大仙人即问佛言。瞿昙沙门先与我说众生体者。从何处生。几粗几细。众生内体性者。为一搩耶。一尺耶。一指耶。乃至若大麦小麦。大豆小豆等分耶。乃至芥子许众生内体性耶。作是问已。尔时世尊即赞威灯光大仙人言。善哉善哉。汝威灯光。快问是义。如六万劫寿命者。尔时世尊作是语时。诸仙人等皆大惊怪。作是念言。我等与彼大仙。久居共在一处。犹尚未知大威灯光寿命算数。今是瞿昙。云何速得如是觉知。尔时世尊即复告于彼威灯光大仙人言汝大仙人。谛听谛受。善思念之。吾当为汝具足善说。汝问我言众生体者从何处生。大仙当知。实无言说。无有字句可说。众生有所从来。但以无明行等诸因缘故。起彼众生乃至生老病死等。诸因缘故起彼众生。大仙。复有因缘能起众生。所谓以母为因以父为缘。得生众生。复次父母和合以之为因。邪念妄想起诸业风。吹识种子置胎藏中。即是彼缘。复次苦圣谛集灭道圣谛。是众生也。复次五阴分十八界和合故。是众生也。复次大仙。不离众生有业。不离业有众生。众生是业。业是众生汝当知之众生界者不增不减。大仙人言。瞿昙。若众生界不增不减者。何故众生舍垢身已。得自在身。佛言。汝大仙人如汝所言。是大不可。何以故。若自在得自在者。应不堕落。常在自在中。若自在身不得自在者。云何名得自在也。大仙人。譬如萤火虫作是心念。我光明焰悉能遍照于阎浮提。假使萤火虫实能放光遍照阎浮提者。终亦不能使无伏心者。得名真自在。复次大仙。若自在得自在者。应尽诸烦恼垢。不自在故。应长诸烦恼。若诸烦恼垢。与自在等共有者。是故众生界。无有增减而可见也。时大仙人复言。瞿昙。汝可不作尽诸烦恼耶。佛言。汝大仙人。我亦不作尽诸烦恼。亦复不增诸烦恼。大仙人言。今汝瞿昙。若如是者。亦不应言我得自在。佛言。大仙。如是如是。大仙当知。我亦不言我得自在。何以故。我无实故亦不自在。大仙人言。汝瞿昙且置是语。瞿昙。如汝前言父母和合得众生。生者何故多人共和合。少有众生而得生耶。此义云何。佛言。大仙。我今为汝所引譬喻。随汝所能为我解说。汝大仙人。如有一子中多有树生。复一树中有无边枝。一一枝中复无量花。是一一花应各结果。何故有结有不结者。若已结者皆应成熟中作种子。何故复有熟不熟者。此义云何。大仙人言。瞿昙。由风吹故有结不结。若已结者堕落不熟。不任为种。佛告大仙人。以业风自转吹业众生。果堕落故。少有众生而得生耶。大仙人汝当知之。若在胎中或为虫食。或为业风转为碎失。汝当知之。树灾堕落少不足言。所有众生。为灾堕落多不可说。复次大仙人。以邪心故起众生界。若诸众生能有几许心想转者。还复尔数受后有生。是故我言邪心故起众生界。尔时大仙人言。瞿昙。如是如是。如我所问。汝已答我此义。得成瞿昙。更复为我解说。何以故有劫烧尽也。佛言。大仙人。汝当知之。无作故名为法界。若劫尽时大地不烧者。法界便有二种。少有分是无常。少有分是常。若如是者。是诸如来。则亦不成为实语者。若一切无常。无为法中不可思量者。是故如来得名一切智。尔时大仙人闻是语已。回首顾语自诸弟子言。汝知之不。此瞿昙者。真成是于一切智也。尔时世尊复更重告大仙人言。若劫尽时一切大地不被烧者。不得分别此是初时此是末时。亦复不知好丑业果善恶等报。汝当知之。此劫烧时焚荡尽者。是诸如来大方便力之所为也。所有众生若能闻信。劫当烧尽洞皆燃者。尔数众生。诸如来边受诸摄受汝当知之。如大蟒蛇身分所有眼耳口鼻。以毒力故。悉能摄受一切飞走杂类众生。应知如来亦复如是。以布施爱语利行同事。法毒力故。悉能摄受调伏一切诸众生也。大仙人。又如有人以其金铤置在火中。不以嗔恨置于火中。以不熟故欲令成熟。为欲成就真宝物故。为令价大得多财故。置金火中连椎交打柔软清净。如是一切诸众生辈。莫不皆因诸佛如来。放劫尽烧而得调伏。如是劫尽大地烧时。实无众生受苦恼者。大仙人言。世尊希有。可得劫尽火焚烧然。大地坏时。无一众生受苦恼者。佛言。不也。大仙人。诸佛如来。不令一众生受逼切恼。何以故。大仙人。譬如十方微细雨渧。彼诸雨渧宁为多不。大仙人言。甚多世尊。佛言。大仙人。诸佛如来十地菩萨倍多于彼。当尔劫尽大地烧时。于上虚空中。以慈悲智慧身手。解救众生。不令有苦而触身也。所以者何。以彼诸佛如来。一切菩萨妙身。广大相好端严。众生见者无不欢喜生正信心。唱如是言。我等愿于未来世中。皆得成就如是除拔。还得成就如是形色如是相好端严之身。当于是时。又有心解脱已。得阿罗汉果者。或有厌离心生。得须陀洹果。斯陀含阿那含果证者。或复有得无生法忍者。有得不退转地者。有得生于四天王天上者。有得生于忉利天上。夜摩天上。兜率天上。化乐天上。他化自在天上者。略说乃至有得生于阿迦腻吒天上者。当于是时。所有一切大转轮圣王小转轮王及诸方域粟散小王。大仙人等。乃至刹利大家。大婆罗门。大富长者。如是次第。以见如来妙色之身。复见己身。于大恐怖生死海中。得解脱故。生大踊跃欢喜之心。于如来边起知恩心。起报恩心。于如来边听受法已。各各皆于十业道中。作不放逸行。以是方便力因缘故。于十恶道中速得舍离。当于是时。所得十地大菩萨者。以此菩萨眼道所及。照了之处大地微尘。彼等微尘虽复甚多。而彼时节诸众生界。乃至知于烦恼体性污染不净。从于无为涅槃道中。入彼无余涅槃道者。倍多于彼。汝今当知诸佛如来。为如是等大利益故。方便显示劫烧尽也。尔时一切大仙人等。闻是语已生惊怪心。呜呼奇哉甚大希有。大德释子向者唤我。为大仙人发我寿命。我时虽闻如是之事。犹谓非真一切智也。今以世间难中之难。具足施已。我今始知释子真是一切智也。我于今者以于真实名号称之。尔时一切大仙人等即发是言。大功德聚者。无边大智者。知一切智者。我见众生持业星流各各别异。何处得成真实聚集。唯愿世尊。为我解说令得开悟。尔时世尊即告大仙人言。汝大仙人。当知无有时方。亦无处所。令得众生真聚集也。大仙人。惟平等中众生得聚集。一乘道中众生得聚集。菩萨地中众生得聚集。无余涅槃界中众生得聚集。汝今当知。如有众流河泉渠渎一切川源皆归大海。入大海已得一味住。谓一醎味无差别也。大仙。汝今当知。所有众生界若得漏尽者一切彼处于解脱味中会一味住。汝今当知。我虽说言烦恼平等中众生得聚集者。亦非聚集也。所以者何。譬如大风施起。吹诸蚊虫一切聚集。若风定已各各星散。如是诸类一切众生。各各皆为业风缚故。或堕地狱中彼辈得聚集。业风缚故。或时饿鬼中彼辈得聚集。或在畜生中。彼辈得聚集如是等。仙人复言。一切识一切智者。愿为我说。若有如是。如是等辈已于先世。俱人中生共同聚集。今日现在云何可知。乃至一切。若在畜生。若在饿鬼。已于先世曾聚集者。云何可知。愿为解说。佛言。大仙人。所有众生若先世时。共地狱中曾聚集者。于现在世若相见时。心不欢喜生嗔结恨。或时头痛。或复失禁大小便利。当知是辈已于先世。地狱之中曾聚集相。若有如此相貌现时。应当觉知。彼与我身决定已曾于地狱中一处居来。时大仙人。复白佛言。一切能人证大寂者。一切智者。更为我说。若先世中曾在畜生。共千万身一处来者。云何可知。佛告大仙人。若彼等辈生人中者。各相见时结成嗔怨。常觅其便。我当何处觅得其便。是名相貌在畜生中。一处同居多身之相。应知决定我已共彼。在畜生中一处居来。若饿鬼中一处居来者。常乐臭秽复多贪食息。设欲与他心不去离。生悭贪著。或复见彼富贵势力心生嫉妒。常复欲得彼人财物。见是相时。决定知彼与我同在饿鬼之中一处居来。若有先世同在人中共一处者。于现世中若相见时。更生欲心。尔时威灯光大仙人复白佛言。若先世时。共在天中同一处者。今世人中若相见时。云何可知。佛言。大仙人。若有先世共天中生。现在人中若相见时。各以眼道远相摄取。共相眷爱。若有是相。决定天中共聚集来。若以如是相观察者。得知众生聚集相也。尔时大仙人。闻是语已。欢喜踊跃。生希有心。即白佛言。世尊。我今始知彼众生辈。成实可言大虚诳也。云何迷没不求修学萨婆若也。
　　尔时世尊。更复重告大仙人言。汝向问我内众生体有几微细者。大仙人。若有众生体可得者。彼众生体可得作分微细长短。汝今当知。譬如有人从生盲瞽。复有一人问彼人言。人者白色为似何者。于汝意云何。彼既不见可得说言。此色如是如是色也。仙人答言。彼人既不明了见色。何敢如此决定判也。佛言。如是如是。大仙人。是诸凡夫人如似生盲者。不见众生体不可言道。如是众生微细内体长短粗涩。复次大仙人。眼非众生。耳鼻舌身意等亦非众生。有为阴分亦非众生。十八界十二因缘亦非众生。众生名字亦不可得。亦非内空外空内外空得名众生也。所以者何。大仙当知。眼即假名。暂时不相合故。耳鼻舌身意等假名。暂时不相合。五阴法假名。暂时不相合。三十六种不净之物。一切假名。暂时不相合。如是等无有众生而可得也。亦非色等诸尘共相和合故。有众生色等诸尘。各各别异。分张离散。彼等诸法亦非众生。非命非养育。无主无人。亦无有我。皆不可得。复次大仙人。若有众生者。是诸如来。则不应说四种四谛法。以实无有众生性故。是故一切诸佛如来。得是诸法。如是随顺。如是修行。得如来身。尔时威灯光大仙人。为欲求得一切智故。发大弘誓。作如是言。世尊。设我今者有大火坑。尽其劫际应处其中。复有大山犹如须弥。其山岩峻高远峙立。乃至上到阿迦尼吒天。于彼时中。我身在上自坠而下。复有大火其聚犹如劫尽时火。如是等火猛焰炽然。五热炙身其日长远。一日时分等于一劫。如此劫时。以三十日持作一月。满十二月以为一年。如是时节尽彼劫际。修此苦行欢喜甘受。终不因是暂舍精进。而不求于一切智也。尔时威灯光大仙人作是语时。于大会中。所有一切五通仙人。皆悉从坐恭敬而起。合掌向佛。作如是言。世尊。我等诸仙从今已去。皆各勇猛勤力精进所欲求于阿耨多罗三藐三菩提。是诸仙辈作此言已。尔时世尊。即从眉间放诸光明。其光名曰无能降伏者。十方一切诸佛世尊。眉间白毫放诸光明。亦复如是。当于是时。以佛光明力因缘故。是诸大地六种震动。所谓动遍动。等遍动。踊遍踊。等遍踊。觉遍觉。等遍觉。起遍起。等遍起。震遍震。等遍震。吼遍吼。等遍吼。东踊西没。西踊东没。南踊东没。北踊南没。中踊边没。边踊中没。乃至上下踊没亦复如是。尔时十方诸佛世尊于虚空中。在于释迦如来佛上。雨种种华。种种妙香。种种天乐。随心所爱令众见闻。复有乾闼婆王。并及无量诸天众等。皆悉作于五种音乐。以乐如来。复于一切诸乐音中。出于种种赞叹之声。歌咏如来。是诸天香。又有微风徐徐而动。吹是香气叆叇垂布。于如来前遍覆虚空。复有十方诸来菩萨摩诃萨等。一切大众踊跃欢喜。各于佛上雨种种花。种种璎珞。种种珍宝。种种杂香。种种花鬘。种种涂香。种种末香。种种衣服。种种幡盖。诸如是等无量无边供养之具供养如来。复有余方无量无边诸天众等皆大欢喜。亦于空中。雨天上妙曼陀罗花。及于摩诃曼陀罗花。诸如是等供养之具。以供如来时诸大众生希有心。复以自己所著种种殊胜衣服普散佛上供养如来。尔时无能降伏大光明焰。上至阿迦尼吒天。下至阿鼻地狱。遍照十方。一切诸佛大会之众。围绕一切彼诸如来。作围绕已。是大光明从彼而来。还至世尊顶上而入。尔时长老须菩提即从坐起。前至佛所顶礼佛足。礼佛足已右膝著地。长跪合掌以偈颂曰。
　　无有不因今释迦　　放妙光明遍诸刹
　　愿佛怜愍我等故　　大众因说除疑心
　　以睹世尊现威容　　或更怀疑或欢喜
　　是中或复举一手　　踊跃赞叹佛世尊
　　帝释梵众四天王　　充遍虚空叹佛德
　　雨天香花璎珞具　　乐器不鼓出妙声

　　尔时世尊即告长老须菩提言。汝今见是此威灯光大仙人不。须菩提言。唯然世尊。我已见之。真正行者。我已见之。尔时世尊复更重告须菩提言。须菩提。汝今当知。是威灯光大仙人者。于未来世。过是贤劫千佛世已。复更有劫还名为贤。刹名月主。于彼界中当得作佛。号毗婆尸如来应供正遍知。十号具足。须菩提。汝当知之。彼毗婆尸如来出现于世之时。其有得闻是佛名者。无不获利。犹如意珠随心愿满。复次须菩提。汝当知之。今此会中八万四千诸仙人辈闻是法本已。悉皆获得不退转地。当于弥勒下生之时。一切满足十地愿行。过三千劫已。当得作佛。号曰威灯如来至真等正觉。今此大会之中。复有无量亿诸菩萨众。闻是法本已。皆得首楞严三昧。上上智威三昧。如来受位三昧。如幻化三昧。四大难降伏三昧。意王三昧。海藏三昧。调伏庄严三昧。真心藏三昧。清净三昧。如是等复有亿恒河沙等诸天之众。皆得住于无生法忍。无量百千比丘比丘尼。优婆塞优婆夷。皆悉得于阿罗汉果。恒河沙数天龙夜叉乾闼婆阿修罗迦楼罗紧那罗摩睺罗伽人非人等。未发心者。皆得发于阿耨多罗三藐三菩提心。须菩提。汝今当知。我见是等大利益故。放是光明。
　　尔时世尊。复出舌相遍覆面门。彼舌相中出种种色。种种光明。所谓青黄赤白。紫绀琉璃。红缥金色。颇梨色等。是光明曜遍到十方无量无边诸世界已。还从如来足下而入。尔时无尽意菩萨从坐而起。偏袒右肩右膝著地。长跪合掌而白佛言。世尊。如来无有无因缘故现于舌相。惟愿世尊。为我等说。何因何缘出现舌相放是光明。佛告无尽意菩萨言。善男子。我为无信诸众生等出是舌相。如来世尊。终不以此舌根相故作妄语也。尔时无尽意菩萨复白佛言。世尊。若未来世诸善男子。及善女人。于此经中若以一句若以一偈为他显说。其福几何。惟愿说之。佛言善男子。所有十方诸佛刹中。诸佛世尊眼所见者。彼等一切资生乐具。悉以供养十方一切诸佛世尊。乃至入于大般涅槃。般涅槃后。复以一切种种宝物起舍利塔。若复有人。于此真如法本之中。乃至一句及以一偈。分别为他而显说者。所得福德乃多于彼。复次善男子。若有说是法本之时。能于是中。赞言善哉快哉之者。当知彼人。一切诸佛皆共赞叹。若有供养是经典者。当知彼人。即是供养于我身也。尔时世尊普观大众。观大众已即告之言。诸善男子。若此经典所在之处。如是地分一切诸佛皆共忆念。诸善男子。当知是经于未来世阎浮提内诸众生边为大良药。若人能于是经典中。若自转读。若教人读。一遍二遍及三遍者。当知是人。自请如来转妙法轮。若有善男子。于是经典若自抄写。若教人抄。当知彼人即是受持一切诸佛甚深法藏。常得欢喜速获安乐。于未来世当得作佛。若有善男子善女人。应堕地狱者。终不闻是微妙经典。诸善男子及善女人。若得闻是妙经典者。舍是身已。必得生于清净国土。复次善男子善女人等。得闻是经。闻已欢喜。信乐受持。广为他人读诵解说。当知彼人速得菩提。毕定不久。六根具足。五眼清净。临命终时不忘正念。复当得彼无量无边百千三昧陀罗尼门。所谓入于一切诸佛三昧。普照奋迅三昧。总持藏三昧。髻珠印三昧。灌顶位三昧。观印三昧。复得无字惬陀罗尼。一切法无能降伏陀罗尼。决疑陀罗尼。真如决义陀罗尼。如是等无量无边百千陀罗尼。复得五神通。于生死处正念不乱。尔时世尊即告文殊尸利菩萨摩诃萨言。善男子。汝已供养无量无边百千诸佛故。我以此法付嘱于汝。汝当来世广为他说如是法本。文殊尸利。于汝意云何。汝已过去于诸佛所。种种供养。种种恭敬。种种奉迎。是诸福德可得边际可得思量不。文殊尸利言。不也世尊。佛言文殊尸利。若汝于未来世于此娑婆世界。五浊世中。广宣流布如是法本。所得福德倍多于彼。文殊尸利。汝于过去诸世尊所。虽复以于种种衣服四事供养常令丰足。而汝未曾于是法本为他人故方便显说。以如是故。于彼佛边犹多过咎。若汝于彼过去佛边。乃至一佛未曾供养。但能于是深妙法本为他广说。当知即是于一切佛诸世尊所。具足供养无有过咎。佛说是经时。文殊尸利诸菩萨等。及威灯光一切仙人。并余眷属天龙八部诸鬼神等。一切大众。闻佛所说欢喜奉行。

　　　　大威灯光仙人问疑经


