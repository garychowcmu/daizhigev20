  甚希有经
　　唐 玄奘译




　　　　甚希有经

　　　　大唐三藏法师玄奘奉　诏译
　　如是我闻。一时薄伽梵在王舍城住鹫峰山。与大苾刍众千二百五十人俱。及无量菩萨诸天人等。尔时尊者阿难。于日初分为乞食故。著衣持钵入王舍城次第行乞。遥见一所有大层阁。营构初成严丽绮饰甚可爱乐。既见是已内自思惟。若有诸善男子或善女人。能造如是高广层阁。严丽绮饰甚可爱乐。奉施四方大德僧众。复有诸善男子或善女人。于诸如来般涅槃后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。如是二种所生福聚何者为多。尔时尊者阿难。即作是念。于王舍城次第乞已出还本处。饭食讫收衣钵洗足已。于食后时往如来所。到已顶礼世尊双足。却住一面白佛言。世尊。惟我向者于日初分。为乞食故著衣持钵。入王舍城次第行乞。遥见一所有大层阁。营构初成严丽绮饰甚可爱乐。既见是已内自思惟。若有诸善男子或善女人。能造如是高广层阁。严丽绮饰甚可爱乐。奉施四方大德僧众。复有诸善男子或善女人。于诸如来般涅槃后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。如是二种所生福聚何者为多。故我今者请问世尊。惟愿如来哀愍为说。
　　尔时世尊以妙梵音告阿难曰。善哉善哉。汝今为欲利益安乐无量众生。哀愍世间诸天人等。令得大义利益安乐。请问如来如是大义。汝今谛听极善思惟。吾当为汝分别解说。阿难白佛。唯然世尊。愿乐欲闻。
　　尔时世尊告阿难曰。即于此方南赡部洲。纵广周匝七千逾缮那。北阔南狭。形如车箱。人面亦尔。假使于中合为一段。或甘蔗林或芦苇林或竹林等。或复稻田胡麻田等。侧塞充满无有间隙。如是假使遍赡部洲。或预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香熏香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊甚多善逝。尔时世尊。复告阿难。且置此方南赡部洲。于此东方毗提诃洲。纵广周匝八千逾缮那。形如半月人面亦尔。假使于中合为一段。成甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼东方毗提诃洲。成预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香熏香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝。
　　尔时世尊复告阿难。且置东方毗提诃洲。于此西方瞿陀尼洲。纵广周匝九千逾缮那。形如日轮人面亦尔。假使于中合成一段。或甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼西方瞿陀尼洲。或预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香薰香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝。
　　尔时世尊复告阿难。且置西方瞿陀尼洲。于此北方大俱卢洲。纵广周匝十千逾缮那。地形四方人面亦尔。假使于中合成一段。或甘蔗林或芦苇林或竹林等。或复稻田胡麻田等。侧塞充满无有间隙。如是假使遍彼北方大俱卢洲。或预流果或一来果或不还果或阿罗汉或诸独觉。侧塞充满亦无间隙如甘蔗等。若有一家于彼圣众尽形恭敬承事供养。奉施上妙衣服饮食卧具医药及诸资缘。于彼一一般涅槃后。如法焚身收其遗骨。起窣堵波高广严饰。涂香末香薰香花鬘。上妙幡盖宝幢音乐。灯炬光明赞叹供养。汝意云何。由是因缘彼所生福宁为多不。阿难白佛。甚多世尊。甚多善逝。
　　尔时世尊复告阿难。且置北方大俱卢洲。天主帝释有大层台。其台依止八万四千众妙宝柱。一一宝柱。笼以种种天青琉璃妙宝珠网。布以金砂洒以香水。此台周匝八万四千妙宝窗牖。一一窗牖。垂以种种天青琉璃妙宝珠帘。布以金砂洒以香水。此台复有八万四千众妙宝敌。一一宝敌覆以种种天青琉璃妙法珠网。布以金砂洒以香水。假使若有诸善男子或善女人。造妙层阁高广严丽。似天帝释妙宝层台。奉施四方大德僧众。汝意云何。是善男子或善女人。由此因缘彼所生福宁为多不。阿难白佛。甚多世尊。甚多善逝。
　　尔时世尊告阿难曰。且置四洲及天帝释大宝层台。假使若有诸善男子或善女人。能造百千俱胝层阁。高广严丽皆如帝释妙宝层台。奉施四方大德僧众。复有诸善男子或善女人。于诸如来般涅槃后起窣堵波。其量下如阿摩洛果。以佛驮都如芥子许安置其中。树以表刹量如大针。上安相轮如小枣叶。或造佛像下如穬麦。以前福聚比此福聚。于百分中不及其一。于千分中亦不及一。于百千分数分算分计分喻分乃至邬波尼杀昙分亦不及一。何以故。阿难。如前福聚其量虽多然不及者。为诸如来于三大劫阿僧仙耶。修集无量胜戒定慧。及以解脱解脱知见皆圆满故。如来无量慈悲喜舍。十方六趣教化神通皆圆满故。如来无量布施持戒忍辱精进静虑智慧。及余功德皆圆满故。以是当知。造佛形像及窣堵波。所获福聚不可思议不可比喻。
　　尔时世尊告阿难曰。汝当敬受如是法门。阿难白佛。我已敬受。未审如是所说法门。其名何等我当奉持。佛告阿难。今此法门名甚希有。能令众生种植一切圆净白法。以是名字汝当奉持。阿难当知。我自昔来数数曾为天龙药叉广说。乃至人非人等宣说开示如是法门。何以故。世尊欲令如是种类诸众生等。于如来所无倒恭敬种诸善根。长夜获得利益安乐。速成无上佛菩提故。
　　时薄伽梵说是经已。尊者阿难。大苾刍众无量菩萨及诸天人阿素洛等。闻佛所说皆大欢喜。信受奉行。

　　　　甚希有经


