  佛说法律三昧经
　　吴 支谦译




　　　　佛说法律三昧经

　　　　吴月支国居士支谦奉　诏译
　　闻如是一时。佛游于摩竭提国。与大比丘众俱。及诸菩萨四部弟子。天人龙神一切大会。佛告众会。有法律三昧。菩萨学者当以和顺调其情性。深入微妙不得轻慢。所以者何。未深入者。不识三学功德厚薄。或以放恣失其本意。当知是辈有十二事。自堕大罪终不可悔。何谓十二有人学道。不得明师见闻未广而自贡高欲求名字。谤菩萨法以为不要。妄造哗说言。我师说既已自堕复堕他人。此如猕猴毒羹之喻。但欲害彼不知还自杀。是一自烧。有人学菩萨法藏得闻深经。未曾问师不知义趣。自用随意及以轻慢成就菩萨。是二自烧。有人已学深经。中道更堕弟子学者。毁笑大道以为迂远。是三自烧。有人学不深入。但欲依道全保其命。不解道理专行谤讪深经大法。是四自烧。有人虽学无有至意。但欲容身虚饰自可。得经好语与非其人。令到见者谄意啤呲。以为不然聚踧伪骸。造谤长短欲望其誉。是为五自烧。有人顽闇嫉妒贤能。常怀毒心向讲法者。不惟道德但贪利养。是六自烧。有始入学从明师得决。不念恩德反有人工。言我自知既不自解。亦不肯复从师问经。此无反复罪不轻矣。是七自烧。若已发菩萨意。欲学佛经道随师不久。礼节未闲声闻师说。有权方便未达其趣。妄饰虚辞非法解之。复以微意瞻师所行。自用为是。遂失权慧入魔罗网。是八自烧。学有畔弃。何谓畔弃。谓从明师得解权慧。见深入者不数请问。中道懈怠更怀毒心。念师所短已堕非法。不自觉知违道失智。谓之畔弃。是九自烧。有人以晓微妙权慧。而更不敬废经轻罪。为枝掖说于屏处言。师无所知。我已从学其说皆非。自今不当复与从事。令无知者信用其言。斯已自饮毒。复饮他人毒。是十自烧。有人学道。从明师得深经。有信菩萨至心行者。欲从求学断绝不与。呼为不贤有但声闻。未曾见经信戒未立。此人索经为反与之。便以俗语比方解之。转相教诳令真道薄淡。自取大罪复误他人。是十一自烧。有人虽学无有至信。不识真伪不畏于罪。曲媚豪强不解道者。随毁佛法诽比丘僧。此辈既自堕八难。复增成人罪。是十二自烧。犯此罪者不可悔除。从三恶道出则有所望。如是十二辈难可度脱。
　　佛告阿难。吾故说是法律三昧。汝为人说当令了谛。护其意行莫作小福。如毫厘者而犯。大罪如须弥也。长失三宝。却就恶道无穷竟者。但坐贪爱须臾之可。而致剧痛斯难言也。佛说是时莫不感愧。学者悉入第六道地。众会皆起同声赞言。佛为吾等及后学者。开现大明令得慧眼。俱前稽首愿以顶受佛言。且听乃往久远时有菩萨名有道志。与十四万人俱。从违罗提佛发菩萨意。其辈中有一人最高才名贤行时有道志事以为师。追随累劫不失其意。坚行精进后成作佛。字世头胞。而有道志遂从受决。余人悉退堕弟子行。于今在五道。尚未得出。阿难问言。其时辈人从见佛。后颇复得深经不。佛言。皆得。但不力学。不问中慧。不敬承师轻人法者阿难复问。已发大意何以堕落。佛言。用四事故。一者学本不知善权方便。轻慢师友无有一心。其意数转。二者学不精进无有道力。但贪名誉望人敬待。三者学所事师不念勤苦。当得成就虚饰贡高无有至心。四者好学外道习邪见人。反持异术比佛深经言道同等。时十四万人皆用是意故。后世转退去大道远。独有道志志大心强。追事贤行至其得佛果从受决。当说是时。天人百一十万皆发菩萨意。贤者阿难言。如佛所说学当恭敬。反以自恣失大道本。可不慎哉。自今新学欲入法者。宁能别善恶。不失善师友至竟者耶。佛言。有但少耳。多随本意不可化者。阿难又问。凡人相说恶。宁自知恶不。佛言。天下愚人但见人恶不自知恶。但自见善不见人善。称己智者皆非智也。自处明者其悉甚矣。言我知经亦以惑也。云知大法而不事师。不可信矣。佛智广大不可测度。见闻少少自以为足。用自贡高岂智者哉。唯有至学深入之士。近善师者乃为明智愚者安知世有明智人。乃别有贤愚耳。夫愚痴者但见人贡高。不自知贡高其自见过者可与说善事。自见善者不可与语议。何则皆自是故。能解难者可与论道。不者但增其憍慢。自可者不可为说忍辱之事会不能受。解道意谦虚者。可与共讲深经之要。不者皆缚知。微妙深入者可与共说无端绪事不者犹疑言。我知菩萨法发言有贪著。言我所入净。不自知污浊。适始欲与便言已了。能觉魔事不知皆在魔罗网中。如蚕作茧还自缠裹。欲悉觉知分别内外深浅意者。当问久学成就菩萨。近善师者乃可了了觉魔事耳。佛言。学不可不谛行不可不护。忘其本意堕非法者。皆坐自用随邪心故。诸不可行不当行。轻犯大过堕恶道者。皆以专愚不承法令。为魔所中致罪不细。于是贤者舍利弗白佛言。新发意者实宜自护。坐小可意而失大者。斯不少矣。昔我前世有是意故。失大得小。虽欲悔之无复及也。佛言。本心不解皆有是耳。舍利弗问佛。何谓人本。五阴本。六入本。十二缘起本。及九十六种道本所入。何谓四谛本。弟子本。各佛本。如来本。知之云何。曾闻佛言。不解本无故堕小道。愿为新学分别说之。佛言。善哉所问甚快多所开发欲闻者听。于时会中皆曰受教。佛言。人本者。无从出无所受。无作者无有主。无色无识不生不灭。如是知本。失是离本。五阴本者。无有住处。随所著即为阴。成败如幻一切无强。知如是者计无有阴。六入本者。犹如空野。以所更乐谓之为入。其入虚空无积聚处。知本净者。计无所入。十二缘起本无端绪。来无所从去无所至。痴不可见所缘无际。至于老死如梦非真。如不起法忍是知本也。九十六种道本所入。皆从贪欲。六十二见舍内取外。何谓舍内取外。身为化种虚而非真。求有万端贪不能舍。欲保安存久。而要坏生死不绝。四谛本者。亦无根茎。苦习尽道皆由观解。见空净者为知谛本。弟子本者。初观世有。不解本无。厌生死苦摄意观法。断却五阴守空行净。想灭漏尽便得解脱。是为罗汉本所。入各佛本者。学作功德不晓成时。闻知有佛欲得尊号。无有大悲不晓善权。呼身为有持想视佛。乐净守道不亲善友。虽积功德如江河沙。犹无益于不入权慧。不修利及相好。半行不具。以觉因缘便得成佛。是为各佛本。所入如来本者。从发意来见身皆空诸法清净。晓众生本惠德。所入阴入种持一切本无。晓诸功德成时所入。如本立如有智。不起不灭无往无来。不在泥洹不离本无。如虚空等不可动移。是为如来本所入舍利弗言。佛意实妙非众罗汉。各佛所知我辈初学。皆从缚著志微学浅。承佛得度心根已灭。虽闻大道无复学意。譬如野夫闻天子事。暂快其耳终不能效。虽人久处三恶道者。出学大道可成作佛。如我罗汉无复心矣。为菩萨者诚快无量。已发大意深入广博。但当精进谛护行耳。于是有菩萨名勇声。白佛言。大道甚妙。非是世间才明所知。唯深入者乃达其微。恐后三学新发意菩萨。及为弟子各佛行者。朦冥未寤不别深浅。见闻少小自以为明。诤讼取胜更以相惑。唯佛加哀为决大疑。其诸学者皆俱行禅得道各异何用别知。弟子各佛菩萨。大乘及诸外学。五通仙人。禅意云何佛言。善哉善哉。大士。欲护一切乃以此问。虽俱行禅意趣不同。弟子学者闻有四禅。要约直心可疾得道。不及知余深妙大法。畏苦厌身一心思惟取欲自度不念众生。但守行灭何如为灭。所施福德持戒精进欲望泥洹。不知佛大慈泥洹所出入。言泥洹一到通四禅得三活。生死断已度世。是为罗汉所入禅各佛学者。从发意来不事善友。言世间有。其行常著。何如为著。所作功德望欲得佛。言禅道如不用余行。亦不知佛禅意所向。如来禅者。无意无想无见无得不熟晓了那中系意守净无为不晓权慧法意。以成得禅见空因缘解便得道。明过罗汉而不及佛无十种力四无所畏及十八不绝法。是为各佛所入禅。菩萨禅者从发意来不离明师。学广智深晓了禅本。何谓晓了本。心法本无道亦无本。无著无缚无解无行。无出无入无舍无取现大智慧善权之行。不断德本及大悲意。修相好严佛国。具十力四无所畏及十八不绝法。一切见一切知无所不觉。故号曰佛。佛用世间多贪乱意故。于树下闭目而坐为现禅法。欲令解者以道缚意。亦随所乐各得其所。是为如来本所入禅外诸小学五通禅者。学贵无为不解至要。避世安已持想守一。瞑目纵体内观历藏。存神道气养性求升。恶消福盛思致五通。寿命久长名曰仙人。行极于此不知泥洹其后福尽生死不绝是为外道五通禅定。
　　佛言。如弟子各佛。虽得泥洹为不知本。所以者何。其学本谓世有道无故坏五阴而取灭度。唯如来为知泥洹本。所以者何。知俗与道诸法本空。如本无住不起不灭。是为泥洹。佛意如是。故曰如来弟子各佛名为灭尽。菩萨当解深妙大法。明谛受学。虽离明师。心当清净不可放逸。于是勇声叉手白佛言。得值佛者为难有也。大圣大慈所度无极。今蒙佛恩无所复疑。其欲学者当受佛教。莫为不贤之行。使魔得其便。如佛所言终无有异。天魔官属莫能坏是清净行者。言已即前稽首佛足是时诸天及人。有二百一十万。皆愿乐立于无所从生法忍。贤者阿难白佛言。此法律为何等义。佛言是为剖决道意释人根本慧德所入。分别弟子各佛菩萨学意所行。知谛知不谛。大要名曰法律三昧。佛言。阿难。其有信解是经法者。皆于十方佛所闻善权已。佛说经讫诸来会者皆欢喜各前。为佛作礼而去。

　　　　佛说法律三昧经


