  佛说阿难四事经
                        　　吴 支谦译

                        
        　      


　　佛说阿难四事经

　　　　吴月支国居士支谦译
　　闻如是。一时佛在拘夷那竭国。欲灭度时。阿难白佛言。我念天龙鬼神。帝王人民与佛相见。闻佛教诫。无不欢喜。在志所愿。或作沙门。得应真者。或有居家。奉行五戒。死得上天者。今佛去世。天龙鬼神。帝王人民。及四辈弟子。当何恃赖得福得度。将当复从谁得之乎。佛言。善哉善哉。阿难。慈心多愍天人杂类。无不由汝得度脱者。吾去之后。世名五浊。人心愦愦。秽垢自乱。世多颠倒。贱善尊恶。此实可忧。世虽然者。吾有经籍恳恻之戒。尽心遵行。福自归身汝莫忧也。吾虽去世。典籍续存。六度大法不持之去。行者得度非神授与。汝等不解吾之所言耶。阿难即白。愿重说之。
　　佛言。大法有四。可从得福。亦可得道。与得佛身。其福正等。阿难又言。愿佛为我解释四事。世尊曰。当以慈心育养幼弱。见禽兽虫蛾下贱仰人活者。常当愍念。随其所食。令得稣息。莫得加刀杖伤绝其命。恻怆慈心。当如慈母天龙鬼神。帝王人民。有行此慈者。其得大福。与侍佛身功德正等。此谓一事也。世有灾异。水旱不调。五谷不丰。人民饥馑。不安本土。志欲叛亡。王及臣民。富有仓谷。当惟无常。身命难保。勿爱宝谷。知爱人命。当起悲心。出谷廪假。赒诸穷乏。以济其命。安居本土。若意悭贪。不欲布施。当谛计念。人初来生。魂神空来。依因二亲情欲之气。以成己体。在母腹中。十月乃生。得亲喜悦。可得全命。愁忿之日。即切绝之。困极乃终。魂神不灭。复更求身。豪贵贫贱。皆由宿行。官爵俸禄。国土珍宝。无为迷惑。以乱高德。至其寿终。身及珍宝。故留世间。不随己去。常当慈心练行经道。以佛明教。观视人物。如幻如化。如梦如响。一切皆空。不可久保。观世皆尔。此为真谛。世人愚惑。心存颠倒。自欺自误。犹以金价。买鍮铜也。身死神去。当堕三涂。谛思如此。急当布施。与身命竞。贫穷乞丐。羸老疾病。随所当与。莫令命绝。执心如此。十方诸佛。开士大人。天龙鬼神。无不愍之。至于寿终。魂神所生。辄受豪贵。身意俱安。灾害不生。具获上愿。如佛在时。供养佛身。正等无异。此谓二事也。国中多有盗贼。水火灾异。变生毒气。流布疾病纵横。悉是海中龙神鬼王之所为也。故得此毒重病忧恼。此诸鬼神龙者。皆是世人所为。射猎屠杀鱼网。中毒死者。其魂神或堕海中为龙。或为有力太神化生之类。皆知宿命。忿怒宿怨。因作雾露吐恶毒气。雨其国中。其时人民。或中毒死者。或但得病者。有相涂污者。皆由世人所作。不仁残杀物命。展转相怨。手自杀者。中毒即死。助其喜者。皆更困病。或相涂污不相涂污者。皆由食肉。有相分者。不相分者。听聪之士。觉知杀罪追人不置。以己度彼。正等无异。如此奉行。佛之弘道。行四等心。慈悲喜护。福自归身。若彼杀家。以肉与己。慎莫食之。不食之者。虽处恶世。盗贼灾变。毒气之时。虽处其中。不相涂染其帝王人民。富有盈谷。孤独鳏寡。衣食不充。疾病困笃。无以自济。当给医药。糜粥消息。令其得愈。命不横尽。当明此人宿命行恶。不信三尊。背真向伪。悭贪所致。罪福分明。慎莫为恶。亦当慈心。以佛经法。教训愚痴。令持经道。若活一人。使病得愈。示之善道。令持五戒。终身清洁。与侍佛身。其福正等。是谓三事也。
　　世有高节。清洁无欲。沙门梵志。怀抱经典。言辄法律。帝王臣民。心当恭肃。诣禀律行。此曹高士。口之所陈。皆是诸佛之遗典也。令人去恶就善。恩倍于亲。百有余分。使人寿终不堕三涂。常当慈心恭肃向之。宁洋铜灌口。利刀截舌。慎莫谤毁此清洁之人。宁自断手。莫加之痛。宁自剖腹。出心烧之。无怒此人。设使愚者见佛经道。明知去就。由远顽闇之群。驰就贤者之众。讲受圣典。以成高德。沙门梵志。无以贸买求利为身秽垢。心清行净。犹明月珠。护持应器。劳身乞食。供口即止。不畜遗余。或居寺舍。或处山泽树下冢间。皆知宿命。分别真伪制作经籍。为世桥梁。慈心多愍。坐起咒愿。帝王臣民。令国平夷。如此高士德训。诸天龙鬼。恻心不务世俗故。不为情欲之失所见叹述耳。国王臣民。若有智者。当寻求之。供所当得衣食床卧疾病医药。使其安隐。得讲经戒。敷演训导。坐禅念定。或从得道。或死得上天。衣食一国秽浊之人。不如尽心供养清净道士一人。其福弘大。如佛在时供养佛身。正等无异。此谓四事也。帝王臣民。视此辈人。天龙鬼神。无不拥护。助之欢喜者也。
　　佛告阿难。吾前世时。行此四事。展转受福。自致得佛。吾以是故。重说四事。阿难。汝当广为诸天帝王臣民说之。所作善行。自得其福。终不唐捐。吾将灭度。四事累汝。阿难。闻经。且悲且喜。前以头面。为佛作礼。

　　佛说阿难四事经


