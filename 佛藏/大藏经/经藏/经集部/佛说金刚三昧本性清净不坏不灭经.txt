  佛说金刚三昧本性清净不坏不灭经
　　失译




　　　　佛说金刚三昧本性清净不坏不灭经

　　　　失译经人名今附三秦录
　　如是我闻。一时佛在毗耶离国大林精舍重阁讲堂。与大比丘众五千人俱。尊者摩诃迦叶。尊者舍利弗。尊者大目揵连。尊者摩诃迦旃延等众所知识。菩萨摩诃萨万八千人俱。其名曰文殊师利菩萨。梵德菩萨。光德菩萨。星德菩萨。师子王菩萨。师子藏菩萨。妙音声菩萨。白香象菩萨。金刚幢菩萨。解脱月菩萨。须弥相菩萨。弥勒菩萨摩诃萨。皆如是等上首者也。他方复有慧德菩萨。星德菩萨。常庄严菩萨。普光菩萨。普贤菩萨。满月菩萨。观世音菩萨。大势至菩萨。妙音菩萨。虚空藏菩萨。净音声菩萨。如是等菩萨摩诃萨万八千人俱。梵释护世天王无数天子俱。难陀龙王跋难陀龙王。与四大龙王及其眷属百千诸龙。各持如意珠王以供养佛。乾闼婆王阿修罗王迦楼罗王摩睺罗伽王大力鬼王。各与眷属其数无量。持坚黑沉水及海此岸栴檀杂香供养于佛。他方梵王名曰广目。与思益网明十千梵俱。持天曼陀罗华摩诃曼陀罗华。以散佛上及诸大众。诸梵所散微妙天华。柔软鲜明甚可爱乐。当于佛上化成华帐。显发光饰重阁讲堂。犹如净国七宝庄严。
　　尔时世尊从精舍出往诣法座。自敷尼师坛结加趺坐。入灭意三昧身心不动。从灭意三昧起。入师子吼意三昧。从师子吼意三昧起。入师子奋迅王三昧。从师子奋迅王三昧起。入大光明王三昧。从大光明王三昧起。入大悲王相三昧。从大悲王相三昧起。入无缘慈想三昧。从无缘慈想三昧起。入胜意慈三昧。从胜意慈三昧起。入大空三昧。从大空三昧起。入如相三昧。从如相三昧起。入解脱相三昧。从解脱相三昧起。入不坏不灭王三昧。从不坏不灭王三昧起。入金刚三昧。从金刚三昧起。入大空涅槃相三昧。
　　尔时世尊从诸三昧起遍身放光。其光如云入佛面门从佛顶出。如金刚幢住于虚空。普照大会及毗耶离城重阁讲堂。犹白宝色。一切大众睹此相时。弥勒即从坐起。偏袒右肩绕佛七匝。顶礼佛足右膝著地。而白佛言。世尊。如来大仙。今日何故入胜三昧。光明益显昔所未有。必当为诸法王子说法王位法王地行。云何菩萨摩诃萨住首楞严三昧。以何庄严以何方便。修何智慧得住金刚三昧。即得成就阿耨多罗三藐三菩提。是时大众闻弥勒菩萨问佛此义。皆大欢喜。异口同音赞弥勒菩萨。善哉善哉。法王子。乃能问佛如是大义。尔时世尊告弥勒菩萨。谛听谛听善思念之。今当为汝分别解说菩萨所行功德地法。初地菩萨。犹如初月光明未显。然其明相皆悉具足。二地菩萨如五日月。三地菩萨如八日月。四地菩萨如九日月。五地菩萨如十日月。六地菩萨如十一日月。七地菩萨如十二日月。八地菩萨如十三日月。九地菩萨如十四日月。十地菩萨如十五日月。圆满可观明相具足。其心淡泊安住不动。不没不退住首楞严三昧。菩萨住首楞严三昧已。如月天子十宝为宫。生十宝树月精摩尼以为树果。此珠力故。月天子宫行阎浮提普施清凉。菩萨摩诃萨住首楞严三昧亦复如是。弥勒当知。菩萨摩诃萨住首楞严三昧已修百三昧门。然后乃入金刚三昧。何等为百。一者性空王三昧。二者空海三昧。三者空界三昧。四者灭空意三昧。五者大空三昧。六者不住空相三昧。七者不见心相三昧。八者智印空相三昧。九者虚空不住相三昧。十者空王不坏灭相三昧。十一者大强勇猛力王三昧。十二者华严三昧。十三者普现色身光明王三昧。十四者日光三昧。十五者日藏三昧。十六者日光赫奕三昧。十七者普日三昧。十八者集音声三昧。十九者默然光三昧。二十者灭境界相三昧。二十一者动相三昧。二十二者大动相三昧。二十三者遍动相三昧。二十四者普遍动相三昧。二十五者普踊三昧。二十六者普吼三昧。二十七者普庄严三昧。二十八者师子相三昧。二十九者师子力王三昧。三十者师子吼力王三昧。三十一者日耀三昧。三十二者慧炬三昧。三十三者普门三昧。三十四者莲华藏三昧。三十五者不坏净三昧。三十六者灭度意三昧。三十七者宝印三昧。三十八者动魔相三昧。三十九者坚住诸空相三昧。四十者普灭意三昧。四十一者起静意三昧。四十二者庄严相好三昧。四十三者法王位明三昧。四十四者法轮现三昧。四十五者金刚藏三昧。四十六者金刚幢三昧。四十七者金刚印三昧。四十八者金刚聚三昧。四十九者大慈王三昧。五十者无行慈三昧。五十一者大悲胜意三昧。五十二者不住悲相三昧。五十三者日轮光明三昧。五十四者灭众相降伏众魔三昧。五十五者胜意慈三昧。五十六者琉璃光照三昧。五十七者七宝果光三昧。五十八者佛集藏三昧。五十九者功德满胜三昧。六十者方便慧三昧。六十一者无慧相三昧。六十二者大海光三昧。六十三者佛海满三昧。六十四者普海三昧。六十五者海智三昧。六十六者不动慧三昧。六十七者过去佛印三昧。六十八者集陀罗尼三昧。六十九者陀罗尼印绶三昧。七十者八辩才三昧。七十一者具梵音三昧。七十二者白毫海三昧。七十三者智慧光三昧。七十四者黠慧三昧。七十五者诸佛印文三昧。七十六者白光踊出光明王三昧。七十七者方便慧净首楞严三昧。七十八者须弥顶三昧。七十九者梵顶三昧。八十者众通光三昧。八十一者通慧光三昧。八十二者甘露胜三昧。八十三者净五眼三昧。八十四者天眼印三昧。八十五者慧眼印三昧。八十六者法意珠三昧。八十七者虚空色三昧。八十八者心不著三昧。八十九者灭言说三昧。九十者无心意三昧。九十一者戒具慧三昧。九十二者顶胜士三昧。九十三者调御意三昧。九十四者不见慧三昧。九十五者断十二因缘三昧。九十六者金刚光慧三昧。九十七者摩尼焰三昧。九十八者金刚坐显现三昧。九十九者法轮王吼力三昧。一百者受法王印三昧。
　　弥勒当知。此百三昧如摩尼珠光光相照。随入首楞严三昧海。菩萨摩诃萨住此百三昧已。所有智慧如空中日。诸烦恼海如微烟障。
　　弥勒当知。如阿耨大池出四大河。此四大河分为八河。及阎浮提一切众流皆归大海。以沃燋山故大海不增。以金刚轮故大海不减。此金刚轮随时转故。令大海水同一咸味。此百三昧亦复如是。弥勒当知。如转轮王。以十善力故七宝来应。其金轮宝威德特尊普伏一切。其神珠宝适众生愿随意无碍。以千子故威猛庄严。此转轮王。若欲行时足下生毛蹑虚而游。有十宝华以承王足。弥勒当知。此百三昧。从道种智十波罗蜜生。安隐不去。亦复不住寂静无为。住尔焰地。此尔焰地不熏不修。自然当得八万四千诸三昧门。此诸三昧。如金刚山不可沮坏。毕竟住于大空边际。亦复游入无相法界。于诸法中不见来去及住灭相。其心寂然。即得超入金刚三昧。此金刚三昧。如梵王顶上因陀罗宝珠不见色相而有光明。金刚三昧。不见使海及使边际。弥勒当知。如自在天所有火珠无形无相。但有光明柔软可爱。能雨香华适诸天意。复能显发金色光明。映蔽一切诸天身光。弥勒当知。此火珠光无心无识。欲破于闇。以珠力故闇自然灭。诸天身色明倍于常。金刚三昧亦复如是。不灭结使使海自竭。不断生死三毒自灭。
　　弥勒当知。譬如力士额上明珠及肘后珠。常以咒术隐蔽此珠不令他见。金刚三昧大光隐寂。不见结使使山自崩。不观烦恼灭四大种。诸爱河竭无常风断。弥勒当知。如师子王振威大吼。一切众兽自然摧伏。金刚三昧。从毗婆舍那出入舍摩他中。如金刚剑入金刚山不见其迹。是金刚三昧。不住不起不灭不坏不断不异不脱不变。入慧明性举起甚深。一合相智不见身心法。然后成阿耨多罗三藐三菩提。此菩提智不离不生。无有众相不可沮坏。如金刚山无能倾动。金刚三昧不退不没。入于毕竟大寂灭处。游戏自在三昧海中。诸佛如来以此三昧王。三昧力故普至一切诸空法界。而能游戏圣解脱处。
　　佛说此语时。弥勒菩萨应时即得百法明门。时会大众诸菩萨等。身心欢喜。有得首楞严三昧。有得百法明门者。其数无量。梵释护世诸天子。雨诸天华作众伎乐。以供养佛。大众异口同音赞叹弥勒菩萨。善哉善哉。善男子。乃能问于如来如是无上大智慧义。我等因汝得服无上甘露法味获大善利。唯愿尊者为我咨问。未来众生闻此法者得几所福。佛告大众。谛听谛听善思念之。乃往过去九十一劫。有佛世尊名曰宝华。十号具足。时宝华佛为诸菩萨。广说如是百三昧门。彼时会中有千比丘。闻佛世尊说是三昧。身心随喜。以随喜善根因缘力故。超越五百万亿阿僧祇劫生死之罪。彼时千比丘岂异人乎。于今贤劫千佛是也。
　　佛告大众。佛灭度后。若比丘比丘尼优婆塞优婆夷天龙八部及余一切。若得暂闻佛胜智慧。深心随喜不起诽谤。于百千劫终不堕三恶道。生生之处恒得值遇诸佛菩萨以为眷属。若闻此法不起疑谤。命终之后必定得生兜率天上。属值弥勒闻说甚深不退转地法轮之行。若有受持读诵解说书写。香华伎乐种种供养。此诸人等临命终时。若能至心念佛法身。应时即见九十亿佛俱来授手。随意往生诸佛净国。游戏自在诸三昧海。佛告弥勒。及敕阿难。汝好受持慎勿忘失。乃至法灭当广宣说。阿难白佛言。世尊。当何名此经。此法之要云何奉持。佛告阿难。此经名为百三昧海不坏不灭。亦名金刚相寂灭不动。亦名金刚三昧本性清净不坏不灭经。当奉持之。佛说此语时。舍利弗等诸大声闻。弥勒等诸大菩萨。天龙八部一切大众。皆大欢喜礼佛而退。

　　　　佛说金刚三昧本性清净不坏不灭经


