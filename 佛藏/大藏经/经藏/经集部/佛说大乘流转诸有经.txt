  佛说大乘流转诸有经
                        　　唐 义净译

                        
        　      


　　佛说大乘流转诸有经

　　　　大唐三藏法师义净奉　制译
　　如是我闻。一时薄伽梵。在王舍城羯阑铎迦池竹林园中。与大苾刍众千二百五十人俱。并大菩萨摩诃萨。无量百千人天大众。一心恭敬围绕而住。尔时世尊为说自证微妙之法。所谓初中后善。文义巧妙。纯一圆满清净鲜白梵行之相。尔时摩揭陀主影胜大王。往竹林中礼世尊足。右绕三匝在一面坐。时影胜王白佛言。世尊。云何有情先所造业。久已灭坏。临命终时皆悉现前。又复诸法体悉空无。所造业报而不散失。唯愿世尊。哀愍为我分别解说。
　　尔时世尊。告影胜王曰。大王当知。譬如男子于眠梦中。见与人间端正美女。共为稠密。既睡觉已。忆彼梦中所见美女。大王于意云何。于眠梦中人间美女。是实有不。王言。非有。世尊告曰。大王于意云何。此之男子。于彼梦中所见美女。心生忆念恋慕不舍。可说此人是大博识明智者不。王言。不尔。此是愚人非明智者。何以故。由彼梦中人间美女。毕竟体空。不可得故。岂能与彼而行稠密。令此男子情怀爱恋生忆念耶。
　　佛言。大王。如是愚痴无识凡人。眼见色时心生喜乐。便起执著。起执著已随生顾恋。生顾恋已情怀染爱。起染爱故随贪嗔痴。发身语意造作诸业。然此诸业作已灭坏。此灭坏时曾不依止东方而住。亦不依止南西北方四维上下。至命终时意识将灭。所作之业皆悉现前。譬如男子从睡觉已。忆彼梦中所见美女影像皆现如是。大王。前识灭已后识生时。或生人中。或生天上。或堕傍生饿鬼地狱。大王。后识生时无间生起。彼同类心相续流转。分明领受所感异熟。大王。曾无有法。能从此世转至后世。然有死生业果可得。大王当知。前识灭时名之为死。后识支起号之为生。大王。前识灭时无有去处。后识支起无所从来。所以者何。本性空故。大王。前识前识性空。死死性空。业业性空。后识后识性空。生生性空。而彼业果曾不散失。大王。如是应知。一切有情皆由愚惑不知非有。妄起顾恋轮回生死。尔时世尊欲重宣此义。说伽他曰。
　　诸法唯假名　　但依名字立
　　离于能诠语　　所诠不可得
　　皆以别别名　　诠彼种种法
　　于名法非有　　是诸法自性
　　由名名性空　　于名名不有
　　诸法名本无　　妄以名诠名
　　诸法皆虚妄　　但从分别生
　　此分别亦空　　于空妄分别
　　我说诸世间　　以眼见于色
　　皆由邪计想　　是名为俗谛
　　我说一切法　　皆是藉缘生
　　是名近胜义　　智者当观察
　　眼不见于色　　意亦不知法
　　是名胜义谛　　愚者不能知

　　尔时世尊说此法已。摩揭陀主影胜大王。深心顶受。时诸苾刍。及大菩萨人天等众。皆大欢喜。信受奉行。

　　佛说大乘流转诸有经


