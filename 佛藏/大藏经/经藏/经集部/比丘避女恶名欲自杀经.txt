  比丘避女恶名欲自杀经
                        　　西晋 法炬译

                        
        　      


　　比丘避女恶名欲自杀经

　　　　西晋沙门法炬译
　　如是我闻。一时佛住舍卫国。祇树给孤独园。时有异比丘。在拘萨罗人间。住一林中。时彼比丘。与长者妇女。嬉戏起恶名声。时彼比丘。作是念。我今不应共他妇女起恶名声。我今欲于此林中自杀。时彼林中。止住天神作是念。恶不善不类。此比丘不坏无过。而于林中。欲自杀身。我今当往方便开悟。时彼天神。化作长者女身语比丘言。于诸巷路四衢道中。世间诸人。为我及汝。起恶名声言。我与汝共相习近。作不正事。已有恶名今可还俗共相娱乐。比丘答言。以彼里巷四衢道中。为我与汝起恶名声。共相习近。为不正事。我今且自杀身。时彼天神还复天身。而说偈言。
　　虽闻多恶名　　苦行者忍之
　　不应苦自害　　亦不应起恼
　　闻声恐怖者　　是则林中兽
　　是轻躁众生　　不成出家法
　　仁者当堪耐　　下中上恶声
　　执心坚住者　　是则出家法
　　不由他人语　　令汝成劫贼
　　亦不由他人　　令汝得罗汉
　　如法自知已　　诸天亦复知

　　尔时比丘。为彼天神所开悟已。专精思惟。断除烦恼。得阿罗汉。

　　比丘避女恶名欲自杀经


