  佛说作佛形像经
　　阙译




　　　　佛说作佛形像经

　　　　阙译人名出后汉录
　　佛至拘盐惟国。有诸树园主名拘翼。时国王名优填年十四。闻佛当来。王即敕傍臣左右皆悉严驾王即行迎佛。遥见佛心中踊跃欢喜。王即下车步。罢傍臣左右持盖者。王趋迎佛前以头面著佛足绕佛三匝。长跪叉手白佛言。天上天下人民无有能及佛者。今佛面目身体行出。光明巍巍好乃如是。我视佛无有厌极时。今佛是天上天下人之师也。佛慈心所爱者多。佛默然不应。王复白佛言。人作善者其得福祐当何趣向。佛去后我恐不复见佛。我欲作佛形像恭敬承事之。后当得何等福。愿佛哀为我说之我欲闻知。佛言。年少王。汝所问大善。听我言。听已当置心中。王言诺。受教。佛告王。若作佛形像。其得福祐我悉为汝说之。王言。受恩。佛言。天下人作佛形像者。其后世所生处。眼目净洁面目端政。身体手足常好。生天上亦净洁与诸天绝异。眼目面貌好。作佛形像得福如是。
　　作佛形像。所生处无有恶身体皆完好。死后得生第七梵天上。复胜余天端政绝好无比。为诸天所敬。作佛形像得福如是。
　　作佛形像。后世当生豪贵家。其实与世间人绝异。所生处不在贫穷家作子。作佛形像其得福如是。
　　作佛形像者。后世身体常紫磨金色端政无比。
　　作佛形像。后世所生处当生富家。钱财珍宝不可胜数。常为父母兄弟宗亲所重爱。作佛形像其得福如是。
　　作佛形像。后世生阎浮利地常生帝王王侯家。为贤善家作子。作佛形像其得福如是。
　　作佛形像。后世作帝王中复最尊胜于诸国王。诸国王所归仰。作佛形像其得福如是。
　　作佛形像。后世作遮迦越王。上天上后来下自恣。在所作为无所不至。作佛形像其福得如是。
　　作佛形像。后世生第七梵天上。寿一劫智慧无有能及者。作佛形像。死后不复在恶道中生。生者常自守节心念常欲求佛道。作佛形像其得福如是。作佛形像。后世生常敬佛慈心于经。常持杂缯彩好华好香然灯火诸天下珍宝奇物持上佛舍利。其后无数劫会当得泥洹道。人有出意持珍宝上佛者皆非凡人。前世故作佛道。作佛形像其得福如是。
　　作佛形像后世得福。无有穷极尽时。不可复称数。四天下江海水尚可斗量枯尽。作佛形像。其得福过于四天下江海水十倍。后世所生为人所敬护。作佛形像。譬若天雨水人有好舍无所畏。
　　作佛形像。后世死不复更泥犁禽兽薜荔恶道中生。其有人见佛形像以慈心叉手。自归于佛塔舍利者。死后百劫不复入泥犁禽兽薜荔中。死即生天上。天上寿尽复来下生世间为富家作子。珍宝奇物不可胜数。然后会当得佛泥洹道。
　　佛告王。作善者作佛形像其得福祐如是不唐。其王欢喜前为佛作礼。以头面著佛足。王群臣皆为佛作礼而去。寿终皆生阿弥陀佛国。

　　　　佛说作佛形像经


