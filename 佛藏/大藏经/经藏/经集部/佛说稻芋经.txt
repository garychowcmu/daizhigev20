  佛说稻芉经
　　阙译




　　　　佛说稻芉经

　　　　阙译附东普录
　　如是我闻。一时佛住王舍城耆阇崛山中。与大比丘众千二百五十人俱。及大菩萨摩诃萨众。
　　尔时尊者舍利弗往至弥勒经行处。弥勒舍利弗俱坐石上。尔时尊者舍利弗问弥勒言。今日世尊睹见稻芉而作是说。汝等比丘。见十二因缘。即是见法。即是见佛。尔时世尊作是说已默然而住。弥勒。世尊何故说是修多罗。复以何义说见十二因缘。即是见法。见法即是见佛。皆以何义作如是说。云何是十二因缘。云何见因缘即是见法。云何见法即是见佛。
　　尔时弥勒语舍利弗言。佛世尊常说。见十二因缘即是见法。见法即是见佛。十二因缘者。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。众苦聚集为大苦阴作因。是故佛说十二因缘。云何是法入正道分及涅槃果。如来略说是法。云何是佛。能觉一切法。故名为佛。若以慧眼见真法身。能成菩提所学之法。云何见十二因缘即是见法。见法即是见佛。佛作是说。十二因缘常相续起无生如实见不颠倒。无生无作。非有为无住无为。非心境界寂灭无相。以是故。见十二因缘即是见法。常相续起无生。如实见不颠倒。无生无作。非有为无住无为。非心境界寂灭无相。以是故。见十二因缘。即是见无上道具足法身。
　　尊者舍利弗问弥勒言。云何名十二因缘。弥勒答言。有因有缘是名因缘法。此是佛略说因缘相。以此因能生是果。如来出世因缘生法。如来不出世亦因缘生法。性相常住无诸烦恼。究竟如实非不如实。是真实法离颠倒法。复次十二因缘法从二种生。云何为二。一者因。二者果。因缘生法复有二种。有内因缘。有外因缘。外因缘法从何而生。如似种能生牙。从牙生叶。从叶生节。从节生茎。从茎生穗。从穗生华。从华生实。无种故无牙。乃至无有华实。有种故牙生。乃至有华故果生。而种不作念我能生牙。牙亦不作念我从种生。乃至华亦不作念我能生实。实亦不作念我从华生。而实种能生牙。如是名为外因生法。云何名外缘生法。所谓地水火风空时。地种坚持。水种湿润。火种成熟。风种发起。空种不作障碍。又假于时节气和变。如是六缘具足便生。若六缘不具物则不生。地水火风空时。六缘调和不增减故。物则得生。地亦不言我能持。水亦不言我能润。火亦不言我能成熟。风亦不言我能发起。空亦不言我能不作障碍。时亦不言我能令生。种亦不言我从六缘而得牙。牙亦不言我从数缘生。虽不作念从尔数缘生。而实从众缘和合得生牙。亦不从自生。亦不从他生。亦不从自他合生。亦不从自在天生亦不从时方生。亦不从本性生。亦不从无因生。是名生法次第。如是外缘生法以五事故。当知不断亦非常亦不从此至彼。如牙种少果则众多。相似相续不生异物。云何不断。从种牙根茎次第相续故不断。云何非常。牙茎华果各自别故非常。亦不种灭而后牙生。亦非不灭而牙便生。而因缘法牙起种谢。次第生故非常。种牙名相各异故。不从此至彼。种少果多故当知不一。是名种少果多。如种子不生异果故。名相似相续。以此五种外缘诸法得生。
　　内因缘法从二种生。云何为因。从无明乃至老死。无明灭即行灭。乃至生灭故则老死灭。因无明故有行。乃至因有生故则有老死。无明不言我能生行。行亦不言我从无明生。乃至老病死亦不言我从生生。而实有无明则有行。有生则有老死。是名内因次第生法。云何名内缘生法。所谓六界。地界水界火界风界空界识界。何谓为地。能坚持者名为地界。何谓为水。能润渍者名为水界。何谓为火。能成熟者名为火界。何谓为风。能出入息者名为风界。何谓为空。能无障碍者名为空界。何谓为识。四阴五识亦言为名亦名为识。如是众法和合名为身。有漏心名为识。如是四阴为五情根名为色。如是等六缘名为身。若六缘具足无损减者则便成身。是缘若减身则不成。地亦不念我能坚持。水亦不念我能湿润。火亦不念我能成熟。风亦不念我能出入息。空亦不念我能无障碍。识亦不念我能生长。身亦不念我从数缘生。若无此六缘身亦不生。地亦无我无人无众生无寿命非男非女亦非非男非非女非此非彼。水火风乃至识等亦皆无我无众生无寿命。乃至亦非此非彼。
　　云何名无明。无明者。于六界中生一想。聚想常想不动想不坏想内生乐想众生想寿命想人想我想我所想。生如是种种众多想。是名无明。如是五情中生贪欲嗔恚。想行亦如是。随著一切假名法名为识。四阴为名。色阴为色。是名名色。名色增长生六入。六入增长生触。触增长生受。受增长生爱。爱增长生取。取增长生有。有增长故能生后阴为生。生增长变名为老。受阴败坏故名为死。能生嫉热故名忧悲苦恼。五情违害名为身苦。意不和适名为心苦。如是等众苦聚集常在闇冥名为无明。造集诸业名为行。分别诸法名为识。有所建立名为名色。六根开张名为六入。对缘取尘故名为触。受觉苦乐故名为受。如渴求饮故名为爱。能有所取故名为取。起造诸业故名为有。后阴始起故名为生。住世衰变故名为老。最后败坏故名为死。追感往事言声哀戚名为忧苦。事来逼身是名苦恼。追思相续故名为悲。烦恼缠缚故名为恼。邪见妄解名为无明。以此邪解起于三业故名为行善恶等业能受果报故名为识。从污秽无记业生污秽无记识。不动业生不动识。从识生名色。从名色生六入。从六入生触。从触生受。从受生爱。从爱生取。从取生有。从有生生。从生有老死忧悲苦恼。弥勒语尊者舍利弗。十二因缘各各有果。非常非断。非有为不离有为。非尽法。非离欲法。非灭法。有佛无佛相续不断。如河駃流间无绝时。
　　尔时弥勒重语尊者舍利弗。十二因缘各各有因。各各有缘。非常非断。非有为不离有为。非尽法。非离欲法。非灭法。有佛无佛相续不断。如河駃流间则无绝。能以四缘增长十二缘。何等为四。无明爱业识。识为种体。业为田体。无明爱是烦恼体。能生长识。业为识田。爱为润渍。无明覆植识种子。业不作念我能生识种。爱亦不作念我能润渍。无明亦不作念我能覆植识种。识亦不作念我从尔所因缘。复次业为识田。无明为粪。爱水为润。便生名色等牙。而名色牙亦不从自生。亦不从他生。亦不从自他合生。亦不从自在天生。亦不从时方生。亦不从体生亦不无因缘生。复次欲乐父母精气众缘和合故生色牙。无主无我无造无寿者。犹如虚空如幻。从众因缘和合而生。复次尊者舍利弗。眼识从五因缘生。云何为五。眼色明空作意。识便得生。眼识依眼根以色为境界。缘明以为照虚空不作障碍。作意起发故。生眼识。如是众缘若不和合眼识则不生。而眼识亦不作念我能作体想。色亦不作念我能作境界。明亦不作念我能照了。空亦不作念我能无碍。作意亦不作念我能发起眼识。眼识亦不作念我从数缘生。如此眼识实假。众缘和合而生。如是次第诸根生识。亦如是说。
　　复次舍利弗。无有法从此世至他世。但业果庄严众缘和合便生。又复舍利弗。譬如明镜能现面像。镜面各在异所。而无往来物见同处。又复舍利弗。如月丽天去地四万二千由旬。水流在下月曜于上。玄象虽一影现众水。月体不降水质不升。如是舍利弗。众生不从此世至于后世。不从后世复至于此。然有业果因缘报应。不可损减。复次尊者舍利弗。如火得薪便然薪尽则止。如是业结生识周遍诸趣。能起名色果。无我无主亦无受者。如虚空。如热时炎。如幻如梦无有实法。而其善恶因缘果报随业不亡。又复尊者舍利弗。十二因缘亦从五因缘生。非常非断不来不去因少果多。亦相似相续次第而生。云何非常。一阴灭一阴生。灭非即生生非即灭。故名非常。云何不断。如秤高下此灭彼生。故名不断。如实知见。云何不来不去无有子去而至于牙。亦无牙来而趣子所。以是缘故。无有从此至彼。然实以少种能生多果。云何相似而生。如不善因生不善果。如善因生善果。以是故名相似相续而生。又复舍利弗。如佛所说。能观十二因缘。是名正见。若正观十二因缘者。于过去身中不生有想。于未来身中亦不生无想。众生为从何来去何所至。若沙门婆罗门及世间人。成就诸见我见众生见命见丈夫见吉不吉见。如是十二因缘。如多罗树剪灭其首更不得生。我见则除。若人正见十二因缘。若得如是思心。尊者舍利弗。若有众生能忍是法。此多陀阿伽度阿罗呵三藐三佛陀善逝世间解调御丈夫天人师佛世尊。必为授阿耨多罗三藐三菩提记。尊者舍利弗闻弥勒作是说已。欢喜而去。天龙夜叉乾闼婆阿修罗及诸大众。顶礼弥勒。欢喜奉行。

　　　　佛说稻芉经


