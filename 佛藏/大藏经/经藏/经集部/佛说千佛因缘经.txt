  佛说千佛因缘经
                        　　后秦 鸠摩罗什译

                        
        　      


　　佛说千佛因缘经

　　　　后秦龟兹国三藏鸠摩罗什译
　　如是我闻。一时佛在王舍城耆阇崛山中。与大比丘众五千人俱。其名曰尊者阿若憍陈如。尊者优楼频蠡迦叶。尊者伽耶迦叶。尊者那提迦叶。尊者摩诃迦叶。尊者舍利弗。尊者大目犍连。尊者迦栴延。尊者阿那律。尊者阿难等。皆大阿罗汉。而众所知识。如调象王。所作已办。三明六通具八解脱。菩萨摩诃萨八万四千人。梵德菩萨。净行菩萨。无边行菩萨。而为上首。跋陀波罗。应与无边俱为上首也。他方月音菩萨。月藏菩萨。妙音菩萨。而为上首。如是等诸大菩萨。皆久修梵行。安隐清净。住首楞严三昧。皆悉具足八万四千诸波罗蜜。于娑婆世界及十方国。示现作佛。转妙法轮现般涅槃。于耆阇崛山升仙讲堂。皆师子吼。是诸菩萨摩诃萨等。各各自说过去因缘。如是音声遍满三千大千世界。天龙夜叉乾闼婆阿修罗迦楼罗紧那罗摩睺罗伽人非人等。一切大众皆悉集会。
　　尔时世尊从石室出问阿难言。今诸声闻诸菩萨等皆何讲论。阿难白佛言。世尊。诸菩萨众。各各自说宿世因缘。尔时世尊安庠徐步如大龙象。披僧伽梨入大众中。告诸菩萨言。汝等今者各说何义。其大音声遍满世界。跋陀波罗菩萨。即从坐起。自为世尊敷师子座。头面礼足请佛就坐。白佛言。世尊。我于今日欲少咨问。唯愿世尊。为我解说。说是语时。八万四千诸菩萨等。各脱璎珞散佛供养。所散璎珞住佛顶上。如须弥山严显可观。有千化佛坐山窟中。时诸菩萨顶礼佛足。异口同音白佛言。世尊。世尊与贤劫千佛。过去世时。种何功德。修何道行。常生一处同共一家。于一劫中。次第当得阿耨多罗三藐三菩提。化度浊恶诸众生等。令其坚发三种清净菩提之心。愿为我等及未来世诸众生故。当广分别贤劫千菩萨过去世时诸波罗蜜本事果报。
　　尔时世尊告诸菩萨言。谛听谛听善思念之。吾当为汝分别广说。跋陀波罗。汝今当知。乃往过去无量无数百千万亿阿僧祇劫。复过是数。尔时此娑婆世界名大庄严。劫名大宝。有佛世尊。名宝灯焰王如来应供正遍知明行足善逝世间解无上士调御丈夫天人师佛世尊。出现于世。彼佛世尊出现世时。亦以三乘教化众生。佛寿半劫。正法化世住于一劫。像法化世住于二劫。于像法中有一大王。名曰光德。十善化民国土安乐如转轮王。尔时大王。教诸人民诵毗陀论。时学堂中有千童子。年各十五聪敏多知。闻诸比丘赞佛法僧。有一童子名莲华德。白善称比丘言。云何名佛。云何名法。云何名僧。比丘答偈言。
　　波罗蜜满足　　净性觉智慧
　　胜心得成就　　故号名为佛
　　无染性清净　　永离于世间
　　不观世五阴　　常住名为法
　　身心常无为　　永离四种食
　　为世良福田　　故称比丘僧

　　时千童子闻三宝名。各持香华随从比丘。行诣僧房入塔礼拜。见佛色像。彼像身量高六十二那由他由旬。八万四千诸相好门皆悉具足。时千童子见佛像已白比丘言。如此胜人大无上士。过去世时修何功德。乃得如是无上胜相。比丘答言。善男子。汝今谛听。佛世尊者。过去修行八万四千诸波罗蜜。亦复修习三十七品助菩提法。故得如此端严之身。如来身者。不但有此八万四千诸相好门。亦有十力四无所畏十八不共大悲三念处三明六通八解脱等。时千童子闻于比丘赞叹佛已五体投地。即于像前发弘誓愿。我等今者各各应发阿耨多罗三藐三菩提心。过算数劫必得成佛。如今世尊等无有异。第三童子名莲华藏。复发誓愿。我等今者因比丘故闻三宝名。复得见于如来色像。于未来世成佛无疑。未成佛间。恒与比丘共生一处。跋陀波罗。汝今当知。时千童子闻三宝名身心欢喜。随寿长短后皆命终。临命终时以闻三宝善根因缘力故。除却五十一劫生死之业。命终之后得生梵世。诸天生法生梵宫已。即得三念。自忆往世闻三宝名。以是因缘得生天上。时千梵王各乘宫殿。与诸梵俱持七宝华。至故塔前供养佛像。时千梵王异口同音。而说偈言。
　　慧日大名称　　久住善寂地
　　闻名除诸恶　　自然生梵世
　　我今头面礼　　归依大解脱

　　说此偈已各还梵世。跋陀波罗。汝今当知。时彼国王十善化人者。久已成佛。毗婆尸如来是。善称比丘尸弃如来是。时千童子岂异人乎。今拘留秦佛乃至最后楼至如来是。跋陀波罗。汝今当知。我与贤劫千菩萨。从彼佛所闻三宝名。始发阿耨多罗三藐三菩提心。其事如是。
　　佛告跋陀波罗。汝今当知。我念过去无量无数阿僧祇劫。此娑婆世界有一大国。名波罗奈。王名梵德。常以善法化诸人民。彼时人寿八万四千劫。时王梵德自见衰相。以国付子出家学道。于仙人生地。忧昙钵林中。晨朝出家。端坐思惟经一食顷。逆顺观于十二因缘。往复观察凡十八遍。应时即得辟支佛道。踊身虚空作十八变。优昙林中有五百梵志。见辟支佛足下有十二因缘文字。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。五百梵志见此文字。有观无明缘行无所依起。有三百人。应时即得辟支佛道。又二百人。观无明缘行及爱取有。应时即得成辟支佛。又观无明乃至老死忧悲苦恼。因无常行成辟支佛。优昙钵林一日之中。有五百一辟支佛出现于世。是时大地六种震动。乃至梵世诸天宫殿。时千梵王各以衣裓。盛曼陀罗华摩诃曼陀罗华。曼殊沙华摩诃曼殊沙华。至优昙林中供养辟支佛。头面礼足白言。大德。为我说法。时辟支佛踊身虚空作十八变。舒手现足。时千梵王见其足下十二因缘文字相现。见其掌中有十善文。于顶光中见五戒法八支斋文。时千梵王身心欢喜。受持读诵发弘誓愿。我等今者见诸快士。结加趺坐如入禅定。身分光明有此文字令我读诵。时梵众中有一梵王。名曰慧见。告余梵言。我于今者见辟支佛。受持五戒八支斋法。当行十善观诸缘起。以此善根回向甚深阿耨多罗三藐三菩提。愿我等作佛时说法度人。过于辟支佛百千万倍。我成佛时。闻我名者。见我形者。速得除灭无量障碍。如我今者见辟支佛。时千梵王。供养毕已各还所安。随梵天寿后各命终。命终之后于娑婆世界千四天下。为千转轮王十善教化。本善愿故不随因缘。寿命八万四千岁。临欲终时雪山之中。有一婆罗门。聪明多智寿命半劫。于先经中。闻过去有佛号栴檀庄严如来十号具足。彼佛世尊说甚深檀波罗蜜。不见施者及以受者。心行平等而行布施。时大仙人闻此事已。从雪山出诣千圣王求索财宝。广为诸王赞说甚深檀波罗蜜。翘于右足而举右手。住立王前而说偈言。
　　施为妙善药　　服者常不死
　　不见身与心　　观财物空寂
　　受者如虚空　　如是行布施
　　无财及受者　　乃应菩萨行

　　时千圣王。各以国土付其太子。告下诸国。我等今者欲修一切施。诸有贫穷须财宝者。可诣我所当随意施。尔时诸国一切人民。皆悉来集千圣王所。白言圣王。我等今者唯乏二事余无所须。何等二事。一者天乐。二者天女。时千圣王。持摩尼珠置高幢上。发大誓愿。我等福德受善果报真实不虚。令如意珠普雨天乐供给一切。应念即雨种种乐器。时诸乐器住虚空中不鼓自鸣。复更生念。若我福善真实不虚。令如意珠普雨天女。应念即雨种种天女。容仪庠序如魔天后。一一天女各有五百眷属以为侍者。时千圣王满众愿已。即舍国土出家学道。时王千子及诸臣民。皆悉号啕随从王后。奉送大王至于雪山。时千圣王告诸臣民。诸行无常我身无主。性相皆空有者归灭。我于今者信解此义。是以弃国无所恋著。即随婆罗门入于雪山。王子臣民辞退还国。时千圣王。于雪山中各立草庵。端坐思惟发弘誓愿。当度一切求无上道。思大施义圣王宿世十善报故。雪山千神各献仙果。日日供给更不求食。应时即得获五神通飞腾虚空。寿命一劫。时雪山中有大夜叉。身长四千里。狗牙上出高八十里。面十二眼。眼出迸血光如融铜。左手持剑右手持叉。住圣王前高声唱言。我今饥渴无所饭食。唯愿圣王慈悲矜愍施我少食。时千圣王告夜叉言。我等誓愿一切施与。各各以水澡夜叉手。授以仙果而令食之。夜叉得果怒弃置地。告圣王言。我父夜叉啖人精气。我母罗刹恒啖人心饮人热血。我今饥急唯须人心血。何用果为。时千圣王告夜叉言。一切难舍无过己身。我等今日不能舍心持用相与。是时夜叉即说偈言。
　　观心无心相　　四大色所成
　　一切悉能舍　　乃应菩萨行

　　时雪山中有婆罗门。名牢度跋提。白夜叉言。唯愿大师。为我说法。我今不惜心之与血。即脱单衣敷为高座。即请夜叉令就此座。时大夜叉即说偈言。
　　欲求无为道　　不惜身心分
　　割截受众苦　　能忍犹如地
　　亦不见受者　　求法心不悔
　　一切无吝惜　　犹如救头然
　　普济众饥渴　　乃应菩萨行

　　时牢度跋提。闻此偈已身心欢喜。即持利剑刺胸出心。是时地神从地踊出。白牢度跋提。唯愿大仙。愍怜我等及山树神。莫为一鬼舍于身命。时牢度跋提告诸神言。
　　此身如幻炎　　随现即变灭
　　犹如呼声响　　呼已更不应
　　四大五阴力　　其势不久停
　　于千万亿岁　　未曾为法死
　　我今为法故　　以心血布施
　　慎勿固遮我　　障我无上慧
　　以此布施报　　誓愿成佛道
　　若后成佛时　　要先度汝等

　　说此偈已卧夜叉前。以剑刺颈施夜叉血。即复破胸出心与之。是时天地大动。日无精光。无云而雷。有五夜叉从四方来。争取分裂竞共食之。食已大叫跃立空中。告千圣王。谁能行施如牢度跋提。如此行施乃可成佛。时千圣王惊怖退没不欲菩提生变悔心。各欲还国。时五夜叉即说偈言。
　　不杀是佛种　　慈心为良药
　　大悲常安隐　　终无老死异
　　一切受身者　　畏杀毒害人
　　是故诸菩萨　　教行不杀戒
　　汝今若畏死　　当行不杀事
　　云何欲还国　　舍静求愦闹

　　时千圣王。闻此语已皆默然住。佛告跋陀波罗。汝今当知第一婆罗门。赞檀波罗蜜者。过去定光明王佛是。牢度跋提者。过去然灯佛是。时千圣王出家学道。见然灯佛修诸苦行。心生悔恨。于一劫中堕大地狱。虽堕地狱。菩提愿力庄严心故。火不能烧。从是已后。复得值遇灯明王菩萨为其说法。从地狱出。广为赞叹过去千佛解脱称庄严佛乃至最后妙自在王佛。时千圣王。闻千佛名欢喜敬礼。以是因缘超越九亿那由他恒河沙劫生死之罪。跋陀波罗。汝今当知。时千圣王岂异人乎。我等贤劫千佛是也。佛说是时。一切大众闻佛所说皆大欢喜。八十人发无上道心。二百五十人。漏尽意解成阿罗汉。
　　复次跋陀波罗。乃往过去无量无数阿僧祇劫。此阎浮提有大国王。名须阇提。国名胜幡。其王生时七宝承足。天降瑞应三十有四。堕地即行七宝自至。四方诸山各有一亿神仙。五通具足飞集殿前。复有百万亿恒河沙七宝大山。踊出殿前列住空中以应神仙。须阇提王。渐渐长大王四天下威德自在十善化人。王德力故一切人民。皆受快乐如忉利天。时诸仙人各持仙经授王令读。王读经已。闻过去有佛号宝华琉璃功德光照如来十号具足。王闻佛名身心欢喜。即脱宝冠向四方礼。发大誓愿。我于今日舍四天下一切所珍。出家学道。坐于光明菩提树下。身心不动。若不得成阿耨多罗三藐三菩提。我终不起。是时六欲天王。名金刚摩尼珠。与诸魔众八万亿千。一一鬼兵作百亿变状甚可怖畏。竞集道树。时须阇提王端坐树下。入智印慈心王三昧。三昧力故。时魔兵众同时碎坏。经七七日得成阿耨多罗三藐三菩提。时诸神仙俱来劝请转妙法轮。仙人众中有一大仙。名曰光果。说偈请曰。
　　大德须阇提　　金轮王四域
　　今舍此七宝　　如鸟去一毛
　　坐于光明树　　降伏万亿魔
　　甘露法已闻　　学道已成就
　　相好特无比　　威光照十方
　　当号大善寂　　愿必度我等
　　我今头面礼　　劝请转法轮

　　第二仙人名曰光藏。复说偈言。
　　大圣愍众生　　誓愿坐树下
　　摧伏诸魔军　　结使海已竭
　　愿为众生故　　广说甘露法

　　尔时世尊。默然受于诸仙人请。于光明菩提树下转妙法轮。举身放光照十方界皆如金色。广说四谛及十二因缘。凡百亿偈。初会闻法四山诸仙。皆得无生法忍。百千人发无上道心出家学道。无数四部得须陀洹道。有发菩提心数不可知。佛寿二十五万劫。正法住世二百万劫。像法住世四百万劫。彼佛世尊法欲灭时。有诸比丘游行教化。时有一国名曰电光。有一长者名牢度跋提。修行外道事梵天法。电光大王遣千童子。供给彼人洒扫天庙。时千童子各持天华欲往天寺。于其中路见诸比丘持佛像行。童子问言。此是何神端正威光巍巍乃尔。诸比丘言。此大善寂像。童子问言。大善寂者。生何种姓有何等义。比丘答言。汝不知乎。过去久远须阇提王。弃国出家成无上道。号大善寂。于净光林入般涅槃。我等今者是其弟子。今我所持是善寂像。时千童子闻佛因缘。各持莲华以供养像顶礼像足。跋陀波罗。汝今当知。以是供养佛像因缘。时诸童子随寿长短各自命终。命终之后。即得值遇六十亿那由他诸佛。亲觐供养。于无上道得不退转。跋陀波罗。汝今当知。彼佛世中四山仙人数不可知者。今十方面各得成佛。时千童子华供养者。岂异人乎。我等贤劫千佛是也。跋陀波罗。汝今当知佛灭度后。若诸四众若持一华供养佛像得二种福。何等为二。一者常得化生。二者形色端正。复得二果。一者恒得值遇诸佛。二者多生天上。时诸比丘闻佛所说皆大欢喜。
　　佛告跋陀波罗。汝今当知。我念过去无量无数千万亿劫。彼时有佛。号宝盖照空如来应供十号具足。彼佛出时。此三千大千世界如金刚佛刹等无有异。宝盖照空如来。亦以三乘教化众生。佛灭度后。于像法中有一长者。名曰月集。游行聚落教化众生。以偈赞叹宝盖照空如来名号。
　　宝盖照空正遍知　　无上调御天人师
　　久离生死释师子　　无染清净应真慧
　　能为世间良福田　　普济一切如医王
　　闻名必得大解脱　　我今顶礼无上胜

　　时彼长者说此偈已。以种种华香。供养宝盖照空佛像。华供养已。有千比丘来入讲堂。见大长者华香供养诵赞佛偈。第一比丘名曰日藏。问长者言。汝今日日香华供养赞叹佛名。欲求何等。长者白言。大德比丘应一心听。今我供养欲求无上平等大道。比丘问言。云何名为无上大道。长者答言。
　　无著无所依　　无累心寂灭
　　本性如虚空　　是名无上道
　　大人心所行　　慈悲为最胜
　　三十七灭意　　觉道力庄严
　　乘于六度船　　永度生死流
　　彼处心无著　　故名无上道
　　佛慧如须弥　　亦若莲华敷
　　久达解性空　　故名无上道
　　调御知心如　　实际性亦然
　　三界一切有　　皆入如寂中
　　不调无生相　　同入法界性
　　如此无所有　　故称无上道

　　是时长者说此偈已。白比丘言。唯愿大德行无上道。日藏比丘复说偈言。
　　如仁所说义　　无行无所依
　　本性相空寂　　我当行何法
　　我所问大道　　欲知佛觉智
　　今说法界相　　无知如虚空
　　于此无知中　　无欲无所求
　　如是性相灭　　我当何所行

　　是时长者。复说偈言。
　　日光住空中　　普照于一切
　　彼亦无心相　　欲破诸闇暝
　　光明力照耀　　超过诸黑闇
　　黑闇与光明　　二俱无心意
　　本性无住闇　　闇性不暂停
　　佛慧亦如是　　无灭无所生
　　智力道庄严　　从于五眼起
　　六通如莲华　　不染著世间
　　戒定慧庄严　　超度世间相
　　是故应归依　　无上平等道

　　是时长者说此偈已。白比丘言。大德。汝今欲求无上道不。日藏比丘闻长者言。深解义趣。顶礼佛足。而说偈言。
　　顶礼佛足大解脱　　久住涅槃灭诸有
　　无漏智力所庄严　　如长者说寂灭慧
　　我今欲求无染累　　超过世间诸空相
　　我今求于寂灭道　　不缚不解不住色
　　亦复不入缚解中　　无有生死解脱相
　　此处名为甘露道　　如我所愿得成果
　　修行六度无碍累　　必定得住首楞严
　　具佛职位威仪行　　满足佛智如先佛
　　金刚不坏性空慧　　是一切智大人事
　　摩尼宝珠如意王　　我亦当得一合相
　　平等度意无上性

　　是时比丘说此偈已。告长者言。汝今当知。我已解汝所说偈义。我已堪任为菩提器。我等千比丘。从今日乃至成佛。常修大慈普爱一切。于诸众生不生毁呰。何况杀害。我从今日乃至菩提。常起大悲普摄一切。而于大悲不起悲相不生恋著。我从今日乃至成佛。见他得乐心生欣悦。犹如比丘得三禅乐。不起乐触及乐觉相。我从今日乃至成佛。不见众生。及众生相。亦不住喜不入舍中。我从今日乃至成佛。终不造作九十五种诸恶律仪。我从今日乃至成佛。终不为己畜养八种不净之物。若有畜积必为饶益诸众生故。我从今日乃至成佛。终不毁谤菩萨法藏。若有辩才智慧无极。说邪见论满百千岁。我宁碎身犹如微尘。终不信受。我从今日乃至成佛。设有众生不造善业作五逆罪。必当教化令得饶益。我从今日乃至成佛。誓愿当度五浊恶世没苦众生。我从今日乃至成佛。常当修行诸波罗蜜。尽其边际到大智岸。我从今日乃至成佛。终不放舍一切众生。必当安慰以义饶益。我从今日乃至成佛。愿普庄严一切佛事修诸净行。十种珍宝以为脚足。无愿解脱以为眼目。游于大空毕竟涅槃。时千比丘发此誓已。五体投地遍礼诸佛。而说偈言。
　　佛智不可动　　从于解脱生
　　本性相自空　　游戏金刚心
　　已摧烦恼魔　　阴盖永已除
　　清净大慧者　　我今头面礼

　　说此偈已。遍礼十方一切诸佛。是时空中无云而雷。诸天龙神普雨天华以为供养。而说偈言。
　　善哉胜大士　　出家修梵行
　　净命乞自活　　常离四种食
　　染衣执应器　　大数满一千
　　今复发最上　　微妙菩提心
　　福田中最胜　　无过比丘僧
　　我今头面礼　　修行大乘者

　　时千比丘。闻偈叹德倍加精进。即得甚深观佛三昧。告长者言。善哉长者。我因汝故发菩提心。汝亦应于佛法海中出家学道。尔时长者受比丘教。于正法中出家学道。常修头陀备诸苦行。经七七日得无生忍。跋陀波罗。汝今当知。时大长者。教化多人发菩提心者。久已成佛殊胜月王佛是也。若有善男子善女人。闻是佛名恒得值佛。于菩提心得不退转。即得超越十二亿劫极重恶业。时千比丘发誓愿者。我等贤劫千佛是也。说是语时。百千梵王发菩提心思佛。千优婆塞等得无生法忍。郁多罗母善贤比丘尼等五百比丘尼。不受诸漏心得解脱成阿罗汉。说是语时。时会大众闻佛所说皆大欢喜。
　　佛告跋陀波罗。汝今当知。我念过去无量无数阿僧祇劫。彼时有佛号净音如来十号具足。彼佛出时。此三千世界七宝庄严。如宝庄严国等无有异。佛寿二十大劫。正法住世四十劫。像法倍寿八十劫。亦以三乘教化众生。于像法中有一比丘名一切忍。持菩萨藏行菩萨法。游巡村落常说此偈。
　　佛住平等空　　法性相亦然
　　僧依无为会　　三宝义无异
　　了本性相空　　归依处寂灭
　　常行真如道　　乃应菩萨行

　　忍辱进大比丘常说此偈。时华光林中有千梵志。修四梵行慈悲喜舍。闻此比丘赞三宝义名。身心欢喜。即白比丘。于何经中有如此义。比丘白言。大调御师。于大方等真实经中。说佛法僧平等空慧住一相中。时千梵志。闻佛法僧平等空慧。即思甚深大空智义。八千岁中端坐正受。于空法中而不决了。复更思惟一切法空。于如实际亦不决了。然不生疑亦不诽谤。作此思惟。时有一比丘名曰智藏。告诸梵志。汝等知不。过去有佛。名三昧尊丰如来十号具足。如是同字百千亿佛。皆说甚深般若波罗蜜。其经中说。不住诸法法性皆空。如是梵志于空法中心不明了。但当一心归于空义。时千梵志。闻此语已心大欢喜。白比丘言。般若波罗蜜是大空智。我等今者无明所覆。于空义中无由解了。但于大德所说法中身心随喜。佛告跋陀波罗。彼二比丘善说法者。第一比丘今已成佛于妙乐国。欢喜庄严珠王佛是。若有四众闻彼佛名。五体投地归依顶礼。即得超越五百万亿阿僧祇劫生死之罪。第二比丘久已成佛。号帝宝幢摩尼胜光如来十号具足。若有四众闻彼佛名。五体投地归依顶礼。即得超越七百万亿阿僧祇劫生死之罪。时千梵志。以闻甚深般若波罗蜜身心欢喜。不生惊疑怖畏诽谤。即得超越五十亿劫生死之罪。舍身他世即得值遇十六亿佛。于诸佛所得念佛三昧以庄严心。念佛三昧庄严心故。渐渐于空法中心得开解。跋陀波罗。时千梵志岂异人乎。我等贤劫千佛是。以得闻空法心无疑故。于娑婆世界次第得成阿耨多罗三藐三菩提。是故一切众生。应于空义心无疑惑。佛说此语时。时会大众闻佛所说。有得初果。有发无上正真道意。数甚众多不可具说。一切大众闻佛所说。皆大欢喜顶礼佛足。
　　佛告跋陀波罗。我念过去无量无数阿僧祇劫。彼世有佛。名海慧如来十号具足。国名净乐。七宝庄严地生宝华。如须弥山七宝合成。严显可爱。彼佛世尊常入禅定。默然不言终不说法。但放白毫大人相光。施作佛事。或有众生见白毫光。如十善印说十善义。或有众生见白毫光。如五戒印说五戒义及五戒缘。或有众生见白毫光。如八戒印说八戒义及八戒缘。或有众生见白毫光。如波罗提木叉印说波罗提木叉义及波罗提木叉缘。或有众生见白毫光。如六波罗蜜印说八万四千诸度义。或有众生见白毫光。如四谛印说四谛义及三十七助菩提分法。或有众生见白毫光。如独觉印说十二因缘义。或有众生见白毫光。如智相印演说菩萨初地境界乃至十地。说首楞严光印三昧。说金刚定不坏境界。跋陀波罗。如是白毫大人相中。现无量无数恒河沙印。或有印中演法无畏。或有印中说九十五种外道邪术。或有印中说诸天众上妙报应。或有印中说于劫成及与劫坏。或有印中说日月五星二十八宿灾异变怪一切世事。或有印中说诸神仙及鬼神道。此白毫印。普照十方化度众生。随有缘者显现佛事。彼佛寿命十二大劫。正法住世亦十二劫。像法住世二十四劫。于像法中有千婆罗门。第一婆罗门名檀那世寄。其最后名分若世罗。千婆罗门聪明博智。各皆通达四毗陀论。海慧如来像法之中。有一比丘名曰净龙丰庄严。与诸婆罗门共相难诘。婆罗门说毗陀论经神我之法。沙门复以十二部经甚深空义。演说无相破其贪著。千婆罗门闻无相义。白比丘言。汝于何处得此无我空寂之法。比丘答言。三世诸佛十号具足。所共宣说。海慧如来白毫印中。常说此偈。
　　本性义不生　　无受无取者
　　四大性如幻　　五阴如炎电
　　一切诸世间　　犹如旋火轮
　　皆随无明转　　业力庄严生
　　观性相无常　　无我无有生
　　智者应谛观　　本末因缘义
　　本性实际空　　缚著横见有
　　若能达解空　　无愿无作处
　　无相无所依　　必得道如佛
　　降伏众魔怨　　度脱诸天人
　　亦入大解脱　　知空是本报
　　是名佛所说　　无我及空义

　　说此偈已。千婆罗门心大欢喜。礼比丘足各自还归。端坐林野思无我空。经八千万岁。于大空义心不决了。以思空义功德力故。即于空中得见百千佛。于诸佛所得念佛三昧。即于三昧中见海慧佛。白毫印中说甘露偈。
　　若欲发道心　　修持菩萨戒
　　欲求真实空　　随学菩萨道
　　常当行慈心　　除去恚害想
　　悲愍于一切　　观彼身空寂
　　我身无性相　　假于四大生
　　随顺诸佛法　　不杀不起嗔
　　悉堪受诸法　　其心犹如地
　　常行无所著　　一心住一意
　　悉观法平等　　无彼亦无此
　　正心思此义　　乃应菩萨行

　　时千婆罗门闻此偈已。身心欢喜倍加精进。即得诸佛现前三昧。于三昧中坚固正受。不退转于阿耨多罗三藐三菩提心。跋陀波罗。尔时龙丰庄严比丘者。久已成佛。华光国土龙自在王佛是。千婆罗门岂异人乎。我等贤劫千佛是。跋陀波罗。我与贤劫千佛。于海慧如来遗法之中。闻大空偈端坐思惟心不决了。犹得超越无量亿劫生死之罪。是故汝等应于空义思惟取证。是时众会闻佛所说。有得初果。有发无上正真之道。有种辟支佛道因缘者。时会大众闻佛所说皆大欢喜。跋陀波罗。我念过去无量亿世。彼时有佛号自在胜如来十号具足。彼佛世尊出现世时。此娑婆世界其地金色。金华金光充遍世界。自在胜如来寿五十大劫。正法住世三十大劫。像法住世百二十大劫。于像法中有千居士。多饶财宝各储一亿。虽获俗利不以喜悦。常修苦空无常之相。彼时世中有一优婆塞。聪明多智名摩诃那伽。至居士所高声说偈。
　　财为无主物　　王贼所侵劫
　　水火风吹尽　　不安不久居
　　此身属无常　　恒为老病使
　　匆匆营众务　　不觉死贼苦
　　无常风力解　　财如大毒蛇
　　毒害猛于龙　　亦为世怨俱
　　诸佛及贤圣　　视财如疮疣
　　捐之于大地　　如人弃涕唾
　　善士修布施　　恒观于无我
　　财物及受者　　三法俱空寂
　　以此庄严心　　乃应菩萨行

　　时千居士。闻优婆塞所说偈义。深心欢喜得未曾有。即共相随到于僧房。到僧房已白诸比丘。此大众中谁有智者。唯愿为我说甘露法。尔时众中有一比丘。名曰净音。为诸居士广赞菩萨檀波罗蜜。即说此偈。
　　过去有佛　　号自在胜　　彼佛世尊
　　常说此法　　施为妙聚　　受报无穷
　　诸天世人　　因施得立　　是故智者
　　应行修施　　施为宝盖　　覆护穷者
　　今世后世　　生处安乐　　若能广意
　　修空慧心　　不住诸有　　而行布施
　　如此施者　　必成佛道　　古昔诸佛
　　所说檀法　　长者应念　　宜时修行

　　时千居士。复闻比丘赞于布施。身心欢喜。即诣王所启大王言。我等今日闻诸比丘赞说檀波罗蜜。唯愿大王。为我宣令一切国内贫苦众生普使闻知。

　　佛说千佛因缘经


