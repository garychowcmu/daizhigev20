  受持七佛名号所生功德经
                        　　唐 玄奘译

                        
        　      


　　受持七佛名号所生功德经

　　　　大唐三藏法师玄奘奉　诏译
　　如是我闻。一时佛薄伽梵。在室罗筏住誓多林给孤独园。与无量无数声闻菩萨摩诃萨俱。及诸天人阿素洛等一切大众前后围绕。
　　尔时世尊告舍利子吾今愍念一切有情。略说受持七佛名号所生功德。令受持者当获殊胜利益安乐。汝应谛听极善思惟。吾当为汝分别解说。舍利子言。唯然世尊。愿乐欲闻。
　　佛告舍利子。于此东方有一佛土名曰离垢众德庄严。彼土有佛。名曰轮遍照吉祥如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。便超百千俱胝大劫生死长夜流转剧苦。随在所生常识宿命。有能受持彼佛名者。不失如前所获功德。复于百千俱胝大劫随所生处心离愚痴。于天人中受诸妙乐。有能建立彼佛形像供养恭敬尊重赞叹。不失如前所获功德。复于无量俱胝大劫。随在所生常得值佛速证无上正等菩提。
　　复次舍利子。于此东方复有佛土。名曰妙觉众德庄严。彼土有佛。名妙功德住吉祥如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸天人说微妙法。开示初善中善后善。文义巧妙纯一圆满清白梵行。若有得闻彼佛名者。便得超越一切八难。随在所生常识宿命。有能受持彼佛名者不失如前所获功德。复于无量俱胝大劫。随在所生心常聪慧。恒居善趣受诸妙乐。有能建立彼佛形像恭敬供养尊重赞叹。不失如前所获功德。复于无量俱胝大劫。随在所生常得值佛。修行一切波罗蜜多。成大导师度无量众。复次舍利子于此东方。复有佛土名众生主。彼土有佛。名一宝盖王如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。便得远离一切忧苦。禄位财宝无有退失。唯除宿世定恶业因。有能受持彼佛名者。不失如前所获功德。随在所生具大威德。神通自在身带光明形貌端严众所乐见。有能建立彼佛形像供养恭敬尊重赞叹。不失如前所获功德。复于无量俱胝大劫。常不枉生无佛世界。修菩萨行。大誓庄严成无上觉饶益一切。
　　复次舍利子。于此东方复有佛土名自在力。彼土有佛。名善逝定迹如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。心便寂静离诸諠杂。有能受持彼佛名者。不失如前所获功德。复于无量俱胝大劫。随所生处身四威仪若语若默心常在定。有能建立彼佛形像供养恭敬尊重赞叹。不失如前所获功德。复于无量俱胝大劫。随在所生常得值佛速能究竟诸等持门。成两足尊度无量众。
　　复次舍利子。于此东方复有佛土名最胜宝。彼土有佛名宝华光吉祥如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。便得具足胜念慧行。处四众中说法无畏。言词威肃闻皆敬受。有能受持彼佛名者。不失如前所获功德。复于无量俱胝大劫。随在所生具念慧行成猛利智得胜闻持。有能建立彼佛形像供养恭敬尊重赞叹。不失如前所获功德。复于无量俱胝大劫。随所生处常值如来。辩才无碍广宣妙法。渐次修习福慧资粮。成天人尊度无量众。
　　复次舍利子。于此南方有一佛土名寂静珠。彼土有佛。名超无边迹如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。其心泰然无所扰乱。有能受持彼佛名者。不失如前所获功德。复能速证月光胜定。证此定已寻复能证殑伽沙等三摩地门。有能建立彼佛形像供养恭敬尊重赞叹。不失如前所获功德。复于诸佛所说法门。能遍受持深达义趣。照了无碍如日光明。随在所生常得值佛。因以速证无上菩提。复次舍利子。于此南方复有佛土名最上香。彼土有佛。名妙香王如来应正等觉明行圆满善逝世间解无上丈夫调御士天人师佛薄伽梵。今现在彼。哀愍世间为诸大众说微妙法。开示初善中善后善。文义巧妙纯一圆满清白梵行。若有得闻彼佛名者。身心调畅离诸粗重。恶业消灭烦恼轻微。有能受持彼佛名者。不失如前所获功德。复于来世随在所生具三十二大丈夫相。一切有情同所瞻仰。有能建立彼佛形像供养恭敬尊重赞叹。不失如前所获功德。复于来世随在所生常得出家具清净戒。游诸佛土闻法受持。具足修行一切功德。由是速证阿耨多罗三藐三菩提。
　　佛告舍利子。若诸有情得闻如是七佛名号受持供养。必获如前所说功德。所以者何。如是七佛名号色像。皆由本愿大悲所成故。令众生闻持供养。皆获如是利益安乐。
　　时薄伽梵说是经已。舍利子等诸大声闻及诸菩萨摩诃萨并诸天人阿素洛等一切大众闻佛所说。皆大欢喜信受奉行。

　　受持七佛名号所生功德经


