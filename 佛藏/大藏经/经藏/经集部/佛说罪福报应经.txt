  佛说罪福报应经
　　刘宋 求那跋陀罗译




　　　　佛说罪福报应经

　　　　宋于阗国三藏求那跋陀罗译
　　闻如是。一时佛在迦维罗卫国释氏精舍。与千二百五十比丘俱。九月本斋一时毕竟从神室出。往至舍卫国祇树给孤独园。二国之间有一大树。名尼拘类。高二十里。枝布方圆覆六十里。其树上子数千万斛。食之香甘其味如蜜。甘果熟落人民食之。众病皆除眼目精明。佛坐树下。时诸比丘取果食之。佛告阿难。吾观天地万物各有宿缘。阿难即前为佛作礼。长跪白佛。何等宿缘。此诸弟子愿欲闻之。唯具演说开化未闻。佛告阿难。善哉善哉。若乐闻者一心听之。
　　佛言。夫人作福譬如此树。本种一核。稍稍渐大所益无限。为人豪贵国王长者。从礼事三宝中来。为人大富财物无限。从布施中来。为人长寿无有疾病身体强壮。从持戒中来。为人端正颜色洁白晖容第一。手体柔软口气香洁。人见姿容无不欢喜。视之无厌。从忍辱中来。为人精修无有懈怠。乐为福德。从精进中来。为人安详言行审谛。从禅定中来。为人才明达解深法。讲畅妙义开悟愚蒙。人闻其言莫不咨受宣用为珍。从智慧中来。为人音声清彻。从歌咏三宝中来。为人洁净无有疾病。从慈心中来。以其前生不行杖捶故。为人姝长恭敬人故。为人短小轻慢人故。为人丑陋喜嗔恚故。生无所知不学问故。为人颛愚不教人故。为人喑哑谤毁人故。为人聋盲不视经法不听经故。为人奴婢负债不偿故。为人卑贱不礼三尊故。为人丑黑遮佛前光明故。生在裸国轻衣搪揬佛精舍故。生马蹄人国屐蹑佛前故。生穿胸人国布施作福悔惜心故。生獐鹿麋尘中喜惊怖人故。生堕龙中喜调戏故。身生恶疮治护难差。喜鞭榜众生故。人见欢喜前生见人欢悦故。人见不欢喜。前生见人不欢悦故。喜遭县官闭系牢狱桁械其身。前生为人笼系众生不从意故。为人吻缺。前生钓鱼鱼决口故。闻好言善语心不乐闻。于中闹语乱人听受经法者。后为耽耳狗。闻说法语心不餐采。后生长耳驴马之中。悭贪独食堕饿鬼中。出生为人。贫穷饥饿衣不蔽形。好者自啖恶者与人。后堕猪豚蜣螂中。劫夺人物后堕羊中。人生剥皮。喜杀生者后生水上浮游虫。朝生暮死。喜偷盗人财物者。后生牛马奴婢中偿其宿债。喜淫他人妇女者。死入地狱。男抱铜柱。女卧铁床。出生为人堕鸡鸭中。喜作妄语传人恶者。入地狱中洋铜灌口。拔出其舌以牛犁之。出生堕恶声鸟鸺鹠鸜鹆中。人闻其鸣无不惊怖。皆言变怪咒令其死。喜饮酒醉犯三十六失。后堕沸屎泥犁中。出生堕狌狌中。后为人愚痴顽无所知。夫妇不相和顺者。数共斗诤更相驱遣。后生鸽鸠鸟中。贪人力者后生象中。为州郡令长粟食于官者。无罪或私侵人民鞭打捶杖。逼强输送告诉无从。桁械系录不得宽纵。后堕地狱神受万痛数千亿岁。从罪中出堕水牛中。贯穿鼻口挽船牵车。大杖打扑偿其宿罪。为人不裁净者从猪中来。悭贪不庶几者从狗中来。佷戾自用者从羊中来。为人不安谛不能忍事者。从猕猴中来。人身腥臭者从鱼鳖中来。为人凶恶含毒心者。从蝮蛇中来。为人好美食。杀害众生无有慈心者。从豺狼狸鹰中来。生世短命胞胎伤堕不全。生世未几而早命终。堕在三涂。数千万劫无得竟时。慎之慎之。
　　佛言。凡作功德皆应身。为烧香福食及以转经。不得请人而不嚫。愿如倩人食。岂得自饱不复饥耶。烧香洁净逮萨云若摄一切想。然灯聪明得三达智无所挂碍。烧香斋食读经达嚫以为常法。布施得福诸天扶将。万恶皆却众邪敢当。懈怠之人安隐谐偶无精进心。一朝疾病有不吉利。便欲烧香方云作福。诸天未降众魔故前。试共娆触作诸变怪。以是之故常当精进。罪福随人如影随形。殖种福田如尼俱类树。本种之时为种几核。阿难长跪叉手答佛言。种一枚核稍稍渐大。收子无限。佛言阿难。施一得万倍。言不虚也。佛时颂曰。
　　贤者好布施　　天人自扶将
　　施一得万倍　　安乐寿命长
　　今日施善人　　其福不可量
　　皆当得佛道　　度脱于十方

　　佛语阿难。世人无知生死。肉眼不知罪福。吾以道眼睹无数劫来。至于今日罪福报应。犹如掌中观宝琉璃。内外明彻无狐疑也。阿难即前整衣服。作礼而白佛言。演说此法当何名之。佛告阿难。此经名为五道轮转罪福报应。若有善男子善女人。讽诵宣传功德无量。当见贤劫千佛奉事供养。不堕三涂八难之处。得无识定。佛说经已。五百比丘漏尽意解。诸天龙神时会树下。清信士万二千人。清信女六千人。悉履道迹。皆前为佛作礼而去。

　　　　佛说罪福报应经


