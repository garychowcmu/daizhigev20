  诸法集要经
　　观无畏尊者集  宋 日称等译




　　　　诸法集要经卷第一

　　　　观无畏尊者集(总二千六百八十四颂)
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　伏除烦恼品第一

　　稽首三有最胜尊　　吉祥无垢尽诸漏
　　愚夫为惑所沉溺　　能以等慈而拔济

　　依正法念处　　广大契经海
　　集成此伽陀　　为作世间眼
　　当发生净信　　精进不放逸
　　弃背于六尘　　修习微妙智
　　乐布施持戒　　忍辱诸禅定
　　以四无量心　　利乐诸含识
　　若散乱放逸　　起暴恶邪见
　　常发虚妄言　　当堕于地狱
　　若悭吝憎嫉　　远离于善法
　　乐损恼众生　　定堕饿鬼趣
　　若破坏正法　　愚痴著染欲
　　耽饮食睡眠　　当获畜生报
　　身语意三种　　造作诸不善
　　为业之所缠　　数数而增长
　　如是彼愚夫　　展转无休息
　　智者善修习　　当得寂静乐
　　了知是业果　　弃舍于放逸
　　以智慧拣择　　此善无过上
　　常乐修惠施　　坚固持净戒
　　怜愍诸有情　　令诸愿成就
　　与慈悲相应　　不生于希望
　　为摄受于他　　决定得成就
　　解脱彼贪嗔　　知足离过患
　　爱念于众生　　决定得成就
　　以平等质直　　无有冤亲想
　　永脱诸恶趣　　决定得成就
　　具足诸威仪　　善平等说法
　　离悭嫉过失　　决定得成就
　　乐承事师尊　　持戒修诸定
　　明了罪福相　　决定得成就
　　起勇猛精进　　坐禅若读诵
　　爱语无谄曲　　决定得成就
　　于时及彼方　　或作或止息
　　皆方便了知　　决定得成就
　　无嗔伏嗔恚　　忍辱除暴恶
　　正法舍非法　　光明灭黑暗
　　真实遣虚妄　　寂静摧两舌
　　怜愍息毁呰　　无缚解缠缚
　　慈心止杀害　　乐施销悭垢
　　以净善对治　　不如理作意
　　以智照无明　　无常破常执
　　犹日昃月亏　　迁流本如是
　　当自善思惟　　观察离邪欲
　　八圣道为因　　能越诸恶趣
　　住四无所畏　　能降诸恐怖
　　正念祛妄念　　胜智摧邪智
　　乐住阿兰若　　淡泊绝贪欲
　　譬如众山中　　须弥为最胜
　　如大海深广　　能生诸珍宝
　　如皎日光明　　映蔽诸宿曜
　　无生止有生　　如火然槁木
　　亦如妙饮食　　能除于饥渴
　　如师子进止　　能伏诸群兽
　　知足绝贪求　　无畏亦如是
　　仁慈世共称　　舍此咸轻鄙
　　懈怠与颛愚　　精进能除断
　　如有暴恶人　　非理相加谤
　　智者以诚言　　安忍能除遣
　　诸天降修罗　　由信乐正法
　　佛出于世间　　能制诸外道

　　说法品第二

　　若人善说法　　能使彼开解
　　为众之导师　　令至安隐处
　　示菩提正路　　毕竟令趣入
　　生死险道中　　永断痴缠缚
　　是法无过上　　非世俗所说
　　若有闻是者　　能渡诸有海
　　若有智慧人　　于此勤修习
　　有四种福田　　能生诸善果
　　若奉持佛教　　得诸根具足
　　不生爱乐心　　于后徒悔恼
　　若人于五欲　　常追求耽染
　　恋著于妻孥　　当堕于恶趣
　　起不正思惟　　积集诸过失
　　皆由于自心　　为妄想萦絷
　　是心难降伏　　多攀缘欲境
　　若能善制之　　获清凉安隐
　　是心如恶马　　以正法调伏
　　闻已当忆持　　数数而观察
　　若人闻正法　　闻已悉明了
　　发生于善根　　远离诸过咎
　　由闻正法故　　心净无垢染
　　生踊跃欢喜　　增长于明慧
　　由闻正法故　　不造作众罪
　　知业果不虚　　当得菩提道
　　由闻正法故　　知佛诸功德
　　法为解脱因　　是为真智者
　　由闻正法故　　知法相常住
　　是故当一心　　于事勤修作
　　由闻正法故　　解脱轮回海
　　断种种贪爱　　当证于实际
　　由闻正法故　　悟彼生灭相
　　具四种因缘　　当明了信解
　　由闻正法故　　了知蕴处界
　　与生灭相应　　今正智明显
　　是三种过患　　为轮回之本
　　乐多闻正法　　当断令永尽
　　若乐于多闻　　处世无过上
　　于动不动法　　悉究诸源底
　　是人命终时　　无复诸忧怖
　　善达彼正法　　不生于少苦
　　能以正智火　　焚烧烦恼薪
　　由乐于多闻　　后苦不复受
　　若亲近多闻　　则生安隐乐
　　离放逸烧然　　此为善根本
　　当承事耆德　　欣乐彼宣说
　　出离老死因　　得证真常处
　　了达一切法　　解脱诸障染
　　引发菩提心　　多闻为最上
　　若习近多闻　　乐欲修正慧
　　当以身语心　　尊重常恭敬
　　若乐多闻者　　善住于法性
　　坚固勤修作　　能越三有海
　　若人有多闻　　则具诸财宝
　　无闻虽富饶　　愚懵同贫窭
　　若人无法财　　远离于师范
　　虚受彼形躯　　常怀于忧赧
　　若近恶知识　　生放逸懈怠
　　犹如硗田中　　虚掷于种子
　　多闻具法眼　　虽瞽亦明觉
　　无目无多闻　　是为暗钝者
　　若远离正法　　依止于非法
　　犹如舍良医　　而求愈笃疾
　　诸法无限量　　积学方悟入
　　滴雨成驶流　　皆由于渐次
　　无始轮回海　　发起菩提心
　　至金刚道场　　成佛果亦尔
　　净心持正法　　不著于诸禅
　　非欲境所牵　　决定常安隐
　　有智亲智人　　当舍离无智
　　以智德修身　　斯人甚希有
　　以信心求法　　常生于胜处
　　设堕险难中　　诸天常救护
　　于暗作明灯　　于病为良药
　　贫乏与珍财　　盲者使能视
　　于世间瀑流　　为作彼舡筏
　　若醉傲放逸　　决定为自损
　　是先佛所说　　当具足信受
　　令正智现前　　修习忘疲倦

　　厌离自身品第三

　　谓利养名闻　　饮食卧具等
　　无少分希求　　于我何所作
　　是身可厌患　　损害如冤贼
　　造作诸过愆　　常乐非梵行
　　又复此身者　　为众病依止
　　不净常盈流　　实罪恶之器
　　与心为近住　　无思惟觉知
　　刹那命终时　　恶色深可畏
　　寿暖识三缘　　俱时而弃舍
　　如枯木无知　　形消流秽汁
　　愚夫当盛年　　迷乱多憍恣
　　须臾不暂停　　变异成衰老
　　恃财富奢逸　　广造诸恶业
　　是人命欲终　　受极苦热恼
　　不乐于正法　　何异彼非人
　　违背涅盘城　　栖止于邪道
　　广大修福报　　由是生人间
　　当乘智慧舟　　永越于有海
　　是身如掣电　　类乾闼婆城
　　云何于他人　　数生于喜怒
　　此身非坚牢　　暂时而动转
　　常谄曲为心　　宁免老死怖
　　为疾病城邑　　是忧恼舍宅
　　亦如于田畴　　生善不善种
　　若人以施戒　　慈智庄严身
　　唯此善因缘　　为第一坚固
　　又说此身者　　为诸界所依
　　若能善觉了　　速得于解脱
　　此明自身界　　虚假强分别
　　若乐他蕴界　　愚痴无出要
　　若外具诸财　　内界无寂静
　　于身善了知　　则能脱诸苦
　　由守护己财　　复增于苦恼
　　诸恐怖随生　　谓官贼水火
　　若远非法财　　则无诸障碍
　　弃舍常获安　　摄取当自咎
　　应如实了知　　自他蕴界相
　　习定持经典　　焚烧烦恼聚
　　是故有智人　　于身善观察
　　既明彼界性　　是名解脱者

　　远离不善品第四

　　若人于五欲　　常生其渴爱
　　由彼心动乱　　诸恶此随转
　　若见于女色　　乐著无暂舍
　　不悟彼无常　　诸恶此随转
　　由彼贪痴故　　增长于生死
　　凡夫不了知　　诸恶此随转
　　常乐行放逸　　寿命非长久
　　无正智思惟　　诸恶此随转
　　贪欲无厌足　　侈服恣严身
　　生掉举无惭　　诸恶此随转
　　常为六尘坌　　五欲之所牵
　　迷三世无知　　诸恶此随转
　　乐著己眷属　　自不知殒没
　　顾恋起恚心　　诸恶此随转
　　昔耽于欲境　　则为后过患
　　由意不寂静　　诸恶此随转
　　受用彼富乐　　恩爱忽乖离
　　不究先苦因　　诸恶此随转
　　为染欲所迷　　譬若鱼投网
　　缠缚不能脱　　诸恶此随转
　　愚夫常爱著　　不知欲过失
　　痴暗之所迷　　诸恶此随转
　　多畜于宠嬖　　命终而独往
　　为业罥所拘　　诸恶此随转
　　迷失于正道　　三界殊不知
　　不摄护诸根　　诸恶此随转
　　于有戒无戒　　乐行于损恼
　　破坏于正法　　诸恶此随转
　　于罪福损益　　闻已如聋哑
　　譬愚童作戏　　诸恶此随转
　　舍寂静园林　　流泉诸胜处
　　乐著于嬉逸　　诸恶此随转
　　离岩谷宫殿　　清净莲花池
　　由贪彼欲乐　　诸恶此随转
　　虽嗜妙饮食　　无光泽威德
　　作非法业缘　　诸恶此随转
　　如是愚痴人　　常不生知觉
　　为业风所飘　　轮转于三界
　　或有生胜处　　放逸而堕落
　　由懈怠痴迷　　不能断诸过
　　若弃舍五欲　　得最上安隐
　　如诸佛圣人　　无贪无忧恼
　　初中后修习　　解脱诸垢染
　　当得牟尼尊　　第一寂静乐
　　若乐五欲者　　则堕于恶趣
　　彼无别功能　　唯招其苦报
　　是故有智人　　于欲何所著
　　为彼轮回因　　定受诸楚毒
　　或住天宝峰　　园林净池沼
　　由戏妄染著　　从彼而堕落
　　天上妙金山　　琉璃为峰顶
　　由造不善业　　从彼而堕落
　　天上诸宝树　　清泉相间绕
　　以贪欲因缘　　从彼而堕落
　　天上诸宝坊　　香海可爱乐
　　毁戒离诸善　　从彼而堕落
　　天上妙音乐　　闻已能适意
　　由乐著废时　　从彼而堕落
　　若意生贪著　　欲境常现前
　　无正智思惟　　何因获安乐
　　如童稚无知　　岂能修少福
　　从彼堕落已　　自受其业报
　　若人作不善　　而求于乐果
　　彼因不相似　　愚夫心妄转
　　于施戒正慧　　不起于修习
　　愚痴著欲人　　为死所吞啖
　　无智迷业果　　常作诸过恶
　　愚痴著欲人　　为死所吞啖
　　为贪火烧然　　不知轮回苦
　　愚痴著欲人　　为死所吞啖
　　由情爱所钟　　生别离苦恼
　　愚人当尔时　　为死所吞啖
　　不厌怖轮回　　心驰于色境
　　愚痴著欲人　　为死所吞啖
　　生病难忧怖　　而不能厌患
　　愚痴著欲人　　为死所吞啖
　　为彼恶知识　　趣轮回险道
　　愚痴著欲人　　为死所吞啖
　　心起邪思惟　　违背于正理
　　愚痴著欲人　　为死所吞啖
　　自行于非法　　作生死怖畏
　　愚痴著欲人　　为死所吞啖
　　常发染污言　　心宁知罪福
　　愚痴著欲人　　为死所吞啖
　　由惯习贪爱　　不乐真实法
　　愚痴著欲人　　为死所吞啖
　　于己求快乐　　于法生损坏
　　愚痴著欲人　　为死所吞啖
　　当专注一心　　常修持净业
　　弃舍诸不善　　是名为智者
　　若诸天著乐　　不乐修施戒
　　常生放逸心　　决定当堕落
　　复有天宝山　　诸珍所严莹
　　琉璃以为峰　　与须弥相称
　　彼天或初生　　现住及将没
　　若生放逸心　　于彼而流转
　　其地悉严净　　林木起凉风
　　若生放逸心　　于彼而流转
　　有妙莲花池　　金叶琉璃干
　　若生放逸心　　于彼而流转
　　有清胜河流　　珍禽悉翔集
　　若生放逸心　　于彼而流转
　　有上妙辇舆　　层楼极高胜
　　若生放逸心　　于彼而流转
　　如是流转相　　皆由迷欲境
　　云何说名人　　心不生厌舍
　　乐习放逸行　　则增长轮回
　　于此不远离　　当受大苦恼
　　屠者缚群畜　　皆不令驰散
　　眷属累于身　　何由能免脱
　　又彼诸天众　　常著诸欲乐
　　不知生灭因　　彼天如愚者
　　如是彼众生　　为放逸牵缚
　　极增上愚痴　　至死无醒悟
　　心常造诸恶　　为死所降伏
　　欲火镇烧然　　徒增于后悔
　　由乐行非法　　决定入轮回
　　于彼命终时　　极怖无救度
　　不思择善法　　常乐于欢聚
　　倏尔忽乖违　　则受别离苦
　　昼夜促寿命　　在须臾顷刻
　　死怖若现前　　应知无能免
　　智者睹生灭　　则兴于嗟叹
　　舍放逸愚痴　　得离垢清净
　　观自他灭相　　何容造诸恶
　　若心离过失　　当获寂静乐
　　不放逸最胜　　是如来所说
　　人若悟无常　　则舍诸不善

　　无常品第五

　　尽快乐边际　　一切无有常
　　若自生爱乐　　应知当弃舍
　　是死怖可畏　　迅速难防护
　　或於戏笑中　　忽尔而长逝
　　此灭法平等　　处处悉周遍
　　于此不了知　　真是愚痴者
　　若年少衰老　　或贫乏富足
　　及在家出家　　为死所勾摄
　　若快乐苦恼　　或有德无德
　　净行非净行　　为死所勾摄
　　若持戒毁戒　　或智者愚夫
　　乃至尊及卑　　为死所勾摄
　　若天若地狱　　或饿鬼畜生
　　醒觉及惛迷　　为死所勾摄
　　若生于欲界　　或住色界者
　　无色亦复然　　为死所勾摄
　　是身老病侵　　如杖索捶缚
　　彼死有强力　　于众无慈护
　　有种种恐怖　　死畏极险恶
　　诸天痴所盲　　对此有啼笑
　　从天中堕没　　有乖离苦恼
　　或堕地狱中　　彼苦无穷极
　　受天上快乐　　唯灭生忧苦
　　如毒杂美味　　是故当弃舍
　　彼天福将尽　　亲属皆舍去
　　当其堕落时　　是苦无相似
　　以福减劣故　　如油尽灯灭
　　于此命临终　　但增其逼恼
　　为爱欲所缠　　忧戚心狂乱
　　语缓身颤动　　是彼堕落怖
　　常著彼快乐　　为欲所欺诳
　　或暂时舍离　　彼则生苦恼
　　诸天堕落苦　　比地狱犹轻
　　于十六分中　　而不及其一
　　天中灭没怖　　人间死忧恼
　　见已不厌患　　况复轮回火
　　由著乐退失　　即知世无常
　　若觉悟彼因　　心当造诸善
　　高者必当坠　　世数终归尽
　　合会有分离　　死为命边际
　　诸法有无常　　生灭即随转
　　有生无灭者　　三界何曾见
　　或一生余族　　或一胎中丧
　　或随转往来　　或作欲事业
　　如见日光明　　出已定当没
　　一切有生者　　灭即依前住
　　愚夫不了知　　彼乐生即灭
　　无出离方便　　后当唯守死
　　当求彼常乐　　未殒勤修善
　　随顺正法行　　此说为智者
　　无常亦何定　　他世转艰辛
　　佛说轮回因　　唯此为真实
　　谓彼彼生起　　即数数堕灭
　　诸天著乐故　　则多生憍傲
　　又复彼天中　　灭时受苦恼
　　唯除地狱中　　余苦无与等
　　由坚著五欲　　自不知退没
　　如是愚痴人　　何由免老死
　　受轮转生灭　　其数无有量
　　不生出离心　　彼为自欺诳
　　居高者必危　　聚宝当有乏
　　恩爱有乖离　　生者皆归死
　　生已即长大　　壮色不暂停
　　倏尔即无常　　俱生性如此
　　于福不摄取　　为境界所缚
　　由贪爱愚痴　　临终无救护
　　复有妙宝峰　　庄严皆具足
　　有种种莲华　　林木极可爱
　　有种种河池　　水鸟咸依止
　　有众妙名华　　众宝而严饰
　　有最胜宫殿　　皆珍宝所成
　　劫树发金光　　叶布琉璃色
　　尼俱律陀树　　银光相间错
　　莲蘤悉开敷　　众蜂如音乐
　　有上妙璎珞　　奇巧胜无比
　　人世昔所修　　感果皆如意
　　彼诸天著乐　　不悟彼无常
　　如乾闼婆城　　如幻泡聚沫
　　爱欲如炽火　　依彼即破坏
　　由此而命终　　漂沈于有海
　　于五欲快乐　　受用无厌舍
　　灭时为彼烧　　诸天皆远离
　　多欲无惭耻　　为第一鄙恶
　　诸天纵痴冥　　死魔得其便
　　若天人修罗　　夜叉龙神等
　　为死罥所拘　　无一能救者
　　乃至遍三界　　皆为死所摄
　　由坚著贪痴　　何由得解脱
　　诸天由著乐　　受百千死畏
　　境界如干薪　　彼死如炽火
　　若睹他灭谢　　己何不知觉
　　病苦欲终时　　自受其业报
　　放逸染于心　　耽著欲境界
　　不悟彼无常　　俱生性如是
　　若乐行放逸　　常追求欲乐
　　彼与毒相似　　为死兵所逐
　　非咒术妙药　　及大力修罗
　　为死绳所牵　　彼彼不能救
　　为贪尘翳目　　都无所觉知
　　彼著欲众生　　唯死为归趣
　　若乐于贪欲　　多求于快乐
　　不生厌离心　　于死而不远
　　彼焰魔使者　　强力无能却
　　刹那现其前　　即受大恐怖
　　舍彼天宝山　　林泉殊胜境
　　从彼而堕落　　随业受自果
　　乐著于游戏　　受欲无厌足
　　彼渴爱痴迷　　堕落无能救
　　如遥见彼烟　　则知火非远
　　衰相若现前　　彼定当退没
　　有生必当灭　　无病暂轻安
　　年少老所侵　　荣盛倏衰变
　　恩爱有别离　　和合不久住
　　诸法本无常　　正觉之所说
　　自他生灭法　　二种常随转
　　灭己复还生　　决定如是住
　　愚人刹那间　　少福即消殄
　　是故彼正士　　速修调御法
　　壮色非久停　　寿命亦随灭
　　常袪放逸心　　具足修诸善
　　诸天具智者　　悟刹那生灭
　　勤修于福业　　当证于真常
　　复有妙楼阁　　密叶罗清阴
　　修藤发异花　　芬馥而围绕
　　有胜妙楼阁　　众宝所装校
　　金河泛清泉　　诸珍厕阶陛
　　皆由善业招　　毕竟不久住
　　譬若弥卢山　　劫尽亦散坏
　　又彼诸天人　　生憍慢放逸
　　不念于无常　　刹那而堕落
　　彼天中有情　　五欲得自在
　　受多快乐已　　定溺于恶趣
　　若身根意识　　逼迫无时处
　　彼苦极艰辛　　不知其数量
　　恃己多眷属　　而生于常想
　　当其退没时　　则受乖离苦
　　于侍卫僮仆　　俱时而弃舍
　　由增上愚迷　　至死无知觉
　　彼天将灭时　　根识唯忧苦
　　睹斯堕落已　　彼我当无异
　　是三界虚假　　诸法皆有为
　　旋转如车轮　　不坚如聚沫
　　是身如聚沫　　著卧具衣服
　　是心如车轮　　乐和合动转
　　非天人夜叉　　修罗迦楼罗
　　唯自作善业　　于死能救度
　　乃至未来世　　死怖深可畏
　　若不修胜因　　后悔无所益
　　是鄙劣境界　　能生多欲乐
　　由无智愚痴　　不知命边际
　　何者是亲属　　何者为快乐
　　灭相现其前　　彼天无依怙
　　舍离诸胜处　　林木花庄严
　　为死绳所牵　　随业而长逝
　　如水踊于空　　势堕即飘散
　　聚首有睽离　　轮回各流转
　　又如阳春时　　众花悉开发
　　时景速迁流　　人岂能长久


　　　　诸法集要经卷第一



　　　　诸法集要经卷第二

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　无常品第五之余

　　尔时诸天人　　著乐生喜悦
　　过彼时分已　　各怀于忧恼
　　如树当滋荣　　密叶而弥布
　　过彼时分已　　悉见其衰落
　　轮回如彼树　　诸天则为叶
　　由著欲乐故　　为无常散坏
　　又如雨际时　　于空而遍洒
　　下已不复转　　彼乐亦如是
　　如响腾于外　　由风而发起
　　虚假本来无　　彼乐亦如是
　　又如投火炬　　则焚彼干薪
　　死火极炽然　　烧诸著乐者
　　无量百千生　　于轮回往返
　　为贪痴所迷　　而不生出离
　　于多种欲乐　　纵逸而受用
　　为诸苦所因　　灭已自当受
　　谓彼生老死　　及爱别离苦
　　如是于自他　　各各无能免
　　见一天堕落　　何不生惊怖
　　若无善方便　　我亦当如彼
　　知已勤修作　　常念于无常
　　是人命欲终　　即无诸痛苦
　　彼亲眷朋属　　相对怀悲感
　　当其大怖时　　忧苦无能代
　　住寿者当殒　　未堕者终没
　　是死力坚强　　贵贱皆勾摄
　　若天善决了　　则不生放逸
　　积集彼善根　　而断于诸惑
　　聚者散之本　　少即老归趣
　　命为死所侵　　各依之而住
　　是无常劫火　　能爇于须弥
　　况复诸天人　　类芭蕉聚沫
　　当知有为法　　自性非安住
　　若常若快乐　　何有于少分
　　世间诸众生　　皆知死非远
　　无方便免脱　　不起对治道
　　谓自他形色　　何能得久住
　　痴暗无觉知　　快乐亦如此
　　一切诸有情　　不修净善业
　　皆为生死轮　　分裂而破坏
　　具百千种类　　刹那皆丧灭
　　当知有生者　　咸为死所伏
　　若人意思惟　　常乐行放逸
　　匮乏无乐因　　徒为焰摩摄
　　恃形色勇健　　著乐即散失
　　大力焰摩罗　　是人乐亲近
　　若近焰摩罗　　为最极鄙劣
　　快乐与寿命　　速疾皆消殄
　　若天著欲乐　　长时废善因
　　盲瞑无觉知　　彼为欲欺诳
　　无威德光明　　根昧心散乱
　　从彼夜摩天　　随业而堕落
　　快乐暂时住　　衰老常切身
　　若生染著心　　彼无目无智
　　于上妙快乐　　受用无厌舍
　　不觉刹那间　　死怖忽来至
　　愚夫无止足　　不念于老死
　　于后命欲终　　悔恼徒如是
　　又天中快乐　　思惟即获得
　　当其堕灭时　　彼乐何所往
　　快乐速迁谢　　寿命亦复然
　　不久于自身　　定得无疑惑
　　若于强健时　　净惠心明了
　　乐求于正法　　此为具智者
　　一切乐有尽　　一切爱有离
　　一切命有终　　未死当修学
　　死怖极险恶　　唯法能救拔
　　是故常爱乐　　得生安隐处
　　由乐正法故　　得生于天中
　　若彼退灭时　　则无于少苦
　　凡夫死将至　　其心无少乐
　　朋友虽众多　　一步无随者
　　若生前所作　　临终悉现前
　　恐怖唯自知　　眷属空围绕
　　又彼命将尽　　于他起分别
　　痴执为我所　　于死生大怖
　　境界如蛇螫　　贪毒如闷绝
　　诸天不了知　　为死所侵暴
　　又彼天中灭　　或生于人中
　　应当谛思惟　　生灭苦相逐
　　随逐于业风　　受方便苦恼
　　世有彼正人　　当降心免死
　　非父母亲属　　及朋友仆从
　　是人命终时　　惨然而独往
　　本性自欺诳　　当死无俦侣
　　于眷属妻孥　　一心空系念
　　又彼诸亲族　　无一能救度
　　惶怖无所依　　相视如闲者
　　愚夫无识知　　今生枉虚过
　　后世转辛酸　　各受其苦报
　　若于苦生怖　　于死何不然
　　志求于正法　　当得真常乐
　　诸天著乐故　　暗钝不明了
　　一切悉无常　　快乐何久住
　　幻法即迁流　　实相常不动
　　诸天舍宫殿　　由不依正法
　　若波心动乱　　耽迷于五欲
　　不知命边际　　当受其碜毒
　　或彼天中没　　复生于余天
　　终当有堕时　　若昼尽有夜
　　昼则同彼命　　夜乃譬诸死
　　了知彼二相　　于心善修作
　　欲境缚众生　　长时不自在
　　即为彼死魔　　不久而消伏
　　女人多谄惑　　美语相承奉
　　愚人于死时　　业报当自受
　　昔于胜园林　　香风净池沼
　　纵逸多嬉游　　快乐知何所
　　彼乐定变异　　此身定当没
　　如何名丈夫　　常为贪所使
　　或苦及快乐　　长幼与衰老
　　若胜劣种族　　为无常所伏
　　或端正丑陋　　及有力无力
　　若亲与非亲　　为无常所伏
　　或王者使命　　及长者营从
　　若柔软刚强　　为无常所伏
　　或贫乏富饶　　及有德无德
　　若男若女等　　为无常所伏
　　或客或主宰　　及水陆所居
　　若住诸山峰　　为无常所伏
　　或寝寐惺寤　　及饮食宴处
　　若往若来者　　为无常所伏
　　或空居地上　　及中夏边夷
　　如轮锯不停　　为无常所伏
　　或具智丰财　　精勤并放逸
　　若病若轻安　　为无常所伏
　　或暴恶仁慈　　俭约与奢侈
　　若觉悟痴迷　　为无常所伏
　　或地狱饿鬼　　及傍生人趣
　　若懈怠勇猛　　为无常所伏
　　若欲界诸天　　及色界安住
　　由无力能故　　为无常所伏
　　若无色天人　　住三摩钵底
　　彼皆无力能　　为无常所伏
　　若法从因生　　彼定当散坏
　　未见诸所作　　而能常住者
　　五欲诸过失　　惠力能除断
　　若离彼贪爱　　得出于有海
　　谓彼情非情　　终归于磨灭
　　了世相如是　　心当乐寂静
　　园林诸宝山　　宫殿妙严饰
　　劫火洞烧然　　诸天咸退没
　　愚痴心放逸　　境界何穷极
　　爱索缚如哑　　从彼而堕落
　　寿命与喜乐　　于是而弃舍
　　盲瞑无所见　　迷失于正道
　　又一切众生　　命若浮沤起
　　为欲浪倾摇　　壮色何能久
　　彼兜率天人　　无常火所逼
　　油尽灭灯光　　迅速亦如此
　　业果如其轮　　十二支如辐
　　各为因所牵　　生灭同旋转
　　弃天中妙乐　　庄严胜境界
　　复受彼轮回　　为灭所降伏
　　由灭所伏故　　则增长苦本
　　循环三界中　　无能免诸苦
　　又彼天堕落　　余天则生喜
　　由是恚恼故　　流转无休息
　　福尽力还坠　　漂沦于有海
　　若乐若苦因　　自受无差忒
　　由昔修善业　　得生于诸天
　　著乐废净因　　渐次而消尽
　　彼因不增长　　其福岂能久
　　皆由于无常　　一切都散失
　　诸有为色相　　悉虚假无常
　　众生著妄心　　不乐依正法
　　诸天耽欲乐　　迅速如瀑流
　　寿命刹那间　　愚痴而不悟
　　自作不善业　　而招于老死
　　彼天不正知　　常追求欲境
　　三界有何乐　　一切皆无常
　　为痴之所盲　　不能寻出要
　　譬如虚空中　　降澍于洪雨
　　势速无暂停　　快乐亦如是
　　如风飘尘沙　　于空而暂住
　　惑业以成形　　而不知所堕
　　众生无有常　　快乐亦非久
　　愚人无正思　　彼乐不可得
　　增长诸欲乐　　则为流转因
　　若不善了知　　当为彼破坏
　　谓彼苦与乐　　相须而止住
　　犹如妙花鬘　　而覆于毒虺
　　如毒和美馔　　食已即当死
　　若著于欲乐　　定沈彼恶趣
　　一切有为相　　皆归生住灭
　　彼乐亦复然　　意妄生其爱
　　由虚妄生贪　　即刹那流转
　　快乐与寿命　　不久而弃捐
　　若乐行诸善　　初中后无懈
　　由意寂静故　　当死无忧悔
　　形色必当尽　　恩爱终别离
　　愚者无思虑　　常著欲境界
　　老死如轮转　　迅速难防护
　　众生无智眼　　即为彼分裂
　　彼天堕落时　　根识皆惛乱
　　眷属皆舍弃　　彼苦无相似
　　受彼彼欲乐　　贪著心无厌
　　于此命终时　　受种种苦恼
　　若人作善业　　定免于恶道
　　于后命临终　　则无诸忧怖
　　乃至未迁谢　　福报皆具足
　　自获彼大利　　此第一安隐
　　诸天谓堕落　　人间名夭丧
　　既知彼无常　　何复造诸恶
　　譬若油炷尽　　即知灯定灭
　　福业若消亡　　退失天宫殿
　　如壁施彩绘　　壁毁画宁存
　　乐坏福衰微　　堕落无疑惑
　　诸天舍胜处　　著乐故如此
　　一切诸有情　　当悟无常法
　　生者死所吞　　盛为衰所逼
　　四大忽增损　　病恼何由免
　　若生有众多　　灭亦无限量
　　灭已复还生　　生已即衰老
　　于刹那顷刻　　大怖即将至
　　迁流无暂停　　人何无知觉
　　又一切众生　　年少速变异
　　寿命倏无常　　人何无知觉
　　由日日推迁　　须臾即殒灭
　　为业所牵缠　　人何无知觉
　　皆千俱胝天　　自在而游戏
　　彼尚有堕落　　人何无知觉
　　又六欲诸天　　贪著于快乐
　　由此而灭谢　　人何无知觉
　　快乐如梦幻　　亦同彼泡沫
　　暂有即散坏　　人何无知觉
　　又如彼阳焰　　从妄想所起
　　愚夫处轮回　　何不生厌患
　　是死最可怖　　无方便免脱
　　若舍宅天宫　　孰为久安处
　　快乐皆弃捐　　无量苦逼切
　　亲眷悉分离　　此说名为死
　　由痴覆正惠　　趣彼大恐怖
　　极深广苦海　　此说名为死
　　诸根皆昧劣　　须臾命将断
　　弃舍善名闻　　此说名为死
　　于受用境界　　及称誉等事
　　由是皆散失　　此说名为死
　　具决定真实　　为众生所依
　　能坏众同分　　此说名为死
　　若天龙夜叉　　及诸鬼神等
　　时至皆归尽　　此说名为死
　　如恶马奔驰　　如炽火逼迫
　　一切无堪任　　此说名为死
　　寿暖识俱舍　　蕴处皆散坏
　　是法最平等　　此说名为死
　　如是诸有情　　迁流无暂息
　　当离放逸心　　勤修于善业
　　如风及飞鸟　　其性极捷利
　　彼众生寿命　　迅速过于彼
　　风势有回转　　禽去亦可还
　　众生命若终　　空爱不复得
　　形色皆变坏　　福业悉销镕
　　为彼焰摩王　　强力之所摄
　　死苦极险恶　　破坏诸众生
　　速疾不暂停　　彼何无知觉
　　诸天多放逸　　著乐痴所迷
　　不知大苦恼　　决定自当受
　　谓有为诸法　　体性无有常
　　恐怖即随生　　展转当破坏
　　年少老所侵　　命为死吞啖
　　由住破坏因　　则生诸灾横
　　诸天放逸故　　贪欲心狂乱
　　于如是诸恶　　而不生忧怖
　　惠眼悉明见　　未来诸苦果
　　智者善思惟　　愚夫起颠倒
　　由意造诸恶　　彼为自欺诳
　　福减命即终　　如油尽灯灭
　　于上妙快乐　　园林胜境界
　　受用不厌足　　由是而堕落
　　寿命匪坚固　　譬若彼浮泡
　　倏有即还无　　愚夫亦如是
　　如风飘聚沫　　暂时犹可停
　　彼天若福尽　　瞬息不能住
　　若人著欲乐　　则为贪所使
　　展转多希求　　不知死将至
　　由纵彼贪爱　　念念则增长
　　宁知彼寿命　　渐渐而减少
　　少壮倏衰朽　　犹如杖捶打
　　安乐病来侵　　损害亦如此
　　是三种过恶　　能坏天非天
　　凡夫痴所加　　见已不惊怖
　　观自他亲属　　如涎洟不断
　　由彼彼痴爱　　互相而缠缚
　　若人贪种族　　子孙相继嗣
　　彼如茧自缚　　毕竟何所得
　　寿命难保护　　死冤有大力
　　势速不暂停　　刹那即相近
　　非天人修罗　　鬼神诸异类
　　唯除佛世尊　　余无力能伏
　　善了力无力　　显示真实法
　　不造诸罪因　　永离彼险道

　　不放逸品第六

　　若人乐放逸　　此说非解脱
　　由彼痴所迷　　去菩提即远
　　不乐放逸者　　[貝*示]放逸如仇
　　诸天因此故　　即堕于地狱
　　众生若放逸　　则沈于生死
　　心若离彼过　　自性本清净
　　不放逸最胜　　如餐于甘露
　　若放逸痴迷　　服毒即当死
　　又彼放逸者　　如彼炽毒火
　　由是造作故　　长时自烧煮
　　于一切世间　　无为最寂静
　　是人不放逸　　当得至彼所
　　若人生放逸　　常造诸不善
　　彼为痴所蔽　　云何得生天
　　放逸当殂坏　　离此常安隐
　　鄙恶深可厌　　是故当遐弃
　　若人不放逸　　为世所崇重
　　常离于颠倒　　此称为正人
　　云何著喜乐　　起放逸过咎
　　心若不制止　　为死魔所屈
　　喜乐如炽烟　　放逸犹炎火
　　烧无量诸天　　痴醉无知觉
　　若不断放逸　　常作轮回人
　　为境界所迷　　不能求解脱
　　放逸牵诸天　　令堕于险难
　　是故智惠人　　说放逸为毒
　　快乐如彼蜜　　放逸即耽嗜
　　后感苦果时　　自受其楚毒
　　放逸招危厄　　智者皆了知
　　愚痴不厌患　　譬彼牛无异
　　若乐行放逸　　是人唯有苦
　　放逸非善因　　少乐不可得
　　不放逸当得　　寂静心死处
　　放逸无他能　　唯招地狱苦
　　诸天著放逸　　耽染无明惠
　　彼则同异趣　　暗钝悉相似
　　彼天极放逸　　乐种种变现
　　谓常处天宫　　不知己堕落
　　又彼诸天人　　知量而受乐
　　若淫纵过多　　失坏唯自咎
　　于天中妙乐　　贪著无暂舍
　　福业即随减　　自知当退没
　　示放逸过患　　诸天当永断
　　由爱著不舍　　从忉利而堕
　　愚痴乐放逸　　生种种过恶
　　于彼命终时　　为欲火所逼
　　五欲如于地　　放逸依之生
　　常耽染痴迷　　不修其福业
　　欲为放逸因　　暴恶极捷利
　　智者当制之　　了彼皆如梦
　　梦非地狱因　　五欲即为因
　　当离于五欲　　勤修殊胜行
　　诸天于欲乐　　随念皆获得
　　以智善开悟　　则为不放逸
　　诸天处宫殿　　为境界所惑
　　放逸无出离　　沉沦于苦海
　　放逸极痴暗　　以无明为本
　　为彼痴所覆　　虽见若无目
　　又如腾炽焰　　因火而发生
　　放逸生诸惑　　由痴而得起
　　意若生放逸　　即为彼所烧
　　如是愚痴人　　当堕于地狱
　　诸天起放逸　　恋著于天女
　　乐和合快乐　　不觉乖离苦
　　彼天命欲终　　则近大恐怖
　　快乐非坚牢　　当此徒厌悔
　　合会当离散　　著乐苦所坏
　　少者即衰朽　　一切皆归尽
　　又彼诸有情　　善恶业所缚
　　各各往诸趣　　如彼俳优者
　　由业所牵故　　随轮回流转
　　报尽即无常　　有智无能免
　　放逸甚可恶　　方便常远离
　　若能断彼过　　则超三有海
　　如人坠深崖　　彼命或少活
　　放逸若堕落　　少乐不可得
　　由放逸过失　　造无量恶业
　　于其昼夜中　　而无有少善
　　世间出世间　　所有诸快乐
　　为放逸破坏　　是故当弃舍
　　放逸速破坏　　离此即安隐
　　后得生诸天　　为最胜天主
　　若人离放逸　　则断流转因
　　是故当弃舍　　常得离忧怖
　　若人求乐果　　当除其苦因
　　若断彼放逸　　则无诸苦难
　　又著放逸者　　引生于睡眠
　　及恶作因缘　　当堕于险岸
　　不放逸最胜　　无令少生起
　　舍离常获安　　乐著为彼缚
　　诸天放逸故　　展转增痴醉
　　如禽无所知　　常为地狱行
　　无量诸天人　　为欲所桎梏
　　堕放逸海中　　如鱼投罥网
　　又天中有情　　耽欲无知觉
　　为放逸缠心　　彼乐岂能久
　　意随放逸转　　境界常现前
　　于乐无厌患　　彼天常苦恼
　　诸天著欲行　　皆由彼放逸
　　是法不坚牢　　能坏于寿命
　　无量百千万　　那由他诸天
　　为欲火所烧　　由愚痴放逸
　　彼放逸过恶　　能令诸有情
　　造彼不善因　　后招其苦果
　　善真实观察　　彼放逸自性
　　譬之于毒蚖　　亦如利刀剑
　　放逸使诸天　　一切皆随转
　　初视若亲朋　　后觉如冤敌
　　天人阿修罗　　及彼诸龙等
　　皆由放逸故　　而生诸障难
　　为放逸所惑　　不能修众善
　　是人失大利　　求趣险恶道
　　若人常乐著　　饮食与和合
　　造作傍生行　　为放逸欺诳
　　又彼诸天人　　远离众善业
　　展转恣痴迷　　放逸何所得
　　诸天放逸故　　福尽而堕落
　　为业风所吹　　漂沦于恶趣
　　经无量百千　　轮回生灭苦
　　无正念思惟　　常生诸忧怖
　　诸天由彼痴　　饮放逸浊水
　　后堕地狱中　　猛火常围绕
　　若人于世间　　常乐不放逸
　　勤修诸福业　　定得生天中
　　人身极难得　　得已生放逸
　　放逸极黑暗　　当招地狱苦
　　若人乐放逸　　复不生怜愍
　　于彼命终时　　受极苦热恼
　　非世火所烧　　及刀剑所断
　　是放逸炽火　　从五根发起
　　乐坏即为苦　　亲属亦如冤
　　皆由放逸生　　是故当弃舍
　　放逸与痴爱　　令贪转增长
　　是三种可畏　　能坏众生善
　　无智舍正法　　乐作于放逸
　　为焰摩使者　　临终所驱逼
　　放逸极险恶　　智者常守护
　　彼于命终时　　安隐无诸怖
　　放逸第一苦　　不放逸最乐
　　若求彼乐者　　不应行放逸
　　于彼处界等　　起放逸过患
　　损坏诸善根　　则生诸障碍
　　又彼放逸者　　乐著于形色
　　由增上无知　　即趣于险难
　　若常作放逸　　定堕于恶道
　　愚夫不觉知　　彼死掌中住
　　诸天福尽故　　皆由生放逸
　　为彼所损害　　堕落无能救
　　唯有一善法　　具足诸功德
　　忍辱常相应　　怜愍于含识
　　由此善根力　　临终离诸怖
　　是故舍放逸　　专注勤修作
　　常远离愚痴　　善护于明惠
　　若达此二法　　放逸自除断
　　此丈夫法财　　决定当修习
　　由具彼财故　　则乐不放逸
　　放逸名为缚　　不放逸即解
　　如是二种相　　以方便拣择
　　若乐放逸者　　当起善思惟
　　于后命终时　　则知其业果
　　又复舍家人　　常生于止足
　　精进修诸善　　得近寂灭乐
　　离世俗攀缘　　唯务于真谛
　　不为诸魔事　　少分而动乱
　　若人意寂静　　常离诸希求
　　胜智则发生　　于彼何有苦
　　以正惠观察　　过现诸恐怖
　　当脱彼未来　　无量烦恼缚
　　若乐不放逸　　常不值诸难
　　由智离垢染　　当证真常处
　　此放逸能坏　　诸天妙五欲
　　何况彼愚夫　　耽著无知觉
　　若乐行放逸　　彼人则近死
　　能离彼过失　　善任持惠命
　　放逸不放逸　　二种如是说
　　近之为苦本　　舍之则远死
　　诸天及世人　　常著于欲乐
　　犹如彼飞禽　　二种无有异
　　不达彼正法　　不知解脱因
　　如是天及人　　故与彼相似
　　若弃舍放逸　　常乐于胜行
　　如是诸有情　　此为真智者
　　诸天乐游戏　　常作于放逸
　　虽受天福报　　与彼禽同类
　　诸业有差别　　受生则有异
　　唯善法可依　　决定无少堕
　　若不悟轮回　　一切皆归尽
　　彼天极愚痴　　颠倒唯自损
　　若天依正法　　住无垢境界
　　不作放逸行　　为世所恭敬
　　谓彼苦与乐　　皆从因缘起
　　彼天善觉了　　不造非义利
　　于亲眷朋友　　互相而系属
　　不厌怖轮回　　何曾求出离
　　饮酒生放逸　　智者当了知
　　饮已即消散　　放逸难可坏
　　放逸发狂乱　　驰骋于五趣
　　是故方便说　　为患逾惛醉
　　若人行放逸　　受罪俱胝劫
　　饮者日当醒　　放逸长时醉
　　远离放逸者　　则无彼堕落
　　若为彼所牵　　常沈于诸有
　　若乐饶益者　　当舍诸放逸
　　为最上烦恼　　是诸佛所说
　　为放逸所牵　　令心则轻动
　　诸天由是故　　懈怠无修断
　　若不远放逸　　恶惠深可怖
　　定堕于险难　　后受彼热恼
　　从天中堕落　　则受诸艰苦
　　当知彼放逸　　少不可亲近
　　若常乐放逸　　彼无快乐分
　　当知彼放逸　　第一苦根本
　　无数诸天人　　皆因放逸故
　　堕于地狱中　　百千俱胝劫
　　放逸第一冤　　不放逸如友
　　是故当亲近　　常为作饶益


　　　　诸法集要经卷第二



　　　　诸法集要经卷第三

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　不放逸品第六之余

　　于善当奉行　　见恶则如毒
　　故说此放逸　　为第一险道
　　彼放逸众生　　为美言所诳
　　常迷醉其心　　于苦唯己分

　　不怖于苦恼　　不求天快乐
　　由无智观察　　与傍生无异
　　于饮食淫欲　　其心无暂舍
　　如是诸有情　　则同其畜类
　　乐著嬉戏者　　住琰摩口中
　　彼死即现前　　是苦难堪忍
　　众生心放逸　　乐坏即夭丧
　　由彼放逸故　　终为死磨灭
　　唯有一善法　　令寿命安隐
　　复能生诸天　　说名不放逸
　　放逸不放逸　　生过失功德
　　善恶皆由心　　解缚亦如是
　　众生不了知　　快乐如冤害
　　彼意极愚痴　　远离于佛智
　　放逸如毒树　　耸干有其三
　　为彼老病死　　常依止而住
　　具足修正行　　不为彼所侵
　　智者处轮回　　常乐不放逸
　　若乐不放逸　　则离诸过咎
　　解脱诸恐怖　　得最上快乐
　　若具放逸者　　我则生怖畏
　　彼若有解脱　　于乐不须断
　　由贪起放逸　　当堕莲华狱
　　彼于欲自在　　常止住其中
　　若住于放逸　　生四种颠倒
　　能坏于善行　　如世间冤害
　　无量诸疑惑　　恐怖常逼切
　　流转生死中　　皆由放逸行
　　此一放逸行　　常乐诸欲乐
　　则远离一切　　无漏清净法
　　诸天放逸故　　展转无穷极
　　愚痴不厌离　　何由得寂静
　　离染污思惟　　其心则寂静
　　能利于自他　　无复诸热恼
　　诸天著欲乐　　所得何曾见
　　是乐有为生　　无常不久住
　　此有为色相　　决定而破坏
　　彼乐若坏时　　则生于苦恼
　　若人于欲境　　放逸心狂乱
　　决定有乖离　　后受于热恼
　　于五欲境界　　贪爱得自在
　　彼欲诳诸天　　放逸则随转
　　若人作放逸　　是诸难根本
　　于财起贪求　　广造诸不善
　　若人于此生　　具足诸快乐
　　当随智惠行　　如鱼逐流水
　　诸天若放逸　　为女色所伏
　　则为彼烧然　　常受于苦恼
　　是故诸天人　　一心当远离
　　于意常止足　　不为欲所缚
　　愚痴迷罪福　　不知法非法
　　此人于涅盘　　少分不可得
　　于轻重律仪　　及甚深法要
　　而常乐修习　　则获彼安乐
　　常乐宣正法　　涤除诸垢秽
　　不作放逸行　　则常获妙乐
　　昔乐行放逸　　常迷醉愚痴
　　若天若世人　　皆不应亲近
　　造放逸过失　　未曾有间断
　　彼人命欲终　　则趣于恶道
　　此说彼放逸　　于理非和合
　　诸天常痴迷　　当堕于地狱
　　诸天欲所迷　　非爱而生爱
　　痴暗不觉知　　何有于少乐
　　诸天于五欲　　常乐著迷醉
　　如彼生盲人　　不见于正道
　　由彼心散乱　　不生真实见
　　放逸镇烧然　　是故当远离
　　意地诸善法　　由放逸破坏
　　八圣道昭然　　毕竟无能见
　　是放逸为毒　　能坏十善法
　　如是放逸者　　失四种禅定
　　诸佛离五欲　　常赞不放逸
　　是身老死侵　　当厌离放逸
　　放逸唯有苦　　离此即解脱
　　为放逸所牵　　无智不能断
　　不放逸最胜　　诸天乐亲近
　　若作放逸者　　定知当退没
　　一切诸众生　　轮回不解脱
　　由放逸罥索　　萦缠难出离
　　造恶则无福　　作善非招罪
　　放逸诸有情　　常生颠倒见
　　云何为罪福　　非世俗所说
　　智者善明了　　不赞于放逸
　　诸天若放逸　　则减失善业
　　当知此恶因　　定招于苦果
　　若意著诸欲　　暂时生少乐
　　则为彼破坏　　退失生大苦
　　境界常现前　　愚夫不厌足
　　痴迷著女人　　则见其堕落
　　由贪生放逸　　习近诸女人
　　于己命终时　　彼则咸观看
　　诸天若退没　　独逝而无侣
　　唯有善恶业　　于后而随逐
　　远离彼恶作　　善修诸善行
　　弃舍斯过咎　　常乐不放逸
　　放逸轮回本　　离此为寂静
　　彼二种差别　　此说其自相
　　智者常思惟　　乐修于诸善
　　正人依法行　　则无于少苦
　　众生处轮回　　皆随于自业
　　云何彼世间　　为放逸破坏
　　放逸第一缚　　复能坏诸善
　　为彼堕落因　　作地狱苦本
　　显示一放逸　　为诸苦恼因
　　若乐饶益者　　常离彼过失
　　若离于放逸　　得至不死处
　　由不放逸故　　则近菩提道
　　若乐不放逸　　住最上涅盘
　　故说彼放逸　　为其堕落因
　　若人作放逸　　此恶无过上
　　为世所欺轻　　死堕饿鬼趣
　　若乐于放逸　　则生彼颠倒
　　由如是业果　　随生死流转
　　彼地狱炽火　　常烧放逸人
　　若乐解脱者　　则舍于放逸
　　若人离放逸　　则生于明智
　　永断于诸惑　　常受彼妙乐
　　众生心散乱　　为业而缠缚
　　流转三有中　　当乐不放逸
　　于苦谓为乐　　乐坏生于苦
　　夫死转为妻　　当乐不放逸
　　妻死或为母　　母死或为妻
　　于此流转中　　当乐不放逸
　　放逸能生贪　　由贪复生恚
　　为过患之源　　沈轮于恶道
　　放逸不放逸　　智者皆不著
　　此最上安隐　　升智慧楼阁
　　若能离放逸　　善住安乐处
　　为大智丈夫　　速证真常果
　　示放逸过失　　与道极相违
　　则断法桥梁　　坏善心种子
　　能坏解脱法　　引生诸妄念
　　堕彼险恶趣　　皆从放逸起
　　自不求利益　　为他人所弃
　　无言无所作　　彼则如死者
　　虽具天形质　　愚痴同畜类
　　常居放逸中　　作歌舞戏笑
　　若人著放逸　　即趣三有海
　　灭已复还生　　悉见其破坏
　　由此造诸罪　　为业所缠缚
　　放逸转为冤　　违背诸善法
　　是业不住内　　亦不在于外
　　当知放逸者　　皆由心破坏
　　于最上境界　　其心无厌足
　　乐歌舞嬉戏　　不知堕灭处
　　愚痴放逸者　　以怖为欢悦
　　彼天同生盲　　不知道非道
　　由彼放逸行　　从诸禅堕落
　　轮转欲界中　　驰流于五趣
　　若住无色界　　获四种空定
　　由行放逸故　　流转于世间
　　周流三界中　　愚痴无知觉
　　放逸为桎梏　　爱索而缠缚
　　若堕诸恶道　　常饥渴恐怖
　　由彼放逸行　　不生于悔恼
　　若心生苦恼　　则为爱别离
　　故如来所诃　　常远于放逸
　　由彼放逸芽　　滋长老病死
　　是三种苦恼　　能坏诸众生
　　又如彼大地　　能生其药草
　　彼放逸愚夫　　则增长诸惑
　　放逸如毒苗　　出生诸懈怠
　　饮酒著女色　　共游戏境界
　　放逸为极苦　　不放逸最乐
　　放逸不放逸　　于此善分别

　　假使百千俱胝劫　　堕于恶趣受极苦
　　是故不应作放逸　　则同诸佛超彼岸

　　诃厌五欲品第七

　　欲为第一诳　　于彼无作意
　　是诸地狱因　　轮回深险缚
　　若人著诸欲　　则受无边苦
　　常为欲蛇害　　何有于少乐
　　宁以利刀剑　　而自断其舌
　　不应以少言　　而谈于欲事
　　众生贪所欺　　嗔恚常烧煮
　　愚痴所降伏　　于欲常赞美
　　多造于恶行　　而得欲少味
　　由纵彼贪痴　　不了苦为苦
　　彼欲无形色　　快乐无有常
　　为最极恶因　　然后当远离
　　众生由起贪　　常堕于恶趣
　　若能离彼过　　则无地狱怖
　　狱中生恶火　　欲火悉同等
　　是故当一心　　常生于厌怖
　　常爱乐解脱　　远离于彼欲
　　破坏不善法　　如日除黑暗
　　彼愚痴凡夫　　诸根著境界
　　由意生爱乐　　即堕于恶趣
　　由彼五境界　　五根生爱著
　　须臾贪火然　　于欲而无足
　　又彼诸有情　　而生于贪火
　　和合则炽盛　　离散则无有
　　若离欲境界　　彼无由得起
　　是火极险恶　　常应生远离
　　如木无分别　　从爱河而流
　　彼爱复如酥　　沃之增炽焰
　　是贪火猛毒　　能烧于一身
　　弃舍于名色　　彼火则不灭
　　又如世间火　　见已咸生畏
　　贪火极洞然　　何不生惊怖
　　从彼五根起　　五境而围绕
　　爱力疾如风　　烧彼多贪者
　　境界如稠林　　深险难出离
　　为彼贪所烧　　如火然槁木
　　是贪欲炽火　　随境界增长
　　彼贪者无知　　以苦而为乐
　　世火益光明　　贪火增黑暗
　　是境界如冤　　智者当远离
　　若人于境界　　见已当如毒
　　暂生于少乐　　然后受极苦
　　非此世他世　　亦无初中后
　　如是欲境界　　云何有快乐
　　是诸愚痴者　　多乐著嬉戏
　　于境界无厌　　如火焚草木
　　由于境无厌　　则为彼欺诳
　　常处生死中　　不知其过失
　　著欲飞禽行　　彼决定愚痴
　　如是诸天人　　不及禽等类
　　犹如劫尽时　　日炙海令竭
　　百千俱胝劫　　观色而无厌
　　彼海尚有竭　　天雨能充满
　　眼视诸色相　　未曾有厌足
　　于欲若无厌　　于乐何分别
　　彼若足无贪　　则远离忧恼
　　如摩罗耶山　　悉产旃檀木
　　愚者伐为薪　　复以营田亩
　　欲为第一诳　　虚妄不坚牢
　　如乾闼婆城　　亦如于梦境
　　如幻如聚沫　　如金播歌果
　　暂生于美味　　著欲亦如此
　　智者真实见　　离爱则无苦
　　为彼愚痴者　　显示其恶果
　　欲如世间毒　　造作一切罪
　　如所得思惟　　后复为破坏
　　意著欲无厌　　复以欲为冤
　　彼天命终时　　即堕于地狱
　　欲为世间毒　　亦如一电光
　　愚痴著女色　　如鱼逐浪转
　　常思惟增长　　前后际不善
　　著欲如炽火　　智者当远离
　　若随其亲近　　则彼彼增长
　　欲火极烧然　　触则受楚毒
　　了知此欲火　　智者常远离
　　若离于彼欲　　决定获安隐
　　彼无数百千　　那由佗天众
　　由爱乐五欲　　为狱火烧煮
　　欲如火如毒　　当离求安乐
　　为彼地狱因　　是故应弃舍
　　于欲得自在　　如不见不闻
　　由不著彼故　　无苦无逼恼
　　于欲不应作　　亦勿意思惟
　　著欲诸天人　　为彼火所害
　　从无始轮回　　欲冤从心起
　　于爱若解脱　　彼欲则无有
　　彼染浊苦果　　从爱欲而生
　　若于欲解脱　　则得上妙乐
　　智者依于欲　　于欲而无爱
　　由离彼痴故　　得证真常处
　　暂生于适悦　　后受诸楚毒
　　于欲起染著　　则趣于地狱
　　是中生爱乐　　刹那乐非有
　　若离垢寂静　　得至不灭处
　　智者初中后　　以欲而庄严
　　云何彼愚夫　　于欲而耽著
　　是欲如毒苗　　触则生炽火
　　于彼生爱乐　　则为毒所害
　　如火加于薪　　其焰常不灭
　　若乐彼欲者　　则增于热恼
　　如蛾见灯焰　　不知烧其身
　　彼愚痴众生　　著欲亦如是
　　若人著贪欲　　常为彼烧煮
　　毕竟无知觉　　与灯蛾相似
　　是故彼诸天　　舍欲求佛智
　　放逸当自损　　今生勿虚掷
　　常乐著诸欲　　减失于善业
　　为痴所欺诳　　后当堕地狱
　　如毒树开花　　游蜂而竞采
　　愚痴著欲人　　受用以为乐
　　彼蜂由食毒　　其命复何有
　　欲毒损众生　　永寿极难得
　　又彼地狱火　　由欲而烧然
　　是火满其中　　烧诸天等类
　　饿鬼饥渴逼　　复为火所烧
　　于彼畜生中　　乐寻求损害
　　余一切世间　　皆依欲而住
　　是火普遍起　　烧诸迷欲者
　　心常于境界　　耽迷复轻动
　　愚者若明了　　得离彼危苦
　　是心著诸欲　　不知其险难
　　常处欲瀑流　　则生于苦恼
　　诸天性怯弱　　著欲生狂乱
　　由斯心动转　　不知大恐怖
　　诸天耽五欲　　常生于固护
　　无智不弃舍　　后当生忧悔
　　是心常痴暗　　于境不明了
　　彼欲极过患　　暂生于适悦
　　于若干百千　　无量俱胝数
　　皆由欲破坏　　于心不防护
　　为欲境所缚　　当受地狱报
　　以意善修作　　毕竟当远离
　　由先起贪染　　复作彼嗔行
　　因愚痴所迷　　则同于畜类
　　愚夫没欲中　　由欲复痴醉
　　犹如彼飞蛾　　终为火所害
　　彼诸天形色　　著乐而破坏
　　为彼欲所降　　决定当堕落
　　众生为欲诳　　则生于痴迷
　　由爱索所牵　　则堕于恶道
　　若怖彼险恶　　自作于善利
　　以意寂静故　　不生于热恼
　　若乐欲境界　　疑惑则增长
　　渐生诸过患　　如风鼓其火
　　欲火常烧然　　彼乐速迁灭
　　常真实思惟　　不著于境界
　　若人于欲境　　其心生迷乱
　　境界常现前　　是彼愚痴行
　　无智著境界　　不生于厌离
　　如薪投火中　　因风则炽盛
　　诸天由彼贪　　常著于欲乐
　　愚痴不厌舍　　由是而退没
　　若人于欲境　　心常生系念
　　为别离苦恼　　长时而烧煮
　　天中妙欲乐　　当为爱别离
　　是苦胜人间　　不及其少分
　　诸天受欲乐　　如鱼居水中
　　心境若俱亡　　彼贪则不起
　　若人于欲境　　常爱乐亲近
　　其心不防护　　长时苦不断
　　由乐著诸欲　　不畏其苦果
　　彼暗钝无知　　后受极险难
　　欲为患尤重　　暂能生少乐
　　此为不净行　　引导于恶趣
　　若人无智眼　　于欲常爱念
　　亦如彼盲者　　堕险而无救
　　彼著欲众生　　少味而多怖
　　犹如寻香城　　暂有即无处
　　放逸生喜悦　　展转而爱乐
　　诸天痴所迷　　不生于觉悟
　　于境界生贪　　彼欲即随转
　　不知大苦报　　决定而自受
　　若人于五欲　　常乐著嬉戏
　　当堕彼恶道　　愚痴徒后悔
　　若离痴境界　　不为欲火烧
　　于正行勤修　　则得最上乐
　　以世间欲境　　比清净妙乐
　　于十六分中　　而不及其一
　　若人心著欲　　此欲实非乐
　　速趣地狱中　　于苦而有分
　　设于百千劫　　著欲亦无足
　　常求欲境界　　何曾有乐处
　　若于欲作意　　刹那则增长
　　诸天及世人　　由此而堕落
　　于欲常耽迷　　为最极险恶
　　若不生远离　　则为彼灭坏
　　是眼犹若海　　观色无满足
　　于最上美味　　舌嗜而无厌
　　鼻嗅诸妙香　　于彼常不舍
　　由触生快乐　　彼意则无尽
　　于美妙音声　　耳闻极爱乐
　　意著于法尘　　未曾而暂舍
　　是六根轻动　　譬之彼恶马
　　著欲境无厌　　常如其饥渴
　　诸天著五欲　　如火益干薪
　　火性本炽然　　无足亦如此
　　是六根炽火　　无始常烧然
　　愚夫无觉知　　贪迷如闷绝
　　当知彼欲乐　　则为地狱因
　　睹欲起贪心　　如蛇动其舌
　　又如彼盲者　　无目亡诸欲
　　彼若起寻求　　则堕于地狱
　　非由无目故　　能离欲境界
　　具眼修正行　　则越彼恶趣
　　乐行非义利　　造诸不善业
　　于欲心无厌　　是人堕恶道
　　若人著于欲　　众苦由之生
　　暂舍还追求　　彼无识无智
　　欲初如亲友　　后则为冤敌
　　如金播歌果　　食已即为害
　　无量诸众生　　著欲而堕落
　　如逝水无回　　彼乐亦无异
　　受用诸快乐　　园林胜境界
　　于彼若无贪　　常生安隐处
　　若人耽欲味　　放逸心狂乱
　　乐坏苦现前　　彼不生后悔
　　由先善业力　　感形色姝好
　　是故彼诸天　　各生于爱乐
　　是欲境无常　　决定当离散
　　诸有具智人　　于欲而不乱
　　此身何所堪　　无智生爱乐
　　常造不善因　　况复未来苦
　　彼愚痴凡夫　　常贪于欲味
　　初虽有少乐　　后当唯有损
　　如是彼声色　　体性能生惑
　　愚者为彼牵　　则趣其险道
　　若人于欲味　　心常生渴爱
　　彼唯苦非乐　　智者当远离
　　如虚空降雨　　能益于河流
　　诸天没欲中　　唯增于炽盛
　　如鱼居水中　　犹生其渴爱
　　彼著乐诸天　　无厌亦如是
　　如彼虚空界　　边际不可得
　　于欲生贪人　　境界何穷尽
　　如海腾波涛　　其水常充满
　　愚痴著欲人　　彼心常不足
　　愚者常思惟　　未得诸欲境
　　已得则坚著　　如贪味流涎
　　欲能生热恼　　为极恶过患
　　此灭彼复生　　非寂静境界
　　是欲唯损害　　弃此名丈夫
　　己若有衰危　　彼则咸舍去
　　于境界无厌　　于乐亦无足
　　智者善思惟　　应常生远离
　　境界为苦因　　寂静为乐本
　　离境界毒蛇　　当亲近寂静
　　欲能生大怖　　刑戮及重病
　　由彼贪因缘　　随轮回流转
　　无量百千生　　聚已复还散
　　唯诸佛世尊　　真实悉知见
　　世间出世间　　种种诸快乐
　　由彼著欲故　　悉皆为散坏
　　愚人心著欲　　顾恋不能舍
　　彼为痴所盲　　何能发明惠
　　恶言闻若仇　　于此人皆怖
　　欲境如深冤　　云何不远离
　　愚夫著彼欲　　则为欲火烧
　　不生厌患心　　后受于苦报
　　譬如大火聚　　见者咸生怖
　　欲境常炽然　　云何乐亲近
　　是身筋连持　　深可生厌离
　　复为欲所迷　　如索而缠缚
　　如金播歌果　　红色味甘美
　　食则生损恼　　著欲亦如是
　　如蛾扑灯焰　　则为彼所烧
　　著欲诸众生　　由之而破坏
　　彼无识愚夫　　于欲而称誉
　　是欲如炽火　　触则为烧然
　　如鹿为渴逼　　奔趣于阳焰
　　由随彼贪心　　妄求于快乐
　　诸天著妙欲　　则无有厌饫
　　诸惑由之生　　何能得寂静
　　现虽生少乐　　于后则为苦
　　诸天欲境牵　　其心常散乱
　　于种种境界　　耽染心迷醉
　　命尽业相随　　决定无疑惑
　　众生死将至　　无不生惶怖
　　由著欲境界　　及死无依怙
　　爱别离苦恼　　皆由欲所生
　　诸天当了知　　不应心恋著
　　是欲非义利　　生无常恐怖
　　彼愚痴凡夫　　爱乐而亲近
　　由增上痴迷　　为贪火烧煮
　　无正念思惟　　于欲无厌怖
　　若乐欲境界　　决定受诸苦
　　轮转三界中　　何由得出离
　　众生因无明　　常受诸苦恼
　　是故说彼欲　　如电非久住
　　当知彼贪欲　　如梦境虚幻
　　了苦空无常　　及无实主宰
　　故诸佛所说　　五蕴自性空
　　若如实了知　　则于欲不著
　　为愍诸有情　　断除烦恼缚
　　令至于彼岸　　得寂静涅盘
　　乐行五欲者　　则没溺三有
　　常迷惑其心　　何由得寂静
　　若人著于欲　　则忘失正法
　　寻求彼境界　　速趣其地狱
　　是欲唯破坏　　犹如利刀剑
　　若不生厌离　　后当唯有苦
　　若如是造作　　则如是增长
　　于彼无厌足　　常生诸热恼
　　求天中快乐　　当为欲所烧
　　不造诸苦因　　常得于快乐
　　愚夫于欲境　　坚著而不舍
　　此则如电光　　暂时而动转
　　若人贪五欲　　相续而不断
　　是人为欲火　　烧然无休息
　　诸天于欲境　　生增上愚痴
　　于离喜妙乐　　彼则不复得
　　离解脱无乐　　亦无于涅盘
　　与欲境相违　　是故当弃舍
　　若住贪境界　　诸根则无厌
　　由彼无厌故　　何由得解脱
　　若于轮回海　　而能生怖畏
　　当离彼不善　　及贪欲险难
　　欲境无暂停　　如日出复没
　　当乐依山林　　修禅求出离
　　欲非解脱法　　愚者为珍玩
　　唯圣财七种　　毕竟获安乐
　　是欲非宝处　　为轮回旷野
　　若爱乐亲近　　则不能出离
　　于罪不惊怖　　彼为大无知
　　非财说为财　　唯苦则无乐
　　若人远离欲　　不生于贪爱
　　此为善安住　　非欲火所害
　　于欲无止足　　彼心非安静
　　与贪爱相应　　如火腾于焰
　　诸天阿修罗　　人及非人等
　　于欲不生厌　　皆为彼破坏
　　若人于欲境　　迷惑心狂乱
　　彼为自欺诳　　由是而丧灭
　　诸愚痴众生　　不知罪福相
　　境界名为欲　　而常生爱乐
　　诸天欲所牵　　其心则痴乱
　　若乐佛功德　　当离彼境界
　　此现在五欲　　能生诸过患
　　于乐不染著　　是名为智者


　　　　诸法集要经卷第三



　　　　诸法集要经卷第四

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　诃厌五欲品第七之余

　　欲境如梦事　　亦犹寻香城
　　猛炽若焰然　　诸天由是堕
　　若于欲生爱　　后则为所损
　　曲戾无正思　　诸天由是堕
　　极下恶可厌　　流注若河源
　　譬之深险坑　　诸天由是堕
　　欲性本动摇　　犹风浪水月
　　如蛇舌不停　　诸天由是堕
　　欲如飞电转　　亦如于阳焰
　　如聚沫不坚　　诸天由是堕
　　欲如迅河流　　如象耳常动
　　如芭蕉不实　　诸天由是堕
　　欲如彼幻事　　如金播歌果
　　如鱼吞其钩　　诸天由是堕
　　当以真实智　　断除于欲境
　　解脱不善果　　及诸不饶益
　　起妄想思惟　　于欲生欣乐
　　则为欲罥拘　　寿命岂能久
　　众生心轻动　　咸为欲所牵
　　愚痴无觉知　　彼为自欺诳
　　若为欲境动　　则是诸苦本
　　如乾闼婆城　　当知不久住
　　若于欲生贪　　彼嗔则随转
　　如是诸众生　　速趣于恶道
　　是故彼正士　　舍欲除嗔恚
　　离痴等过失　　显发于明慧
　　若人厌欲境　　悟彼如深冤
　　以智为良朋　　速证真常果
　　于欲不生著　　得离诸垢染
　　斯为具智人　　诸天咸敬奉
　　善超欲淤泥　　能与众生乐
　　心离缚寂静　　降伏诸魔军

　　离爱品第八

　　爱火起于心　　迷者谓清凉
　　犹胜地狱火　　此乃遍三界
　　又彼地狱中　　能生于劫火
　　极炎猛炽然　　皆从爱所起
　　地狱苦众生　　业尽必当出
　　三界诸有情　　爱火无休息
　　由爱所缚故　　轮回无有穷
　　何况地狱中　　更生于爱火
　　又地狱业火　　但能然彼身
　　爱火损众生　　烧心及其体
　　是二种差别　　今当分别之
　　狱火虽炽炎　　爱火复过彼
　　由三业所起　　遍三有烧然
　　损害于善因　　唯爱火为毒
　　贪火烧诸天　　嗔火亦复尔
　　痴火逐愚夫　　爱火随所至
　　嫉慢复如火　　从我执薪生
　　离火烧世间　　无薪常炽盛
　　于境生恋著　　为爱蛇所伤
　　瞻视及承迎　　展转而增长
　　如火增其薪　　相续而不绝
　　世火犹可防　　爱火无能制
　　若为爱欺罔　　随世间流转
　　彼则如冤敌　　无有能胜者
　　由爱之所覆　　趣海求诸珍
　　恐怖军阵中　　深入而斗战
　　王者爱其国　　乃互相侵竞
　　以至母及子　　因财而起诤
　　若解脱彼爱　　捐舍诸珍玩
　　视之如瓦砾　　则近菩提道
　　由爱于财故　　堕地狱趣中
　　彼热恼难堪　　是故当远离
　　当以其智水　　沃之令永灭
　　若不除爱火　　去菩提则远
　　若远离其爱　　于诸珍不著
　　是人于世间　　则无微少苦
　　如网捕于鱼　　悉遗诸螺蚬
　　爱缚彼众生　　无有能免者
　　如鹿中毒箭　　则四向驰走
　　毒处处相随　　宁逃于苦恼
　　爱火亦如是　　彼毒常随逐
　　烧愚痴凡夫　　何由能出离
　　暂生于适意　　果报常烧然
　　求出世乐者　　应当去其爱
　　如鱼食其饵　　彼必当趣死
　　人为爱所牵　　中夭无疑惑
　　堕鬼境界中　　热恼遍驰走
　　及地狱有情　　多由心起爱
　　乃至向他门　　求乞而活命
　　皆由爱使然　　是佛之所说
　　爱火烧诸天　　不须薪少许
　　由著于境界　　从六根发起
　　受具足快乐　　常迷醉其心
　　堕落不觉知　　由爱之所误
　　一切轮回因　　皆从爱所得
　　爱锁拘有情　　令堕于恶趣
　　又天中爱火　　欲境常围绕
　　由愚痴自在　　烧彼著欲者
　　如火得干薪　　腾焰则弥盛
　　欲乐适其心　　其爱转增长
　　世火极炎猛　　人皆能远之
　　爱火烧世间　　无能免斯害
　　若人不生爱　　得最上寂静
　　出过患稠林　　能超于苦海
　　离和合过失　　则断爱欲索
　　解脱诸罪垢　　乃是无忧者
　　百千俱胝劫　　常为爱所欺
　　愚夫不弃舍　　为幻网维絷
　　谓由爱所覆　　乐亲近承事
　　如彼佣力人　　渴饮其醎水
　　饮已渴暂息　　须臾喉复干
　　渴爱在于心　　非道何由止
　　是故当远离　　诸恶由之生
　　为爱所伏者　　沉沦无出期
　　受天中最胜　　上妙五欲乐
　　终为爱索牵　　复堕于恶趣
　　若人近于爱　　苦恼常充满
　　依正教所明　　此定非饶益
　　若著爱境界　　则无有厌足
　　能弃彼爱者　　是人无忧患
　　诸天由爱故　　则生于放逸
　　耽著复追求　　复堕于地狱
　　诸天若退失　　为第一惭耻
　　由著上妙乐　　则受极重苦
　　爱覆于自心　　其心则狂乱
　　不怖于轮回　　长时而纵逸
　　众生由欲乐　　复增长其爱
　　爱火地狱火　　为彼彼烧害
　　彼爱若增长　　展转则无穷
　　已有生防护　　未得常追求
　　由起追求故　　其心常不足
　　是人无乐分　　如来所印可
　　由心无厌故　　常思其欲味
　　则为彼爱火　　相续而烧然
　　若于欲生怖　　离爱火所逼
　　解脱爱垢染　　不复堕恶道
　　由自邪思惟　　起三毒尘坌
　　溺放逸深渊　　常贪于女色
　　歌乐妙音声　　引生于散乱
　　其心无暂停　　犹如于駃水
　　爱如深险河　　欲如漏舡舫
　　愚者之所乘　　即为彼沈丧
　　爱如猛炽焰　　三毒如干薪
　　放逸如迅风　　烧诸天不觉
　　诸天著欲乐　　则为爱降伏
　　于顷刻须臾　　暂无其少暇
　　爱为欲所依　　生百千障碍
　　诸天著乐故　　于善不能作
　　爱蛇有五首　　其性极暴恶
　　螫彼贪欲人　　是苦难堪忍
　　爱河极深广　　从五欲出生
　　欲达彼岸者　　匪善何能越
　　爱如幻伎儿　　充遍于三有
　　诳惑诸天人　　于益无少分
　　五根取欲境　　未曾有厌怠
　　如酥投火中　　念念而增长
　　又复彼爱者　　能开恶趣门
　　地狱鬼畜生　　如是常往返
　　愚夫由起爱　　堕死魔口中
　　善离斯过失　　不为彼所啖
　　诸有具智人　　能降伏彼爱
　　离忧恼怖畏　　坐卧常安隐
　　若离彼爱缠　　则不生诸苦
　　愚者多希求　　常兴于损害
　　于其昼夜中　　心不生慈愍
　　他所有珍财　　意欲皆希取
　　是辈如劫火　　其性常凶险
　　远离于善人　　如毒蛇处穴
　　由增上爱故　　为热恼烧煮
　　死堕地狱中　　复生于鬼趣
　　从恶道出已　　得生于人间
　　向五百生中　　常于他求乞
　　下色常低言　　匮乏心逼迫
　　唯苦为己分　　皆由爱所得
　　若人断其爱　　常乐求佛慧
　　斯为其正人　　得最上寂静
　　若遣心中爱　　如驱蛇出穴
　　爱毒未蠲除　　决定当破坏
　　若决定造作　　彼爱常现前
　　如火掷干薪　　其焰则弥盛
　　众生贪珍财　　积聚无止足
　　彼于命终时　　皆为他所有
　　由爱所获咎　　财散罪不消
　　由业之所牵　　含悲趣地狱
　　财为他受用　　罪则当己身
　　堕彼恶趣中　　后悔徒热恼
　　财散名为衰　　乐坏则为苦
　　亲友忽如冤　　皆从爱心转
　　智人不起爱　　爱火常炽然
　　损害诸有情　　令堕于恶道
　　积财如彼山　　守御常忧怖
　　云何造诸罪　　非理而持用
　　不乐畜财者　　无怖无防护
　　是离贪智人　　在处常安住
　　乐求于富乐　　倏然而散坏
　　盛衰不久停　　如日之轮转
　　荣富者如缚　　贫乏者如罪
　　皆为爱所使　　于欲无厌患
　　受上妙快乐　　所欲皆如意
　　为爱火所逼　　身乐俱散坏
　　若诸天及人　　由于欲无厌
　　皆为爱所烧　　如来悉知见
　　百千诸有情　　因爱堕险难
　　受无量苦报　　智者咸兴叹
　　寿命速迁谢　　愚夫不知觉
　　福业悉消除　　彼爱则增长
　　若人著于爱　　世世常随逐
　　彼暗钝无知　　不达罪福相
　　若善业果报　　生诸天受乐
　　不善业因缘　　从彼而退堕
　　不造善恶业　　离和合过失
　　弃背老死因　　住最上安隐
　　贪如彼车轮　　五欲为于辐
　　爱毂处其中　　世间无知者
　　爱河极深广　　欲境为波涛
　　疑惑譬群鱼　　世间无知者
　　于昼夜三时　　多造诸不善
　　智者不防护　　即随恶流转
　　美色如幻化　　了彼则无缚
　　由爱常追求　　为缚无能解
　　若为爱所缠　　则著于欲乐
　　智慧若现前　　能除彼过患
　　爱增其黑暗　　智发于光明
　　当舍暗从明　　离苦获安乐
　　智如其利剑　　能伐爱林木
　　应当善修习　　获最上安隐
　　当知爱稠林　　深密难出离
　　若人善超越　　则出于三界
　　爱河有三派　　放逸水弥满
　　当乘于慧舟　　能渡于彼岸
　　爱如利刀杖　　割截愚夫身
　　苦恼难堪任　　是故常远离
　　爱如恶痈疽　　从心而生起
　　于其昼夜中　　曾无于少乐
　　爱如猛炽火　　疑惑如樵薪
　　由业风所吹　　烧心生热恼
　　若人爱所缠　　其心则轻躁
　　非理取其财　　则丧于身命
　　世间诸众生　　造无边恶业
　　皆由爱彼财　　长沦于苦海
　　为爱之所使　　勇捍无怯弱
　　乃至蹈火中　　不顾其身命
　　若人多起爱　　心火常烧然
　　无爱意清凉　　如深渊澡沐
　　爱如彼烈火　　投薪则腾焰
　　譬之彼贪夫　　愈得而无厌
　　具无量珍宝　　刹利犹不充
　　自余诸有情　　少畜则无患
　　若人起于爱　　乐少而苦多
　　苦乐两昭然　　智者善取舍
　　善降彼爱者　　得最胜寂静
　　若能常远之　　则近菩提道

　　离欲邪行品第九

　　女人为罪本　　能散于资生
　　若为彼所伏　　于乐则何有
　　女人多谄曲　　常怀于嫉妒
　　乐造作不善　　于业得自在
　　巧言诳于他　　常生和合想
　　无正念思惟　　喜赞于欲事
　　彼暂生柔顺　　后则多刚狠
　　虽珍异庄严　　于恩曾不念
　　设百千众生　　咸生于爱乐
　　自性无有常　　犹如彼飞电
　　若乐于女色　　斯为不善因
　　现生及后身　　悉为彼破坏
　　若见一姝好　　心则生散乱
　　乐著彼境界　　为贪之所娆
　　合会必有离　　由之起愁戚
　　贪欲镇萦缠　　皆由女人故
　　是女人贪毒　　与身俱时起
　　如火生世间　　热性则随有
　　当知是贪火　　从心中所发
　　相续常烧然　　于苦无与比
　　破坏于善法　　及损恼众生
　　为恶道之因　　是诸佛所说
　　口虽出美言　　心中常蕴毒
　　于其所恋慕　　其志曾无定
　　设暂生爱著　　不久则弃捐
　　所说无有诚　　彼意则非实
　　以方便欺诳　　习染欲因缘
　　于己生贪人　　恃之生憍慢
　　天人阿修罗　　夜叉鬼神等
　　堕于险难中　　皆由女人故
　　又彼女人者　　不知恩念善
　　其心无暂停　　如日之旋转
　　见其荣盛人　　则乐于承奉
　　彼若有衰危　　殊无少忧虑
　　如蜂采其花　　花干即舍去
　　应知彼女人　　弃旧亦如是
　　女人无慈心　　常怀于嫉妒
　　此非无端由　　皆因于男子
　　诸天唯女人　　余无能降彼
　　由女缚所牵　　则堕于恶趣
　　若乐著女色　　此失无与等
　　贪火镇烧心　　何由能出离
　　若为欲所牵　　贪业皆可见
　　常惛醉其意　　乐作诸不善
　　女人恶所缠　　多兴於潜意
　　弃彼昔所眷　　如蛇委其蜕
　　女人最险诈　　无能过彼者
　　多作于方便　　而希于宠爱
　　又诸女人者　　自性多流荡
　　智者有先见　　慎勿相随顺
　　若习近女人　　则失于善利
　　设求生天中　　此亦不能得
　　天中妙乐音　　闻者咸生爱
　　若乐著不舍　　引生于苦难
　　女人心动转　　于余生染爱
　　爱火或暂息　　则生于弃舍
　　女人志坚著　　乐行于鄙事
　　若见彼衰残　　则生于弃舍
　　女人多谄媚　　使彼如痴鹿
　　见祸患所侵　　则生于弃舍
　　女人极险恶　　不念其恩德
　　彼厄难相临　　则生于弃舍
　　女人心散乱　　起种种思惟
　　能诳诱于他　　如蜜和诸毒
　　女人多巧言　　能惑愚痴者
　　智士善思惟　　彼意曾无动
　　由愚痴著欲　　于财无悭吝
　　不修彼福因　　如鼠常藏窜
　　女色如彼索　　而第一坚牢
　　缚彼迷士夫　　令坠三有海
　　是索非缚体　　唯能絷于心
　　心若为彼缠　　苦则为己有
　　余索缚于人　　烧斫皆令断
　　是女索不然　　能牵趣恶道
　　身有其相状　　彼索则能缚
　　心本无形质　　非女索不可
　　若为索所缚　　其量人皆见
　　女索缚于人　　是量无知者
　　暂生其少乐　　后脱则为难
　　能缚诸众生　　常沦爱苦海
　　又彼女索者　　善缚于六根
　　常索无其能　　唯缚身及颈
　　妻子并眷属　　为缚最坚牢
　　愚人生妄心　　皆执为己有
　　于女色生爱　　彼唯筋肉缠
　　便利之所依　　汝爱复来此
　　好发巧言词　　诳惑而无愧
　　当知女人者　　与冤则无异
　　以众妙严饰　　令他生爱乐
　　其心常动转　　所说多虚假
　　女人性多毒　　如迦罗俱吒
　　损彼著欲人　　无能免其难
　　具百千方便　　不能防女人
　　如风火虚空　　无能缚彼者
　　造诸非律仪　　遭病难夭丧
　　皆因于女人　　破其解脱行
　　世间诸众生　　造作众罪业
　　皆因于女人　　恐怖常迫窄
　　自幼及其耄　　其心常散乱
　　女人性本然　　如日光常暖
　　女心无定则　　犹风中灯焰
　　有怨不暂舍　　如马啮其疮
　　如索縻鼠狼　　虽缚彼能脱
　　则同彼女人　　不为他所制
　　如花盖毒蛇　　如灰覆炎火
　　如色蔽人心　　如女藏恶露
　　如毒树开花　　观者曾无厌
　　是花犹女人　　毕竟当弃舍
　　常乐求女色　　境界即现前
　　此生及后身　　俱无于乐分
　　非火非刀杖　　非力非机关
　　为女所缚者　　彼恶无能断
　　于人世天中　　略述欲过咎
　　智者若远离　　作夜摩天主
　　乐彼女色者　　皆从惯习生
　　世有真实人　　则能免其事
　　是人宿善本　　灭已生天中
　　见诸天女人　　散乱亦同此
　　则毁乐非真　　诃心不寂静
　　厌女人过患　　如冤而舍去
　　若习近女人　　生多种苦恼
　　是故当了知　　于彼常远离
　　若起散乱心　　则生诸过失
　　常见于女人　　而生於戏调
　　日本无黑暗　　火性无清凉
　　女人无慈心　　少分不可得
　　大地无倾摇　　风状无安宁
　　女人无善行　　常乐说诸过
　　又女人之心　　动乱非长久
　　有难则舍离　　如池涸鹅去
　　浅濑鹭所依　　深渊则无有
　　山岳有震动　　彼定无悲愍
　　不称扬正法　　乐作诸魔障
　　堕于险难中　　为彼之所诳
　　赫日可令冷　　蒲桃能使刚
　　女人谄嫉心　　坚著不弃舍
　　于乐同受用　　于苦则不然
　　少恨常在心　　于恩而废忘
　　昔于园苑中　　而共相娱乐
　　衰难忽相侵　　毁呰而弃舍
　　女为世间缚　　增长于斗诤
　　为过失之藏　　乃非法之器
　　女色惑众生　　常怀其欲想
　　起遍计追求　　其心无暂舍
　　无量爱欲箭　　损恼诸众生
　　彼乐何所之　　悉见其磨灭
　　是欲深可畏　　如利刃猛火
　　智者善了知　　常一心防护
　　若有持净戒　　忽起于欲想
　　招无量诽谤　　生众多过患
　　如风触于火　　其焰则炽然
　　见女人生贪　　定为彼烧害
　　若求清净乐　　当远离女人
　　此世与他生　　其心常寂静
　　起勇猛精进　　修习于胜慧
　　舍欲信因果　　是人获大利

　　离酒过失品第十

　　此说酒为毒　　应当远离之
　　若乐饮酒者　　则坏于善法
　　若人近于酒　　不生于明慧
　　彼无解脱分　　是故常远离
　　为第一过失　　智者之所说
　　损坏于自他　　是故常远离
　　若人乐饮酒　　好说世俗事
　　多言起纷诤　　是故常远离
　　饮酒损资财　　惛迷复懈怠
　　有如是过患　　是故常远离
　　由酒发生贪　　嗔恚亦复尔
　　展转增愚痴　　是故常远离
　　酒为祸根本　　令诸根驰散
　　后堕地狱中　　皆由酒所败
　　或高声戏笑　　出暴恶语言
　　毁诸良善人　　后则生忧怖
　　由饮酒醉乱　　善恶不分别
　　如傍生无知　　是故当远离
　　若人为酒困　　惛醉则如毙
　　求快乐长年　　为患则何有
　　是诸难之本　　为过患之源
　　常居痴暗中　　趣死之阶渐
　　后堕地狱中　　复生于鬼界
　　及彼傍生趣　　皆为酒所坏
　　酒为毒中毒　　疾中之痼疾
　　已苦复加苦　　是智者所说
　　破坏于慧命　　竭尽法财宝
　　毁彼净梵行　　皆由心乐酒
　　乃至尊崇者　　醉已无区别
　　为世人所嗤　　不生于惭耻
　　酒如其利斧　　能损诸善法
　　乐饮者无惭　　为他所轻贱
　　若人为酒惑　　耽湎无罢期
　　不作诸善行　　彼无识无智
　　若人乐饮酒　　彼心则狂乱
　　或发於戏笑　　或起于嗔恚
　　现生及后身　　无明常覆慧
　　焚烧解脱法　　皆为酒所使
　　若嗜其酒味　　如食金播果
　　初甘后则毒　　是智者所说
　　是故彼智者　　于酒深为诫
　　心不起思念　　饮则生热恼
　　富足常饮酒　　诸天复过是
　　于彼彼快乐　　后则皆散坏
　　众生酒所迷　　其心常醉乱
　　为彼痴所牵　　耽著其美味
　　当知酒如绳　　痴爱常难解
　　宁堕地狱中　　于酒不应触
　　因触闻其香　　痴人即乐饮
　　是故于彼酒　　见己当舍去
　　若见即生贪　　若触香即发
　　由闻彼香故　　其心不能止
　　是故酒为毒　　生过失非一
　　坏色力名闻　　皆因饮彼酒
　　口出于狂言　　瞪目无定往
　　时卧不觉知　　所作皆废忘
　　由偃仆于地　　为女人所笑
　　其身不动转　　加枯木相似
　　彼醉酒而卧　　瞥见谓其死
　　知者咸告言　　由饮酒如是
　　常乐饮酒者　　住三十六失
　　当了知彼过　　此则常安隐
　　具胜族名称　　由酒之所污
　　是人如芦花　　不久自轻弃
　　若人乐饮酒　　展转为境牵
　　堕放逸水中　　漂流难出离
　　为境所牵故　　不知善不善
　　于清胜园林　　何用复饮酒
　　若乐于酒味　　则生诸险难
　　堕于地狱中　　具受诸苦恼
　　饮已发生痴　　由痴造众罪
　　愚人心爱乐　　何能生远离
　　起增上耽著　　受极重苦报
　　若能离彼过　　则无诸忧恼
　　初则损其慧　　后则坏其乐
　　是故彼智人　　于酒常厌舍
　　若人近于酒　　彼则如飞鸢
　　常为痴所盲　　故说酒为毒
　　于酒作毒想　　最上第一乐
　　由持净戒故　　宁饮于铜汁
　　若乐饮酒者　　于罪则不免
　　彼增上愚痴　　常处于恶道
　　饮酒虽一罪　　能生一切恶
　　是故当制之　　心戒则为本
　　比丘乐饮酒　　则舍阿兰若
　　离心一境性　　不思惟正法
　　由乐饮酒故　　心常生热恼
　　习近于非法　　坏二世善利
　　无威仪道行　　废说法是分
　　与言行相违　　空说有何益
　　自不能达解　　何由悟于他
　　发粗矿言词　　此非善说法
　　违背于正理　　识者咸讥诮
　　贫弊人所轻　　皆由饮于酒
　　过去无忆念　　现在复忘失
　　未来何所知　　由酒迷三世
　　失名称威德　　令心常驰散
　　引生诸过咎　　斯为酒所困
　　若远离酒者　　具戒定清净
　　住最上安隐　　得至不灭处

　　　　诸法集要经卷第四



　　　　诸法集要经卷第五

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　治心品第十一

　　佛宣转诸法　　说身为无常
　　于酒及女人　　慎勿生放逸
　　此心犹彼王　　于世得自在
　　能令诸众生　　堕于深险难
　　由心造诸业　　迷乱生怖畏
　　智者善持心　　住最上安隐
　　能引生胜处　　及牵入恶道
　　若离垢寂静　　即证真常果
　　若乐说诸法　　作意为先导
　　由意清净故　　则成殊胜行
　　若人善制心　　则不随心转
　　弃背诸烦恼　　如日除黑暗
　　又彼心如冤　　是冤非他起
　　劫火然须弥　　心火亦如此
　　愚夫为心降　　诸根得自在
　　能生彼苦恼　　去菩提则远
　　冤从自心生　　离心何所有
　　能缚诸有情　　牵至焰摩所
　　若乐欲境界　　不修习正法
　　愚痴履邪道　　则堕于地狱
　　心如火中火　　最上难调伏
　　由彼难调故　　当受于极苦
　　若纵心自在　　常生诸过失
　　善离彼染欲　　不为苦所逼
　　由起如是心　　则受如是果
　　作善为净因　　造恶得苦报
　　由心造彼业　　由业感于果
　　心与业相应　　即受轮回故
　　若人由彼心　　造作诸恶业
　　为彼地狱火　　长时而烧煮
　　由心造诸罪　　由心感其果
　　当知彼心者　　从因缘生起
　　众生为心诳　　自在作诸咎
　　堕于地狱中　　深生大恐怖
　　当依于正法　　不随心造恶
　　善行常轻安　　恶行唯非法
　　一切唯心造　　果亦从心得
　　心若种种生　　彼果亦如是
　　心如彩绘者　　画三界众生
　　无有善安住　　不随心动转
　　又彼心为本　　能生解与缚
　　善业则解脱　　不善乃缠缚
　　众生堕业网　　为心之所降
　　不求趣菩提　　如盲不见道
　　是心唯一种　　能造作诸业
　　若业若彼心　　则遍于三有
　　又如彼五色　　能种种显现
　　缘五根诸尘　　则处处随转
　　如世间画者　　诸人咸共睹
　　当知心画师　　巧妙无能见
　　如壁图诸像　　好丑随画工
　　善不善业缘　　皆由心造作
　　是心常思惟　　昼夜无暂住
　　如其所造业　　受报皆相似
　　若为心伏者　　乐作诸不善
　　命终生恐怖　　于苦无能免
　　业则如彼画　　随处而显现
　　由心所作故　　彼果则随转
　　种种业差别　　受报亦如是
　　为心之所使　　驰骋于三界
　　若人随于心　　则造一切业
　　善调伏心者　　则证真常乐
　　是心随所趣　　或暴恶轻动
　　善哉调彼心　　心静则无苦
　　若人善制心　　则除诸过患
　　离过乃智人　　于苦则不受
　　诸苦从心生　　了彼非他得
　　逼迫难堪任　　皆由心轻动
　　天龙阿修罗　　夜叉毕舍遮
　　皆以心为主　　遍于三有处
　　心能引天中　　及生于人世
　　乃至诸恶道　　如轮转无异
　　心为境所牵　　愚者则迷乱
　　由意生爱故　　住无量苦恼
　　心唯一痴行　　暴恶有大力
　　可说不可见　　念念速迁灭
　　智者善调伏　　心种种过患
　　则超出魔网　　得渡于彼岸
　　心能生疑惑　　谄曲多动转
　　若依彼心者　　乃求趣险难
　　当离心过失　　则诸根寂静
　　不著罪非法　　善达于实相
　　得最胜禅定　　从心因缘生
　　堕于恶道中　　亦由彼心起
　　是心有力能　　造作种种业
　　于虚空境界　　刹那不暂住
　　彼心难了知　　常无其形相
　　引生于世间　　匪心则不往
　　身造作诸业　　何去何所住
　　彼果皆可见　　彼心无能睹
　　是心难调伏　　痴暗无所见
　　能引诸众生　　速趣于地狱
　　是心能作罪　　亦能修福业
　　了彼如幻化　　常依于正道
　　是心去不知　　来亦无能见
　　能牵诸有情　　百千生往返
　　利刃不能断　　炽火不能烧
　　愚暗无智人　　则为彼所坏
　　是业索坚固　　能缚痴众生
　　于百千生中　　挽之而不断
　　是心刹那顷　　造善不善业
　　能调彼心者　　随处常安乐
　　入彼六根门　　乐著诸境界
　　心牵彼有情　　不觉堕险难
　　虚空本明朗　　水性常澄湛
　　是心若如彼　　引生殊胜善
　　于境生寻求　　常念于和合
　　由心依诸根　　如王将导从
　　是心常奔驰　　彼身随所往
　　互相有力能　　轮转三有海
　　所造业周遍　　皆由心使然
　　若无善因缘　　少乐不可得
　　当规求正法　　修习诸禅定
　　心离诸过恶　　如日出云翳
　　若心善定住　　则生于正见
　　在家发净信　　当免轮回难
　　若心不造恶　　过失则不起
　　离烦恼清净　　常生于天上
　　是心随诸根　　迅速而流转
　　善防护心者　　后则生诸天
　　若为心所使　　造作一切罪
　　依止非法行　　长处轮回中
　　是心刹那顷　　有百千生灭
　　本性唯轻动　　如幻化不实
　　是心有大力　　奔驰无暂停
　　若智识寂静　　则能善缚彼
　　是心难调伏　　令诸根动乱
　　智者善任持　　能达于彼岸
　　是心唯无厌　　知足索能缚
　　善治彼心者　　为世间智人
　　是心缘欲境　　常生于爱乐
　　为善能息除　　作恶则增长
　　若人心寂静　　见诸欲如毒
　　愚者纵其心　　耽之为美妙
　　是心唯造作　　彼业则随转
　　由根境所生　　令相应和合
　　智者了知己　　舍此获轻安
　　彼色睹皆同　　复何生异想
　　一切色境界　　为因能乱心
　　善调彼心者　　则离诸过咎
　　如一谷种子　　生色香有异
　　由彼彼和合　　各各随心起
　　如世间匠者　　善修彼机关
　　依正法治心　　彼则常安乐
　　境界牵于心　　愚者生适悦
　　智慧有大力　　速使令清净
　　又彼心动转　　遍缘诸蕴界
　　及彼三有中　　由无真实见
　　又如大海中　　风击波腾涌
　　犹心境和合　　随世间流转
　　善业引于心　　定招于胜果
　　应当行善行　　无复造诸恶
　　心与定相应　　如水无风动
　　各从因缘生　　随业所归趣
　　是心极迅速　　刹那而往返
　　或缘彼天中　　或趣于地狱
　　心能断诸恶　　复造一切善
　　引至解脱门　　故说心如是
　　是心最轻捷　　无有过彼者
　　若不善防护　　则常著于欲
　　是心须臾顷　　能造善恶业
　　自性本轻动　　寻求不可得
　　是心来不知　　去亦何所见
　　缘合即暂有　　缘散无所住
　　是心非积聚　　亦非彼长久
　　非执持相应　　一切处无睹
　　心亦为强名　　从和合而起
　　牛粪与摩尼　　二种亦如是
　　色根等亦尔　　各各从识生
　　未见有一法　　非和合而得
　　如是彼境界　　众生难除断
　　若安住正法　　于欲何所作
　　是心极凶险　　大力难调伏
　　乐造作诸业　　愚夫无知觉
　　由造诸业故　　则为流转因
　　于三有之中　　长受诸苦恼
　　如染风等疾　　灭非沉恶道
　　彼贪等过患　　定堕于地狱
　　心过失最大　　常造作诸恶
　　风病亦非善　　应当修胜行
　　风等疾可瘳　　身殒则随散
　　彼贪病不然　　百千生长在
　　当知贪等病　　与风有差别
　　善修殊胜行　　得离贪过失
　　是心如医王　　善治意过患
　　非如彼世间　　唯疗于身病
　　心起善思惟　　则不生诸染
　　愚者无正法　　则堕于险道
　　若人乐禅定　　依止于山林
　　愚夫不寂静　　多起其违诤
　　是心如画者　　遍绘诸形像
　　皆由彼造作　　周流于五趣
　　世画虽巧妙　　图百千种类
　　业画极广大　　三界为其帧
　　画若干众生　　随五趣流转
　　由业广大故　　处处悉周遍
　　又彼心画师　　能画诸业网
　　世间有情等　　皆为彼所缚
　　又风雨烟尘　　皆能损其画
　　百千俱胝劫　　业画常如故
　　大地有散坏　　海水亦枯竭
　　唯业画长存　　随处而显现
　　诸业常相随　　彼果无差忒
　　众生纵其心　　流转于诸趣
　　若人心著乐　　求趣欲境界
　　不断不善业　　定堕于苦难
　　是故当制心　　彼极恶可畏
　　乐欲境和合　　爱毒常充满
　　不顾其险难　　于欲常追求
　　乐坏苦相应　　自受其果报
　　若人怖恶趣　　其心常寂静
　　由彼寂静故　　增长于慧命
　　是心有大力　　暴恶难防护
　　智者善调伏　　得离诸忧怖

　　离恶语言品第十二

　　智者离恶言　　常发于正语
　　令他生爱乐　　善住菩提道
　　常赞清净行　　离垢染言说
　　若乐恶言者　　当堕于恶趣
　　若发虚妄言　　则舍真实法
　　亦坏他世善　　无恶而不作
　　若人虚妄言　　为他所嫌恶
　　长受轮回苦　　无由生诸天
　　善人咸见弃　　为众之所怒
　　障碍诸善法　　皆由恶言故
　　是人于世间　　口则如利斧
　　自断坏其身　　皆由恶言故
　　令他起暴恶　　增长一切罪
　　能生诸过患　　皆由恶言故
　　由语无真实　　为人所轻贱
　　以是因缘故　　后堕于饿鬼
　　智人无虚言　　虚言返招咎
　　口气常臭秽　　后受诸苦报
　　若舍真实行　　则远离正法
　　由离正法故　　生无量苦恼
　　若发真实言　　为人所尊重
　　得如来称赞　　正法之明炬
　　常说解脱言　　不舍于真实
　　当知如是人　　趣圣之阶渐
　　若人无真实　　后转为女身
　　常习虚妄言　　则堕于恶趣
　　此真实正道　　是诸佛所说
　　为最胜法财　　作第一救护
　　真实如至宝　　庄严中最胜
　　如净无垢目　　光明常炽盛
　　真实如宝藏　　无价用无尽
　　若能行是行　　人中为最上
　　如世间王者　　以妙宝庄严
　　智人真实言　　如诸天严饰
　　虚言为深过　　如毒中之毒
　　由此为因故　　则堕于恶趣
　　非父亦非母　　及亲眷朋属
　　唯彼真实行　　余无能救护
　　若近虚妄人　　如触地狱火
　　由不生怖畏　　则为彼烧害
　　是火极炎猛　　尚能烧大海
　　何况无智人　　如然于草木
　　是故当一心　　毕竟不妄语
　　若能远离者　　则无诸忧恼
　　若乐彼妄语　　常舍离真实
　　是人唯自咎　　舍宝取瓦砾
　　若人不了知　　好发虚妄言
　　堕于地狱中　　长时受极苦
　　真实语非难　　无智不修习
　　能庄严行人　　于善皆成就
　　真实为上善　　虚妄为深咎
　　愚人舍功德　　而取于过患
　　诸苦恼种子　　皆从妄语生
　　若人能远离　　获无垢寂静
　　若发真实言　　为人所喜见
　　当知虚妄者　　常作诸不善
　　若人语真实　　心喜如诸天
　　愚者由妄言　　常怖未来苦
　　真实第一善　　虚妄最极恶
　　离过求功德　　人中无过上
　　常生于胜处　　受用诸快乐
　　善求趣菩提　　皆因真实故
　　若人不远离　　增上虚妄言
　　常生于难处　　备受诸苦报
　　真实为胜道　　虚妄非善因
　　不从余方来　　非因他所得
　　佛说彼真实　　能离诸苦恼
　　为最胜明灯　　除病之良药
　　如毒与甘露　　二种皆依舌
　　毒如彼妄言　　甘露同真实
　　住决定真实　　当取彼甘露
　　若起虚妄者　　如愚返求毒
　　由起虚妄故　　定为彼所坏
　　如世饮毒者　　不久而自丧
　　于身则非安　　于他岂能益
　　自他唯有损　　何用虚妄说
　　又世间诸毒　　一发毙即止
　　虚妄毒不然　　百千生破坏
　　佛说解脱道　　以真实为本
　　净行而庄严　　常生殊胜处
　　众生随自业　　堕彼爱河中
　　唯乘真实舟　　则能超越彼
　　众生不善因　　皆从爱所起
　　堕于恶道中　　真实能救度
　　如金刚坚利　　能摧破诸山
　　彼真实胜能　　善息除烦恼
　　真实二世益　　由如无尽财
　　善分别诸法　　其心常安隐
　　或有恶比丘　　其性多碜毒
　　常说虚妄言　　彼心唯轻动
　　善人咸弃舍　　为世之所恶
　　视之如冤贼　　由无真实故
　　谓由彼妄语　　能坏于自他
　　既无于少益　　云何不弃舍
　　若人起妄语　　感口气常臭
　　诸天咸远离　　贫穷无依怙
　　若人起妄语　　动止无安隐
　　世间出世间　　常离于正道
　　若不舍妄语　　当受极苦果
　　如是诸众生　　自求趣恶道
　　当知真实人　　为世所尊重
　　是故舍妄言　　常修斯胜行
　　真实则不害　　常生于慈愍
　　为正法之藏　　生天之要行
　　众生堕地狱　　及焰摩鬼趣
　　皆因妄语故　　智者为深诫
　　如刀火毒药　　如罥索鬼使
　　当知彼妄语　　招苦报实重
　　若不怖业果　　命终皆现前
　　当离彼恶言　　常乐真实说
　　不则集众苦　　生下劣种族
　　两舌互相生　　展转无穷极
　　彼两舌恶报　　则堕于地狱
　　念念常烧然　　自受其极苦
　　于诸秘密教　　潜心而破坏
　　如两口两舌　　己过常覆蔽
　　若人离两舌　　住决定寂静
　　离眷属缠缚　　不生和合想
　　两舌如恶蟒　　常处于窟穴
　　若离彼过者　　则无诸灾横
　　若人发恶言　　则如碱卤地
　　由舌生毒故　　众人皆见弃
　　如见利刀杖　　何不生怖畏
　　若乐彼恶言　　则为所损害
　　舌如彼炽火　　心则如其薪
　　恶言如猛焰　　焚烧诸众生
　　若人以爱语　　世间咸恭敬
　　见者生欢喜　　视之如父母
　　爱语最为善　　能生殊胜乐
　　无尽诸热恼　　皆使令清凉
　　爱语能生天　　为胜功德聚
　　亦如彼良朋　　是最上寂静
　　于真实经典　　违背不修习
　　如诸佛所观　　彼舌唯片肉
　　常乐说真实　　具足诸功德
　　后得生天中　　此舌则如宝
　　若人心妄想　　为彼爱欺诳
　　他财己愿取　　何能生天趣
　　妄想造诸恶　　愚痴无暂舍
　　自受诸热恼　　如油沃炽火
　　妄想求诸果　　无因何所得
　　众苦由之生　　毕竟当远离
　　又愚痴众生　　乐行于损恼
　　其心常恚恨　　则如彼毒虺
　　自性唯险恶　　常捶打于他
　　热恼镇烧然　　彼定无少乐
　　无名闻利养　　无亲眷朋属
　　由心乐损害　　人神咸不护
　　若乐损害者　　如黑暗之聚
　　令他生恚恼　　此说为深咎
　　不害最为善　　能安乐众生
　　常修如是因　　当得菩提道
　　口虽说正法　　其心唯不善
　　非如世盗者　　此法中大贼
　　若善说法者　　当如说而行
　　则离烦恼垢　　求趣真实果
　　为由妄语故　　多说世俗事
　　无量出世法　　少分不能解
　　当乐谈真谛　　不习世俗言
　　若依世俗者　　为轮回所缚
　　乐作非福业　　决定无乐因
　　离出世法财　　是智者所说
　　师示利益言　　愚痴不受教
　　后招于苦难　　其心徒悔恼
　　若人真实言　　心中常喜悦
　　诸天咸卫护　　世间皆恭敬
　　由世恭敬故　　增长善名称
　　常修真实行　　定得生天中
　　若人虚妄言　　恼乱一切众
　　为众之所怒　　虽活即如死
　　若人虚妄言　　如利刀伤割
　　坏真实功德　　彼舌何不堕
　　若人虚妄言　　则如炽火聚
　　亦如彼毒蛇　　皆从其口出
　　妄言毒第一　　胜地生诸毒
　　损恼诸众生　　地狱彼先得
　　若人虚妄言　　诸恶集其舌
　　如从自口中　　出便利脓血
　　是人舌如索　　能牵趣恶道
　　破坏法桥梁　　皆由说妄语
　　非佛非净戒　　非父亦非母
　　是人由恶慧　　于苦无能救
　　若人说妄语　　彼速自轻懱
　　智者咸舍去　　诸天皆远离
　　不摄护语言　　常生于嗔恚
　　斯人鲜福德　　所至则多苦
　　他乐则生嫉　　他恶不能掩
　　当知如是人　　定堕于恶道
　　愚人空妄说　　而不能修作
　　彼言行相违　　当受无量苦
　　自不住正法　　乐谈他密事
　　是人于世间　　高心无智慧
　　若人于正教　　违背而不信
　　十万尼浮陀　　常受地狱报
　　若人虚妄言　　愿乐造诸恶
　　五十六浮陀　　常受地狱报
　　乐作彼恶因　　见浊无真实
　　如是愚痴人　　转增其黑暗
　　真实第一财　　坚固无能动
　　依之生天上　　登常乐之门
　　是故应一心　　常念真实法
　　是人得最上　　不生不灭处
　　此真实功德　　能生寂静乐
　　智者离妄言　　诸佛所称赞

　　　　诸法集要经卷第五



　　　　诸法集要经卷第六

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　福非福业品第十三

　　所造作诸业　　谓福及非福
　　能缚诸有情　　定各招其报
　　愚夫心如鱼　　依爱波而住
　　含笑造诸恶　　悲啼而自受
　　昔同造诸罪　　谓仆使营从
　　后受其苦报　　彼则无相代
　　由亲眷朋属　　和合造众罪
　　于他世相随　　唯所作恶业
　　如花所至处　　其香不舍离
　　善恶业亦然　　在处常随逐
　　众生由自业　　因果常相应
　　作善生诸天　　而受殊胜乐
　　若恶业果报　　则受极重苦
　　堕三恶趣中　　彼苦无相似
　　谓由彼三业　　造作遍三界
　　常起于三毒　　则堕三恶道
　　诸愚夫异生　　由因缘和合
　　流转三界中　　皆随于自业
　　非自作他受　　非他作我受
　　当知所造业　　招报唯决定
　　业虽有众多　　受处有其九
　　由彼互相资　　成四十种恶
　　自造作一业　　定受其一报
　　堕于险道中　　则无其伴侣
　　或为他劝请　　而造作恶业
　　后受苦报时　　彼则不能救
　　业熟非初后　　及此生他世
　　谓于此造作　　或于余处受
　　由善恶业故　　随轮回流转
　　为业风所吹　　而招苦乐报
　　愚夫心散乱　　于欲常乐著
　　无正慧拣择　　诸恶则增长
　　彼著乐众生　　为痴之所覆
　　恶报现其前　　则堕黑暗处
　　由于佛正法　　心不生欣乐
　　在彼地狱中　　长时受其苦
　　从无始轮回　　为业网缠缚
　　此灭彼复生　　皆由心造作
　　或从天堕落　　或地狱生天
　　或生于人中　　或受饿鬼报
　　谓彼苦乐因　　皆由己所造
　　各互相生起　　非自在天作
　　轮回生死中　　造无数恶业
　　唯佛当证知　　余智不能了
　　若非法招善　　此因为颠倒
　　当知所受果　　皆与因相似
　　若因果相应　　则顺于正理
　　是有为诸法　　无不从缘起
　　未见无罪者　　而趣于地狱
　　定由恶业故　　则受其苦报
　　决定造诸恶　　坚著而无悔
　　彼为业所缚　　则堕于恶道
　　未见不善业　　引生于乐果
　　唯佛真实言　　示彼对治道
　　如因灯有光　　如由业招报
　　诸有所作者　　皆因缘生故
　　谓由彼彼因　　各各果随转
　　善达如是相　　则名真实见
　　非同自在天　　无因而建立
　　诸法皆缘生　　是如来所说
　　由无始轮回　　业报常相似
　　非颠倒分别　　从因缘而有
　　众生痴所迷　　于爱欲无厌
　　若不了业报　　何由获寂静
　　若人于佛教　　不达道非道
　　由痴无正慧　　常生于热恼
　　见他如意乐　　彼乐从因生
　　诸法皆唯心　　各各随自行
　　有为皆无常　　如水泡非久
　　应当行善行　　为二世饶益
　　睹世间业报　　及诸天退堕
　　若乐放逸者　　彼定无少乐
　　业索极修长　　坚固而难脱
　　缠缚彼愚夫　　去菩提则远
　　智慧如利剑　　于彼能除断
　　离愚痴热恼　　令至于彼岸
　　由业受彼果　　随善恶相应
　　智者不暂忘　　因果常决定
　　由因缘和合　　生肢分骨锁
　　缠缚诸有情　　轮回无解脱
　　由彼缠缚故　　逼迫难堪任
　　当修解脱因　　得尽诸苦际
　　彼业善钩名　　复能牵众生
　　于在所生处　　随业而受报
　　彼业果如轮　　于三有旋转
　　当离诸过患　　常修殊胜行
　　布施如净器　　贮戒勤慧水
　　智者善持用　　灭三有业火
　　若纵彼三业　　三毒则随转
　　驰骋三界中　　由痴三种行
　　一切诸众生　　为苦所逼迫
　　皆随自作业　　常依止而住
　　若无彼善因　　何能有少乐
　　随业受彼报　　如种生其果
　　又如阳春时　　能滋荣卉木
　　彼果从因生　　无因则不起
　　为业索所拘　　百千生往返
　　如世间车轮　　由机关而转
　　彼三毒坚牢　　众生难出离
　　离贪等过患　　则善超三有
　　若人庆快心　　修彼殊胜行
　　以是因缘故　　受庄严胜报
　　业如彼画师　　善图诸形像
　　或天上人间　　所画无不尽
　　彼画无数量　　皆由业变化
　　不施众彩饰　　亦无能见者
　　壁毁画亦无　　毕竟皆散坏
　　此身虽灭谢　　彼业则长在
　　众生痴所覆　　为业所笼缚
　　无始生死中　　如陶轮常转
　　如风日烟尘　　于画则能损
　　彼所招业缘　　未常而暂弃
　　当观察过去　　所造诸不善
　　于在在处处　　随作而自受
　　谓于上中下　　诸微细恶业
　　能悉令解脱　　是最上智者
　　又彼诸有情　　造作善不善
　　于乐及非乐　　决定当获得
　　若违背佛言　　彼为愚痴者
　　于无量苦恼　　长时无解脱
　　天人阿修罗　　地狱鬼畜生
　　皆由彼业故　　当随智慧行
　　由染慧分别　　造无量恶业
　　各各往诸趣　　受报悉知见
　　若人造善业　　后得生人天
　　不善溺三涂　　如俳优更服
　　业线极坚长　　遍缚于三有
　　众生由自业　　如辐依车辋
　　或生于天中　　或沈于险难
　　轮回不暂停　　随业而受报
　　有情生天中　　皆从善业得
　　如妙色莲华　　出清净池沼
　　若人造善业　　决定非破坏
　　常生于胜处　　感果得如意
　　愚夫不修因　　而妄希乐报
　　譬如于沙中　　求酥不可得
　　若修彼善因　　则生于快乐
　　无因获报者　　如离树求果
　　众生由业故　　受报而无定
　　如掷沙空中　　随风而飘堕
　　彼聚散因缘　　苦乐亦复尔
　　皆由业所牵　　于罪不应造
　　无边业种子　　变化六道中
　　皆从心所生　　是佛真实说
　　是心难调伏　　乐造作诸业
　　如彩画众生　　唯佛能知见
　　如一谷种子　　能生百千万
　　是业网亦然　　无能测量者
　　如线絷于禽　　虽翔复能至
　　彼业拘众生　　往返亦如是
　　愚夫无正见　　不达罪福相
　　循环三有中　　唯苦为己有
　　若了善恶业　　则悟生灭法
　　斯为真实人　　能到于彼岸
　　若离善知识　　则亲近恶友
　　弃法贪世财　　不信后苦果
　　由不了业报　　则不知罪福
　　彼愚痴有情　　长受于热恼
　　世智生我慢　　常说无义言
　　不悟业因缘　　常受轮回苦
　　如人久囚执　　偶得其释放
　　彼亲眷朋属　　喜乐相庆慰
　　犹处地狱中　　业尽得解脱
　　由先善业力　　得生于天上
　　受天中快乐　　具无量庄严
　　于彼复修因　　转生其胜处
　　彼若不修善　　业尽即退堕
　　衰相现其前　　如油尽灯灭
　　此灭彼复生　　循环于三界
　　随业风所吹　　何由能出离
　　若人智自在　　则不著轮回
　　不为彼业绳　　少分而缠缚
　　假使莲簳丝　　积如须弥量
　　彼业索亦尔　　无能缚智者
　　智者处轮回　　如须弥不动
　　远离诸忧恼　　解脱诸恐怖
　　如诸佛所见　　因果常相似
　　若作业广大　　彼报亦同等
　　数数造诸业　　各各受其果
　　由如是造作　　则为彼缠缚
　　若造善业故　　定获彼胜报
　　色力命严身　　为人之所敬
　　福业岂能久　　倏尔若灯光
　　彼业报无差　　皆随心造作
　　一切诸众生　　业尽命必丧
　　身为火所烧　　无有少安住
　　又彼诸众生　　由心界差别
　　各造作诸业　　为三有缠缚
　　世间喑哑人　　由行不善道
　　彼希于乐报　　如搅水求火
　　若无所作善　　乐果则不生
　　常乐放逸者　　决定无功德
　　为业索所牵　　暗钝无知觉
　　彼索无能断　　苦尽方解脱
　　众生由业故　　于轮回往返
　　见此灭彼生　　皆从因所得
　　愚夫著五欲　　未尝生觉悟
　　由贪爱相资　　何穷苦边际
　　愚夫无厌足　　乐作诸欲乐
　　由彼无厌故　　则自取衰灭
　　于现生福报　　业尽乐亦亡
　　由多作放逸　　临终始觉知
　　起无量分别　　造彼种种业
　　各随业因缘　　而受其果报
　　众生为业驱　　或为业所招
　　或生于快乐　　或招于苦报
　　若得生天中　　受五欲妙乐
　　福尽而退堕　　及此无能救
　　又彼轮回因　　皆从虚妄起
　　佛以真实见　　示解脱正道
　　昔修诸善业　　戒定慧相应
　　此非轮回因　　安住清净乐
　　是福报无尽　　不应作放逸
　　当毕竟一心　　增修殊胜行
　　若人具福报　　当远诸不善
　　为善跻圣道　　作恶招殃咎
　　若人作善行　　勇悍无退屈
　　常获寂静乐　　能趣菩提道
　　若人著放逸　　乐作诸不善
　　彼福则随减　　当堕于恶道
　　是业如秋千　　皆从心变化
　　众生痴所诳　　常依彼而转
　　生死其如轮　　十二处如辐
　　旋转于世间　　皆为心所使
　　由心造善业　　引生于天中
　　为境界所迷　　不思惟后苦
　　于乐及非乐　　当审虑而行
　　苦乐业虽殊　　皆从因缘起
　　世间无有乐　　皆为业所牵
　　乐坏苦现前　　由心而造作
　　众生由业风　　吹至所生处
　　于彼生爱乐　　则为业所拘
　　唯善不善业　　后世常相逐
　　犹如采其花　　彼香则随至
　　众生自业使　　随生灭流转
　　譬若彼秋千　　升坠无休息
　　于天人修罗　　六趣而往返
　　为痴之所覆　　不生真实见
　　又如世间轮　　依手而旋转
　　彼为业所催　　速疾无与等
　　由业之所缠　　十二支和合
　　是名缘生轮　　世间无知者
　　诸天痴所覆　　常著于欲境
　　唯业果长存　　彼乐无积聚
　　彼不知善业　　如良药明灯
　　除暗获轻安　　能为作归救
　　受难堪极苦　　及种种怖畏
　　是业有大力　　而不生疲劳
　　天灭生人中　　人殁堕地狱
　　狱出作傍生　　复堕于鬼趣
　　皆由彼业风　　飘转而无定
　　彼愚痴众生　　未尝生觉悟
　　众生乘业车　　能行于三界
　　余乘则不然　　速疾无相似
　　若所作清净　　则受其福报
　　唯于彼现生　　则知其自业
　　彼业如彩绘　　皆从心所起
　　所画无不周　　长时而不灭
　　谓广大福报　　皆从业所生
　　福业若尽时　　彼乐则散坏
　　于善若不废　　彼乐则增长
　　是故于善因　　展转常修作
　　于彼百千生　　受形躯骨锁
　　为业之所缠　　曾无安乐想
　　若造种种因　　则受种种报
　　当于此生中　　勤修诸善行
　　业画极工巧　　皆依心造作
　　业尽果则亡　　刹那不久住
　　唯自业为亲　　于他何所得
　　善调伏其心　　如理而安住
　　以业自庄严　　则非余所作
　　于百生千生　　而未曾暂舍
　　若了知生灭　　及真实因果
　　则离诸罪垢　　得至不灭处
　　所造作诸业　　迂曲常相随
　　如辐依彼轮　　于世间旋转
　　当以慧拣择　　如理而修作
　　是为调御师　　永脱诸烦恼

　　教示众生品第十四

　　谓贪恚痴垢　　及老病死苦
　　此六如深冤　　能损诸含识
　　又五境如贼　　能劫功德财
　　初如彼亲朋　　后则为冤害
　　由心生放逸　　于欲境嚣驰
　　能令诸众生　　趣地狱饿鬼
　　贪为其炽火　　嗔则如彼冤
　　黑暗说为痴　　是三皆可畏
　　谓三十六业　　及彼四十行
　　九十八烦恼　　周遍于三界
　　离十二因缘　　一百八烦恼
　　善解法非法　　常获无量乐
　　于十六现观　　及彼十六空
　　了我法二相　　是名为智者
　　善达道非道　　及彼四究竟
　　解脱四瀑流　　能灭诸罪垢
　　修习八圣道　　出二种生死
　　显现彼十力　　得证菩提果
　　明真俗二谛　　及彼四念处
　　除三际无知　　不为魔所伏
　　是五欲境界　　初甘后则苦
　　令堕诸险难　　是故常远离
　　以正智思惟　　伏断诸烦恼
　　斯为具智人　　世世常安隐
　　智能断诸惑　　犹火焚干薪
　　正智若增明　　令三宝显现
　　若乐智境界　　常住寂静法
　　烦恼如毒蛇　　则能害诸善
　　若具真实见　　能利于自他
　　离老死过患　　住最上寂静
　　若乐于轮回　　常为彼缠缚
　　是烦恼冤贼　　遍三有逼迫
　　若人知佛教　　为众生演说
　　常修纯净行　　得生于梵天
　　若厌离三毒　　常供养诸佛
　　破坏彼轮回　　如燃于槁木
　　若人知苦因　　而不造诸罪
　　无量烦恼聚　　于彼无能缚
　　智为胜光明　　痴为极黑暗
　　若能善分别　　此说为智者
　　若离痴过失　　则无诸险难
　　为痴之所覆　　何能得解脱
　　宁触于猛火　　及毒蛇共处
　　善求寂灭乐　　不应与痴俱
　　愚人无正智　　如盲处黑暗
　　不怖畏轮回　　常造非法行
　　众生为痴诳　　常起于爱染
　　受世间贫穷　　为衰老逼迫
　　由三世业果　　从地狱生天
　　或天堕畜生　　或受饿鬼报
　　众生由彼贪　　随业往诸趣
　　复为痴罥拘　　轮回三有海
　　无始造诸罪　　受种种生死
　　由彼惯习故　　曾不生疲倦
　　诸天为乐损　　人世匮乏苦
　　地狱常烧然　　傍生互相啖
　　饿鬼饥渴逼　　皆由彼痴故
　　长处于轮回　　何曾有少乐
　　愚痴著欲乐　　由乐而受苦
　　不近善知识　　无正法救护
　　若人具真实　　常乐闻正法
　　修习诸禅定　　彼则无忧苦
　　诸佛宣正法　　如灯常照明
　　慈念诸众生　　过如彼父母
　　众生由三因　　造三种过失
　　循环三界中　　三受常相逐
　　由三业所起　　趣三恶险难
　　众生著乐故　　驰骋于三有
　　若尊重三宝　　当得三菩提
　　远离三种见　　则不生诸苦
　　于彼昼夜中　　三时常观察
　　谓彼老病死　　三种过失藏
　　三业离邪思　　善住三平等
　　不著于轮回　　永离诸忧恼
　　于彼道非道　　及空有等相
　　慈心善观察　　当证无上道
　　是人意清净　　不触诸染欲
　　永离诸垢浊　　得解脱安乐
　　离三有贪求　　常生于正念
　　是人于正道　　决定无退转
　　众生痴所蔽　　于智不通达
　　起无量贪爱　　常为苦缠缚
　　懈怠无惭愧　　习近恶知识
　　为地狱种子　　智者善防护
　　由彼无惭愧　　常造作众罪
　　后堕于险道　　徒生于悔恼
　　起憍慢嗔恚　　嫉妒并覆恼
　　愚痴无信根　　何能生善道
　　嗜酒复贪财　　起邪见妄语
　　常行碜毒因　　定招地狱报
　　邪见障诸善　　不应起少分
　　如是愚痴人　　自投险恶道
　　谓起邪见者　　非因而计因
　　彼为自欺诳　　沉沦无出期
　　若人著邪见　　徒修其苦行
　　诳惑于他人　　愚痴生我慢
　　由愚痴黑暗　　溺生死大海
　　是人无正因　　以苦欲舍苦
　　随彼外道说　　炙身求出离
　　智者令炙心　　则能烧诸惑
　　若具修正智　　能破诸烦恼
　　是名真丈夫　　得离诸苦际
　　乐著世名闻　　而互相谄赞
　　彼清净菩提　　非邪见所得
　　于善不勤修　　心常生掉举
　　贪著利养故　　舍离彼净戒
　　乐著于酒味　　好侵于外色
　　杀害诸众生　　由此堕地狱
　　亲近恶知识　　起邪见两舌
　　不获诸威仪　　三业多毁犯
　　由我慢无明　　所说无真实
　　于此世佗生　　何能得快乐
　　为众苦沉溺　　此灭彼复生
　　如诸佛所说　　皆由无明行
　　若人起我慢　　邪慢增上慢
　　此为苦根本　　毕竟常远离
　　乐造作诸恶　　无初中后善
　　随彼无明流　　入生死大海
　　若人具胜智　　善息除烦恼
　　能解一切缚　　得至不灭处
　　由修胜智故　　则能断诸惑
　　此说烦恼缚　　由智得解脱
　　诸烦恼如薪　　智火烧永尽
　　若乐欲境界　　何能离缠缚
　　五欲为重瘴　　能覆于智眼
　　常令诸众生　　坏说法正道
　　于善说法者　　当一心谛听
　　是人为法将　　能敌诸魔军
　　谓于四颠倒　　及世间八法
　　自不生正慧　　则为彼欺诳
　　五欲如迅流　　漂沦难出离
　　当以智舡筏　　于彼能超越
　　由彼愚痴心　　常乐著诸欲
　　轮回五趣中　　何能得解脱
　　不如理作意　　如火常炽然
　　若如理而行　　如甘露除热
　　谓积集无明　　从久远生起
　　以一智明灯　　破灭令不现
　　若人具正智　　则能趣涅槃
　　无智纵贪痴　　则生于懈怠
　　若具智光明　　坏三毒黑暗
　　是故当一心　　持戒修净智
　　常以大智火　　焚烧诸惑薪
　　若无此善根　　为三毒所损
　　众生萦痼疾　　偃卧命将终
　　痴迷无所依　　眷属徒悲恼
　　由多作放逸　　常乐愚痴行
　　为无量恶因　　受众苦逼迫
　　是三毒过患　　损恼诸众生
　　若正智相应　　于彼悉除遣
　　当知彼智火　　能焚烦恼山
　　惑业既无余　　常栖寂静乐

　　说罪品第十五

　　谓由彼作意　　常造诸罪恶
　　愚痴不了知　　徒生于后悔
　　众生造诸罪　　皆受于苦报
　　是故当远离　　常求于乐果
　　初虽作少罪　　后则堕险道
　　由痴覆彼心　　出已而复造
　　小罪不防护　　皆为地狱因
　　譬如微少火　　能烧于山林
　　由罪生恶趣　　受极重苦恼
　　彼于己如冤　　何能得寂静
　　若人造诸罪　　则无有少乐
　　若乐求乐者　　当修诸善行
　　作善称善哉　　造恶皆轻毁
　　修福乃为难　　于罪何容易
　　若见造非法　　生劣心随喜
　　由彼无智故　　受苦复过是
　　若人造众罪　　积集诸果报
　　是苦难堪任　　于恶不应作
　　由造众恶故　　定受其恶报
　　是故当远离　　不作则无咎
　　若不怖诸罪　　则习近恶友
　　由自造作故　　感果非佗受
　　行善招善果　　作恶受恶报
　　若造众罪者　　于善则无有
　　若人著邪见　　展转生诸罪
　　虽刀杖火坑　　无与彼相似
　　若人离众恶　　常修于善行
　　身语意清净　　去菩提不远
　　若乐造诸恶　　受极重苦恼
　　非由造恶故　　而能得乐果
　　若乐修诸善　　得最上快乐
　　此善非苦因　　无颠倒受者
　　从无始劫来　　作善得乐报
　　若造彼恶因　　定获于苦果
　　为善亲良朋　　造罪近恶友
　　憎嫉贤善人　　彼则堕恶道
　　心若乐修善　　则远诸罪恶
　　是人于菩提　　如掌中不远
　　谓于所修作　　初中后皆善
　　能生于乐报　　舍此则不然
　　是故远诸罪　　令善常相续
　　能离彼恶者　　常获于快乐
　　无始生死中　　数数受诸罪
　　愚夫痴所使　　而不生疲厌
　　著欲造诸恶　　不知后苦果
　　暂生于适悦　　长时受苦恼
　　乐作诸罪者　　世间共轻鄙
　　是故离诸恶　　于善无令废
　　无益非究竟　　受最上苦恼
　　是故彼智者　　于罪常远离
　　若人具慈心　　则不造诸罪
　　为恶自招殃　　不作则不受
　　常造诸罪恶　　依邪师邪教
　　若离彼二种　　善住真实道
　　愚夫不觉知　　乐造诸恶行
　　若离彼过失　　常生于胜处
　　若乐作众罪　　定为业所牵
　　不怖后轮回　　于人身难得
　　若人怖诸罪　　多乐作诸善
　　彼能趣菩提　　得最上妙乐
　　若能离诸过　　能修诸善业
　　是人于世间　　获第一福报
　　善降伏诸根　　为世所尊重
　　尽此一报身　　得生于天中
　　若人鲜福德　　无初中后善
　　罪恶常增长　　则堕于地狱
　　若造作众罪　　自招其恶果
　　作善如所见　　定受于乐报
　　由不善种子　　后生于险难
　　如昔所作业　　因果皆相似
　　众生堕恶趣　　皆由罪所召
　　如鱼吞彼钩　　无因而得免
　　罪为苦之根　　毕竟当除断
　　众生常染习　　如具随不净
　　常习当爱乐　　能破诸恶业
　　譬如压胡麻　　华坏香不散
　　常乐著五欲　　散乱无安忍
　　懈怠虚妄言　　彼则定无善
　　若造众恶者　　如长夜黑暗
　　若安住善法　　如旭日出现
　　若人无嫉妒　　此为善净行
　　愚痴作众罪　　彼则常忿怒
　　如舡载少物　　所至则能浮
　　众生罪若轻　　则免沈诸恶
　　远离恶知识　　常获诸快乐
　　于彼若随顺　　则受诸险难
　　善了知业报　　离微细毁犯
　　是人不著罪　　如空泥不染
　　未闻者令闻　　闻已能忆念
　　恶趣尚生天　　何况具智者


　　　　诸法集要经卷第六



　　　　诸法集要经卷第七

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　说罪品第十五之余

　　明了罪福相　　是为具智者
　　于此无正解　　乃愚痴所作
　　善达诸功德　　于过恶亦然
　　二种如实知　　常获于乐分
　　若人造诸罪　　如与冤同处
　　乐行善利者　　如近于良友
　　由爱染造作　　境界常现前
　　展转痴暗中　　常受诸楚毒
　　欲境如稠林　　贪爱常游处
　　愚夫不达法　　何因能出离
　　堕彼地狱中　　和合受众苦
　　当知不作罪　　无由来至此
　　行善获胜报　　无量福庄严
　　为恶自招殃　　决定无能免
　　谓自他苦乐　　循环三有海
　　由业风所吹　　如波依于水
　　若人生于逸　　常造作诸恶
　　以是因缘故　　当堕于地狱
　　从地狱得脱　　生于余趣中
　　复为欲所牵　　忘昔所受苦
　　此心由惯习　　暂悟即还迷
　　乐坏苦复生　　不思惟后患
　　为五根所诳　　狂乱侵佗境
　　受流转无穷　　皆由爱缠缚
　　堕地狱鬼趣　　傍生及边夷
　　或暂生天中　　须臾还退殃
　　受诸趣流转　　如世间车轮
　　皆由业习牵　　而不生疲厌
　　设使生天中　　受极妙快乐
　　福尽还退堕　　此皆轮回行
　　堕莲华地狱　　百千俱胝数
　　受无量苦恼　　愚痴无厌怖
　　三界无有乐　　皆为苦所逼
　　众生痴所盲　　未尝怀忧畏
　　愚夫迷苦因　　于苦不能了
　　是苦从因起　　如种生其果
　　由苦乐所拘　　于三有往返
　　唯除寂灭乐　　永离诸忧恼
　　若在所生处　　能思念诸苦
　　是苦不复生　　离苦获安隐
　　若人能忆念　　地狱中苦恼
　　则于彼乐中　　少分而不著
　　如是了知已　　世间悉虚假
　　当离诸过患　　以慧善修作
　　寿命不久住　　瞬息刹那间
　　断除彼恶因　　常奉行众善
　　了住寿非坚　　一切由心造
　　依正行所作　　不求邪活命
　　未来世苦恼　　何不生惊怖
　　痴索镇萦缠　　狱火常烧煮
　　痴为不善法　　违白净福业
　　能引恶众生　　长沦于苦海
　　若人不怖罪　　乐多造诸恶
　　展转地狱中　　为狱火烧炙
　　如一微细火　　则能烧诸物
　　愚夫罪少许　　亦堕于地狱
　　若人怖恶道　　不作诸罪行
　　能摄受正法　　舍恶而从善
　　恶友生放逸　　起无惭无愧
　　智者常远之　　彼如火如毒
　　苦法为魔障　　乐法无所碍
　　于二善分别　　一切皆通达
　　远彼恶知识　　乐广行施忍
　　慈念诸众生　　是生天要行

　　地狱品第十六

　　若人邪活命　　造作众恶业
　　今当说其报　　后堕于地狱
　　谓等活黑绳　　众合二号叫
　　烧然极烧然　　无间地狱等
　　如是八地狱　　方面各一门
　　彼一一狱门　　四狱为城郭
　　铁城遍围绕　　造恶者充满
　　狱卒叉罪人　　如鱼烹鼎镬
　　雨山石器杖　　斫截碎其身
　　日夜常悲啼　　渴令饮铜汁
　　为极苦逼切　　发声大号吼
　　受种种治罚　　向四方奔窜
　　若人痴所覆　　横生诸恶见
　　招彼地狱因　　如海深且广
　　此下劣恶见　　损害于自佗
　　无量苦因缘　　汝为自缠缚
　　由著邪见故　　恃己生憍慢
　　永堕恶道中　　长时受极苦
　　由造彼恶业　　汝今来至此
　　下劣愚痴人　　自作何愁怖
　　作恶希善报　　则无有是处
　　种植于深渊　　必无其果利
　　若人纵愚痴　　数亲近和合
　　为彼少乐故　　后受于多苦
　　愚夫妄为乐　　恋著于妻孥
　　起染污烦恼　　皆由爱惑心
　　于己命终时　　无一能救护
　　独趣险恶道　　惨然而长逝
　　又彼地狱中　　本无诸苦器
　　随造恶有情　　自心之所变
　　譬如然妙香　　倏尔飘无状
　　亦如群宿禽　　夜集晓还散
　　或劫取佗财　　及害彼身命
　　造此极不善　　皆为痴所致
　　谓由彼痴故　　从瞑入于瞑
　　失生天正行　　及最上寂静
　　彼妻子眷属　　缠缚难出离
　　没生死海中　　而无所依怙
　　贪求造众恶　　云为于妻孥
　　及自受酸辛　　彼各知何所
　　于无量生中　　常贪著美色
　　由是造诸过　　鄙劣而无愧
　　先造彼罪恶　　后不生追悔
　　定堕地狱中　　长劫无出期
　　亲属虽聚多　　于己何能救
　　见余著欲者　　受报亦如此
　　自行于善行　　必招其乐果
　　愚夫痴所蔽　　于此殊无悟
　　若为痴所覆　　贪恚亦随生
　　所爱为佗有　　己苦无能免
　　内为三毒烧　　外狱火围绕
　　长劫受楚毒　　何时免恶道
　　自心造诸恶　　曾不生愧耻
　　为狱火烧炙　　何用徒悲啼
　　汝辈极暗钝　　乐行于非法
　　不须生悔恨　　于苦当安忍
　　愚夫造众罪　　作已生惊怖
　　业果常相随　　皆从因缘起
　　于善何曾修　　于恶不能断
　　若离彼恶者　　地狱不复见
　　若人痴所覆　　不了于业果
　　为邪师所误　　转增其过咎
　　由怖先造罪　　常生于热恼
　　无正法对治　　终为苦逼切
　　若能离诸过　　于苦则无分
　　住正念思惟　　不应作诸罪
　　若乐作众恶　　彼于苦无厌
　　以苦而加苦　　何由能出离
　　心不生厌患　　彼何有寂静
　　我于罪众生　　故不生悲愍
　　汝为痴所缚　　造彼非法行
　　彼因汝自作　　匪我而能救
　　积集彼痴行　　罪恶悉盈满
　　不能持净戒　　苦报孰能免
　　若人造恶业　　随因则受报
　　应知苦因缘　　自作而自受
　　汝为爱索拘　　狂乱无惭赧
　　受极险治罚　　彼苦无能说
　　若人造众恶　　则受诸楚毒
　　不作则不受　　无因亦无报
　　如是诸过患　　果在于地狱
　　于诸善法中　　曾不生欣乐
　　不修于福业　　造无量罪恶
　　受报亦如然　　愚夫徒悔恼
　　舍离诸善人　　多行于诡诈
　　不修真实因　　求乐不可得
　　积集众罪垢　　从愚痴心起
　　长劫受极苦　　皆由昔所造
　　地狱诸有情　　为狱卒囚执
　　苦切而责之　　业尽汝当出
　　又彼愚痴人　　为自心所诳
　　不了所作业　　烦惋怀悲怆
　　以非利为善　　以良友如冤
　　损坏于自他　　常处大黑暗
　　彼三毒恶行　　与深冤无异
　　能牵诸有情　　至焰摩罗所
　　是痴何因生　　皆由计我所
　　不修施等行　　以何而济度
　　罪为第一冤　　随恶趣显现
　　于此世他生　　而不相舍离
　　所造作诸恶　　如利刀毒火
　　险恶极可畏　　作已汝当受
　　若人心寂静　　不著诸境界
　　不随痴所行　　则离于恶报
　　闻地狱苦声　　愚暗不生怖
　　如持彼干薪　　投之于烈火
　　又世间火然　　焰久即能灭
　　当知彼业火　　长时而炽盛
　　常火势可断　　业火长相续
　　若人造恶行　　毕竟为所烧
　　是故彼业火　　常烧地狱人
　　不怖恶道者　　无能免斯害
　　以慧当拣择　　于己善防护
　　远离彼恶业　　则不受诸苦
　　为痴之所覆　　常造作众恶
　　今受此极苦　　悲号徒尔为
　　谓初中后分　　及尽苦边际
　　苦因与苦果　　皆不可爱乐
　　昔在于人间　　广作诸恶业
　　招此险恶报　　汝今当自受
　　离颠倒分别　　因果常相应
　　如昔之所作　　随业而受报
　　汝能于自身　　常生其保重
　　云何起杀业　　伺断佗寿命
　　汝求彼财利　　备受诸艰辛
　　云何于佗财　　兴心而劫盗
　　汝于自妻妾　　专意而防护
　　云何于佗色　　而生于侵暴
　　汝作妄语罪　　欺诳于良善
　　为佗不信受　　彼舌极可畏
　　汝乐饮酒罪　　引生于痴钝
　　招非法诽谤　　何不生远离
　　如是五种恶　　皆汝先所造
　　今受此恶报　　何为徒悲恸
　　不善法如毒　　应当常远离
　　能令诸有情　　长沦于苦海
　　又彼贪欲火　　于三有炽然
　　见善利不修　　后乐何所得
　　说巧笑言辞　　增长于贪欲
　　斯为大过咎　　当断无有余
　　堕彼地狱已　　发声大号哭
　　狱卒咸谓言　　如彼因而受
　　不远离诸恶　　作已还复造
　　彼因即增长　　受报亦如此
　　若畏未来苦　　当现修众善
　　则无地狱报　　亦不生悲啼
　　放逸如彼地　　出生诸不善
　　无量诸有情　　皆为贪所牵
　　汝昔造众罪　　起贪等恶行
　　愚夫不了知　　当苦何人代
　　不生慈愍心　　随诸恶流转
　　无边苦海中　　凭何而济度
　　资财及所爱　　命尽悉遗弃
　　由造此众罪　　为狱卒所追
　　极猛恶火聚　　充遍于虚空
　　乃至地方所　　炽焰而无间
　　苦切不可观　　惶怖何所至
　　锋刃为其道　　驱逐令履践
　　险难广如海　　独逝而无伴
　　何时得解脱　　于我谁能救
　　我为苦逼切　　疲乏不能往
　　为彼所执缚　　牵挽而将去
　　妻孥朋属等　　到此皆如冤
　　纵无量珍财　　求嘱无能脱
　　由昔放逸故　　乐坏翻为苦
　　为死罥所牵　　冥莫何归趣
　　彼琰摩狱卒　　极暴恶忿怒
　　执缚加凌辱　　心生大惶怖
　　我观彼恶处　　种种苦治罚
　　一切情非情　　皆腾于猛焰
　　复有大毒蟒　　周匝悉围绕
　　悲号求出离　　无归亦无救
　　堕黑暗狱中　　深广犹大海
　　虚空宿曜光　　长劫何由睹
　　谓由彼五根　　颠倒生贪著
　　流转三有中　　何由能寂静
　　一切身肢分　　为利锯分解
　　无量极苦恼　　言莫能尽宣
　　积集罪如山　　众苦常围绕
　　念念常增长　　心作身自受
　　受极苦迫窄　　辛酸唯自知
　　琰摩敕彼言　　汝观昔所作
　　若了知自罪　　于苦能堪忍
　　乃至业未尽　　一一当思惟
　　昔由痴所覆　　今徒生悔恼
　　汝作如是因　　自受如是果
　　由恶作所起　　造增上重罪
　　堕难中险难　　受苦中极苦
　　愚夫造罪已　　如以薪投火
　　从劫而至劫　　业尽或当出
　　非诸天修罗　　夜叉鬼神等
　　我为死罥拘　　彼皆不能救
　　为彼索所缚　　牵至琰摩所
　　惶怖无依归　　随业之所趣
　　若离欲过患　　三界中最胜
　　解脱一切缚　　则不造诸罪
　　若和合因缘　　先从父所得
　　彼如是劬劳　　汝何行杀害
　　又复害母罪　　恶业无过此
　　堕于地狱中　　受增上极苦
　　断三有结缚　　是名阿罗汉
　　愚痴行杀害　　今受此苦报
　　一切诸法藏　　显示解脱门
　　法破和合僧　　今受此苦报
　　常发虚妄言　　指东而谈北
　　所说无诚信　　今受此苦报
　　又复生绮语　　损坏真实宝
　　无益于自佗　　今受此苦报
　　起两舌恶业　　互相而谗谤
　　离散彼亲朋　　今受此苦报
　　说无义恶语　　如刀杖毒火
　　令佗生热恼　　今受此苦报
　　护惜己身命　　损害诸有情
　　常无慈愍心　　今受此苦报
　　佗所有珍财　　偷取或劫夺
　　恣为五欲因　　今受此苦报
　　乐作欲邪行　　如火益其薪
　　常生疑怖心　　增长诸不善
　　乐著于邪见　　损坏佗善根
　　受恶报无穷　　受第一苦恼
　　此诸恶境界　　汝愚痴随转
　　皆由身语心　　相应而造作
　　造彼众恶已　　将终苦现前
　　为狱卒所驱　　速趣于地狱
　　是地狱苦恼　　极难堪忍受
　　假使海深广　　烧然亦枯涸
　　若人了诸恶　　因果非可乐
　　常当正思惟　　于罪不应作
　　谓佛法僧宝　　众德皆圆满
　　得生于人中　　何不能亲近
　　初作微细罪　　如小火所烧
　　后广造恶因　　如投身火聚
　　于罪徒忧怖　　意不断诸恶
　　常思受苦报　　今汝复何造
　　当知彼少罪　　则能生众苦
　　业尽当出离　　余无有能救
　　彼琰摩使者　　检察随释放
　　若恶报未尽　　还牵受众苦
　　于身肢方面　　分裂而斫截
　　无数罪有情　　生悲愁号叫
　　复有恶有情　　多作离间语
　　犹如一种子　　后增长无数
　　皆由彼恶慧　　而生于斗乱
　　于亲属朋友　　悉为作破坏
　　常远诸善言　　乐发于恶语
　　当割截其舌　　因果还相似
　　百千功德门　　由舌而破坏
　　今受此苦报　　何时获出离
　　堕彼地狱中　　极热生饥渴
　　譬如以芥子　　掷须弥火聚
　　又彼地狱火　　复从饥渴生
　　及堕落诸天　　受报亦如此
　　所造众恶业　　皆由三毒起
　　展转猛焰间　　无藏窜逃避
　　无智诸有情　　妄起于分别
　　不善说为善　　于良友如冤
　　云何诸众生　　不悟真实法
　　设为彼开示　　心不生爱乐
　　不乐闻正法　　轻毁说法师
　　于浊恶世中　　何由生慧眼
　　愚夫之境界　　爱欲长迷惑
　　不依正法律　　无因能自悟
　　为痴索所牵　　常乐作诸恶
　　作已受极苦　　徒生于忧悔
　　由增上愚痴　　于法说非法
　　彼因既颠倒　　则错行乱学
　　无明慧拣择　　耽嗜于五欲
　　于善不修习　　见恶则随作
　　诸天心著乐　　投放逸火中
　　不遇胜善缘　　彼即随退堕
　　又彼愚痴人　　憎嫉诸贤善
　　矫现诸威仪　　诳佗而求利
　　口虽说正法　　心常伺他咎
　　是人于世间　　为第一恶者
　　若人著欲乐　　则是求苦恼
　　为自心所诳　　乐坏非他受
　　是故以正慧　　常修十善行
　　于诸非义利　　毕竟永除断
　　乐利益于佗　　系心无暂舍
　　常依净善法　　应当如是住

　　饿鬼品第十六

　　若人不行施　　如无灯求光
　　舍离于善业　　何能有乐报
　　如世间盲者　　于物无所睹
　　离施无福因　　当堕饿鬼趣
　　堕无财鬼中　　周遍而求觅
　　常困于饥渴　　皆由悭所感
　　若乐修施者　　一切无能坏
　　不作于少因　　后乃徒生悔
　　由先造恶业　　堕饿鬼趣中
　　为狱火烧炙　　长受饥渴苦
　　何时离彼趣　　暂得于快乐
　　何劫得解脱　　则舍诸热恼
　　由不了因果　　及彼道非道
　　为饥火所逼　　相续苦不断
　　丑状发髼乱　　唯筋皮相连
　　希求诸饮食　　暂睹无由得
　　为众苦逼迫　　堕诸恶险难
　　曾无有亲朋　　于我暂能救
　　汝昔于人中　　断作诸福行
　　如至于宝洲　　空手而独返
　　若乐修胜行　　常远彼诸恶
　　我观彼善人　　蹑生天阶渐
　　由彼身语意　　造作诸不善
　　眷属皆他往　　独依苦而住
　　为琰摩使者　　捉缚而驱逐
　　入深邃黑暗　　去处极悬远
　　我于一切处　　常受诸苦恼
　　乃至须臾顷　　曾无微少乐
　　今受此果报　　皆由先所作
　　何时免斯苦　　得至于乐处
　　为渴所逼故　　徒陟彼高原
　　设见于河池　　到则皆枯涸
　　于旷野山林　　周遍而寻觅
　　受渴乏艰辛　　求水不可得
　　乃至湿润处　　彼亦不能见
　　复有大乌鸢　　利嘴而啄食
　　为彼饥渴火　　常逼切其身
　　宛转险道中　　叫呼求救护
　　昔近欲境界　　彼如镜中像
　　虚坏己修财　　今独受此报
　　由造彼业故　　笼罩难出离
　　于四向奔走　　业尽当解脱
　　从三毒所生　　极恶猛火聚
　　念念常炽然　　则能烧巨石
　　又火焚彼石　　水沃即能止
　　我业火如海　　深广何能灭
　　恶业如其薪　　爱风同发起
　　烧彼罪有情　　周匝无能避
　　我造诸罪咎　　远离于善法
　　堕彼鬼世间　　为自心所诳
　　我为彼饥渴　　二火镇烧然
　　及刀杖伤残　　受三种极苦
　　我造诸恶业　　堕饿鬼趣中
　　非眷属亲朋　　能为作救济
　　唯有彼善法　　与我作依怙
　　谓施戒多闻　　三种为归救
　　乃至我造作　　诸极恶苦因
　　堕愚痴网中　　长沦于苦海
　　受极重热恼　　实难堪难忍
　　我若得出离　　少罪不复造
　　彼饿鬼趣中　　常生大愁怖
　　于此不善因　　是故当远离

　　畜生品第十八

　　彼畜生苦报　　为牵缚捶打
　　不断杀因缘　　则更生食啖
　　愚夫爱惑心　　乐行于损害
　　不修施戒因　　后受畜生报
　　为爱索所缚　　五根如痴哑
　　怀忿恨憎嫉　　后受畜生报
　　应作不应作　　可食不可食
　　于善不善法　　皆不能了知
　　人趣多追求　　诸天著放逸
　　饿鬼受饥渴　　地狱唯极苦
　　若人于有情　　乐行于杀戮
　　招种种危苦　　当互相残害
　　又复诸众生　　多悭复散乱
　　以是因缘故　　当堕鬼畜趣
　　彼三毒过患　　没溺诸有情
　　受生死轮回　　深险难出离
　　若乐求正法　　则生诸善果
　　具足彼明慧　　为人所恭敬
　　是故具智者　　乐修清净业
　　如理而作意　　跻解脱正道

　　饥乏业报品第十九

　　乐作不饶益　　驱役诸众生
　　招下劣苦因　　无与饥相似
　　叫呼求饮食　　从自身起火
　　烧彼罪众生　　如然于槁木
　　是火遍方处　　所至即随逐
　　设经百劫中　　匪食无能济
　　世火虽炎热　　饥火复过是
　　奔驰三有中　　于食求无得
　　又世间有情　　常生种种过
　　为饮食因缘　　沉沦三有海
　　住彼三有中　　随业而牵去
　　长时受楚毒　　此苦说无尽
　　处于胎藏中　　为粪秽所溺
　　受逼迫热恼　　此苦说无尽
　　耽著于欲境　　乐殊妙严饰
　　贪求受艰辛　　此苦说无尽
　　常诣他舍宅　　求丐于衣食
　　为彼所轻贱　　此苦说无尽
　　由爱毒所使　　劳己而求觅
　　乃至身未终　　此苦说无尽
　　自贪其欲境　　众冤伺其便
　　心常生惶怖　　此苦说无尽
　　由为彼妻孥　　多生于忧戚
　　斯为第一冤　　此苦说无尽
　　枉费诸珍财　　为亲朋诃毁
　　由斯起愁恼　　此苦说无尽
　　变异身衰老　　策杖而徐行
　　色力顿疲羸　　此苦说无尽
　　生平所爱宠　　临终皆弃舍
　　独往无所依　　此苦说无尽
　　愚夫造诸罪　　堕于恶趣中
　　皆由饮食因　　智者之所诫
　　了知是业报　　心当生怖畏
　　乐修于施戒　　以众善庄严

　　　　诸法集要经卷第七



　　　　诸法集要经卷第八

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　舍离懈怠品第二十

　　谓由彼劣慧　　而生于懈怠
　　好习戏论言　　远离于正智
　　舍离善知识　　乐习近恶友
　　为破法因缘　　此说为邪命
　　不知时与方　　及彼诸难处
　　不应说为说　　心常生愁怖
　　不避于讥嫌　　而常往乞食
　　为佗所轻贱　　乐自称己德
　　起增上贪痴　　生掉举邪慢
　　深著于五欲　　心不依正教
　　违背王教敕　　常怀于忿恚
　　狂乱失正念　　非时而致死
　　远离说法师　　不达法非法
　　善人虽教招　　生嗔而毁呰
　　贪嗜彼饮食　　常著于睡眠
　　如是罪众生　　当堕于地狱
　　若决定精进　　能生于乐报
　　是故依正法　　而当取善果
　　若懈怠为本　　生三种过失
　　唯精进对治　　能破诸痴惑
　　谓彼三毒因　　能招三种报
　　此三为根本　　随趣于三有
　　若乐彼懈怠　　则弃诸善法
　　众恶由之生　　当堕于地狱
　　或取彼生贪　　或舍此增恚
　　如是处执著　　此说为愚痴
　　懈怠覆其心　　如中毒闷绝
　　于放逸深坑　　堕落无疑惑
　　若乐行精进　　离懈怠垢秽
　　解脱诸恐怖　　此则获乐分
　　若作意懈怠　　不修胜净法
　　得广大过咎　　是人唯苦分
　　由眷属缠缚　　当堕于险难
　　是故此生中　　无贪彼欲乐
　　又彼懈怠者　　常为痴所蔽
　　无少分福业　　众共生轻贱
　　又彼懈怠者　　生睡眠惛沈
　　破坏解脱门　　智者善防护
　　又彼懈怠者　　起无惭无愧
　　此二为苦本　　后得大恐怖
　　又彼懈怠者　　悉废其修作
　　是人于世间　　虽活即如死
　　又彼懈怠者　　引生于掉举
　　令心不寂静　　命终心散乱
　　没懈怠淤泥　　何由超苦海
　　唯勇猛精进　　能到于彼岸
　　又彼懈怠者　　如傍生无异
　　但思念所食　　余则无所知
　　由贪嗜饮食　　乐作不净行
　　所欲多匮乏　　常从佗乞丐
　　乃至于自身　　忍寒热饥渴
　　皆由懈怠故　　备受于艰苦
　　由彼懈怠故　　众人皆嫌弃
　　彼为自欺罔　　何能尽苦际
　　不学真实乘　　唯贪于美味
　　命终堕恶道　　徒劳生后悔
　　若发起精进　　安住彼正念
　　永断不善法　　此则为智者
　　如是种种苦　　皆由懈怠生
　　了知是业报　　毕竟不复造
　　众生三毒火　　念念常炽然
　　大悲甘露雨　　为彼而息除

　　悲愍有情品第二十一

　　谓身语意业　　常与善相应
　　显示三恶道　　引之令出离
　　若依止悲心　　能趣寂灭乐
　　愍念诸众生　　如母爱己子
　　于有苦众生　　寻求而救护
　　鬼趣尚蒙祐　　得生于天趣
　　若具足悲心　　爱念诸含识
　　是名大丈夫　　人天咸恭敬
　　若人有悲心　　则能持净戒
　　如月照世间　　光明常清净
　　能令诸众生　　离愁怖忧戚
　　是故于悲心　　毕竟常亲近
　　若人离粗犷　　以悲心庄严
　　是名良福田　　名称普周遍
　　由悲心普滋　　诸根无垢染
　　住清净正见　　去菩提不远
　　若人具悲心　　如诸天自在
　　于百千生中　　永离彼贫乏
　　若人意质直　　如金可贵重
　　复安住悲心　　斯为无尽宝
　　若人具精进　　常勤求正法
　　以悲心明灯　　为说除疑暗
　　常于昼夜中　　不舍其悲意
　　随其所至处　　乐说而无懈
　　悲心极清凉　　息众生热恼
　　令得上妙乐　　后获真常果
　　故诸佛所赞　　悲为无尽财
　　亦如净池沼　　能涤诸罪垢
　　是最上庄严　　破烦恼黑暗
　　沃润菩提苗　　令得真常果
　　若人有悲心　　如牛出醍醐
　　具足其美味　　蠲身心热恼
　　三有如巨海　　三毒如驶流
　　悲心为舡筏　　仁者所乘蹈
　　悲为功德财　　白净法严莹
　　善人常系念　　此说名为悲
　　悲舍离刚强　　内则生诸善
　　除烦恼过患　　如镕金出矿
　　悲心如宝器　　满中容妙物
　　增长彼善根　　随念获安隐
　　悲心如宝藏　　众生用无尽
　　能破彼贫穷　　成就广大利
　　悲心常寂静　　乐修习诸禅
　　离放逸境界　　出五欲垢染
　　又复起慈心　　于他生愍念
　　令彼获轻安　　得脱苦缠缚
　　以意善思惟　　常远彼罪垢
　　解脱诸恐怖　　志求寂静乐
　　常与忍相应　　自他则无恼
　　世间咸喜见　　后得生天中
　　若人能安住　　慈忍无上宝
　　一切诸有情　　瞻之如父母
　　慈愍无过上　　为乐之根本
　　若人无是心　　后则唯有苦
　　若梵天悲心　　自在天忍辱
　　诸持明智母　　皆不及慈行
　　不害第一福　　正见最上善
　　寂静心常安　　得离诸险难
　　是故当了知　　心常生怜愍
　　以施戒忍慈　　修成无垢智

　　布施品第二十二

　　由净施所感　　十二种功德
　　得生人天中　　财富无与等
　　若人返是者　　获咎亦如此
　　愚痴不乐施　　后堕于恶处
　　为妻子眷属　　起悭吝贪爱
　　造匮乏苦因　　常希求不足
　　若广行布施　　解脱贪缠缚
　　摧彼我慢幢　　破灭诸痴暗
　　施为彼先导　　引生殊胜处
　　于人世天中　　当招于巨富
　　施如彼浴池　　戒能净诸垢
　　以智善观察　　能超于三有
　　谓施戒及智　　三种如灯明
　　若人善修习　　永离诸痴暝
　　爱恚如巨海　　疑惑如波涛
　　欲渡彼险难　　当修施戒智
　　众生多狂乱　　随所生贪著
　　欲防护彼心　　当修施戒智
　　如是三种行　　我说为良药
　　善除烦恼病　　皆使获清凉
　　心起邪思惟　　生放逸过失
　　为彼淫怒痴　　相应而缠缚
　　是三毒可畏　　如火烧世间
　　以施等对治　　当断令永尽
　　不修施等行　　彼则为愚痴
　　是人常苦恼　　求乐则无有
　　若在在处处　　众生造诸罪
　　随彼彼因缘　　受种种果报
　　一切有为法　　皆从因缘起
　　未见无恶因　　而受于苦报
　　心不乐惠施　　面常生怒色
　　斯为贫窭因　　是故当远离
　　若施生喜心　　离相应悭垢
　　后得生天中　　诸天共游戏
　　是悭如彼冤　　损坏极可畏
　　能令诸众生　　受饿鬼饥渴
　　若乐行布施　　所生即快乐
　　是故诸智者　　于施常称赞
　　施如彼光明　　所至则随有
　　若生人天中　　得供养恭敬
　　故诸佛所说　　当善修布施
　　住不可破坏　　最上坚牢处
　　善行其施者　　则降彼悭冤
　　常以慧观察　　无令得其便
　　施如彼良田　　而有其三种
　　善熏心种子　　各获其果利
　　初乐行于施　　后专持净戒
　　以智断爱垢　　此理无过上
　　世间皆无常　　复多诸过失
　　不能断彼爱　　何由生胜处
　　当发起大心　　乐广行布施
　　舍此不修习　　后受饿鬼报
　　由依止施故　　复坚持净戒
　　是人于后身　　受转轮王位
　　由具彼禁戒　　善知时非时
　　解脱苦边际　　得近菩提道
　　诸天不行施　　其福则随灭
　　智者了知已　　当乐行喜舍
　　乃至此生中　　受人间快乐
　　皆由彼施故　　常系念修作
　　设堕畜生中　　亦受彼快乐
　　皆由彼施故　　是如来所说
　　若人不乐施　　后堕饿鬼趣
　　斯由悭吝故　　常食诸不净
　　若乐行布施　　则得清凉果
　　不修如是行　　为饥渴所烧
　　由先放逸故　　不修施等因
　　于彼命终时　　自心生热恼
　　心喜而行施　　得众所爱敬
　　常获于吉祥　　感果故相似
　　若人不乐施　　自亦不受用
　　常吝惜其财　　终为佗散坏
　　若人具珍财　　奉尊亲师长
　　斯顺于正行　　则不为虚用
　　于贫病疲乏　　一切诸有情
　　常乐清净施　　为之作眼目
　　由如是行施　　施已得生天
　　诸天若生悭　　不久而退堕
　　人间修施因　　天中受乐报
　　非无所修因　　而妄招其果
　　若离于施戒　　亦不修禅定
　　如是愚痴人　　虽活死无异
　　若不乐正法　　则减失慧命
　　愚夫不修习　　虽活则如死
　　若人无智灯　　心则不明了
　　彼则如傍生　　为人皮所覆
　　不施复多贪　　诸根常散乱
　　当知彼非人　　如饿鬼斗诤
　　住慈念观察　　修施戒禅定
　　斯为寂静人　　诸天咸恭敬
　　具德众所尊　　无德咸轻易
　　如是善了知　　是名人中天
　　善修其施者　　获富乐长寿
　　于此世佗世　　常乐行喜舍
　　众生随自业　　生于五趣中
　　唯施等善因　　见之如父母
　　了知布施因　　所感其胜报
　　当奉持净戒　　得脱三有苦

　　持戒品第二十三

　　戒为最胜财　　如日光普照
　　若人命终时　　唯戒为伴侣
　　持戒得生天　　或得诸禅定
　　于此世佗世　　光明无与等
　　若人乐生天　　少因则能得
　　是故远诸恶　　常持于净戒
　　若能护彼戒　　心乐行于施
　　后得生天中　　获妙乐无比
　　妻子及珍财　　亲眷朋属等
　　护持净戒者　　睹此皆非乐
　　于戒生爱敬　　如护念赤子
　　则离彼毁犯　　常生于胜处
　　由修彼净行　　施戒悉圆满
　　以白业庄严　　得生于天上
　　戒如于宝藏　　能生彼富饶
　　名称及生天　　不求而自至
　　此三种胜报　　鬼趣尚能求
　　何况具智人　　净心而奉戒
　　若人于净戒　　尽形能护持
　　得至不灭处　　永尽诸苦际
　　过去诸轮回　　为三毒缠缚
　　戒如净光明　　能破彼黑暗
　　戒如天池沼　　具众宝严莹
　　亦名坚固财　　水火无能坏
　　是故彼正士　　于戒曾无犯
　　常生爱敬心　　得最上寂静
　　决定心坚固　　于戒无缺漏
　　唯彼戒功能　　命终常守护
　　若亲持戒人　　如日光所照
　　习近毁禁者　　转增其痴钝
　　离不善垢秽　　无希求热恼
　　如是持戒人　　诸佛所称赞
　　持戒具福慧　　初中后皆善
　　破戒唯愚夫　　如傍生无异
　　若人持净戒　　得戒衣所覆
　　于戒若毁犯　　彼则如裸体
　　由持戒生天　　天众竞迎奉
　　于彼园苑中　　而共相游戏
　　具足诸福业　　坚修持梵行
　　是人生天中　　决定无疑惑
　　由持彼戒故　　增益诸善利
　　于上妙五欲　　心不生染著
　　若此世佗世　　戒为其伴侣
　　于彼险恶道　　为之作依怙
　　于饥渴怖畏　　作第一救护
　　应当善观察　　舍此何归趣
　　宁以利刀剑　　而自断其首
　　于彼戒功能　　不应生毁犯
　　是持戒功德　　因果皆清净
　　招世出世乐　　为诸佛所赞
　　若人不护戒　　无初中后善
　　失广大利益　　及最上寂静
　　持戒第一善　　施所不能及
　　彼财有限量　　戒功能无尽
　　由戒德庄严　　众人所爱敬
　　当知诸如来　　因戒而成圣
　　持戒最清凉　　除身心热恼
　　是故常奉行　　当得生天道
　　戒为生天梯　　亦名为乐海
　　若人离彼戒　　后唯生忧悔
　　戒如清凉水　　深广常弥满
　　为彼持戒者　　涤身心垢秽
　　受天中妙乐　　及殊胜庄严
　　皆由戒功能　　善因之所致
　　若安住净戒　　众善咸依止
　　念念常增长　　无恶道怖畏
　　若专修梵行　　以戒而严身
　　是人于现生　　得供养恭敬
　　由坚持禁戒　　常远诸不善
　　于彼一切处　　得快乐安隐
　　若持彼彼戒　　各别有功能
　　常生殊胜处　　随意而自在
　　施戒智三种　　能生于慈心
　　常爱念众生　　得亲近承事
　　戒如妙珍宝　　善人常贵重
　　永离诸过失　　得生于天中
　　具足清净智　　如镕金离垢
　　常乐持净戒　　得生于天中
　　能令诸有情　　一切处安隐
　　不造诸罪行　　得生于天中
　　若人护彼戒　　以智善拣择
　　于彼昼夜中　　精进常无退
　　戒如彼良马　　善人所乘御
　　以真实思惟　　不著于乐报
　　天中上妙乐　　诸天共游戏
　　皆由持戒故　　而得生于彼
　　天上妙花鬘　　天衣而严饰
　　诸天共游戏　　皆善因所得
　　有妙莲花池　　生清凉香风
　　诸天共游戏　　皆善因所得
　　天上诸宫殿　　众宝而庄严
　　诸天共游戏　　皆由持戒故
　　天中妙园林　　众华悉开发
　　游止诸宝山　　皆由持戒故
　　由具彼净戒　　生三十三天
　　如人入己宅　　即无诸忧患
　　若人护彼戒　　得最上寿命
　　破戒命终时　　受无量极苦
　　于持戒功德　　知已常爱乐
　　善护于戒者　　则不生毁犯
　　由能护彼戒　　善住于忍辱
　　以寂静因缘　　众人咸乐睹
　　若依止净戒　　如乘于舡筏
　　能运载自佗　　得渡三有海
　　由戒水清凉　　能涤于心智
　　阎浮檀金花　　诸天来奉献
　　若人意寂静　　以戒常庄严
　　自在生诸天　　受乐而无极
　　由广修胜行　　受最上妙乐
　　游戏于诸天　　皆由持戒故
　　若持彼净戒　　如升于阶陛
　　智力常相扶　　得生尊胜处
　　若人纯净心　　于戒无缺漏
　　由戒法清净　　常生安隐处
　　善护于戒者　　常思惟观察
　　离微细毁犯　　得至寂灭处
　　戒能生彼乐　　弃背诸罪垢
　　是故常守护　　毕竟除忧怖
　　由持彼戒故　　命终无怖畏
　　于三恶道中　　为第一救护
　　若人不护戒　　如盲翳眼目
　　于戒不清净　　常生下劣处
　　求人天快乐　　唯戒为其本
　　于戒不清净　　后则生悔恼
　　无戒愚痴人　　不得生天界
　　是故具智者　　于戒常奉持
　　天中妙五欲　　第一殊胜乐
　　由戒清净故　　而获于多果
　　弥卢山金光　　戒光复过彼
　　柝为十六分　　亦不及其一
　　戒光常照明　　逾真金严莹
　　皆由自善业　　得生于忉利
　　持戒有三品　　谓彼上中下
　　皆如所作因　　受报亦如是
　　由持彼戒故　　则不生放逸
　　安住于正法　　常获诸妙乐
　　戒能离诸垢　　常发净光明
　　设百千日光　　类此无能及
　　若上品持戒　　获七种功德
　　随意而受用　　善逝之所说
　　由依止净戒　　正见常现前
　　从人世生天　　斯不为难得
　　戒为清凉触　　于身不舍离
　　愚夫不亲近　　常受诸热恼
　　若人清净心　　善护于禁戒
　　具彼七种财　　决定无能坏
　　若人清净心　　修持于梵行
　　如禽有二翼　　飞空而不堕
　　由持彼戒故　　而得清净果
　　为胜中最胜　　则更无过上
　　若心善修作　　依止施戒宝
　　于天上人间　　长生殊胜处
　　身不持净戒　　心不乐正法
　　内外无所蕴　　何由免恶道
　　若乐寂静法　　为人所恭敬
　　彼内外坚固　　如金刚无异
　　旃檀沉水香　　怛计薝卜花
　　人天咸所重　　不及彼戒香
　　若人修施戒　　唯意乐生天
　　此为垢浊因　　如毒和美膳
　　是故于彼戒　　坚持求出离
　　远离破戒人　　如毒如刀杖
　　如是善护戒　　往趣人天中
　　无戒众所嫌　　求乐不可得
　　了知是功德　　专心无暂舍
　　为第一救护　　无与戒相似

　　忍辱品第二十四

　　善安住于忍　　为第一庄严
　　此为最胜财　　非世宝所及
　　若人修忍行　　为世所恭敬
　　是故常一心　　坚固而修习
　　若人修忍行　　离忿怒过失
　　于此世佗世　　善人常称赞
　　忍财与戒财　　及彼胜慧财
　　如是诸功德　　超过于世间
　　是故具智者　　乐行于忍辱
　　常于诸众生　　心不生厌舍
　　忍如妙良药　　能疗治忿毒
　　由彼忍力故　　展转无令起
　　愚夫无明慧　　如盲无所睹
　　以忍辱灯明　　引之登正道
　　由无正法财　　于五趣旋转
　　善修忍行者　　我说为富饶
　　忿怒深过咎　　如险恶旷野
　　若人具忍行　　于彼善超越
　　若不修忍行　　迷失于正道
　　欲离恶趣苦　　非忍何由免
　　若人行忍辱　　昼夜获安隐
　　永离诸忧戚　　后世常端正
　　忍为功德藏　　善人常守护
　　于意善调伏　　无烦恼所娆
　　忍为生天梯　　出轮回怖畏
　　若能善修习　　解脱地狱苦
　　忍为功德水　　清净常充满
　　能救饿鬼渴　　涤傍生罪垢
　　若专修忍行　　获吉祥安乐
　　等视诸有情　　如世之慈母

　　精进品第二十五

　　为长养正法　　观彼时及方
　　起勇猛精进　　而求彼彼果
　　若离于正法　　及时方作用
　　由无彼精进　　多增懒堕事
　　智者多勇捍　　乐解脱正法
　　速趣于天中　　如箭顷相似
　　由彼精进力　　善营种种事
　　于彼彼所作　　皆悉得成就
　　若出世正法　　及世间义利
　　皆由彼精进　　舍此则无有
　　若人远精进　　则舍诸善法
　　为世所轻嫌　　如兔影昏月
　　舍离八圣道　　净智不增长
　　唯彼精进力　　得至安隐处
　　若人具精进　　如王力自在
　　罗汉无精进　　不能成菩提
　　了知是功德　　诸根不散乱
　　发起精进心　　为第一最胜
　　得净智现前　　常生于正念
　　远离彼老死　　得证真常果

　　禅定品第二十六

　　若人修诸定　　于慧而不著
　　应当常一心　　生清净意乐
　　善住心一境　　无相违过失
　　解脱诸怖畏　　此说为安乐
　　若心住一境　　则离诸疑惑
　　清净如真金　　此说为安乐
　　若人心寂静　　诸根不散乱
　　决定趣菩提　　此说为安乐
　　由心住一境　　乐修习诸定
　　是人常获得　　三摩地快乐
　　乐独处空闲　　常修彼胜定
　　了知彼妙乐　　出过于世间
　　如是清净心　　常安住一境
　　解脱过失网　　到最上寂静
　　若心专一境　　善制于五根
　　以智水灭除　　爱火所烧害
　　常现前安住　　清净殊妙乐
　　由解脱彼爱　　受用而无尽
　　心邪曲思惟　　处处而生起
　　善住持定者　　常一境相应
　　此最上禅定　　能趣涅盘城
　　破坏诸魔怨　　是故应修习
　　善坚固诸定　　则能调意马
　　永离诸忧染　　得最上安住
　　善修于定者　　离贪而止足
　　所招殊胜报　　此无能尽说
　　如是善修习　　住心一境性
　　能超生死流　　得至不灭处

　　胜慧品第二十七

　　由慧力为先　　乐勤求正法
　　与定常相应　　如母爱于子
　　又世间父母　　不能偏随逐
　　彼于五趣中　　一切皆救护
　　慧山极高峻　　戒水常清净
　　于三有过患　　一切皆明见
　　若真实了知　　眼根所缘境
　　以智为所依　　能渡三有海
　　善修施戒定　　说彼智为先
　　由智乐持戒　　则能免恶趣
　　若眼所观境　　由慧而离染
　　故如来所说　　善住八圣道
　　于苦等四谛　　最初而开示
　　由增上慧力　　破愚夫常见
　　智如彼利剑　　断贪爱藤蔓
　　离生等缠缚　　及彼过失聚
　　智为胜甘露　　是出世法财
　　最上善知识　　为第一宝藏
　　修智戒耆旧　　离贪爱疑惑
　　常依止寂静　　开示真实道
　　慧如彼金刚　　力能极坚利
　　摧坏诸烦恼　　令乘大智车

　　　　诸法集要经卷第八



　　　　诸法集要经卷第九

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　寂静品第二十八

　　若尽诸烦恼　　则得最上乐
　　此为寂静通　　智者如实说
　　又彼诸如来　　常赞寂静法
　　得至不灭处　　诸苦则不生
　　若人离放逸　　无贪欲过患
　　乐修寂静行　　去菩提不远
　　若能离贪爱　　于境心不乱
　　及舍恶知识　　去菩提不远
　　若能善观察　　不著善不善
　　离轮回怖畏　　去菩提不远
　　若能断诸惑　　除懈怠垢秽
　　了自他无我　　去菩提不远
　　离三毒过患　　令诸根寂静
　　明了于四谛　　去菩提不远
　　于精粗饮食　　而不生贪厌
　　智境两相如　　去菩提不远
　　于苦乐二种　　亦不生执著
　　得离诸怖畏　　去菩提不远
　　若人怖诸罪　　当离诸放逸
　　善求趣菩提　　得最上寂静

　　圣道品第二十九

　　若人于四谛　　以智善观察
　　解脱诸轮回　　趣无为彼岸
　　若无正思惟　　愚痴著诸欲
　　不厌离生死　　为轮回所缚
　　不畏广大苦　　无出离方便
　　为欲箭所中　　当堕于恶道
　　愚人著诸欲　　如蛾爱灯光
　　不知大怖畏　　毕竟无少乐
　　佛说真实道　　谓苦空无常
　　及无我作者　　能免脱轮回
　　智境本平等　　一切皆心造
　　于此证解已　　故不说三种
　　离饮食过患　　不依邪活命
　　起无分别智　　证出世间法
　　善住真实智　　作十六行相
　　然后能了知　　达诸法次第
　　永离三毒垢　　出三有逼迫
　　趣越三恶趣　　是名须陀洹
　　不善法为因　　定堕于恶道
　　由依解脱法　　得须陀洹果
　　善修习诸定　　引生于轻安
　　纯净业相应　　得超三有海
　　永断诸疑惑　　离贪及不害
　　乘白业船舫　　能到于彼岸
　　谓有为诸法　　从因缘生起
　　知彼四圣谛　　为染净因果
　　若了达四谛　　决定得解脱
　　愚夫著欲境　　随三有旋转
　　若能离贪欲　　则住寂静道
　　此道无过上　　智者所游履
　　若人于诸佛　　常净心恭敬
　　生生获快乐　　离佛无解脱
　　若人于正法　　常净心爱乐
　　生生获快乐　　离法无解脱
　　若人于众僧　　常净心供养
　　生生获快乐　　离僧无解脱
　　若人于四谛　　常净心信解
　　生生获快乐　　离此无解脱
　　若人于圣道　　常净心修习
　　生生获快乐　　离此无解脱
　　若求证真如　　当安住净慧
　　不乐著游戏　　此为天中天
　　若乐著嬉戏　　心不生暂舍
　　增长诸病恼　　斯则实非乐
　　善解四谛法　　及修施等行
　　当知如是人　　作最上安隐

　　教诫比丘品第三十

　　常乐行慈忍　　不害诸有情
　　得一切众生　　敬之如其父
　　身业常清净　　诸根善相应
　　心不生悭贪　　远离不与取
　　于彩绘女人　　亦不应观视
　　断坚固欲想　　为世解脱者
　　乐习诸禅定　　得离诸忧畏
　　不触烦恼蛇　　视金如瓦砾
　　于苦乐安危　　及盛衰等事
　　其心不倾动　　此名为比丘
　　善降伏诸根　　不为境所娆
　　以智如实知　　于冤亲平等
　　若具足明智　　了欲境如毒
　　我记如是人　　当得菩提道
　　具真实正见　　悟刹那生灭
　　安住如须弥　　超出轮回海
　　于草及旃檀　　等视无差别
　　珍膳及名衣　　皆不生爱乐
　　于利养名闻　　观之如炽火
　　心常生止足　　依草而坐卧
　　于过现所作　　种种诸事业
　　离颠倒思惟　　则不生染著
　　乐闻于正法　　不随流转因
　　以慧善拣择　　常修殊胜行
　　欲境虽炽然　　由彼心寂静
　　驱策如僮仆　　则无诸苦恼
　　若诸根调顺　　则不生流荡
　　离欲缠缚者　　与牟尼无异
　　善人如金宝　　见者咸贵重
　　乐修寂静行　　令他生喜心
　　栖止阿兰若　　不乐居楼观
　　知足持毳衣　　常行于乞食
　　善修身语心　　不生苦乐想
　　离分别执著　　得最上安隐
　　由习诸禅定　　能破彼魔怨
　　常以真实言　　引导于群品
　　善乘智慧车　　摧六根贪使
　　当知如是人　　得近菩提道
　　乐住阿兰若　　则永离诸过
　　如风于空中　　吹云无障碍
　　以清净三业　　勤修诸胜行
　　具真实正见　　破坏诸魔教
　　于彼贪等行　　本性而不染
　　常起慈悲心　　是比丘所作
　　了知色等境　　为彼缠缚因
　　是人无忧恼　　得至寂灭处
　　知诸因缘法　　善恶皆决定
　　乐闻解脱法　　于贪则不著
　　于未修善业　　而常生爱乐
　　是人如月光　　本性净无垢
　　焚烧罪恶法　　如火投干薪
　　弃背诸苦因　　于三有称胜
　　志求于解脱　　不著世间法
　　超出诸轮回　　如鸟随空往
　　如实知其因　　决定而受果
　　彼于三有中　　是名真解脱
　　于苦乐精粗　　皆无有所著
　　此最上比丘　　观世间如焰
　　心不生散乱　　乐求于正法
　　勤修本白业　　彼如阿罗汉
　　乐近善知识　　远离于亲属
　　捐在家垢染　　彼如阿罗汉
　　由慧寂诸根　　不著于境界
　　行视二足指　　彼如阿罗汉
　　不诣王履道　　城邑四衢巷
　　贩卖为讥呵　　彼如阿罗汉
　　不观于歌舞　　不乐相斗诤
　　住旷野空闲　　彼如阿罗汉
　　一日唯一食　　未得不希求
　　知分量止足　　彼如阿罗汉
　　常持粪扫衣　　不乐上妙服
　　与食行相应　　彼如阿罗汉
　　由不造诸业　　离一切虚妄
　　不起亦不乐　　彼如阿罗汉
　　不起恚怒相　　离贪欲愚痴
　　解脱诸恶法　　彼如阿罗汉
　　离一切嗔恼　　超越诸结使
　　住正念思惟　　彼如阿罗汉
　　修习八圣道　　善住于寂静
　　破诸烦恼怨　　彼如阿罗汉
　　寂静根坚固　　超贪欲淤泥
　　住心一境性　　彼如阿罗汉
　　于自经行所　　及他游止处
　　知已如实说　　彼如阿罗汉
　　知漏无漏法　　皆从因缘生
　　决定无有疑　　彼如阿罗汉
　　离惛沉睡眠　　无懈依时起
　　勤修诸梵行　　彼如阿罗汉
　　喜住阿兰若　　修毗钵舍那
　　奢摩他诸定　　彼如阿罗汉
　　智者依正理　　常栖止林野
　　如禽处空虚　　彼如阿罗汉
　　受信施饮食　　平等为说法
　　破根随烦恼　　彼如阿罗汉
　　善知真实道　　相应心次第
　　能到于彼岸　　彼如阿罗汉
　　若具于明智　　离怖畏欢喜
　　于二无所著　　彼如阿罗汉
　　于自他众类　　如实知老死
　　天人咸归信　　彼如阿罗汉
　　常乐修梵行　　离三衣无有
　　得少以为足　　彼如阿罗汉
　　不耽嗜美味　　依时一坐食
　　离名利垢染　　彼如阿罗汉
　　与悲舍相应　　不覆藏众罪
　　焚烧过失林　　彼如阿罗汉
　　违僧伽轨则　　其心常懈怠
　　无勇捍精进　　此则非比丘
　　佛诫诸弟子　　不应畜卧具
　　若乐懈怠者　　何能获安乐
　　由懈怠一种　　诸过患之本
　　于流转轮回　　受无量苦恼
　　若有懈怠者　　众善则不生
　　虽被袈裟服　　此则非比丘
　　若不修定慧　　何由尽诸漏
　　唯具假形相　　此则非比丘
　　乐安住僧坊　　离学法境界
　　耽味于酒色　　此则非比丘
　　若断诸魔缚　　远离众罪业
　　不应与毁禁　　共住同饮食
　　又破戒比丘　　受用众饮食
　　彼则如服毒　　饮洋铜无异
　　由彼无胜能　　不预众同分
　　后堕地狱中　　于食不可得
　　若断诸烦恼　　如蛇出其室
　　不乐见女人　　依正命乞食
　　云何诸比丘　　以身为所质
　　造诸恶趣因　　坏僧宝名称
　　贪名利境界　　习近于女人
　　彼非俗非僧　　为法中之贼
　　恃王臣威势　　恣啖于酒馔
　　为假名比丘　　诳惑于施者
　　无善摄方便　　同营办俗务
　　常依止王城　　如蛇处林壑
　　若不生厌离　　念念常增长
　　当舍欲爱缠　　乐依止寂静
　　诸烦恼惑业　　于见所治断
　　解脱色等蕴　　应当善修作
　　乐修诸禅定　　觉悟于诸法
　　善达真实相　　得最上安隐
　　发广大慈心　　勤求于正法
　　了自身如幻　　名真实比丘
　　常生净善心　　除贪欲忿恚
　　离颠倒分别　　名真实比丘
　　断一切结缚　　离一切和合
　　常愍诸众生　　名真实比丘
　　善调伏自心　　欲境不能乱
　　如真金离垢　　名真实比丘
　　于诸欲境界　　不起爱非爱
　　彼心无所著　　名真实比丘
　　具足诸戒法　　降诸根怨贼
　　离下劣讥谤　　名真实比丘
　　不耽诸饮食　　常发生明慧
　　乐研究诸法　　名真实比丘
　　于旷野冢间　　敷草而坐卧
　　心不生疲倦　　名真实比丘
　　了知诸恶因　　定受其苦报
　　则离彼垢浊　　名真实比丘
　　由意根清净　　离诸恶险难
　　超出轮回道　　名真实比丘
　　智慧深如海　　毁誉而无动
　　心不生恚爱　　名真实比丘
　　善宣微妙法　　无垢无所著
　　智慧力坚固　　依时无疲懈
　　知欲界色界　　及彼无色界
　　种种因缘生　　是名具智者
　　能离欲过失　　不著世言论
　　我说彼比丘　　见欲境如毒
　　由具彼正慧　　观欲如淤泥
　　此为解脱人　　得免于沦溺
　　乐修诸禅定　　远离于懈怠
　　常读诵经典　　饶益诸众生
　　具足大辩才　　随问而为答
　　知诸法次第　　离颠倒分别
　　善营僧伽事　　护惜诸财物
　　身不生疲劳　　亦无有悔恼
　　不求己名称　　亦不希福报
　　我说彼比丘　　则离一切缚
　　又彼持净戒　　不求生天中
　　以所作善因　　唯趣菩提果
　　常乐修正行　　不亲近恶友
　　我记如是人　　则得离诸咎
　　善修于慈观　　精进心质直
　　无少犯律仪　　去菩提不远
　　怖生老病死　　厌离轮回苦
　　除散乱修禅　　去菩提不远
　　依止自性空　　悟无常生灭
　　次第修诸禅　　得尽苦边际
　　又彼毁戒人　　为佛法之害
　　外虽服袈裟　　内无德所蕴
　　犹如彼聚沫　　怯弱非坚固
　　如是虚行人　　窃比丘名字
　　毁戒地狱人　　为僧宝所摈
　　由自心所诳　　身坏堕恶道
　　诳诸法律仪　　随业而自受
　　为业网缠缚　　彼唯有极苦
　　不著善法衣　　如裸形丑恶
　　后堕地狱中　　受种种治罚
　　无众善庄严　　唯苦恼逼迫
　　如是破戒人　　速趣于恶道
　　谓由破戒故　　不修诸善行
　　狱火极烧然　　决定无能免
　　内安住戒法　　外具诸威仪
　　舍此皆邪命　　则无由出离
　　于彼昼夜中　　增长诸不善
　　愚痴恶行人　　毁坏于戒宝
　　闻诸法皆空　　意坚持不舍
　　住正念思惟　　为善护戒者
　　戒能远诸罪　　善人常奉持
　　破戒如垢索　　缚诸造恶者
　　若毁于禁戒　　唯与罪相应
　　彼则乐亲近　　焰摩罗使者
　　愚痴无戒人　　起增上散乱
　　相续造诸罪　　去地狱非远
　　若乐造众恶　　彼唯自损害
　　今果如昔因　　云何生后悔
　　罪河极深广　　波涛常汹涌
　　漂溺诸罪人　　昼夜受诸苦
　　若离彼净戒　　则舍白净去
　　后纵得人身　　心常生放逸
　　于戒全毁犯　　增嫉贤善人
　　如是恶比丘　　决定堕恶道
　　若乐持净戒　　常游履善道
　　是人不久得　　出世真常乐
　　善坚持斋法　　读诵诸经典
　　其心常寂静　　无烦恼相应
　　于三有海中　　以戒为船筏
　　当依教奉行　　能到于彼岸
　　常持粪扫衣　　唯畜一破钵
　　餐木实根蓏　　彼乐佛所赞
　　清净身语心　　当行于正命
　　乐修诸禅定　　趣菩提不远
　　常栖止旷野　　心不生放逸
　　唯净修梵行　　趣菩提不远
　　弃背于五欲　　知足无希求
　　常生寂静心　　趣菩提不远
　　不行邪活命　　离烦恼尘垢
　　其心等虚空　　趣菩提不远
　　佛说诸法律　　心不生爱乐
　　不修彼梵行　　诽谤寂静道
　　习近下劣人　　远离于戒法
　　弃真实正见　　不乐修诸定
　　由彼掉举故　　作意而破坏
　　离彼对治法　　何由得禅定
　　离自分善法　　乐邪师事业
　　彼二皆破坏　　决定堕恶道
　　舍比丘形相　　改易俗形服
　　为人所轻笑　　处世常贫乏
　　彼下劣愚痴　　自矜夸所学
　　弃舍己善业　　乐行于非法
　　由返俗自济　　则失善名闻
　　为彼诸善人　　弃之如草芥
　　乐造诸恶业　　则坏彼正见
　　此破法比丘　　其心常谄诈
　　常贪妙饮食　　乐著于欲事
　　此恶行比丘　　名著袈裟贼
　　穷历象星宿　　说占相等事
　　此世俗比丘　　乐亲近王者
　　习医方彩画　　结构非理事
　　此险恶比丘　　常营务衣食
　　厌诵经习定　　贪利养名闻
　　此假名比丘　　不久当自损
　　多狎近恶友　　求方术烧金
　　此非法比丘　　彼则自损减
　　若离彼欲行　　则远诸恶友
　　食麨而知足　　亦不生热恼
　　若欲境来侵　　舍之如炽火
　　此护戒比丘　　等摩尼无垢
　　内外悉清净　　智德而严身
　　此梵行比丘　　戒衣之所覆
　　不著世间法　　如须弥不动
　　此寂静比丘　　一切咸恭敬
　　入城邑聚落　　不逾三昼夜
　　此解脱比丘　　常乐居岩谷
　　极怖贪欲罪　　修定除散乱
　　此单己比丘　　寂然心不动
　　远离恶知识　　泯绝于贪爱
　　此离染比丘　　不著诸所作
　　常远离亲朋　　习定或读诵
　　此出离比丘　　则脱诸苦难
　　少欲而知足　　勤修无懈怠
　　此精进比丘　　能坏诸魔业
　　比丘栖山谷　　远离诸贪求
　　云何披袈裟　　如奴而活命
　　又彼持戒人　　天龙常恭敬
　　无善法可亲　　如池涸鹅去
　　若能离贪欲　　永无诸过患
　　乐亲近王臣　　则生诸忧怖
　　于阿兰若处　　及旷野冢间
　　藤萝山谷中　　息心而宴坐
　　若不修禅定　　唯营求饮食
　　当知如是人　　则同诸饿鬼
　　定为离垢乐　　智者之所说
　　若离于禅定　　余则无少乐
　　劣慧愚痴人　　则不能修习
　　著世间饮食　　彼则自欺诳
　　为欲境所牵　　心复生爱乐
　　增长不善法　　破坏生天行
　　若人于法师　　信解除我慢
　　发起精进心　　忆持令不忘
　　由闻是法故　　依彼如是说
　　复能令他人　　不生于我慢
　　于慢过慢相　　善能分别说
　　自他如实知　　为比丘智者
　　无智心散乱　　怀我慢忿毒
　　恃名利醉慠　　彼何有寂静
　　名与行相应　　善住智境界
　　怖生死过患　　具出家果利
　　由住智境界　　了自性他性
　　道非道亦然　　及善恶业报
　　离苦乐二边　　不行彼非道
　　舍在家缠缚　　安隐无忧苦
　　比丘住僧房　　则生于散乱
　　与世俗不殊　　损坏沙门法
　　若栖止山林　　不为人毁谤
　　常习定持经　　意则无散乱
　　若乐在僧房　　多贪求积畜
　　其心不暂暇　　以至损寿命
　　不悟命非坚　　快乐亦随减
　　不顾现在因　　而求后世乐
　　心不起希望　　是为离贪者
　　少欲而知足　　彼得沙门果
　　乐依止山林　　修习诸禅定
　　常赞定功德　　能离诸过患
　　离一切合和　　不为境所牵
　　善断彼贪欲　　如火焚干薪
　　若乐居寂静　　则怖三有海
　　此净身比丘　　非房舍所累
　　若乐住僧坊　　唯增长贪爱
　　于此世他生　　何由能出离
　　若乐住僧坊　　多追求知识
　　常造作诸恶　　后则堕恶道
　　若人具明慧　　能离冤亲想
　　则无彼对待　　其心常寂静
　　诸恶如淤泥　　不应著少分
　　当独处山林　　舍妄求寂静
　　善修无垢行　　则坏诸垢染
　　唯依止空闲　　能超欲境界
　　于世出世法　　离垢无所著
　　苦乐平等知　　此说名寂静
　　舍离于五欲　　知足无希求
　　清净而活命　　此说名寂静
　　常远诸愦闹　　不游止非处
　　单己而修行　　此说名寂静
　　永绝于贪欲　　则无诸忧喜
　　清净身语心　　此说名寂静
　　于胜劣等法　　心不生高下
　　以智平等观　　此说名寂静
　　于善不善行　　咸知其业报
　　不著世间法　　此说名寂静
　　发起于正慧　　常念欲过失
　　了知受所生　　此说名寂静
　　善调伏诸根　　知时方说法
　　怖彼轮回因　　此说名寂静
　　了知自身相　　除诸根散乱
　　常依止山林　　此说名寂静
　　住正念精进　　常思离诸恶
　　不游戏园林　　此说名寂静
　　断一切烦恼　　如火烧林木
　　是名为沙门　　彼不著诸欲
　　若乐世俗事　　常游止聚落
　　愚痴诳于人　　自称依法住
　　清净阿兰若　　心不生爱乐
　　此唯离贪者　　所居之境界
　　若耽著五欲　　好说世言论
　　当知如是人　　彼则不能往
　　意乐于空寂　　专修诸禅定
　　彼梵志沙门　　善住安隐道

　　福行品第三十一

　　若人营福业　　当获殊胜报
　　是故广修作　　无福则无财
　　福为最胜宝　　福称无尽藏
　　福如彼明灯　　福同于父母
　　福能生诸天　　福能引胜处
　　人间修福行　　感果得如意
　　若修彼福行　　定招于富乐
　　应当善了知　　无福则无乐
　　福为三世益　　自性可爱乐
　　如影常相随　　彼则无暂舍
　　诸天福若减　　不久则退堕
　　是故于福行　　应相续修作
　　无福多艰辛　　常生下劣处
　　无善希乐果　　如沙中求酥
　　愚夫为心诳　　常离于福业
　　既不修善法　　罪恶常增长
　　现生修众善　　福随行所生
　　以是因缘故　　后得生天中
　　若乐修福业　　众人所尊奉
　　身离诸逼迫　　其心常安静
　　善人行善法　　获乐中妙乐
　　由彼清净因　　当得菩提道
　　是故诸有情　　勤修于福业
　　倏尔无常至　　定为他所有
　　若于胜福行　　数数而修作
　　随其种种因　　则受彼彼果
　　一切诸世间　　善恶法为主
　　当勤修善法　　彼则能救护
　　若舍离善法　　乐造作众罪
　　由是因缘故　　则受地狱苦
　　乃至命未谢　　及身肢圆满
　　努力勤修作　　彼则具大智
　　若人善说法　　能开悟于他
　　令至涅盘城　　安隐离忧怖
　　若于彼正法　　为说四句偈
　　显示出离道　　为第一归救
　　善宣说正法　　能疾成佛道
　　虽帝释少因　　多财岂能致
　　若贪著世财　　法慧不增长
　　珍宝有散坏　　法财用无极
　　唯所修善法　　百千生相逐
　　己所有资财　　一步不随去
　　又水火盗贼　　则能损其财
　　善法在心中　　少分无能夺
　　纵经久远劫　　受无量欲乐
　　决定当破坏　　须谛求正法
　　唯此一善法　　当精勤守护
　　作善命延长　　造恶速磨灭
　　当亲近善法　　如教而修行
　　诸苦则不生　　获得殊胜乐
　　若乐作不善　　常行于非法
　　后堕地狱中　　受无量极苦
　　于无量劫中　　当归依三宝
　　先受天中乐　　后得寂静果
　　观现受福报　　皆从先业生
　　或乐或苦因　　各各无差忒
　　当坚持净戒　　广崇于福业
　　昼夜常相续　　如河流不绝
　　若人舍善法　　今生则虚过
　　若不废善因　　得人天快乐
　　若福行圆满　　善护持正法
　　是人于世间　　最胜无伦匹
　　宁丧失身命　　不违背正法
　　若离正法者　　随诸恶流转
　　愚痴著欲乐　　弃舍正法眼
　　彼现生虚掷　　如海中下雨
　　不护彼禁戒　　乐造作诸恶
　　心田善种子　　则无由生长
　　当一心观察　　最上清净法
　　得至不灭处　　于苦则无有
　　若诸根纵逸　　于境而耽著
　　则为彼所缠　　轮转无休息
　　若不著罪法　　如镕金赫奕
　　离三有险难　　获毕竟寂静
　　具足清净慧　　常尊重正法
　　于彼说法师　　闻已能信受
　　常供养三宝　　孝事于父母
　　能至涅盘城　　住最上安隐
　　具出家形仪　　善宣说正法
　　精修于梵行　　得最胜妙乐
　　于诸布施中　　法施无过上
　　起勇猛精进　　修习诸禅定
　　如是说法者　　如来所称赞
　　若不生净信　　如傍生无异
　　常乐诸贤圣　　所说寂静法
　　于三种福田　　修持求出离
　　于彼说法师　　生第一恭敬
　　为求正法故　　心不生疲倦
　　观察五欲境　　彼则实非乐
　　设见不应取　　牟尼之所诫
　　乐修习正法　　则见离垢道
　　彼受用法乐　　诸天所不及
　　现所作善业　　如依背而住
　　是故当一心　　常亲近彼善
　　以慧眼观见　　未来诸苦报
　　愚夫乐作罪　　智者心常怖
　　由具彼正慧　　见诸恶险难
　　常与善相应　　得离诸烦恼
　　若纵彼愚痴　　唯乐于欲境
　　乐坏苦现前　　徒劳生悔恼
　　乃至尽形寿　　心不生散乱
　　常修于福行　　则能免恶道
　　寿命速迁谢　　福报亦非久
　　当摄受正法　　为知足天主
　　若弃舍善法　　彼则生放逸
　　复不修福行　　不久当退没
　　各闻强健时　　及身肢无缺
　　广营诸福业　　后则无忧悔
　　若不修福因　　唯乐于放逸
　　当知如是人　　为地狱苦本
　　彼虽具诸根　　而不乐正法
　　云何求活命　　养育多眷属
　　常于昼夜中　　心摄持正法
　　亲近说法师　　得远诸罪垢
　　由持戒生天　　得受诸欲乐
　　愚痴废福行　　不久则退没
　　乐发生净智　　以戒宝严身
　　常怖彼欲蛇　　诸天共称赞
　　由爱乐善法　　诸天常恭敬
　　若生颠倒心　　贫穷无福慧
　　善法如桥梁　　持戒则能往
　　不修彼善行　　苦海何由渡
　　随顺修善行　　决定得善果
　　百千俱胝劫　　彼善无能坏
　　常修施戒法　　以智而防护
　　诸有所求者　　令归依三宝
　　善修三种施　　能治三过失
　　由离彼过故　　获清净功德
　　乐圆满净戒　　生决定正信
　　破坏三有苦　　如日除云翳
　　若具足正法　　诸天咸尊重
　　是人当获得　　最上寂静处

　　　　诸法集要经卷第九



　　　　诸法集要经卷第十

　　　　观无畏尊者集
　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　生天品第三十二

　　若人修众善　　清净心质直
　　当得生天中　　牟尼之所说
　　乐布施爱语　　慈心常相应
　　护念诸众生　　此因为真实
　　由彼心清净　　为白法依止
　　受天中快乐　　身出于光明
　　是光明最胜　　相续而不绝
　　如世有灯明　　不堕诸险难
　　若人心清净　　如摩尼无垢
　　平等常谦和　　得生于诸天
　　若心善调伏　　持戒修诸定
　　清净如真金　　得生于诸天
　　于一切有情　　心常生怜愍
　　不造杀生罪　　得生于诸天
　　处世身光洁　　不染诸罪法
　　离一切损害　　得生于诸天
　　见欲境如毒　　视金宝如草
　　离贪欲过患　　得生于诸天
　　若人离贪欲　　心不为境牵
　　脱怖畏险难　　得生于诸天
　　远亲眷朋属　　彼互相缠缚
　　单己而修行　　得生于诸天
　　具足殊胜行　　安住于净慧
　　善降伏贪欲　　得生于诸天
　　三业离毁犯　　乐修诸禅定
　　为众所称赞　　得生于诸天
　　弃背恶知识　　远离爱毒箭
　　不为女索缚　　得生于诸天
　　善离彼爱缠　　如剑断朽索
　　安隐离诸怖　　得生于诸天
　　慧力极坚勇　　常专求正法
　　修施戒禅定　　得生于诸天
　　又彼诸众生　　广修其善行
　　感果生天中　　诸天常恭敬
　　人作善生天　　天修福为人
　　常依于正法　　互相有力能
　　或从天退没　　或余趣生天
　　若离彼善业　　则趣三恶道
　　诸寂静善法　　为乐之因本
　　乃至于梦中　　不应舍善法
　　善法灭非法　　真实摧虚妄
　　诸天降非天　　智慧破愚钝
　　善法为阶梯　　智者能升蹈
　　往趣诸天中　　受上妙快乐
　　谓身语七支　　不行杀盗等
　　此七能为梯　　得生于天界
　　由净业严身　　光洁极可爱
　　犹如彼明灯　　从自身而发
　　是故诸天人　　皆以戒为本
　　常生适悦心　　受乐无穷极
　　诸天女侍卫　　如众星拱月
　　游戏于天中　　皆善因所得
　　随所欲从心　　得已无减失
　　彼乐常增长　　皆善因所得
　　善修布施行　　怜愍诸有情
　　与慈心相应　　得生于天上
　　远离杀生罪　　不害诸众生
　　与善行相应　　得生于天上
　　远离不与取　　而乐行布施
　　不吝惜少物　　得生于天上
　　弃舍欲邪行　　常依彼正道
　　离垢心寂静　　得生于天上
　　离饮酒过失　　意不生迷乱
　　不为人轻笑　　得生于天上
　　诸天受快乐　　不应生放逸
　　当求寂静乐　　彼则常安隐
　　受天中妙欲　　及最胜宫殿
　　念念即无常　　不久后当尽
　　弥卢极高胜　　善业能过彼
　　乃至究竟天　　匪善何能诣
　　于欲境无厌　　天中更殊胜
　　由爱转增长　　何由得寂静
　　诸天由爱故　　著乐无休息
　　常为爱火烧　　于乐何能得
　　作善有三品　　三类为三因
　　三有三现行　　三业感三果
　　由汝乐善法　　修施忍不害
　　真实行相应　　得生于天上
　　具足胜庄严　　花鬘宝缨络
　　受乐于天中　　皆由善业得
　　又天中妙乐　　上中下差别
　　如是三品因　　随福果所现
　　随修彼善行　　不失二种报
　　或人或天中　　则受于快乐
　　汝昔修福业　　善护七支戒
　　今来此天中　　自受其乐果
　　有妙莲花池　　生清凉香风
　　珍妙楼阁中　　诸天共游戏
　　极殊妙金山　　琉璃为峰顶
　　宝树多花果　　诸天共游戏
　　上妙劫波林　　枝叶悉滋茂
　　清泉绕其中　　诸天共游戏
　　复有七宝山　　河流四围绕
　　金沙布其底　　诸天共游戏
　　青莲花妙香　　曼陀罗花林
　　众鸟出妙音　　诸天共游戏
　　复有余胜处　　皆众宝林木
　　宫殿宝庄严　　诸天共游戏
　　微妙五音乐　　及最胜歌舞
　　闻已咸适悦　　诸天共游戏
　　戒为其种子　　出生诸乐果
　　于上妙五欲　　随心而受用
　　诸天光明鬘　　殊胜净无垢
　　乃至诸快乐　　皆善因所感
　　与诸天游戏　　受无量快乐
　　如是快乐因　　此因非我作
　　最胜妙楼阁　　众宝而庄严
　　由夙植善因　　得其中安住
　　受广大五欲　　不生染著心
　　由离三种缚　　为帝释天王
　　若人心质直　　修定除散乱
　　来生此天中　　自业为现证
　　广修众善业　　受乐常相续
　　悟昔所行因　　今来受斯果
　　此现生修善　　犹如植林木
　　令相续滋荣　　是人为智者
　　于在所生处　　作善或不善
　　各各如其因　　而受种种报
　　若人修善因　　得生于天中
　　造彼不善因　　当堕于地狱
　　愚痴著欲人　　舍善作不善
　　不怖命终时　　彼为自损坏
　　善不善业报　　如种各滋长
　　愚夫心著乐　　而未尝暂舍
　　修三品善业　　观身语七支
　　解脱彼三毒　　得生于天中
　　于欲境不动　　亦不生赞美
　　住离染清净　　得生于天中
　　善修种种施　　治彼悭吝心
　　越诸苦难处　　得生于天中
　　不害众生命　　而常生爱护
　　住寂静慈心　　得生于天中
　　远离不与取　　其心如炽火
　　安住正思惟　　得生于天中
　　不染欲淤泥　　见他色如母
　　以慧善观察　　得生于天中
　　自心怀狱火　　从舌薪发起
　　斯由说妄言　　离此生天中
　　由舌无真实　　指虚而谈有
　　离诡饰言词　　得生于天中
　　常远彼两舌　　慈心相爱敬
　　不说离间语　　得生于天中
　　恶语如刀杖　　智者当远离
　　常出美妙言　　得生于天中
　　善护斯七戒　　则能生诸天
　　智者当了知　　此诸佛所说
　　以众善庄严　　得生于天上
　　若废昔修行　　彼则生后悔
　　天上妙林藤　　修蔓四垂布
　　好花香庄严　　诸天憩其下
　　若修众善行　　当获诸快乐
　　往趣于天中　　得见如是果
　　又彼诸天众　　受三品快乐
　　各各如先业　　而得彼彼果
　　因与果相似　　而不肯修因
　　因果善了知　　当获于乐分
　　胜妙五欲境　　诸天生乐著
　　愚夫意迷妄　　不觉后大怖
　　希上妙欲乐　　求殊胜境界
　　爱果不修因　　彼愚痴增上
　　若乐彼乐果　　而不持净戒
　　如人处暗中　　离灯而求明
　　离种子无果　　离灯何有光
　　离戒不生天　　离智无解脱
　　乐因业所招　　一切皆染浊
　　当生决定心　　而求无垢乐
　　若人弃欲乐　　永绝于追求
　　彼无爱染心　　善除我所执
　　如屈伸臂顷　　得生夜摩天
　　天众竞来迎　　身光常照耀
　　如弥卢山王　　众宝所严莹
　　从彼大海中　　涌出于空住
　　宝树生凉风　　禽鹿相依止
　　天女处红莲　　而共相游戏
　　殊妙宝花鬘　　适意众歌舞
　　诸天及天女　　咸供养恭敬
　　普遍光明鬘　　清河可爱乐
　　闻妙五乐音　　悟缘生虚幻
　　无量诸天众　　咸共相游戏
　　依昔所修因　　受三品快乐
　　久修习施戒　　志念常坚固
　　由具足彼行　　是人生彼天
　　常遵于佛语　　护念诸众生
　　安住寂静心　　是人生彼天
　　具足于慈忍　　除怨根深戚
　　慈心常相应　　是人生彼天
　　若人意寂静　　不著于三有
　　由善调彼心　　是人生彼天
　　唯一真实言　　不乐多虚说
　　远离非义利　　是人生彼天
　　悟彼老病死　　怖轮回流转
　　乐求寂灭乐　　是人生彼天
　　栖岩谷林泉　　冢间或树下
　　深修诸禅定　　是人生彼天
　　具足妙辩才　　知时方说法
　　常舍恶知识　　是人生彼天
　　于聚落城邑　　不游往观玩
　　唯处一空闲　　是人生彼天
　　常观于自身　　以不净为本
　　刹那不久停　　是人生彼天
　　善达诸法性　　是法住法位
　　不著彼轮回　　是人生彼天
　　如实知诸受　　能生于取著
　　心不生爱乐　　是人生彼天
　　了诸法如幻　　如乾闼婆城
　　善调伏自心　　是人生彼天
　　乃至色等蕴　　彼唯一空性
　　志求于涅盘　　是人生彼天
　　于男子女人　　皆生父母想
　　平等观众生　　是人生彼天
　　离两舌过恶　　乐发于爱语
　　其心常质直　　是人生彼天
　　远离心高举　　观身如瓦木
　　知足常谦和　　是人生彼天
　　于彼昼夜中　　心不生疲倦
　　乐勤修众善　　是人生彼天
　　于掉举惛沈　　睡眠懈怠等
　　心常生远离　　是人生彼天
　　由五根散乱　　数数取诸境
　　以智善防护　　是人生彼天
　　善修四摄行　　明了四谛法
　　具广大知见　　是人生彼天
　　于苦因苦果　　及尽苦边际
　　皆真实了知　　是人生彼天
　　设遇极险难　　不舍诸善法
　　由心寂静故　　是人生彼天
　　不乐殊妙衣　　常持于毳服
　　依净命乞食　　是人生彼天
　　心乐修禅定　　安坐如朽木
　　善修出离行　　是人生彼天
　　随所得饮食　　精妙或粗粝
　　心不生欣厌　　是人生彼天
　　依地为卧具　　树下如楼观
　　其心常泰然　　是人生彼天
　　诸根常寂静　　不为境所牵
　　离散乱垢染　　是人生彼天
　　眼观色等境　　了彼相皆空
　　如是皆正知　　是人生彼天
　　若毁若称赞　　闻已心不动
　　无烦恼相应　　是人生彼天
　　了善不善业　　受报咸决定
　　当修彼梵行　　是人生彼天
　　当离贪等咎　　作已招恶报
　　常怖诸苦恼　　是人生彼天
　　如是大义利　　则为彼乐因
　　众善当奉行　　是人生彼天

　　快乐品第三十三

　　定为功德林　　最上清净乐
　　能引至菩提　　如犊随其母
　　若新修乐因　　则能除旧苦
　　或新造苦因　　则能坏旧乐
　　如蜜涂其檗　　如毒杂其膳
　　由善恶相参　　甘味不可得
　　乐不因贪生　　此乐唯清净
　　能趣寂静道　　则无三毒名
　　是乐无过上　　初中后皆善
　　则于贪爱心　　毕竟不复起
　　愚夫心散乱　　不能了无我
　　于苦乐境中　　常求彼欲乐
　　若人离染欲　　则断轮回因
　　由依止净业　　能到于彼岸
　　彼染爱非乐　　与贪嗔相应
　　解脱贪等失　　则得无垢乐
　　虽受天中乐　　而不生欣乐
　　彼善求出离　　于爱无所著
　　若为爱罥拘　　缠缚实非乐
　　得至不灭处　　斯为毕竟乐
　　若乐从欲生　　非智者所乐
　　离染欲因缘　　斯为最上乐
　　不乐寂静行　　远离阿兰若
　　如鹫依莲池　　无食何能住
　　诸天由放逸　　不乐依寂静
　　于日求凉光　　颠倒非相应
　　若乐离其爱　　则能脱诸苦
　　是乐无过上　　愚夫所不知
　　善修诸禅定　　能除心散乱
　　则离贪羞耻　　此乐无能胜
　　智者处林中　　常思惟寂静
　　得离彼贪心　　诸天乐难比
　　一切五欲乐　　毕竟非长久
　　于彼不生贪　　此乐为最上
　　若栖止林野　　得最上安隐
　　一切诸苦因　　以贪欲为本
　　为贪之所覆　　乐饮食衣服
　　是人则不能　　于林中宴坐
　　常以智观察　　依止善境界
　　常乐于林中　　修无贪等行
　　若人心寂静　　则不生散乱
　　常乐于林中　　得离于贪染
　　若人离痴行　　无三有过失
　　常乐于林中　　得最上寂静
　　由心寂静故　　则无诸希求
　　常乐于林中　　修习诸禅定
　　于城邑聚落　　心不生爱乐
　　唯依止空闲　　栖心而宴坐
　　若人邪思惟　　为贪等围绕
　　不乐处林中　　何由尽诸漏
　　若近于愦闹　　则生彼散乱
　　是故当远离　　为人所称赞
　　当知处林中　　为胜清净乐
　　离贪等惛浊　　智者常亲近
　　若栖止林中　　诸根常适悦
　　虽帝释天主　　于乐所不及
　　常修习禅定　　安住清净法
　　彼夜摩诸天　　著乐不能习
　　若耽五欲乐　　常生诸苦恼
　　为痴爱所覆　　彼乐何能久
　　常求善法财　　不造三恶行
　　当知如是人　　痴爱无能系
　　于所修善法　　心常生守护
　　愍念诸众生　　令至安隐处
　　若心生散乱　　善法不现前
　　既无彼善因　　后乐不可得
　　智者常观察　　世间诸众生
　　皆苦空无常　　则不生贪著
　　乐行寂静法　　勤求于佛智
　　常出真实言　　得尽苦边际
　　远离一贪法　　及苦乐二种
　　了三世过患　　是人得乐分
　　乐果从因生　　生已即随减
　　彼有漏乐因　　不修不增长
　　于乐不生著　　此为离贪者
　　善越三有海　　能到于彼岸
　　又彼有漏乐　　刹那不久住
　　是故当远离　　勤求不动乐
　　于苦不疲厌　　于乐不生爱
　　于二无所著　　能趣菩提道
　　愚夫著快乐　　无出离方便
　　如沙中求油　　毕竟不可得
　　愚痴心散乱　　起百千思惟
　　常造诸恶因　　于善无少分
　　若人须快乐　　常依止正法
　　乐行非法者　　则受诸苦恼
　　自作诸苦因　　何能见彼乐
　　苦乐各依因　　知已修众善
　　世乐非寂静　　无常力广大
　　为彼爱所染　　如毒杂嘉馔
　　善人依妙乐　　得至不灭处
　　离爱除烦恼　　无冰炭交心
　　乐从女色生　　此说彼唯苦
　　为诸恶种子　　当堕于恶趣
　　若乐后招苦　　彼何名为乐
　　凡夫不了知　　自受其苦报
　　受用彼欲乐　　为时分所迁
　　如日不久停　　光明亦随没
　　若人于苦乐　　心不随彼转
　　无怖亦无爱　　是为具智者
　　受昔修福业　　不作新善行
　　彼乐随减少　　大怖即将至
　　又彼诸天人　　受上妙快乐
　　是乐非坚固　　为无常破坏
　　若不悟彼乐　　如幻泡水月
　　如是著乐者　　身乐皆散坏
　　此世间大怖　　无方便能免
　　死魔势速疾　　去已无回者
　　寿命及快乐　　一切皆散坏
　　为业索所拘　　牵至余恶道
　　过去受诸乐　　广大岂能说
　　云何彼痴人　　而不生厌足
　　现在所受乐　　爱毒二相杂
　　彼有为无常　　一切皆堕落
　　彼三有快乐　　智者不爱乐
　　能惛醉诸天　　何由离热恼
　　时分非久长　　迅速如飞电
　　彼著乐诸天　　如火益干薪
　　一切乐已过　　当心修众善
　　无令命终时　　后生于忧悔
　　于百千生中　　受用诸快乐
　　愚夫何久住　　彼乐复何往
　　愚者乐无厌　　如以薪投火
　　是故当舍离　　彼乐非究竟
　　知五欲过患　　当离于渴爱
　　修禅除散乱　　斯乐最清净
　　若人著贪欲　　彼所得非乐
　　能生轮回因　　如毒杂其蜜
　　是故于五欲　　常不生爱乐
　　彼乐不寂静　　当求毕竟乐
　　善降伏诸根　　不为境所娆
　　诸有具智人　　心不随境转
　　愚夫无少智　　于苦妄为乐
　　起迷妄颠倒　　驰流于五趣
　　智者常称赞　　最上寂静乐
　　若乐欲乐者　　不怖后险难
　　未来诸苦恼　　以智而对治
　　由罪生苦因　　不作则无咎

　　善知识品第三十四

　　由自他对待　　相勉远诸恶
　　于难能救护　　此说名知识
　　常说利益言　　令自他安乐
　　若乐行众恶　　彼则非其友
　　若近恶知识　　则能生苦恼
　　依止贤善人　　永离诸忧患
　　彼二所习行　　谓染污清净
　　于此二友中　　智者善拣择
　　当远离诸恶　　专修于众善
　　既无其苦因　　唯获于乐分
　　若近善知识　　得供养称赞
　　亲附不善人　　即堕于险难
　　远离彼我慢　　怖畏一切罪
　　善拔诸罪根　　除贪等过失
　　坚固众善业　　违背彼恶者
　　增长功德行　　不生诸懈怠
　　具足于正见　　心安固不动
　　勇猛心调柔　　此名为良友
　　当知如是人　　世间所希有
　　诸有具智人　　于此应亲近
　　若离恶知识　　则得善名闻
　　如是善了知　　相依求出离
　　若人恃种姓　　及豪富端严
　　如醉象奔驰　　不怖于深阱
　　其心常高举　　诸根常散乱
　　当知如是人　　为世间轻贱
　　不怖后苦报　　盲然造众罪
　　先因不易得　　彼何自轻毁
　　虽具诸福业　　今不修善行
　　彼无智愚夫　　复漂沈苦海
　　彼种性珍财　　及余诸快乐
　　一切皆无常　　无有能防护
　　若具彼明智　　不舍于净戒
　　求生胜族中　　斯则善安住
　　当知净戒法　　如清凉深渊
　　能离烦恼热　　其心常泰然
　　具足诸胜行　　为真实富饶
　　与胜族相应　　心不生舍离
　　常亲近智者　　不生下种姓
　　勤修彼福慧　　善住于胜族

　　王者治国品第三十五

　　若王行正法　　臣佐悉清净
　　善调伏诸根　　得诸天守护
　　常行安忍行　　爱语无喜怒
　　彼王于世间　　人民咸敬奉
　　以时而输赋　　依正法受用
　　彼王无贪心　　作夜摩天主
　　清净无偏党　　及无冤亲想
　　彼王平等心　　当得为天主
　　于先王所赐　　而不生夺取
　　不恼诸有情　　当得为天主
　　乐勤修施戒　　常发真实言
　　等视诸众生　　当得为天主
　　当乐贤善人　　摈弃恶营从
　　守护于正法　　当得为天主
　　乐忠直臣佐　　不著于女色
　　心离垢寂静　　当得为天主
　　不听谄佞言　　乐正入所说
　　如甘露之美　　当得为天主
　　常乐闻正法　　不著世珍玩
　　解脱贪欲垢　　当得为天主
　　常生于正见　　不依彼邪教
　　清净心不动　　当得为天主
　　与戒慧相应　　乐勇猛行施
　　得人民称赞　　当得为天主
　　常以柔软语　　爱念于群生
　　以真实相应　　当得为天主
　　不畏财增减　　亦未尝悭吝
　　其心如须弥　　当得为天主
　　或他兵侵暴　　知勇悍怯弱
　　以权智和平　　当得为天主
　　于彼三界中　　三宝为第一
　　能以力兴显　　当得为天主
　　依时而布令　　利乐诸群生
　　令离于险难　　当得为天主
　　离染欲过恶　　不乐多睡眠
　　常与智相应　　当得为天主
　　坚固心精进　　未尝生疲倦
　　越三有瀑流　　当得为天主
　　于所作事业　　审谛无错谬
　　爱念于群臣　　当得为天主
　　口不施恶言　　不喜诸恶者
　　唯仁恕和平　　当得为天主
　　不造诸罪恶　　不妄生喜愠
　　心离彼垢染　　当得为天主
　　当决择思惟　　然后随所作
　　依正法而行　　当得为天主
　　不嗜诸饮食　　常乐于正法
　　获清净轻安　　为智中智者
　　由解彼正法　　爱育于黎民
　　彼王具福慧　　天龙常守护
　　轮回极长远　　如丝绪不绝
　　若入解正法　　于彼善超越
　　于如来所说　　十善真实法
　　彼王能奉行　　依法而治世
　　善达因缘法　　及福非福业
　　见色离其贪　　常生大觉悟
　　以上妙诸物　　奉施于如来
　　由是得人天　　展转常恭敬
　　清净心无染　　护后妃眷属
　　远离彼邪非　　知足无忧恼
　　凡夫为境牵　　智者心无垢
　　当乐修正行　　于戒能守护
　　离彼毁戒者　　怜念诸善人
　　住正见思惟　　常乐于法乐
　　以正法治国　　护大臣人民
　　彼王于世间　　等诸天无异
　　由王修净德　　臣佐依正行
　　民庶悉清净　　如月丽秋空
　　了知因果相　　则无相攻罚
　　一切处吉祥　　自他获安隐

　　称赞功德品第三十六

　　归依正遍知　　为世间之父
　　能断三有缚　　令登于觉路
　　归依净智眼　　能破诸疑暗
　　善摧众异论　　令住于正见
　　归依良福田　　滋荣诸善果
　　离三毒过患　　令离垢清净
　　归依最上慧　　住胜三摩地
　　以最胜法宝　　为众生开示
　　称赞佛世尊　　相好诸功德
　　能令彼见者　　适悦心清净
　　若人意清净　　常礼敬诸佛
　　获最上吉祥　　得离诸恐怖
　　若人意清净　　善说微妙法
　　能至于菩提　　获毕竟安隐
　　若人意清净　　常起正思惟
　　乘彼智慧舟　　能渡于彼岸
　　智眼最清净　　能瞩于幽显
　　自他情非情　　普遍无不尽
　　若离贪等过　　心不生惛浊
　　如彼净琉璃　　一切悉明了
　　彼一切外道　　不睹智光明
　　当以真实言　　方便为开示
　　极放逸众生　　唯佛能济度
　　令至于彼岸　　号最上丈夫
　　佛于诸世间　　作第一归救
　　未安者令安　　未度者令度
　　从无始轮回　　为无明所蔽
　　依佛语能断　　如日除黑暗
　　常思惟此言　　智者能超越
　　得至不灭处　　获最上寂静
　　以无尽法智　　作广大光明
　　功德难称量　　于圣中最胜

　　　　诸法集要经卷第十


