  佛说大乘随转宣说诸法经
　　宋 绍德等译




　　　　佛说大乘随转宣说诸法经卷上

　　　　宋明教辩才法师充译经三藏沙门绍德等奉　诏译
　　如是我闻。一时佛在王舍城鹫峰山中。与大比丘众千二百五十人俱。诸大菩萨摩诃萨众二千人俱。其名曰庄严菩萨。师子游戏菩萨。不动光菩萨。欢喜无垢光菩萨。日光焰菩萨。甚深离垢菩萨。莲华相菩萨。师子智菩萨。金色相菩萨。梵天音菩萨。师子慧王菩萨。无垢金光菩萨。微妙色身菩萨。放光坏魔菩萨。寂静诸根菩萨。陀罗尼王菩萨。吉祥清净相菩萨。妙吉祥摧伏坏魔菩萨等。而为上首。尔时师子游戏菩萨。在大众中。睹佛身色金光晃耀。心生爱乐。即从座起绕佛三匝。右膝著地合掌恭敬。而说伽陀曰。
　　如来真金色　　相好端严身
　　于尘沙劫中　　积集诸功德
　　福智悉圆满　　证于无上道
　　兴运大悲心　　应现娑婆界
　　人天八部众　　瞻仰无厌足
　　从于自性中　　演出微妙法
　　甚深难可测　　唯佛乃能知
　　众生性昏懵　　闻说不能解
　　如来大导师　　方便能善巧
　　诱彼诸群迷　　渐次得开悟
　　众生妙明心　　本来常湛寂
　　清净无垢染　　具足诸功德
　　体性如虚空　　无有诸挂碍
　　不生亦不灭　　无去亦无来
　　安住于法性　　不动如须弥
　　一切悉平等　　真实不思议
　　众生无始劫　　贪著于诸欲
　　堕入苦海中　　不能求出离
　　如来甚深法　　微妙极难思
　　于上中下机　　随顺而演说
　　如天一味雨　　遍洒于十方
　　草木及丛林　　根茎随大小
　　而于大地中　　无不蒙滋益
　　如来所说法　　悉亦复如是
　　以一微妙音　　演说无量义
　　根器有差殊　　闻之各得解
　　故于一会中　　咸皆入佛慧
　　是佛神通力　　名为不思议
　　我于往昔劫　　常随佛所化
　　而今此会中　　亦预佛座下
　　如来所说法　　我悉能总持
　　见在及未来　　愿佛为宣说

　　尔时佛告师子游戏菩萨摩诃萨言。善哉善哉。善男子。世间一切众生妙明元心。本来清净无诸垢染。圆满十方湛然寂静。犹如虚空本无尘翳寂然清净。众生眼病空华发生。华生华灭病眼所见。眼翳既消空华亦灭。清净虚空本来不动。妙明元心亦复如是。本来清净无诸垢染。众生颠倒背觉合尘。于诸尘境分别心生。眼见于色。耳闻于声。鼻嗅诸香。舌尝于味。身受诸触。意了法尘。此六根识各各自偶诸尘境界。于诸尘境妄想执著。便生爱染造种种业。业成受报堕诸苦海。生死轮回受大苦恼。如旋火轮无有休息。如来大慈怜愍一切。设诸方便说奢摩他三摩钵提禅那止观法门令彼摄心渐渐熏修。证于佛果免斯恶道。善男子。诸阿阇梨。与诸世间一切众生欲求菩提。用真实心直行正道。若心行染欲谄曲不实。是行邪道希求菩提。无有是处。善男子。若诸众生心行善行除彼妄想。无诸分别了法空寂。无空见无愿见。不起妄见。无性见无相见。无佛见无菩提见。常行正见种诸善根菩提愿足。如是之人身如无价珍。乃至过去未来现在。三世诸佛尽行此道。而得菩提名为解脱。断尽疑惑无分别心。清净语业说真实法。得一切智显现自然相。显现无文字无非文字。真实相说。菩提心相说。布施说平等无贪故。持戒说无诸染欲故。忍辱说心无嗔恨故。精进说无诸懈怠故。禅定说安住寂静故。智慧说善能拣择故。如是各各开说奢摩他三摩钵提禅那门。百千俱胝那庾多门。甚深无比旁生地狱诸有情等。闻说法音悉离诸恶趣。了知空无相无愿解脱。如是恭敬供养三业清净。尊重功德得心安乐犹如平地。一切声闻缘觉菩萨摩诃萨。昼夜恭敬甚深解脱最上第一。世尊如是说已。师子游戏菩萨摩诃萨。赞叹欢喜深生领解。尔时世尊。而说偈言。
　　汝与世间　　一切众生　　心无有二
　　了诸法空　　而得菩提　　离贪嗔痴
　　无令更作　　自性清净　　虚妄不生
　　平等一心　　无有散乱　　求法有情
　　当如是会　　观想幻梦　　了知不实
　　趣佛菩提　　定知不远　　得如是道
　　得而无得　　明而无明　　惟契如来
　　智慧明了　　如是而知　　世间第一
　　名大丈夫　　人皆敬仰　　始自回心
　　亲近善友　　瞻仰承事　　无有懈怠
　　渐渐增进　　了法性空　　勤修诸行
　　更无退转　　生于胜处　　获得菩提
　　禅定现前　　湛然不动　　亦不持戒
　　亦不分别　　有戒无戒　　体性一故
　　得菩提已　　心入佛乘　　安住法性
　　体如虚空　　无有挂碍　　演说正法
　　度诸有情　　平等一心　　与佛无异
　　复有比丘　　贪著放逸　　不学圣道
　　身心散乱　　一如狂人　　又似巫神
　　昼夜常作　　三毒重罪　　愚夫凶恶
　　性难调伏　　至极痴人　　终无利益
　　亲近恶友　　耽恋五欲　　迷惑女人
　　未曾暂舍　　彼人一心　　造破戒罪
　　愚痴不觉　　毁尽尸罗　　破戒人中
　　斯为第一　　于诸善道　　无毫发许
　　力行阐提　　忿恨憍傲　　造罪毕已
　　当受苦报　　于诸善法　　心不好乐
　　闻音乐声　　欢喜踊跃　　心恋不舍
　　朋习恶人　　身语不善　　随顺贪嗔
　　共相娱乐　　渐渐游行　　至一聚落
　　彼聚落中　　人多修善　　闻诵佛声
　　不生敬仰　　唯寻恶友　　共造欲乐
　　堕恶趣中　　失菩提路　　若阿阇梨
　　比丘知识　　作诸功德　　求大乘行
　　闻小法音　　不乐亲近　　常行忍辱
　　无憍慢心　　远访法师　　精求妙法
　　持陀罗尼　　秘密章句　　书写经卷
　　无数百千　　智慧发明　　欢喜踊跃
　　如是之人　　得佛功德　　与佛无异
　　经俱胝劫　　更无退转　　安住佛道
　　湛然不动

　　尔时师子游戏菩萨摩诃萨白佛言。世尊。我等今者。闻佛所说甚深妙法。得未曾有心生欢喜。瞻睹威光遵仰慈诲。誓勤熏习无敢懈怠。有乐法者随为开说。是时复有天龙夜叉乾闼婆阿苏罗迦楼那紧那罗摩睺罗伽。与其眷属及世间众生皆来亲近供养恭敬。尊重礼拜咸来解脱。复有八千天子。与其眷属舍天快乐来诣佛所。听闻妙法而求解脱。复有二千药叉。与其眷属舍除暴恶。皆发阿耨多罗三藐三菩提心。复有三千大龙。亦与眷属发菩提心。来诣佛所希求出离。复有五百比丘尼众。皆来亲近恭敬礼拜。尊重赞叹欢喜踊跃。听受教法求菩提道。复有二千俱胝菩萨摩诃萨众。闻佛说法除障解脱。尔时世尊。告师子游戏菩萨言。善男子。我昔与汝。于然灯如来应供正等正觉所。闻说法要修忍辱行。安受苦忍无有缺犯。诸恶不生具足圆满。复闻演说六波罗蜜。所谓布施波罗蜜。持戒波罗蜜。忍辱波罗蜜。精进波罗蜜。禅定波罗蜜。智慧波罗蜜。因是得闻最上妙法。增长善根得不退转。由于彼时闻佛教法。勤行精进证于道果。获大人相尊重佛法。常当供养十方诸佛及大菩萨。事善知识了法性空。得正念现前。善男子。汝又于过去无数阿僧祇劫。有佛出世。号须弥王如来应供正遍知明行足善逝世间解无上士调御丈夫天人师佛世尊。彼佛寿命无量百千俱胝那庾多岁。世界名曰琉璃金光。其佛国土地平如砥。金银琉璃[王*車]璖码瑙。众宝合成而严饰之。无诸秽恶瓦砾荆棘。善男子。尔时彼佛会中有八十百千俱胝那庾多比丘。皆是阿罗汉。一切漏尽无诸结使心得解脱。复有无数百千比丘尼众。复有无数百千优婆塞众无数百千优婆夷众。俱来会集。善男子。时彼世尊。说法教化三乘众生。为诸声闻说四谛法。为诸缘觉说十二因缘法。为诸菩萨说六波罗蜜法甚深微妙诸善法要。令诸大众安住法中各得解脱。善男子。时彼琉璃金光世界宝地平正。多诸宝树行列道侧。金绳界道宝网交络。微风吹动互相掁触。出微妙音声。其声演说诸法无常苦空无我。诸妙法音。所谓空声无相声无愿声。不生声不灭声。无色声无性声。其中众生闻是种种微妙音声。心生欢喜各得解脱。善男子。汝于彼须弥王如来应供正等正觉清净法中。而作比丘名曰劝慧。爱乐正法求佛种智。无诸贪欲戒根清净。心常欢喜赞叹大乘。昼夜勤修恭敬供养。有来求法随为演说不生悭吝。种种开说令其解脱。心无希求安住平等。具足善根满菩提愿。善男子。时彼比丘为求法故。乐诵经典增长智慧。归命大乘无量功德。复事阇梨知识。尽劫供养曾无懈倦。多诸方便安乐一切。善男子。彼劝慧比丘。为利众生舍离旧止游诸聚落。次第循门而行乞食。其中众生清信男女。有来亲近。生敬重心种种供养。劝慧比丘为说法要。忍辱禅定功德难量。令其信解坚固道意。彼聚落中。复有一类下劣众生。见僧恐怖意不乐见避走远去。以其过去恶业因缘。譬诸禽畜无有异也。时劝慧比丘。见彼恶人心生慈愍。不惮辛勤渐次亲近。开诱示导为说法要。各各省己悔过归命三宝。善男子。时劝慧比丘旧住精舍。善友知识各相谓言。彼劝慧比丘。宿植善本深达法要。于其众中而为上首。今以何缘舍离精舍。远游聚落极受勤苦。教化众生而行乞食。我等比丘心生忆念。相率远去迎请归还。到于彼处遥见劝慧。咸生欢喜各各问讯。起居轻利善住安隐。我等今者远来寻访。愿还旧居。依时供养精妙饮食香华灯果长时无缺。唯愿慈悲同归旧止。是时劝慧比丘。不受其请乐居寂静。复舍聚落远行前去。遇一兰若屏弃诸缘。寂然安住精修苦行。积集功德种智增明。劝慧比丘。复于一时不乐兰若。又入深山人所不到。叹羡此境堪可安居。精持结夏修习禅观遵佛禁制。然于此中多诸走兽。虎狼师子野干飞禽皆来亲近。衔华献果种种供养。时彼劝慧心生欢喜。转更精勤无诸退转。善男子。往昔世中一类比丘。于佛教法不生爱乐。不修梵行。不护尸罗。毁谤大乘。虚食信施。无有惭愧。远善知识。常党恶人。上品贪毒人皆避见。愚痴恶作失袈裟服。堕在地狱九十俱胝百千劫受大苦恼。毕是罪已。复受六十百千俱胝劫苦中极苦。不可比喻。后遇劝慧比丘。种种开示。说有如来应供正等正觉。清净教乘令生信解。善男子。劝慧比丘。又复阿閦如来应供正等正觉。于彼法中亦作比丘。欣乐正法求佛智慧。用真实心供养恭敬。尊重佛法书写经典作诸功德。心无懈怠近善知识。多诸方便发欢喜心。劝化有情令皆出离。时诸众生欢喜敬仰。善男子。时彼如来复为劝慧比丘。说诸法要令增种智。苦恼不生贪嗔不作。不随恶友堕诸恶趣。防护自身无诸过咎。一心供养讲说正法。昼夜常持清净法宝。渐次增进无有退转。善男子。当尔之时三千大千世界众生。闻佛所说行十善业安住法中。一切菩萨行六波罗蜜。具足功德安乐一切。尔时佛告师子游戏菩萨言。彼时劝慧比丘者。今汝身是也。

　　　　佛说大乘随转宣说诸法经卷上



　　　　佛说大乘随转宣说诸法经卷中

　　　　宋明教辩才法师充译经三藏沙门绍德等奉　诏译
　　尔时文殊师利童真菩萨白佛言。世尊。云何离除业障得清净心。佛告文殊师利。要离恶业当学一切法了知诸法。分别心生虚妄不实。空智现前业障自除心得清净。复次文殊师利。一切众生。从无始劫来妄想颠倒。贪嗔痴三为因。造杀盗淫业无量无边。堕落诸趣轮回生死。受大苦恼无有休息。业障炽盛恶魔娆恼。故心不得清净。复次文殊师利。汝今欲知一切众生离诸业障心得清净。当学如来一切法。于身口意三业清净。昼夜精勤修持梵行远离苦恼。分别不生希求菩提。恭敬供养佛法僧宝。长时诵习大乘经典秘密陀罗尼。身心坚固无有退转。观想了知生住异灭。念念无常刹那生灭。一切虚妄无有真实。安住禅定渐渐增进心无散乱。一切恶魔不得其便。自然快乐意地发明。积诸功德滋长慧命。证佛菩提无上道果。是名出家。是真佛子。乃知如来甚深法藏广大如海。饶益有情无有穷尽。得无上法宝。复修禅定观想法空。无诸苦恼获功德力。行平等行心常护持。昼夜恭敬尊重赞仰。一切解脱身心快乐。了知生灭一切皆是幻梦。安住法中生于胜处。具足圆满更无退失。如是而修恶业自除心得清净。尔时文殊师利童真菩萨白佛言。世尊。云何四圣谛。佛告文殊师利。四圣谛。谓苦集灭道。是名四圣谛。文殊师利白佛言。世尊。当云何学。佛言。当学一切法得彼法智现前。于此分别不生。善与不善。观想自性清净。了知一切悉皆虚妄。文殊师利白佛言。一切众生云何不学。佛言。愚夫异生为毁谤教法。不生善心。不修梵行。不读诵经典。不受教诲。于佛教法不肯少学。常作恶行流浪三界而生欢喜。即不知一切法如幻如梦如阳焰虚妄不实。若诸众生学一切善法。修习奢摩他定。观想自性清净。了知贪嗔痴悉皆虚妄。安住法中得彼定力身心快乐。愚夫不学善法。不知有佛法僧宝。普遍虚空微妙难见。文殊师利白佛言。云何此法微妙众生难见。佛告文殊师利。此法如风生浪起。只见浪起不见风生。唯汝文殊须菩提能知。余皆不解。尔时文殊师利白佛言。世尊。云何四念处。佛言。文殊师利。四念处。谓观身不净。观受是苦。观心无常。观法无我。是名四念处。文殊师利言。当云何学。佛言。一切众生。当观想自身五种不净。观受有苦受乐受舍受三悉皆是苦。观心无常念念无常刹那生灭。观法无我四大五阴无实我体。是名四念处。一切众生当如是学。文殊师利白佛言。世尊。云何五根。谓信进念定慧。是名五根。文殊师利白佛言。当云何学。佛言。学法众生于一切法中观想此法深远。能生信故名信根。了知此法勤行精进。除障解脱名精进根。然于此法一心想念不忘名念根。了知一切法定知心生名定根。以慧拣择一切法空名慧根。是名五根。文殊师利白佛言。世尊。云何七觉支。佛告文殊师利。念觉支。择觉支。精进觉支。喜觉支。轻安觉支。定觉支。舍觉支。是名七觉支。文殊师利白佛言。世尊。当云何学。佛告文殊师利。学法众生于自性中。了知一切善不善法。弃舍世缘勤念正法。名念觉支。择谓以自性智于三界能拣择。故名择觉支。精进谓了知一切法勤行不舍。名精进觉支。喜谓于一切诸行发生昼夜喜行妙性快乐欢喜。故名喜觉支。轻安谓安住一切法中不为魔娆心得自在。故谓轻安觉支。定谓了一切法本无自性修三摩地。名定觉支。舍谓心安住一切法不住智不住佛舍离诸缘。名舍觉支。是名七觉支。文殊师利白佛言。世尊。云何八正道。佛告文殊师利。八正道。谓正见正思惟。正语正业。正命正精进。正念正定。是名八正道。文殊师利白佛言。世尊。当云何学。佛告文殊师利。彼一切众生。了知一切法三业恭敬。是名正见。彼于一切法。分别不分别喜不喜。名正思惟。彼了知一切法真实言说。名正语。彼于一切法了知唯造善业。名正业。彼于一切法安住平等真心。名正命。彼于一切法勤修大乘。名正精进。彼于一切法不生恶业。名正念。彼于一切法不散不乱。名正定。是名八正道。彼学法众生一心了知四圣谛四念处五根七觉支八正道。如是等法一一修学已得到彼岸生诸佛国。无有恐怖得金刚坚固心。一切罗汉声闻沙门婆罗门。及小婆罗门等。闻佛说此微妙最上法门有大神力。能除热恼获得心地清凉。诸比丘若能展转勤行心无退转与我无异。而诸天人昼夜作诸音乐。持众名香种种奇华。珍妙饮食堪受供养。文殊师利。彼诸比丘若不断嗔。入王城持钵循行乞食。为魔所恼染著诸欲。非佛弟子与俗无异。复有比丘心无嗔故。了知大乘微妙法行法义言句。于真实正行而得解脱。尔时三千二百天子。持天曼陀罗华种种名香上妙饮食。恭敬供养心大欢喜。互相赞叹出家功德。与如来佛国而无有异。尔时文殊师利白佛言。世尊。我闻佛说秘密陀罗尼章句云何。佛告文殊师利。我为汝说秘密句橛句金刚句慧句。是名陀罗尼章句法门。此法门菩萨得一切法句发生。刹那刹那得忍辱法。文殊师利言。云何名秘密句法门。佛言。我为汝说秘密句真实章句。于一切法中心爱乐秘密句为第一。如汝文殊师利。于一切菩萨中而得第一。秘密句亦复如是。复次文殊师利。秘密句如虚空。我身遍满虚空。一切法亦如是遍满虚空。一切菩萨现前不现前。都是一如。名真实秘密句。文殊师利白佛言。世尊。云何橛句。佛告文殊师利。我为汝说橛句。不动贪法界。住一切法动。我不动大乘。不作种种世事。是名橛句。文殊师利白佛言。世尊。云何金刚句。佛言。我为汝说金刚句。嗔众生长时有嗔。金刚能断一切法。是名金刚句。文殊师利白佛言。世尊云何慧句。佛言。我为汝说慧句。痴是学佛智。一切众生非学佛智不到彼岸。若诸众生学佛智一切慧具足。有慧无慧悉能了知。此是甚深。文殊师利。悉能了知众生无智但乐诸恶于一切法不能远离。是名秘密句。文殊师利白佛言。世尊。云何秘密句识。佛告文殊师利。识如幻化妄生一切法。空无自性无自相。如是五蕴如五指。不实如虚空。悉是假名。众生惛懵不能晓了。是名秘密句。文殊师利白佛言。世尊。云何秘密句色。佛告文殊师利。色一切法。众生心痴眼痴。毁谤正法不好勤学。爱乐于色不知虚妄。文殊师利。汝于色尘悉能了知。是名秘密句。文殊师利白佛言。世尊。云何秘密句声。佛告文殊师利。声空发生不可得见。种种语言音响之声。耳识听受。是名秘密句。文殊师利白佛言。世尊。云何秘密句香。佛告文殊师利。香发诸尘不可得见。但识所闻识亦无故皆是虚妄。是名秘密句。文殊师利白佛言。世尊。云何秘密句味。佛告文殊师利。味无自性妄生于舌。众生分别爱乐贪著。是名秘密句。文殊师利白佛言。世尊。云何秘密句触。佛告文殊师利。触本无故。观想一切法如虚空。众生愚迷于境于身。种种贪著以为妙触。是名秘密句。文殊师利白佛言。世尊。云何秘密句地。佛告文殊师利。地性质实于法思惟。无自体性亦无自相。众生颠倒妄执为有种种恋著。是名秘密句。文殊师利白佛言。世尊。云何秘密句水。佛告文殊师利。观诸水性犹如阳焰。虚妄不实故。是名秘密句。文殊师利白佛言。世尊。云何秘密句火。佛告文殊师利。火性猛烈苦恼众生。此法灭故自性寂静。分别不生最上极乐。是名秘密句。文殊师利白佛言。世尊。云何秘密句风。佛告文殊师利。风一切法不可得见。众生贪著动作往来风力所转。是名秘密句。文殊师利白佛言。世尊。云何秘密句佛亦如是。佛告文殊师利。一切不善法十方诸佛。各各开说教诏众生。是名秘密句。文殊师利白佛言。世尊。云何秘密句法亦如是。佛告文殊师利。一切法不可取不可舍。观想无我。无自相无自性。心不散乱。是名秘密句。文殊师利白佛言。世尊。云何秘密句僧亦如是。佛告文殊师利。彼无数妙住法界。于三摩地平等持戒。修平等慧平等解脱。于平等法中善安住故。余无所学。是名秘密句。文殊师利白佛言。世尊。云何橛句虚空境界。佛告文殊师利。一切法虚空境界。不思议境界。于诸境界不可取不可舍。不可住无有住处。是名橛句。文殊师利白佛言。世尊。云何橛句一切法住虚空。佛告文殊师利。一切法不离虚空。住不生烦恼。住寂静故。是名橛句。文殊师利白佛言。世尊。云何橛句一切法无分别心。佛告文殊师利。一切法不学不问。不作不亲近。不发愿不生爱乐。寂静如虚空。是名橛句。文殊师利白佛言。世尊。云何橛句一切法微妙。佛告文殊师利。一切法离垢安住清净。光自在妙圆满清净。虚空圆满清净。发生微妙身安住于法。是名橛句。文殊师利白佛言。世尊。云何橛句一切法安住虚空。佛告文殊师利。一切法安住虚空不可见。一切法离垢安住亦不可见。是名橛句。文殊师利白佛言。世尊。云何橛句一切法教诏学。佛告文殊师利。一切法教诏众生。不来勤学。不学观想。不作意。昼夜六时不学。又不问邻座不会解释。不能宣说无有智慧。不能分别亦不爱乐。不亲善友我慢贡高。远离教诏不得解脱。是名橛句。文殊师利白佛言。世尊。云何橛句一切法最上远离。佛告文殊师利。一切众生于诸善法而不肯学。唯造罪恶不亲贤善无有智慧。是名橛句。文殊师利白佛言。世尊。云何橛句众生难教诏。佛告文殊师利。若诸众生心不散乱。唯勤学法亲近供养。自然往诣教诏求法福慧乃生。若众生不学一切法。唯造恶业欲求福慧无有。是名橛句。文殊师利白佛言。世尊。云何橛句众生得一切智。佛告文殊师利。一切众生勤求学法得一切智。发欢喜心生大乘行。明了自性得一切智。是名橛句。文殊师利白佛言。世尊。云何橛句众生得一切智智具足。佛告文殊师利。一切众生自性。自性中于如来平等一切智慧。悉皆晓解一体性相。是名橛句。文殊师利白佛言。世尊。云何橛句一切众生菩提道场。佛告文殊师利。菩提道场唯求佛法。一切法寂静道场。一切法性道场。一切法求道场。文殊师利。言菩提道场我一心。求法不求余相。一切众生一切人民。常乐往彼求此菩提道场。是名橛句。文殊师利白佛言。世尊。云何橛句一切众生得此忍辱。佛告文殊师利。学法众生。息念观想净慧发生。于诸名相不生分别。得忍辱平等。是名橛句。文殊师利白佛言。世尊。云何橛句一切众生善友说法。佛告文殊师利。一切众生与十方天人诸小天人。各各说法希求菩提。心生欢喜供养恭敬。除障平等于无体相安住。是名橛句。文殊师利。白佛言。世尊。云何橛句一切众生得此陀罗尼。佛告文殊师利。一切众生学观想色声香味触。任持甚深圆满分别圆满不分别。是名橛句。文殊师利白佛言。世尊。云何橛句一切众生慈心具足。佛告文殊师利。一切众生乐修慈心。了知一切法得平等慈。是名橛句。文殊师利白佛言。世尊。云何橛句一切众生悲心具足。佛告文殊师利。一切众生勤学如来平等大悲心。大悲体具足。是名橛句。文殊师利白佛言。世尊。云何橛句一切众生不得三摩地。佛告文殊师利。一切众生不修禅不乐不喜。妄语颠倒性恶刚暴。多诸障碍非有智慧。无刹那顷爱乐禅定。是名橛句。文殊师利白佛言。世尊。云何橛句一切众生贪具足。佛告文殊师利。一切众生贪爱具足。烦恼多生无欢喜心。不乐寂静不行平等。而于贪性无有觉悟不得菩提。是名橛句。文殊师利白佛言。世尊。云何橛句一切众生嗔具足。佛告文殊师利。一切众生嗔具足安住。嗔体性安住。悉皆具足。是名橛句。文殊师利白佛言。世尊。云何橛句一切众生痴具足。佛告文殊师利。一切众生不求佛法。一切慢一切行非梵行。痴平等住痴体性住。不学菩提。是名橛句。文殊师利白佛言。世尊。云何橛句一切众生痴身具足。佛告文殊师利。一切众生身住痴一切法。不诵经典不信不读。性恶憎嫌不乐大乘。安住最上不善。是名橛句。文殊师利白佛言。世尊。云何橛句一切众生邪见具足。佛告文殊师利。一切众生邪见。归依十身佛。不真实归依。常作十恶行十邪见。不悟邪见体性爱乐。安住五欲中。安住贪嗔痴中。安住障不得菩提。是名橛句。文殊师利白佛言。世尊。云何橛句一切众生住处听法。佛告文殊师利。一切众生。一心恭敬听受。当为汝说。一切众生真实求法。一心不动不生怕怖。佛福广大愚夫不知。我有真实言教。不生恭敬。不安住听受。贪平等住。嗔平等住。痴平等住。五欲中平等住。障难平等住。爱乐平等住。不赞叹佛。有如是无上正等正觉。如是贪体性安住。嗔体性安住。痴体性安住。五欲中体性安住。障难体性安住。爱乐体性安住。不赞叹佛。有如是无上正等正觉解脱。佛告文殊师利。汝若不问不为汝说。汝今问我当为汝说。一切善法当学。如来正等正觉一切善法平等具足。如是师僧善友欢喜。学大乘教。行大乘行。有大势力。舍离于此更无余事。专心发愿求法最上。精勤专心观想五智如来境界。如来境界无别境界。一切境界平等。昼夜如是学法一心供养。文殊师利。若诸众生作如是求法。得佛菩提了知善法。一切善法具足如是。若不学佛法。与诸禽畜实无有异。

　　　　佛说大乘随转宣说诸法经卷中



　　　　佛说大乘随转宣说诸法经卷下

　　　　宋明教辩才法师充译经三藏沙门诏德等奉　诏译
　　尔时莲华游戏天子与十千天子。皆来供养世尊及文殊师利菩萨。各持上妙名华。优昙钵罗华。青色莲华。白色莲华。曼陀罗华。摩诃曼陀罗华。曼殊沙华。摩诃曼殊沙华。发恭敬心。种种语言欢喜赞叹世尊文殊师利。不好世乐超出三界。心无烦恼亦无诸恶。语言真实甚深真实。法界吉祥。真实吉祥。微妙吉祥。无数最上第一吉祥。天子。如是赞叹世尊文殊师利。尔时佛告莲华游戏天子。诸天子中汝得第一。天子于身内外心无分别。得最上第一法。众中最上第一。微妙第一。极妙第一。真实心处大众中。能最上供养而得第一佛言。天子。汝无贪嗔痴。不生烦恼。若有如是与愚夫不异。若天子。不得学斗战失菩提路。若爱乐一切法菩提萨埵佛法。乐修十地行。如是天子。宿种善根恭敬供养诸佛菩萨。远离诸恶心放光明。勤学佛法。于十地行妙安住故示现光明。学佛教法勇猛爱乐。若不如是好乐佛法多诸诤讼。不生供养心智慧鲜薄。如是天子。心高我慢。不爱乐一切法。不亲近善友。此天子。为众所嫌。于菩提而不和合。无恭敬心轻慢三宝。不学教法愚夫无异。菩提道场甚深恭敬。求一切智具足。得天子行于善众安住。彼诸天子。不住贪。不住嗔。不住痴。不恋资生。不行邪见。恭敬问讯世尊文殊师利。礼拜供养。于贪嗔痴悉皆远离。世尊如义而说。天子爱乐如义而住。是时世尊赞叹文殊师利。安住大乘不行邪行。亦无邪见。诸天子闻佛说已往诣文殊师利所。称赞供养学一切法。圆满无分别无有邪行。尔时十千天子。闻佛于大众中说无生忍辱法安住。于此皆修文殊行得最上妙法。于金刚句。秘密句。橛句。了色本空。体性不邪。无有诤讼。得菩提解脱法已。恭敬供养修习禅定。任持读诵宣说书写。如是熏习五法。人皆欢喜三业清净。于一切法一切佛法。圆满宣说得安乐行。尔时佛告莲华游戏天子言。如是声色。今世后世无智菩萨。不乐佛法贪恋外声外色。不怕不怖。于一切声爱著迷惑无有福德。世尊如是说。莲华游戏天子赞叹。于虚空中往来。种种变化诸妙音声。宿世善根福业所作。得佛菩提生上种姓。礼貌具足圆满福业。了悟色声一切具足。世尊记言。汝当生天子。菩萨摩诃萨真实殑伽沙劫。尊重法师恭敬供养。一切安乐衣食卧具饮食汤药。如是种种上妙香华灯涂。昼夜不绝一切具足。安住法中决定求得上妙福报无诸忿怒。如是天子。了悟色声速得往诣。菩萨殑伽沙劫一切安乐。彼天子。于殑伽沙劫不生烦恼心无轻慢。圆满言说法味真实。如是天子。生决定心闻佛法音。了悟声色无诸苦恼亦无毁谤。欢喜赞叹得一切最上安乐。佛言。天子。今一切人不求佛法。贪恋资生不怕不怖。不似娑罗王世人善根成熟。世尊如是说已。莲华游戏天子闻是法音。了色体性深入佛慧。若诸众生。不学佛法不修禅定。于一切法不好不问非菩萨行。常作恶想不学正智。闻女人声爱乐贪著不怖罪业。世尊说已。莲华游戏天子言。诸菩萨天子。身心散乱不受世尊教学。三业不善毁谤听法。贪声住。嗔声住。痴声住。不近善友不学佛法。贪著女人无有厌足。不学欢喜声。爱乐欲乐声。喜听恶人声。不学好人声。不学书写声。不学佛声。贪著女色常如醉人。不学安乐声。不学出家声。爱乐无佛慧声。喜闻外道声。恋女人声。不学佛法布施声。不学佛法持戒声。不学佛法忍辱声。不学佛法精进声。不学佛法禅定声。不学佛法智慧声。恋女人声。远寻放逸亲近恶友不学善人声。恋世间声。昼夜不舍不得涅槃。恋著女人不学佛法不得解脱。转寻乡村聚落从生恋著。常与女人共相娱乐。不亲善友。不行大乘行。不行比丘行。不行在家正行。唯行邪道。只于女人路行。听女人声心生欢喜。闻佛音声不生敬仰。不修梵行安住烦恼。娆乱众人修外道行。无福果报。不学持戒行。恋破戒行。体性下劣。恋下劣体性。不亲善友不学佛法。恋著贪不学佛法。恋著嗔不学佛法。恋著痴不学佛法。愚昧不会不受教诲。其心壅塞不能领解。不学诸佛行。不学菩萨行。不学声闻行。于佛菩萨法不问不学。业障深重远离而去造不善业。贪恋女色心迷自作烦恼憔悴。不信真实菩提。展转远离。一切人嫌。如是之人贪著女色不得安乐。亦不寂静。不礼拜不恭敬。自不觉知不得菩提。若菩萨天子。勤修十善真实圆满。积集善根心中欢喜。此菩萨天子。往诣博学多闻菩萨天子所。修一切善根圆满具足。离除业障心得清净。除业障已。身心轻安远离诸欲。昼夜更无女人想。安住法性。尔时文殊师利童真菩萨白佛言。世尊。诸佛法海无有边际。不可观见微妙色相。不可听闻微妙音声。欢喜微妙音声。极喜微妙音声。一心专住修微妙佛性。远离障染。到于彼岸安住于法。不住涅槃不住聚落。不去不来。无布施持戒忍辱精进禅定智慧。无有忿怒无贪嗔痴。悉皆平等。世尊。如义而说真实微妙法门。佛言。莲华游戏具大智慧天子。文殊师利童真菩萨。是二大士宿种善根。于过去无量无数阿僧祇劫诸佛国土。听受教法修大乘行。断诸业障宿福深厚。积集功德无量无边。过去因缘获斯福报。今此会中实无有对。如是莲华游戏天子。远离色声用真实心。以上妙种种香华灯烛珍妙饮食供养。人皆不及。亲近佛声。听文殊师利演说甚深平等真实法门。尔时佛告文殊师利童真菩萨言。汝往昔劫于我法中。了如是色声最上色相。一切业障悉皆远离。安住福业万德圆备。余皆不及。乃至过去菩萨亦皆不及。文殊师利言。如是色业障嗔业障。一切恶业障我已了知。悉当远离决定守护。亲近世尊如是说离一切染法。得清净福业心无烦恼。是我宿生于无量无边阿僧祇劫。发广大心修作福业。思惟圆满善行具足。乃过去修习今时受报。得值师子鼓音自在王如来应供正遍知明行足善逝世间解无上士调御丈夫天人师佛世尊。彼佛寿命无量百千那庾多岁。三界众生了知圆满。世界名曰大光。其佛国土多诸宝树。金绳界道宝树行列。香风吹动枝叶掁触出妙音声。其声演说空声无相声无愿声。不生声不灭声。无色声无自性声。如是音声众生闻已皆得解脱。时彼如来有二十七俱胝声闻众。皆来听法。大比丘众断诸烦恼去除重担。得慧解脱心解脱。是比丘心不散乱。往来听法求佛菩提。彼如来复有二十七俱胝众及大比丘众皆来听受荷担如来尊重教法。得慧解脱心解脱。如是他方菩萨皆来听法。各各得一切忍辱法具足安乐。如是十方诸佛国土。无数百千俱胝佛皆来听法。闻阿难多目佉陀罗尼三摩地。无数百千那庾多众生。得寂静安乐心生欢喜共相论议。乃至宿世今生无有他求。决定安住菩萨摩诃萨。是时如来于彼国土宣说妙法。一切毕已。正法住世六十百千岁。时彼如来复为寂静诸根菩萨。说一切菩萨法。人所赞叹心无外缘。此菩萨往昔劫中。修菩萨法净道行住。不乐世间一切法。诸根不乱甚深解脱。真实最上妙法了知。色相言说欢喜踊跃。专心书写。与善知识共相论议。非人不言恐生诽谤。然彼众生。贪体性一切法住著。嗔体性一切法住著。痴体性一切法住著。此菩萨唯爱乐一切佛法。不乐世间一切法。非众生方便爱乐。唯乐菩提行。种种善行。无分别心。常行忍辱。无贪无嗔。无是无非。安住如来甚深法界。尔时复有比丘。名曰胜意。爱乐菩提。是时世尊。为说一切妙法。得四禅定四无色定。十二头陀功德。常行是行。尔时佛告胜意比丘。寂静诸根菩萨。了知一切最上行。胜意比丘闻佛所说。合掌听受。远离远处寂静安住。修一切最上行。尔时寂静诸根菩萨。发广大无边心。王城持钵引导众生循门教化。乞食诣长者居士善友门化。有智慧人心生欢喜供养赞叹。或有居士善友恶言毁谤。不生恶念少语知足真实言行。心不嗔人和颜悦色。彼居士善友赞叹。时寂静诸根菩萨说诸色法。诸比丘僧多不了知。入诸邪见僻居小处。贪慢障安住。嗔慢障安住。痴慢障安住。一切法爱乐障。不听真实言行。寂静诸根菩萨。复劝在家居士善友。不得贪烦恼。不得造诸恶业。居士善友。不能行得忍辱行。自往诣贪处。自往诣多贪处。往诣东西南北方四维上下方。生五种毁谤。云何谓爱乐贪嗔痴。心多烦恼故。时寂静诸根菩萨。于王城中游行教化。与居士善友言。赞叹胜意比丘。是真实僧人皆供养。今不住王城归寂静处安住。及不乐寺院香华供养。诸比丘僧多不喜见。此胜意比丘真善知识。诸比丘僧深入邪见。贪心障嗔心障痴心障。不能远离诸恶业障。复次寂静诸根菩萨言。诸比丘僧不学善法。不习一切观想。不学甚深妙法。不求菩提。尔时寂静诸根菩萨。为比丘僧。而说伽陀曰。
　　若有贪嗔痴　　不修菩提行
　　菩提无贪性　　一切当远离
　　愚夫不觉知　　耽著诸欲乐
　　非寂静禅那　　不能趣佛国
　　高傲于放逸　　功德无少分
　　诸佛清净戒　　而生疑惑心
　　贪恋造诸恶　　无佛法僧宝
　　设若学文字　　心中多巧妙
　　于真实菩提　　云何得解脱
　　丈夫学菩提　　无烦恼分别
　　亲近佛观想　　得正见具足
　　于法不能解　　众生堕邪见
　　远离佛教法　　安住贪嗔痴
　　不恭敬礼拜　　不亲近法师
　　苦恼生分别　　无有忍辱心
　　迷惑不自知　　愚痴作诸恶
　　去佛道甚远　　不受人劝化
　　疾速得菩提　　若人有忍辱
　　平等解脱界　　超出世间眼
　　一切悉智见　　观想忍辱法
　　而得佛菩提　　于此安住故
　　决定无魔事　　禅定力现前
　　如是解脱已　　趣佛涅槃界
　　众生勤学法　　实不可称量
　　得不生不灭　　无贪嗔痴故
　　历游诸聚落　　亦无分别心
　　若有人毁谤　　不生嗔恨故
　　或遇人赞叹　　亦无欢喜故
　　安住佛菩提　　一切悉平等
　　佛法如虚空　　不可称量故
　　无上佛菩提　　愚夫不了悟
　　不修寂静观　　于此不解脱
　　众生贪放逸　　无心学圣道
　　驰骋诸欲乐　　与狂人无异
　　愚痴不寂静　　不肯学菩提
　　云何离业障　　众生若了知
　　远离诸欲乐　　专心习禅那
　　众中为上首　　晓解一切法
　　而行于正道　　常念佛菩提
　　更无分别想　　真实心爱乐
　　最上菩提道　　龙天皆欢喜
　　安住佛功德　　于微妙法中
　　不生诸恶想　　唯求佛菩提
　　更不学余事　　故于此会中
　　德行为上首　　我闻佛所说
　　种种学外道　　营务作事业
　　不如佛法中　　熏习诸善本
　　彼爱乐眷属　　及贪恋资生
　　不求佛菩提　　好世间荣贵
　　无有刹那顷　　学如来正法
　　多生分别心　　安住诸欲乐
　　欲性本虚妄　　如阳焰空谷
　　愚痴都不觉　　心常生我慢
　　不赞佛菩提　　实无有知见
　　不了法空义　　坚固执为有
　　有为及无为　　一切悉平等
　　众生若晓了　　勤修大乘行
　　趣佛菩提道　　此非是凡夫
　　安住于法中　　得诸佛心印
　　圆满功德业　　与佛无有异
　　一念贪心起　　犯波罗夷罪
　　贪心若不断　　为之所缠缚
　　不肯护尸罗　　无禅定观想
　　见佛不欢喜　　长夜造诸恶
　　堕入地狱中　　受俱胝劫罪
　　由是破戒故　　少法亦不解
　　云何得菩提　　与愚夫无异
　　说若修福业　　其心不淳净
　　不修大乘行　　无禅定观想
　　此人如何得　　无上法王印

　　尔时寂静诸根菩萨。为比丘僧说此偈已。三千二百天人得忍辱法。八万比丘闻法各得解脱。彼胜意比丘。得三业清净离除业障。尔时文殊师利白佛言。世尊。如来宣说甚深法义。昼夜思惟。如来一切法十号功德愚夫难可称量。如来无生忍辱法亦难可称量。如来所说法义不可思议。与我心法义都是一说。尔时文殊师利菩萨。慈氏菩萨摩诃萨白佛言。世尊。如来真实法义。后五百岁人多不信不怕不怖。乃至诸天亦复如是。我决定亲近供养如来法义。以身命布施如殑伽沙数。赞叹咏歌三时供养。于殑伽沙世界法义安住复说。如殑伽沙众生声闻得忍辱法安住法义。尔时尊者阿难。闻佛一切法义。信受任持誓愿展转为人宣说。时文殊师利菩萨。慈氏菩萨。师子游戏菩萨。莲华游戏菩萨。真实大菩萨众。与无数比丘僧尊者阿难。一切世间天人阿修罗乾闼婆等。闻佛所说。皆大欢喜作礼而退。

　　　　佛说大乘随转宣说诸法经卷下


