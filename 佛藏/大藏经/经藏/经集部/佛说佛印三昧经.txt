  佛说佛印三昧经
　　后汉 安世高译




　　　　佛说佛印三昧经一卷

　　　　后汉安息国三藏安世高译
　　佛在罗阅只耆阇崛山中。时摩诃比丘僧万二千人皆阿罗汉。时诸菩萨有四百亿万人。皆贤者如弥勒辈也。及八方上下诸菩萨。稍增无央数不可复计。皆飞到佛所。前以头面著佛足。起绕佛七匝却坐。上下相次。百亿万重不可复胜数。文殊师利菩萨最高才第一。光明智慧与诸菩萨绝异。无能及者。时佛坐三昧。佛身神外衣中衣。佛坐光照悉不现。即八方上下无数佛国悉皆明。诸有佛国。皆自然供养诸佛菩萨及辟支佛罗汉诸比丘僧。八方上下无数诸佛。各遣诸菩萨。飞到佛所。坐处边坐。诸菩萨皆会。其数如恒水边流沙。一沙者为一菩萨。如是四十恒边沙。皆悉上下相次。一菩萨者。自然坐一大莲华上。佛都却化天地界。数千万里诸菩萨皆坐。满其中已。弥勒菩萨等及舍利弗。即前叉手。问文殊师利菩萨言。仁者最高才。佛向者三昧。今皆不现不知所至。疑当有意。愿欲闻之。文殊师利谓弥勒言。仁者高才。且暮当作佛。舍利弗者卿是佛弟子得罗汉道最智慧才猛。何不各自一心坐禅推索佛身神知何如行乎。即诸菩萨及阿罗汉等。无央数皆坐一心推索八方上下无数诸佛国无穷无极。无有能知佛身神处者。弥勒菩萨等。舍利弗等。复长跪叉手。问文殊师利菩萨。我等一心推索佛身神。无能知处者。愿欲知其说。文殊师利言。皆悉安坐须臾顷。自当来还。闻佛还剧坐。座中皆见佛来还时皆欢喜。起为佛作礼。礼弥勒菩萨等。舍利弗等。前长跪叉手问佛。向者三昧时。佛身神外衣中衣皆悉不现。亦不知如行。我等共一心禅索佛身神。八方上下无穷无极。了不知佛处。愿从佛闻。佛言。所至到处者大深。非汝曹所知也。独诸佛自知之耳。佛言。三昧者甚难值也。与相值闻知者。甚快不可言也。所以者何。甚难闻也。佛言。诸菩萨求道奉行六波罗蜜不毁失。千亿万劫尚不能得。值佛三昧时。亦不能得闻知佛三昧名也。复行六波罗蜜精进不懈。三千亿万劫。闻佛三昧名与相值。尚复不信向之有也。复行六波罗蜜不毁失。七千亿万劫闻佛三昧者。尚复不信向之有也。复行六波罗蜜不毁失。八千亿万劫。闻佛三昧名者。乃信向值之耳。信向有者。一时之间若与相值者。心中欢喜踊跃。一日一夜。胜复行六波罗蜜却后三千亿万劫也。所以者何。闻知三昧者。其后求道得佛疾。佛三昧名者。是摩诃般若波罗蜜经智慧印也。菩萨求道。得闻摩诃般若波罗蜜经智慧印者。大善不可得闻也。菩萨求道欲得作佛。要当得摩诃般若波罗蜜经。摩诃般若波罗蜜经者。是八方上下诸佛大父母也。得摩诃般若波罗蜜经。乃得作佛耳。菩萨求道。要当积功累德满。乃闻摩诃般若波罗蜜经耳。菩萨求道。不得摩诃般若波罗蜜经者。不得作佛也。佛言。其有善男子善女人。信向有佛三昧经名。对其跪拜慈心欢喜者。其人即得其福。后世亦复得其福。寿终尽生天上作天王。寿尽下生世间。复作遮迦越王。如是寿终生天上。天上寿终下生王侯家。展转天道人道中。终不复更泥犁禽兽薜荔鬼神龙。却后无数劫皆当作佛。其有闻三昧名。小有狐疑不信大如毛发者。其人寿终已入十八泥犁中。烧煮终无有出时。然后得出。求道者未央作佛也。所以者何。佛三昧经。是八方上下诸佛要决印明也。佛言。我所语如是。汝曹皆当信之无得疑也。谁当证明之者。独有四十恒水边流沙诸菩萨。是我小弟皆证明之耳。佛说经已。文殊师利菩萨等弥勒菩萨等。舍利弗阿罗汉等。及诸天人民。闻经皆大欢喜。起为佛作礼。

　　　　佛说佛印三昧经


