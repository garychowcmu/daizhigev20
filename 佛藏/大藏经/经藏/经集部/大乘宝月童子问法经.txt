  大乘宝月童子问法经
                        　　宋 施护译

                        
        　      


　　大乘宝月童子问法经

　　　　西天译经三藏朝散大夫试鸿胪少卿传法大师臣施护奉　诏译
　　如是我闻。一时佛在王舍城鹫峰山中。与大苾刍众五万五千俱胝。一心行菩提行。无能胜菩萨等八万百千无数俱胝那臾多。诸天人等百千那臾多。
　　尔时世尊于其食时著衣持钵。与苾刍众并诸菩萨天龙神等。恭敬围绕入王舍大城于彼乞食。是时频婆娑罗王子。名宝月童子。因为事故。乘大龙象出王舍大城。遥见世尊即下龙象而诣佛所到已致敬。头面礼足住立一面。宝月童子白佛言。如来应供正等正觉。唯愿世尊。说彼十方如来所有名号。若有信心善男子善女人。闻是名已。所有五逆等罪及一切业障悉皆消除。于无上正等正觉速得不退。
　　尔时世尊告宝月童子言。善哉善哉。汝能乐闻如来名号之义。此意贤善一切罪业决定消除。童子。汝今谛听善思念之我为汝说。童子。过于东方百千俱胝那臾多恒河沙等佛刹。彼有世界名曰无忧。彼有如来。名贤吉祥应供等正觉。少病少恼乃至为诸众生恒说妙法。彼佛寿命六万百千俱胝那臾多无数劫。彼世界中无其日月昼夜。唯有佛光普照一切。及照地狱傍生焰魔罗界一切众生令得解脱。无量众生得无生法忍。
　　佛言童子。南方过百千俱胝那臾多恒河沙等佛刹。彼有世界名曰寂静。彼有如来。名无边光应供正等正觉。为诸众生恒说妙法。
　　佛言童子。西方过百千俱胝那臾多恒河沙等佛刹。彼有世界名曰欢喜。彼有如来。名喜吉祥应供正等正觉。为诸众生恒说妙法。
　　佛言童子。北方过百千俱胝那臾多恒河沙等佛刹。彼有世界名曰不动。彼有如来。名曰宝幢应供正等正觉。为诸众生恒说妙法。
　　佛言童子。东南方过百千俱胝那臾多恒河沙等佛刹。彼有世界名曰正行。彼有如来。名曰无忧吉祥应供正等正觉。为诸众生恒说妙法。
　　佛言童子。西南方过百千俱胝那臾多恒河沙等佛刹。彼有世界名曰宝幢吉祥。彼有如来。名曰宝幢应供正等正觉。为诸众生恒说妙法。
　　佛言童子。西北方过百千俱胝那臾多恒河沙等佛刹。彼有世界名曰妙声。彼有如来。名吉祥花应供正等正觉。为诸众生恒说妙法。
　　佛言童子。东北方过百千俱胝那臾多恒河沙等佛刹。彼有世界名曰安乐。彼有如来。名莲华光嬉戏智应供正等正觉。为诸众生恒说妙法。
　　佛言童子。下方过百千俱胝那臾多恒河沙等佛刹。彼有世界名曰广大。彼有如来。名光明吉祥应供正等正觉。为诸众生恒说妙法。
　　佛言童子。上方过百千俱胝那臾多恒河沙等佛刹。彼有世界名为月光。彼有如来。名财吉祥应供正等正觉。为诸众生恒说妙法。
　　童子。如是一切世界佛刹。皆有清净旃檀楼阁。所有如来名号若人闻已。恭敬受持书写读诵广为人说。所有五逆等一切罪业悉皆消除。亦不堕地狱傍生焰魔罗界。于无上正等正觉速得不退。于意云何。童子。于过去大无数及广大无边无数劫。时有世界名曰宝生。彼有如来。名精进吉祥应供正等正觉。彼十如来于精进吉祥佛所为菩萨位。于其佛前供养发愿。我等各于佛刹成无上正等正觉之时。若有众生经刹那间至须臾之间。闻我十佛名号。闻已恭敬受持书写读诵广为人说。所有五逆等一切罪业悉皆消除。亦不堕地狱傍生焰魔罗界。于无上正等正觉速得不退。
　　尔时宝月童子。如是闻已而复白言。世尊。彼佛如来寿量云何。世尊答言。彼佛寿十阿僧祇百千俱胝那臾多世界微尘等劫。童子闻已白佛言。彼佛如来甚为希有。如是悲心发愿为诸众生得此寿量。佛言童子。若有众生闻此十佛名号。恭敬受持书写读诵信乐修行。所有无量无边福德悉得具足。三业之罪亦不能生。童子。若有善男子善女人。于恒河沙等佛刹。满中七宝供养如来。经百千岁获福无量。若善男子善女人闻是十佛名号。恭敬信受书写读诵为他解说。所得福德胜前供养无量无边。
　　尔时索河世界主大梵天王帝释天子四天大王稣枲么天子大自在天子。以最上旃檀香粖散世尊前而为供养。白世尊言。若有众生于此正法。书写读诵信解受持。得一切天人阿修罗尊重礼拜。所有地狱畜生焰魔罗界阿修罗身及饿鬼趣皆得解脱。佛言。若此正法耳根得闻受持读诵。罪恶魔冤不能侵害。于阿耨多罗三藐三菩提速得不退。
　　尔时世尊而说颂曰。
　　持此世尊十名号　　如是寿命俱胝劫
　　佛说功德不思议　　未来成就二足尊

　　尔时频婆娑罗王宝月童子。白于世尊而说伽他曰。
　　大无畏善说　　无边无量佛
　　众生最上师　　我今归命礼
　　如是今修学　　一切佛知见
　　愿断于烦恼　　速成于菩提

　　尔时童子说此颂已。白世尊言。我今如是所有忍辱。菩萨大智总持法门。方广之教佛菩提行。如是修学行菩提行。
　　尔时世尊复说颂曰。
　　若人受持佛名号　　水火盗贼不能侵
　　毒药刀杖王难等　　一切诸苦自消除
　　如是速得于菩提　　广令流布佛名号

　　若此正法于末世时有人受持读诵。此人命终速成佛道。若以香花供养一切诸佛经多劫时。不如有人于此正法暂时书写读诵。所得福德无量无边。若人以最上所爱七宝。满于一切刹土之中。供养一切诸佛。亦不如读诵此经得福甚多。佛说此经时。无量百千俱胝那臾多众生。发阿耨多罗三藐三菩提心。无量无边众生得无生忍。不退转于阿耨多罗三藐三菩提。佛说是语时。宝月童子等皆大欢喜。作礼而退。

　　大乘宝月童子问法经


