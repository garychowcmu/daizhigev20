  佛说法身经
　　宋 法贤译




　　　　佛说法身经

　　　　西天译经三藏朝奉大夫试光禄卿明教大师臣法贤奉　诏译
　　尔时世尊。于大众中以微妙音作如是言。诸佛如来有二种身。皆具河沙功德。何等为二。所谓化身法身。而化身者。示从父母所生。具三十二相八十种好。庄严其身。以智慧眼普观众生。智者瞻仰心生适悦。三业清净。一一相好百福具足。如是庄严百千福聚。大丈夫相皆色蕴摄。又复具足十力。四无所畏。三不空法。三念住法。三不护法。四无量法。具大丈夫一一最胜那罗延力。如是略说如来应供正等正觉庄严功德具足圆满。是名化身。又复诸佛如来应供正等正觉所有法身。不可思议不可称量。而无有人能广宣说。假使缘觉及诸声闻舍利弗等。最上利根善解深法。大智明达了种种义。而亦不能广大宣说法身功德。诸佛如来为三界师。是大悲者。为诸众生作大利益。平等护念无所分别。住奢摩他毗钵舍那。而复善解三调伏法。善度四难。具四神足。而于长夜行四摄法。离于五欲超五趣苦。具六分法圆满六波罗蜜。开七觉花演八正道。善解九种三摩钵底。具十智力。以此智力。名闻十方。是故称为第一义天。于时方处昼三夜三常善观察如是诸佛内功德法。无有能者而为广说。是故我今略说此法。是法身者。纯一无二无漏无为。应当修证诸有为法从无为生。如是真实无净无染无念无依。离诸方便而与众生作大依止。一切众生所作行法无诸过失。是真善法离诸记念。于无边三摩地门。不动不摇而得解脱。以二种奢摩他毗钵舍那。于欲离欲而得解脱。无明欲法以慧解脱。学无学法以念了知。以明解脱善达自性。而于诸法深能系念。善以阿钵底而生阿钵底法。善以三摩钵底而生三摩钵底法。于一切法无求无证。离此二法即无所缘复无所修而以尽智及无生智。毕竟成就三究竟法。三善根法。三方便门离诸妄想得真实生。了三种慧。谓闻思修。离三杂染。谓烦恼业苦。有三种三摩地谓空无相无愿。复名三解脱门。即空无相无愿解脱门。三种蕴法。谓戒定慧蕴。三种学法。谓戒定慧学。有三种修。谓戒修定修慧修。有学无学非有学非无学。有三种道。谓见道修道无学道。有三种根。谓未知根已知根具知根。有三种行法。谓圣行天行梵行。有三分别谓蕴处界。了三法已获大福聚。证得解脱寂静涅盘三不空念住。如来于诸众生平等覆护。三种蕴法。有三补特伽罗。谓上中下。诸佛如来具三种大悲。谓无缘大悲。微妙大悲。为一切众生大悲。有三种自在。谓身自在世自在法自在。有三不护法。谓诸如来身业清净离不净法。口业清净离不净法。意业清净离不净法。有三种剑。谓闻剑思剑修剑。有三种最上。谓定最上慧最上解脱最上。有三种界法。谓正断离欲寂灭。复有三界。谓欲界色界无色界。有三种无学明。谓过去宿命明。未来天眼明。现在漏尽明。有三种无为法。谓诸行无常。诸法无我。涅盘寂静。有三种菩提。谓声闻菩提。缘觉菩提。无上菩提。有三种无学智。谓尽智无生智正见智。三宝三归三最上智。四念处。四正断四神足。四信心法。四解脱句。有四种善法。谓第一义善。自性善。发起善。相应善。四种修法。四种智法。四圣谛法。四禅定。四轮藏。四法四依止。谓亲近善友。听闻正法。系念思惟。如理修行。复有四缘。谓因缘。等无间缘。增上缘。所缘缘。四加行位。谓暖位顶位忍位世第一位。有四种道。谓方便道。无间道。解脱道。最胜道。四沙门果四种圣族。有四无量心。谓慈悲喜舍。复有四生四圣住。四记念四威仪。有四出生门。谓出入寂静正觉。复有四证位。有学五蕴。五解脱处。五度生法。五圣智想。有五三摩地分。谓正断分。调伏分。离过分。离相分。离性分。复有五种最上分五现行。三摩钵底五蕴五界。复五取蕴六功德法六通六念复六种法五种离欲。六种修法。六见道位。六相续行。六证明想。七补特伽罗。七大丈夫行。七识住七觉支。七无过失法。七三摩地受用法。七种妙法。七种界分。七善解处。七种修道。八正道分。八种补特伽罗。八种别解脱戒。复八解脱八处八智八道八戒八会。及八种世法。如来相续真常精进清净无所染著。复有九种过去三摩钵底。九信心法。九证得法。九名色灭九众生住。九种依法。九无漏地。九修道地。十种补特伽罗。谓四向四果第九缘觉。第十正等正觉。十大地善法。十种有学法。十如来力。十善业道。十恶业道。十种圣住。十如理作法。十一功德相好思念法。十一种起善解智具足法。十一种具足戒法。十二种出生言辞。十二处十二缘十二刹那会证得圣法。十三喜法。十三出生法。十三作业地。十四种化心。十五心见道。十六心正念。十七种相有学。十七乐欲相。十八界十八不共法。十九分别地。二十二根。三十七菩提分法。谓四念处四正断四神足五根五力七觉支八正道。四十四智法。复七十七智法。百六十二道。是谓修地。如是等无量无边相续真常之法离诸烦恼。甚深广大微妙难思。是大智者如实了知。而此佛法乃是殑伽沙数正等正觉殊妙之法。是平等法若有求证正等觉智。诸苾刍苾刍尼优婆塞优婆夷。及诸外道尼乾子等。具正智者如实了知。复为众生广大宣说。如佛所化令无量无边阿僧祇众生。悉皆证得寂静无畏究竟涅盘。

　　　　佛说法身经


