  贤劫经
                        　　西晋 竺法护译

                        
        　      


　　　　贤劫经卷第一(亦名颰陀劫三昧晋曰贤劫定意经)

　　　　西晋月氏三藏竺法护译

　　问三昧品第一

　　闻如是。一时佛在舍卫国祇树给孤独园。终竟三岁。始初三年。悉具衣服。所化已周。著衣执钵游维耶离。与大圣众无数百千诸比丘俱。菩萨八十亿。尔时世尊处在闲居。安然庠序从燕室兴。慧王菩萨。喜王开士。精专独处。亦寻起出奉迎如来。严治场地敷设众座。彼时四辈诸比丘比丘尼清信士清信女。天龙鬼神阿须伦迦留罗真陀罗摩休勒及人非人。咸来云集。一切诸会蒙众菩萨光明所照。皆得安和。诸会菩萨一切大圣。神智畅达逮得总持。已成三昧具足五通。目睹众生一切心念。悉分别知所思道俗。不怀妄想。普布弘训布施和意。自持戒忍精进一心智慧善权靡不开化。逮不退转。颁宣道法慈愍群生。不抱嗔害。不慕利养。所演经句不冀衣食。无所著故。逮深法忍无所从生。度诸所生。皆为一切无请之友。为师子吼十方启受。济诸终始使度彼岸。勇猛无畏越众魔事。消诸阴盖无挂碍业。了本清净不疑诸法。积功累德不可称载。深入玄妙无极道元。意和面悦先发问讯。言谈庠序除去愠色。弃捐伪谄歌颂正真。无际心行逮致圣忍。辩才不断游无限会。强而有势心如虚空。功勋普流行如金刚。无所不入。所至到处未曾有难。识无数劫周游所历。所说方便。一切诸法犹如幻化野马影响。如梦所见水中之月芭蕉泡沫。众变无数。黎庶没溺无所归依。往反五处而救济之。明达众生所趣善恶。随心所喜演真功勋。常怀愍伤无粗害心。积无量德庄严佛土。无限弘誓成就无际。诸佛境界觉意常定未曾忘归。归叹十方现在诸佛。体解众结尘积自大。志乐圣慧神通自娱。以善权业游亿百千江沙佛土。十方所讲皆遥闻见。明智所修悉能履之。雨法甘露润泽一切。道意无量一切普备。其名曰慈氏菩萨。溥首菩萨。光势音菩萨。雨音菩萨。善德百千菩萨。华严菩萨。自大菩萨。明焰成菩萨。畅音菩萨。奉无数亿劫行菩萨。觉意雷音王菩萨。见正邪菩萨。净紫金菩萨。其心坚重菩萨。威光王菩萨。照四千里菩萨。越所见菩萨。辩积菩萨。慧王菩萨。不虚见菩萨。颰陀和等八大正士。又有众香手菩萨。无量真宝菩萨。智积菩萨。大净菩萨。师子吼菩萨。音王菩萨。净珠严行菩萨。师子步畅音菩萨。无量辩无畏菩萨。如是等菩萨八十亿俱。于是三千大千世界。天下正主四大天王。释梵自在天王。大梵天王。诸龙王诸鬼神王。诸阿须伦王。诸迦留罗王。诸真陀罗王。诸摩休勒王。诸揵沓和王。皆往诣佛所。各以华香供养散佛上。还坐一面或坐或住。尔时喜王菩萨睹众会集。即从坐起更正衣服。长跪叉手白佛。愿有所问听乃敢宣陈。佛言。恣汝所启问。佛当事事分别宣之。喜王即问。何谓菩萨常备道心断除非法。奉行等业消除众结。修三品。一经行。二住立。三坐定。化诸不调从是超越。令其精进而无瑕秽。何谓菩萨成就具足。晓知众生心性所行。言常至诚入诸佛业不论诤讼。随其众生音声言辞。入诚谛慧。今现在世睹见十方一切诸佛。而无挂碍。见真妙法乃致诸佛至圣誓愿。愍念俗法。虽游世俗永无所著。修行禅定一心三昧。不从此教而有所生。从泥洹法不取灭度。不以不具诸佛至愿而中懈废乃复现求缘觉之法。不以此乘而退转堕落取灭度也。意修无量不可限慧。心未曾乱。入于若干诸种境界。造无限业。若有所问。以辩才慧悉为宣畅。摄取无量清净佛土。逮得无余智慧圣达。开化众生心无所著。不有人想颁宣经典。不住颠倒显示灭度。不永寂灭修行得道。亦无所猗如有所好。慕于内行以弃有无。今天中天。惟见愍念。性虽不敏不敢重启垂哀宣布。尔时喜王菩萨叹歌此颂。
　　咨问殊妙月　　救世演光明
　　诸菩萨所行　　渐行至成就
　　入无量限众　　诸天人乐法
　　闻最得道行　　无数人发意
　　信乐微妙勋　　问普名闻度
　　无量称智心　　见胜无余证
　　十方散说行　　尊解脱功德
　　佛勋最无伦　　大圣训慧行
　　念俗结黑冥　　速演道光耀
　　疾睹三千界　　行道讲如是
　　相好犹众华　　持道无量音
　　三昧等须弥　　菩萨行如是
　　无等伦无谄　　不我无三垢
　　最寂众所叹　　问人中尊行
　　意坚言和妙　　所说不阙漏
　　圣正士烧尘　　如佛道告我
　　归命入佛道　　昼夜勤无异
　　闻此顺法最　　常正如道训
　　若持常定意　　神足辩智惠
　　见十方诸佛　　问圣致寂然
　　讲慧无等伦　　晓无数定门
　　所说不懈惓　　故问十方行
　　不问入乐处　　不咨境界限
　　妙胜大圣顶　　惟宣十方行

　　佛告喜王菩萨。善哉善哉。所问甚深愍念一切。有三昧名了诸法本。菩萨若行此三昧定。得是功勋。辄逮此行威神巍巍。具足成就二千一百诸度无极事。致八万四千诸三昧门八万四千诸总持门。体解众生遍入诸行。疾逮无上正真之道成最正觉。佛言喜王。何谓了诸法本三昧。若有菩萨行六坚法。身口心慈言行相应。不违三乘不失要誓。知三乘行。如所造业开示人民。言亦如是。身清行净口言柔和犹如甘露。心念解明犹如日光。常行愍哀恒怀慈心。无有害意不舍大悲。无恋一切不慕贪淫。身行清明志乐法宜。不失笃信尚至诚。不废己愿及一切。分别寂灭不永寂灭。度脱众生随其本行。晓了罪福不乱世俗。未曾贪身不务驰骋。愍众苦恼欲度脱之。劝众施安不造危殆。化诸自大自大消伏。懈者使勤转进道教。修法藏无上慧。不立想人。心无弊碍。不计所有拔诸根本。断除家业志定无为。剖判诸想无所悕望。不舍正受常求智慧。离俗言谈志惟逮住。讲度世业无俗计念。意不忽忘消除荫蔽。常思经法心不慌。入所应宜。不失节立所行法。晓知世无所犯负。具诸业以六度行。弃无信多怀诚信。笃佛道常念佛法。勤悔过乐助功德。施众生因劝诸佛转法轮。应嗟叹圣不谀谄。积功累德常精进。心不懈废习勤修。遵行道业菩萨法。好布施众念怜伤。常抱弘意。求止业不缺止度顺如教。身口心净无沾污。如是至诚。所依言教奉不违废。不住欲界不猗色界。寂无色界。从其所行可怙果报而信乐之。坚住大乘而不退转入愚冥处。若在悭吝心不习此等心供养。教化众生令无谀谄。不欺诸佛不抱害心向众菩萨。不乱圣业虚妄之言。见诸精进若懈怠者而无二心。不嫉他供具足弘誓。弃捐憍慢嗔恚之想愚颠邪行以消无明。常省己身不讼彼短。惭愧自责不如佛法。枝身行道又知止足。弃舍亲族。厌于衰耗不务利养。若有所得以分与人。戒无所犯不习众人睡眠之尤。这被粗言常能含忍。恒慎口言常立道化。叹咏精进常悦和心。与诸解脱亲近相习。勤数咨问修学闲居。不舍独燕常行节限。功勋之德乐习空义。不慕有为不猗阴身。不乐诸种不受衰入。不志财利不住境界。去于颠倒心行坚强。修圣贤行观明心本。得众枯地休息众行。施无悕望。戒无所念。忍无所想。精进不失。禅无所生。智慧无导。奉正真法诸度无极入平等住。不称己德不毁他功。不依生死不得泥洹。是为解脱。消雪情爱建立真谛。面常和悦舍其愠色而先问讯。恭敬长幼中年之士。心常咨赞。怀仁恩宜无所娆害。不在言说。常叹寂然惔怕之行。所在和同合众别离。等心怨友无憎爱矣。求于总持哀愍众生如父如母如身如子如师和上尊长无异。奉佛菩萨充满顺风。供事如来好乐严净。不挟怯弱敬重三宝。所在游居无所稸积。度衣限食不贪身命。性常清净恒行乞食。不舍止足弃于众会。不慕家业不乐舍居。不在校饰无有虚伪。言辞可爱闻莫不欢。劝助众人使发道意。无惑所行行入顺教。数数咨叹诸佛至真。心习道法敬重圣众。尊顺慧明习从智达。护众禅思开化精进。常宣道德恒遵行法。信功德本开化众生。好乐笃信讲导众苦。威仪清净常立弘仁。而有惭愧畏难羞耻。弃捐恶人不贤之党。习究竟业。志行脱门。求贤圣行。奉四意止。习平等断。兴发诸根。遵修诸力。观察觉意。不舍道行。度于寂灭。照耀所观心无望想。欣乐法典不犯精舍。无所羞无所惭。不颠倒无欲想。慕菩萨行。佛道旷然而无边际。患厌邪行。消灭往古无数劫时所习邪业。修身自净而无沾污。志寂行律尊承重教。而无瑕疵。所行随时捐弃非时。晓了从宜往来周旋。孝顺二亲。又知节限衣食供具。畅达神通鲜明定意。不毁正行度脱众生。奉受如来所宣经典。将护随顺净众瑕秽。导诸佛子施众菩萨诸佛游居。修众明智从仁和行。乐奉正真。劝化一切使志好导。多乐道义睹护三世。惟好净业国土报应严净之元。常乐痂痏如敬二亲。以逮总持用为游观。得致三昧则是浴池。清白之法为所生母。以得坚住一切无为。专心定意。虽有所度为无所度。无缚无脱无相不相。所遵导化亦无众好。建立佛土以得总持。[邱-丘+半]伴诸觉所说清明。度魔境界战斗勇猛。杀害众尘刈除不善。志愿净光魔不能坏。所宣道慧而无穷尽。世莫能称。外众邪业所不能知。过声闻法缘觉之等。所可归仰立一切智。解众生趣所导真谛。好喜乐法。欲开众生。乐众垢者令慕无为。以导法船度于彼岸。载筏相济。愍伤诸天颁宣一法。所立之处无所侵欺。欲布施净其心化悦解诸好戏使务道径。若欲博闻。恭敬谦顺不为放恣。得三昧定志行高妙超须弥山。乐于五根观察众无。心好精进游不退转。是则名曰无从生忍。新学菩萨所当奉行。众正士等执持慧憧务求尊圣。以勇力士了无吾我住一切智。普解众生所当度脱。诸天所咨嗟。龙神所奉仰。人民所承事。疾得造立若干品业。诸不学者咸共归命。诸菩萨等佥共赞叹。一切法主悉共宣畅。诸根寂定以为城郭。善权方便导利一切。逮得精思决众狐疑。断诸犹豫去于尘劳。过度济脱无数众生。若有病者为设众药。疗治诸病消除疮痛。常好思惟通大精进造建无畏。欲师子吼。入分别辩敷演义理。神足变化乐闻众法。净其道眼照至泥洹。弃众恶趣度于欲界色界无色界。建诸佛土。兴发如是。如幻三昧坐师子床。具足成就至阿惟颜。未曾忘失众德之本。化悦懈废拔诸欲僻。建立勤修念济懒堕。将导众生等化三乘。弃捐居业一切所有。具一切智。得无量门御第一义。其于法律解通空行。则断诤讼。好信佛道无上誓愿。虽在众念不怀邪想。等见三世不堕邪观。善权方便普入一切。兴显大道不轻得度。乐于法师犹如犊子不厌其母。虽从法师不贪利养。观察说法不慢众会。不断法施所问仁和。敬三宝本决众疑网。奉行殷勤而不休废。终不违失圣明之业。依摄脱门和悦调定。消化尘垢心无所著。思当所念兴隆三事诸菩萨业。以此三事显示众会甘美道味。若欲变化颁宣道业音如雷鸣。训诱生死十二缘起。开通止门向泥洹门。愍入弘路其身安隐心永无患。众圣所爱未曾违失。坚固平等如来功勋无能回转。习恩德本消灭无福。示众善元学于圣慧。恃怙毕竟鲜明之业。所行相好不自侵欺。遵修佛道显耀慧品。讲说佛土咨问答报。所难无际生清白法。不厌佛道不弃少智。与难学俱爱敬和同。趣勇猛宝心存在行。欲有所说将护都讲好喜若干。一切报应以示众生使无所犯晓了诸法行善方便。心念吉祥所见审谛。常自省己可悦他人。裂坏罗网消去无明。离于诸行。蠲除诸识。刈于名色。寂灭六入。断去众受。截于痛痒。消化恩爱。而舍所受。尽于所有。拔害所生度老病死。永散苦恼无有众难。已离苦罪心无所著。所行究畅长济三厄。所观无秽宣布法典。独步男子洗浴众垢消去贪身。闻法执持摄御诸法。学道不惓入众德元未曾回旋。积不可计功勋真义。怀来佛道光显法目。咨嗟圣众降伏外学。叹咏法训行菩萨业。不戏乐用消化日利。使远罪福学行犹日。恭敬国王开导众圣。积清白因致不死果。所行威仪识其宿命。所生之处常念不忘。患厌愚法好诸如来。功德真正而建立之。无量道勋所执法教归一切智。若以颁宣致安住典书写经文。皆弃恐畏不堕边际。坚住不动有所讲说。一切世间咸共讽诵。过去诸佛悉说是法。常得亲近。现在诸佛当来诸佛。所愿具足无上功祚。入于一切众生所行。耀声闻乘现缘觉乘。奉持佛法。而不忘失一切行门。则生佛乎。宣畅真正速成正慧。咨问佛德覆护三世。开化寂然危害之难。逮权方便分别地种。入于水种火种三昧建立风种。又以空种至脱道门。净空种慧导利三界。不含众患消除诸结令无有余。弃捐诸著没众阴盖令心憺怕。晓修身行游居永安。亦了他人所行存没所立之处。若演文字不猗言辞。弃捐吾我。心已离此诸所依欲。虽在其中察如臭犬。入于微妙稍稍开寤懈废众劳。越度诸流不坏他党。善进道法而无所著。恭恪善师。舍于睡眠过诸碍岸。断狐疑散贪淫舍懈惓。将护吾我光导众生。不立在命不贪求法。所语不多言辞清和。常谛思惟宣当速行。仁明道业不用生心。喜乐闲居行于众中。不怀怯弱不求他短。自惟身行常奉佛道。应遵平等。不久游居在一土地。释诸所贪所在皇平。灭身众冥心不羸劣。所修方便将养意念。亦无所思。不以识著求于解脱。心常专惟兴发梵行。等遵慈心。悲哀布恩。常以行喜。和颜悦色以法乐之。依蒙观护救众堕害。常以戒禁因济于人。入三昧定。以是智慧畅入诸法。晓了文字思惟究畅。解诸结缚令不恐畏。入诸音声获致利义。恒好敷演道法所施。乐佛法众不厌燕处。志存于道无有上下。不缺诸法显扬随顺不欺众生。志乐坚强以为具足。夙夜精进而不休懈。是则名曰了诸法本三昧正定。菩萨行是遍入一切众生境界。奉一切智。佛尔时说是颂曰。
　　行清净　　大圣道　　心信乐
　　无惑业　　自觉意　　辩才要
　　是三昧　　安住施　　降诸魔
　　除诸垢　　断因缘　　生死欲
　　智名称　　富德勋　　护三界
　　度无极　　增慧圣　　道方便
　　贤明种　　消恩情　　度众患
　　佛所叹　　是三昧　　安住施
　　入微妙　　本际门　　以觉了
　　无嗔恨　　断苦恼　　入永安
　　是三昧　　诸佛行　　心中解
　　觉意华　　受圣文　　摄善权
　　诸安住　　觉念鬘　　说是胜
　　三昧定　　觉意华　　脱照门
　　犹月盛　　耀众星　　道所照
　　遍三界　　是法超　　叹喻月
　　三达疗　　令清净　　在闲居
　　静树下　　弃利养　　乃谀谄
　　积行求　　是三昧　　捐他非
　　不蔽善　　不以利　　叹身德
　　被三衣　　常乞食　　亲求是
　　行三昧　　纯行禁　　习贤圣
　　问明智　　常独叹　　以咨讲
　　奉行要　　疾逮是　　三昧定
　　众生等　　劳诸味　　远众会
　　乐寂然　　常求是　　妙三昧
　　勿谀谄　　慕斯藏　　依惭愧
　　食解味　　禅床卧　　居观寂
　　乐无我　　常欢悦　　讲明哲
　　意永安　　忍他骂　　犹空响
　　在真业　　心不怨　　欲逮得
　　是三昧　　当信知　　罪福报
　　勿习倒　　恶趣业　　常修空
　　贤圣元　　夙夜勤　　精进力
　　逮三昧　　至慧门　　俱舍斯
　　无益路　　志平等　　道真实
　　立无生　　睹法义　　行是者
　　佛哀念

　　行品第二

　　佛言。是喜王菩萨。以逮得是了诸法本三昧。解一切法无有颠倒。诸法无动不可倾故。所行志慕救脱五趣。降化众魔自然为伏。为天下人。众生爱敬智者钦仰。求畅诸法及与非法。其德明慧。犹月盛满众星中明。在生死久众生所知。劝化一切。志性清净。舍诸所受。则为三千大千世界之所救护。成致道地。分别无我觉无所归。见三难界而化导之为众生护。逮得恭恪不以自大。越诸阴盖。晓了诸佛其所颁宣。演说灭度应时之宜。以复逮致三十二相。有利无利若苦若乐。有名无名叹毁之事。以解是世所有八法悉无所著。救诸众生慰以甘露。显示灭度开悟一切。去其恼热断斯挂碍。未曾猗着迷惑六根。入十六文字总持之门识其所至。能颁宣斯便逮总持。何谓十六。一曰无。二曰度。三曰行。四曰不。五曰持。六曰碍。七曰作。八曰坚。九曰势。十曰生。十一曰摄。十二曰尽。十三曰盖。十四曰已。十五曰住。十六曰烧。是十六事文字之教。若解行是十六文字之教。逮得无量总持门地。解一切法而得自在。择求一切众生慧意。消众尘劳悉宣佛道。受大势力畅达真法。度脱黎庶开化导利。其音和雅犹如哀鸾。逮得普住平等之地。为师子吼致妙巍巍。忍度无极具足大哀。越魔境界。备通哀音至真之声。去自大得忍辱。了深奥义禅定无非。所至到处宣无上法。摄取一切众要经典力势难及。分别一切诸法道门。知众生行之所归趣。识念无数所更历劫。常持诸法灭一切病。净除结网逮断狐疑。速成正觉咨嗟光显。普入一切诸法圣慧。能以方便擿去恼热。讲说诸法己身奉行。服甘露食裂众犹豫。舍所居土显无盖哀以覆众生。念于宿命所更生处。志泥洹德晓众愚騃。诸行所趣获至尊慧。摄一切想建立诸住。不失道地超若干变。达诸言声而却一切。结解所在周满佛土。远离五阴而不自大。疾了言辞。用是之故便降伏魔。弃诸外学见不可计。十方国土现在诸佛。闻所说法受持不忘。如其所愿得是三昧而自娱乐。若有菩萨得是三昧。则当谓之逮一切智。所以者何。以致此定。发意之顷。一生补处成最正觉。从一本起二。二至三。三至四。从其发意辄得佛道。所以者何。又斯定者则一切智。尔时世尊。说此颂曰。
　　无量无训漏　　而无有等伦
　　所出无所归　　以脱诸所趣
　　降化无所著　　殊胜兴无限
　　执持斯景摸　　十方之妙行
　　弃诤以娱乐　　心患众垢尘
　　人中上喜真　　言辞甚流利
　　胜遵无著勋　　捐舍所生冥
　　总持是法曰　　建立在十方
　　晓了过解说　　劝乐度彼岸
　　天人所重敬　　所施济第一
　　诸行度无极　　勇猛而宣德
　　所修奉章句　　至于十力种
　　捐杂难往来　　乃能致本无
　　随心之所好　　而开化众人
　　得行游正路　　所宿止无垢
　　以斯施眼明　　所行游无行
　　意强多愍爱　　视人如赤子
　　人尊诸所至　　劝教众邪业
　　永无所破坏　　而众中畅吼
　　于是造立行　　无有众等伦
　　得护于十方　　及他诸不逮
　　劝乐人无底　　长永修闲定
　　仁舍其家业　　兴法如甘露
　　奉持是经典　　归于最胜德
　　积累多功勋　　训讲无数人
　　劝悦众愚等　　终不久戏逸
　　谛解于六趣　　寂胜而觉善
　　好和安众人　　在此功德行
　　得殊特名勋　　如月游无尘
　　度脱天人众　　居前无所畏
　　名称普流胜　　施殊妙甘露
　　游此所当行　　疾致得佛道
　　立于所应住　　在十方佛所
　　颁宣所当说　　以化诸天人
　　所讲甚微妙　　亦宣至真行
　　奉修是行业　　常乐甘露法
　　以降伏魔力　　仁和安立之
　　超度众苦趣　　归至佛正路
　　所到极善处　　弃捐周旋径
　　行勇猛方便　　成就执持德

　　佛言。若有菩萨学斯定意。十方诸佛皆拥护之。以慧照心使得开明。不为阴盖所见覆蔽。逮得神通所睹无极。诸菩萨众悉共将养。使得成就一生补处。众声闻党普来嗟叹。欲使早成十方蒙度。上第七天梵具足王。典诸梵天身自遥护。遣诸天众悉来将顺。忉利天上天帝释王。宿命有德。识其至心学斯定者。遣诸天人悉下宿卫使行安隐无妄犯者。其四天王身自临之。亦遣官属护于法师。四千里外令无伺求得其便者。令其正法安徐讲诵开化一切生死五趣。四辈宗之供养无厌听受无惓。为人说经得同学意靡不坦然。各得其所无怨望者。虽怀嫉心欲有所乱。不能办之。又是菩萨常自忍辱心怀仁和。若向嗔者不念其恶。若有逆人欲来危害。不与共诤。惟避舍去不与相见。既路相见如不相睹。慈念十方皆降归佛。勿有恶心诽谤法师。念法无恶。惟愍其人用怀毒心堕于恶趣三涂之难。伤之愚惑横生毒害还自危身。犹如树木风起相揩忽然火生还自烧形。毒蛇含毒日日增多还自害身。铁生众垢自葬其形。愚闇闭塞心不开解。不念菩萨法师之恩。反生害心逆其师父。欲危灭之贪妒怀嫉。一时自可放心自大。不顾大难甚怜伤。诸天鬼神虚空天神。阿须伦迦留罗真陀罗摩休勒。悉往作礼稽首归命。欲见无厌数数奉迎。听受经典问义受解。思惟奉行曾无懈惓。诸神爱敬奉事供养。尊重道德如孝子与父母别。积年弥久饥虚无已。诸天神明人与非人。爱重至德无穷竟已。皆是菩萨精进至心。学是三昧慈愍所致。故有是德。
　　佛告喜王菩萨。若有菩萨积功累德。开化无数百千众生。欢悦踊跃。这等无异。不以戏笑。因斯逮得殊特功勋。名德远著十方咨嗟。行如须弥安然不动。明如日月普曜天下。德重如地主生万物。道尊位高生诸道品。六度无极。菩萨法藏心如虚空而无所著。独步三界无所挂碍。犹如飞鸟飞行虚空无有足迹。犹如莲华不著尘水。十方诸佛悉令菩萨行斯定意。今佛故宣。汝等精进勿得疑惑。若有比丘比丘尼优婆塞优婆夷。及诸凡庶九十六术六十二见。蜎[虫*非]蠕动蚑行喘息。人与非人。学是三昧若闻欢喜各得如愿。然后会当逮是三昧。于是颂曰。
　　常光显　　佛正法　　信根乐
　　第一慧　　行如犀　　无吾我
　　持是寂　　妙三昧　　得自在
　　觉忍辱　　覆三世　　犹如盖
　　化建立　　无数人　　习是慧
　　犹如海　　消吾我　　尘劳厄
　　说佛道　　诸灭度　　以断秽
　　化三世　　疾修行　　是寂然
　　识身命　　及他人　　志存念
　　诸佛道　　立存念　　一切业
　　及逮是　　妙三昧　　多开导
　　御本际　　常讲安　　灭苦恼
　　化布施　　甘露味　　奉行斯
　　佛种性　　好至明　　显耀辞
　　称流布　　普功祚　　在众中
　　甚巍巍　　如月满　　秋盛明
　　诸眷属　　财名德　　在生死
　　佛所知　　其辩才　　犹水王
　　习三昧　　逮斯功　　法自然
　　无无我　　不久达　　敷演义
　　如是周　　三千世　　真谛行
　　是三昧　　思惟计　　三千世
　　众生满　　如江沙　　若学归
　　甘露道　　所获慧　　过于此
　　毒不行　　及刀火　　无虫蛇
　　无杖畏　　王罗刹　　不能害
　　以和心　　精修是　　不失财
　　不亡家　　无病忧　　无罪患
　　若持是　　四句法　　目不盲
　　不重听　　六十二　　亿佛劝
　　设有学　　思惟是　　若常奉
　　斯总持　　精进行　　是三昧
　　若有欲　　速成道　　乐第一
　　功德田　　当学是　　经典本
　　一切致　　寂然无

　　四事品第三

　　菩萨有四事。疾逮斯定。何谓四。一曰布施。不怀望想福施一切。二曰持戒。不犯诸禁以志大道。三曰常抱慈心。怨憎亲友无有二心。四曰察于三界众生之类悉我亲族未曾外之。是为四。菩萨复有四事。疾逮斯定。何谓为四。一曰常行大慈加于众生。二曰常行大悲。见于三涂众生苦恼。为之雨泪欲拔济之。三曰睹众迷惑展转五趣不能自免。显示正路志德自出。四曰察众三流往反终始曾无断绝身苦心恼。故愍念之为宣罪福生死之本无为之根。是为四。菩萨复有四事。得斯定意。何谓为四。一曰观众邪迷六十二见。犹豫沉吟堕于罗网如鸟自投。贪小小利不觉自害。二曰九十六种迷惑之径自造痴冥。犹如蜚蛾自投灯火。已溺三涂五趣周旋轮转无际不能脱身。惟有诸佛众大菩萨。乃能济之。三曰外众盖业符咒害人。菩萨愍之。如狂溺水然后乃悔当何所及。四曰如射猎师弹射众鸟。罗网捕鱼积其罪盖。无数亿载堕三恶趣。舍身之安而往救之。为宣罪福生死之患。示无为业。或复显之无上正真各使得安。是为四。菩萨复有四事。疾逮斯定。何谓为四。一曰作佛形像坐莲华上。若摸画壁缯[疊*毛]布上。使端政好。令众欢喜由得道福。二曰取是经卷书著竹帛若长妙素。令其文字上下齐正。三曰讽诵是经昼夜精进。不舍经文使其通利。无一踬碍听者得解。四曰持是三昧诸佛本末一一分别为人畅义。善开菩萨无上正真。使一切众咸共咨受。不生疑心各得开达。是为四。佛于是颂曰。
　　闻是经　　乐至德　　若有人
　　求此道　　善哉学　　斯四句
　　故获致　　十力种　　八十亿
　　人中王　　诸六十　　垓安住
　　常咸护　　斯学人　　能讽诵
　　是三昧　　若闻是　　获善利
　　已得听　　能信乐　　是等成
　　不疑道　　等皆见　　生死无
　　行佛道　　得闻是　　乐功勋
　　不懈怠　　一切智　　如观掌
　　书写持　　是经典　　识念住
　　百千劫　　辩才英　　得至佛
　　彼说斯　　最定意　　王子月
　　详得闻　　弃国土　　作沙门
　　昼夜勤　　听受法　　最后世
　　命向终　　便往生　　他佛国
　　若江沙　　复过是　　诸天咸
　　供养佛　　从其所　　闻三昧
　　三劫中　　成佛道　　有佛名
　　无厌宝　　定光佛　　所开化
　　彼闻是　　得德果　　是故闻
　　勿懈怠　　为十方　　常所救
　　今我属　　殷勤累　　仁贤者
　　言柔和　　是增法　　道珍藏

　　法师品第四

　　佛语喜王菩萨。乃往过去无央数劫不可称计。尔时有佛。号辩严净雷音吼如来至真等正觉。彼佛世时有一法师。名无量德辩幢英变音。曾闻如来说是三昧定。学是三昧而分别说用化众生。齐无数亿百千诸天人民。以度一切。有王太子名净福报众音。闻是三昧心中欣然。则百千贾妙好衣以覆法师。口发是言。普使三界厄一切众生皆悉兴立得是三昧。以是德本。见八十亿江沙诸佛。造立众行奉平等法。在诸佛所闻是三昧。皆以颁宣。悉能堪任奉是定意。所生之处常识宿命。在于无量德净佛刹。成最正觉。净福报众音王太子者。则今现在西方阿弥陀佛是也。其法师教化度脱众生者。则大月如来是也。其王太子。供养自归无量。德辩幢英变音法师。乃能终竟至七万劫消众罪盖。用闻说是三昧定故。为其太子除众僧傧。雪诸挂碍敷演道品。在在所生逮无量门总持之行。发意一时弹指之顷不离佛法。佛言。时复有佛。号曰面悦离垢月首藏威如来至真等正觉。出现在世讲是三昧。有长者子名曜净广心。闻说斯法以家之信不贪居业出为沙门。舍七万婇女。宝多若斯有四宝藏及众珍琦。若布积地。各遍三十万有千八百游观之处。未曾举足妄蹈于地。不用系心弃国捐王行作沙门。已作沙门万六千岁。一心经行常修精进未曾废息。初不生心念为懈怠也。除其左右饭食澡手洗口。未尝睡眠恒自觉悟。亦不极坐竟万六千岁。即时悉受佛所说法。讽诵通利音响和雅逮得总持。名普入诸声。皆令稽首为佛作礼。六十六垓诸天之众。从其咨受为之给使。身心精进随时之安。不失所养奉事如来。今现南方得成正觉。名一切德严。世界曰德净。于彼土地成最正觉。尔时世尊。说此颂曰。
　　我忆宿命时　　无数江沙劫
　　佛号辩严净　　雷音吼如来
　　有比丘持法　　时在师子座
　　讲说是三昧　　王太子闻之
　　好究竟衣被　　以供养法师
　　普见诸佛尊　　得佛阿弥陀
　　其前世有罪　　往宿之所犯
　　闻说斯慧味　　皆尽无有余
　　有佛离垢月　　说是三昧定
　　长者子闻之　　敬尊便出家
　　于万六千岁　　奉进是三昧
　　未曾有睡眠　　亦不住懈怠
　　逮斯尊圣道　　用听受闻故
　　不复还乐家　　亦不慕恩爱
　　见不可计佛　　皆从讲咨受
　　悉入诸道业　　疾逮成佛道
　　诸愿尽具足　　其名悦人意
　　逮时得佛道　　谁不勤是业
　　于将来之世　　闻是慧印已
　　财业亦无安　　出家无所贪
　　骂詈若挝打　　诽谤来加之
　　各各闻知法　　宣布佛所说
　　遭厄百千恼　　能忍淫欲难
　　观察尘劳患　　自说成佛道
　　梦中见于佛　　自喜我正觉
　　而乐斯及法　　我不疑佛道
　　倚求音响利　　以闻斯经典
　　自晓喻其心　　不久成佛道
　　听是经要理　　闻若干事业
　　无复有挂碍　　所止如虚空
　　于是以出家　　得无数利养
　　以用亲族秽　　生心相诽谤
　　分厄除患业　　依闻而存意
　　反轻易他人　　我以成佛道
　　得逮见成光　　供养大圣主
　　行步自惊喜　　谓己得佛道
　　其有谀谄者　　离道甚玄远
　　数数怀愁忧　　因轻他人故
　　若有闻此经　　则知得佛道
　　不久成正觉　　得见阿弥陀
　　依猗颠倒者　　亦去道迥远
　　若有不顺本　　佛不授彼决
　　观斯长者子　　施与财宝藏
　　然后行出家　　家家而行乞
　　从定光如来　　曾闻如斯义
　　如是像三昧　　精勤敬奉行

　　佛言。菩萨行道。以大慈悲护于十方。及化他人诸不逮者。以六度无极四等四恩六通善权。化众生类。所度无底使长安隐。各舍家业兴隆道法。为雨甘露宣传经典。犹如良医以药疗众风寒热病三合之病悉为消除。心有四病。一曰贪淫。二曰嗔恚。三曰痴冥。四曰吾我。以慧正义刈斯四病悉消无余。致十种力四无所畏。譬如日出众冥消灭不知所去。以善权慧振大圣耀照于三界。五阴六衰十二牵连。自然为消不知所趣。犹月在冥消夜众闇自然为明。菩萨如是。以道慧明处生死界。三垢之秽心无所著。开化终始无穷之患。逮得三昧无所从生。度脱一切。犹若大海出诸珍琦殊异之宝。其入采者靡不充备各得盈满。菩萨如是。入大乘海择取开士玄妙之法。严治道场三脱之门。周旋三世救济危厄。犹转轮王典主四域天下戴仰。菩萨如是。周流一切生老病死。具四等心化此四病永使无余。终始朽亡忽然没尽不知所处。譬如船师度人往反而无穷极。以菩萨藏总持之箧。敷演深要道法之真。游无数劫不以为劳。犹如二亲生养其子至令长大成就为人。菩萨如是。以法权智行大慈悲。劝化愚冥使发道心。五戒十善四等四恩。六度无极。行权方便普至十方。具足十住一生补处。无上正真成最正觉。度脱一切溺在生死。使心坦然反流达源。犹如种树渐生根芽茎节枝叶华实结茂。菩萨如是。从初发心便得喜意。身意休息无有五阴三涂之患八难之苦备悉六度。施戒忍进禅思智慧。无所从生永无所猗悉无众计。不复睹我人身寿命有无之元。在所而现多所救济。生老病死经存在世。六事法住善权随时导利众生。不使迷惑为愚痴冥罪盖所覆。净如虚空不畏众难。殊胜之慧不死之药。以疗一切往来之厄。犹如长者生子众多。各为兴起十重高阁。使诸太子游戏阁上作众伎乐以娱上下诸游观者。世尊如是。以无盖慈无极大哀。行权方便化导三界众生之类。开示阶路。十住本末从初发心。见者喜悦莫不发意。从一住起行菩萨道。布施救穷。三界之匮贫于道者。施以七财。以一切智正真之戒。坚住菩萨无极之慧。不中取证。学仁和意笃信三宝入无极慈。立无尽哀具四等心。四等已具成就五通。五通已成备悉六度。六度已达得柔顺忍。已逮斯忍名曰第二。第三响忍。解一切响本悉空寂。三界之音皆虚无实无一真谛。以了是义。因斯渐入无所从生法忍。悉畅三界皆无根本五趣无元。了斯慧者。乃逮无所从生法忍。入诸所生心无所生。犹如虚空无憎无爱。因便受决。已得受决致现在定见十方佛。犹如明人其目清彻。虚空无云夜观星宿。东西南北仰瞻虚空。星宿无限悉知其处。菩萨如是。得现在定睹于十方一切诸佛。悉知处所名号教训。菩萨弟子眷属多少。说法所度悉知其数。从三昧起为人说法行众空慧。其闻所说。皆发无上正真道意。从是积行正领国土。教训众生见其根本。应病与药令得服行。上中下心而开化之各令得所。犹如圣王有子众多随才叙用。或为太子。后立国主典四天下。或为大臣。侍其左右以自卫身。或为使者宣帝王命。菩萨如是教化一切。随上中下而开导之。或显菩萨无上正真。解本际一定之慧。有佛无佛相住如故。心不入深不了是教。或示缘觉诱进前之。至无穷慧乃达圣明。本无二故。犹水众流会归于海合为一味。见畏生死三界之患。地狱饿鬼畜生之厄。畏苦厌身而求声闻。故为宣示生死之难轮转无际。展转五趣而无竟已。咨嗟赞叹泥洹之快。不生不老不病不死。不饥不渴不寒不热。无怨无结。不开不闭无忧无喜。无尊无卑不连不断。无往无反无合无散。长离众难与道通同。因咏难易苦安之路。使学无为稍稍牵前乃至大道。犹如四渎入海一味无若干别。三乘如是至竟穷达会致一至。无上正真无际本净。逮至十住名曰勇伏。所以名曰勇伏者何。犹如猛将大军之师。将诸兵众降伏严敌靡不折伏。菩萨如是逮勇伏定。周旋三界有无之上。以道照心莫不通彻。各自归之咸发道心。坐佛树下降伏众魔度脱十方。佛尔时颂曰。
　　菩萨行大慈　　常自调其心
　　并化他众生　　所开度常安
　　医疗风寒热　　菩萨消三毒
　　日出众冥尽　　导化消牵连
　　长者十重阁　　十住转进然
　　如树渐长茂　　初发成道如
　　愚出为沙门　　心存亲里眷
　　利物负重担　　心乐在家中
　　不以闻净法　　不出家无戒
　　成就至佛道　　是学无放逸
　　末世若学此　　得闻斯经典
　　以供养利故　　求名行诽谤
　　在前稽首礼　　叹言甚善哉
　　与其别去后　　便当说其恶
　　佯愁而雨泪　　自归念其身
　　因在众会中　　传说其恶行
　　不欲敬奉师　　不顺长圣命
　　己身求其胜　　乱寂常谓净
　　欲毁他功德　　自叹勋无限
　　知尊而怀嫉　　妒他得供养
　　华香及衣被　　伎乐幢幡盖
　　供养佛舍利　　自谓已见佛
　　若闻斯经典　　乃为真供养
　　捐舍一切乐　　常学是要行
　　用为奉己身　　能舍斯阴盖
　　当恭敬于经　　犹如须菩提
　　弃忽贪爱命　　常习在闲居
　　勤修是道经　　寿在世且尽
　　今告于喜王　　闻斯所行业
　　自知伏其意　　既信奉顺行
　　常诽谤于佛　　是言真不真
　　在于四部众　　还自谓真谛
　　其贪利养业　　不乐佛正道
　　是等谓见敬　　去解脱甚远
　　其吾大神足　　于是现大势
　　皆以护禁法　　奉行故得道
　　总持尊戒法　　行如愚不及
　　悉舍于贪利　　习寂在闲居
　　今佛建立斯　　佛所说不虚
　　后将来末世　　是经在其所
　　值光明无量　　复见无怒觉
　　六十二亿佛　　众会咸共见
　　佛悉嘱累是　　然后护是法
　　以是经见印　　然后共将护
　　时雨细微华　　三千世天人
　　悉咸咨嗟之　　用闻斯法故

　　尔时喜王菩萨三万人俱。闻佛所说目为泪出。恭恪悚栗衣毛为竖。偏出右臂从坐而起。叉手同音白佛。我等世尊。将来末俗五浊恶世不轻法师。若有不敬欲坏普明一切智者。临法欲尽少于学识明不能多。清白政法垂欲尽时。畏法无常。法欲乱时没其身寿。护是如来一切智典。使永弘安独处专学。一心如犀。当受将护如是像经。如来至道若干品藏。其有学智诸辩才印。晓了无量众德之本。当劝化之法印印之。总持种性降魔官属。解一切智所行功勋。受持是典书著竹帛。若在地狱为一切众。皆忍苦患不以为厌。用是三昧故周旋三界五趣之难不以为惓。行四等心。慈悲喜护四恩惠施。仁爱利人。等利救济十方愚冥之辈。皆发道意。地狱休息。饿鬼饱满。畜生得脱生天人间。天人心开乐于道法。五趣心解信敬三宝不贪世荣。观察三界犹如幻化影响野马芭蕉见梦水泡水沫。畅一切法悉知无真。皆发道意。欲度十方危厄之难。于是喜王菩萨心中悲喜即说颂曰。
　　我以知是业　　从意好道义
　　不轻如是明　　咨嗟于世护
　　捐弃其身命　　求是佛至道
　　于后恐惧世　　持是三昧定
　　若无央数劫　　在于地狱中
　　乐持是三昧　　常当忍是苦
　　请一切众生　　说法无所冀
　　布施众财物　　行愍诸群生
　　假使身命肉　　骨髓血脉断
　　终不行懈怠　　后世所生处
　　习在空闲居　　弃一切所有
　　慈遍众生类　　疾者给医药
　　不曾学此业　　如返邪之行
　　当修是真言　　从斯经中教
　　常奉无放逸　　随佛之所诲
　　众生故忍之　　我等之伴类
　　独处若众中　　所宿无所畏
　　不贪求利养　　颁宣尊佛道

　　佛说是经时。七十江河沙等众生。从不可计诸佛国来者。闻是经典皆得不退转。当成无上正真之道。时万菩萨皆悉逮得是三昧定。其自要誓当来末世奉事法师以供养之。三十垓诸天人咸已逮立不退转地。当成正觉。六十垓诸天人得法眼净。十八亿人及是四辈。诸法眼生。三涂之恶皆已灭尽。佛演光明照于十方。各江河沙等诸佛世界。遍无择狱上至极界。三十三天一切众生。皆得安隐无复众患。从其光明各自然化生无量宝净亿垓百千莲花。一一莲华皆如来坐。其眷属众诸来坐会。亦复如是等无有异。是诸佛边各有喜王菩萨。长跪叉手。劝诸如来使说是三昧定。是一切佛化无央数不可计会众生无底。悉令众人了无边际。无所挂碍至平等觉。

　　法供养品第五

　　尔时佛告喜王菩萨。勿以衣食之施奉事如来用为第一也。欲供养佛。当以法供养而奉事之。所以者何。乃往过去无央数劫不可称载。有佛号金龙决光。其寿不可限量。国名无量净。众会不可称计。有法师名无限量宝音。行在末世最后穷俗学是三昧。其余一切诸比丘众皆共摈之。时彼法师不怀怯弱不贪身命。故复勤精讲斯三昧。入于山中服众果实。时四天王天上诸天人。上至二十四阿迦尼吒天人。皆来听经。时无数众咸共念之。心悉恋恨愁思欲见之。欲服声名闻其法音。时世有王名使众无忧悦音。为转轮圣王。往诣其所听是三昧。已得闻之欢悦法师。王白比丘。恣意宣传勿怀恐畏。吾自遣人共相宿卫。遣三万人在于左右。今与仁此勿以畏难。吾当护卫。是佛所说甚难得闻。时转轮王。遣其千子勇猛杰异一人当千而卫护之。三万众人皆以甘膳而供养之。一切施安从其所便。常以和心无伤害意。而授所当一切所足。其彼法师建立威神已之力势。于半劫中演是三昧。以是德本则悉和同。王诸太子及众眷属。更八十劫。见六十亿三那术垓诸佛世尊。皆从诸佛逮是三昧。如心所愿受取佛国。喜王。欲知彼时法师岂异人乎。莫造斯观。则今现在阿弥陀佛是也。其时国王名无忧悦音者。阿閦佛是也。其王千子颰陀劫中千佛兴者是也。佛言。喜王。尔时三万人王使宿卫彼法师者。今喜王等菩萨三万人是也。彼时种德。于此如愿获其果报。致安顺供是三昧定诸菩萨业。是故喜王菩萨。欲学逮是三昧。当以恭恪受持书诵分别说之至意奉行。佛尔时说此颂曰。
　　欲施一切安众生　　具足诸藏满亿千
　　其有发心存尊道　　斯功德福不可喻
　　正使十方众生类　　皆令成就缘觉道
　　一劫之中备供养　　其福不比发道心
　　皆使众生成佛道　　随其所安供一劫
　　其有发心在尊道　　斯福甚多不可喻
　　若有志求诸佛法　　而不发起兴道意
　　不如取是四句颂　　其福如顺护道心
　　正使是世众生类　　皆建立之存佛道
　　若闻是句而稽受　　心不恐畏其福超
　　亿百千劫如江沙　　一切珍宝满诸刹
　　常以供养诸菩萨　　护一颂偈是殊特
　　是三昧者不可议　　若能受护四句颂
　　其以护道佛功德　　一切尽叹不能竟
　　临命终时无数佛　　悉自然现在其前
　　十方佛土诸佛尊　　将护四句之颂起
　　临寿终时无数佛　　来护其心不忽忘
　　随其所欲受所生　　用以喜是三昧故
　　身常永安心以和　　往至天上贤圣安
　　不知苦痛至佛道　　而劝助之名勇猛
　　入亿百千无量门　　最胜光藏明无限
　　我住势力颂宣斯　　当勤修是三昧定
　　诸佛于此能颁宣　　是故由斯奉精进
　　曼佛现在勤修行　　无得后世复怀恨
　　便见是法执在手　　清和奉行甚清净
　　皆是我子化无际　　承佛前后行慈仁

　　尔时世尊说是三昧已。以是三昧而复正受。喜王亦三昧定。选择因入七十正法。这选择竟是三昧威神。于时维耶离城中八万四千人。城外亦复八万四千人。各心念言。如来至真甚难得值。久远世时乃有佛耳。希可见闻。多所哀念多所安隐。愍伤诸天及十方人。今在静室而三昧定。我等方便劝助如来从三昧起。于时维耶城中内外众人。各八万四千。先诣舍利弗。谓舍利弗。佛兴希有。信者甚难。人命难得。平等正觉三昧正受。谁为我等能觉兴乎。使最正觉从三昧起。惟见愍念施一切护。时舍利弗。闻维耶离众人所说。即从坐起往诣佛所。住于佛前謦扬其音。极力弹指手拍两膝。欲令如来从三昧觉。因其正受。不知如来三昧所如。时舍利弗诣目连所。以是本末语目连。维耶离城内外众人。欲愿如来从三昧起。时目揵连以力神足。动三千大千世界。住于梵天畅其大音。欲使如来从三昧觉。不能使起。时舍利弗及大目连。辄诣贤者阿若拘伦。及波提。披破。大称。憍恒钵。罗云。分耨。须菩提。迦旃延。迦叶。阿难。分那。余大。劫宾奴。和利。弥勒菩萨。五千菩萨俱行诣佛所围绕世尊。各各就立己之常位。四大天王天帝释炎天兜术天化自在天。其欲界中不可限计诸天人等。各各严驾皆诣佛所稽首佛足退住一面。各自叉手。咸归命佛愁感恋慕。梵天光音天清净天离界天乃至净身天。不可计数诸天子等。一切同心稽首归佛欲令尊兴。

　　　　贤劫经卷第一



　　　　贤劫经卷第二

　　　　西晋月氏三藏竺法护译

　　诸度无极品第六

　　尔时喜王菩萨。燕坐七日无他异念。七日已后试自思惟。从燕坐起往诣高座。稽首礼佛及谒一切。现诸化佛并众菩萨。则往佛前叉手礼座。于时世尊寂然庠序。从三昧起普观众会。已观众会默然而住稽首自归。时喜王菩萨前白佛言。道法玄妙不可攀逮。无上正真不可譬喻。一切菩萨比丘圣众诸尊神天皆来集会。一切渴仰饥虚于法。会来甚久。时以欲过愿有所问。若见听者乃敢发言。佛告喜王。在所乐问。狐疑众结。如来悉当分别说之。令心解脱无余挂碍喜王菩萨复白佛言。唯然世尊。我向在斯独处燕坐。心自念言。斯诸菩萨积功累德习志调心。好慕佛道诸度无极。殖众善本以求至真。或有菩萨为众生故行度无极。以成佛道。或以诸菩萨故行度无极。或以生死众漏之故行度无极。或有无漏行度无极。合集此已。随其所志行度无极。长益菩萨而成正觉。如是弘普以成因缘。初中至竟习法典目。谛受兴发诸菩萨众善权方便。显隆道法惟说其意。时世尊倍加咨叹喜王菩萨言。善哉善哉。喜王菩萨。乃能发意。咨问如来如是异义殊特之慧。仁以昔曾问过去百千亿佛之所致。佛言。谛听善思念之。喜王菩萨与诸大众受教而听。佛言。菩萨有六事业。习进行法修度无极有六事。光曜度无极亦有六事。世度无极亦有六事。为众生故行度无极亦有六事。住度无极亦有六事。生死度无极亦有六事。有所著度无极亦有六事。益他人度无极。亦有六事。所处度无极亦有六事。道度无极亦有六事。慧度无极亦有六事。已修立行度无极亦有六事。有逮得度无极亦有六事。有念度无极亦有六事。有离三世度无极亦有六事。有所业度无极亦有六事。休息度无极亦有六事。有不置远度无极亦有六事。有应慎度无极亦有六事。有造作度无极。亦有无作度无极。有意度无极。有勤修度无极。有正真度无极。有健度无极。有深奥度无极。有杂度无极。有清净度无极。有无际度无极。有信度无极。有为众生故行度无极。有法故度无极。有寂乐度无极。有乐观察度无极。有一切所入度无极。有说处度无极。有无害度无极。有无败度无极。有贫度无极。有不回还度无极。有回转度无极。有严净度无极。有坚强度无极。有兴成度无极。有充满度无极。有为世度无极。有度世度无极。有无上度无极。有不乱度无极。有无怨度无极。有怨敌度无极。有摄持度无极。有无摄度无极。有报应度无极。有无报度无极。有自然度无极。有无所有度无极。有广普度无极。有华度无极。有无量度无极。有慕求度无极。有所厌度无极。有妙乐度无极。有无乐度无极。有闻持度无极。有生死长度无极。有无断度无极。有乐纯熟度无极。有禅度无极。有神通度无极。有世巧便度无极。有慈愍护度无极。有行哀度无极。有欢喜度无极。有劝邪正见度无极。有劝住无住见度无极。有劝无猗度无极。有劝意度无极。有劝忍度无极。有造无造业度无极。有无余度无极。有佛兴盛度无极。有明度无极。有时住明度无极。有成就度无极。有意不忽度无极。有佛立家度无极。有出家来度无极。有愍哀博闻来度无极。有出家不断戒度无极。有住神通度无极。有神通意不断度无极。有入欲度无极。有立度无极。有应度无极。有众报无报度无极。有无乐度无乐。有时进度无极。有光明无量光度无极。有报安光度无极。有不回还度无极。有娱乐度无极。有鲜洁度无极。有成世法度无极。有净世度无极。有成种度无极。有成眷属度无极。有不坏眷属度无极。有除尘来净度无极。有观土度无极。有宣誓度无极。有无逸度无极。有周旋度无极。有灭度度无极。有豪贵度无极。有理眷属度无极。有无所忘失度无极。有三十二相度无极。有顺时度无极。有知时度无极。有分别世度无极。有顺世度无极。有边际度无极。有蠲除度无极。有金刚度无极。有造救度无极。有自然度无极。有伏魔度无极。有无退度无极。有一时度无极。有无所著度无极。有三昧度无极。有训诲度无极。有佛道度无极。有一切智度无极。有无余有余度无极。有可止度无极。有诸佛度无极。有方便度无极。有愁戚度无极。有真陀度无极。有异度无极。有四意断度无极。有四神足试神足度无极。有四禅度无极。有四意止度无极。有四谛度无极。有信根。精进根。意根。智慧根。定根度无极。有信力。精进力。意力。定力。智慧力。度无极。有七觉意。八品道行度无极。有寂然度无极。有观度无极。有乐明度无极。有来解脱度无极。有比丘圣众度无极。有八部会度无极。有分别度无极。有系解法度无极。有分别顺理度无极。有辩才度无极。有无厌度无极。有六度无极。有眼耳鼻口身心度无极。有愍他劝助度无极。有愍已度无极。有法度无极。有宣度无极。有[邱-丘+半]伴度无极。有劝乐度无极。有三脱门度无极。有异行度无极。有解他度无极。有勤用意度无极。有十种力度无极。有四无所畏度无极。有大哀度无极。有五眼肉眼。天眼。慧眼。法眼。佛眼。度无极。有自在度无极。有娱乐度无极。有难得自归度无极。有十八不共诸佛之法度无极。有晓了方便度无极。有纯熟度无极。有自然度无极。有三界行度无极。有观清白行度无极。有法种度无极。有八等度无极。有道迹。往来。不还。无著。度无极。有缘觉度无极。有菩萨度无极。有尽慧度无极。有无所生慧度无极。有建立慧度无极。有天眼。天耳。心知。自在见过世事。知他人念。神足。漏尽。六通度无极。有威仪度无极。有愍伤度无极。有行空度无极。有捐舍度无极。有灭度度无极。有变化度无极。有流布教度无极。有分舍利度无极。是诸比丘菩萨所行。二千一百寂然度无极。菩萨大士若逮解是。皆致得一切诸法殊特玄妙无际之行。无等无伦怀来圣哲。无所恃仰消一切尘。无所至凑断诸狐疑。是二千一百。其中别一百度无极。主除四大去六衰令无有余。独步三界往来周旋。遍入三世。犹如日月不畏众冥。成就万物百谷草木。仰天之茂皆因地生。菩萨如是。二千一百诸度无极。及是百度无极。其二千一百诸度无极。贪淫怒痴等分四事。各二千一百。合八千四百。八千四百各别有十事。合八万四千。以能具足度无极。便已备悉八万四千众要上业。八万四千诸总持门自然达矣。便通诸佛五百圣功品第各别。以娱乐化一切众生。晓成一切所行境界。随时发起靡不济安至无极慧本际法身。

　　习行品第七

　　时喜王菩萨复白佛言。我闻世尊粗举目要诸佛境界。本性不敏不能寻了义之所归。惟愿大圣垂意愍念。善哉之德。当广叹演斯经要典使一切解。多所哀念多所安隐。愍伤诸天及十方人。复为重散。佛告喜王菩萨。谛听谛听善思念之。今当为汝一切比丘诸菩萨等重解散之。喜王菩萨与诸大众受教而听。佛言。何谓修习行法度无极有六事。从古已来未曾发意则发平等至真菩萨心。在于过去平等觉所及于众生。布施持戒忍辱精进一心智慧。志乐佛道心愿至真未曾忽忘。是谓修治习行而度无极。是为六。何谓光曜度无极有六事。发显明智道心之法。已自察戒发菩萨心。始从施起戒忍精进一心智慧。是谓光曜度无极。何谓世度无极有六事。所供养佛兴功立德。皆为众生。六度亦然。拘制六情志慕六通。达往业进大道。是世度无极。何谓为众生故行度无极有六事。若以布施摄于众生。心自念言。使诸众生常获安隐。亦复劝人入于佛道。六度无极亦复如是。以戒安之以苦如空。忍辱之法而度脱之。精进济之。以一心摄护于众生。自投颠倒想逮智慧。劝助于道欲安众生。求成正觉欲度众生。是谓为众生故行度无极有六事。何谓住度无极有六事。若以坚固建立志愿。道心清和而无诤讼。是施度无极。所立游土观无想戒。志存道法不求望报。是戒度无极。住于道法忍一切苦坚住道要。是忍度无极。所立正行无央数劫。不废精进至一切智。是精进度无极。修奉一心志求法想欲成佛道。是禅度无极。住于道义畅一切法。审如至真成最正觉。心无有异不抱妄想。是智度无极。是住度无极六事。何谓生死度无极有六事。所施无量而不可尽。至得佛道周旋生死。所在之处致大财富。是施度无极。以劝终始。诸恼之患悉蒙福庆。具足寿命不可限量。在生死中而不中夭。是戒度无极。若得他对而心不起。是谓忍辱。不可计劫不厌禅定奉行善本。是曰精进。以所生缘禅定正受。是名曰禅。若以不舍诸度无极劝助佛道。一切诸业建立伎术。从其至慧皆令得所。是曰智慧。是在生死六度无极。何谓所著尘度无极有六事。所欲立道众善德勋。皆以劝化众生之类。是曰布施。如师子。犹如圣王有八万四千诸宫婇女。婇女所违佛道者终不与俱。使归三宝消除三百尘。众劳如一。疾致道术。以是戒禁慈劝众生。是曰持戒。戒之所度为去尘劳。顺从他心不以秽尘。是为忍辱。精进所著。何谓精进所度无极。云所著故故行精进。恐怖于人如明王子。度知施业因而安之。用所著故而行精进。何谓为禅。有著之故行禅定耳。以见吾我便摄息之。是曰禅定。何谓所著之故行智度无极。若智度无极而不可尽。愍伤光晖乐得圣慧劝助道德。是曰智慧。是曰所著故六度无极。何谓益他人度无极六事。以乐德勋开化众生。是为布施。依猗慈心不怀伤害。是曰持戒。所治正法悉能忍之而不秽厌。是曰忍辱。若为彼人勤修至行。欲济危厄悉得永安。是曰精进。若有以法心怀思惟积德清净。是以禅定。以斯因缘充满饱足一切众生。显扬道意。是曰智慧。是曰益他人六度无极。何谓处所度无极六事。以弃颠倒布施所作不望其报。是曰施与。所有财业因依戒禁。用众生故习于忍辱愿进一切己身所住。思惟经典修行寂然。而在憺怕住于其内。是曰智慧。是六处所度无极。何谓道度无极六事。若能习行无所从生法忍。靡不堪任。是曰布施。若以不得身口心际。是曰戒矣。而以于法真谛修顺悉无所诤。是曰忍辱。若身口心不住返逆。不志杂碎勤修不懈。是曰精进。设奉行法心以精专志无所著。好一切智所了如审。是曰一心。解三界空如幻化梦。道无三世去来今也。拔济尘劳。是曰智慧。斯是佛道六度无极。佛告喜王。何谓慧度无极。若不毁断善权方便。开化众生以慧济之。是曰布施。若以造作五百颂偈。弃捐九十六径。消众苦恼奉尊正见。超至善处永安之土。是曰戒矣。若除苦患慧室寂然。厌于淫欲勤修精进。展转相教以道相度。是曰忍辱。奉行自制。如是所有国土人民象马车乘。欲恬怕己识求苦元了无根本。是曰精进。念己愍彼则致弘安。犹如箜篌。然后会寂其心坚固。亦如师子鹿兽之王。复若导师度众贾人。是曰精进。若兴一心色无所生。发声闻法起缘觉法。在于其业而不灭度。是曰一心。若以于法无有众生无我无人不有寿命。犹如六事修道念法。出家行学刈去十恶。是曰智慧。是慧度无极六事。何谓为己修立行智度无极有六事。若得大财劝于己身。及愍众生救助惠之。是曰布施。设在天上又在人间。来致安隐自然饮食。是曰持戒。若逮忍辱欣豫寂然。颜色第一犹如莲华。至豪高贵无极之报。是曰忍辱。既行佛道不仰他人。虽奉遵修。身自独立。是曰精进。若受禅定常若劫毁劫成之时。来到此国。是曰一心。虽处世间怀诚信行。护身口心。是曰智慧。是曰为己勤修六度无极。何谓逮得度无极有六事。若了布施致大财富。以是所施逮得佛道劝助一切。是曰布施。心无所著寂静惔怕而不起想。以是持戒劝济众生。是曰持戒。其不诽谤法无伤害心。至成佛道未曾有恨。是曰忍辱。设奉精进不抱恼热夙夜修行。是曰精进。身遵至教一切无犯逮得三昧。是曰一心。若奉行一切诸法。靡所不了达一切无。是曰智慧。是曰逮得度无极六事。何谓念度无极有六事。若得奉行布施之德。以劝助道济度众生。是曰布施。其身口心所获功祚戒禁之报以施合道。是曰持戒。设受诸法合集在会。所显审如审。是曰忍辱。设无所决方便奉行。彼此有慧精进无碍。是曰精进。若发禅思所断瑞应咨受大德。是曰一心。智越彼岸圣超在顶。以授道决将养其意。所将养者守护心行。颁宣道法。是曰智慧。是曰菩萨念度无极。何谓离世度无极有六事。若以方便断诸有为。劝至无为道果之德。是曰布施。若求禁戒慕道法元心不邪想。是曰持戒。若了无常苦空非身。解内外法好斯法乐。是曰忍辱。其以精修无伤害意。奉遵所愿往古之义。心无所著。是曰精进。设以禅定不舍至观。以是之故灭除尘劳。是曰一心。假使不乱十二缘起。摄权方便不远尘劳。从其众人心怀所好随时开化。是曰智慧。是为六。何谓造有所作业度无极有六事。以所施业四恩之祚。加于众生。是曰布施。若用禁戒为无央数众生之类。皆令蒙恩而得济度。是曰持戒。犹若飞鸟禽兽新生之时堕著火中。菩萨见之灭火脱难。彼这见安救施恩义。因发道心。是曰忍辱。设复开化教训无数国土黎庶。随时降众。若在八难造立忍辱。假使截头遭众苦恼悉以忍之。一切诸厄心不起恨。是亦忍辱。设有所见以四恩行。有所加益随时精进。奉遵大慈无盖之哀。以化众生不可称计。以为元首劝助一切。斯心所行何见所苦。导利三界以蒙普覆。是曰精进。若未修行智慧之元。而以精勤一切诸法无所违失。有见解空了三脱门。是曰一心。若志一心众善德法而不忽忘。使无众想悉入佛道。从其所依因教训之。至于无想不愿脱门。是曰智慧。是为六。何谓休息道度无极有六事。若斯吉祥意所好乐。世俗之业。以所布施入于正见。合集功德劝助众生。是曰布施。其心休息志信道慧。以所施与。正语正命正业正方便。是曰持戒。菩萨所作休息道者。戒之所度。其无所从生法忍不望想报。是曰忍辱。心不可得。身复精进而无所猗。是曰精进。捐去颠倒定意不乱。专精摄意令无放逸。是曰一心。若摄无想执智慧圣。度脱危厄众恼之患。是曰智慧。奉行正见正意。兴发一道乃不退转。是曰智慧休息道度无极六事。何谓不置远度无极而有六事。若施一切以权方便而发道心。是曰布施。心无所害无倒为道。至长安隐所到无患。若有菩萨从兜术天具足来下。动大千世界得净深土。是曰持戒。若以忍辱而为怀来。兴建立道超世八法。是曰忍辱。精进劝慈加于众生。是曰精进。若致一切正受禅定。而无放逸受四等心。是曰一心。以智慧度无极。愿行劝助成一切法。方便之宜靡不周济。是曰智慧。是为六。何谓应顺度无极有六事。若成明施与同心俱而无异念。是曰布施。若以禁戒劝令离欲。无秽之行清净犹水。是曰持戒。若以和心劝化众生使无恨心。是曰忍辱。设以勤修方便寂然。是曰精进。其用柔和医药法书能动天地。若以禅思消灭诸见六十二疑。游于尘劳而无所畏。是曰一心。若以智度动于天地。学问书疏慧通大哀。晓解善恶苦乐所趣。依仰恃怙于一切智。开士由是见无所畏。是曰智慧。是为六。何谓造作度无极有六事。既自布施教他使施。复劝他人。以慧众生愍哀护之。是曰布施。用众生故常依慈心而不放逸断众恶业。是曰持戒。其以将护柔和恩润不起嗔恨。是曰忍辱。设令功德善本至要。兴隆道化济诸不逮。是曰精进。其以禅思无常苦空非身之义。悉解是事不堕四倒。是曰一心。若以智度令众善本而不漏失。建立现在消诸不善。以权方便多所开化度脱一切。是曰智慧。是为六。何谓无作度无极有六事。若以五欲功勋之德教授众生。是曰布施。设以将护无数众人。用斯品次奉佛法戒护所生处。是曰持戒。以是寂灭爱欲尘劳。训诲众生使其殊特。是曰忍辱。在于世俗游于无穷戏乐自在。以斯眷属开化众生。是曰精进。设以禅定志护觉意无所不达。是曰一心。若信智慧学无极明。以斯智慧度脱一切。是曰智慧。是为六。何谓为意度无极有六事若离劝助而不想报。是曰布施。所奉禁戒无所毁犯劝助佛道。是曰持戒。所修平等而行柔软。是曰忍辱。勤修不懈进退制己。是曰精进。若能奉行舍诸放逸不怀愦乱。是曰一心。若有所闻圣明之德以劝助道。是曰智慧。是为六。何谓勤修度无极有六事。一切所有无所爱惜而能放舍。由入大海致诸财宝以济众生。是曰布施。若护禁戒自离所瞻不著名色。是曰持戒。有怀毒意而欲加害。乃至截头节节支解心不怀恨。是曰忍辱。若能越度一切论议。其心宽弘犹如大海。一时枯竭恣意得过。是曰精进。若在中宫爱欲之中不失四禅。是曰一心。设能观察一切万物。犹如幻化勤无所得。深入微妙不失圣明。是曰智慧。是为六。何谓正真度无极有六事。有所施与舍众挂碍无所悕求。是曰布施。奉修微妙不违禁法不弃圣义。既有所施释众放逸。离诸恶趣能建立志。是曰持戒。能忍一切不诤善法常施仁慈。是曰忍辱。普于精学而不怯弱。是曰精进。若于禅思能自勤修。入于三昧殊特之业。调护其心。乃至所愿如大善见转轮圣王。虽在国土消除贪想嗔恚害想。慈念众生。是为一心。而于圣明普无所著。尽睹大哀无伤害心。是曰智慧。是为六。何谓行捷疾度无极有六事。住无所逮而造福施。其心坦然而无所归。是曰布施。若奉禁戒不求产业无所想念。是曰持戒。遵一切法不堕颠倒随时行仁。是曰忍辱。从其所乐终不回转。日日勤修乃至成就。是曰精进。若执智慧禅思无极。是曰一心。若有菩萨在于声闻行无余慧。于缘觉地慧至无余。不堕于欲及凡夫中亦无缺漏。欲有劝度故在其中志无所著。是曰智慧。是为六。何谓深奥度无极有六事。若有所施不念我得施于一切。是曰布施。所持禁戒以顺众生不倚生死。斯则圣明之所教法。是曰持戒。弃邪见法初发大意。建立仁和以是深戒。用忍无极遵解无我。不怀妄想无所荣冀。亦无不冀亦非不冀。是曰无冀。名为忍辱。在邪见法立勤修行。而于三界悉无所著不念灭度。是曰精进。有在外学诸邪见业。所行平等正真之道。是曰一心。处于智慧修正真法而不惑乱。所在游至而不挂碍。其心寂然常无放逸。是曰智慧。是为六。何谓杂度无极有六事。设有所施若干种味。品品各异可受者意。殖若干福不自贪身。复为颁宣若干章句。若取佛土具足所愿。是曰布施。建立禁戒严净佛土不违所誓。是曰持戒。若彼佛土所有众生。诸秽薄少心无嗔害以是劝助。是曰忍辱。若能独步声闻缘觉及菩萨众。是曰精进。设诸众会淫怒痴盛。身处其中而心不乱。是曰一心。其以智慧执权方便。在所游入未曾虚妄。无所依仰讲深妙法。是曰智慧。是为六。何谓清净度无极有六事。若以己心自净佛土无有瑕秽。是曰布施。设能恭恪一切众会不被轻慢。是曰持戒。设能平等成就佛土。平如手掌。细软柔和犹如天衣。若干种宝杂厕其地而无放逸。是曰忍辱。若以周旋不可计会。一切国土莫不恭敬。犹如渴仰。是曰精进。若以相好悉能成就。光明远照去心秽病消众尘劳。是曰一心。若解众生犹如幻化而为说法。下及禽兽而不妄舍。是曰智慧。是为六。

　　无际品第八

　　佛告喜王菩萨。何谓无际度无极有六事。若见众人心怀阴盖。先布施已却为说法而开化之。是曰布施。若抱尘劳。训诲消除令无有余。是曰持戒若世愚人迷起人想。不怀怯弱心无所畏。为分别说令无边际。是曰忍辱。若设善方便去挂碍慧令无暗翳。是曰精进。住无我忍弃众邪业禅定不乱。是曰一心。若以智慧成就辩才。所入平等而说无边。一切禅定定意脱门正受无所毁害。是曰智慧。是为六。何谓信道度无极有六事。若能决了所可布施劝助道法。是曰布施。若察禁戒而无缺漏所行具足。是曰持戒。住在四禅奉行空事消所著想。是曰忍辱。若住空法行等方便。身口心行而无所犯。是曰精进。若修禅定于内于外而无所著。是曰一心。以智无极住十二缘。不乱诸法顺从圣明。是曰智慧。是为六。何谓为众生厄故度无极有六事。若行慈心以为元首。志怀悦豫净三境界。是曰布施。若心专精清净无垢。是曰持戒。若除地狱堪任众苦能制其意。是曰忍辱。若摄四等惠施仁爱。利人等利。随时方便救护危厄。是曰精进。现阿须伦修行清净。身自住现安护众生。奉无怒法救护他人。是曰一心。若意清净所念具足。住于安谛开化众生。微为分别不厌说法消化尘劳。是曰智慧。是为六。何谓法故度无极有六事。若能逮得十八不共诸佛之法。是曰布施。乐于经典建立至愿。成就脱门护身口意。是曰持戒。若兴大哀去于小慈。为众生故常怀柔软。是曰忍辱。若四神足轻举能飞。常行方便而为元首。是曰精进。住四意止禅定为本。究畅备悉四分别辩。是曰一心。谶识文字逮致总持。所敷演法入一切意。摄四无畏宣不退转。是曰智慧。是为六。何谓寂乐度无极有六事。若布施时能摄其心。已摄其心愿在独处必有劝助。是曰布施。以能拔去诸阴盖悉令清彻。是曰持戒。所生之处解无常苦。制众想著慕乐仁和。是曰忍辱。若求于空无想无愿至寂然法。是曰精进。若以禅思消灭众尘。受是定意不舍觉意。是曰一心。若以智慧。乐于寂然。惔怕光明得八解门为他人说。不堕声闻缘觉之地。是曰智慧。是为六。何谓乐观度无极有六事。若无妄想。不计有人。是曰布施。察于往古及当来事。心自思惟常所周旋。悉识念之获无所得。是曰持戒。若心在罪等一切法。观往众生寿命人想而悉分别。是曰忍辱。堪住所观普兴发禅永无所猗。合集修行善权方便。是曰一心。若不见欲弃诸瑕疵。于瑕疵法无所犯负。不失道意无漏清净。弃舍无哀自调心意并化众生。在于本地而不动转。是曰智慧。是为六。何谓一切所入度无极有六事。一切诸法无有与者而自逮得。以是劝助救诸穷匮。是曰布施。若以大哀劝助众生而安立之。常具圣慧。本无怀恨。报应悦豫。是曰持戒。若能怀来不退转法。执持坚固而不舒缓。是曰忍辱。若信元首执持智慧设计方便。是曰精进。若以禅定究畅成就。疗治无数一切黎庶而无危害顺从不杂。是曰一心。若以智慧住种性法。笃信精进其念及定所住无疑不计有命。执权方便堪处世间。学与不学及缘觉慧。若成无上正真道法成一切智。是曰智慧。是为六。何谓说处度无极有六事。若有所施无有二心。常喜平等而无偏党。是曰布施。若有文饰想于戒法谀谄犯禁。解是妄想心无所著化诸犯者。是曰持戒。若倒住忍而不顺从。说是处所而有报应。是曰忍辱。精进求报。所有方便弃于处所。是曰精进。若复弃捐一切所有。在于所有而无所有。是曰一心。若以常观谀谄诸报无益之业。见其处所解无处所。是曰智慧。是为六。何谓无害度无极有六事。若施众祐及与凡夫。等心无异。是曰布施。所奉禁法而无所著欲济众生。是曰持戒。不怀危害越世八法堪任本际。是曰忍辱。若能觉了魔所建立。笃信勤修消诸挂碍。是曰精进。定无所毁入无挂碍道德之门逮平等果。是曰一心。若以智慧周旋往返。一切世俗度世之法而无所损。是曰智慧。是为六。何谓无败度无极有六事。志性专和不存在色而顺其理。若以法施及衣食施。是曰布施。虽奉禁戒其心质朴无有谀谄。是曰持戒。心如虚空和合而成。是曰忍辱。所修勤力一切所说。不用财业所宣妄言。是曰精进。其所禅思永无所著。是曰一心。其奉圣达顺其文字以益他人。是曰智慧。是为六。何谓贫度无极有六事。若除色像所兴立德。以法布施若衣食施。是曰布施。性不杂碎所奉无谄顺其禁法。是曰持戒。遵修仁和犹如虚空无增减心。是曰忍辱。若在穷厄志存衣食寂灭身心。是曰精进。若至梵天而为讲说禅定之业。劝助道德是曰一心。丰于智慧而在众尘财业甚多。放逸之中所在觉秽。而不舍远不患厌之。是曰智慧。是为六。何谓不回还度无极有六事。若有所施不著声闻及缘觉法。道不退转。是曰布施。虽不回还不毁禁戒乃成佛道。是曰持戒。越诸声闻及缘觉地。不中堕落而取灭度。是曰忍辱。若以精进执权方便。无所违失至一切智。是曰精进。菩萨若在一切五乐。能以方便禅思一心。灭众尘劳遵承智慧。是曰一心。若执智慧化诸凡夫沙门梵志。上至声闻及于缘觉。度世正见建立大哀。是曰智慧。是为六。何谓回转度无极有六事。若有所施不志灭度不厌习俗。是曰布施。若学禁戒所闻鲜少不能广博。是曰持戒。若习仁爱不能远离。住于瑕秽嗔恨之地。是曰忍辱。若以勤修志在荣乐不能制门。是曰精进。若学禅思在外忍辱不计吾我。是曰一心。所志智慧度于世业不能自拔。是曰智慧。是为六。何谓严净度无极有六事。而有所施不望其报福加一切。是曰布施。所遵禁法而无懈怠恒奉勤修。是曰持戒。又以仁和心无所猗精进合道。是曰忍辱。舍我及彼而无有异。是曰精进。若以禅定不计所有。不造因缘强而有势。是曰一心。若分别解一切阴盖不以疲劳。是曰智慧。是为六。何谓坚强度无极有六事。魔所化现不能动摇毁其寂静。菩萨所施心无所生。一切所有皆能放舍。是曰布施。若以禁戒有所美乐。不著吉良不择时节惟劝助道。是曰持戒。所怀柔软无能毁者消害众结。是曰忍辱。若兴精勤不以为患。不厌土地所周教化。是曰精进。若以禅思为一切故而广劝化。正受自在游居无碍。是曰一心。若圣明法思惟忍辱。一切所行而不荒乱。是曰智慧。是为六。何谓兴盛度无极有六事。若有所施不堕颠倒住中正法。是曰布施。所执禁法永无所思以是炽盛。是曰持戒。以仁和心而无所著。弃诸危害因缘之业。是为忍辱。若于吾我诤讼家业。断诸苦患灭众所著。身之尘劳永以灭尽顺从空教。是曰精进。设厌无常了于十二牵连之义心性坚住。是曰一心。若舍智慧及与无明永无有二。是曰智慧。是为六。何谓充满度无极有六事。若有所与劝至解脱不慕生死。是曰布施。奉持谨慎不忘他人。又菩萨心以念戒时。终不建立声闻缘觉怯弱之法。是曰持戒。若以仁和严净成就无数佛国。灭于三事志愿教化。是曰忍辱。其用精进常不懈惓心进至义。是曰精进。反覆解义心寂不乱。是曰一心。设以圣明摄三脱门不中取证。是曰智慧。是为六。何谓为世度无极有六事。其有所施心游存俗不劝于道。是曰布施。若以放逸不能谨慎。常犹豫行不能直进。是曰持戒。若合进力强欲自制堪任而耐。是曰忍辱。常以勤修习世俗法。是曰精进。其心有愿所生之处而无二念。是曰一心。若以俗智开化教人不出于世。是曰智慧。是为六。何谓度世度无极有六事。若以教施及衣食施。宣解道意。用是道故坐于树下。而自宣曰。快哉福之报。所愿必如志。疾至最寂然。乃归趣灭度。是曰布施。入于声闻缘觉转进弘护消除诸挂碍处。是曰持戒。若无漏法常奉仁和。是曰忍辱。若以逮得无所从生法。乃坐佛树训诲众生。是曰精进。若有菩萨平等三昧。诸根具足圣惠成就。是曰一心。若以专心行道正法。无怨害心。无声闻意及缘觉行。归一切智。是曰智慧。是为六。何谓无上度无极有六事。若信无数清净佛土。愍念众生而以不断。不可计劫而欲度脱。是曰布施。住于法想弃三恶趣取净佛土。是曰持戒。若成佛道。皆令众会紫磨金色分别章句。是曰忍辱。若习等施。犹如无怒佛为菩萨时奉进至真。是曰精进。若处家中奉于四禅不失定意。若在中宫婇女之间。佛土清净少欲尘劳。众会报应。是曰一心。若摄佛国寿不可计严净无限。存在众中辩才无量。是曰智慧。是为六。何谓不乱度无极有六事。若有所施劝助应法疾得神通。是曰布施。所奉禁戒而不毁断。贤圣之法成就至道备菩萨地。是曰持戒。若能蠲除一切非法奉功勋法。是曰忍辱。若能厌世奉具足典。诸佛所说善恶之义而悉信念。是曰精进。若住禅定智度无极。而住爱欲观察经道。觉而不舍亦无所著。是曰一心。晓了菩萨道法根原。是非瑕疵而悉分别。是曰智慧。是为六。何谓无怨度无极有六事。有所住处常能将护令无有失。是曰布施。而不退堕声闻缘觉不中取证。是曰持戒。若断吾我不计有身是我所者。除于结碍因缘之事。是曰忍辱。远离世俗第一愚惑。归于智慧顺从方便。是曰精进。其刈诸见闻念诸法得悉永寂。是曰一心。若消狐疑。智慧平等遵无想行。一心在道一切智尊。是曰智慧。是为六。何谓怨敌度无极有六事若有所施冀求望报而与众生。心怀怨恨至于法宝。是曰布施。若断三恼勤苦之趣志愿兜术乃至灭度。是曰持戒。与诸菩萨真正众生。而怀怨恨。是曰忍辱。若遵仁和多所开化。非时劝助。因其勤修积化无数。如先世菩萨所愿。有所度脱猗于恩爱。而自调习令成其道。是曰精进。若说无碍成三昧定。菩萨正受使一切人普得安隐。是曰一心。若为己身。求于智慧道德根原究竟道义自在正觉。不解若干所好义者。是曰智慧。是为六。何谓摄持度无极有六事。若劝所愿摄持功德。是曰布施。若兴发戒执取众生疗治至义。是曰持戒。若能建立摄取仁和。是曰忍辱。若以时节奉行勤修不中懈废。是曰精进。随时禅定劝化无数百千众生。是曰一心。若以圣智消诸弊碍而无所著。是曰智慧。是为六。何谓无所摄持度无极有六事。若以所施逮得辩才。所可遭遇不以增减。己身建立若干品类。是曰布施。不乐家居慕菩萨道。是曰持戒。若能堪任深要之法而不疑结。是曰忍辱。精畅不依仰人。是曰精进。若以禅思了奉空事。思惟人本遵承道法念无所生。是曰一心。若遭义理及更灭度。所学经典入三昧定消灭罪福。是曰智慧。是为六。何谓报应度无极有六事。若能备悉所作布施。不令缺漏究畅福庆。是曰布施。若能勤修重将其身具足所应。是曰持戒。其仁和行在所说事究竟成义。是曰忍辱。勤修所行一切吉利无所违失。是曰精进。其以禅定识于往古前世所处。以慧证明。是曰一心。其成圣智颁宣至诚靡所不通。是曰智慧。是为六。何谓无报度无极有六事。若有所施建立勤苦。见诸患难辄能觉了。不念获致无所悕望。是曰布施。若于中处致百千盖。建立灭度在于种姓不住颠倒。是曰持戒。若有所修不得身口及心念行。含和柔顺。是曰忍辱。所行寂然无有妄想。是曰精进。若以禅思住寂灭地不生想念。是曰一心。慧眼所观不以灭尽归无所归。是曰智慧。是为六。何谓自然度无极有六事。若有所兴心无所念。是曰布施。若以其心不悕望报福。是曰持戒。其人无我自然柔和。是曰忍辱。诸所勤修不行二法无有因缘。是曰精进。其在禅定不著内外亦无中间。是曰一心。有所观察永不分别一切诸法。是曰智慧。是为六。何谓无所有度无极有六事。其心不念于当来事所建立福。是曰布施。解于一切周旋三界如幻如化。是曰持戒。若众善想若无善想。常抱仁和心不怀此。是曰忍辱。若修行道而无所行。是曰精进。在于三界无所悕望。其心所在普归将护一切众生。是曰一心。若不想有为不想无为造如是行。是曰智慧。是为六。何谓广普度无极有六事。劝化无数百千众生。使舍悭吝而好给与。是曰布施。所禁顺业普同一切。是曰持戒。所行方便靡不堪任。是曰忍辱。若能建立住四意止而不懈怠。是曰精进。若不悭吝将护六事。存于道法而不回还。能怀来致八万四千诸三昧行。是曰一心。若能觉了一切尘劳结滞之业誓愿圣明。是曰智慧。是为六。何谓华度无极有六事。若有所施将慎六情不回道法。是曰布施。常行恭恪所施谦下而不轻慢。是曰持戒。若能堪任决诸结缚裂众罗网。是曰忍辱。其勤修行应病与药不堕罪盖。是曰精进。捐弃自大奉无盖慈。是曰一心。若以圣慧有所颁宣无能当者。是曰智慧。是为六。何谓无量度无极有六事。若有所惠常合智慧。是曰布施。以无量禁常行谨慎无所犯负。是曰持戒。所行仁和致三脱门。劝助此己不堕色想。是曰忍辱。若以勤修致四意断。是曰精进。若以禅思奉行慈愍致七觉意。是曰一心。若以圣慧修立悲哀致八道行。是曰智慧。是为六。何谓慕求度无极有六事。若能出家求钵衣服辄而得之。是曰布施。其行止足功勋戒具。是曰持戒。致功德藏断众患难生死之厄。若作国王。夫人侍女有所施与。闻之默然不以怀恨。是曰忍辱。求众利义积功累德方便勤苦。从锭光佛来。若有所施乃至于今而不懈惓。是曰精进。若劝叹人而顺其意晓众尘劳。是曰一心。若以顺时劝无上慧。以是三昧致最正觉。欲度众生而随顺之。是曰智慧。是为六。何谓厌度无极有六事。若有所施致于贫匮逮长者宝。是曰布施。若以持戒遵修十善。不以厌之乃劝化人。是曰持戒。若渐护禁启受道力而独寂尔。是曰忍辱。若不远舍所想恩德而犯妄想欲至勤修。是曰精进若以禅思而至弃捐一切非法。是曰一心。若生苦恼在于三界说己身慧。是曰智慧。是为六。何谓妙乐度无极有六事。所施福报来生人间。一切所欲皆以丰富而不自大。是曰布施。所奉禁戒生于天上。若于人间寿命常长。是曰持戒。所谓得人若能逮致无所从生法忍。是曰忍辱。所进勤修不虚方便必如至行。是曰精进。所云禅思弃于内外因缘之报。其所生处辄如真谛所行如愿。是曰一心。其智慧意无所妄相。是曰智慧。是为六。何谓无乐度无极有六事。有所救之无所望施。不舍众见。是曰布施。虽家奉禁而有舍家不贪世荣。是曰持戒。其行柔软而不怀恨。是曰忍辱。所奉修行勤苦难乐。是曰精进。禅弃等分致于苦恼。想众缚著与难合会。是曰一心。若于圣慧有颠倒想。虽为诸苦不从法行。是曰智慧。是为六。

　　　　贤劫经卷第二



　　　　贤劫经卷第三

　　　　西晋月氏三藏竺法护译

　　闻持品第九

　　佛告喜王菩萨。何谓闻持度无极有六事。见众穷厄不能自济。若宣法施。伏已致宝使众人闻。是曰布施。常以德本众善之行。既自身行复劝他人。若闻不持致大财富。是曰持戒。若闻善说能忍众苦不以为恼。假使菩萨若为梵志。悉从愚人得有所闻。修十二年兴发建立无上大道。觉了所生。是曰忍辱。若能精进捐弃家业不以为难。是曰精进。其解无常而闻因缘不以懈废。是曰一心。学无有师方便平等于诸憎爱。是曰智慧。是为六。何谓生死长度无极有六事。若惠施主得无所从生法忍。是曰布施。其能依猗无极大哀。是曰持戒。设以柔和劝慕弘誓。是曰忍辱。若以博闻施于一切。是曰精进。假使寂然加于无我。是曰一心。若以诸下纵使仆从。教诲忍和禅思弘圣。是曰智慧。是为六。何谓无断度无极有六事。若以所施兴立四恩救济危厄。是曰布施。护身口心常谨慎三。是曰持戒。其以人宜身心和同。志逮法忍四事和业。是曰忍辱。若用勤修四意断者。无所中伤。皆由学是建立至真。是曰精进。其用寂静逮四意止者。是曰一心。若以圣明修四谛事无复虚伪。是为智慧。是为六。何谓欲乐纯熟度无极有六事。一切所有施而不吝。是曰布施。开化功勋见空脱门。是曰持戒。若以至德教训用化。戒禁在于行业心生其上。开度众生显以斯戒。以忍顺意而有殊特人和能受。是曰忍辱。其以用法随时开化若干品训。是曰精进。晓了时宜奉行慈心。行四等意断他苦乐是曰一心。所欲训诲众生一切哀护应法。其所至宜随时不失。是曰智慧。是为六。何谓禅定度无极有六事。若建所施在在所欲不能违者。是曰布施。心怀谨慎弃众不可。是曰持戒。仁任和忍诸法自然入于和忍。是曰忍辱。一心勤修思惟建立。处所悉散毁灭诸非。是曰精进。若以禅思闻所弃捐身口心安承诸智明。是曰一心。若蠲除欲以圣明德去众秽行。是曰智慧。是为六。何谓神通度无极有六事。若以灯施因得其报天眼彻视。是曰布施。其奉禁戒专精听经。无所毁犯致天耳听。是曰持戒。仁和无二以用劝助因发道意。是曰忍辱。成就逮得识念宿命过去世事。神通自然为众生故处在世间。积功累德每生自克。是曰精进。怀来神通神足变化难逮无极。舍诸识著受平等禅。是曰一心。以逮斯恩因缘之报。以慧神通消灭众垢。因其三昧究畅圣明。是曰智慧尽诸漏矣。是为六。何谓世人巧便度无极有六事。不能劝学诸度无极。唯慕世俗巧术之宜。俱技他行。巧术所施使人修德。是曰布施。后当得报使无数人爱乐务道是曰持戒。能使一切技术巧便。皆达无余靡不通畅。是曰忍辱。其速奉行菩萨之法能令成就。是曰精进。若心以好。是曰一心。咨受道法。是曰智慧。是为六。何谓慈愍护养一切度无极有六事。若以心护一切众生以慈心施。是曰布施。用众生故不贪己身。以是持戒以时誓愿。因得自在所生之处。训化众生因奉善事而建立道。是曰持戒。犹过去王名曰摩调。所兴精进愁思勤修遵承随时。是曰忍辱。若作国王人求截头心不发恚。无央数人得生天上。以是精进若能堪任。复致财业以与开导。是曰精进。其不逸禅无所藏匿消灭六情。是曰一心。设用圣慧示无数众。人皆启受报应大果。众德六事诸所尘垢。勇猛所报为不见侵。不以过去而有增损。是曰智慧。是为六。何谓行哀度无极有六事。以能布施心自发念。欲使众生一切普安。是曰布施。若弃他人不自厌身悉散众结。是曰持戒。若能忍己骂詈杖捶悉以能忍。亦化他人令忍。是曰忍辱。若以精进具众德本。不以患厌度无极众。又以专精劝诸人众使出家学。是曰精进。若厌恶趣爱乐禅思功勋究竟。是曰一心。愍哀净除一切恶露而不懈废。所兴法施训化众生。是曰智慧。是为六。何谓欢喜度无极有六事。若能行恩其心悦豫而不怀恨。是曰布施。笃信守禁而致善德。是曰持戒。若以柔和成就惭愧不报粗犷。是曰忍辱。若以勤修心无嗔恨。自护安彼而善思惟不怀汤火。是曰精进。若乐寂然其心清净。建立成就断众贪欲。是曰一心。有所惠施心无所猗。奉行道法休息望报。观于智慧而受觉意。选觉意已遵修无愿建立脱门。不处颠倒无所伤害。是曰智慧。是为六。何谓劝护度无极有六事。若有所施心无所著。奉平等法不怀妄想。是曰布施。若以谨慎亲诸觉意。心受精进不怀恼热。是曰持戒。行无所想心志显明。其内外安弃诸贪羡。是曰忍辱。晓了有为观于无为心不处二。是曰精进。若以禅思观察势力。寂然精进。在所游至为一切首。是曰一心。若信圣明遵修道义。无极哀故开化余人。是曰智慧。是为六。何谓劝邪见度无极有六事。若在杂碎诸外异学。入其祠祀顺从其意而开化之。犹如随蓝梵志所兴福德之业。是曰布施。若颠倒戒众贼集会为贼所牵而显其行缘斯化度。是曰持戒。若在众杂若干恼行。而来犯之不以患厌。是曰忍辱。有所施与若入世俗不与同尘。而为颁宣寂然之义。是曰精进。若兴禅思游在冥中而乐于此。乐无所乐以法乐之。是曰一心。若梵志像欲化众生。随其所顺行而训诲之。是曰智慧。是为六。何谓劝正见度无极有六事。若入习俗为设法教。布施得福持戒生天。所作善恶皆有果报。以此济之。是曰布施。若世无佛菩萨。未曾随恶友教。是曰持戒。菩萨清净鲜白无瑕犹如雪山生好树木。曾有诸天鬼神众龙而游乐中。是曰忍辱。所奉勤修除去彼我。譬如贾客而远游行有所成办。是曰精进。若以智慧修治四禅亦无所护。是曰一心。若以圣明多所愍伤。一切众生建立不逮。犹如昔学本之所教。以一颂偈训诲八万四千国邑。是曰智慧。是为六。何谓劝住见度无极有六事。菩萨假使在于梦中心不悭嫉。虽佛不兴无有异心况现在乎。是曰布施。若遇恶罪及失身命未曾犯禁。是曰持戒。所生之处与光明俱。适生辄闻本清净忍乃得佛道。是曰忍辱。所生之处常见颁宣开化众生。以此道法训诲他人。是曰精进。在在所生善思念道。快建立业有所睹见。本性自然故致如是。是曰一心。若以度世及睹世事。无师主者。其身独立不从他受。其慧如是常宣至诚。其身口心未曾有欺。是曰智慧。是为六。何谓劝无住度无极有六事。若以权惠济有所救穷厄之士。是曰布施。谨慎身心心无所犯而无放逸。是曰持戒。逮不退转不起法忍。是曰忍辱。一切万物思不可得。勤修方便而无所住。以是无住劝六度无极。是曰精进。若于内外悉无所著。而众生迷心心塞不解。计有我想不了无我。为分别说了一切空。是曰一心。若不弃舍声闻缘觉。以圣明法依一切智。是曰智慧。是为六。何谓劝无猗度无极有六事。若集加恩一切三界皆得悦豫。犹如定光所有发起。是曰布施。若以禁行而无所依不有所求。是曰持戒。假使其心仁和柔软。未曾妄想一切诸法。是曰忍辱。勤修众行而无所著。是曰精进。禅定所见入菩萨地不堕颠倒。是曰一心。若以圣智消众尘劳归于大道。是曰智慧。是为六。何谓劝意度无极有六事。意自念言菩萨所济欲成佛国因致究竟。是曰布施。其自守行断三恶趣不为罪业。是曰持戒。以慈仁和报德相好端政殊妙见莫不欢。是曰忍辱。以勤修行往入大海致如意珠。消竭众难得自在法。是曰精进。若以禅思蠲除尘劳。如其志愿而致得之。是曰一心。若以圣明能坏众魔。所立训化莫不从教。是曰智慧。是为六。何谓劝忍度无极有六事。所出施与心在佛道未曾忽忘。是曰布施。救护地狱以寂静志。魔不能犯法不回转。是曰持戒。顺理所向奉行正法不怀嫉妒。如王太子号曰德光。布施自在一日悉舍一切所有施佛弟子。欲得车乘象马。满四十里幡盖郁茂璎珞衣宝无数华香。舍八万四千婇女。弃国捐王。手足耳鼻头目肌肉支体妻子。不逆人意。出家作沙门奉是正法。是曰忍辱。所奉众戒处于勤修而无所著。是曰精进。若于梦中见众玉女不以为贪。具身相好颜貌清净。是曰一心。若入城中心怀明智。设见比丘笃心敬之无若干想。是曰智慧。是为六。何谓造业度无极有六事。若身自立净修梵行。所可劝助得利养多。临法灭尽衣才覆形。犹如炎华学志所行。现毁佛身悉无所失。五枝新华五枝故华。亦往上佛。以是报应道法兴隆。正法得立至五百岁。像法亦尔。是曰布施。若以众戒消除他人诸恶行业。随其所乏以救济之。是曰持戒。所遵仁和若有挂碍而无吉利必得济厄。犹如贾客而入大海遇摩竭鱼。忽有浴池数二十五。各有白象辄乘其上得出大难。是曰忍辱。假使遭值天上世间快乐安隐。犹如往昔无开导主欲令精进。有大梵天名曰英妙。劝化天帝训诲众生令得生天。是曰精进。禅无所生。诸佛菩萨之所讲说。假使菩萨劝喻众生。使生梵天。从光音宫至无想天。是曰一心。圣明之业为诸世俗说现世事讲度世业。修十善行利益群黎。犹昔国主名曰得生。王有好眼爱乐道法。无数世中晓了此义。诸王慈行诸佛菩萨之所开导。以斯言教宣示一切。是曰智慧。是为六。何谓无所造业度无极有六事。心中好喜所乐功勋。一切原首心劝助施。所可劝助则为是著。昔者菩萨见定光佛。以华五茎散供养佛。所殖德本皆使获此功祚道德永无妄想。至法没尽皆共倚之。是曰布施。所学精进。将身口心无权方便。计有土地生死处所。是曰持戒。所修仁和有所慕乐求其苦本。是曰忍辱。有所精进建立俗事化入道法。是曰精进。若修禅定观于梵天寿命长短。是曰一心。所遵圣明未曾有言。犹如菩萨号名如来日。随其众生宣一品法。其余有身宣若干品。造立寂然而灭度之。后正法住立若干岁后法没尽。是曰智慧。是为六。何谓有余度无极有六事。往古菩萨定光佛时。供养所奉以誓道愿。是曰布施。身口有余依猗住禁。多所不信而乐己身。是曰持戒。其性仁和而无粗犷归燕坐力。是曰忍辱。假使勋修中间。猗有所乐不至正真。是曰精进。禅思慕乐侍行空无以斯为乐。是曰一心。若闻圣明心有所著或无所著。是曰智慧。是为六。何谓住有余度无极。不能顺真反向异门。志空处所声闻缘觉之所报应。不长佛道。入十地业而复退转。当知其意。是曰菩萨有余所行度无极。何谓无余菩萨所施度无极。劝助生死众生报应。如所能忍声闻缘觉。寂然而定不随退转。是曰布施。禁法之报离于智慧而能深入。是曰持戒。其以仁和畏至恶趣。勤苦之处心无所犯。是曰忍辱。若以勤修求于魔业。欲消其界使无邪元。是曰精进。政行禅思知寿命限究竟根元。是曰一心。若以智慧见知其宿命。断众苦患而好志愿。是曰智慧。无余度无极。何以得名曰度无极。谓是菩萨得从顺化随世所好。然后名曰无余六度无极。何谓明度无极有六事。菩萨所施奉于尊长不望其报。百千劫中服世饮食。不以身故而意怀忧也。是曰布施。所修法义诣佛树下。于一切法不怀狐疑。缘是乃至一切愍智。是曰持戒。其以禅思无所著法。斯一切智由从此生。是曰忍辱。若奉勤修住于道慧化五阴盖。是曰精进。若以禅定成最正觉。逮得天眼识其宿命睹所更历。是曰一心。其以圣明诸漏悉尽逮得佛眼。普达诸法心不犹豫。是曰智慧。是为六。何谓住明持度无极有六事。住于正法供养佛教存立经典。是曰布施。行所止处入于如来。身明口净无有众想。是曰持戒。其柔顺行不近俗法无所动转。是曰忍辱。晓了声闻缘觉之业。消众尘劳乃至灭度。是曰精进。所以禅思求于众生。心念所行以惠音尽。是曰一心。以知得脱不失时节行圣明慈。是曰智慧。是为六。何谓兴成就度无极有六事。佛兴世时成大财业。贤圣无量受于过去诸佛之教。是曰布施。以行劝助而得解脱。佛兴现世消众尘劳。是曰持戒。以而仁和受世尊教。又知止足不怀懈惓乃至大行。是曰忍辱。若以勤修建立弘誓。其人功德若在王位心不违法。是曰精进。若以禅思心常念佛不失至真。是曰一心。若以圣明劝助灭度。如佛开化五人身心。是曰智慧。是为六。何谓意不恼度无极有六事。行恩如意愿誓奉道以化他人。是曰布施。遵其至行以护他人御身口意。是曰持戒。所修仁和是深妙忍。正法没时坚固其志。是曰忍辱。所立勤修怀来道慧心不迷惑。是曰精进。假使禅思执持空无。不有想愿心无所冀。是曰一心。以其圣明思惟愁戚。慈念一切欲救济之。是曰智慧。是为六。何谓佛兴立在家居度无极有六事。若以所施兴发五事。何谓为五。一曰成座。二曰说处。三曰成眷属。四曰成就法乐。五曰成其书疏。是曰布施。所施立行其禁具足而无所犯。是曰持戒。其以仁和弃捐人想不计寿命。是曰忍辱。若以勤修奉平等业显示道义。是曰精进。以心禅思普修平等。奉行至德意无所愿。是曰一心。若以慧明归诸圣谛靡所不通。是曰智慧。是为六。何谓出家来度无极有六事。若有所施与心俱合致无漏行。是曰布施。其以谨慎令护身口合于灭度。是曰持戒。若以仁和厌于三界而无所著。是曰忍辱。勤修政行归四意止而生道意。是曰精进。所以禅思遵四等心。患厌周旋生死之难。是曰一心。若以圣明而放远舍愁戚之思遵修至真。是曰智慧。是为六。何谓愍哀博闻来度无极有六事。若以颁宣训精进教给众穷匮。是曰布施。奉受道法舍其身命无所贪爱。是曰持戒。正以仁和正法欲没。菩萨发心顺其时宜。自没其身爱护正法。是曰忍辱。若以勤修逮得总持恒识不忘。是曰精进。若以禅思其心体解十二缘起而无所起。是曰一心。若以智慧诸所更历遵修寂静。是曰智慧。是为六。何谓出家不断戒度无极有六事。所济他人如意所愿奉行法师命。是曰布施。所行禁戒遵于大哀无有微恨。是曰持戒。所志仁和不怀危害。谦下恭顺而不自大。是曰忍辱。所奉勤修强而有势不为怯弱。是曰精进。所禅志思行七觉意。通于远近靡所不达。是曰一心。所志智慧因能具足不起法忍。是曰智慧。是为六(上文第十二幅初六度无极下丹本有注云准标文脱佛兴盛度无极)。

　　神通品第十

　　佛告喜王菩萨。何谓住神通度无极有六事。若有所施至于重财不以贪吝。奉于道法而受真教。是曰布施。行无所著不猗邪正志于大道。是曰持戒。其以仁和不怀狐疑永无犹豫。是曰忍辱。志在勤修建立弘誓不违本愿。是曰精进。所以禅思光明所照通于远近。是曰一心。圣明所遵应于道地。事事有缘牢坚受持。是曰智慧。是为六。何谓神通不断度无极有六事。若有所救建立如来佛寺精舍以为元首。是曰布施。求于道业致智慧根拔无明原。是曰持戒。所志柔和达于本际而兴正真。是曰忍辱。奉行勤修通达色想而无所想。是曰精进。所以禅思寂然定意乃至脱门。是曰一心。遵承圣明修持总持。观于正行住淡泊地。是曰智慧。是为六。何谓入欲度无极有六事。若有所济合集势力以给怨家。是曰布施。所行羸劣次第顺力建立大势。是曰持戒。其以柔和消诸阴盖奉修道义。是曰忍辱。若断怨心犹王太子乐于清白。是曰精进。若常禅思心不放逸专唯定意。是曰一心。所以圣明有所度脱恶趣地狱生死之难勤修精进。犹如往古学之所行。是曰智慧。是为六。何谓立度无极有六事。有人行者救于恶趣。诱在生死使得超出。如顶相报。是曰布施。所奉行者若世无佛。开化众人各令得所。犹如往昔摩调圣王慈化天下。是曰持戒。所以仁和不起嗔恚。如羼提和截手足耳鼻不生恚心。是曰忍辱。其以精勤难可制持终不曀滞。犹如海中如意明珠。从其所求辄得所愿。是曰精进。所修禅思如在中宫。开化贵人使发道意超无等伦。犹如师子太子自在有所教敕如风靡草。是曰一心。若入圣明众智境界一切悉舍。能惠与人不断所幸。犹如古王头首布施。是曰智慧。是为六。何谓应进度无极有六事。所持衣物施与众生。犹如鳖王在海救厄。是曰布施。所奉持法犹如师子眷属围绕。救济贾客亦复如是。是曰持戒。所闻柔和。犹如梵志欲来害王而取其头即惠与之。是曰忍辱。所修精进如梵志子名曰思义。弃五所欲救护他人而劝度之。是曰精进。其所禅思如阿离念在于异学救护弟子及与他人。是曰一心。以圣明事开化无数百千众人。犹如鸟王救无反复。是曰智慧。是为六。何谓众报应度无极有六事。若愍世人有所救济。犹如离垢化众行净。是曰布施。所奉至行住于梵天。为阎浮利人造立德本令得入法。是曰持戒。所行仁和加于众生不惜身命。犹如在海见其船坏自杀其身以度众人。是曰忍辱。所行精进开化无数多所成就。犹如导师名曰福事。采海众宝以济穷匮。是曰精进。所以禅思愍伤他人而行劝助。犹如童子名曰意义。于八万岁奉行慈心用安众生。是曰一心。若以圣明了解现世度世智慧。以是智慧觉了空无。如须菩提解空识喻。众尘树叶悉能分别。其劝助者报应过是。是曰智慧。是为六。何谓无报度无极有六事。其所救济。不受报应乃至灭度。犹如大盖有所覆护。菩萨所修如是无极。如江河沙众生得度。是曰布施。所奉法行诸漏已尽。至不退转摄受普护。是曰持戒。所志仁和未曾有恨逮致佛道。是曰忍辱。所以勤修舍弃身命。一切万物供养三宝。是曰精进。所修禅定在佛树下。宣叹颂偈遵承法观以此行护。是曰一心。所遵圣明不论道慧。犹如海中舍和树叶香美疗病。菩萨如是。以道德香化于一切使发大道心。是曰智慧。是为六。何谓无乐度无极有六事。所济众生犹如灭度。譬如贤者名曰汉林。度众迷惑。故当晓知菩萨本行此宿所喻。是曰布施。其禁无量患厌众难志愿无为。犹如往古菩萨所行。精进入海致无量宝。故引譬喻。是曰持戒。其仁和行。若迦夷王而截其头及鼻手足不怀嗔恚。是曰忍辱。若勤修行出迦维罗卫无有见者。所以平等入正得佛。是曰精进。所以禅思四品具足。净修梵行慈悲喜护。是曰一心。犹以智慧度无极成其亦难致在世正受心常等定。是曰智慧。是为六。何谓时进度无极有六事。若得止处次第惠救众厄难。是曰布施。所行谨慎如生鳖中。其为鳖王时将护己身又济他人。是曰持戒。所志仁和亲近众行归护身口。犹如人贤所行慈忍。断其诸节不抱伤害。是曰忍辱。所修精勤。佛兴世时所在见佛。如来平等其三昧印于一切行。三千岁未曾休懈。是曰精进。所曰禅思在于中宫妓婇女间。常修清白而不放逸。是曰一心。顺智慧时在于生死。在在所至将护诸我使了无我。是曰智慧。是为六。何谓光明度无极有六事。若以华香不饰。贡上诸佛菩萨。是曰布施。所谨慎行愍伤他人。犹如飞鸟空身飞去无所慕乐。是曰持戒。所志仁和解一切空以逮法藏。是曰忍辱。勤力桥梁救济危厄。是曰精进。所思禅定如往古劫。始初菩萨之所奉行深入道行。是曰一心。所修圣明兴发法忍。如两童子执心如地。是曰智慧。是为六。何谓无量光度无极有六事。善权方便而有所济。因以报致佛大光明周遍无数诸佛国土。是曰布施。所奉勤修劝助逮得不起法忍。是曰持戒。其仁和者劝助法相而无所著。是曰忍辱。所可精修奉行空法。劝助大道归此空无。是曰精进。所以禅定助化众生。常不懈废使不退转。是曰一心。所修圣明住第八地。在所劝化莫不蒙荷。是曰智慧。是为六。何谓报安光度无极有六事。若至魔径临寿终时。其功报应。犹兜术天忽没来下。开化饿鬼除其饥厄。是曰布施。降伏魔径所奉愍哀。放舍身缚亦脱罪厄。犹如往古国王太子名曰须赖。所脱苦患。是曰持戒其行仁和在于鱼中。安诸鼋鼍隐乐得食。是曰忍辱。所勤修行诸王女等。而在恐惧危厄艰难愍伤济之。是曰精进。所修禅思。在疾疫劫以药疗之。犹如往古童子所作长益。以五头首救寂阎浮提诸非邪恶。是曰一心。以此圣明救济一切。犹往古喻五百贾客。以五百玉女及诸玉女。就为导师护五亿人一心宿卫。是曰智慧。是为六。何谓不回还度无极有六事。既有所济不乐声闻缘觉之业。愿求无上正真之道。是曰布施。所奉谨慎观于至义而不懈废。是曰持戒。所遵仁和能畅究竟不中怀恨。是曰忍辱。所行遵修执权方便。有所救济使不放逸。是曰精进。所修禅定显明章句而不迷愦。是曰一心。所谓圣明得至七住不退转地。是曰智慧。是为六。何谓为娱乐度无极有六事。有所给与以开难化众令发道意。是曰布施。以行将养佛兴世时。说其报应而度脱之。犹如往古太子势首救众危厄。是曰持戒。所修仁和。如功勋国王安和万民。如是安身亦安他人。一切适安我身亦安。是曰忍辱。所进勤修逮得总持辩才无量。是曰精进。所习禅定以用劝助。是功德报令众生安。是曰一心。其以圣明在六住地。柔顺法忍至不退转。是曰智慧。是为六。何谓鲜洁度无极有六事。若有所兴无所依猗。亦不相报加于众生。是曰布施。所修谨慎常抱笃信。怀来七觉觉诸不觉。是曰持戒。所修仁和慈念众生。不贪其身亦不惜命。是曰忍辱。所志勤修选择诸法。合会至行致诸觉意。是曰精进。若以禅思无所想念而不放逸。是曰一心。所以圣明致得佛道而度一切。是曰智慧。是为六。何谓成世法度无极有六事。若以所济报应无数。致于永安无复众难。是曰布施。所以谨慎慕求道法。八正之业至平等慧。是曰持戒。所念仁和不疑道义决坏罗网。是曰忍辱。所行勤修于现在法长得安隐。是曰精进。所谓禅思精进本行灭寂正受。是曰一心。其遵圣明所作已办受四意止。是曰智慧。是为六。何谓净俗度无极有六事。其以所行救三千世界从始至终无有异心。是曰布施。从始生来普安一切。周旋往来三界众生是曰持戒。发意以来教化群黎。至无所至使无处所。是曰忍辱。使三千世界一切众生精进灭度。犹初发意出家学故其心难当。是曰精进。所谓禅思令诸众生得摄其意。专惟经法而不放逸。是曰一心。其以圣明至于地狱。救济危厄适生堕地。口有所宣论讲经道逮得法典。是曰智慧。是为六。何谓成种度无极有六事。其所救者。致眷属和无极大财。是曰布施。所谨慎行致眷属和而无罪殃。是曰持戒。所修仁和若干眷属。各各自安无能坏者。是曰忍辱。若有勤修所有眷属。不使自恣放逸之行。各各办业用意不废。是曰精进。所遵禅思。若有嗔诤皆令和合致明眷属。是曰一心。所修圣明。一切眷属皆有智明而无闇蔽。是曰智慧。是为六。何谓来成眷属度无极有六事。于五百岁开化劝诲。诸大众会使发道心。是曰布施。所奉谨慎劝和合同。无数众人不以为诤如佛眷属。是曰持戒。其所仁和为无央数众生之藏。犹昔摩竭有一大鱼海水能受。所有究竟从始至终。若有伴行如井中鱼。是曰忍辱。所谓勤修多护众人除淫怒痴。犹如海中明月珠藏随时消水。是曰精进。所行禅思如阿离念。弥学外异微术。多愍众生而劝化之生于梵天。是曰一心。遵修圣明多所愍伤。犹须菩提见有异人收捕鹿王五百众眷闭在穷厄。悉解脱之。乃化天下一切众生建立十善。是曰智慧。是为六。何谓不坏眷属度无极有六事。若舍两舌言常至诚不斗乱福。是曰布施。常怀慈心不抱危害。缘名远闻靡不敬爱。是曰持戒。所云仁和常有等心。慈愍众生而不偏党。是曰忍辱。所以精修不以衣食。开化众生唯以道法。是曰精进。其志禅思逮得总持辩才无量。是曰一心。所以圣明执持解脱。解诸结缚令无挂碍。是曰智慧。是为六。何谓除尘来净度无极有六事。若有损耗使增功德。疗诸疾疫普令安隐。是曰布施。若在弊碍不能自济。为作救护令心开解。是曰持戒。若有师父尊长骂詈。供敬归命不怀嗔恨。是曰忍辱。其所勤修在胎心正。治众病疾将护开化及诸比丘比丘尼清信士清信女。是曰精进。若母疾病瞻视给使。与诸可乏医药饮食。是曰一心。若以圣明为无数众而决狐疑。各得开达奉无上真。是曰智慧。是为六。何谓观土度无极有六事。常抱仁慈不以害眼加视众人。是曰布施。而无挂碍无阴盖心谨慎心念。是曰持戒。志性仁和见诸怨家。念如赤子不怀毒害。是曰忍辱。具足神通内外无弊。睹化十方不中懈废。是曰精进。若净修行严治天眼。见于一切五趣生死。是曰一心。若无数世柔和其意。言辞和雅分别圣慧。是曰智慧。是为六。何谓宣誓度无极有六事。以报应德劝助众生得受功德。是曰布施。所谨慎行消众挂碍而无结滞。是曰持戒。而无所著不以为闻。了向悉空兴发仁和。是曰忍辱。所志勤修日日增进。至未曾有入无上道。是曰精进。若以四等慈悲喜护。护于一切迷惑之众。是曰一心。圣明众生患厌不可。奉柔顺法乃至贤和。是曰智慧。是为六。何谓无放逸度无极有六事。有所施与劝助道德不与俗业。是曰布施。若眷属羸护奉行业。其有人来节节解之。不生毒心慈劝道法。如射猎师心怀怨结。若有人来节节解之。猎师心悦不以怀害。是曰持戒。若以仁和宣善义理。投之于火欲危其身不以怀结。是曰忍辱。所以勤修竟至灭度。观于有为如火炽然。消之以法。是曰精进。所谓禅思除一切尘独乐一处。若以戒法救众人愚。是曰一心。慧无所乐而等其心。犹国王子施得土地。令其无罪而有势力。是曰智慧。是为六。何谓周旋度无极有六事。多有财业所加以慈而不怀害。是曰布施。所可谨慎不抱谀谄而自显己。是曰持戒。其性仁和所作功德不以为厌放舍宫殿无所贪爱随时惠施。是曰忍辱。所以精勤。奉平等法而不放逸。是曰精进。若以禅思而不回还。堕不可法默然淡泊。是曰一心。若以圣明立一切法。坚住不动不落声闻缘觉之法。是曰智慧。是为六。何谓灭度度无极有六事。若用饿鬼不行悭贪。见苦众生而愍伤之。是曰布施。心见众生挂碍之业。而慈哀之示以无弊。是曰持戒。所行仁和闻地狱苦睹恶形色。益用四等而哀愍之。是曰忍辱。所奉勤修断诸邪见多怀慈哀。犹昔阿王子字鸠那罗。弃诸婇女受辱不怨。是曰精进。若禅脱门乐此寂静。犹昔菩萨坐阎浮树道德巍巍影覆其身。是曰一心。若以圣明灭淫怒痴。如王弃国出家为道。衣毛为竖众默啼哭不以顾恋。是曰智慧。是为六。何谓豪贵度无极有六事。其所闻能以割情。所珍爱宝惠与作福。是曰布施。奉修谨慎而不自大。谦下供顺奉敬三宝佛法圣众。是曰持戒。不求名称不慕世荣唯法为上。是曰忍辱。所遵勤修奉事尊长父母师友。是曰精进。所以禅思开化众生。犹如往古拘修摩王有太子多所救济。往来周旋奉行至法。本性清净未曾抱害。是曰一心。以出家学求智度无极精进圣明。是曰智慧。是为六。何谓眷属亲里度无极有六事。若以所救劝化导法。爱乐出家志存放舍。是曰布施。其以谨慎奉顺哀愍。所有子孙开示义理颁宣至教。是曰持戒。其行仁和所至恼热。教训开导不可计众。如是无厌。是曰忍辱。其勤修行志存听法。见不达者而为敷演各令心解。是曰精进。所以禅思助合众生示之罪福化不使乱。犹如往古善目转轮圣王。是曰一心。将护圣明二俱同党。若能自制不犯贪欲。而以救护颁宣说法建立众人。是曰智慧。是为六。何谓心无所亡度无极有六事。自能伏心不随邪见。出于堑难不随贪厄。是曰布施报。所可遵行众禁具足。不断三宝兴隆道教化众不逮。是曰禁戒报。所云仁和安柔心行。身虽遭苦由博闻故能忍众患。犹如须赖人来加毒其心不恨。是曰忍辱报。若以勤修行自伏其心。超出懈中将护他人。使不危厄长致安隐。是曰精进报。其以禅思弃舍放恣。奉不贪欲不恨寂定。是曰一心报。其以圣明宿止威仪礼节之法。心所依猗供养诸利。加以法施度众盲冥。是曰智慧报。是为六也。

　　三十二相品第十一

　　佛告喜王菩萨。何谓谛住安平止度无极有六事。遍从平地举足前行追慕三昧。是曰布施报。若建立安劝化众人。不更恼害终始无患。是曰持戒报。一切众人不能动摇。心不起恨意和颜悦色。是曰忍辱报。所立其意奉开士法。不以有劳径前不退。是曰精进报。显发慕乐无上正真。令众生安敷演禅思。是曰一心报。说其报应所生之处。常见诸佛咨受大道。是曰智慧报。是为六。何谓来千轮度无极有六事。若以致来众物所有。若干种轮持用布施致千辐相报。是曰布施报。若以各各奇异殊特好妙颜色。身在其中无所破坏。是曰持戒报。若生异品若干种香。心不以著无增减意。是曰忍辱报。其勤修者坚持其志。犹有术师执持太屏。若因浮筏径浮渡江及安眷属。是曰精进报。若演光明普耀远近。通于十方由得自在。是曰一心报。若振大光一切蒙荷。悉得圣明众冥消索。是曰智慧报。是为六。何谓肌软细度无极有六事。若书文字斯非恬怕。以用开化一切众生示以罪福。是曰布施报。其依言教奉仰真正。不为虚伪而怀来义。是曰持戒报。其以具足众德之本。来妙神明心不起灭。是曰忍辱报。若谛超越众恶之瑕。致众开士来相化导。是曰精进报。若无恚恨获致功勋。和颜悦色踊跃存法心无所著。是曰一心报。在于生死所生安和化众愚冥。是曰智慧报。是为六。何谓足下平度无极有六事。若足下平所至无难。足下所蹈虫蛾永安。是曰布施报。其举足时心无疮病。行不犯法其心仁和。是曰持戒报。若举足时庠序安隐。性不卒慌亦不惶懅。是曰精进报。其举足时福致弘旷。犹如虚空用救众生。是曰一心报。其足底满功福炽盛而无边际。是曰智慧报。是为六。何谓长指度无极报有六事。其指长好。宿德所致无有曲秽。是皆所施报应之功德。是曰布施报。其指纤好。渐稍相应而不邪乱。宿命行安。是曰持戒报。应是功德指长顺调晃妙柔软。是曰忍辱报。德行相应指长微妙。渐稍细滑无粗文理。是皆精进报。指长吉祥。见者悦然无不吉利。此者皆是一心之报。其指光泽。随次和顺正齐不乱。是智慧报。是为六。何谓手足缦中度无极有六事。手足满平而缦中者。前世之时若有所施满足与之。是布施报。其指平正建立安隐。无有不正视之心悦。是持戒报。手足无瑕清净极姝本行仁和。是忍辱报。佛者手足紫金色者不受尘土。往昔勤修不以懈怠。是精进报。手足柔软而无粗恶光泽甚好。是一心报。其手足鲜赫赫明好。与众超异见莫不欢喜。是智慧报。是为六。何谓膝平度无极有六事。其膝兴正。因稍转上普具有异。德行殊绝见莫不敬。是布施报。其膝安和不相切摩。是持戒报。手足佣好而不进退咸宜有常。是忍辱报。宜则仁慈行步举足。安和庠序亦不卒暴。是精进报。盖修平正亦无偏邪常行寂然。是曰一心报。睹者悉欢光像分明。是智慧报。是为六。何谓寂藏度无极有六事。其寂藏安和光色赫耀而不现体。是布施报。其寂以清润泽一切皆使蒙荷。是持戒报。其毛右旋。各各齐正而不邪行。是忍辱报。其德巍巍。在所至到化变度人。是精进报。其演光明无所不照多所安隐。是一心报。使他人见瑞应怀来无上圣明。是智慧报。是为六。何谓脐深度无极有六事。其行日进稍至玄深乃志大道。是布施报。其威神德淡然无畏心不怀难。是持戒报。其奉柔润深至平和。是忍辱报。其行具足不以恐怖。是精进报。亦如好华柔软和安。精专不迷。是一心报。其脐无毁。长益一切行不损减。是智慧报。是为六。何谓毛一一生度无极有六事。其毛上向。右旋清正顺理独立。是布施报。其发绀色光光明好见无不喜。是持戒报。毛柔软细滑泽晃然。是忍辱报。其色润泽不受垢尘。是精进报。毛色柔好各各右旋。是一心报。各各待立而不卒暴。不相切摩各各齐正。是智慧报。是为六。何谓紫金色度无极有六事。其色如火中金。是布施报。其柔润色不为粗犷。是持戒报。清净无瑕色逾日月。是忍辱报。其光晃昱照于远近。是精进报。其无垢尘以为清明。是一心报。其光柔妙色和耀好。是智慧报。是为六。何谓师子胸臆度无极有六事。其身渐满而不缺减。是布施报。身盛妙好有巍巍德。是持戒报。身以坚强无能犯者。是曰忍辱报。众所观仰视无厌足。是精进报。其身弘广犹如难逮。是曰一心报。身无能坏坚如金刚。是曰智慧报。是为六。何谓常善次度无极有六事。其身所行具足充满。是曰布施报。尊不可逮吉祥以满。是曰持戒报。端政绝好有见乐喜。是忍辱报。其行德业平等满者。是曰精进报。计其相好色若杂珍师工作好画。是曰一心报。柔润光明清净无瑕。是曰智慧报。是为六。何谓长臂报度无极有六事。其身香勋而无断绝普闻一切。是曰布施报。真住正安而不可动。是持戒报。和顺庠序坚固不起其心和调。是忍辱报。若以自致其臂长姝与众超异。是精进报。行步庠序臂长出膝天人所奉。是一心报。现身柔润光明赫赫照于一切。是智慧报。是为六。何谓佣髀度无极有六事。若以身髀佣顺雅好心慈志和。是布施报。独立坦然无能牵掣常得自在。是持戒报。善能分别处所至安而无祸难。是忍辱报。以身齐正肢体渐佣。是精进报。威光巍巍无见顶相。是一心报。一切众生目所观仰莫不爱敬。是智慧报。是为六。何谓脑合充满度无极有六事。以渐觉满功德成就。是布施报。心谛坚住常怀和安。是持戒报。净如明珠而自焰者。是忍辱报。若以平等而兴治行无有懈废。是精进报。身口柔和其心安隐。是一心报。和润无数毁莫能坏者。是智慧报。是为六。何谓钩锁度无极有六事。见众求者常和悦豫。是布施报。渐以觉悦消众不达。是持戒报。其德各各若干普同。善相依因道法成行。是忍辱报。若有所说咸共默然。悉和等受适见奉行。是精进报。其光绀青煌煌照远。是一心报。若令世间一切众生所缚众厄自得解脱。见无厌足。是智慧报。是为六。何谓牙齿白净度无极有六事。齿极白净编合不疏。是布施报。柔润白好而无点污。是持戒报。以顺次第犹白莲华平等安隐。是忍辱报。齿坚白要而无杂黑。是精进报。所施建立弘安无危。是一心报。身以润泽柔软光光。睹其明曜未曾厌足。是智慧报。是为六。何谓牙齿齐平度无极有六事。下齿齐平不以邪倾。是布施报。上下柔泽悉以无粗。是持戒报。次第合致间无所受。是忍辱报。其齿佣平亦无高下。是精进报。齿不毁损坚固强好。是一心报。下齿正上上齿正下。安隐牢固见莫不欢。是智慧报。是为六。何谓四十齿度无极报有六事。其四十齿具足而悉平正不减。是布施报。齿不邪倾正齐如水。是持戒报。齿妙殊特与众不同。是忍辱报。其齿通利间无所碍等定不疏。是精进报。齿生吉祥见无不利。是一心报。齿甚坚固不可动摇可悦人意。是智慧报。是为六。何谓广长舌报度无极有六事。为菩萨时耳听经典择说至言。是布施报。去舌上垢乃传佛语净口宣义。是持戒报。口说平均不为偏党。是忍辱报。舌极广长色如莲华光明赫赫。是精进报。其相生妙各各别异。是一心报。舌如百叶光色奇好晃昱远耀。是智慧报。是为六。何谓梵声报度无极有六事。行菩萨道颁宣经典。高举唱音令众人闻了了无疑。是布施报。音向可爱闻莫不喜。是持戒报。若干品音所宣各各。是忍辱报。未曾有音和不可逮。是精进报。音常和调言辞安隐而不断绝。是一心报。一切音好哀合和雅动众人心。是智慧报。是为六。佛言。复次喜王。将顺身心常使和安。是布施报。其以身行身口心定寂然安和。是持戒报。若以十善兴发所生。志在天人使为道业。是忍辱报。教告一切开化众会无所犯负。是精进报。悲和之音柔润向哀告于众生是一心报。音宣法化决众狐疑莫不解悦。是智慧报。是为六。何谓味中上味度无极有六事。若以食膳一切所供。其味殊特可众人意。是曰布施报。其所惠与食者。得安快而无患。是曰持戒报。受者和同与檀越心无诤讼意。是曰忍辱报。所施供具多少使平令身无疾。是曰精进报。食膳极妙于口甘美而无秽臭。是曰一心报。不热不冷其味和适而好轻柔。是曰智慧报。是为六。何谓师子颊车度无极有六事。其背广平师子形独步三界。是布施报。犹如莲华光泽色妙。行如师子。是持戒报。若如师子转进而前无所畏难。是忍辱报。所以显现大神巍巍尊妙殊特。是精进报。其余所宣欢悦一切众生所敬。是一心报。其目见者莫不自归。面色喜悦睹德奉敬而无厌足。是智慧报。是为六。何谓眼如牛如月怀来以度无极有六事报。其眼细妙引长而好。如月初生。是布施报。其目分明善谛巍巍无一短乏。是持戒报。其目晃明柔软鲜好殊绝难比。是忍辱报。面无怯弱光明泽润。是精进报。颜貌妙好身形平正如日初出。是一心报。光如日月照于八方。上下闇冥无能逮明。是智慧报。是为六。何谓目绀青色度无极有六事。若有见佛心中悦喜。以一心归而敬眼视。是布施报。眼之所睹而目寂定无一不正。是持戒报。目微妙好无能诃者远近皆伏。是忍辱报。眼之所视亦无伤害多所加益。是精进报。远见玄迥解一切结。是一心报。所见无厌不可得底所睹平等。是智慧报。是为六。何谓鼻如鹦鹉度无极有六事。鼻如鹦鹉隆平正妙。是布施报。常以寂定无有邪非。是持戒报。鼻好润泽耀如明珠。是忍辱报。柔软谛忍仁和威仪莫不奉仰。是精进报。众人所见敬爱无已而无厌足。是一心报。意舍所念受不可猗。不存诸香以道为香。是智慧报。是为六。何谓顶髻相度无极有六事。其髻团圆自然兴起光明昱昱。是布施报。髻发绀色炜炜难量而各右旋。是持戒报。髻曜赫赫光明所照不可得际。是忍辱报。肉髻充满无有邪非伫立而安。是精进报。滑泽回旋安谛相断不相杂错。是一心报。振曜光光所照无限。是智慧报。是为六。何谓如来肉髻度无极有六事。发生青色如无上绀。滑泽耀耀逾琉璃光。是布施报。发毛右旋各顺本根而不相猗。是持戒报。其身清净尘垢不著。犹如莲华不著尘水。是忍辱报。第三十二上下诸天无能睹顶。是精进报。三界众生莫不乐见威德远显。是一心报。言若天雨不能污之。净如虚空音犹雷震。是智慧报。是为六。何谓出游步度无极有六事。其独步出而无挂碍。是布施报。若弃捐非能一心者。志行弘安乃名佛子。是持戒报。无央数天往见奉敬伏地自归。是忍辱报。能自护已目无所著。是精进报。勇高游腾神足无极。是一心报。一切所有能惠不吝宣畅道训。是智慧报。是为六(丹本有注云三十二相中旧阙二种文)。

　　　　贤劫经卷第三



　　　　贤劫经卷第四

　　　　西晋月氏三藏竺法护译

　　顺时品第十二

　　佛告喜王菩萨。何谓顺时度无极有六事。消治众疮心无所著行如莲华。是布施报。遵修春夏生百草木时节除寒。是持戒报。其身妙好巍巍殊妙如众星明。是忍辱报。平等随顺无所违失。是精进报。皆以杜塞一切恶趣示其和安。是一心报。假使众生在于恶路。各以若干光明照之使得解脱。是智慧报。是为六。何谓知时度无极有六事。若于卧寐向晓后夜。忽以晓了思惟正法。是布施报。身能弃家捐其财业行作沙门。是持戒报。告其车匿。归解喻家父王及妻。成佛还国当相度脱。是忍辱报。其身修行志性出家受著袈裟。是精进报。若慕解脱求无上道。是一心报。入于寂然分别颂音。还入家居有所度脱。是智慧报。是为六。何谓分别度无极有六事。愍伤众生入罗阅只分卫福人。是布施报。上在天上为诸天人宣布道化。是持戒报。入罗阅只游行已讫。还上天顶以寂化众。是忍辱报。直身而立无所依猗三昧正定。是精进报。若禅思惟解念三界一无真谛。是一心报。思惟察视十二缘起。根原所由皆因缘对。是智慧报。是为六。何谓顺世度无极有六事。行入分卫各各得利受者安隐。是布施报。顺随世意饥馑之时拔其虚乏。犹如罗摩子所游至处多所济难。是持戒报。逆诸非法解难不疑。受此道业。是忍辱报。若于六年超越众碍无有一弊。是精进报。坚固行禅解于一切。所有悉无如聚泡沫。是一心报。不违犯法。饮食自然闻名皆归。坐佛树下降伏众魔。是智慧报。是为六。何谓边际度无极有六事。若降伏魔并及官属。因转法轮度脱一切。是布施报。劝化一切三千世界众生之类。使得永安而无众患。是持戒报。诲训众生其斗诤者令和合之。建立贤行使无所犯。是忍辱报。若三千界兴乱令和同其道味。是精进报。行是四禅定意正受。奉行十善不以放逸。是一心报。斯消无明众冥尽索使永无余。逮致显耀。是智慧报。是为六。何谓蠲除度无极有六事。往昔游在迦夷罗卫国土。止顿周流七年教化。穷罪悉灭除其患难。是布施报。芟灭斯垢游于三界而无所著。是持戒报。若能方便三毒消灭心无所生。是忍辱报。观于众生生死罪福等于慈哀。是精进报。其以患厌分别禅思。逮致八品而不忘失。是一心报。永无所妄断于贪欲。消害无明兴发道慧。除一切法令不虚妄。一心奉行智慧度无极。是智慧报。是为六。何谓金刚度无极有六事。若有逮致金刚三昧心不倾动。是布施报。若以方便弃捐无明奉行至德。是持戒报。趣于道义无所受焉。悉舍众秽。是忍辱报。一切将护三界众生。随俗开化度脱一切。是精进报。己身功德止顿次第。随顺发起尽其本元。是一心报。知于一切众生心性。成最正觉。是智慧报。是为六。何谓造救度无极有六事。以成正觉诸天所说。一心弃捐众恶之行寂以禅定。思惟世法救护一切。是布施报。消灭恶趣地狱苦恼众罪之患。是持戒报。晓了诸根德行成就。诸不具足皆令备悉。是忍辱报。消化一切诸众生类尘劳之厄。永以无余。是精进报。诸所伎乐不鼓自鸣。悦一切意悉发道心。是一心报。三千世界众藏财宝。常造布施无央数亿百千天人。是智慧报。是为六。何谓自然度无极有六事。三千世界树生华实冬夏恒茂。以用惠与诸所穷乏。是布施报。除于一切恼不可计勤苦之痛使长安和。是持戒报。一切众生诸根具足究竟自然。是忍辱报。所有自然三千世界平如右掌。是精进报。诸色形像入于垢秽实不虚妄诸天蒙恩。是一心报。降伏四魔慧无等伦成最正觉。是智慧报。是为六。何谓伏魔力度无极有六事。行菩萨道疗治一切三千世界三毒之病。成最正觉。是布施报。消众尘劳灭一切魔诸诤讼业。是持戒报。化诸天子众害恶鬼不和之难。悉令永安。是忍辱报。其诸死魔官属自然降伏归命奉佛圣教。是精进报。无有五阴身魔自解而无缚结。是一心报。如其所愿成最正觉为一切智。是智慧报。是为六。何谓不退度无极有六事。坐佛树下一心精思而不厌足。是布施报。若以见魔而无所畏。自致正觉度于一切。是持戒报。其身不乱本末寂然心定永安。是忍辱报。其心忻然寂定安隐无有众魔。是精进报。用等惠施。所行平正等无有异。是一心报。言行相副身口意定逮得佛道。是智慧报。是为六。何谓一时度无极有六事。一时之顷勤修智慧。成无上正真道为最正觉。心所奉行导御随时。是布施报。从其伴党消除尘垢常奉清净。是持戒报。世尊意念。永害三毒兴隆三宝。是忍辱报。所度正受灭尽诸垢使无三毒。是精进报。晓了分别十二缘起断诸牵连。是一心报。能以逮得无所忘失。识于三世去来今现一切诸法。是智慧报。是为六。何谓无所等度无极有六事。以肉眼见一切众生在苦恼患。立于大安。是布施报。若以天眼见诸生死合散善恶。化使度世。是持戒报。劝化他人声闻处所令无所著。是忍辱报。若以神足变化所为。往来周旋济三界厄。是精进报。若有所念。心观如是清净之行颁宣之法。犹如梵天。是一心报。若以知时誓愿圣慧。讲说经法通于十方。是智慧报。是为六。何谓三昧度无极有六事。坐禅思惟无衣食想。在佛树下处于道场。是布施报。其笃信法觉意顺理不失精进。是持戒报。喜悦觉意乐于道义心不存俗。是忍辱报。分别经典十二部业。正觉之行以化一切。是精进报。而弃愦闹无有邪心。其三昧定而修正受。是一心报。其护觉意将养众生令至大安。是智慧报。是为六。何谓训诲度无极有六事。若得佛道观察本末开化众生。是布施报。正使无请无说经法为颁宣慧。是持戒报。光耀解脱奉持不犯。志性愍伤变化巍巍。是忍辱报。犹如忧为迦叶兄弟伴党三人。自专以为道真。佛所劝化皆使至道。是精进报。众生问义不以疑碍。讲说宣传各令得解。是一心报。分别发遣决了圣明靡不通达。是智慧报。是为六。何谓佛道度无极有六事。其以无明颁宣经典示以圣慧。是布施报。佛所遣使安隐无明。令至晃昱道德之光。是持戒报。灭一切秽顺从永慌辩才无量。是忍辱报。其法平正致定不忘常念十方。是精进报。普入一切奉行至德强而有势。是一心报。勇猛无畏晓了道元志无上真。是曰智慧报。是为六。何谓一切智度无极有六事。在诸通慧目之所睹而无弊碍。是布施报。知众会心所念本末。因为说法令心坦然。是持戒报。能闻远近所演至要平等坦然。是忍辱报。随时说法从一切意各各得解。是精进报。其宣经典不失次叙。各得其所方便有宜。是一心报。从其所乐讲论正慧而无所受。发起一切成其诗颂。是智慧报。是为六。何谓无余度无极有六事。若心安隐奉行道法。发起至义至无余难。是布施报。若用道法以为快乐。速为他人开化不逮。是持戒报。笃信诸佛所说经法。等无有异。是忍辱报。等观三世去来今事永无挂碍。是精进报。若以禅思脱门三昧。因斯正受随其所乐。恣其所为思惟定意。是一心报。各为讲说若干品法。皆得开解志无上法。是智慧报。是为六。何谓有余度无极有六事。灭度之后舍利分布。以福训诲使得无为。是布施报。思惟禁行亲近无为恣其所乐。是持戒报。是于如来精舍神寺。诸天一切皆来自归皆当作礼。是忍辱报。佛灭度后勤行训诲精进不疲。为声闻行不令挂碍。是精进报。稍渐进前三昧正受得至灭度。是一心报。以圣明根修度世慧普游弘衍。是智慧报。是为六。何谓可止度无极有六事。在于佛世教化众生。受食利养行正不邪。是布施报。说可福报。犹如梵志字披罗陀。骂詈诽谤。佛时和颜不以嗔恨。尔时三亿天人悉发道心。是持戒报。孙陀利者(晋曰善妙)谤毁如来。如来因是开化外学万二千人令得解脱。是忍辱报。势力坚强心常自视。由如菩萨行正慈心。若堕兽中为师子王。假使侵克默然受之用化畜生。是精进报。若离其意加之不可默不与诤。静然受之不抱在心。是一心报。若以禅思讲宣道化。答所问义靡不得解。是智慧报。是为六。何谓诸佛度无极有六事。若颁宣法遍告佛国。悉使闻音乃达上方一究竟天阿迦尼吒。是布施报。若演光明遍三千界。开化众生普令安隐。是持戒报。其以法雨弘宽旷至。化诸编发梵天之等使入大道。是忍辱报。变化神足显其威神。忧为迦叶等类悦豫服为弟子。是精进报。心念梵天其心观察我不以虚。志存梵行欲度诸梵。是一心报。以时开导如师子吼。莫不蒙慈。慈若虚空普覆一切。是智慧报。是为六。何谓方便度无极有六事。昔有梵志名随坚。广有所施各八万四千。皆以劝助建立佛道。如比丘尼名大爱道。佛劝喻曰。以金织成上于圣众。说是语时。八百比丘悉入法律。是布施报。诸灭度佛犹安隐学。以开外士名曰须摩。在于欲中则以六事调护其意使受道律。是持戒报。虽在仁和。由如往昔有一菩萨。行忍辱时。名羼提和。迦夷国王断其手足及与耳鼻。血化乳湩。心不起嗔无有疮病。念怀大哀愍如赤子。当时开度八十亿天。是忍辱报。勉己勤修。犹如五通菩萨大志。勉出五百梵志童子。令欢喜悦悉受道教。是精进报。若闻经典势力转增。乃至无极定意正受。是一心报。恣意任力而颁宣法。随其所好而度脱之。是智慧报。是为六。何谓愁戚度无极有六事。若有所施心怀忧思。常如慧明供养大圣不以求利。是曰布施。招致道乘来于一切。造立道业成就具足。是曰持戒。由如申日(晋曰首寂)因外异学兴恶请佛。缘是受教入于佛道。是曰忍辱。亦如往昔虚罗龙王。心毒勇猛霜雹五谷及害万民。佛化开导。是曰精进。本成佛道为最正觉。时佛默然禅思不惓。梵天来下请佛劝助。唯垂说法救济三界。是曰一心。犹如蛇蚖怀毒甚盛佛来入火室开化入律降伏自归。是曰智慧。是为六。何谓开化真陀度无极有六事。夫自安身救护他人一切所有施而不吝。是曰布施。由如菩萨名莲华藏。以金刚行心大坚强无所贪吝。一切众生心计有身。言有吾我。用吾我故等奉行法。为彼众生宁失身命终不毁戒。是曰持戒。犹如昔鳖度众贾人令不溺死。反怀恶心抱无反复。而念还害杀于鳖身。一心安慈无忿念意。是曰忍辱。犹若有鱼在于水中牵掣人啖食其身体。及诸杂虫来危人身。在中救之令有慈心。是曰精进。假使诸兽来欲杀人。悉能含耐而不加恶。是曰一心。若讽诵学亿载经卷垓数譬喻。以是圣明度脱他人。是曰智慧。是为六。何谓为异度无极有六事。若有所见饥乏穷厄随时与之。是曰布施。如号名闻梵志道士。大祠祀施我在中食。因开化之而发道心。是曰持戒。又其梵志勤设医药。以治众病加示法药。咨嗟至德。悉使众生得生天上。是曰忍辱。勤修身行解出家业。虽未成佛勇锐如斯。是曰精进。其以禅思超在山顶。无上正真受以三达知去来今。是曰一心。若以体解十八不共诸佛妙法。颁宣道化十八地狱。是曰智慧。是为六。

　　三十七品第十三

　　佛告喜王菩萨。何谓四断度无极有六事。诸恶不善未有生矣护令不起。是六度无极合集势力。消灭尘劳常使清净。是曰布施。求不善服消除众恶非宜事业。是曰持戒。解于自然非法之元化使入道。是曰忍辱。未生诸恶寻前尽灭兴隆道法。是曰精进劝化他人使入正真宣传道业。是曰一心。究竟自然诸恶不善使不复生。因是心行长养道化。是曰智慧。是为六。何谓这起寻灭度无极有六事。若尘劳兴亲入其中。睹见菩萨方便习真。是曰布施。患厌爱欲难之不净奉清明业。是曰持戒。在彼断秽遵修清白。若尽恶习非法之元。功德未生勤劝使兴。是曰忍辱。若解了慧分别尘劳消众爱欲。是曰精进。常在燕居专心禅思定意三昧。是曰一心。笃信他人六度无极。兴发善德度脱一切。是曰智慧。是为六。何谓未兴众德因而兴之度无极有六事。若发诸善不舍虚乏。积功累德每生自克。是曰布施。若致善德益以好乐。令使增长以惠一切。是曰持戒。遵空无事不尽德本。以消众恶不善之行。是曰忍辱。身口立行方便无缘因兴道德。是曰精进。若奉法教摄众猗想。而不忘失定意正受。是曰一心。所造得兴无起发意。成就道明开化一切皆荷道慈。是曰智慧。是为六。何谓以发立德度无极有六事。以起众善功德之元。不生恶行无益之义。是曰布施。以斯忻乐唯志至真。不念小业无益一切。是曰持戒。察诸应宜而不怀恨除众不慎。是曰忍辱。所可将护未曾虚妄皆入于道。是曰精进。奉遵道力不为羸劣强而有势。是曰一心。顺从习俗一切不堕邪见六十二疑。劝助一切不抱妄想。是曰智慧。是为六。何谓神足度无极有六事。断众贪秽思惟经典。以成神足未曾忘失。是曰布施。云何菩萨而具足成就。从意所乐无所好念。若以法义而喜施与救济危厄。是曰持戒。其乐坚固不可毁坏心不生恨。是曰忍辱。若慕出家弃世荣乐以法自娱。是曰精进。若以正观一切如幻三界若化。是曰一心。设好决疑无余结网深入微妙。是曰智慧。是为六。何谓四神足勤修精进度无极有六事。若护神足飞到十方。无所挂碍开化一切。是曰布施。若以殷勤志于大业心进愿乐。愿乐轻举游行天下。是曰持戒。勤修发意日日增进。而不懈废并化众生。是曰忍辱。逮得方便所当兴为。出家学道不好邪行。是曰精进。决众狐疑悉使开化。可意悦豫因发道心。是曰一心。所可劝助普入一切。诸闇蔽人使识正真。十方蒙恩。是曰智慧。是为六。何谓心行神足度无极有六事。其心平等尽众垢尘常行清净。是曰布施。若离爱欲不净之行奉修清白。是曰持戒。晓了所生如是灭尽。不得久存唯道可恃。是曰忍辱。逮得无想。虽有所逮。逮无所逮。是曰精进。心所建立除去所拘。而无所住常遵正真。是曰一心。断众结著未曾有缚心等如空。是曰智慧。是为六。何谓所识神足度无极有六事。所识造行使离爱欲无复贪尘。是曰布施。若逮真正不为危谄一切无犯。是曰持戒。劝助清净而无瑕秽常慎众诤。是曰忍辱。所可越度普入一切众生蒙荷。是曰精进。若能觉知诸所挂碍皆是损秏不为放逸。是曰一心。以弃弊塞脱无挂碍。不失大辩开导不逮咸令深入。是曰智慧。是为六。何谓第一禅度无极有六事。所勤方便逮得功德不可限量。是曰布施。所观察事善权随时不失一切。是曰持戒。其第一禅受摄方便不失一心。志存定慧常思仁和。是曰忍辱。若消五阴成就五通。遍入五趣而往化之。是曰精进。以致一定专精心寂。而无所生睹见十方。是曰一心。五人至愿不能坚固而违本誓。稽首自归顺从道教。是曰智慧。是为六。何谓第二禅度无极有六事。若以禅思断众妄想疾得坚固。是曰布施。晓了无限不可计处。道利戒法因荷其恩。是曰持戒。觉寤众生自能分别。一切悉空心不复起。是曰忍辱。若静燕居习自摄心而不放逸。是曰精进。若乐解脱存不退转。不志小节定意正受。是曰一心。所观发明愍己哀彼。一切普等不为偏党。是曰智慧。是为六。何谓第三禅度无极有六事。行第三禅忻乐顺安。弃捐众恶不善之业。是曰布施。方便勤修舍诸伎乐志存禁义。是曰持戒。其心专精离于所好。外众邪欲不以欢喜。是曰忍辱。而于其内察无常苦空静非身。无所忘失建立其志。是曰精进。其意坚固靡所不达行不驰骋。是曰一心。以尽诸漏无复报应罪福之患有无之业。是曰智慧。是为六。何谓第四禅度无极有六事。若以四禅断一切众苦。志于法乐永除众恼无复诸难。是曰布施。悉弃众苦三界终始长乐无患。是曰持戒。尽察一切周旋三界。生死危厄究竟本无。是曰忍辱。以得燕寂未曾想求。存念逮得而无所望。是曰精进。以获致安禅思不慌定意正受。是曰一心。以成清净劝助甘露不死之药名曰法训。以疗一切盲冥不达。是曰智慧。是为六。何谓身意止度无极有六事。云何身意止。尽身不净杀盗淫业。奉身净行不计有我。是曰布施。弃捐所有亲亲之宜无所恋慕。是曰持戒。若以好乐无吾我法不贪三界。是曰忍辱。一切所见放逸其心。令得自在不从非法。是曰精进。若睹一切三世自然。本无所有犹如幻化。是曰一心。见诸所非法自起灭。本无所生悉亦无处缘对而兴。是曰智慧。是为六。何谓痛痒意止度无极有六事。若使不显心无所贪。痛痒意止自然休息不追众缘。是曰布施。以睹苦痛不造祸福无复众患是曰持戒。笃信空义心无所生。堪任一切诸不可行。是曰忍辱。不猗痛痒善恶苦乐亦无所著。是曰精进。其以乐痛在于三界。消三毒苦永无有余。是曰一心。若以善断一切诸痛。志慕道法未曾有患。是曰智慧。是为六。何谓心意止度无极有六事。断诸所乐五欲所思。自见其心兴发法念。是曰布施。睹彼瑕秽自调其心柔顺随真。是曰持戒。观察诸法令意念止遵奉六度。是曰忍辱。若能禁制心所驰逸使不邪行。是曰精进。若想他人心止爱欲解悉本无。是曰一心。所见笃信依于缘使。奉空无相无愿之法。是曰智慧。是为六。何谓法意止度无极有六事。睹诸法实为示显明各使心开。是曰布施。一切所观皆悉本空。尽察诸法犹如幻化睹众本无。是曰持戒。遵奉经典勤修报应。以施一切无所增损。是曰忍辱。若见危他常抱慈心。弃捐众害志存道法。是曰精进。虽游诸法了一切法。无所著猗其志寂定。是曰一心。顺其上下十二缘起。晓斯元际本末悉寂。是曰智慧。是为六。何谓见其苦谛度无极有六事。目睹三世心解皆空。舍众苦患无所希求。是曰布施。见诸苦元无一可乐。因致生死皆为忧恼。是曰持戒。察众苦事从己缘对而有此难悉虚无本。是曰忍辱。观诸苦恼悉从微起。不能分别用无觉故。是曰精进。视其诸苦由因习生。自将邪冥悉本清净。是曰一心。如是观者不为邪行。断一切苦使无根元何有枝流。是曰智慧。是为六。何谓习谛度无极有六事。若以习行心舍众业五阴六衰。是曰布施。若见众生五阴六衰十二诸入。除去诸习。是曰持戒。若以和同生度无极。成诸法行无上道业。是曰忍辱。若捐爱欲具道品法。观一切法睹见其无所因由生。是曰精进。若断众结一切受处而无所受。是曰一心。其观众难无益之法消害苦恼虚伪之患。是曰智慧。是为六。何谓尽谛度无极有六事。逮得尽苦遵行道义奉行无愿是曰布施。若以志乐灭尽之行。尽无所尽为以都尽。是曰持戒。除去众想挂碍之本。而复自然悉无所著。是曰忍辱。从本以来所更勤苦。以灭众恼长得安隐。是曰精进。志存清修燕坐独处。思惟三昧自伏其意。是曰一心。若不取证志尽尘垢。无有爱欲正受定意心不怀乱。是曰智慧。是为六。何谓道度无极有六事。若获至真行与道俱。和同不慌救济众厄。是曰布施。其睹道业而从经典。不反邪教因而化之。是曰持戒。其念其法若不念道。劝助入法存在正真。是曰忍辱。其总持法揽三界元。宣布经典遵承道教。是曰精进。假在道行不随世俗。因其正真而不虚妄。是曰一心。若能解道随其形类。一切悉了各开化之。是曰智慧。是为六。何谓信根度无极有六事。信断众恶悉为本寂。除不善行为显道元。是曰布施。奉行笃信乐一切法。众德之元悉无所生。是曰持戒。以怀至信得欢喜悦。无有嗔恚。是曰忍辱。达无所有以好真有。究竟执持一切诸法。是曰精进。以解脱根道德之元。信勤精进众根寂定。是曰一心。以能存信志存道品不慕邪念。是曰智慧。是为六。何谓精进根度无极有六事。所可勤修志御坚固。奉行方便永无贪吝。是曰布施。不猗有为不舍显明寂于无为。是曰持戒。身之所行一切形类都无犯害。是曰忍辱。志存玄迥慕大弘誓无极之哀。是曰精进。听随时节闻辄奉行而不懈废。是曰一心。所学法普悉畅现世后世之事度世之业。是曰智慧。是为六。何谓意根度无极有六事。若见真谛睹家居业众秽之患弃捐所处。是曰布施。观有为贪不念无为消诸所著。是曰持戒。察其逆顺不习众苦无所贪心。是曰忍辱。若能总持一切诸法永不忘失至道德本。是曰精进。行寂然义入诸所生心无所生。是曰一心。从如审谛不随虚妄。思惟诸法无有根本。是曰智慧。是为六。何谓定意根度无极有六事。以定意根消除尘劳难及玄虚无复众患。是曰布施。弃舍诸乱得三昧定开示一切。是曰持戒。若心寂然未曾有乱。得住定意正受之业。是曰忍辱。若志不乐诸因缘事。甘乐法乐为无上法。是曰精进。其心专一而无二念。定意正受导利一切。是曰一心。强而有势志不怯弱。伏心自制行三昧定意。是曰智慧。是为六。何谓慧根度无极有六事。志存圣明一切所有。而悉消除众尘之行。是曰布施。以致明达至远玄妙心无所猗。是曰持戒。能为众生忍一切劳。生死周旋世世不废。是曰忍辱。晓了道义总揽至要解本清净。是曰精进。以上圣明寂然惔怕。为众生故宣其本元。是曰一心。以慧解脱奉无所行。靡不通达三界蒙恩。是曰智慧。是为六。何谓信力度无极有六事。若有所信无所违失如师子王子。与众共约未曾失信。是曰布施。戒所立处而无所懈。犹如往昔有象子食以长其身。菩萨如是服柔顺法。能思惟此以成佛道。是曰持戒。正使人来破碎骨髓。续习慈心由如苏摩菩萨大士救诸蠕动。虽有害者其心不变。是曰忍辱。勤行精进未曾退悔。尽其根元如竭大海。所行如是消淫怒痴。是曰精进。若以禅思如法悦豫。行转增进消除众想是曰一心。所修圣慧而无所受。所行如法不违道教。是曰智慧。是为六。何谓精进力度无极有六事。行甚忍辱随时方便度脱一切。是曰布施。若以势力致于最胜然可所作。犹如俱耶国王之子力伏怨敌。是曰持戒。若闻虚无随顺可之。犹如须星国王夫人所行殊特柔软仁和莫不归伏。是曰忍辱。所奉勤修能行至真。致大通达不乐懈废。是曰精进。所行禅思普无不入。救脱一切而无放逸。是曰一心。因明所生遂致成就随时顺义。犹如往古郁多童子诱诸伴党。是曰智慧。是为六。何谓意力度无极有六事。若在天界而不断除天上五乐。心不犯欲亦无所显。是曰布施。若睹诸天天上玉女。见其患难而无所著。是曰持戒。虽在天宫不贪天上。不乐宝殿自然百味。是曰忍辱。以作天人志在解脱。离众甘乐以法为乐。是曰精进。若在诸天住在众会。其心不乱定意志法。是曰一心。为诸天人颁宣经典。而志详序不怀恐怖。是曰智慧。是为六。何谓定力度无极有六事。一切所有施而不吝寂然悦豫。若摩调王弃国捐王行作沙门。是曰布施。慎护身行无有口过。将养其意心不追世。是曰持戒。举动作事随顺安隐不随非义。是曰忍辱。观察诸法睹如真谛而无邪念。是曰精进。其一切法众学四辈志无上正真所观睹诸法空无所有。是曰一心。不猗世法其心誓愿。由如陶家成就众器。是曰智慧。是为六。何谓慧力度无极有六事。有来索头即以施之不逆其心。若如往昔迦夷国王敢有求者辄施与之。是曰布施。救护他人不贪己身。由如阅叉断绝王路。菩萨尔时不惜躯命与鬼神斗而降化之。为一切故开通王路使众贾客安隐往来。是曰持戒。昔者菩萨三反入海。欲脱诸难使众人安将从归家。是曰忍辱。所兴施与得其处所。越众河源七反入海。致众财宝以救贫匮。是曰精进。以禅思度恣其心意。欲生何所天上人间十方佛前。是曰一心。所遵圣明解如野马。善将护己劝遵圣道。使宣道法。是曰智慧。是为六。何谓念觉意度无极有六事。舍不善念专精进念。因思功德发无上正真。是曰布施。意所依念思惟法相。而自检已令不驰骋。是曰持戒。若志惟念合集诸法。不令驰逸柔软和调。是曰忍辱。志所勤修无所望舍。怀抱道志以愍一切一心定意。是曰精进。强而有势救摄诸力令不羸劣。是曰一心。已脱意念顺从义力。高德之义圣明难及。是曰智慧。是为六何谓法觉意度无极有六事。选择诸法奉清净行弃众瑕秽。是曰布施。顺求解脱宣传诸法。以化一切三界之患。是曰持戒。弃捐吾我无所恋慕。唯念道宝无上正真。是曰忍辱。所行正义选求经典六度无极三乘之藏。是曰精进。普求诸法无有色像。坦然玄虚无有处所。是曰一心。推于一切诸所有处。不可护持本原自然。是曰智慧。是为六。何谓精进觉意度无极有六事。若能觉了一切财业为不可保。心无所著弃世所有。是曰布施。所行勤修永无所乐。慕于道法志无上真是曰持戒。所勤修行了于三界。天上天下悉如幻化无所依猗。是曰忍辱。自调己心教化众生。靡不究畅各得其所。是曰精进。所念禅思断诸结著。求其本末不见根原。是曰一心。明无所依不从他受。晓了一切诸术音响入第七地。是曰智慧。是为六。何谓喜觉意度无极有六事。和颜悦色爱法无厌是曰布施。护身三事口四意三。是曰持戒。心柔软好未曾起恚。是曰忍辱。念十方佛无有邪想。是曰精进。其心寂安悉无所生。是曰一心。圣明了了解一切空。是曰智慧。是为六。何谓信觉意度无极有六事。身行笃信表里相应。是曰布施。心怀笃信无有邪想。是曰持戒。在于生死不发贪嫉。是曰忍辱。所怀笃信未曾断绝。通达大理无所蔽碍。是曰精进。合集诸信而不散失无上正真度脱一切。是曰一心。观察诸尽使无所灭。好乐正真救济三界。是曰智慧。是为六。何谓定觉意度无极有六事。所行精进而不懈废。若得定意见十方佛。是曰布施。逮得寂静离众欲爱。不贪荣好常志大道。是曰持戒。所止定意受诸道品。奉八正路菩萨之法亦无所取。是曰忍辱。其意平等了一切空。本来自然无所破坏。是曰精进。使诸往见六十二事。罗网自缠阴衰盖已。以了本无自然销尽。是曰一心。若得逮闻以诸法尽本无所生。一切寂静解空无碍。是曰智慧。是为六。何谓护觉意度无极有六事。皆能放舍所可爱重无所贪惜。能救众厄穷于道法。是曰布施。护身口心不犯十事奉行十德。是曰持戒。寂察众生十二牵连。用无觉故。菩萨畅之无所猗著。是曰忍辱。远诸本末攀缘称说。而无所习习奉六度。是曰精进。心思众生由犯秽行堕在恶趣。为之愁悒愍伤雨泪。是曰一心。断诸所生使无所生。见众患难一切诸法本无所有。是曰智慧。是为六。何谓正见度无极有六事。若解正见舍众邪业无益之元。是曰布施。畅达以至终不虚妄常行至信。是曰持戒。体了行已清净伏意。归于大道度脱一切。是曰忍辱。以能自制愍念他人一切三界。生死勤苦遵奉勤修。是曰精进。志于无上弃舍三世。而离自大卑心自伏。是曰一心。得真谛报舍众邪见。行开士法靡所不通。是曰智慧。是为六。何谓正念度无极有六事。等思断除一切所作而无所作。功德善本。是曰布施。以正谛念常思道法。不舍爱欲犹如莲华。是曰持戒。所云地者谓其地主。从其因缘而堪任之。受佛法教分别身空。是曰忍辱。以平等念弃捐众相。在于一切诸所合会而无合会积功累德。是曰精进。劝助一切诸善功德。悉皆本空不可分别。是曰一心。所修正见现世后世。度世之法真谛清净。是曰智慧。是为六。何谓正方便度无极有六事。舌无恶言善教加人。开示道法以救一切。是曰布施。所行清净而无秽浊宣菩萨法。是曰持戒。宣至真言无传世俗无益之教。是曰忍辱。处在世间常护语言不乐俗谈。是曰精进。常行专精其心无想。寂然惔怕其行无二定意正受。是曰一心。所言至诚论道说义不演余谈。是曰智慧。是为六。何谓正业度无极有六事。所修正业无有罪殃。以德自卫奉行三宝。是曰布施。逮得所愿具足众德。而无非法无益之行。是曰持戒。所应随顺无有颠倒。悉解无常苦空非身。是曰忍辱。一切所趣不御现在不可之业。是曰精进。所受奉行十善六度永无所著。是曰一心。所遵正业未曾妄想不志邪本。是曰智慧。是为六。何谓正命度无极有六事。又随时宜方便化人。以时行可意立正命矣。是曰布施。若以灭度所习住命不贪其身。是曰持戒。若见众生本无纯淑。而兴愍哀欲使入道。是曰忍辱。若以诸法知之归尽道不可尽。是曰精进。在于众生无所用命。以道开化一切众生。是曰一心。不以衣食而自立命唯志道法。是曰智慧。是为六。何谓正定度无极有六事。意普观察有为之事本悉无为。虽在无为而不取证。是曰布施。若等善恶功勋秽浊。而无有二。一切诸法亦复如是。是曰持戒。德行不断日日转上。至不退转地。是曰忍辱。其善快报不可限量。念施一切十方人民。是曰精进。等见一切诸法根元。皆如是谛本无所有。是曰一心。若奉寂然本末悉空。无所忘失无能侵者。是曰智慧。是为六。何谓正受度无极有六事。若乐正见不随邪疑。斯行正见无有邪业。是曰布施。建立平等正真之行奉菩萨法。是曰持戒。若以正定见安隐脱不为邪业。是曰忍辱。其以等宁。奉开士本。夙夜不懈无所受猗。是曰精进。怀来安隐如心所愿。所作善业咨受泰然。是曰一心。以三昧行断绝伴党无是非心。是曰智慧。是为六(八道品中旧阙一种)。

　　　　贤劫经卷第四



　　　　贤劫经卷第五

　　　　西晋月氏三藏竺法护译

　　寂然度无极品第十四

　　何谓寂然度无极有六事。假使能断诤讼之法性常和调。是曰布施。若身口心笃信悦豫。不犯诸法与道合同。是曰持戒。以无阴盖五阴六衰受正无碍。是曰忍辱。其三昧定无能动移。淫怒痴心不能染之。是曰精进。圣慧所行无能分别。应时随便度脱一切。是曰一心。所愿普至周遍一切。去来今法三世无碍。是曰智慧。是为六。何谓所观度无极有六事。所未闻法而得闻之。以用开化一切众生。是曰布施。不得诸见本无邪疑。以度一切瑕秽众罪。是曰持戒能得开化无数众生。使发道心愍念危厄。是曰忍辱。口所宣布佛正真行。常得成办并化他人。是曰精进。若能次第畅达诸法三十七品十二缘起。是曰一心。其在智慧了一切空。不有想愿解无所有。是曰智慧。是为六。何谓乐明度无极有六事。若能应时离老病死众患之难。宣示道法无上正真。是曰布施。以明消灭爱欲之恼。无上大道自然为伏。是曰持戒。若以圣慧一切普定。等无邪业悉行菩萨。是曰忍辱。一切普安以晃昱明。志存道地靡不周遍。是曰精进。若以明曜普受一切。诸法根元了无处所。是曰一心。其用圣慧皆知一切诸法经典十二部藏。是曰智慧。是为六。何谓来解脱度无极有六事。志所解脱柔软安隐。常好救厄众生苦患。是曰布施。除于一切所止挂碍。使无闇蔽。是曰持戒。若有所受。弃捐众秽常修梵行。因其行业恒奉行德。是曰忍辱。一切普愍十方世界。欢悦惔怕心无所生。是曰精进。常能随时堪任忍辱。一切苦乐不以增减。是曰一心。常以法教不违道法。所在一切至真不虚。是曰智慧。是为六。何谓入比丘圣众度无极有六事。若能化立一切诸愿志存道愿。是曰布施。随其所乐建立一切。化之以道。是曰持戒。其以寂然所愿惔怕。心不愦闹化之节限。是曰忍辱。所行殊特与众超异不与俗同。是曰精进。心所受法常使真正。总持诸法而无放逸。是曰一心。寂然专行至于脱门。空无想愿不中取证。是曰智慧。是为六。有八部众会。亦复如是等无有异。何谓八部义度无极有六事。若宣布义为解非义。不可用心了正真义。是曰布施。可一切众三界天人心之所好法诲宣布。是曰持戒。若敷演义无有瑕秽。常修清净慈心仁和。是曰忍辱。所讲至诚具足广布。为他人颁宣道教。至于阿迦腻吒天宫。悉荷道宜。是曰精进。以义等意可悦一切。是曰一心。所住立处无嗔恚法以法劝化。是曰智慧。是为六。何谓归解法度无极有六事。若逮诸法而无所失。顺从道慧不违正法。是曰布施。除彼我想不计有身。三界自然心无所著。是曰持戒。言行相应不相违越。身口心行常定相应。是曰忍辱。夙夜勤修而不断绝。戒定智慧度知见法。是曰精进。常住道法不顺非义。化以四恩加于众生。是曰一心。常行至德等不为小节无益一切无有异念。是曰智慧。是为六。何谓分别顺理度无极有六事。若宣化说十二随顺。坏恶众秽消于五浊。是曰布施。若以寂然化诸迷惑。至于灭度及度一切。是曰持戒。其随世俗言谈说事。因而教之普至一切。是曰忍辱。若以能舍淫怒痴行。是一切非众想邪心。是曰精进。静思禅定三昧正受。不发众念无益之思。是曰一心。所以奉行圣道至慧。以归解脱无著无缚。是曰智慧。是为六。何谓辩才顺理度无极有六事。若为众人宣若干品辩才之慧。是曰布施。言辞至妙和柔润泽远近无不归之。是曰持戒。能可一切来听者意以用著心。是曰忍辱。教言普遍无有边际闻于十方。是曰精进。名德远著天上天下。功德悉足未曾断绝。是曰一心。其至法藏无所从生。入于三界乃达灭度。是曰智慧。是为六。何谓无厌度无极有六事。为诸贪者说经行道未曾懈惓。念度一切众贪嫉者。是曰布施。愍伤众生而开导之。示以三宝佛法圣众初亦不厌。是曰持戒。自以精进不行嗔恨。宁破身骨建立周遍普平等之心使法流布。是曰忍辱。若以神足飞行遍至。用心殷勤时化愚冥诸应度者。是曰精进。随其所欲三昧正受而训诲之令存道行。是曰一心。诸欲闻经从其人数。愿乐时听寻为说法。是曰智慧。是为六。何谓施度无极有六事。若有法教所可施与以用劝助。普于一切各使得所。是曰布施。所可施与其口身心柔软和悦以法化人。是曰持戒。好乐惠与不逆求者和颜悦色。是曰忍辱。所施调意念行方便。去诸不善净修功德。是曰精进。其心清彻不坏秽浊。清志定意愍于一切。是曰一心。所可施人以是功德劝助佛道。亦化众生使发大意。是曰智慧。是为六。何谓戒度无极有六事。所奉禁戒慈心为本。常以无畏加于一切。是曰布施。无畏不怀嗔恨护身口意三事无犯。是曰持戒。常抱愍伤心哀一切无伤害意。犹如慈母育其赤子。是曰忍辱。以设方便拥护禁戒。寤因惭耻无益一切。是曰精进。慈加众生心学谨慎。以为无常专其心志不为放逸。是曰一心。以是慈愍所奉禁戒常行精进。发起一切诸不达者劝助佛道。是曰智慧。是为六。何谓忍辱度无极有六事。若以柔和志存悦豫普安一切。是曰布施。若为众生忍众患难。无数劫中不以为劳。是曰持戒。求于生死长远之难。本末所在不见所奉。是曰忍辱。常抱和悦而求方便不以懈废。是曰精进。愍伤众生诸危厄者而降伏之。是曰一心。以是忍辱常行仁和。心不怀害劝助佛道。是曰智慧。是为六。何谓进度无极有六事。愍伤于俗应病与药各令得所。是曰布施。志在方便无所加害常行慈心。是曰持戒。得诸限碍而致解脱而应惠施。是曰忍辱。在于异处不失应节一切如法。是曰精进。若以勤修昼夜不废无所毁损。是曰一心。以是精进劝佛境界。使发道心奉遵正业。是曰智慧。是为六。何谓寂度无极有六事。若以慈心向于诸人愍伤众生。是曰布施。怜念一切三界众生。而降化之入于深法。是曰持戒。伤于世俗愚冥之众。示以道宜心导御之。是曰忍辱。若出家学无上正真。志存寂然不为放逸。是曰精进。谛思法施以开化众。诸不达者而颁宣法。是曰一心。志性清净而无垢浊。顺从灭度不中寂灭。是曰智慧。是为六。何谓智慧度无极有六事。若以经典法施于人使发道心。是曰布施。若有所说离于衣食不贪利养。是曰持戒。若以法施不猗俗业不用懈惓。是曰忍辱。入于一切总持诸法。无所不摄各令亘然。是曰精进。以谛思惟三世大难敷演法施。是曰一心。若以本净本无之义宣布道教有所导示不失其原。是曰智慧。是为六。何谓眼报度无极有六事。若以好眼爱敬众人不以加害。是曰布施。若以其眼有所观察。悉了无益唯法可恃。是曰持戒。所见广远而无限量。不得边际无不可尽。是曰忍辱。其眼寂静而无所著。一切众色悉空本无。是曰精进。所睹悦豫见者欢喜以法为乐。是曰一心。诸来见者心身归伏。普共踊跃能至究竟。是曰智慧。是为六。何谓耳报度无极有六事。耳有所听无所违失常存在法不为俗想。是曰布施。其耳清净无有秽浊。解一切音本悉寂然。是曰持戒。若有所听其音清彻而无邪想。是曰忍辱。耳有所存睹其微细不可限量。是曰精进。察其悬远耳悉逮闻。知之皆空无益于人。是曰一心。闻无所有听无坚固犹如呼响。是曰智慧。是为六。何谓鼻报度无极有六事。若鼻清彻了一切空不有所嗅。是曰布施。而其鼻根息无所念。惟志道心无所损失。是曰持戒。寂然惔怕而知止足。是曰忍辱。所嗅顺宜无所犯负不在情欲。是曰精进。鼻无所受不贪众香而无放逸。是曰一心。鼻有所嗅知其瑕秽无益一切损耗学心。是曰智慧。是为六。何谓舌报度无极有六事。舌虽得味不以贪乐。离于喜悦甘于戒宜。是曰布施。语言了了惟宣法教。是曰持戒。若无数众正及其所言辞宣示同学。是曰忍辱。设使识念无限之慧为人解说。是曰精进。灭其醎酢舌之所习五味所利。是曰一心。舌有所说常传道教广有所耀。是曰智慧。是为六。何谓身报度无极有六事。身有所丰财业经典以惠世间。是曰布施。无数众人咸瞻仰之。以奉受言。是曰持戒。其身所以作人尊贵。用供顺佛而有威德。是曰忍辱。体强有势靡不依之。一切众生悉共蒙荷。是曰精进。形柔软好常以和悦颜貌光泽。是曰一心。清白洁白多所堪任开化众生。是曰智慧。是为六。何谓心报度无极有六事。其心平等普顺遍入一切众生。是曰布施。若意所念多所悦豫莫不法行。是曰持戒。所可度脱乐现在义不为非义。是曰忍辱。其意觉疾佥然通达心无所碍。是曰精进。所遵奉行常遵道法顺从和雅。是曰一心。其称音响遍入诸法。一切众行校之定法。是曰智慧。是为六。何谓愍他人劝助度无极有六事。训化他人有所施与。犹如过去有人其人名曰号是生子。救护天下阎浮利地。一切众生皆劝化之。入佛大道而开导之。是曰布施。以戒勤修咸安他人。以斯功勋致其报应。犹如飞鸟众辈集会吐水灭炽火。是曰持戒。以和哀人用加生死立如梵天。愍念黎庶忍于众劳。是曰忍辱。精勤教人若如病者遭值两命其寿未尽怀愍伤心。有医亲近念之靡已。即越二万八千里往诣其所。致于医药疗治其病。菩萨疗治一切如是。是曰精进。若以禅思而愍他人。犹如加宾黄色仙人兴立城郭。哀众生故。是曰一心。若以智慧普安天下。使诸念典寿在天上。若在十方受其天身。皆消怨贼随河流逝乃至龙所。是曰智惠。是为六。何谓愍己度无极有六事。为己所兴有益之业。并安众人能使成办。是曰布施。身自随应积众德本不为祸害。是曰持戒。其体严庄若上妙华其色犹然。是曰忍辱。其为己身夙兴夜寐。不以懈废救众危厄。是曰精进。身常精进念己之故。愿生天上十方佛前。是曰一心。七反劫烧成已复败终已复始。往反此世不以迷惑如加宾王。是曰智慧。是为六。何谓法度无极有六事。以若干色庄严璎珞。本施所致得是功德报。是曰布施。法不住颠倒无所猗著唯志经典。是曰持戒。设能消除淫怒痴垢众生之想。是曰忍辱。以佛经道行度无极。无有二行因其方便。是曰精进。得平等心永除所著心无所求。是曰一心。光曜振明照于十方。一切诸法为畅分别。上中下法真不有二。是曰智慧。是为六。何谓宜度无极有六事。所施之报果致大富因兴经道。是曰布施。其所奉禁果致生天。常思法行不慕天安。是曰持戒。其忍辱果无恐章句斯则其谊。常专精思欲度一切。是曰精进。所可禅思劝助所生。斯则其谊。名曰一心。若合集智增益圣慧。常不损耗斯则其谊。是曰智慧。是为六。何谓[邱-丘+半]畔解度无极有六事。所行精勤不坏其身。是曰布施。以断众想悕望之业解脱而喜。是曰持戒。逮得法忍而无废失。是曰忍辱。所行吉祥一切普备。是曰精进。所可禅思致灭度果。是曰一心。所修圣明勤获咨受逮得金刚三昧。是曰智慧。是为六。何谓乐劝助度无极有六事。假使布施不志睡眠不起我想。如大名称有九十六诸大丛林。在于一切诸大藏处。王以惠与开化众人受分卫福。犹如无罪国王之子。离于所居终不妄语。如身本时救众危厄不作恶罪。是曰布施。以供养父母师友。尊敬其身究竟不懈。及其经典及知至佛无诸疑网。是曰持戒。若以柔和护于他人。如自弃身不利血脉龙王所护。犹曾法师精进殷勤三万二千岁。习所作行不以愁戚。初未懈厌以化一切。是曰精进。所以禅思愍伤众生弃捐众恶。在阎浮利天下哀念众生人民受五细滑。慈念可意故引古喻以明解之。是曰一心。其至圣明如大六通。是曰智慧。是为六。何谓空度无极有六事。若能逮得空行三昧不起想愿。是曰布施。其意旷然犹如虚空不可限量。是曰持戒。以能获致不退转地。得受佛决见十方佛。是曰忍辱。夙夜勤修而不懈废力势日进是曰精进。其心常专定意不乱正一不忘。是曰一心。坚固无难一切所作永无众患。是曰智慧。是为六。何谓无想度无极有六事。若常以时救济危厄诸穷乏者一切无想。是曰布施。谨慎诸行护身口意三无所犯。是曰持戒。常修谦恪不怀轻慢。是曰忍辱。所作功德不以懈废。而用劝助诸不逮者。是曰精进。出家志法诸学追慕。道意日进未曾断绝。是曰一心。己无三毒复断他人淫怒痴垢使归命三尊。是曰智慧。是为六。何谓无愿度无极有六事。若能疾逮无所愿本。惟垂愍念三界之患。是曰布施。其离于观无所轻慢。得无所得乃应道化。是曰持戒。在于三界而无所著。诱化众生生老病死。是曰忍辱。其内有行常护身口心无所犯负无所违失。是曰精进。所修方便去众瑕秽无益之行至于解脱。是曰一心。若被德铠所志弘广。济于一切周旋之难。是曰智慧。是为六。何谓行别异度无极有六事。坐佛道场日日常服一麻一米。寻求穷乏以欲惠济不以为劳。是曰布施。若在其身精进静定不为放逸。是曰持戒。逮得见佛以学诸法众行备悉。是曰忍辱。所可怀来畅达诸法。一切本无解无分别。是曰精进。与解脱俱并济一切生死众厄使存道意。是曰一心。其心静然入于憺怕。心无所生了其自然。是曰智慧。是为六。何谓解他度无极有六事。昔有贾客离于彼利。割身所食心清行净上佛供养。是曰布施。文邻龙王出现绕身。心无所犯住立而侍。是曰持戒。释梵来下见佛寂然不演道法劝助说法。是曰忍辱。时以佛眼普观十方。进退随时导利群黎。是曰精进。一心七日观树思树。欲使一切有反复心。是曰一心。以见劝助便转法轮。八音畅达周遍十方。是曰智慧。是为六。何谓勤用意禅度无极有六事。晓见佛得道念勤劳者。是曰布施。往到教化度于五人。睹现变化闻其所说寻辄启受。是曰持戒。弃离自大顺从法律以化不逮。是曰忍辱。而以甘露不死之药而开化之。是曰精进。五人应时除异想念。是曰一心。以道甘露灌饮贫道。消淫怒痴度五亿天人。是曰智慧。是为六。

　　十种力品第十五

　　佛告喜王菩萨。何谓有处无处深浅远近度无极有六事。从其处所逮得审谛了其本末。是曰布施。所可识知解三界空等无有异。是曰持戒。诸所晓了悉以分别。而得普入仁和之地。是曰忍辱。其弘誓行至德之业强而有势。是曰精进。毁坏众秽十二缘起令无有异。是曰一心。所可遵奉而以知时不失圣教。是曰智慧。是为六。何谓知去来今度无极有六事。若能除尽所作众业眼耳鼻口身心所犯。是曰布施。若能消灭诸缘报应生死祸福。是曰持戒。斯弃所因五阴六衰因缘之对无有事业。是曰忍辱。若离罪福自然消除三界生死。是曰精进。惔怕霍然断色痛想行识了无所有。是曰一心。所遵奉行使无所生。其志坦然以道为元。是曰智慧。是为六。何谓知世若干种类度无极有六事。假使众生断若干种众杂之行不以恣意。是曰布施。断若干种阴盖诸入。奉行遵修六度无极。是曰持戒。虽在诸种不计有人了诸虚无。是曰忍辱。游在诸品应病与药。令三界众生三毒消除。是曰精进。处于四大除贪不计。导御众迷消诸所有。是曰一心。在于诸种思惟识念解一切空。是曰智慧。是为六。何谓知世诸根增减言各不同度无极有六事。解知四大合成散坏不自计身。是曰布施。觉空其眼耳鼻口身心所行而无所犯。是曰持戒。解心自然一切本无无所不通。是曰忍辱。若能解了男女寿命苦乐善恶。观此六根了无有本。是曰精进。其能分别信戒定慧。此五根者习道之元。是曰一心。若能通畅在所分别。是他人根诸殊异念。一切解了众生此根。是曰智慧。是为六。何谓解世好不好若干行度无极有六事。随所好喜寻为开化应病与药。是曰布施。所集劝诲慈心一切无所伤害。是曰持戒。从其所乐随时消除一切众罪所犯诸恶。是曰忍辱。决其疑网尽众懈废。是曰精进。消诸所生及无所生都使永尽。是曰一心。顺其所好而令寂然。以权方便而消化之。是曰智慧。是为六。何谓智普入诸行欲缚解缚众欲方便度无极有六事。若能解了众苦根原。而烧尽之炽然道教。是曰布施。知诸恼原速弃众患淫怒痴垢。是曰持戒。体解道宜施以安隐消除众患。是曰忍辱。孚疾畅达至无上道长乐法乐。是曰精进。分别诸行罪福所归五趣本末。是曰一心。以知行趣有无之处生死泥洹。是曰智慧。是为六。何谓根力觉意一切脱门定意正受度无极有六事。若以此法惠斯安隐。不造众恶以恩加人。是曰布施。若平等施贫贵无二而无偏党。是曰持戒。愍伤他人以法劝助入于道宜。是曰忍辱。自愍伤己神寄其中。本非我身不计有身。是曰精进。解一切空消除名称爱不自大。是曰一心。以解无常苦空非身无吾我人以此化众。是曰智慧。是为六。何谓识念过世度无极有六事。若识往古宿世所更无数劫事以用诲人。是曰布施。知在天上人间地狱饿鬼畜生五趣所历。是曰持戒。分别罪福善恶所趣悉伏其心。是曰忍辱。晓了尘劳爱欲众秽而无所著。是曰精进。其心体解一切皆空寂无有想。是曰一心。消灭一切诸所有业。睹见一切众生根原。是曰智慧。是为六。何谓天眼度无极有六事。天眼所睹见于祸福善恶所趣。是曰布施。所应奉行不犯殃衅常志道行。是曰持戒。所睹广远无有边际见众生根。是曰忍辱。若见一切不以德厌开化盲冥。是曰精进。察众闇蔽有路无路是非所趣。是曰一心。显示光曜令得自归缘是得度。是曰智慧。是为六。何谓诸漏尽度无极有六事。睹诸穿漏瑕疵无益弃之习道。是曰布施。不乐诸漏淫怒痴念志存道法。是曰持戒。不习诸垢常修清净。是曰忍辱。开化众心晓了诸想。阴盖诸入不为放逸。是曰精进。体解诸漏习从道教多所通达。是曰一心。入于生死勤在诸漏。开化众生令发道意。是曰智慧。是为六。

　　四无所畏品第十六

　　佛告喜王菩萨。何谓以成正觉解了斯法第一无畏度无极有六事。逮得佛道清净尽患生老病死。是曰布施。心存无为志弘誓愿无上正真。是曰持戒。以真谛观一切皆空无有邪见。是曰忍辱。一切悉解三界所生。悉以无根靡不通达。是曰精进。为一切智畅化三界诸天人民及三恶路。是曰一心。游八部众宣布道化。各令得所而无所畏所愿以成。是曰智慧。是为六第一无畏。何谓平等了诸漏尽度无极有六事。佛者无漏诸漏已尽一切无难。是曰布施。无有处所止处已断。无有欲界色界无色界。是曰持戒。所生无生俱无所起。是曰忍辱。所经名称玄虚无际不可得元。是曰精进。志怀誓愿以越度世诸有八法。是曰一心。存于解脱辄获无失逮无上真。是曰智慧。是为六第二无畏。何谓佛所说法真要无比咸受奉行第三无畏度无极有六事。所可遵修了一切空。知起则灭合会别散。是曰布施。以尽三毒诸行放逸而不驰骋。是曰持戒。所云灭者尽所生处永无所生。是曰忍辱。以消众失眼耳鼻口身心所犯无能得便。是曰精进。以建立道欲度众生。除众俗业无益之元。是曰一心。若至脱门生死已尽慧不可尽。是曰智慧。是为六第三无畏。何谓内应等法无能废意。第四无畏度无极有六事。其内正法得三昧定无能起心。令不安者自然垢尽。是曰布施。其无所生亦莫能尽持智慧法。是曰持戒。消于无常一切法空解道为常。是曰忍辱。所谓内事无能蔽者。以尽有罪之元。是曰精进无能挂碍尽不成就皆使成办。是曰一心。所以圣明一切自然无能蔽碍。佛道至深能一切决软劣中容。决了明达众生根元。是曰智慧。是为六第四无畏。何谓大哀度无极有六事。以怀大悲愍伤一切众生之类心不有恨。是曰布施。其心平等欲度众生生老病死未曾偏党。是曰持戒。若于众生常行守法。以仁报之可悦得安。是曰忍辱。往来周旋每济众生勤苦之患。是曰精进。随其所好上中下行而开化之。是曰一心。游于三界终始无量度生死厄。是曰智慧。是为六。何谓眼清净度无极有六事。若能清澄地种水种。心如地种而不可动。洗除心垢犹如水也。是曰布施。其能建立火种风种烧尽众恶。是曰持戒。设烧生死令无所余。瑕秽悉消不抱嗔恨。是曰忍辱。目之所睹无所不见光明远照。是曰精进。所行殷勤见一切无心念是非。是曰一心。所观十方亘然无边所济无厌。是曰智慧。是为六。何谓天眼清净度无极有六事。其以天眼见诸色身。端政好丑长短广狭白黑肥瘦而往化之。是曰布施。知其身行名字心性身所生土。见身往来周旋之处。是曰持戒。睹其身行分别是非合散成败。是曰忍辱。察天地坏复还合成生天人物。是曰精进。若见报应罪福善恶道俗明冥。是曰一心。见诸次第远近深浅空无相愿度三脱门。是曰智慧。是为六。何谓慧眼度无极有六事。以成慧眼普见一切其诸众生根本始原所从生矣。是曰布施。以能成就逮得解脱无有众结。是曰持戒。既有所获建立其心存于道义。是曰忍辱。所致坚强建立普遍。观于十方悉亦了了。是曰精进。其所睹者犹如真谛审不虚妄。是曰一心。志怀悦豫亦无所生。不堕罪患道意无穷。是曰智慧。是为六。何谓法眼清净度无极有六事。若能逮得诸佛之法十八不共。是曰布施。自身致斯佛十八法。往济恶趣十八苦毒。是曰持戒。所睹因缘品第高下深浅微细。是曰忍辱。以观一切三界所有本悉自然。是曰精进。忆识本末应病与药以治三病。是曰一心。所见不虚不为愚观亘然开化一切众人。是曰智慧。是为六。何谓佛眼清净度无极有六事。以佛眼见无所挂碍寤不觉者。是曰布施。所察愍伤一切众生三苦之恼。是曰持戒。度脱众生不遭诸难永得久安。是曰忍辱。所视无量玄远无底不可为喻。是曰精进。观其根本若枝叶果。已熟欲落而就挽之。是曰一心。见本末然从缘而起。以了本无则无所生。是曰智慧。是为六。何谓自在度无极有六事。若得由己得作究竟而不中止。是曰布施。所行到处辄得所愿。不违要誓。是曰持戒。自在立行逮得无想放诸所著。是曰忍辱。仁和柔顺分别以解于一切慧。是曰精进。一切皆尽慧不可尽。是曰一心。解一切法明慧圣要化诸不逮。是曰智慧。是为六。何谓娱乐度无极有六事。所施与者离于悕望。犹如虚空化五百盖覆比丘众。若梵志聚名曰头那。井中水泉自然甘美。是曰布施。若入城里人民普安。箜篌乐器不鼓自鸣。是曰持戒。诸根不具盲聋喑哑。跛蹇疾病。蒙其光明悉除众患。是曰忍辱。演其光耀照于十方无量佛土皆荷众人。是曰精进。在维耶离城城中内外各各变化八万四千诸佛身形。是曰一心。彼时因随为八部众颁宣经道各使得解。是曰智慧。是为六。何谓难得自归度无极有六事。威仪礼节安然庠序。功德甚广能摄受空。是曰布施。以能晓了诸佛世尊。至德玄远难不可当。是曰持戒。所行坚强方便随时不失其节。志愿无违应病与药。而开化之将护众业。能化毒蚖捉在手中。以至诚故永无所畏。用神足咒故不以为难。是曰忍辱。如目揵连疾解化魔。佛与其俱度彼土众。不自觉反还在祇树。弃钵中水旦污佛地。是曰精进。如佛弟子舍利弗言。一时须臾有四十九心起为生死业。佛言不可计。是曰一心。如佛言曰。时有一城其中众人而有重罪。不计道法诽谤高德。如来至真于一夜半。为说经典弃其重罪。精进畅达得六神通。是曰智慧。是为六。

　　十八不共品第十七

　　佛告喜王菩萨。何谓十八不共。诸佛之法事有十八。何谓无毁灭度无极有六事。应时开导具足德行令无缺失。是曰布施。若除伴党不偏所为为无有失。是曰持戒。所说至要言无有失身口心寂。是曰忍辱。应其果报不违本旨。从始发意至道无二。是曰精进。从其誓愿各使得所不违本要。是曰一心。至心脱门长获入安隐无有众难。是曰智慧。是为六。何谓无著无虚言度无极有六事。所说开化皆宣纯熟不为杂碎。是曰布施。以得三达知见去来。念常清净所行无秽。是曰持戒。不怀害心向于他人恒抱仁慈。是曰忍辱。随其人心欲有所好。而为解说便令喜悦。是曰精进。为无等伦宣布微妙。犹蜜甘露加之于人心使悦豫。是曰一心。若为颁宣消除众结狐疑罗网以自缠缚。是曰智慧。是为六。何谓无脱志度无极有六事。其心放舍功德无断自然定矣。是曰布施。以一切德劝助其意使发道心。是曰持戒。所行无边遵修至义永无罪殃。是曰忍辱。逮得一切众德之行真正之法。是曰精进。常识三世去来今事未曾忽忘。是曰一心。因其树生寂然长大。谛念道法不以失本。是曰智慧。是为六。何谓心定度无极有六事。所云平等心无所生兴隆道法。是曰布施。所可宣扬依因游居不失道法。是曰持戒。其所依倚以法开化多所喜悦。是曰忍辱。其所奉六度无极正真之道皆为他人。是曰精进。自摄其心以恩济人而开导之。是曰一心。一切随时而其所愿其行无底各令悦豫。是曰智慧。是为六。何谓观寂无为度无极有六事。所愿已成吉如恬怕。是曰布施。依仰于人而寂然安。是曰持戒。行其愍哀察护诸业犹如道场。是曰忍辱。一切普护三界众生。示以道心所行无边。是曰精进。所可将养而为一切愚惑之众宣畅正法。是曰一心。虽为说法化身口意。令无所犯不著三界。是曰智慧。是为六。何谓无有若干度无极有六事。若以不生若干品想存心在道。是曰布施。其如是想兴显道德不离正真。是曰持戒。若以无意不为思想常一定意。是曰忍辱。未曾毁犯彼己性行护身一切。是曰精进。勤修应行解知其时不失圣节。是曰一心。皆能达畅五趣生死。往来周旋一切根源。是曰智慧。是为六。何谓所乐度无极有六事。若心念乐自护其心愍伤他人。是曰布施。设使心思往古今世。愍念己身以哀一切。是曰持戒。若复喜乐讲说经典不为俗业。是曰忍辱。常用随时一切至乐无上正真。是曰精进。假使好喜佛法圣众。断众爱欲不善之行。是曰一心。若除诸邪九十六种志甘道法。是曰智慧。是为六。何谓不失精进度无极有六事。所造勤修奉行道法。德不损耗一切备悉。是曰布施。若以心悦哀念一切。不以害心向于他人布施精进。是曰持戒。若训诲时示以道法悉能堪受。是曰忍辱。若以法明所观一切无所伤害。是曰精进。一切所讲乃说其本。识其宿命乃了无际。是曰一心。所解义理不可限量。是曰智慧。是为六。何谓无有失意度无极有六事。意所识念乃知前世无数亿劫而无边底。是曰布施。所忆迥远无央数劫积功累德。是曰持戒。若以察知如审清净永无垢浊。是曰忍辱。识了所好从初发意古今所行。是曰精进。心入所念念一切法进退本末。是曰一心。断一切想各各不同。忆念宿世分别曾所更历。是曰智慧。是为六。何谓不失定意度无极众行有六事。受四等心慈悲喜护定意正受。是曰布施。设能咸受立四意止无身痛想法。是曰持戒。奉行至德修四意断断无所断。是曰忍辱。以逮神足飞到十方教化一切。是曰精进。若行禅思受得威三昧定是曰一心。若以圣明咨受道慧而不虚妄。是曰智慧。是为六。何谓不失慧度无极有六事。若受慧根智不可量知众生元。是曰布施。力势坚强获致慧力乃至佛十力。是曰持戒。逮得觉意悟化导示。诸不觉者令得达明。是曰忍辱。以晓了心启受道义行不可计。是曰精进。逮分别解十二缘起。知因牵连由不觉故。是曰一心。以斯圣明致十种力四无所畏十八不共诸佛之法。是曰智慧。是为六。何谓不失解脱度无极有六事。身力坚固心若金刚不失至要。是曰布施。处在大众若在独处。心常如一无所忘失。是曰持戒。游于扰愦众闹之中而不迷误。是曰忍辱。解知他人众生性行所念善恶。是曰精进。安谛建立无上大道不灭尽慧。是曰一心。以无生慧消去处所。使无所存唯志经典。是曰智慧。是为六。何谓解度知见度无极有六事。所行至实不为虚伪辄得如愿。是曰布施。其所观睹唯见无为。度众有为生死之难。是曰持戒。察欲之秽睹其本末从因缘起。是曰忍辱。从地至地备具诸住。建立果处十住之业。是曰精进。禅思行道心之所生以逮住处。是曰一心。若著衣被加之在臂。方便副除一切众恶无所忘失不违解脱。是曰智慧。是为六。何谓知身行慧明所转度无极有六事。身行勤修一心正行。守身口意不以为厌。是曰布施。导化其体不杀盗淫而无所犯。是曰持戒。奉修十住不使所住有挂碍业。是曰忍辱。专精一心立众德本以施一切。是曰精进。令无数人得其报应十方福报。是曰一心。以身造教而显神足。飞到一切见诸佛说。是曰智慧。是为六。何谓口行转进圣慧度无极有六事。口所班宣说无上法。曾所更历解决诸法未曾厌惓。是曰布施。其音普至入一切心令行清彻。是曰持戒。开化众会悉令通畅无上正真。是曰忍辱。所演法训其声周遍彻于十方。是曰精进。常忆至行不为虚损。至真专精笃信思惟。是曰一心。所可班宣未曾虚妄。多所安隐一切众生。是曰智慧。是为六。何谓意行转进度无极有六事。若意心正思不在邪。心存行念常本清净。是曰布施。其以闻法御导愚冥化诸所著。是曰持戒。其能导利有无之业立平等行。是曰忍辱。假使学法弃捐吾我不以自大。是曰精进。释离愚痴志存大明无有闇蔽。是曰一心。其行深妙卓然有异而无限量。是曰智慧。是为六。何谓知过去世所见无碍度无极有六事。观其诸果众种四大了之本无。是曰布施。察诸阴入色痛想行识本无处所。是曰持戒。视诸六衰根元甚微缘对而生。是曰忍辱。观其善恶祸福所由皆因贪身。是曰精进。断众尘劳常行清净无有诸垢。是曰一心。察众生尽十二牵连本无所生。是曰智慧。是为六。何谓见于当来本末所有无挂碍慧度无极有六事。其见过去五趣合散。犹如春秋炽衰成败。是曰布施。若能分别诸所邪见六十二事不堕颠倒。是曰持戒。观于人元分别合散本无有本。是曰忍辱。察于众生当以何药而疗治之。是曰精进。睹其所生邦畔进退。各有缘行。是曰一心。晓了报应目睹可化。而往开度使发道意。是曰智慧。是为六。何谓知现在不可限碍度无极有六事。睹其所造因缘之对。训化群生兴立功德。是曰布施。见其所由因解三脱。奉六度无极而致成就。是曰持戒。所奉行训悉离贪欲。志慕道法以法为乐。是曰忍辱。观一切形微妙粗细悉灭尽无常存者。是曰精进。见于证明三界如幻一切本无无所违失。是曰一心。若睹生死无为之元。有数无数心不处二。是曰智慧。是为六(丹本注云十八不共中旧多一种文)。

　　方便品第十八

　　佛告喜王菩萨。何谓晓了方便度无极有六事。若能专精善权方便随时而入。是曰布施其于瑕秽因而开化使悉清净。是曰持戒。所作功德则用劝助一切众生。是曰忍辱。在所游至无所伤害亦无有失。是曰精进。志以好喜教诲众生用四恩济。是曰一心。入无量门宣总持要而导利之。化于三界使入大道。是曰智慧。是为六。何谓纯熟度无极有六事。若能方便平等诱进一切诸法。是曰布施。怀来法诲正心无缘。玄微妙慧空无相愿。若睹八品除去八难。志存八正觉了诸法本无。是曰持戒。观于诸见分别迷惑不堕邪见。是曰忍辱。察于五趣应可开化因往救之。是曰精进。若见可御寻往方便而度脱之。是曰一心。若见有为而入其中。消诸所著令得灭度。是曰智慧。是为六。何谓见自然度无极有六事。所逮功德虚无所猗亘然弘耀。犹如一心归定光佛。是曰布施。身不懈惓无所贪惜。若如月光盛满盛明照星宿时。明眼之人真审视了。是曰持戒。若能睹见一切诸法皆悉如空。是曰忍辱。所可禅思皆见诸法。这生寻灭悉了别此。是曰精进。不见施者而有救济自睹不及。是曰一心。观身心行口宣法教。有益一切而无有二。是曰智慧。是为六。何谓欲行界业因缘罪福度无极有六事。见所习欲为瑕秽业。本悉清净已立挂碍。是曰布施。睹一切法皆自然寂寞。用不达故自作殃福。是曰持戒。所观玄远极底无际。是曰忍辱。自视其缘罪福悉尽无久存者。是曰精进。缘对虽灭见所当行。方便之宜辄居正真。是曰一心。罪福既尽不复更造。三界之难见无所生。是曰智慧。是为六。何谓色行缘业度无极有六事。见诸色缘皆由身作。用心不了而横起是报应之元。是曰布施。睹众色者皆有因缘。未必横来身心迷故。是曰持戒。察所生处天上人间。若三恶趣罪福之应。是曰忍辱。若观所生而念想处。是曰精进。常视报应欢喜悦豫。是曰一心。护高寂然下者憺怕悉无所著。是曰智慧。是为六。何谓无色行业度无极有六事。若等于色堕在欲地。清净之处不行妄想。是曰布施。见其所行五事之业。戒定慧解度知见品。是曰持戒。假使能尽因缘之对不生祸福。是曰忍辱。勤修至行悉令平等而无偏斜。是曰精进。若以笃信其行精修而无垢浊。是曰一心。所见常明如昼日行不见闇冥。无所破坏无所不济。是曰智慧。是为六。何谓观清白住度无极有六事。若以睹见住立处所。清白慈地欲逮斯住。是曰布施。其能获致瑞应之业。不起三事身口意行。是曰持戒。精进奉行四恩之法而无断绝。是曰忍辱。所观亘然道意巍巍而无边际。是曰精进。积功累德日日增长圣明之行。是曰一心。察于清白消除众生生死诸善恶想及诸法想。是曰智慧。是为六。何谓法种度无极有六事。睹诸法苦用不达故而造祸福。是曰布施。其见中间心无所处不在有无。是曰持戒。若见爱欲疾而消之不令生长。是曰忍辱。其存正性未曾违失无上正真。是曰精进。具足种性三十七品不断佛种。是曰一心。心成八等逮致诸法不取证。是曰智慧。是为六。

　　　　贤劫经卷第五



　　　　贤劫经卷第六

　　　　西晋月氏三藏竺法护译

　　八等品第十九

　　佛告喜王菩萨。何谓八等度无极有六事。若信八等笃乐执御不堕八邪。是曰布施。于八等行执持道法不为俗荣。是曰持戒。既在等行存平等业。而得自在无侵欺者。是曰忍辱。一坐不兴逮成罗汉。行度三界无复生死。是曰精进。因从八等致于道迹。往来不还无著真人。是曰一心。以越众流分别若干。怀来斯义无上正真。是曰智慧。是为六。何谓怀道迹法度无极有六事。因其道迹以次致明。消尽阴盖淫怒痴冥睡眠调戏。是曰布施。以尽爱欲无复众秽不净之行。是曰持戒。七反往来天上世间乃尽众漏。是曰忍辱。家家行乞以福一切世世得安。是曰精进。其以一行守身口心。舍一切业无益之元。是曰一心。其无所著解一切空三界本元。是曰智慧。是为六。何谓往来微尘度无极有六事。虽在三界睹其色欲稍稍向灭。是曰布施。其见尘劳爱欲之难。心未曾犯。是曰持戒。察其罪衅转欲薄少究竟令无。是曰忍辱。以明通利观察罪业从其行成。是曰精进。以见烧尽一切爱欲令无有余。是曰一心。解畅一生生死之元。以去爱著无复众患。是曰智慧。是为六。何谓不还度无极有六事。以能远离欲界之著。行四恩法四等无厌。是曰布施。其心无余劳秽之难。极尽其元不复还世。是曰持戒。生二十二善施诸天。在上修行不舍道业。是曰忍辱。夙夜勤修存心在法。若生二十三善施性天。是曰精进。若生二十四无爱结天。在上坦然心无求天。是曰一心。若以亲近六通正行正士之路致于慧藏。是曰智慧。是为六。何谓无著度无极有六事。以尽忘失忽误之法至阿罗汉。是曰布施。不复须持无忘失法自然尽矣。是曰持戒。若以笃信而得解脱心不怀疑。是曰忍辱。其以慧解而至灭尽生老病死。是曰精进。消尽众厄三涂之难身自证明。是曰一心。俱得解免周旋生死永尽无余。是曰智慧。是为六。何谓缘觉度无极有六事。观于少事处山寂静。不贪身命不为众闹。是曰布施。兴正士业以选择法。正真宜同能将时宜。是曰持戒。独处守志不为放逸。是曰忍辱。以逮解脱度三界去无复结缚。是曰精进。若修寂然至于惔怕心无所著。是曰一心。致一品业正真之本。亘然如法无有二业。是曰智慧。是为六。何谓菩萨度无极有六事。所行救济常以等心无有谀谄。是曰布施。得致和性常行安隐用疗治心。如其所生而开化之。是曰持戒。若以等心加于众生不为伤害。是曰忍辱。若以奉行深要空法无上大道至真之义。致一切智。是曰精进。不猗他音而作复还堕于小节正受平等。是曰一心。不厌生死以慧开导一切众生。是曰智慧。是为六。何谓尽慧度无极有六事。其以尽慧修治所应不堕短乏。是曰布施。若用善谛疗治众行身口意净。是曰持戒。所行除秽清净光明而无有想。是曰忍辱。以断诸迷乐在正真。宣所当宜顺佛法教。是曰精进。无所吝惜一切所有皆能济厄勤修正真。是曰一心。以能弃捐不可之业一切无明。逮致巍巍圣达六通至一切智。是曰智慧。是为六。何谓无所生慧度无极有六事。其爱欲本报欲起者。晓了悉空慧无所生。是曰布施。使无往形亦无还返解无所生。是曰持戒。不与世法而有缘杂唯纯修法。是曰忍辱。专修脱门空无相愿无所忘失。是曰精进。所以能见无所生慧。用见一切悉无所有。是曰一心。以断众念一切尘垢不怀妄想。是曰智慧。是为六。何谓建立度无极有六事。若正法住设正法没。心不舍道致衣食养及与名闻。是曰布施。在于法训无所猗求心等如空。是曰持戒。其能欢悦四种性人。不猗于四。是曰忍辱。若以勤修方便果实。求于正真无上道果。是曰精进。在阿须伦时常学经典不舍三宝。是曰一心。一切世间悉闻其法。辄受奉行无有邪心。是曰智慧。是为六。何谓致天眼度无极有六事。若以天眼见一切色。心无所著了虚无矣。是曰布施。设能明了睹于无色。用行善权不堕欲界。是曰持戒。假使解达无像之色。达之心等无有憎爱。是曰忍辱。以察生死往来周旋众难之患不以拘畏。是曰精进。其睹无念等一切思。内外无碍无有所归。是曰一心。若视寂然其心惔怕。犹如虚空不可限量。是曰智慧。是为六。何谓天耳度无极有六事。若能得闻一切众生言语音声天上伎乐歌舞之声地狱饿鬼畜生啼哭之音。慈心向之。是曰布施。使人得听细微之响。了一切言悉空无辞。是曰持戒。一切所行悉随道业。不随外学六十二见。是曰忍辱。若以口宣心念是行。随时之宜善权方便化以智慧。是曰精进。闻一切空悉无万物。咨受经道而执诵持。是曰一心。总一切音知之尽灭。归于寂然无上正真。是曰智慧。是为六。何谓心智自在他人心念度无极有六事。若心由己见诸处所。三界之患欲救济之。是曰布施。其心普见善不善义。斯心平等不存有为。是曰持戒。观诸因缘报应之业本无缘对。是曰忍辱。若睹过去当来世事。悉豫了了见其本末。是曰精进以平等视现在之事。皆如幻化。是曰一心。普见一切众行本末无有本末何所有要。是曰智慧。是为六。何谓识念往古过去度无极有六事。见识过去所生更历所行是非。是曰布施。所作成就以用劝助无上正真。是曰持戒。不用频来而皆灭尽令无所生。是曰忍辱。以是名号无所有。有所睹见见一切本。是曰一心。以若干品颁宣经道。开化三界道利危厄。是曰智慧。是为六。何谓神足飞行度无极有六事。以得神足在所飞腾到于十方。是曰布施。所行方便常顺法义。解五阴空无所破坏。是曰持戒。兴造大哀愍伤众生欲度脱之。是曰忍辱。所行具足。犹如月满众星中明而无漏失。是曰精进。若能自制五阴六衰十二缘起抑伏其志。是曰一心。其不精进化令勤修入无极圣。是曰智慧。是为六。何谓漏尽度无极有六事。己见彼已不计彼我无有众漏。是曰布施。以观诸漏知习所生使无所起。是曰持戒。视一切漏本悉无根皆以灭尽。是曰忍辱。而身逮得察诸漏尽尽无所尽。不见生死之所归趣。是曰精进。其使众漏根本自然永无有余。是曰一心。以精进力拔斯众漏。而无处所见无所趣。是曰智慧。是为六。何谓威仪度无极有六事。以用威仪使无数人咸用礼节和心欢喜。是曰布施。普多所悦一切众生。无不欢喜咨受法训。是曰持戒。所观专精而不放逸唯存大道。是曰忍辱。行来安徐而不卒暴。是曰精进。威仪不缺礼节备具。是曰一心。见深远业明曜无本德行具足。是曰智慧。是为六。何谓愍伤度无极有六事。若有恶人心怀邪毒。以衣食养而救济之。是曰布施。见凶害人若遭厄难而救护之因示经道。是曰持戒。若外异学有所志愿。而自贡高悉能忍之。是曰忍辱。若为众人有所敷演。宣其义理犹池莲华。是曰精进。以贤善业而讲其义令自调伏。是曰一心。若有祠祀因其所兴往为说法。言如审谛化裸形子。是曰智慧。是为六。何谓行空度无极有六事。所施无厌不以为惓。化令入道不为俗事。是曰布施。所作自在而得由己不从他教。是曰持戒。所行专精而不回还堕于小节。是曰忍辱。以究竟行不中取证毕众祐德。是曰精进。所应奉行常无所猗奉修纯熟。是曰一心。随其所好而造立行导利一切。是曰智慧。是为六。何谓捐舍度无极有六事。其以弃捐寿命之行不以贪身。所行自由无所挂碍。是曰布施。若弃现在在身口心。五趣生死心无所著。是曰持戒。以结境界安法奉行。四等六度而无所越。是曰忍辱。所可放舍舍淫怒痴。皆弃一切余苦诸见六十二事。是曰精进。以令众生所行纯熟。不以贡高以舍所行。是曰一心。以离众生愁忧之戚。心存至法而顺律教。是曰智慧。是为六。何谓灭度度无极有六事。因晓了空不以妄想。其至灭度致无所生。是曰布施。心所建立立于大道存无处所。是曰持戒。舍身之安不猗身命开化众生。是曰忍辱。以神足力动三千界。一切天人无惊怖者。是曰精进。其心禅思定意正受。而无所著不为放逸。是曰一心。灭度之后散其身骨。遍布十方一切蒙恩。是曰智慧。是为六。何谓变化度无极有六事。分布舍利处处得之流布天下。是曰布施。舍利现瑞威神光明见莫不悦。是曰持戒。众生见变心抱喜叹因发道心。是曰忍辱。诸天见威功德巍巍劝之代喜。是曰精进。若见仙足舍利放光。其衣毛起泪即出者。是曰一心。若睹舍利立至诚愿。现光威德五色晃曜。是曰智慧。是为六。何谓流布法教度无极有六事。若得众人自归供养给众所乏。是曰布施。常守己心令无所生。其无所生则无所灭。是曰持戒。若无所有见其三界。佛法人物一切自然。是曰忍辱。能令经典道法训教。流在天上周遍天下。是曰精进。诸魔官属见之惊缩无当威颜。是曰一心。假使法教明显流布。十方爱敬各怀悦豫。稍稍渐得至灭度法。是曰智慧。是为六。何谓分舍利度无极有六事。为舍利求众供养具夙夜敬事。是曰布施。无数之众悉共欢喜归命作礼。是曰持戒。若复示现光明威神。远近来观转相化心。是曰忍辱。诸天人民咸共踊跃。知其至尊缘发道意。是曰精进。若见舍利无有余乐。思念佛道莫能喻者。是曰一心。嗟叹舍利得妙辩才。而无挂碍致入智慧。是为六。尔时世尊。重散告语喜王菩萨。是二千一百诸度无极。其余复有九十诸度无极消世九恼。化九十六诸外邪学使入正真。
　　佛告喜王菩萨。是二千一百诸度无极。说法教化诸贪淫种。二千一百诸度无极。说法开化诸嗔恚种。二千一百诸度无极。说法开觉诸愚痴种。二千一百诸度无极。说法训诲化等分种。是合八千四百诸度无极。一变为十。合八万四千诸度无极。佛则医王法为众生。一切三界无上良药。疗治三毒阴盖得消。等分返逆无返复人。因见化导靡不解脱。不奉行斯八万四千诸度无极。欲为百千种人除八万四千众垢尘劳。逮八万四千诸三昧门。终不能成。由是修立八万四千空行法义。以是化导百千种人。消除八万四千众垢尘劳。逮八万四千诸三昧门。是谓佛道。深入无极致一切智。佛言喜王。吾以是法坐佛树下。降魔官属成最正觉。因是解法建立平等。在于地上结跏趺坐。便致巍巍神妙。梵王恭敬忽下稽首归命求哀。往古誓愿为一切众生。今悉集会咸欲闻经。梵王垂泪而勤劝助。唯济一切未度迷惑。佛成如斯微妙大圣。逮最正觉寂然安坐。而自静默心惟此意。五浊恶世九十六径六十二见。迷惑卒暴多无返复不受道教。不如默然取般泥洹。佛坐树下光明巍巍普照十方。净居身天遥见威光。颜貌功勋靡不晃昱。道德灼灼吉祥之业。应当流布。诸天众会皆共悦豫。建立大光寂寞正真圣达无际。曜明炜炜威德普显。无上清净三世最尊。周遍一切十方佛界。其心解彻动三千国。道慧广远难得见闻。超绝无底名称通畅。睹此威神妙光无量颜容盛德。智如虚空殊特无喻。于时梵王复重启佛。悚息一心恭恪自归。说此颂曰。
　　道场演大光　　降魔消尘劳
　　震动三千国　　灭众恶趣患
　　正身安隐坐　　不倾犹须弥
　　振曜照佛土　　处树莫不蒙
　　平坐诸根寂　　师子据无畏
　　自睹欲寂灭　　胜床护演晖
　　在树王显威　　广布大道安
　　消世无益法　　灭化三涂厄
　　观光颜无厌　　心念谛愍伤
　　审思说尊议　　等演法平坦
　　道选三世业　　曜三品诸法
　　以时宣意行　　现道犹月满
　　色英三十二　　世上大圣父
　　不舍世无乐　　神无比梵来
　　观世在三火　　觉俗以法水
　　常护灭烧然　　是时雨甘露
　　察精进无断　　迷惑得正路
　　明眼教无二　　唯愍哀时诲
　　德犹海大山　　众故放觉船
　　斯度诸沈流　　化外险邪学
　　人缚贪计身　　邪见害爱仆
　　不得解久狱　　导众可化脱
　　生邪长睡眠　　随尘不乐道
　　得定戒愿强　　何不击法鼓
　　人乏匮堕狱　　五趣世乞求
　　常不逮无尽　　何故不宣祠
　　无数众怀信　　在寂舍甘露
　　炎哀解法雨　　执觉可降泽
　　知三世疮病　　不觉心尘劳
　　得了净医药　　何不济救疗
　　消众生闇昧　　成大德马藏
　　慧光照大千　　何不曜佛国
　　唯愍天世人　　堕在四驶渎
　　何不济此厄　　护诸堕大圹
　　佛见诸杂想　　天人住叉手
　　无谄弃非安　　何不现道宝
　　佛眼观三界　　梵天劝人尊
　　唯哀众邪见　　转法轮消热
　　尊在师子座　　诸天人集斯
　　立是求润泽　　唯为转法轮

　　千佛名号品第二十

　　喜王菩萨复白佛言。唯然世尊。今此会中宁有大士得此定意者乎。入斯八千四百诸度无极耶。及八万四千度无极法。入八万四千诸三昧门乎。
　　佛告喜王菩萨。今此会中有菩萨大士。得此定意诸度无极。复得入斯八万四千诸三昧门。不但此诸开士。及当来学斯贤劫中成最正觉一千如来是也。除四如来也。前逮无上正真为最正觉者也。亦逮是三昧。喜王菩萨复白佛言。善哉世尊。唯以加哀。当宣此诸菩萨名字姓号。多所哀念多所安隐。愍伤诸天及十方人。护于正典当令道法而得久存。为将来学诸菩萨施。显示光明行无上正真之道而因成就。佛告喜王菩萨。谛听谛听善思念之。当为汝说千佛名号。喜王菩萨与诸大众受教而听。尔时世尊便叹咏说诸佛名字。
　　善思议　　诸佛音　　唯念安
　　离垢称　　大名闻　　明珠髻
　　坚师子　　独游步　　舍所念
　　及智积　　意善住　　无极像
　　无量觉　　言妙颜　　慧光曜
　　消强意　　能拥护　　至诚英
　　莲华界　　众诸安　　圣慧业
　　将功勋　　无思议　　净梵施
　　宝事业　　处天华　　善思惟
　　无限法　　名闻音　　以办积
　　自在门　　十种力　　有十力
　　大圣德　　无所越　　游寂然
　　在于彼　　无数天　　须弥光
　　极重藏　　因越度　　而独步
　　威神胜　　大部界　　以止护
　　将三界　　有功勋　　宣名称
　　日光明　　师子英　　时节王
　　师子藏　　示现有　　光远照
　　止师子　　有所施　　莫能胜
　　为最幢　　喜悦称　　坚精进
　　无损减　　有名称　　无恐怖
　　无著天　　大灯明　　世光曜
　　微妙音　　执功勋　　除闇冥
　　无等伦

　　佛告喜王菩萨。当叹颂斯诸菩萨。等于贤劫中当成佛者。所有名号。
　　拘留孙　　含牟尼　　其迦叶
　　释迦文　　慈氏佛　　师子焰
　　柔仁佛　　及妙华　　善星宿
　　及导师　　大丰多　　大力佛
　　星宿王　　其药氏　　寂然英
　　大光明　　牟尼佛　　等过品
　　具足品　　等二事　　而照明
　　日藏佛　　月光曜　　善明佛
　　无忧佛　　总含曜　　照执华
　　功勋光　　因现义　　定光施
　　兴盛佛　　好导师　　顶光明
　　威神首　　难胜氏　　德幢佛
　　静闲居　　梵音响　　顺次坚
　　无本氏　　造光佛　　大山氏
　　智金刚　　亿无畏　　宝莲华
　　力人将　　华光氏　　以弃爱
　　大威佛　　梵氏佛　　无量佛
　　龙施佛　　龙施进　　坚固步
　　无虚见　　施精佛　　解缚佛
　　不退没　　师子幢　　迦法胜
　　喜王佛　　号妙御　　受名称
　　德丰多　　众香手　　离垢光
　　师子颊　　号宝称　　灭除秽
　　无量佛　　号总持　　雄人月
　　善见佛　　逮严佛　　明珠光
　　山顶英　　号法事　　了义理
　　情性调　　宝品佛　　念胜根
　　乐欲度　　住立觉　　了别党
　　超越尊　　首最佛　　雨音声
　　善思惟　　有善意　　离垢称
　　大名闻　　明珠净　　坚师子
　　住长树　　舍思惟　　智慧顶
　　善住立　　有志意　　无量意
　　妙颜色　　圣慧光　　誓坚固
　　吉祥善　　有妙英　　人莲华
　　所在安　　慧造佛　　功勋布
　　光晖佛　　梵天施　　宝事佛
　　妙好华　　天神锭　　善思义
　　治自在　　名闻意　　积辩才
　　金刚幢　　光曜炎　　第十佛
　　诸佛号　　各如是　　无越乐
　　游寂静　　有势王　　闲天佛
　　山幢佛　　炎重圣　　光亦然
　　宝藏佛　　不乐越　　胜大界
　　三世护　　号德称　　月炎光
　　晃明照　　临以时　　行首藏
　　所奉行　　而示现　　焰照佛
　　光明尊　　紫金山　　师子施
　　莫能幢　　人中王　　光炎称
　　坚精进　　无损称　　离于畏
　　无著天　　大灯明　　饶益世
　　微美香　　特德尊　　损于冥
　　第等伦　　得自在　　师子誓
　　名宝称　　消灭秽　　执甘露
　　意中月　　日无畏　　以庄严
　　意珠光　　首英项　　造法本
　　第一义　　决众理　　施所愿
　　宝品身　　重根劫　　欲济度
　　乐意住　　分别部　　师子音
　　号戏乐　　柔男子　　清和佛
　　龙光佛　　华山氏　　龙忻豫
　　香甚豪　　名称佛　　势大天
　　功勋鬘　　饶益龙　　严饰目
　　善行道　　至成佛　　愍伤氏
　　了慧佛　　无量氏　　显明佛
　　号至诚　　日光曜　　以决意
　　无限佛　　颜貌像　　照明佛
　　宝英氏　　决狐疑　　师子顾
　　至安隐　　号柔[歹*(蕮-臼+曰)]　　善胁佛
　　不虚觉　　妙华英　　帝石根
　　号大威　　造作现　　无量佛
　　名称宝　　天随氏　　解义矣
　　具足意　　称高藏　　无忧佛
　　离垢氏　　梵天佛　　总持豪
　　目华佛　　离行体　　号法光
　　无毁现　　德喜悦　　三界奉
　　名开叶　　宝光氏　　宝英佛
　　上名闻　　造光佛　　无量威
　　以随时　　师子身　　明意佛
　　难胜氏　　功德体　　名称英
　　得力势　　游无限　　离垢月
　　普现义　　勇猛佛　　功福富
　　月灯光　　至德曜　　意离垢
　　善寂然　　号善天　　永舍垢
　　以无胜　　执殊供　　无量氏
　　最好曜　　无卑藏　　无所住
　　以复觉　　日尊重　　俗之光
　　日善佛　　福丰饶　　兴威氏
　　号无量　　意吉祥　　行帝王
　　消罢劳　　施无热　　施名闻
　　施兴华　　施齐士　　金刚佛
　　将大施　　号意寂　　顺香手
　　钩锁氏　　号善施　　无所卑
　　廉恪佛　　月晃昱　　炎英佛
　　大吉祥　　寂然慧　　号吉义
　　甚山顶　　甚调良　　莲华氏
　　无著称　　游圣慧　　离于冥
　　充满佛　　所在安　　郡无损
　　名称天　　勤现行　　月氏佛
　　多功勋　　宝月佛　　师子幢
　　乐于慧　　无所损　　号不戏
　　乐功德　　无著佛　　名闻氏
　　莲华叶　　办大藏　　称明珠
　　号金刚　　无量寿　　净明珠
　　大根本　　超众恶　　名称月
　　忻喜光　　无所犯　　宝意月
　　号寂然　　明王施　　妙道御
　　犹自在　　宝结佛　　以离畏
　　宝藏佛　　若干月　　离垢称
　　号寂灭　　天恭敬　　闲净天
　　善威佛　　宝爱敬　　宝品佛
　　宝游步　　师子党　　胜不净
　　善意佛　　光照世　　宝威神
　　离乐氏　　号忆智　　好清净
　　化外业　　以香手　　意炎佛
　　山幢幡　　善妙意　　坚固灯
　　威神强　　号珠铠　　人坚佛
　　安住月　　号梵音　　师子月
　　威神首　　号善生　　莫能胜
　　月氏佛　　慈众诸　　日大趣
　　山光晖　　至德顶　　大名闻
　　号法称　　施光佛　　炎曜施
　　作至诚　　修命业　　以善时
　　善甚重　　决了意　　志念行
　　明珠香　　胜忻喜　　师子光
　　号照明　　上名闻　　善山氏
　　晃昱珠　　号光势　　势无卑
　　勤修焰　　明珠月　　在世尊
　　吉祥手　　宝忻乐　　闲静明
　　好寂道　　光严哀　　所到寂
　　世善乐　　号无忧　　顺十所
　　忻乐力　　势力首　　势威王
　　大势至　　功勋藏　　言至诚
　　上安隐　　炎明佛　　大光氏
　　德光明　　号宝首　　光演香
　　造灯明　　吉像手　　善华叶
　　珍宝佛　　江海氏　　执持地
　　意义理　　意清彻　　功德轮
　　宝舍宅　　行至义　　于世月
　　音柔和　　梵英心　　面威重
　　意吉利　　坚固施　　号福光
　　大威曜　　宝氏佛　　号名闻
　　至重愿　　无量称　　光不虚
　　消天嫉　　胜根元　　众金刚
　　英善品　　妙华群　　意证明
　　无清行　　善思称　　以照曜
　　神祇品　　寂功勋　　超越义
　　住无畏　　建立慈　　至要藏
　　明珠行　　威解脱　　善光明
　　至味佛　　善度脱　　等威神
　　圣慧胜　　梵以生　　至诚音
　　善觉佛　　势力施　　师子步
　　号华英　　慧事业　　慧与华
　　功德藏　　布名闻　　除卑贱
　　无恐怖　　意光明　　于斯梵
　　自望天　　爱事业　　真诚天
　　明珠藏　　功德室　　积圣慧
　　莫能喻　　喜悦喜　　坚固愿
　　所施天　　梵柔仁　　意所趣
　　得消恶　　火赫焰　　大威神
　　思夷华　　鸣吼佛　　善计数
　　根无忆　　大爱敬　　善安意
　　光重曜　　弘微妙　　主所生
　　精所至　　善决义　　有境界
　　善多佛　　迦陀愿　　救于世
　　福光氏　　宝音佛　　金刚将
　　号富有　　师子力　　离垢目
　　身解脱　　觉清彻　　圣慧步
　　威坚固　　大光明　　日晃曜
　　体离垢　　分别威　　无损耗
　　柔软业　　月光氏　　雷施佛
　　行寂然　　号无怒　　多有镫
　　晃曜田　　清净国　　超出上
　　莲华上　　光首佛　　宝清净
　　号极贤　　宝上氏　　善安明
　　江海施　　梵天英　　善宝盖
　　好妙焰　　随时义　　明达想
　　功德晖　　宣音佛　　盛满月
　　莲华光　　善专精　　锭明王
　　电焰英　　光明王　　号晃昱
　　称无捐　　莲华藏　　供养至
　　四禅业　　无所得　　强势兵
　　功德藏　　独游步　　无碍佛
　　觉意静　　慧光明　　号天圣
　　御光明　　应所趣　　华英佛
　　罗云氏　　大笃信　　星宿王
　　医王佛　　功福平　　所覆盖
　　宣畅王　　日光明　　法藏氏
　　善意佛　　德根念　　损兵刃
　　号智积　　善住立　　善了行
　　梵天音　　龙雷电　　和音佛
　　神通英　　圣智品　　吉安祥
　　梵平等　　妙目疗　　号布龙
　　至诚英　　明了佛　　无怯弱
　　宝音声　　柔软响　　号师子
　　号琦萨　　若干辩　　勇慧氏
　　莲华积　　号华开　　行步至
　　积功德　　颜貌贵　　主威曜
　　月镫明　　威神王　　觉王佛
　　无尽氏　　觉达月　　号悦豫
　　智郡上　　号最上　　逮威施
　　智慧氏　　音柔音　　导师元
　　声无碍　　施尊藏　　豪慧佛
　　独游步　　大晃曜　　应根香
　　善光明　　布威称　　好颜王
　　号吉利　　师子兵　　所止宿
　　名闻伏　　和妙藏　　福光明
　　住良性　　镫明王　　积圣慧
　　尊天佛　　大主元　　解了行
　　号金结　　闲静教　　号难胜
　　悦喜人　　安明氏　　紫金光
　　号妙好　　功勋根　　法饶益
　　功德多　　丰多氏　　号虚空
　　微妙慧　　觉解微　　一切威
　　如药佛　　解脱英　　智藏佛
　　积圣慧　　可敬畏　　降伏流
　　解无碍　　集至诚　　善音响
　　威重帝　　应如念　　号称法
　　解威神　　尊化身　　言柔软
　　师子发　　捐重担　　拔众根
　　敬师子　　法伴侣　　游安隐
　　无怒觉　　颜色盛　　威神王
　　号诸觉　　善明佛　　住立义
　　觉光明　　神妙音　　威悦众
　　行不虚　　消坏嗔　　颜貌尊
　　善紫金　　调和佛　　解脱结
　　住于法　　号往归　　弃自大
　　圣慧藏　　梵天游　　号栴檀
　　无愁戚　　清净身　　号佛英
　　莲华佛　　威无量　　天光曜
　　圣智华　　号作斯　　功德慧
　　梵天居　　宝牵佛　　帝王氏
　　无损佛　　至尊教　　水帝王
　　星明氏　　无所害　　琉璃藏
　　号天华　　扬名称　　弓身光
　　极善明　　一切勋　　甚贵光
　　珍宝佛　　元首氏　　妙丈夫
　　号月所　　无量光　　快意念
　　炎明佛　　视无厌　　师子佛
　　好乐慧　　山根本　　寂然德
　　积势力　　宜义帝　　畅善声
　　号快华　　住于义　　威德王
　　慧无等　　号无限　　音响佛
　　名殊胜　　善光明　　安隐斯
　　解说佛　　心思义　　号极贵
　　宣畅音　　晃昱业　　等虚空
　　身名闻　　利寂然　　无瑕秽
　　号清净　　意习行　　莲华佛
　　顺品第　　善光曜　　妙辩才
　　号尽极　　善周遍　　重根元
　　离怖畏　　慧清白　　安住佛
　　宣辩才　　最明目　　觉名闻
　　常空佛　　月寂然　　无恐惧
　　大显现　　梵天氏　　好音响
　　大圣慧　　度边际　　普无际
　　觉了意　　树根元　　行极顺
　　清除音　　寂功德　　有力势
　　号强首　　敬圣佛　　以逮德
　　号明味　　雷震吼　　雨音声
　　眼爱敬　　仁贤氏　　明极快
　　极富有　　合集德　　而寂然
　　号悦豫　　法幢幡　　至圣响
　　心虚空　　法祠音　　功德佛
　　分别音　　德光明　　有威神
　　达根元　　有意念　　有捷辩
　　寂然轮　　仁善王　　若干月
　　曰远闻　　无垢尘　　德至诚
　　殊妙华　　德幢幡　　群辩才
　　好珍宝　　怀悦豫　　敬爱月
　　无卒暴　　师子力　　自在王
　　悦无量　　平等业　　无嗔恚
　　灭垢秽　　颁宣宜　　慧无愚
　　玄妙佛　　善仁贤　　而应住
　　十慧寂　　言谈帝　　号丈夫
　　有深意　　行无量　　有法力
　　至供养　　华光明　　在三世
　　间静供　　日曜藏　　天奉事
　　幢幡佛　　有解脱　　至真发
　　演甘露　　极殊异　　坚雄心
　　真珍宝　　光明品　　游玄妙
　　言辞净　　震光明　　积功德
　　演光曜　　无损首　　师子步
　　超出难　　布施华　　颜悦豫
　　红莲华　　好爱慧　　净玄珠
　　清无虚　　慧圣明　　谦卑行
　　除幢幡　　善思惟　　好脱门
　　晓了明　　闻如海　　总持宝
　　成智识　　可悦意　　畅音声
　　见无业　　好所乐　　断垢尘
　　行极边　　多化异　　天布响
　　宝游步　　红莲华　　象香首
　　伏怨敌　　富多闻　　恨善郡
　　妙华光　　师子响　　月游住
　　定坏冥　　无所动　　忍细步
　　福灯度　　嘱累音　　而最上
　　精进力　　住术意　　发寂然
　　妙善月　　觉意华　　吉祥善
　　所言快　　慧势力　　威方便
　　镫火光　　行步强　　天音声
　　顺寂然　　若干日　　以随时
　　安乐佛　　戒光明　　修建立
　　无尘埃　　安住和　　有圣慧
　　转增益　　香光明　　因顺时
　　音晖曜　　柔软业　　无挂碍
　　寂幢幡　　趣最道　　行玄妙
　　爱敬宝　　法所游　　而言天
　　无极慈　　善知友　　步寂然
　　无量土　　明曜山　　贤所叹
　　兴发道　　斯威神　　所现光
　　报善行　　逮极善　　离忧戚
　　宝光明　　所行道　　功福行
　　德如海　　若干品　　降伏魔
　　除害非　　所宿止　　入外学
　　无坏意　　能思远　　因所诚
　　取重解　　斯爱敬　　道幢幡
　　圣慧响　　号须深　　斯梵天
　　乐隐佛　　神足英　　胜根地
　　所执持　　日恭恪　　月宫生
　　迦益华　　贤所施　　持精明
　　福所哀　　好乐力　　善音说
　　法贵佛　　梵天响　　其快善
　　无缺漏　　觉举号　　大弘广
　　名闻称　　英妙意　　畅神音
　　师音树　　弃愚痴　　降甘露
　　仁贤月　　辩无量　　宣名称
　　应性行　　供养度　　而怀忧
　　爱乐安　　虚俗志　　乐所趣
　　归所行　　破众业　　青莲华
　　调华佛　　永无底　　宣辩才
　　号光曜　　斯逮致　　有功勋
　　御精进　　天竟域　　最上行
　　习好乐　　功福意　　亘明曜
　　德无量　　集威神　　师子步
　　妙无动　　行晃曜　　龙音响
　　执持轮　　尊势象　　乐哀世
　　法音佛　　乐无底　　号名称
　　雨幢佛　　雨德行　　美好香
　　号虚空　　音响辞　　天帝王
　　弘明珠　　善财业　　灯火焰
　　断根王　　闲寂静　　主安隐
　　师子音　　流宝名　　建立义
　　建示现　　所有华　　眉间光
　　无边际　　辩才王　　[邱-丘+半]伴慧
　　由自在　　师子发　　游晃煜
　　德灯焰　　月晖曜　　无所愁
　　郡土地　　心觉解　　殊胜法
　　安光教　　应美香　　其有力
　　智慧华　　其音强　　顺安隐
　　义理氏　　好爱喜　　得致胜
　　执衣钵　　行寂然　　人师子
　　有名称　　号楼由

　　是贤劫中有斯千佛兴现出世。度脱十方一切众生。是千佛等各有名号皆如是像。若有人闻受持讽诵。执学心怀专精了识。行无放逸和同供养。弃众恶趣勤苦之患。长得安隐住于禁戒。诸所将信顺喜经道。应行清净值具足果。此深妙忍根元法忍。护一切世若干亿劫。犯诸恶行不知罪福果之报应。闻诸佛名除一切罪无复众患。假使有持是诸佛名一切尊号。致得神足一心定意。若有凡庶。逮得见闻自在值此。斯众导师御行经典。怀来亿载无量功祚。所解说义畅达音慧。因得值见斯三昧定。性行清净心无犹豫。所兴发慧不著三界。以逮总持存在心怀。是等当行此三昧定。

　　　　贤劫经卷第六



　　　　贤劫经卷第七

　　　　西晋月氏三藏竺法护译

　　千佛兴立品第二十一

　　尔时喜王菩萨复白佛言。善哉世尊。愿说贤劫诸佛名号。及佛父母佛子侍者。上首圣尊诸弟子等。舍利光明寿命长短。比丘众会法立年数。种姓佛教经法流布。所可度脱诸天人民。使会者闻心开意悦皆发道心。多所哀念多所安隐。愍伤诸天及十方人一切众生。又将来世诸菩萨施。以得听受是经法已。益加乐学志愿尊法为显大明。唯垂大哀。重为散意令三界蒙。佛告喜王菩萨。今当说之。谛听善思。唯诺启受。喜王菩萨与诸大众受教专精一心皆听。
　　佛言。拘留孙如来至真等正觉所生土地。城名仁贤。王所治处。姓曰迦叶。父曰祠祀施。梵志种所生。母字维耶妙胜。子曰上胜。侍者名觉意。智慧弟子维头。神足曰抄儿。其佛身光照四十里。一会说经四万比丘。二会七万。三会六万。皆成声闻。佛在世时人寿四万岁。正法住世八万岁。舍利并合作一大寺。
　　拘那含牟尼如来至真所生土地。城名上被。梵志种父名施尊。母字上妙。子曰泽明集。侍者曰吉善。智慧弟子曰最上。神足曰不舍。佛在世时人寿三万岁。一会说经七万比丘。二会六万。三会五万。皆得罗汉。其佛光明照二十里。正法存立千岁。舍利并合兴一大寺。
　　迦叶如来所生土地。城名神氏。佛光照十里。梵志种。父名梵施。母字经业。子曰导师。侍者曰普友。上首智慧弟子名开明。神足曰坻舍。佛在世时人寿二万岁。一会说经二万比丘。二会万八千。三会万六千。皆得道证。正法存立七万岁。舍利并合兴一大寺。
　　喜王听之。今我能仁所生土地。城名迦维罗卫。君子种姓瞿昙。其光圆照七尺。父曰白净。母字极妙。子曰罗云。侍者曰阿难。智慧上首弟子字舍利弗。神足弟子曰目连。今世人寿百岁或长或短。一会说经千二百五十比丘众。皆得道证。舍利普布八方上下。正法存立五百岁。像法存立亦五百岁。
　　慈氏如来所生土地。城名妙意。王者所处。其佛威光照四十里。梵志种。父名梵乎。母字梵经。子曰德力。侍者曰海氏。智慧上首弟子号慧光。神足曰坚精进。佛在世时人寿八万四千岁。一会说经九十六亿。二会九十四亿。三会九十二亿。皆得阿罗汉。舍利并合共兴大寺。正法存立八万岁。
　　师子如来所生土地。城名曰华土。其佛光明照四十里。君子种父名勇师子。母字江音。子字大力。侍者曰善乐。上首神足弟子曰雨氏。智慧弟子曰慧积。佛在世时人寿七万岁。一会说法百亿比丘。二会九十亿。三会八十亿声闻集矣。皆得道证。正法存立亿岁。舍利普流八方上下。
　　光炎如来所生土地。城名星宿主。其佛光明照二千里。君子种父名善意。母字妙华。子字以时。侍者曰长喜。上首神足弟子名雷吼。智慧弟子曰尊教。其佛在世时人寿九万岁。一会百千亿。二会九十九亿。三会九十八亿。皆得道证。正法存立八万五千岁。舍利普流八方上下。
　　牟尼柔仁如来所生土地。城名曰上华王所治处。其佛光明照四十里。父名大山。母字须满光。子曰上宝。侍者曰尊上。上首神足弟子曰超施。智慧弟子曰快意。佛在世时人寿六万岁。一会八十垓。二会七十亿。三会五十亿。皆得罗汉。正法存立一千岁。舍利普流八方上下。
　　华氏如来所生土地。城名曰莲华王所治处。其佛光明照三百二十里。梵志种父名尊名。母曰妙华。子曰智根。侍者曰乐道。上首神足弟子名无害。智慧弟子名法力。一会说法弟子六百亿。二会三十五亿。三会三十四亿。皆得道证。佛在世时。人寿五十万岁。正法存立具足千岁。舍利普流遍布八方上下。
　　次复有佛。同号华氏如来。所生土地城名甚大广。其佛光明照四十里。梵志种。父名华发。母字法主。子字曰鲜洁。侍者曰心念。上首神足弟子曰忻乐。智慧弟子曰善忻喜。其佛在世时人寿九亿岁。一会说法十四亿弟子共集。二会十五亿。三会十六亿。皆得道证。正法存立十亿岁。舍利普流八方上下。
　　善目如来所生土地。城名造贤王所治处。其佛光明照四百八十里。梵志种。父名珍宝。母字言谈。子名宿王。侍者曰世爱。上首神足弟子曰师子步。智慧弟子曰无量意。佛在世时人寿七万岁。一会说法三十垓弟子共集。二会说法二十八垓。三会说法三十六垓。皆得道证。正法存立一亿岁。从是已来第一初兴诸如来计斯十一佛。随其众生所行纯熟而开化之。其余诸佛皆各如是十一也。广布舍利八方上下。
　　其导师如来所生土地。城名最锦王所治处。其佛光明照千三百六十里。梵志种。父字无难。母字愍伤。子曰爱光。侍者曰大泛流。上首智慧弟子名曰上首。神足弟子曰是愍。佛在世时人寿千亿岁。一会弟子说法七十垓集。二会六十垓。三会五十垓。皆得道证。正法存立九万二千岁。舍利普流八方上下。
　　大多如来所生土地。城名俗人王所治处。其佛光明照三千里。君子种。父名内进。母字舍嫉。子曰照明。侍者曰善思。上首智慧弟子名无难音。神足弟子曰岁无青。佛在世时人寿四十亿岁。一会说经百千垓诸弟子集。从是已后不可复计。正法存立亿岁。舍利普流八方上下。
　　大力如来所生土地。城名宝威。其佛光明照千二百里。梵志种。父名所选。母字甚威。子曰师子步。侍者曰爱子。上首神足弟子善住。智慧弟子曰尊施。佛在世时人寿四万岁。一会说经弟子一垓人来集。二会二垓。三会一垓。皆得道证。正法存立八万四千岁。舍利并合集立一大寺。
　　宿王如来所生土地。城名紫金王所治处。梵志种。其佛光明照四千里。父名施光。母字善意。子曰供养。侍者名勤力。上首智慧弟子名炽盛音。神足弟子名建立。一会说经弟子百亿人集。二会九十亿。三会八十亿。皆得道证。正法存立千岁。舍利普流八方上下。
　　修药如来所生土地。城名谈主王所治处。其佛光明照四十里。君子种。父名善寂。母字所乐。子曰须弥幢。侍者曰华氏。上首智慧弟子曰尊法。神足弟子曰福力。佛在世时人寿七万七千岁。一会说法七十亿弟子集。二会六十九亿。三会六十八亿。皆得道证。正法存立六万岁。舍利普流八方上下。
　　名称英如来所生土地。城名清威。君子种。其佛光明照百二十里。父名光焰。母字谈言。子字上华。侍者曰眼受。上首智慧弟子字智力。神足弟子曰师子力。一会说经三十三垓弟子集。二会三十二垓。三会三十一垓弟子集。皆得道证。正法存立二亿岁。舍利并合兴一大寺。
　　大光如来所生土地。城名安乐。其佛光明照千六百里。君子种。父名金刚。母字伏施。子曰良田。侍者寂意。上首智慧弟子名道众。神足弟子曰坚刃。佛在世时人寿百千岁。一会说经八十亿三千万弟子集。二会复倍。三会六垓。皆得道证。正法存立三万岁。舍利普流八方上下。
　　照明如来所生土地。城名安隐法。其佛光明照三百六十里。君子种。父名名称。母字善供。子曰奉行。侍者曰上善郡。上首智慧弟子曰善贤。神足弟子曰流江。佛在世时人寿五百岁。一会说经六十二垓弟子集。二会六十一垓。三会六十垓弟子。皆得道证。正法存立四万八千岁。舍利普流八方上下。
　　日藏如来所生土地。城名华主王所治处。其佛光明照八万里。梵志种。父名富有。母字妙华。子曰焰光。侍者曰慧上。上首智慧弟子名智兵。神足弟子曰刚兵。佛在世时其人寿七十亿岁。一会说经百千比丘集。二会百亿。三会如尘。皆得道证。正法存立三十亿岁。舍利并合兴一大寺。
　　月氏如来所生土地。城名上宝王所治处。其佛光明照三百二十里。君子种。父名清部。母字药子。子曰满宿。侍者曰供味。上首智慧弟子曰智最。神足弟子曰因法供。佛在世时人寿六千岁。一会说经二千二百亿弟子集。二会千四百亿。三会千八百亿。四会一千四百亿。皆得道证。正法存立万一千岁。舍利并合兴一大寺。
　　光照如来所生土地。城名音乘。其佛光明照二千六百四十里。君子种。父名福施。母字法主。子曰闻上。侍者曰善辩。上首智慧弟子曰雨音。神足弟子曰慧上。佛在世时人寿百千岁。一会说经七十万弟子集。二会八十万。三会九十万。皆得道证。正法存立十万岁。舍利普流八方上下。
　　善照如来所生土地。城名光焰王所治处。其佛光明照六百四十里。梵志种。父名日晖。母字月氏。子曰大神妙。侍者曰多坚。上首智慧弟子名慧施。神足弟子字所在吉。佛在世时人寿八万五千岁。一会说经五百亿弟子集。二会四百亿。三会三百亿。皆得道证。正法存立四万五千岁。舍利普流八方上下。
　　无忧如来所生土地。城名智慧。其佛光明照四百里。君子种。父名执华。母字法氏。子曰执光。侍者曰乐音。上首智慧弟子曰雨积。神足弟子曰胜施。佛在世时人寿百千岁。一会说经二垓弟子集。二会一垓。三会九十五亿。皆得道证。正法存立十三万岁。舍利并合兴一大寺。
　　威神如来所生土地。城名阎浮上。其佛光明照三百二十里。梵志种。父名贤天。母字爱施。子曰明焰。侍者曰见敬。上首智慧弟子曰取英。神足弟子曰度世。佛在世时人寿三万三千岁。一会说经八十亿弟子集。二会七十八亿。三会七十六亿。皆得道证。正法存立七十七亿岁。舍利并合兴一大寺焰光如来所生土地。城名镫氏。其佛光明照千佛土。梵志种。父名敬法。母字莲华氏。子曰月行。侍者曰通慕音。上首智慧弟子曰德首。神足弟子曰斯施。佛在世时人寿万四千岁。一会说法十六亿弟子集。二会十七亿。三会十八亿。皆得道证。正法存立二十一十万岁。舍利普流八方上下。
　　执华如来所生土地。城名造福王所治处。其佛光明照三千二百里。君子种。父名白莲华。母字施德。子曰福首。侍者曰好颜。上首智慧弟子名无量土。神足弟子曰重王。佛在世时人寿七万岁。一会说经九十亿弟子集。二会九十九亿。三会八十八亿。皆得道证。正法存立亿岁。舍利普流八方上下。
　　勋光如来所生土地。城名莲华王所治处。其佛光明照二千四百里。君子种。父名光照。母字德至。子曰法辩。侍者曰福供。上首智慧弟子曰琉璃藏。神足弟子曰极施。佛在世时人寿三百岁。一会说经十六亿弟子集。二会十二亿。三会十八亿。皆得道证。正法存立亿岁。舍利普流八方上下。
　　现义如来所生土地。城名导御郡王所治处。其佛光明照二千四百八十里。梵志种。父名柔郡。母字敬天。子曰德称。侍者曰梵音。上首智慧弟子曰训戒意。神足弟子曰胜施。佛在世时人寿百岁。一会说经六十二垓弟子集。二会七十垓。三会八十垓。皆得道证。正法存立亿岁。舍利普流八方上下。
　　锭耀如来所生土地。城名宝锦王所治处。其佛光明照二千里。君子种。父名宝施。母字焰味。子曰宝藏。侍者曰意悦。上首智慧弟子曰无能当。神足弟子曰大力。佛在世时人寿五万岁。一会说经七十万弟子集。二会九十万。三会百万弟子。皆得道证。正法存立二十万岁。舍利并合兴一大寺。
　　兴盛如来所生土地。城名威光。其佛光明照四十里。梵志种。父名善兴。母字快意。子曰胜友。侍者曰师子力。上首智慧弟子曰光忧施。神足弟子曰山积。佛在世时人寿四万岁。一会说法一亿弟子集。二会二亿。三会三亿。皆得道证。正法存立九万岁。舍利普流遍于十方。
　　贤氏如来所生土地。城名专吉王所治处。其佛光明照三千八十里。梵志种。父名栴施。母字阎上。子曰雄施。侍者曰月爱。上首智慧弟子曰海氏。神足弟子曰龙力。佛在世时人寿七万岁。一会说经二百三十万弟子集。二会三百五十万。三会三百八十万弟子。皆得道证。正法存立十万岁。舍利并合兴一大寺。
　　善乐如来所生土地。城名善富。其佛光明照四百里。梵志种。父名土尊。母字月辞。子曰法自由。侍者曰世爱。上首智慧弟子曰雷音。神足弟子曰施华。佛在世时人寿三万六千岁。一会说经三十亿弟子集。二会二万八千。三会二万七千弟子。皆得道证。正法存立百千岁。舍利普流遍于十方。
　　顶髻施如来所生土地。城名清天。其佛光明照四千里。梵志种。父名重王。母字披其私。子曰山施。侍者曰月天。上首智慧弟子曰乐慧。神足弟子曰魔所供。佛在世时人寿五千岁。一会说经六十二亿弟子集。二会六十一亿。三会六十亿弟子。皆得道证。正法存立七万七千岁。舍利并合兴一大寺。
　　眉间如来所生土地。城名悦天。其佛光明照四千里。梵志种。父名国重。母字习施。子曰正施。侍者曰月天。上首智慧弟子曰慧施。神足弟子曰供柔。佛在世时人寿五万岁。一会说经六十二亿弟子集。二会六十一亿。三会六十亿。正法存立七万岁。舍利并合兴一大寺。
　　坚固如来所生土地。城名福音。其佛光明照四千里。梵志种。父名树王。母字施珊瑚。子曰施世。侍者曰首力。上首智慧弟子曰月英。神足弟子曰动光。佛在世时人寿万二千岁。一会说经百千弟子集。二会九万。三会八万弟子。皆得道证。正法存立二万八千岁。舍利普流遍布十方。
　　首威如来所生土地。城名宝氏。其佛光明照四百里。君子种。父名柔华。母字法氏。子曰爱英。侍者曰坚进。上首智慧弟子曰施断。神足弟子曰人力。佛在世时人寿百岁。一会说经百亿弟子集。皆得道证。正法存立亿岁。舍利普流遍于十方。
　　难胜如来所生土地。城名疗吉王所治处。其佛光明照四十亿里。君子种。父名清天。母字福氏。子曰月寂。侍者曰诚爱。上首智慧弟子曰宝上。神足弟子曰雷音。佛在世时人寿八亿岁。一会说经三十垓弟子集。二会五十垓。三会八十垓弟子。皆得道证。正法存立八十亿岁。舍利普流八方上下。
　　德幢如来所生土地。城名善柔王所治处。其佛光明照二百里。梵志种。父名供友。母字居世。子曰金刚集。侍者曰宝爱。上首智慧弟子曰日藏。神足弟子曰承御。佛在世时人寿亿岁。一会说经三十万垓弟子集。二会五十万垓。三会六十万垓弟子。皆得道证。正法存立三亿岁。舍利并合兴立一大寺。
　　闲静如来所生土地。城名宝妙。其佛光明照三千四十里。君子种。父名曰越步。母字无所进。子曰月训。侍者曰琉璃藏。上首智慧弟子曰力天。神足弟子曰喜爱。佛在世时人寿百千岁。如前诸如来所现造业。其余诸佛亦复如是。所度等无有异。是故斯会正法存立五十万岁。其佛土地皆宝合成。悉有众珍咸生宝树。有衣服树周流遍国。国土人民所生无有众难三恶之趣。舍利普布周流十方。
　　坚重如来所生土地。城名佳妙。其佛光明照二十里。梵志种。父名宝上。母字宝光。子曰持地。侍者曰寂意。上首智慧弟子曰音十里。神足弟子曰吉利。其佛在世时人寿三千岁。一会说经法百千弟子集。皆得道证。一会无二。正法存立七万七千岁。舍利普流遍布十方。
　　梵音如来所生土地。城名光威。其佛光明照三千三百二十里。梵志种。父名上最。母字至诚氏。子曰福威。侍者曰莲目。上首智慧弟子曰雪色。神足弟子曰施炎。佛在世时人寿九万岁。一会说经八十六亿弟子集。二会九十亿。三会百亿。皆得道证。正法存立三千岁。舍利并合兴一大寺。
　　次贤如来所生土地。城名华茂。其佛光明照二百四十里。君子种。父名福爱。母字安养。子曰时节施。侍者曰造义。上首智慧弟子曰日月。上首神足弟子曰上金。其佛在世时人寿五十万岁。一会说经七十亿弟子集。二会七十八亿。三会八十亿。皆得道证。正法存立四万岁。舍利并合兴一大寺。
　　无本如来所生土地。城名俗所敬。其佛光明照四百里。梵志种。父名海氏。母字弃垢。子曰四眼。侍者曰降根。上首智慧弟子曰善思义。神足弟子曰响审。其佛在世时人寿八万岁。一会说经七万二千五百人皆得罗汉。二会七万六千三百。三会七万五千人。皆得道证。正法存立八万岁。舍利普流周遍十方。
　　光兴如来所生土地。城名金光。其佛光明照二千刹土。君子种。父名光焰。母字宝施。子曰乐德。侍者曰月华。上首智慧弟子曰极音。神足弟子曰自在。佛在世时人寿五亿岁。一会说经五十亿百千弟子集。二会四十亿百千。三会三十亿百千。皆得道证。正法存立七亿百千岁。舍利普流遍布十方。
　　大明山如来所生土地。城名宝净。其佛光明照三千二百里。梵志种。父名月盛。母字日施。子曰善盖。侍者曰宝共。上首智慧弟子曰若干觉。神足弟子曰智爱。佛在世时人寿八千岁。一会说经七十亿弟子集。二会八十亿。三会九十亿。皆得道证。正法存立九万二千岁。舍利并合兴一大寺。
　　金刚如来所生土地。城名善行威。其佛光明照百四十里。君子种。父名明珠光。母字青莲目。子曰寿命。侍者曰海氏。上首智慧弟子曰坚施。神足弟子曰尊友。佛在世时人寿百千岁。一会说经四十亿弟子集。二会三十亿。三会三十二亿。皆得道证。正法存立千岁。舍利普流遍布十方。
　　忆识如来所生土地。城名旃陀氏。其佛光明照三千三百六十里。梵志种。父名华氏。母字焰光。子曰宝舍。侍者曰意乐。上首智慧弟子曰无畏。神足弟子曰石王。佛在世时人寿亿岁。一会说经七十垓弟子集。二会六十六垓。三会五十垓。皆得道证。正法存立二亿岁。舍利并合兴一大寺。
　　无畏如来所生土地。城名甚和柔。其佛光明照三千六百里。君子种。父名施光。母字善目。子曰思夷华。侍者曰月氏。上首智慧弟子曰重王。神足弟子曰天氏。佛在世时人寿百千岁。一会说经八十垓弟子集。二会七十八垓。三会七十六垓。皆得道证。正法存立亿岁。舍利普流遍布十方。
　　宝氏如来所生土地。城名次坚。其佛光明照百二十里。梵志种。父名弃嫉。母字福施供。子曰施供药。侍者曰集施。上首智慧弟子曰无能当。神足弟子曰强步。佛在世时人寿万八千岁。一会说经四十亿弟子集。二会三十八亿。三会十六亿。皆得道证。正法存立七万岁。舍利并合兴一大寺。
　　莲华目如来所生土地。城名华郡。其佛光明照千二百八十里。君子种。父名上华。母字妙颜。子曰大爱。侍者曰无忧华。上首智慧弟子曰智光。神足弟子曰重施。佛在世时人寿八千岁。一会说经七亿弟子集。二会三十四亿。三会四十亿。皆得道证。正法存立五十六亿岁。舍利普流遍布十方。
　　力将如来所生土地。城名上贤。其佛光明照二百一十里。君子种。父名力天。母字施安。子曰满明。侍者曰护法。上首智慧弟子曰胜王。神足弟子曰善安。佛在世时人寿万六千岁。一会说经六十万弟子集。二会五十万八千。三会七十五万二千。皆得道证。正法存立千岁。舍利并合兴一大寺。
　　华光如来所生土地。城名善月华。其佛光明照三千一百二十里。梵志种。父名爱见。母字星宿。子曰坚证。侍者曰觉氏。上首智慧弟子曰义氏。神足弟子曰详幢。佛在世时人寿二万二千岁。一会说经三十亿弟子集。二会三十二亿。三会亦三十二亿。皆得道证。正法存立五万岁。舍利普流遍布十方。
　　伏爱如来所生土地。城名上财。其佛光明照三百二十里。君子种。父名时氏。母字贤首。子曰训寂。侍者曰愍伤。上首智慧弟子曰善宿。神足弟子曰思夷华。佛在世时人寿百千岁。一会说经九百亿弟子集。二会八十亿。三会七十亿。皆得道证。正法存立五十万岁舍利普流八方上下。
　　大威如来所生土地。城名富祠。其佛光明照二百里。梵志种。父名宝藏。母字威氏。子曰照上。侍者曰善多。上首智慧弟子曰焰光。神足弟子曰紫藏。佛在世时人寿五千岁。一会说经七万弟子集。二会七万五千。三会八万人。皆得道证。正法存立二万一千岁。舍利并合兴一大寺。
　　梵氏如来所生土地。城名上味。其佛光明照百二十里。梵志种。父名爱无忧。母字旃陀氏。子曰胜兵。侍者曰甚调。上首智慧弟子曰进士。神足弟子曰金刚结。佛在世时人寿万二千岁。一会说经亿弟子集。止有是一会皆得道证。正法存立万四千岁。舍利并合兴一大寺。
　　无量曜如来所生土地。城名神祇。其佛光明照三千八百里。君子种。父名尊音。母字月光。子曰欣善。侍者曰善兵。上首智慧弟子曰乐响。神足弟子曰焰光。佛在世时人寿八万岁。一会说经二百亿弟子集。二会四百亿。三会六百亿。皆得道证。正法存立亦八万岁。舍利普流八方上下。
　　龙施如来所生土地。城名宝锦。其佛光明照二十里。君子种。父名持胜。母字法氏。子曰福力。侍者曰宝城。上首智慧弟子曰阎最。神足弟子曰雄天。佛在世时人寿七万六千岁。一会说经八万弟子集。二会七万八千。三会七万五千人。皆得道证。正法存立千岁。舍利并合兴一大寺。
　　坚步如来所生土地。城名上贤。其佛光明照二百里。君子种。父名师子发。母字那罗施。子曰法音。侍者曰善应。上首智慧弟子曰宝施。神足弟子曰月施。佛在世时人寿亿岁。一会说经百亿弟子集。二会九十亿。三会九十八亿。皆得道证。正法存立五万岁。舍利普流遍布十方。
　　不虚见如来所生土地。城名逮受其佛光明圆照七尺。君子种。父名清施。母字柔甘具。子曰焰味。侍者曰阎吼。上首智慧弟子曰安明友。神足弟子曰伊沙罗。佛在世时人寿百岁。一会说经九十六亿弟子集。二会九十八亿。三会百亿。皆得道证。正法存立千岁。舍利普流遍布十方。
　　精进施如来所生土地。城名治波。其佛光明照四十里。梵志种。父名贤吼。母字首意。子曰无忧天。侍者曰大神便。上首智慧弟子曰乐尊。神足弟子曰月首。佛在世时人寿千岁。一会说经八十垓弟子集。皆得道证。正法存立三千岁。舍利并合兴一大寺。
　　贤力如来所生土地。城名得乐志。其佛光明照四百里。君子种。父名宝威。母字福意。子曰常施。侍者曰石乐。上首智慧弟子曰慧殊。神足弟子曰海意。其佛在世时人寿六千岁。一会说经八百万亿弟子集。皆得道证。由得自在。正法存立二万一千岁。舍利普流遍布十方。
　　欣乐如来所生土地。城名财富。其佛光明照百六十里。梵志种。父名梵天。母字供首。子曰大威。侍者曰行步安。上首智慧弟子曰多福。神足弟子曰乐目。佛在世时人寿八万四千岁。一会说经七十三亿弟子集。二会七十二亿。三会七十一亿。皆得道证。正法存立九千岁。舍利普流遍布十方。
　　不退没如来所生土地。城名长威。其佛光明照三千八百里。君子种。父名医王。母字宿首。子曰华天。侍者曰力胜。上首智慧弟子曰称无量。神足弟子曰勇步。佛在世时人寿二万一千岁。一会说经六十亿弟子集。二会五十八亿。三会五十六亿。皆得道证。正法存立九千岁。舍利并合兴一大寺。
　　师子幢如来所生土地。城名乌扇迦。其佛光明照三百六十里。君子种。父名法幢。母字福友。子曰贵施。侍者曰大神。上首智慧弟子曰爱施。神足弟子曰勤诣。佛在世时人寿二万八千岁。一会说经二十二亿弟子集。二会二十一亿。三会二十亿。皆得道证。正法存立八千岁。舍利普流遍布十方。
　　胜知如来所生土地。城名宝焰。其佛光明照四百里。君子种。父名日藏。母字华目。子曰乐成。侍者曰法氏。上首智慧弟子曰修成。神足弟子曰善法。佛在世时人寿八万岁。一会说经三十六亿弟子集。二会三十七亿。三会三十八亿。皆得道证。正法存立六百万岁。舍利并合兴一大寺。
　　法氏如来所生土地。城名爱天。梵志种。其佛光明照二百八十里。父字莫胜。母字闻氏。子曰胜天根。侍者曰日施。上首智慧弟子曰大乐。神足弟子曰施药。佛在世时人寿亿岁。一会说经八亿弟子集。二会七亿。三会六亿。皆得道证。正法存立一亿岁。舍利普流遍布十方。
　　喜王如来所生土地。城名所在吉。其佛光明照三千二百里。君子种。父名最上。母字首归悦。子曰念阎吼。侍者曰和安。上首智慧弟子曰宝上。神足弟子曰执人天。佛在世时人寿五千岁。一会说经四十亿弟子集。二会三十八亿。三会三十七亿。皆得道证。正法存立百千岁。舍利并合兴一大寺。
　　妙御如来所生土地。城名宝藏。其佛光明照四十里。君子种。父名曰施。母字宝氏。子曰德光。侍者曰海身。上首智慧弟子曰行妙施。神足弟子曰上施。一会说经九十亿弟子集。二会九十八亿。三会百亿。皆得道证。佛在世时人寿亿岁。正法存立三亿岁。舍利普流遍布十方。
　　敬英如来所生土地。城名世乐。其佛光明照二十里。梵志种。父名丰世。母字欣乐。子曰外氏。侍者曰尊铠。上首智慧弟子曰安上。神足弟子曰退施。佛在世时人寿百千岁。一会说经五十亿弟子集。二会四十八亿。三会四十六亿。皆得道证。正法存立一亿岁。舍利并合兴一大寺。
　　妙天如来所生土地。城名善意。其佛光明照千二百里。梵志种。父名真末。母字法意。子曰月上。侍者曰威英。上首智慧弟子曰爱首。神足弟子曰无忧。一会说经七十亿百千弟子集。二会六十亿百千。三会五十亿百千。皆得道证。正法存立二万岁。佛在世时人寿四万岁。舍利普流遍布十方。
　　多勋如来所生土地。城名香氏。其佛光明照三百六十里。君子种。父名受施。母字威首。子曰威神。侍者曰青莲。上首智慧弟子曰无垢施。神足弟子曰施兴忻乐。一会说经十四亿弟子集。二会十六亿。三会十八亿。皆得道证。佛在世时人寿二万五千岁。正法存立五万岁。舍利并合兴一大寺。
　　众香手如来所生土地。城名福香。其佛光明照千二百八十里。君子种。父名首乐。母字妙华。子曰宝上光。侍者曰诚英。上首智慧弟子曰爱月。神足弟子曰胜力。一会说经六十六亿弟子集。二会六十四亿。三会六十二亿。皆得道证。佛在世时人寿七万岁。正法存立亦七万岁。舍利普流遍布十方。
　　顺观如来所生土地。城名度阎。其佛光明照四十里。梵志种。父名施颜。母字宝趣。子曰所生。侍者曰意悦。上首智慧弟子曰施明。神足弟子曰意锦。一会说经七十亿弟子集。二会六十八亿。三会六十六亿。皆得道证。佛在世时人寿九十亿岁。正法存立九十亿岁。舍利普流遍布十方。
　　雨音如来所生土地。城名宿爱。其佛光明照千七百六十里。梵志种。父名明施。母字威首。子曰其法。侍者曰甚谛。上首智慧弟子曰月藏。神足弟子曰力步。一会说经七十亿弟子集。二会七十五亿。三会八十亿。皆得道证。佛在世时人寿九万岁。正法存立百千岁。舍利并合兴一大寺。
　　善思如来所生土地。城名无量宝。其佛光明照二十里。梵志种。父名念坚。母字福只。子曰华施。侍者曰力施。上首智慧弟子曰无喻。神足弟子曰舍嫉。一会说经百千万弟子集。二会八十万。三会七十万。皆得道证。佛在世时人寿千岁。正法存立八万四千岁。舍利普流遍布十方。
　　快意如来所生土地。城名快见。其佛光明照五百六十里。君子种。父名宿天。母字威氏。子曰华氏。侍者曰俱退。上首智慧弟子曰普施。神足弟子曰超步。一会说经二十八亿弟子集。二会二十五亿。三会亦二十五亿。皆得道证。佛在世时人寿三万岁。正法存立六万岁。舍利普流遍布十方。
　　离垢如来所生土地。城名城威。其佛光明照四十里。梵志种。父名首藏。母字华辞。子曰智威。侍者曰无限。上首智慧弟子曰有志。神足弟子曰郡氏。一会说经八十万弟子集。二会九十万。三会百万。皆得道证。佛在世时人寿六万五千岁。正法存立二万岁。舍利普流遍布十方。
　　名闻如来所生土地。城名无忧。其佛光明照四千里。君子种。父名最上。母字威施。子曰上首。侍者曰法住。上首智慧弟子曰石氏。神足弟子曰爱垢。一会说经百亿弟子集。二会九十亿三会八十亿。皆得道证。佛在世时人寿七万岁。正法存立二十万岁。舍利普流遍布十方。
　　大称如来所生土地。城名好园。其佛光明照八百八十里。梵志种。父名首积。母字日施。子曰胜离意。侍者曰闻义思。上首智慧弟子曰密郡。神足弟子曰断施。一会说经五百亿弟子集。二会三百亿。三会二百亿。皆得道证。佛在世时人寿八万岁。正法存立五万岁。舍利普流遍布十方。
　　明珠髻如来所生土地。城名照郡。其佛光明照百二十里。君子种。父名觉喜。母字思夷氏。子曰思兵。侍者曰无量寂。上首智慧弟子曰宝威。神足弟子曰逮致。一会说经九百亿弟子集二会千亿。三会千二百亿。皆得道证。佛在世时人寿九万岁。正法存立亿岁。舍利普流遍布十方。
　　坚强如来所生土地。城名安思。其佛光明照千国土。君子种。父名神氏。母字树言。子曰炎乐。侍者曰明珠味。上首智慧弟子曰乐谐。神足弟子曰甚调。一会说经千三亿弟子集。二会三十八亿。三会五亿。皆得道证。佛在世时人寿三万岁。正法存立九万岁。舍利并合兴一大寺。
　　师子步如来所生土地。城名清白氏。其佛光明照千三百二十里。君子种父名若干尘母字妙药。子曰不陀留。侍者曰意行。上首智慧弟子曰多丰。神足弟子曰与护。一会说经百七十八万弟子集。二会百二十万。三会百四十万。皆得道证。佛在世时人寿万八千岁。正法存立七亿岁。舍利普流遍布十方。
　　神树如来所生土地。城名上阎浮。其佛光明照亿里。君子种父名树王母字意英。子曰爱俗。侍者曰施曜。上首智慧弟子名药解。神足弟子曰二财。一会说经四十八亿弟子集。二会三百五十亿。三会三百三十亿。皆得道证。佛在世时人寿万八千岁。正法存立七十万岁。舍利并合兴一大寺。
　　辄胜如来所生土地。城名药氏。其佛光明照三百六十里。君子种父名见敬母字财施。子曰勇施。侍者曰法与。上首智慧弟子曰了相。神足弟子曰大根名闻。一会说经七十六亿弟子集。二会七十四亿。三会七十二亿。皆得道证。佛在世时人寿八万岁正法存立六百千岁。舍利普流遍布十方。
　　智慧如来所生土地。城名贤施。其佛光明照四百四十里。君子种父名释施母字蜜威。子曰梵天。侍者曰法称。上首智慧弟子曰根意。神足弟子曰尊氏。一会说经四十亿弟子集。二会三十亿。三会二十亿。皆得道证。佛在世时人寿三千岁。正法存立一万岁。舍利并合兴一大寺。
　　善住如来所生土地。城名闲威。其佛光明照四百里。梵志种父名护无害母字乐音。子曰具或。侍者曰觉嫉。上首智慧弟子曰上与。神足弟子曰执铠。一会说经四万六千弟子集。二会二万五千。三会四万三千。皆得道证。佛在世时人寿五百万岁。正法存立八万岁。舍利并合兴一大寺。
　　虚空如来所生土地。城名爱居。其佛光明照百二十里。君子种父名根施母字天豪。子曰水天。侍者曰智结。上首智慧弟子曰上意。神足弟子曰法首。一会说经九十亿弟子集。二会八十亿。三会七十亿。皆得道证。佛在世时人寿千岁。正法存立万二千岁。舍利普流遍布十方。
　　无量觉如来所生土地。城名善盖。其佛光明照三百八十里。梵志种父名生明眼母字龙施子曰妙好。侍者曰贤天。上首智慧弟子曰心音。神足弟子曰大枝步。一会说经七十亿。二会五十亿。三会四十亿。皆得道证。佛在世时人寿亿岁。正法存立六十亿岁。舍利普流遍布十方。
　　善颜如来所生土地。城名威氏。其佛光明照五百二十里。君子种父名乐音母字乐氏。子曰所在吉。侍者曰上与。上首智慧弟子曰福慧。神足弟子曰无惧。一会说经七亿弟子集。二会九亿。三会十亿。皆得道证。佛在世时人寿三千岁。正法存立万六千岁。舍利并合兴一大寺。
　　圣慧如来所生土地。城名善清白。其佛光明照五百六十里。梵志种父名伊师檀母字离尘。子曰勇猛。侍者曰名阿难。上首智慧弟子曰意行。神足弟子曰须达。一会说经二十二亿弟子集。二会二十一亿。三会二十亿。皆得道证。佛在世时人寿二万八千岁。正法存立六万岁。舍利并合兴一大寺。
　　光明如来所生土地。城名琉璃光。其佛光明照三千三百二十里。君子种父名爱敬母字意乐。子曰爱光。侍者曰园观。上首智慧弟子曰乐爱。神足弟子曰调友。一会说经八十二亿弟子集。二会八十七亿。三会八十六亿。皆得道证。佛在世时人寿万岁。正法存立三千岁。舍利普流遍布十方。
　　坚誓如来所生土地。城名日游。其佛光明照四十里。梵志种父名天爱母字善意音。子曰尊宝。侍者曰柔音。上首智慧弟子曰言施。神足弟子曰柔软。一会说经百亿弟子集。二会九十七亿。三会九十五亿。皆得道证。佛在世时人寿一亿岁。正法存立四十亿岁。舍利并合兴一大寺。
　　吉祥如来所生土地。城名母爱。其佛光明照二百八十里。梵志种父名锦王母字华元。子曰无量手。侍者曰养友。上首智慧弟子曰法事。神足弟子曰胜友。一会说经五十亿弟子集。二会八十二亿。三会八十六亿。皆得道证。佛在世时人寿五万岁。正法存立亿岁。舍利普流遍布十方。
　　诚英如来所生土地。城名爱响。其佛光明照四十里。梵志种父名福外母字贤氏。子曰爱名称。侍者曰尊友。上首智慧弟子曰月贤。神足弟子曰树目。一会说经八十亿弟子集。二会七十亿。三会六十亿。皆得道证。佛在世时人寿一亿岁。正法存立八亿岁。舍利并合兴一大寺。
　　青莲如来所生土地。城名甚华威。其佛光明照四百八十里。君子种父名总持母字忻施。子曰功福。侍者曰难胜。上首智慧弟子曰乐法。神足弟子曰药氏。一会说经十万弟子集。二会九万九千。三会九万八千。皆得道证。佛在世时人寿五百岁。正法存立万五千岁。舍利并合兴一大寺。
　　钩锁如来所生土地。城名集贤。其佛光明照三百里。君子种父名爱目母字施善志。子曰仁贤。侍者曰明珠结。上首智慧弟子曰学友。神足弟子曰若干月。一会说经六十亿弟子集。二会五十亿。三会九十亿。皆得道证。佛在世时人寿一万二千岁。正法存立三万岁。舍利普流遍布十方。
　　安氏如来所生土地。城名意乐。其佛光明照百二十里。梵志种父名无量宝母字丰盛氏。子曰地施尊。侍者曰坚强。上首智慧弟子曰月曜。神足弟子曰师子。一会说经九十六亿弟子众。二会九十四亿。三会九十二亿。皆得道证。佛在世时人寿八万四千岁。正法存立亦八万四千岁。舍利普流遍布十方。
　　慧业如来所生土地。城名福富。其佛光明照四百里。君子种父名无忧母字爱海。子曰和善觉。侍者曰善施。上首智慧弟子曰现在圣。神足弟子曰福爱。一会圣聚不可计亿。二会八百亿。三会七百亿。皆得道证。其佛在世时人寿八万垓岁。正法存立五亿。佛散舍利如布医药。尔时安住巍巍难逮。若有闻名百一。斯等不久成佛正觉。况复供奉是千如来。诸弟子学不足言耳。诸菩萨等。逮不退转无所从生法忍一生补处。度脱十方不可称计。

　　　　贤劫经卷第七



　　　　贤劫经卷第八

　　　　西晋月氏三藏竺法护译

　　千佛发意品第二十二

　　喜王菩萨。复白佛言。善哉世尊。唯垂愍哀。说此劫中千佛本末。昔始作行得为菩萨时。在何佛所初发道意。积功累德每生自克供养诸佛。自致正觉度脱一切。佛告喜王菩萨。谛听谛听善思念之。当为汝说发意本末。喜王菩萨与诸大众受教而听。佛言。拘留孙佛本宿命时。见月意如来。心中亘然如冥睹明。知道无上三界最尊。则求宝盖贡上其佛。初发道意精进不懈。自致正觉度脱一切。钩那含佛本宿命时。见师子如来。贡上宝璎及须漫花。因初发道心积功累德。自致正觉度脱一切。其迦叶佛本宿命时。生梵志家作幼童子。见思夷最如来心中解悦。脱身所著妙好宝带贡上其佛。初发道意行菩萨法不中懈废。自致正觉度脱一切。佛言。今我成佛号释迦文。本宿命时作良医师。主治人病得医功夫宝物衣具。见往古佛。与吾同号亦字能仁如来。知之至尊因持衣物贡上其佛。初发道意行四等心。四恩六度空无相愿。不中取证逮得无所从生法忍。见定光佛示现受决。欲济一切三界众生。自致正觉度脱一切。慈氏如来本宿命时。作转轮圣王。见佛名逮无极。因发道心请佛圣众供以甘膳。贡上光宝以施一切。所在仁慈愍诸不逮。周旋生死如恒河沙劫不以为劬。自致至佛度脱一切。值其上寿人命八万四千岁时。师子如来本宿命时。从初发心。佛名晃昱音。因其发心。以五寸五纳衣奉上其佛。供事世尊行菩萨法。自致成佛。光焰如来本宿命时。曾作贾客入海获致琦珍。从无量光佛所初发道心。时见世尊心中忻然。以明月珠贡上其佛。因其道心行菩萨法。自致成佛度脱一切。牟尼如来本宿命时。从悦意如来初发道心。时作凡人财富无量。见佛心开。珠挍饰盖贡上其佛。因其道心行菩萨法。心中愿言。以是功德归流十方皆见覆护。精进不懈自致正觉度脱一切。善目如来本宿命时。从琦妙佛初发道心。于时见佛心中霍然贡上华香。因其道意行菩萨法。奉四等心四恩四辩六度无极。愍伤十方致最正觉。度脱一切危厄众生蒙济弘安。善宿如来本宿命时。从安悦如来初发道心。时为长者见佛欢悦。贡上珓珞妙好重阁。供养其佛。因其道意行菩萨法。欲度十方自致成佛度脱一切。华氏如来本宿命时。见导御佛初发道心。时本贫厄。因其发心知三界空。便脱死人衣贡上其佛。奉菩萨法欲度脱众生。富以七财使诸众生莫致贫厄。十方覆护。自致成佛度脱一切。第二华氏如来至真等正觉。本宿命时。从超越首佛初发道心。持洗口柳枝一枚贡上其佛。因其道意行菩萨法。度脱众生自致正觉。救众危厄三界之难也。道师如来本宿命时。见至诚佛从初发道心。时作凡人。以身所有好床坐具及赤栴檀。贡上其佛。因其道心行菩萨法。欲济十方自致得佛度脱一切。大多如来本宿命时。从供称佛初发道心。时欲入城见佛出城。因为稽首归命供养。贡上至心而奉好竹。心自念言。使诸众生行直如竹莫有邪志。由是之故常遇三宝。自致正觉救济十方。大力如来本宿命时。从师意佛所初发道心。时生香家作子。卖众好香。见佛入城心中大悦。贡上其佛木榓澡罐。手执美香殊异杂薰。随尊侍卫。愿一切众生悉入道门。因是自致得成正觉度脱一切。星宿王如来本宿命时。从施意佛初发道心。时在其国贫无所有。为人客作放牛使令。见佛欣然。以时节花贡上其佛。行菩萨道精进不懈。自致正觉度脱一切。修药如来本宿命时。从微妙香佛初发道心。时作御师见佛世尊。供顺归命无上大圣。以卑逊心与佛谈言。以是之故除三界难。自致成佛一切蒙恩。名称英如来本宿命时。从灯电佛初发道心。见佛说法则以幢幡上其如来。即夜然灯夙夜勤修。自致成佛。度脱三界之难五趣之患。皆恃福庆靡不得安。英妙如来本宿命时。从莲华佛初发道心。其身尔时适行犁种。见佛欢喜舍犁牛去稽首佛足。以解脱华供养上佛。愿使众生犁道德田自致得佛。由是遵行四等四恩三脱六度。便成正觉度脱一切。大光如来本宿命时。从大锭光佛初发道心。时在其国最为贫厄。入行旷野见佛僧众。以钱上佛供养至尊。在旷野中烧香然灯。愿三界众生心空意净由如旷野。三世普明无三毒冥。故自致得佛度脱一切。解阴如来本宿命时。从梵音佛初发道心。时作皮师。贡上其佛妙好履屣。愿使一切近致车乘。然后皆成五通之驰。由是功德自致成佛度脱一切。照明如来本宿命时。从离慢意佛初发道心。时作转轮圣王。以八万四千行树。贡上施佛使造精舍。经行其中精进不懈。自致成佛度脱一切。日藏如来本宿命时。从无量成佛所初发道心。时为大性梵志作子。以拘翼华贡上其佛。缘是之故自致正觉度脱一切。
　　月氏如来本宿命时。从名称叶佛所初发道心。时为金师家作子。以好宝杖贡上其佛。由是之故自致正觉度脱一切。光曜如来本宿命时。从无量明佛初发道心。时生其国最为贪匮辈。负草行欲于市卖。见佛欣然无以贡上。以草奉佛。愿使功德归流十方。自致成佛度脱一切。善照如来本宿命时。从悦意成佛所初发道心。时作园监见佛欣然。以思夷华贡上至尊。行菩萨法心自念言。使诸众生心软如华。因从精进自致成佛度脱一切。无忧如来本宿命时。从离意称佛所初发道心。时生尊者家为长者子。取最上华以散佛上。慕求大道无上正真。缘是之故自致正觉度脱一切。威神如来本宿命时。从德铠佛所初发道心。时作长者子。以明月珠及红莲华贡上其佛。精进不懈自致正觉。度脱三界五趣之患。焰光如来本宿命时。从善见佛所初发道心。时作贾客数入大海。以赤栴檀好床卧具贡上其佛。因行菩萨道自致成佛。度脱三世生死之厄。执华如来本宿命时。从悦意威佛所初发道心。生彼世时为长者子。以身好衣用乳浣之。烧好名香贡上其佛。欲令功德归流十方一切蒙济。缘是之故自致正觉度脱一切。勋光佛如来本宿命时。从不藏威佛所初发道心。时作凡人。见佛悦豫稽首归命。则以明镜众珍琦宝贡上其佛行菩萨法。缘是之故自致正觉度脱一切。现义如来本宿命时。从无量音佛所初发道心。往昔世时作转轮圣王。见佛至尊无上大道。以若干挍珞重阁精舍贡上其佛。愿使众生德犹虚空。缘致正觉度脱一切。锭曜如来本宿命时。从明娱乐佛所初发道心。在彼世时香家作子。采众华香以上圣尊。伏心制意。与其家室六十亿眷属俱供养其佛。咨受道法行菩萨法。自致正觉度脱一切。光威如来本宿命时。从普称佛所初发道心。时作仙人居在山中。以好白毡布经行处贡上其佛。知之甚尊行菩萨法。自致正觉度脱一切。医氏如来本宿命时。从离种佛初发道心。时为医家作子。以持丸药众香华物贡上其佛。愿一切众生除三毒病。缘是兴意行菩萨法。自致正觉度脱一切。善乐如来本宿命时。从其柔顺佛初发道心。时为油家子。以油然灯贡上其佛。愿令十方各蒙道明。缘是之故自致正觉救济一切。兴盛如来本宿命时。从广普称佛所初发道心。贡上其佛细好白[疊*毛]。布经行处劝助所施。因是兴意奉菩萨行。愍念群生。自致正觉度脱一切。医所如来本宿命时。从离垢佛初发道心。生在医家学医弟子。见佛欣喜。贡上其佛若干丸药。缘行开士自致正觉度脱一切。顶髻施如来本宿命时。从普现佛初发道心。时作挍饰璎珞家子。贡上其佛御乘将护及宝璎珞。供养奉事。行菩萨法精进不懈自致正觉度脱一切。坚固如来本宿命时。从莫能胜佛初发道心。时作转轮圣王。见佛世尊。八万四千七宝床席坐具机筵贡上其佛。因兴道意行菩萨法。自致正觉度脱一切。首威如来本宿命时。从威王光佛所初发道心。曾为贾客入大海中。以明月珠贡上其佛。斯珠光明照四十里。缘是精进自致正觉无上大道度脱一切。难胜如来本宿命时。从坚步越佛初发道心。时主载财见佛欣然。以杨柳枝贡上其佛洗口及齿。缘是净行自致正觉度脱一切。德幢如来本宿命时。从柔称佛所初发道心。贡上其佛水器大釜。以用洗浴。身垢消除令体汗清净。造立光明普行施德。自致正觉度脱一切。闲静如来本宿命时。从无上佛所初发道心。其人时作宝璎珞师家子。庄严璎珞贡上其佛。以紫金色履屣床香布施奉上。愿一切众生皆得定意。缘是之故自致正觉度脱一切。坚重如来本宿命时。从大清悦佛发道心。供养其佛清白细[疊*毛]。温其浴室洗浴圣众及奉杂香。缘兴道意行菩萨道。自致正觉救济十方。梵音如来本宿命时。从柔音佛所初发道心。时为国王监放牧羊。时梵音佛始成正觉在野泽中。见其如来心怀悦豫。分所服麨半奉如来。缘行菩萨无上大道精进不懈。自致正觉度脱一切。坚强如来本宿命时。从无动步佛所。以手撮最杂宝珍琦供散其佛。作大导师家子因施发意。缘斯功德自致正觉度脱一切。极上欣如来本宿命时。从无量清净佛所初发道心。时为王太子。王名娱乐在沙竭国。佛成正觉振其光明普照十方。缘行菩萨自致正觉度脱一切。兴光如来本宿命时。从威首光佛初发道心。时作转轮圣王。以好衣服琦珍异宝。贡上其佛福施一切。缘是精进自致正觉无上大道度脱一切。大明山如来本宿命时。从往道佛所初发道心。以无忧华贡上其佛。积功累德每生自克。以大慈悲愍念一切。自致正觉度脱一切。金刚如来本宿命时。从坚固佛所。生忉利天作天帝释。以天意华缦陀勒华。雨下纷纷贡散其佛。缘是行道自致正觉度脱一切。忆识如来本宿命时。从爱解脱佛所初发道心。用紫金宝珠璎珞盖用贡上佛。供散佛身而发道意。自致正觉度脱一切。无畏如来本宿命时。从不恐佛所初发道心。作性[怡-台+龍]悷而喜戏笑。以作伎乐击鼓歌叹供养乐佛。自致正觉度脱一切。宝氏如来。本宿命时。从无量音佛所初发道心。时作大臣。以好华香贡上其佛。缘行菩萨自致正觉度脱一切。莲华目如来本宿命时。从普观佛所初发道心。以自己身所著宝带床卧贡奉用上如来。欲令一切众生功德。自致正觉度脱一切。力将如来本宿命时。从大御佛所初发道心。时作医王。持一阿摩勒果贡上其佛。缘其成行自致正觉度脱一切。华光如来本宿命时。从一切威佛所初发道心。时作金师。以宝华饰贡上其佛。缘斯具行自致正觉度脱一切。爱伏如来本宿命时。从诲供佛所初发道心。曾作博戏家子。以好香鑢贡上其佛。缘斯积行自致正觉度脱一切。大威如来本宿命时。从照曜首佛所初发道心。时作尊者子。以好衣服贡上其佛。缘斯积行自致正觉度脱一切。梵氏如来本宿命时。从颁宣尊佛所初发道心。时作大官。令以石蜜甘蔗饧贡上其佛。缘斯积德自致正觉度脱一切。无量曜如来本宿命时。从净光明佛所初发道心。时为他贾作。以有好盖贡上其佛。缘斯积德自致正觉度脱一切。龙施如来本宿命时。从师子频申佛所初发道心。时为髻华师家作子。以华宝器贡上其佛。缘斯积德自致正觉度脱一切。坚步如来本宿命时。从离意胜佛所初发道心。时为珠师家生作子。以宝珠璎珞床席坐具贡上其佛。缘斯积德自致正觉度脱一切。不虚见如来本宿命时。从善见佛所初发道心。时家作医师疗生治病。以好杂药贡上圣众使治众病。缘斯积德自致正觉度脱一切。精进施如来本宿命时。从度无量佛所初发道心。时作转轮圣王。兴起精舍楼阁房室其数百千。以赤栴檀以为众床布好坐具贡上其佛。缘斯积德自致正觉度脱一切。贤力如来本宿命时。从名闻光佛所初发道心。时作凡人。以百味供贡进其佛及与圣众。而常饭食十垓弟子。缘斯积德自致正觉度脱一切。欣乐如来本宿命时。从弘称佛所初发道心。时为豪贵长者梵志作子。以真珠挍饰妙好[弗*毛]及琦异扇贡上其佛。缘斯积德自致正觉度脱一切。无退没如来本宿命时。从寂根佛所初发道心。时作使者。以五比罗果贡上其佛。缘斯积德自致正觉度脱一切。师子幢如来本宿命时。从清和音佛所初发道心。时作凡人将犁耕田。以一呵摩勒果贡上其佛。缘斯积德自致正觉度脱一切。胜知如来本宿命时。从无能毁转法轮佛所初发道心。时作履屣师。以呵梨勒果贡上其佛。缘斯积德自致正觉度脱一切。法氏如来本宿命时。从无量响佛所初发道心。时作力士。求以好幢贡上其佛。缘斯积德自致正觉度脱一切。喜王如来本宿命时。从降念佛所初发道心。时作香师。以好杂香贡上其佛。缘斯积德自致正觉度脱一切。妙御如来本宿命时。从神足威佛所初发道心。时为幼童。以三品果贡上其佛。缘斯积德自致正觉度脱一切。爱英如来本宿命时。从功勋王佛所初发道心。时为国王明智太子。以华贡佛。缘斯积德自致正觉度脱一切。妙天如来本宿命时。从叹度无极佛所初发道心。时作贾客。贡上甘美蜜钵。缘斯积德自致正觉度脱一切。多勋如来本宿命时。从大力佛所初发道心。时为国贫人。贡上其佛一丈六尺经行之处。缘斯积德自致正觉度脱一切。
　　众香手如来本宿命时。从曜妙净佛所初发道心。时为卖香家子。因香水洒其世尊。经行之处。缘斯积德自致正觉度脱一切。顺观如来本宿命时。从见无挂碍佛所初发道心。时在山居。以好缯[疊*毛]作挍饰盖。贡上其佛。缘斯积德自致正觉度脱一切。雨音如来本宿命时。从师子步佛初发道心。时作陶师。而以澡罐贡上其佛。缘斯积德自致正觉度脱一切。善思如来本宿命时。从普观佛所初发道心。作采华家子。以一莲华贡上其佛。缘斯积德自致正觉度脱一切。快意如来本宿命时。从施超度佛所初发道心。时作尊者子。须曼华鬘贡上其佛。缘斯积德自致正觉度脱一切。离垢如来本宿命时。从善见佛所初发道心。时夜卧精舍。贡上其佛拭手手巾。缘斯积德自致正觉度脱一切。名闻如来本宿命时。染家作子。从善哉像佛所初发道心。盛诃醯勒取满手华供散佛上。缘斯积德自致正觉度脱一切。大称如来本宿命时。从意称佛所初发道心。时在其国最为穷匮。以拘须摩好柔妙华贡上其佛。缘斯积德自致正觉度脱一切。明珠髻如来本宿命时。从宝净佛所初发道心。时作幼童。以满手杂香供散其佛。缘斯积德自致正觉度脱一切。坚强如来本宿命时。从炽盛光佛所初发道心。时作天上神妙天子。以天好扇贡上其佛。缘斯积德自致正觉度脱一切。师子步如来本宿命时。从度超越佛所初发道心。曾为盖师。盛阳暑时贡上其佛盖及履屣。缘斯积德自致正觉度脱一切。神树如来本宿命时。从宝净佛所初发道心。时作牧羊人于野牧羊。在途路见佛欣然。即取树皮贡上其佛。缘斯积德自致正觉度脱一切。辄胜如来本宿命时。从决了觉佛所初发道心。曾作牧羊人。以取好钵盛满中乳贡上其佛。缘斯积德自致正觉度脱一切。智积如来本宿命时。从慧英佛所初发道心。时作凡夫。布设法座一日供养佛比丘众。缘斯积德自致正觉度脱一切。善住如来本宿命时。从动觉佛所初发道心。曾为治皮家作子。贡上其佛满一抱毛。缘斯积德自致正觉度脱一切。虚空如来本宿命时。从行意佛所初发道心。时作客作人。以美水浆贡上其佛。断所作务己所食具上佛供养。缘斯积德自致正觉度脱一切。有承乐如来本宿命时。从善根佛所初发道心。贡上其佛施服上尊。下黑良衣不用细[疊*毛]。缘斯积德自致正觉度脱一切。
　　无量觉如来本宿命时。从威音佛所初发道心。在其方面贡上其佛所可坐树。缘斯积德自致正觉度脱一切。善颜如来本宿命时。从光音佛所初发道心。时采众果以青莲华五茎贡上其佛。缘斯积德自致正觉度脱一切。圣慧如来本宿命时。从善住佛所初发道心。时作比丘处在闲居。净除其佛所经行处。缘斯积德自致正觉度脱一切。光明佛如来本宿命时。从无量威佛所初发道心。居在城市。直百千价坐具床褥贡上其佛。缘斯积德自致正觉度脱一切。坚誓如来本宿命时。从缘思佛所初发道心。作华鬘师以华贡上其佛。缘斯积德自致正觉度脱一切。吉祥如来本宿命时。从闲称佛所初发道心。时负薪行道值风雨。因入精舍见佛弟子。以殊胜华贡上其佛。缘斯积德自致正觉度脱一切。诚英如来本宿命时。从勋华如来初发道心。时适洗浴以已发心。贡上其佛好香手自施与。缘斯积德自致正觉度脱一切。青莲华如来本宿命时。从妙华光如来所初发道心。时生尊者家作子。聪明勇慧。以红莲华贡上其佛。缘斯积德自致正觉度脱一切。钩锁如来本宿命时。从难胜佛所初发道心。时主香市众事贩卖。以赤栴檀涂佛经行地。缘斯积德自致正觉度脱一切。安氏如来本宿命时。从软向佛所初发道心。时国王遣行作使者。以三法衣与众眷属贡上其佛。缘斯积德自致正觉度脱一切。慧业如来本宿命时。从善见佛所初发道心。与大众俱以大幢盖。和心同意贡上其佛。缘斯积德自致正觉度脱一切。尔时世尊。粗举千佛都较本末。使诸一切大会集众。知其至要欲叹其德。因而颂曰。
　　在诸佛所建立福祚
　　所修行功少不足言
　　而获报应果实如是
　　何所明知不发道心
　　虚空尚可尽度其际
　　其大海水亦可计量
　　少少信喜乐向佛所
　　其德之报无能限量
　　不堕八难不值蔽碍
　　缘斯乃致无为安乐
　　是故遇佛最胜福田
　　恭恪奉事行无放逸
　　今我现在若灭度后
　　取佛舍利犹如芥子
　　信尊怀喜若供奉者
　　其福无底德不可思
　　虚空之界及众生界
　　发一切智心施佛德
　　有斯四法谁敢底边
　　唯佛独智无能尽限
　　犹如贫匮虚乏穷厄
　　喜得大藏周四十里
　　若发道心其德如是
　　所住救济一切众生
　　其十力尊以八娱乐
　　斯以恩加五百佛护
　　曾见八万上首诸佛
　　佛以颁宣四可悦义
　　晓了分别八十四义
　　乃至六万诸法之门
　　敷演七十六慧道地
　　佛以解畅十八诸行
　　其十吉祥意五方便
　　斯十行本变百一亿
　　诸缘觉等所不能逮
　　何况倚音众声闻党
　　其余诸相众好八十
　　诸佛威仪功勋所达
　　不可穷极无以为喻
　　是故名佛不可思议
　　若有发心最尊佛道
　　虽处世间永安之业
　　既游方俗为大财富
　　所至无倚无所系属
　　降伏众魔逮得甘露
　　以七宝业济饱众厄
　　愿在世间必过度俗
　　犹如大雨普润天下
　　虽复遭苦无数百千
　　不久当成功勋威德
　　一切世间皆归斯无
　　是以行道勿以为劳
　　皆能含忍众苦之患
　　若以罪报堕于恶趣
　　承功勋德必生天上
　　何所明智与愚诤讼
　　无明迷惑知慧志安
　　智致道果痴不觉之
　　是故行道悉以忍之
　　愚喜诤乱智无所讼
　　由斯弃捐众不应业
　　修其精修智明之行
　　以能舍斯不倚利养
　　常当勤修奉此三昧
　　一一思念诸佛道德
　　忍无央数亿垓劫难
　　佛之功勋不可思议
　　虽更众苦固习道慧
　　以忍为铠及行定意
　　立精进幢乐种禁戒
　　智慧为药力无等伦
　　降伏众魔逮甘露果
　　慈氏徒党奉行道友
　　劝度无极无所毁坏
　　行空室宅惔怕为食
　　所习行业一切智德
　　是故常志无放逸行
　　决解奉训如上所教
　　犹如雁鸣毁散云雨
　　当得普智势不得久

　　叹古品第二十三

　　于时佛复告喜王菩萨。乃往过去久远世时。有佛号无量精进如来至真等正觉明行成为善逝世间解无上士道法御天人师号佛世尊。为百千亿诸弟子众天龙鬼神。说是定意。时有国王王名德华。闻佛所说是定意义。告其八万四千诸后婇女及其千子。是深要定难可分别。斯义所趣甚多巍巍。而不可逮既不可了。虽不能行当求开解。唯口誓愿心思本行当劝斯定。佛之所演甚快无量。一切等心咸共劝助。世尊所讲甚善甚善。以是劝助超八十劫生死之难。在于居家逮得总持。名曰事业。无复疑结皆共笃信如佛所说。以斯德本值见三垓诸佛世尊。皆从诸佛逮此三昧。不堕恶趣勤苦之路三恼之患。不遭八难无闲之厄。因是行业逮成无上正真之道为最正觉。方当成佛道度脱十方莫不蒙济。于喜王意所趣云何。尔时德华王岂异人乎。莫造斯观。所以者何。见今现在无量光如来是也。其王千子。今贤劫中千佛兴者是也。劝助斯定神足威德巍巍如是。何况讽诵奉行习持如上法教。佛复告喜王菩萨。乃往过去无央数劫。时有佛号乐无量施。与十垓众眷属。围绕而为说法。其紫金光在所照曜。斯光所照入赤栴檀。木榓美香展转相勋普周十方。因己精勤慈愍一切。奉清白行致是功报。时转轮王名曰择明。以是比像供养之具。奉行平等正觉。普悉并周一切圣众。一一精舍皆与给使。彼亦咸闻是三昧定意。因行斯业并悉普周。一切正法佛所宣布。亦共一心咨受要义。时佛侍者名曰无损智。博闻最上不失佛意。随时之宜不违绳墨。其佛应时告彼侍者。佛晓了解是三昧定。如吾本学此三昧法不可居家。能分别畅斯义甚远。时转轮王闻此至教心自念言。在国秽浊出乃清净。宁可弃国除去须发舍家捐业。服著袈裟行作沙门。释浊就清乃应佛教。辄如所计弃国舍城不贪四方。除去须发被法袈裟行作沙门。及与千子八万大臣八万四千诸后婇女。皆从出家悉作沙门。咸往诣佛稽首足下。长跪叉手咨问世尊此三昧定。时佛知心性。以是三昧具足七日广为解说。斯等闻之展转相谓。是三昧法甚难见闻。我等宁可好谛书写此三昧定。持讽诵学为人具说。咸共书写供养奉事各执经卷少能讽诵。寿终之后皆共和同。见六十垓诸佛正觉。各诸佛所闻是三昧。皆弃捐家出作沙门普得斯定。以是德本悉当得佛。如本所誓不违正愿。佛言。喜王。欲知尔时普广意转轮圣王。则定光如来是也。其佛侍者。名曰无捐智比丘者。维卫佛是也。其王千子。是贤劫中过千佛已。六十五劫当断无佛。然后有劫号大名称。皆同斯劫成最正觉。其彼世时八万大臣。在大名称劫而复学道。过是劫已中间断绝。竟八十劫都无佛兴。然后有劫名喻星宿。其八万大臣于斯劫中成最正觉。过星宿劫中间断绝。竟三百劫中久无佛兴。然后有劫名重清净。此转轮圣王后妃婇女八万四千。当于其劫成最正觉各各异号。佛言。喜王。斯三昧定果报无极巍巍如是。是故喜王。今佛嘱累一切菩萨。若有菩萨志性仁和。心无所慕不贪身命。唯念当求是三昧定。若有菩萨。至欲速成无上正真之道为最正觉。当勤精进学斯三昧定意。受持讽诵一心奉行。为他人说广解其义。佛于是颂曰。
　　欲志求道义　　逮得佛正觉
　　当慕勤学此　　天中天尊业
　　其余诸学业　　无有如斯利
　　唯当立正住　　修正诚道行
　　若信乐此德　　所生处不变
　　所誓愿若斯　　得其福报应
　　是故奉和心　　不怀谀谄意
　　勤修专精行　　如中所言教
　　佛所咨嗟斯诸胜　　若有欲睹此神圣
　　广欲布教法之训　　当习斯教如前行
　　若能劝助德具足　　若复执持讽诵读
　　众生不能尽思际　　何况闻之能奉行
　　有分别说化他意　　御行晃曜所志道
　　逮致相好诸佛法　　则当逮得是三昧
　　消除罪衅因降魔　　消灭诸见爱尽然
　　娱乐清净诸佛土　　行斯三昧不难致
　　辄获解脱成具光　　总持一切所治业
　　则成所愿逮正觉　　住斯定意皆报办
　　佛已叹此说其教　　汝等造行是余法
　　来世之时勿怀恨　　言我违失一切智
　　今所咨嗟度无极　　若有慕求慧印道
　　若遇不能行斯义　　倚著身者无圣明
　　将来末俗返义人　　消灭诸法长恶趣
　　大智之士以用忧　　常畏众尘无放逸

　　佛复告喜王。若有菩萨。千劫之中奉六度无极舍权方便。不如一时闻是三昧正定以用劝助。昔古已来所立福庆。比斯经典所建功祚。百倍千倍万倍巨亿万倍无以为喻。所以者何。斯经至要去来今佛之所由生。大目阿弥陀阿閦如来。贤劫千佛三世无限。皆由是定自致成佛。犹如虚空含受一切万种所有十方三界有无诸形。斯定如是。无上正真含苞大道。开化黎庶皆入法身。佛说是经时。不可计菩萨。闻之亘然皆得立不退转地。无央数人悉发无上正真道意。十方会者皆咸蒙恩。八十亿载诸天人民远尘离垢诸法眼生。是诸天人闻佛所说。善心生焉道意明矣。散华周遍三千大千世界以覆佛上。此三千世界六反震动。天住虚空鼓百千伎。以娱乐佛及诸大众。喜王菩萨等三十亿人。普皆一时得是三昧。时天帝释前白佛言。快哉法化其义至深妙哉难及。从古至今未曾见闻如是真义。诸度无极种种别异。品品所宣靡不尽畅。内外表里法教所开。三毒五阴十二牵连。四大六衰诸蔽睡眠靡不忽除。宣示四等四恩六度无极。空无相愿大慈大哀。善权方便敷演道化。以消众生八万四千众结尘劳。寻辄灭除四魔为伏。真道法药疗三界病。三达之船载度十方。去来今佛之所由生。叹诸过去无央数佛。始元诸尊发意以来。积行至真自致成佛。化诸当来菩萨所行。千佛本末发意成佛。国土父母诸子侍者左右上首众。所学教弟子。吾等闻之如冥睹明。若有学是贤劫三昧经典之要。吾与官属往营护之。当令心安意定不忘。在其左右而宿卫之。敕众邪鬼自然消除。令诸学士恣意精修长得安隐。佛言。善哉天帝。吾代尔喜。乃欲助卫无上大道。去来今佛之所由生。除权方便六度无极三十七品。一切诸法所不能逮。其学斯法超越生死疾成正觉。尔时四天王。前白佛言。我等世尊。放舍天上自然之乐。往诣法师而拥护之。百由旬外令无伺求得其便者。使护法师广布道化。古大圣教永得久存。令贤劫中千佛本末周流十方。诸当来学闻之慕及从是得成。使此三昧而不断绝。兴隆三宝一切蒙济。

　　嘱累品第二十四

　　尔时世尊告贤者阿难。受斯本法古今诸佛之所由生也。人命难得。经道难值。佛世难遇。所以知难。千佛过已六十五劫世无有佛。中间旷绝。过大称劫八十劫中亦复无佛。过星宿劫经三百劫。玄断法教佛不复兴。至净光劫乃当有佛。是故知之。佛世难值世人可伤。投在盲冥不识道教。流堕生死轮转无际。若在地狱烧炙毒痛。不可复计亿载年岁。饿鬼饥渴穷乏甚困。生死不得苦恼燋然。不可计数脱出无期。畜生禽兽转相食啖。受斯毒害动有劫数。从冥入冥从苦入苦。出于地狱复入饿鬼。出于饿鬼复入畜生。地虫屎虫草虫螟虫。一一说之不可终极。痛不可言甚可怜伤。佛出世间皆为斯类。开示语之不肯信受。放心荡逸如盲投冥。如狂溺水。犹迷趣谷不见众难。佛以大慈显扬大道。颁宣诸度八万四千。以无量法以化众生。八万四千众结之患。四魔之难。皆为降伏。不计吾我。使发无上正真道意行菩萨法。济生死苦无三恶趣。自度脱彼无三界患。然后来世诸学四辈。闻菩萨法知之为快。不能讽诵抱著心怀。喜杂句说。不志深妙空法之义。闻至深慧亘然无际。又兴所习以为第一。有闻大道谓不绪听。欲得易解说其罪福。攀缘称说倚俗神仙世典杂言。谓之至妙咸共学听。欢喜无量以自忻庆。荷宿功福闻讲深法反复解义。名言复重而不可知。便睡眠寐或卧不听。正法灭尽皆由是矣。佛言。我往过去无数劫时。喜杂句说妄想倚住。六度无极不能自达通致大道。至定光佛乃了亘然。舍众妄想心无所著。乃能逮得无所从生法忍。为定光佛所见授决。解三世空。以无碍法。寻睹于今五浊之世。多逆少顺罪不可计。在于末世示现佛身。度余浊俗使行道法。济三界难悉令永安。佛告阿难。受是过去诸佛学业。当来现在诸度无极八千四百变为八万四千。及其贤劫千佛本末宿命所行。从初发心至成佛道。国土寿命父母妻子。上尊弟子得度人数。所当开化犹如种树下子在土。视不可知人不见之。又本其子稍稍生长。因成大树甚高巍巍。然后大树广有所覆。枝叶华实多所饶益远近众人。菩萨如是。从初发心已来。种少少福积功累德。遂至无限诸度无极。自致成佛度脱一切贤者阿难。受持讽诵为他人说。将来菩萨所当奉行。若于千劫行六度无极无善权方便。不如闻是经典之要福多于彼。何况至心受持讽诵。宣示同学四辈一心奉行。福不可喻。殷勤书写勿失一字。所以者何。去来今佛之所由生。宣示同学普流十方。一切蒙慈乃报佛恩。阿难白佛。唯奉当受宣布示语一切此名何经。以何奉持。佛告阿难。是名贤劫三昧千佛本末决诸法本三昧正定。当受奉行。宣布八极上下无极。佛说如是。喜王菩萨一切开士诸声闻等。天龙鬼神阿须伦世间人民。闻佛所说莫不欢喜。作礼而去。

　　　　贤劫经卷第八

　　贤劫经。永康元年七月二十一日。月支菩萨竺法护。从罽宾沙门。得是贤劫三昧。手执口宣。时竺法友。从洛寄来。笔受者赵文龙。使其功德福流十方。普遂蒙恩离于罪盖。其是经者。次见千佛。稽首道化。受菩萨决。致无生忍。至一切法。十方亦尔。

