  大方广如来秘密藏经
　　失译




　　　　大方广如来秘密藏经卷上

　　　　失译人名附三秦录
　　如是我闻。一时佛住王舍城只阇崛山。与大比丘僧八千人俱。菩萨摩诃萨三万二千。众所知识。得陀罗尼无碍辩才。得无生法忍。降伏魔怨。一切法中快得自在。善能种种神通变化。善知一切禅定三昧入出自在。为诸众生作不请友。永离盖缠。善能了知诸众生根。善知依止于了义法。净修六度到于彼岸。游戏五通教化众生心无厌倦。无量无边百千万亿那由他劫久修诸行。已曾供养无量诸佛。善为诸佛之所护持。护正法城不断佛种。常以圣德悦乐一切。转妙法轮。善能往来无边佛土。奉觐诸佛。大师子吼。治大法船。击大法鼓。吹大法蠡。善集一切福德庄严。相好严身。念慧坚进。善知惭愧。法喜自娱。具足成就大慈大悲。隐蔽日月所有光明。利衰毁誉称讥苦乐。是世八法所不能污。不高不下。善断爱恚。常与方便智慧相应。随众生根善开化之。救无救者。有所为作善观察之。身口意业无诸过患。善能集于定慧庄严。其心调柔犹如大龙。如大师子降伏外道。善能进趣大丈夫行离诸怖畏。善能决断诸众生疑。善能劝请无量诸佛转于法轮。善住大愿永离二见。常勤度脱一切众生。善知垢净所起因缘。善修正念。不起声闻缘觉之念。不舍一切智宝之心。其心清净犹如虚空。其身柔软。心无染污志意无坏。随所至处心无染著。妙音和软。有所言说显露易解。其言清白说无染法句。常观他德。勇猛无侣。志欲道场。其名曰山刚菩萨。大山菩萨。持山岩菩萨。山积王菩萨。石山王菩萨。大进菩萨。信进菩萨。极进菩萨。喜手菩萨。宝印手菩萨。宝手菩萨。德手菩萨。灯手菩萨。常举手菩萨。常下手菩萨。常喜根菩萨。常思念菩萨。常勤菩萨。常观菩萨。法勇王菩萨。净宝光明威德王菩萨。摩尼光王菩萨。过诸盖菩萨。总持自在王菩萨。发心转法轮菩萨。法勇菩萨。净众生宝勇菩萨。道分味菩萨。捷辩菩萨。无碍辩菩萨。不动足进菩萨。金刚足进菩萨。金刚志菩萨。虚空藏菩萨。相好积严菩萨。坏魔网菩萨。胜志菩萨。导师菩萨。喜见菩萨。贤护等十六大士。弥勒等贤劫菩萨。兜率陀天曼陀罗华香等而为上首。他化自在天王等三万二千。如是天子。及余趣向于大乘者。三千大千世界之中。释梵护世。欲界色界净居诸天。一切来集。恭敬供养礼拜如来。尔时世尊为于无量百千大众恭敬围绕而演说法。是时东方去此佛土七十二亿刹。彼有佛土。名曰常出大法之音。其国有佛。号曰宝杖如来应供正遍知觉。今者现在。如是常出大法音国。一切江河池泉诸水。一切树林一切众华。一切诸叶一切华果。一切台观。常出法宝无上法音。彼土众生。常闻如是胜妙法音。是宝杖佛常出大法音国。有菩萨名无量志庄严王。是菩萨观宝杖佛已。犹如壮士屈伸臂顷。没是常出大法音国。一念之顷。而来至此娑婆世界。时无量志庄严王菩萨。化作八万四千宝台。妙宝所成。四方四柱纵广正等庄严极妙。一一宝台化作八万四千宝树。华果茂盛。一一树下皆悉化作宝师子座。众宝厕填。皆悉敷置百千妙衣。是诸座上皆见佛坐。形色相貌如释迦牟尼。是无量志庄严王菩萨。现是化已。化虚空中化作宝盖。纵广正等百千由旬。垂悬缯彩铃网庄饰。风吹铃网。出柔和微妙可爱软音。其音遍告三千大千佛之世界。时此三千大千世界。平坦如掌。生宝莲华供养如来。时无量志庄严王菩萨。以八万四千宝台。而自围绕来诣佛所。是时大众。见是化已得未曾有。而作是言。如今所见。此大士来庄严事相。必说大法。及此三千大千世界诸庄严事。又上空中垂悬宝盖于如来上。一切天宫悉皆隐蔽。是时大德摩诃迦叶。承佛神力。从座而起整衣服。偏袒右肩右膝著地。向佛合掌而说偈言。
　　无垢净光从空出　　隐蔽释梵诸光明
　　及蔽日月珠火光　　唯愿人尊说此相
　　此空中现妙宝盖　　遍覆百千由旬地
　　幢幡铃网以庄严　　世尊今将雨法雨
　　铃网所出妙声音　　其音遍告此佛界
　　有闻音者烦恼息　　为何利益说此事
　　三千世界平等掌　　百千莲华从地出
　　华香适意悦身心　　是何威德之所为
　　东方遍放金色光　　八万四千妙宝台
　　台内宝树师子座　　见如导师释师子
　　导师此是何利事　　见此事者何增益
　　此是何种欲佛知　　现此无量诸神变

　　尔时佛告摩诃迦叶。东方去此七十二亿佛土。有国名常出大法音。彼中有佛号曰宝杖。今者现在。彼有菩萨。名无量志庄严王。来至此土。见我礼拜咨受听法。为诸菩萨。生大法欲。生大法力。集大法智。欲显常出大法音国所有功德及宝杖佛所有功德。以此缘故。是无量志庄严王菩萨。而来至此娑婆世界。一日一夜所利众生。多于汝等满此三千大千世界诸大声闻法利众生。假令汝等数如稻麻竹苇甘蔗丛林。寿命一劫所利众生。犹尚不等。大德迦叶白言。世尊。阎浮提人。若得闻是善丈夫名。尚得大利。况有信心复闻说法。时无量志庄严王菩萨及诸宝台。住如来前顶礼佛足。当礼佛时。令是三千大千世界六种震动。百千伎乐不鼓自鸣。一切大众礼如来足。尔时无量志庄严王菩萨。绕佛三匝。及与八万四千宝台亦绕三匝。绕三匝已。向佛合掌。以偈赞佛。
　　善能柔软微妙语　　无错无杂净无垢
　　善名威德慧中胜　　我今稽首最胜仙
　　多百千亿功德满　　施安隐乐灭百苦
　　仁大悲喜等三界　　而演说法除尘垢
　　十方诸佛叹仁德　　善逝恶时得菩提
　　度恶众生无疲倦　　度一众生尚为难
　　一切诸佛悉平等　　智慧通等号人尊
　　成佛无等白净法　　示现卑劣调众生
　　尊若悉示佛境界　　一切众生心迷乱
　　大悲为利是等故　　修彼所行演说法
　　人尊智胜众所乐　　常先和颜柔软语
　　算数人天德无等　　是故欢喜顶礼尊
　　一切智等诸众生　　尽诸法降降外道
　　一切智见伏魔怨　　稽首百力降诸力
　　常乐真实诚谛语　　善知如说如所行
　　苦乐不动如山王　　我今稽首施世乐

　　尔时无量志庄严王菩萨。偈赞佛已。而白佛言。世尊。宝杖如来问讯世尊。少病少恼起居轻利安乐行不。世尊。我今欲少请问如来应供正遍觉。若佛听者。乃敢咨启。佛告无量志庄严王菩萨。善男子。如来常听。随所有疑。恣汝所问。吾当随汝所问演说悦可汝心。如是世尊愿乐欲闻。时无量志庄严王菩萨白言。世尊。我从先佛如来应供正遍觉闻。有法名如来秘密藏。若有菩萨住是秘藏。得无尽法。得无尽辩。见佛无尽。善能获得无尽神通。为诸众生作实依止。善哉世尊。愿为演说如来秘密藏法。尔时佛告无量志庄严王菩萨。善哉善哉。善男子。乃能问佛如是之法。善男子。汝已曾于恒河沙佛所。殖诸善根咨受请问。善男子。汝今谛听善思念之。吾当少说如来密藏法。无量志庄严王菩萨。即白佛言。如是世尊受教而听。佛言。善男子。如来密藏法。谓一切智心。发是心已坚固守护。不退不舍无有娆乱。善好忆念。炽然劝导。显示教诲。善根先首。喜乐守护。常恒坚造应作之业。为是布施。为是持戒。为是忍辱。为是精进。为是禅定。为是方便。是心为柱。不怯不弱。不羸不坏。无有懒惰。不背不舍。顺向是心而觉了之。善业为首。质直无曲。正住端直。无幻无伪。作已无疑。未作者作。如所应作勤修行之。舍不正行勤修正行。善男子。是名如来秘密藏法所入法门。所谓坚固一切智心。好坚守护不弃舍之。善男子。何等一切智心坚固。善男子。一切智心坚固有四。何等四。不念余乘。不礼余天。不发余心。志意无转。是为四。而说颂曰。
　　不生念余乘　　礼佛不礼天
　　不生余欲心　　不礼外凡夫
　　修行是法时　　一切智心坚
　　非魔及外道　　得便如毛发

　　善男子。复有四法。护一切智心。何等四。不为色醉。及财封醉。非眷属醉。及自在醉。是为四。而说颂曰。
　　非色财封醉　　眷属及自在
　　色财封自在　　眷属不放逸
　　观诸有为法　　皆悉是无常
　　不放逸离慢　　守护菩提心
　　斯行法功德　　趣菩提不退

　　(初偈是行半)。
　　善男子。复有四法。不退菩提心。何等四。集诸波罗蜜。亲近实菩萨。修集大悲心。以四摄法摄诸众生。是为四。而说颂曰。
　　常修六度无满足　　生闻闻已心柔软
　　生于大欲离恶友　　亲近善友随所欲
　　常修胜道近向者　　常修悲心住四摄
　　常好坚住菩提心　　佛功德聚不难得

　　善男子。菩萨具足四法。不舍一切智心。何等四。信佛功德。修集佛智。见佛神通。不断佛种。是名为四。而说颂曰。
　　信解佛德已　　勤修集佛智
　　见佛神通已　　勤守护佛种
　　修行如是法　　不舍菩提心
　　随所见诸佛　　倍生精进力

　　善男子。菩萨具足四法。终不娆乱菩提之心。何等四。给侍诸佛面前。从于如来闻法。常叹佛德。依止寂静缘念于佛。是为四。而说颂曰。
　　给侍于如来　　好尊重恭敬
　　若有所闻法　　闻已如说行
　　常赞叹如来　　信敬爱乐之
　　面闻胜法已　　智者依于义
　　常赞叹功德　　调御世所有
　　彼常勤依止　　正念于诸佛
　　数数赞佛德　　常勤观己行
　　常乐独静处　　思念于如来
　　善摄如是法　　修行心不乱
　　斯人有三昧　　不忘菩提心

　　善男子。菩萨具足四法。忆菩提心。何等四。我要当为一切众生良福田。我当说道。我当随趣如来所趣。我当实知诸众生行。是为四。而说偈曰。
　　我当为世胜福田　　趣邪道者示正路
　　善逝所趣我当趣　　我当常知众生行
　　菩萨大士念此德　　常念菩提胜道心
　　彼当速疾成法王　　得神通智世无等

　　善男子。菩萨具足四法。念一切智心。何等四。专志念意是诸法本。当念法本。发一切智心是世宝塔。当念宝塔。是为四。而说颂曰。
　　当专志念意　　极好专念意
　　此是诸法本　　一切世间塔
　　常念菩提心　　住意好善住
　　此是十力本　　当为天世塔

　　善男子。菩萨具足四法。然一切智心。何等四。势力通集不失本行。满五根力。身心精进而无有我。勤行精进为利益他。是为四。而说颂曰。
　　所演说四法　　炽然菩提心
　　若炽然智慧　　得止息烦恼
　　势力及通达　　如是勤精进
　　安住服是已　　庄严无懈怠
　　斯不失本誓　　善安住根力
　　身心无疲倦　　勤进求实身
　　住如是炽然　　增长菩提心
　　彼智慧如是　　犹日月增长

　　善男子。菩萨有四法。劝菩提心。何等四。在大众中称扬赞叹菩提之心。令其开解菩提之心。善受教诲随顺师长发清净心。一切烦恼不得自在。是为四。而说颂曰。
　　劝导唱道心　　先住此为本
　　当有一切智　　是名知因者
　　是一切智心　　清净常照明
　　常住于是中　　世间所顶礼
　　常出柔软语　　速疾受教诲
　　咨问诸师长　　一切智胜心
　　本性常清净　　守护菩提心
　　白净离烦恼　　最胜不相违

　　善男子。菩萨有四法。显示菩提心。何等四。此是我住处。住是处已开示显说。知于是心有无量德。亦为他说如是之事。是为四。而说颂曰。
　　善住于所住　　菩萨住是已
　　称扬如是法　　菩提之妙心
　　道心德无量　　发及称扬等
　　称扬已便行　　称扬者所得

　　善男子。菩萨有四法。教修菩提心。何等四。谓不粗穬。言说柔软。无有粗涩。颜色和悦。是为四。而说偈言。
　　柔软解说义　　常无有粗穬
　　和颜住是法　　彼教菩提心

　　善男子。菩萨有四法。菩提之心善根为首。何等四。成满相好开门大施。修净佛土行种种施。净于智慧常伏憍慢。满足智慧修集多闻。是名为四。而说颂曰。
　　常开门大施　　彼到相好岸
　　善好种种施　　斯当有净土
　　常无有憍慢　　恒求集佛智
　　集闻无满足　　斯有利智慧
　　如是胜妙相　　方便起道根
　　是巧心所转　　集先诸功德

　　善男子。菩萨有四法常喜乐。何等四。喜乐见佛。见余菩萨胜精进者生于喜乐。作如是言。我当何时满足受记。受于无上菩提道记。我当何时诸众生前作诸佛事。于佛智慧生喜乐心。是为四。而说颂曰。
　　我当何时现见佛　　彼生喜乐欲见佛
　　见余菩萨胜进者　　生喜欲修是精进
　　我当何时满德聚　　得授胜记证菩提
　　胜智某方作法王　　菩萨常生是喜欲
　　我何时世作佛事　　得神通智到彼岸
　　名闻普遍十方供　　菩萨常生此喜欲

　　善男子。菩萨有四法不喜。何等四。不喜称誉不实功德得诸利养。不喜得诸释梵护世人天富乐。不喜一切声闻缘觉。不喜一切外道所得胜供养事。是为四法不喜。而说颂曰。
　　不喜名称大利养　　于身命财亦如是
　　不喜释梵及护世　　是诸邪有悉无常
　　不喜声闻及缘觉　　唯除起何胜乘心
　　不喜世禅及外道　　不喜身见及边见

　　善男子。菩萨有四法。护一切智心。何等四。如说如住如作而说。于诸众生其心平等。生极欲心。谓于善法。是为四。而说颂曰。
　　如说如住如作说　　等心众生极欲道
　　善住于是四胜法　　常护道心不忘失

　　善男子。菩萨有四法。是所应作。何等四。修集多闻。思念多闻。说于所闻。不退寂静。是为四。而说颂曰。
　　斯常勤集于未闻　　是常修念思多闻
　　是常勤说于多闻　　是常勤修为得禅

　　善男子。菩萨有二法。定一切智心而行布施。何等二。专意念定。舍不望果报。是为二。而说颂曰。
　　以欢喜心而施与　　施已生喜不望报
　　一切悉舍向菩提　　定心施已证菩提

　　善男子。菩萨有二法。一切智为首修持净戒。何等二。于诸众生无侵害心。毁戒者所生大悲心。是为二。而说颂曰。
　　不生毁害心　　等施上中下
　　倍增生悲心　　于恶逆众生

　　善男子。菩萨有二法。一切智为首修行忍辱。何等二。自舍己乐。施与他乐。是为二。而说颂曰。
　　不求于自乐　　常为利乐他
　　斯有如是忍　　佛菩提为道

　　善男子。菩萨有二法。一切智为首修行精进。何等二。菩提心为首。不舍诸众生。是为二。而说颂曰。
　　行一切白净　　上道心为首
　　不见我众生　　精进无毁减

　　善男子。菩萨成就二法。一切智为首修行禅定。何等二。方便入禅。本愿力出。是为二。而说颂曰。
　　勇健者常起　　智者行禅定
　　降伏诸结使　　恒常欲得禅
　　本愿力持出　　当为世导师
　　斯有如是德　　获得于禅定

　　善男子。菩萨成就二法。一切智为首有于智慧。何等二。自离诸见。为断一切众生见故修行智慧。是为二。而说颂曰。
　　彼离于诸见　　修利为众生
　　有胜智现前　　智安隐行道

　　善男子。菩萨成就四法。有于方便。何等四。慈愍众生而为作救。大悲真实无有疲倦。喜乐于法生欢喜故。舍离烦恼无有怯弱。是为四。而说颂曰。
　　修慈无嗔恚　　起悲无疲倦
　　以法生欢喜　　舍烦恼无难

　　善男子。菩萨有四法无厌。何等四。多闻无厌。集德无满。阿练儿处无满。回向无满足。是为四。而说颂曰。
　　求闻无满集福尔　　阿练儿处无满足
　　福德回向无满足　　菩萨如是四无厌

　　善男子。菩萨有四法无足。何等四。是菩萨念过去佛作如是念。是诸佛等皆悉修集最胜菩提。我今云何而不修集。念未来佛我亦入在是等数中。念现在佛。念是佛时而作是念。此诸佛等现悉了知一切诸法。是诸念中无有怯弱。是为四。而说颂曰。
　　忆念过去佛　　无怯心增长
　　彼佛得胜道　　我云何不得
　　念未来善逝　　我在是数中
　　无怯倍精进　　我定在是数
　　念现在导师　　本行菩萨时
　　我当除诸结　　证寂灭菩提
　　解了一切法　　所住如所欲
　　终不生怯心　　倍生好胜进

　　善男子。菩萨有四法。不退大乘。何等四。其心如地。其心如水。其心如火。其心如风。是为四。而说颂曰。
　　其心如地水　　心亦如风火
　　作不作同等　　不得道不退

　　善男子。菩萨有四法。解知无我。何等四。而是菩萨作如是念。诸众生界我当悉知是等心行。诸众生界我当悉知是等诸根而为说法。诸众生界我当除断一切烦恼而为说法。无量佛智我等觉了。实非我身能觉此法。亦非我心。我诸善根能觉此法。无有我者名为菩萨。是为四。而说颂曰。
　　众生界诸心　　所行叵思议
　　烦恼妄分别　　妄想生是非
　　佛智亦如是　　无量叵思议
　　非我之所能　　解了于佛智
　　诸结使相违　　无色不可见
　　我应悉除断　　显示解脱道

　　善男子。菩萨有四法。无有怯弱。何等四。愿诸善根。修方便慧。修信进念力。信无上道。是为四。而说颂曰。
　　善喜悦充润　　慧方便众香
　　信精进念力　　斯有解脱道
　　如是四慧法　　持法无有厌
　　为厌倦者依　　亦为世作救


　　　　大方广如来秘密藏经卷上



　　　　大方广如来秘密藏经卷下

　　　　失译人名附三秦录
　　善男子。菩萨有四障法。应当觉知。何等四。毁谤正法。秘吝惜法。怀增上慢。修无色定。是为四。而说颂曰。
　　菩提心有四　　说示名障碍
　　菩萨应觉知　　应数数远离
　　毁诽于正法　　多闻怀吝惜
　　增上慢贡高　　不善起禅定
　　是故护正法　　闻已广流布
　　舍慢无贡高　　远离不禅定

　　善男子。菩萨有四法。所造速疾。何等四。所作以智不以憍慢。所有善根回向菩提不趣下乘。一切诸趣不生染著。若生染著一向专为化于众生。昼夜三时常修三分。灭过恶业未来不造。是为四。而说颂曰。
　　所造以智不以慢　　回善上道非下众
　　慧者不信于诸有　　发心为利诸众生
　　昼日三时夜亦尔　　三分悔过灭先恶
　　不造众恶集诸善　　慧者如是集善业

　　善男子。菩萨有四法极好。何等四。不自称举。不轻于他。远离诸恶。舍除诸慢。是为四。而说颂曰。
　　不自称举不轻他　　所造诸恶悔不作
　　不生憍慢及慢慢　　其心端直修善行

　　善男子。菩萨有二法。端直速疾。何等二。若有所问如实而答。先所见事无所覆藏。是为二而说颂曰。
　　如问而演说　　不藏先所见
　　宁舍于身命　　终不说妄语
　　正直于是法　　是为贤善根
　　彼得于质直　　疾觉胜菩提

　　善男子。菩萨有二法。无有谄伪。何等二。虽多获利不欲叹德。不得利养不自称举。是为二。而说颂曰。
　　虽多获利养　　不叹示己德
　　大智所不欲　　是不谄者得
　　设不得利养　　此是我本业
　　不欲他有过　　勿令彼业熟

　　善男子。菩萨有二法。不望他报。何等二。我应当利一切众生。非诸众生而利于我。我当觉知而为菩提。是为二。而说颂曰。
　　我应利众生　　我荷担彼等
　　我求无为道　　不观望他报
　　我不求有为　　我求无为道
　　我摄护世间　　不望报得道

　　善男子。菩萨有二法。作于不作。何等二。不知恩者而常供给。于知恩者作于重任。是为二。而说颂曰。
　　不知恩众生　　于彼不望报
　　诸阴界入等　　皆为作菩提

　　善男子。菩萨有二法。是所应处。何等二。常值诸佛。亦常值遇菩萨乘者。是为二。而说颂曰。
　　二种所应处　　是处增名称
　　得值诸如来　　菩萨所识知

　　善男子。菩萨有二法所不应修。何等二。不与愿行声闻乘者而共同止。不惊畏诸有独处宴默。是为二。而说颂曰。
　　不与修行者　　而共同止住
　　不惊畏诸趣　　依止宴寂处

　　善男子。是名初入如来密藏根本句也。菩萨若入是初根本句。是菩萨能成就如来秘密藏法。世尊。说入如来密藏初句法时。六万众生及天与人。发于无上正真道心。十千菩萨得无生法忍。五百比丘不受诸法。永尽诸漏心得解脱。时此三千大千世界。六种震动大光普照。人天伎乐不鼓自鸣。人天阿修罗等。同声三唱作如是言。其有众生得闻于是如来密藏法快得善利。若有书写受持读诵如说修行。是等众生皆当不失如是如来秘密藏法。
　　尔时无量志庄严王菩萨。闻是如来密藏法已。即作是念。我今当以何等供具。供养如来应供正遍觉。复作是念。外物易舍内事难舍。我今当以自身奉供如来世尊。即升虚空。而说偈言。
　　我今奉独觉　　以自身供养
　　以此无上舍　　愿令如导师
　　财供二足尊　　此事不为难
　　云何为希有　　所谓身供养
　　我今供无等　　自身奉遍眼
　　为世人天供　　如大智师子

　　尔时无量志庄严王菩萨。即便放身投如来上。当于尔时。以佛神力。未曾有华异华异色。甚为鲜净极妙端严。散如来上。是菩萨身又不坠地亦不现空。此诸华等至佛身上。即复还踊住虚空中。成大华盖覆四天下。是华盖中垂悬华贯出大光明。是光明中现妙莲华。是莲华上有菩萨坐。如无量志庄严王。是菩萨等从华台起。顶礼佛足同声请言。唯愿世尊。说如来秘密藏法。无令断绝。及护如来密藏眷属。
　　尔时大德摩诃迦叶。生希有心叹未曾有。白言。世尊。是无量志庄严王菩萨。以身庄严供养如来。以身供养于如来已。现是菩萨诸庄严事。世尊。愿令一切诸众生等得于如是庄严之身。愿使如来常寿住世。世尊。我等今者快得大利。乃得见是善大丈夫闻其说法。尔时佛告摩诃迦叶。汝今见是无量志庄严王菩萨不。已见世尊。迦叶。是善男子。于恒河沙等佛所。恒得咨请如是如来秘密藏法。贤劫诸佛所。亦当请问如是如来秘密藏法。
　　尔时大德摩诃迦叶。复白佛言。善哉世尊。唯愿敷演。说是如来秘密藏法。如此菩萨所启请者。尔时世尊告大迦叶。汝今善听如来密藏少许法分。何以故。若于一劫演说此法。不可穷尽。迦叶白言。如是世尊。尔时迦叶及诸大众受教而听。佛言。迦叶。于意云何。汝谓我行菩萨道时。所舍手足头目耳鼻。皮肉骨髓血及妻子。略说乃至一切财物。处处遍恼于菩萨者。是诸众生不堕地狱畜生饿鬼及诸恶趣。何以故。本菩萨时志意净故。及大誓愿净戒聚故。于诸众生大悲纯至及坚忍故。以大慈故。大功德法故。牢强精进定向大乘故。自心净故。大愿丰饶故。不嬉自乐故。其有众生触娆菩萨毁骂之者。菩萨德故不堕恶道。迦叶。我今引喻以明斯义。迦叶。犹如病人良医授药。而是病人毁骂是药及与良医。先毁已后乃服此药。迦叶。汝意云何。药以骂故不为药耶。病不除耶。不也世尊。虽复毁骂不失药势而能除病。如是迦叶。菩萨如彼药及良医。虽不恭敬种种触恼。然是菩萨纯净志意无有缺减。迦叶。如大宝珠众德所成。其性纯净除诸瑕秽。若有人天毁骂是宝而不恭敬。迦叶。于意云何。是大宝珠畏毁骂故失宝力耶。不也世尊。佛言。迦叶。是净宝珠犹彼菩萨志意清净。一切众生虽不恭敬。所有功德无有折减。迦叶。如大油灯。假令人天而毁骂之。以毁骂故便闇冥耶。不也世尊。
　　佛言。迦叶。菩萨志意纯净如是。虽复触恼不失其性。迦叶。以是事故当知众生虽有触娆于菩萨者不堕恶道。何以故。由是菩萨本愿净故所愿皆成。尔时大德摩诃迦叶白言。世尊。如我解佛所说义趣。若于如来起不善业。是众生等亦复不畏堕于恶道。佛言。如是迦叶。若有众生于大悲如来。生信敬心解入进趣。若佛现在。若灭度后。若有奉施如来及塔。若幢幡盖华鬘涂香及与末香。若宝若衣及诸饮食。随于种种所有诸物。若取若食。若自取若教取。迦叶。我说是人无有所犯。迦叶。贫为最苦。不恭敬故。作劫夺故。无畏惧故。不信敬故。不解业故。不虑报故。以贪求故。难调伏故。贪嗔痴故。无惭愧故。凶横恶故。不思如来有大慈悲。不信如来多利众生。取如来塔物乃至一线。若自取若使人取。我说是人不名少犯。我不说彼不堕恶道。迦叶。若有众生于如来物及佛塔物。若自取若教人取。如来今者悉知是人。悉见是人当堕恶趣。又以此缘当得断结。何以故。是人心行为佛护故。迦叶。若于如来若如来塔。生心缘念。乃至起于少许悔心。迦叶。是众生心自当改悔。以缘如来生悔心故。背弃生死一切之罪。结使微缓。迦叶。假有人天坠堕于地。堕大地已还依大地而得起住。如是迦叶。是众生等于如来所。生不善故堕在恶道。堕恶道已还缘如来速得出离。云何名为缘于如来。于如来所生殷重心。尔时大德迦叶。白言。世尊。是人以是恶贼之心。若能生心缘念如来。尚得大利。况净心者。
　　佛言。迦叶。如汝所言。若有众生起念如来思忆如来观缘如来。是等一切悉皆当得涅槃果证。大德迦叶。白言。世尊。如我解知佛所说义。宁于如来起不善业。非于外道邪见者所施作供养。何以故。若如来所起不善业当有悔心。究竟必得至于涅槃。随外道见当堕地狱饿鬼畜生。
　　佛言。迦叶。如汝所言。迦叶。设有人天骂赤栴檀。以手打捶速撩弃地。迦叶。于意云何。如是人者有何等香。迦叶白言。而是人者有栴檀香。如是迦叶。若有众生眼见耳闻及口宣说于如来者。当知是人有解脱香。迦叶。有人执把于粪污已。以诸伎乐一切众华而供养之。如是人者有何等香。迦叶白言。世尊。是人唯有粪秽臭恶。如是迦叶。其有亲近恭敬供养诸外道者。当知是人亦复如是。有诸见畏地狱畜生饿鬼等畏。迦叶。若善男子善女人。信于如来有大慈悲。殷重敬信除慢不憍。无有贪嗔及与愚痴。意志决定解知业报。质直无谄无有幻伪。于如来所得净信心。诸根无贪无有谄曲。志意不坏净信成就。信佛大悲多利众生。信佛本行信于如来。不舍一切诸众生等。有如是心有如是意。设乏于食病药所须。未得道果未入正位。若得所须能得道果入于正位。若其不得饥渴羸劣。不能修善不得道果。是人若取如来佛物衣服饮食病药所须自服食之。迦叶。我不说是有恶道果。迦叶。是名如来秘密藏法。应当密持善好守护。不应在彼见著者前开示演说。勿令是人重增所见。
　　迦叶。云何为解。谓解如来说一切法。云何为缚。迦叶。所言缚者所谓贪著。云何为解。谓不贪著不分别二。迦叶。我今不说是无著者。名之为犯。何以故。迦叶。羸劣烦恼从虚妄生。迦叶。若其不实不以生故。名之为实。迦叶。我今引喻为示不实妄想事故。迦叶。犹如人天持芥子火吹令增长。渐烧诸物成大火聚。如是迦叶。愚小凡夫起少不正思惟妄念。坚著诸见随所妄想。随是诸处增长结使。迦叶。若有火聚如须弥山无有所依。迦叶。于意云何。而是火者。为当增长。为当渐灭。迦叶白言。是火当灭。更不增长。佛言。迦叶。不实妄想诸烦恼等。若更不起。若更不著。更不妄想。更不嬉乐。更不分别。此当渐灭而不增长。迦叶。以是事故。应当解知羸劣不实妄想烦恼是不真实。迦叶。犹如有人至毒家舍。竟不服毒自生惊怖。受大苦痛发声大呼。我今遇毒。我今遇毒。有善良医持不实药。令是病人除不实病得离众苦。迦叶。于意云何。若是良医持于实药与是人者。是人活不。不也世尊。是人实不服食于毒自生毒想。须不实药以疗治之。佛言。如是迦叶。诸小凡夫为于不实烦恼所恼。是故如来说不实法。尔时迦叶白言。世尊。如来说法不真实耶。佛言。迦叶。汝所解说。为是真实。为不真实。迦叶白言。我所解说无有真实。何以故。世尊。所有贪欲以不净对。嗔恚慈对。痴因缘对。世尊。若不净是实。则不能除不实贪欲。亦非贪欲生不净观。若愚痴是实。起愚痴已非因缘对。亦非因缘能除愚痴。是故世尊。一切结使及断结法。二俱不实无物无定无有成就。是故不实诸烦恼等。习近不实便得除去。世尊。结使无去。何以故。若有除去则为有去。若已有去则便有来。是故世尊。一切结使无去无来。是故知诸一切有为无来无去。名离烦恼。佛言。迦叶。此如来密藏。说一切法本性清净。尔时大德摩诃迦叶白言。世尊。是十恶道如佛所说。其性无垢本性净耶。佛言。如是如是。迦叶。何以故。无有自在而犯于杀。无可亲信而犯于盗。非无主无护而犯邪淫。非为护他而犯妄语。非为调伏而犯恶口。非为破坏外道邪增(恐慢)而犯两舌。无随应器而犯绮语。无粗恶教而犯嗔恚。无有希望增上善根名之为贪。无有将护自在者意少不正言而犯邪见。迦叶。是十恶道若不坚著。我不说彼名之有过。迦叶。是十恶道若不坚著。名为不犯。如是迦叶。一切烦恼若不坚著。我说无犯。迦叶。诸不著者。名曰离见。迦叶白言。世尊。十恶业道何者最重。佛言。迦叶。是十恶业道。杀及邪见。名为最重。迦叶。随在在处诸恶不善。若不坚住。若不坚执。若不坚著。一切我说名为不犯。迦叶。若少不善。若其坚住坚执坚著。一切我说名之为犯。迦叶。五无间罪。若不坚住坚执坚著生于见者。我不说彼名曰为犯。况复余小不善业道。迦叶。我不以不善法而得菩提。亦不以善法而得菩提。迦叶。若以不善得于菩提。诸小凡夫亦得菩提。若以善法得菩提者。一切被烧草木丛林应还生长。迦叶。我今问汝。如来云何得于菩提。迦叶白言。佛是法本。世尊是眼。世尊是依。如世尊说当共奉行。佛言。迦叶。解知烦恼从因缘生。名得菩提。迦叶。云何为解知从因缘所生烦恼。解知是无自性起法是无生法。如是解知名得菩提。迦叶。但假名字名得菩提。而是菩提不以文字言说而得。若无文字。无言无说。无得菩提。是第一义。迦叶。如汝所问。十恶业道何者为重。迦叶。如人有父得缘觉道。子断父命名杀中重。夺三宝物名盗中重。若复有人。其母出家得罗汉道。共为不净是淫中重。若以不实谤毁如来。是妄语中重。若两舌语坏贤圣僧。是两舌中重。若骂圣人是恶口中重。言说坏乱求法之人。是绮语中重。若五逆初业。是嗔恚中重。若欲劫夺持净戒人物。是贪中重。邪见中重。谓之边见。迦叶。此十恶道。是为最重。迦叶。如来知是十恶业是为最重。迦叶。若有一人具是十恶。迦叶。是恶众生。若解知如来说因缘法。是中无有众生寿命。无人无丈夫。无我无年少。无作业者。无受者起者。无知者见者。无福伽罗。无生无灭无行。是为尽法。无染无著。无善不善。本性清净。一切诸法本性常净解知信入。迦叶。我不说彼趣向恶道。无恶道果。何以故。迦叶。法无积聚。法无集无恼。迦叶。一切诸法生灭不住。因缘和合而得生起。起已还灭。迦叶。若心生灭一切结使亦生已灭。若如是解无犯犯处。迦叶。若犯有住无有是处。迦叶。如百千岁极大闇室不然灯明。是极闇室无门窗牖。乃至无有如针鼻孔。日月珠火所有光明无能得入。迦叶。若闇室中然火灯明。是闇颇能作如是说我百千岁住。今不应去。迦叶白言。不也世尊。当然灯时是闇已去。
　　佛言。如是迦叶。百千万劫所造业障。信如来语解知缘法。修观察行修于定慧。观无我无命无人无丈夫等。我说是人名为无犯无处无集。迦叶。以是事故。当知羸劣诸烦恼等。智慧灯照势不能住。
　　迦叶。是说如来密藏住处无上。大师子吼转净法轮。天人魔梵所不能转。迦叶。若有众生信是如来秘密藏法。如是受持如是观察。彼当如是大师子吼。是时大德阿难白言。世尊。是无量志庄严王菩萨。自以其身供养如来。当以何身觉菩提道。时华台中诸菩萨等。问阿难言。于意云何。可以身觉于菩提耶。阿难。勿作斯观。当以身心觉于菩提。阿难报言。诸善丈夫。若非身心觉于菩提。当用何等而觉菩提。诸菩萨言。大德阿难。身之实性是菩提实性。菩提实性是心实性。心之实性即是一切法之实性。觉是一切诸实性故。名觉菩提。时诸华台所有菩萨。顶礼佛足说如是言。世尊。我等若至此大地时。是无量志庄严王菩萨。乃当得成阿耨多罗三藐三菩提。是时阿难白言。世尊。是诸华台众菩萨等。几时当至于此大地。
　　佛告阿难。是诸菩萨于下方界分恒河沙等诸佛如来所。咨受请问于是如来秘密藏法。闻已解义。阿难白言。世尊。是无量志庄严王菩萨。几时当成阿耨多罗三藐三菩提。佛告阿难。是贤劫中千佛已出当出。阿难。最后如来号名卢志。阿难。卢志如来应正遍觉。诸声闻众多先诸佛所有声闻僧。阿难。是卢志如来乃当授是无量志庄严王菩萨无上道记云。无量志庄严王菩萨。过九十八劫。当得成佛号庄严王。亦于是界得无上道。是庄严王如来。坐此地时。是华台中诸菩萨等尔乃至地。复当闻此如来密藏法。阿难。尔时是庄严王如来世界。名作无量功德庄严。阿难。一切欲界诸天宫殿等。彼庄严王佛国土中。一宝台耳。是娑婆界。尔时当名妙好色土。阿难。庄严王如来寿命百劫。佛灭度后正法住世满足十劫。纯菩萨僧。说是庄严王如来记已。佛土华盖便没不现。无量志庄严王菩萨现佛前住。是时阿难白言。世尊。护持此法令得久住。于阎浮提增广流布。令善丈夫能持如来密藏法者。成满功德手得是法。尔时世尊告阿难言。假令四大变易其性。终不令是善丈夫等。不闻是法而取命终。阿难。若有书写受持读诵。当知是人即是如来所持。阿难。若有人能右手执持恒沙佛界满中七宝。左手复持恒沙世界满中七宝。若昼三时夜三时持用布施。是人不懈经恒沙劫。阿难。是布施功德。若有书写受持读诵是经典者。所得功德复过于是。是故阿难。汝今受持读诵是经。令诸法器普得闻知。是诸人等则为受持如来秘密藏法。佛说此经已。无量志庄严王菩萨。大德阿难。大德迦叶。一切大众。天人阿修罗等。闻佛所说。皆大欢喜。

　　　　大方广如来秘密藏经卷下


