  佛说称扬诸佛功德经
                        　　元魏 吉迦夜译

                        
        　      


　　　　佛说称扬诸佛功德经卷上

　　　　元魏天竺三藏吉迦夜译
　　闻如是。一时佛在罗阅只灵鹫山中。与大比丘众千二百五十人俱。尔时耆年舍利弗。便从座起偏袒右肩。更整法服在佛右面。右膝著地长跪叉手。前白佛言。唯天中天。今日现在诸佛世尊进止康常。今说法者其数几何。时舍利弗发是问已。尔时世尊告舍利弗。所问甚快多所饶益普利一切。谛听谛听善著心中。吾当为汝具分别说。于是舍利弗。闻佛许可欢喜踊跃。叉手白言。诺当善听。愿乐欲闻。佛告舍利弗。东方去此千万亿诸佛刹土。有世界名曰天神。其国有佛名曰宝海如来至真等正觉明行成为善逝世间解无上士道法御天人师号曰众祐度人无量。若族姓子族姓女。其有得闻宝海如来名号者。执持讽诵欢喜信乐。其人当得七觉意宝。皆当得立不退转地。疾成无上正真之道。却六十劫生死之罪。
　　复次舍利弗。东方有世界名曰宝集。其国有佛。号曰宝英如来至真等正觉明行成为善逝世间解无上士道法御天人师号曰众祐度人无量。其有得闻宝英如来名号者。执持讽诵欢喜信乐。五体投地而为作礼。若使三千大千佛刹满中七宝。持用布施满百岁中。所得功德宁多不乎。舍利弗言。甚多甚多。天中天。佛言。不如有人得闻宝英如来名号。持讽诵者作礼之德。十方亿倍过出布施功德者上。
　　复次舍利弗。东方去此宝集世界。度八百佛刹。有世界名曰宝最。其国有佛。号曰宝成如来至真等正觉明行成为善逝世间解无上士道法御天人师号曰众祐度人无量。其有得闻宝成如来名号者。执持讽诵以清净心欢喜信乐。却五百劫生死之罪。
　　复次舍利弗。东方去此宝最世界度千佛刹。有世界名曰光明。其国有佛。号宝光明如来至真等正觉明行成为善逝世间解无上士道法御天人师号曰众祐度人无量。其有得闻宝光明如来名号。执持讽诵欢喜信乐。于三涂中悉得解脱。
　　复次舍利弗。东方去此光明世界。度千五百佛刹。有世界名曰幢幡。其国有佛。号曰宝幢幡如来至真等正觉明行成为善逝世间解无上士道法御天人师号曰众祐度人无量。其有得闻宝幢幡如来名号者。持讽诵念欢喜信乐。其人则为成法珍宝。
　　复次舍利弗。东方去此幢幡世界。度二千佛刹。有世界名曰一切众德光明。其国有佛。号宝光明如来至真等正觉明行成为善逝世间解无上士道法御天人师号曰众祐度人无量。其有得闻宝光明如来名者。持讽诵读欢喜信乐。五体投地而为作礼。却二十万劫生死之罪。
　　复次舍利弗。东方去此众德世界度千佛刹。有世界名曰妙乐。其国有佛。号曰阿閦如来至真等正觉明行成为善逝世间解无上士道法御天人师号曰众祐度人无量。其有得闻阿閦如来名号者。捉持讽诵叹说其德。复劝他人令学讽诵。尔时波旬将四种兵。来诣佛所而作是语。宁使捉持余千佛名。亦劝他人令使学之。不使捉持阿閦佛名。其有捉持阿閦如来名号者。我终不能毁坏其人无上道心。我亦当能毁坏斯等无上道心。佛告魔言。汝能毁坏谁之道心。魔言。其求大乘捉持阿閦如来名者。我心则生愁忧热恼。如我今日复得热恼。用闻阿閦如来名故。魔言。亦复有众生其数甚多捉持余佛名号者。我或当能毁坏其人正觉道心。佛告魔言。汝莫愁忧怀于恼结。汝终不能毁坏此等无上道心。魔波旬言。有何因缘。佛告魔言。汝为隐蔽归命诸佛功德之行。所以者何。阿閦如来自当观视拥护其人。时舍利弗即白佛言。波旬今日于如来前。云何欲作师子之吼。欲破众生正觉道心。其有众生捉持阿閦如来名者。及余一切诸佛名号。魔审当能毁坏其人正觉心乎。佛告舍利弗。我今观睹诸众生。其有捉持诸佛名者。若有呵骂诽谤之者。斯人则为造大恶行。致无量罪入阿鼻狱具受众苦。舍利弗言。有诽谤经者其数几许。佛言。十方诸佛为诸众生广说法时。皆先赞叹阿閦如来名号功德。众生听闻其功德者终无厌足。若有众生得见如来闻其功德。未曾有能谤此经者。诸佛如来不于五浊弊恶之时兴出于世。如我今者。于此忍界下劣丛残诸众生中而作佛也。阿閦佛国严净最好终不尔也。当知舍利弗。斯尊法轮随次分布丘聚国邑。若族姓子。若族姓女。一心信行当广宣传此诸经法。当知舍利弗。闻此经者。诽谤轻毁所受之报。汝今谛听。舍利弗言。诺当善听。佛言。犍陀梨国谤此经者满百千人。造斯恶行当堕阿鼻大泥犁中。次复北方国名罽宾。其国经法兴盛久住。而此国中五百千人谤此经法。此众生辈死堕阿鼻大泥犁中。舍利弗。于众聚中当有共谤此经者。有八万人堕阿鼻大泥犁中。东方少有信斯经者。多造阿鼻泥犁行。有百千人死入阿鼻大泥犁中。南方二百千人。当谤此经死入阿鼻大泥犁中。西方有百万人。当谤斯经死堕阿鼻大泥犁中。当知舍利弗。缘觉智慧不能度量如来之智。况诸声闻及诸众生未成道果。为生死水所漂流者。欲度如来智慧功德。未之有也。夫黠慧者当自思惟。诸佛功德不可限量。诸佛智慧不可思议。诸佛已成一切种智三达无阂。而我痴冥无有是智。诸佛已成一切智者。自当知之我所不了。若我不了。不当谤毁四句一偈。何况谤毁斯大尊经。造斯大罪众恶行聚。无央数劫。当在阿鼻大泥犁中于彼止宿。是故舍利弗。若族姓子族姓女。当作是意。我今乃闻此大尊经而不诽谤。乃却阿鼻一劫之罪。我等今当自庆欢喜兴大踊跃。缘此之故无央数劫常当与此大法共俱。
　　复次舍利弗。东方去此妙乐世界度万佛刹。有世界名曰无量。其国有佛。号大光明如来至真等正觉明行成为善逝世间解无上士道法御天人师号曰众祐度人无量。其有得闻大光明如来名者。执持讽诵欢喜信乐。其人所生未曾不值诸佛世尊。住不退转必得成就最上正觉。
　　复次舍利弗。东方去此无量世界。度六万佛刹。有世界名曰众华。其国有佛。号无量音如来至真等正觉明行成为善逝世间解无上士道法御天人师号曰众祐度人无量。其有得闻无量音如来名者。净心信乐三反称言。我今一心礼无量音如来。其人当得无量音声。及得如来净光之音。
　　复次舍利弗。东方去此众华世界。度万四千佛刹。有世界名无尘垢。其国有佛。号无量音如来至真等正觉明行成为善逝世间解无上士道法御天人师号曰众祐度人无量。其有得闻无量音如来名者。欢喜信乐持讽诵念。却十二劫生死之罪。
　　复次舍利弗。东方去此无尘垢世界。度二万佛刹。有世界名莫能胜。其国有佛。号大名称如来至真等正觉明行成为善逝世间解无上士道法御天人师号曰众祐度人无量。其有得闻大名称如来名者。净心信乐讽诵不忘。长跪叉手而作是言。我今礼大名称如来。作七宝阜如须弥山。持用布施满百岁中。所得功德宁为多不。舍利弗言。甚多甚多。天中天。佛言。不如有人持大名称如来名号作礼之者。得其功德巨亿万倍。过出布施功德者上。不得为比。
　　复次舍利弗。东方去此莫能胜世界。度三千佛刹。有世界名光明。其国有佛。号宝光明如来至真等正觉明行成为善逝世间解无上士道法御天人师号曰众祐度人无量。其有得闻宝光明如来名者。尽心信乐持讽诵者。当却十劫生死之罪。住不退转必成无上正真之道。其有诽谤其不信者。当在阿鼻大泥犁中寿命一劫。
　　复次舍利弗。东方去此光明世界。度万五千佛刹。有世界名曰多光。其国有佛。号得大安隐如来至真等正觉明行成为善逝世间解无上士道法御天人师号曰众祐度人无量。其有得闻大安隐如来名者。欢喜信乐讽诵不忘。当作是念。持此功德普使一切无量众生而得安隐。其人则受无量功德。便能安隐一切众生。
　　复次舍利弗。东方去此多光世界。度七千佛刹。有世界名摩尼光。其国有佛。号大光明如来至真等正觉明行成为善逝世间解无上士道法御天人师号曰众祐度人无量。其有得闻大光明如来名号者。欢喜信乐持讽诵读。其人当得如来十力。
　　复次舍利弗。东方去此珠光世界。度八千佛刹。有世界名曰正直。其国有佛。号正音声如来至真等正觉明行成为善逝世间解无上士道法御天人师号曰众祐度人无量。其有得闻正音声如来名号者。净心信乐持讽诵读。其人当得如来四谛平等之法。
　　复次舍利弗。东方去此正直世界。度二万佛刹。有世界名光明尊。其国有佛。号无限净如来至真等正觉明行成为善逝世间解无上士道法御天人师号曰众祐度人无量。其有得闻无限净如来名者。欢喜信乐持讽诵者。大千世界满中七宝持用布施。所得功德宁多不乎。舍利弗言。甚多甚多。天中天。佛言。不如捉持无限净如来名者。所得功德百千万倍。过出布施功德者上。无以为比。少功德人不得闻此如来名号。于千佛所造立德本。尔乃得闻此尊佛名。却生死罪四十八劫。
　　复次舍利弗。东方去此光明尊世界。度九千佛刹。有世界名曰音响。其国有佛。号月音如来至真等正觉明行成为善逝世间解无上士道法御天人师号曰众祐度人无量。其有得闻月音如来名号者。尽心信乐持讽诵念。其人所得清净功德。成具毕满如月盛明。立不退转。当成无上正真之道。
　　复次舍利弗。东方去此音响世界。度万二千佛刹。有世界名曰安隐。其国有佛。号无限名称如来至真等正觉明行成为善逝世间解无上士道法御天人师号曰众祐度人无量。其有得闻无限名称如来名者。一心信乐而讽诵者。长跪叉手自作是言。今我礼无限名称如来至真等正觉。计于其人所得功德。若积七宝如须弥山。持用布施满百岁中。所得功德宁为多不。舍利弗言。甚多甚多。天中天。佛言。不如得闻无限名称如来名者。持其名号欢喜作礼。其福甚多。比于布施过出百倍无以为比。
　　复次舍利弗。东方去此安隐世界。度千五百佛刹。有世界名曰为日。其国有佛。号日月光如来至真等正觉明行成为善逝世间解无上士道法御天人师号曰众祐度人无量。其有得闻日月光如来名号者。欢喜敬心。两膝著地。长跪叉手。自作是言。我今礼日月光如来至真等正觉。其人疾得成就无上正真之道。
　　复次舍利弗。东方去此日世界。度三十佛刹。有世界名曰清净。其国有佛。号无垢光如来至真等正觉明行成为善逝世间解无上士道法御天人师号曰众祐度人无量。其有得闻无垢光如来名者。若天若人龙及阅叉若诸非人。欢喜信乐一心敬礼。斯等皆得立不退转。成无上最正觉道。终不畏堕三涂之中。
　　复次舍利弗。东方去此清净世界。度半大千佛刹。有世界名曰琉璃光。其国有佛。号曰净光如来至真等正觉明行成为善逝世间解无上士道法御天人师号曰众祐度人无量。其有得闻净光如来名号者。诵其名号欢喜作礼。若天若龙阅叉及与非人。此等寿终当生天上及与人中。未曾失于天人之路。常当得值法之盈利。贪心嗔恚愚痴之意。疾得清净。若有谤毁而不信者。六万岁中在于卢猎泥犁受罪。
　　复次舍利弗。东方去此琉璃光世界。度三百佛刹。有世界名得大丰。其国有佛。号日光如来至真等正觉明行成为善逝世间解无上士道法御天人师号曰众祐度人无量。其有得闻斯佛名者。欢喜信乐念其如来。斯等之类譬若日轮。皆悉具满白净之法。降伏众魔及诸外道。却四十劫生死之罪。
　　复次舍利弗。东方去此大丰世界。度万佛刹。有世界名曰得立正觉侍从。其国有佛。号无量宝如来至真等正觉明行成为善逝世间解无上士道法御天人师号曰众祐度人无量。其有得闻无量宝如来名号。欢心信乐持讽诵者。斯辈皆当得七觉宝。能立众生于最宝中。众德之聚日日增长。
　　复次舍利弗。东方去此立正觉世界。度五千佛刹。有世界名莲花光。其国有佛。号莲花最尊如来至真等正觉明行成为善逝世间解无上士道法御天人师号曰众祐度人无量。其有得闻莲花最尊如来名号。欢喜信乐持讽诵者。犹若妙花在尊法室。功德智慧日日增长。譬如莲花从水涌出。却五十劫生死之罪。
　　复次舍利弗。东方去此莲花光世界。度十万亿佛刹。有世界名普度众难。其国有佛。号曰身尊如来至真等正觉明行成为善逝世间解无上士道法御天人师号曰众祐度人无量。其有得闻身尊如来名号者。尽心信乐持讽诵者。其人疾度生死之海。能除众生诸欲饥渴。当作快士为于世间而作福田能受三界一切供养。其有目见此如来者。欢喜信乐。当为世间作大法师。得金刚力立不退转。当成无上正真之道。其有女人闻此身尊如来名者。尽心净意欢喜信乐无谀谄者。厌污女身。从是以后更止不受女人之身。却六十劫生死之罪。
　　如是舍利弗。其有得闻身尊如来名号者。斯等为获无极之德。是故当求正觉之道。普救一切令离众苦。
　　复次舍利弗。东方去此度众难世界。度二十佛刹。有世界名曰坚固。其国有佛。号曰金光如来至真等正觉明行成为善逝世间解无上士道法御天人师号曰众祐度人无量。其有得闻金光如来名号者。欢喜信乐持讽诵念。斯等皆当为佛光明之所护持。成佛之时于诸如来。光明广远而得自在。悉得如来一切众德。是故至心普当信乐诸佛尊号。悉得无碍辩才之慧。终不咨受下劣之法。诸愿之行当疾成满。其有闻此诸如来名。当自劝发起于尊意。发金刚志求无上道。此等皆当却十二劫生死之罪。
　　复次舍利弗。东方去此坚固世界。度十佛刹。有世界名曰无际。其国有佛。号梵自在王如来至真等正觉明行成为善逝世间解无上士道法御天人师号曰众祐度人无量。其有得闻梵自在王如来名者。欢喜信乐持讽诵念。叉手作礼。其人必当得见其佛。作转轮王立不退转。当成无上正真之道。
　　复次舍利弗。东方去此无际世界。度二千佛刹。有世界名曰为月。其国有佛。号金光明如来至真等正觉明行成为善逝世间解无上士道法御天人师号曰众祐度人无量。其有得闻金光明如来名者。欢喜信乐持讽诵念。此等后生常为众生广说经法。虽为分别一切如梦如水中月幻化之法。用寤众生。从是以往终不复堕恶道之中。当与大德众聚共会。而常欢喜。能使众生而得快乐。后作佛时以大乘法。兴显于世无有二道。
　　复次舍利弗。东方去此月世界。度千佛刹。有世界名曰火光。其国有佛。号曰金海如来至真等正觉明行成为善逝世间解无上士道法御天人师号曰众祐度人无量。其有得闻金海如来名号者。尽心信乐持讽诵者。得不退转必成正觉。所以者何。其佛如来本行菩萨道时。作是誓愿。若使有人生我国者。及在他方诸佛国土。闻我名号。斯等当住不退转地成最正觉。我当尽为满具如来无上之愿。
　　复次舍利弗。东方去此火光世界。度十八佛刹。有世界名曰正觉。其国有佛。号龙自在王如来至真等正觉明行成为善逝世间解无上士道法御天人师号曰众祐度人无量。其有得闻龙自在王如来名者。尽心信乐持讽诵者。若使郡县村落之中雨雹霜时。以右膝著地叉手作礼。而作是言。龙自在王如来本行菩萨道时。无数诸龙于厄难中悉度脱之。由此功德自致成佛。作是誓言。若我刹中及诸佛土。若我在世般泥洹后。若有诸龙雷电雹霜恐怖众生。以龙自在王如来威神功德智力。至诚誓愿口作是言。头面作礼疾得度脱。当知舍利弗。如是厄难疾得解脱。唯除宿罪不能得免。一切诸龙若在厄难闻此佛名。于众厄中疾得解脱。其有执持斯佛名者。复劝他人令使诵持增益功德。必当得往生此佛国。求最正觉。立不退转。疾成不久。
　　复次舍利弗。东方去此正觉世界。度十亿佛刹。有世界名曰喻月。其国有佛。号一切花香自在王如来至真等正觉明行成为善逝世间解无上士道法御天人师号曰众祐度人无量。其有得闻一切花香自在王如来名者。净心信乐持讽诵者。斯其人等所生之处。当得恒沙戒香具足。一切妙香香气遍熏。诸佛刹土众戒具满。常能奉持未曾缺犯。舍利弗言。本何因缘乃能如是。佛言。其佛本行菩萨道时作是誓愿。我若在世般泥洹后。若有众生持我名字一心信乐。皆悉当得如是戒香。是故舍利弗。常当兴立大敬信心于诸如来。如是诸佛拥护其人。使得功德不可计量。若有持此诸佛名者。从其所愿得之。皆悉当得诸佛智慧而令备满得不退转长跪叉手自作是言。我今礼此一切花香自在王如来。常念不忘。却十四劫生死之罪。
　　复次舍利弗。东方去此喻月世界。度二千一亿佛刹。有世界名曰星王。其国有佛。号曰树王如来至真等正觉明行成为善逝世间解无上士道法御天人师号曰众祐度人无量。其有得闻树王如来名号者。欢喜信乐持讽诵者。斯辈皆当得诸法乐。坏诸魔兵裂破罗网。若闻此经轻慢诽谤用相调戏。满六万岁于僧迦泥犁受其罪报。若有言我不信此经。于七万岁常在饿鬼。不闻饮食水谷之名。
　　复次舍利弗。东方去此星王世界。度五十五佛刹有世界。其国有佛。号曰勇猛执持牢杖弃舍斗战如来至真等正觉明行成为善逝世间解无上士道法御天人师号曰众祐度人无量。其有得闻勇猛执持牢杖弃舍斗战如来名者。欢喜信乐持讽诵者乃至梦中。此等众生。譬如金刚伏众魔兵。以诸智慧消伏诸欲。其有得闻此佛名号一心信者。审谛自知我等前世。以为曾见此佛世尊游于菩萨径路之时而不疑也。我等当发弘誓之愿。莫从大乘而得退转。但当自庆欢喜踊踊进大法路。得闻如来种姓名号。诸佛普利益于一切。不舍一人而取灭度。诸佛大慈普愍众生雨于法雨。其有得持此如来名者欢喜信乐。所得功德。我当为汝取少譬喻。如恒边沙诸佛国土。满中七宝持用布施。所得功德宁多不乎。舍利弗言。甚多甚多。不可思议。佛言。分大海水一渧为一分。布施功德犹若一渧。持佛名者所得功德。如大海水不可为喻。少功德人不能堪任听斯经典。若使有人久殖德本。得闻斯法信而不疑。若使地狱畜生饿鬼及长寿天闻此经者尚得大福。况复有人已种德本。闻斯经法所得功德宁可喻乎。
　　复次舍利弗。东方去此佛土。度二十佛刹。有世界名曰丰饶。其国有佛。号内丰珠光如来至真等正觉明行成为善逝世间解无上士道法御天人师号曰众祐度人无量。其有得闻内丰珠光如来名者。一心信乐持讽诵念。斯等皆当获大功德。终不畏堕三涂之难。所发弘誓如意得满大乘之愿。若今现在般泥洹后。其有得闻内丰珠光如来名者信乐诵念。斯等皆当得大乘法乐而以自娱。及受天上人中快乐。常当得生清净佛土。于诸佛国具满众愿。从意所欲于三乘法而得灭度。于其中间从此佛所。获功德聚甚大弘广。恒沙劫中所作众罪。悉当弃舍不受。唯除逆罪起嗔恚意向诸快士。此等之类于久长世。地狱之中受斯罪毕。因得闻此佛名功德所致。其后如愿于三乘中而取灭度。当知舍利弗。众恶之行慎莫造作。如我于此经中上章所说。不可起恚向于焦柱。何况怀恶向于众生。已立信心向成道者。况起嗔恚怀于诽谤。向诸如来无量慧等。如此之人于无数劫在地狱中。具受无量苦恼之罪。尔乃得出。我为斯等求于大乘信解者故。而说斯法。其有毁坏大乘法者。实当具受无量大苦。信乐之者自果当立不退转地必成正觉。
　　复次舍利弗。东方去此丰饶世界。度八十佛刹。有世界名最香熏。其国有佛。号无量香光明如来至真等正觉明行成为善逝世间解无上士道法御天人师号曰众祐度人无量。其有得闻无量香光明如来名者。持讽诵念一心信乐最后念之。斯等皆当得不退转地成最正觉。成正觉已诸毛孔中出众妙香。遍至十方犹若云起。非是下劣少智之士学浅法者而解斯经。吾亦道眼观睹斯等诸众生类。其有信乐斯经法者。过去世间无数劫中。于诸佛所集诸慧法造众德本。今乃得闻此尊妙法。最后末世闻斯典教信而奉持。未曾生意而怀诽谤。初未曾有不解法时。却四十劫生死之罪。其人功德如月欲满。为于世间而作快士。应当得受一切恭敬。而为众生作良福田。
　　复次舍利弗。东方去此香熏世界。度五十佛刹。有世界名龙珠观。其国有佛。号师子响如来至真等正觉明行成为善逝世间解无上士道法御天人师号曰众祐度人无量。其有得闻师子响如来名者。持讽诵读一心信乐念于戒行。斯等皆当立不退转。成最正觉作众德轮。入白净法于中旋转过出于世。却二十劫生死之罪。若族姓子族姓女。若人非人。其诸厄难疾得解脱。现在于世有得闻斯佛名者。于诸世间犹若尊塔。
　　复次舍利弗。东方去此龙珠观世界。度三十佛刹。有世界名曰修行。其国有佛。号大强精进勇力如来至真等正觉明行成为善逝世间解无上士道法御天人师号曰众祐度人无量。其有得闻大强精进勇力如来名者。尽心信乐持讽诵念。右膝著地叉手作礼。自作是言。我今礼大强精进勇力如来至真等正觉。斯其人等游生死中多所饶益。得大战力退却众魔伏诸外道。却二十五劫生死之罪。
　　复次舍利弗。东方去此修行世界。度四十佛刹。有世界名曰坚住。其国有佛。号过出坚住如来至真等正觉明行成为善逝世间解无上士道法御天人师号曰众祐度人无量。其有得闻过出坚住如来名者。净心信乐持讽诵念。此等皆当坚住大乘。于诸尊法得坚固财。加得大福昼夜日日增益功德。
　　复次舍利弗。东方去此坚住世界。度三十六佛刹。有世界名曰光明。其国有佛。号鼓音王如来至真等正觉明行成为善逝世间解无上士道法御天人师号曰众祐度人无量。其有得闻鼓音王如来名者。尽心信乐持讽诵念。长跪叉手自作是言。我今礼鼓音王如来至真等正觉。所得功德三千大千一切世界。满中珍宝持用布施。得其功德宁为多不。舍利弗言。甚多甚多。天中天。佛言。不如有人持此佛名功德甚多。过出施上百千万倍。
　　复次舍利弗。东方去此光明世界。度百五十佛刹。有世界名众德室。其国有佛。号曰月英如来至真等正觉明行成为善逝世间解无上士道法御天人师号曰众祐度人无量。其有得闻月英如来名者尽心信乐若天若人龙及非人。闻此佛名持讽诵念。斯等皆当得入清净。犹若莲花不著尘水。于众恶中悉无所犯。若有女人得闻月英如来名者。净心信乐无有谀谄。从是以后更止不受女人之身。若有不信轻慢谤毁。当二十劫在于阿鼻大泥犁中具受众苦。若使有人尽心信乐怀大恭敬。却二十一劫生死之罪。
　　复次舍利弗。东方去此众德世界度十万亿佛刹。有世界名住栴檀地。其国有佛。号超出众花如来至真等正觉明行成为善逝世间解无上士道法御天人师号曰众祐度人无量。佛告舍利弗。其佛本行菩萨道时。自作是言。我成正觉兴出世时。其刹土中无有八难。用是誓愿自净佛国。若有得闻超出众花如来名者。尽心信乐持讽诵念。斯等大士于诸世间。多所利益如大药王。
　　复次舍利弗。东方去此栴檀世界。度二十亿佛刹。有世界名曰善住。其国有佛。号世灯明如来至真等正觉明行成为善逝世间解无上士道法御天人师号曰众祐度人无量。其有得闻世灯明如来名者。尽心信乐持讽诵念。斯等皆当脱三涂厄。唯除逆罪起嗔恚向诸快士。其有持此如来名者。为得此尊妙法之宝。却二十劫生死之罪。
　　复次舍利弗。东方去此善住世界。度八十亿佛刹。有世界名曰光明。其国有佛。号休多易宁如来至真等正觉明行成为善逝世间解无上士道法御天人师号曰众祐度人无量。所以世界名光明者。其国佛土地平如掌。以众莲花布满世界。其土如来光明晃晃。犹若大火昼夜常照。其佛国土光明巍巍最尊第一。常于大众转尊法轮。若使有人三千世界以金布地。复以妙衣庄饰其地。悉令弥满三千世界持用布施。得其功德宁为多不。舍利弗言。甚多甚多。天中天。佛言。不如有人闻休多易宁如来名者。尽心信乐持讽诵念。其人得福过出布施功德者上数百千倍。斯等众生自恣发愿如意得之。却六十劫生死之罪。后成无上正真道时。其佛国土严净快乐尊贵无比。
　　复次舍利弗。东方去此光明世界。复有刹土名围绕月。其国有佛。号曰宝轮如来至真等正觉明行成为善逝世间解无上士道法御天人师号曰众祐度人无量。今现在说法。
　　复次舍利弗。东方去此围绕世界。有刹土名曰度觉。其国有佛。号常灭度如来至真等正觉明行成为善逝世间解无上士道法御天人师号曰众祐度人无量。而今现在转不退转无上法轮。
　　复次舍利弗。东方去此度觉世界。有刹土名须弥胁。其国有佛。号曰净觉如来至真等正觉明行成为善逝世间解无上士道法御天人师号曰众祐度人无量。而今现在广说经法。
　　复次舍利弗。东方去此过须弥胁世界。有刹土名曰名称。其国有佛。号无量宝花光明如来至真等正觉明行成为善逝世间解无上士道法御天人师号曰众祐度人无量。而今现在广说妙法。
　　复次舍利弗。东方过此名称世界有刹土。名曰妙软。其国有佛。号须弥步如来至真等正觉明行成为善逝世间解无上士道法御天人师号曰众祐度人无量。而今现在于大众中广说经法。
　　复次舍利弗。东方过此妙软世界。有刹土名曰丰养。其国有佛。号宝莲花如来至真等正觉明行成为善逝世间解无上士道法御天人师号曰众祐度人无量。现在大众广说经法。
　　复次舍利弗。东方过此丰养世界。有刹土名莲花踊出。其国有佛。号一切众宝普集如来至真等正觉明行成为善逝世间解无上士道法御天人师号曰众祐度人无量。现在说法。
　　复次舍利弗。东方去此莲花踊出世界。有刹土名曰金光。其国有佛。号树王丰长如来至真等正觉明行成为善逝世间解无上士道法御天人师号曰众祐度人无量。现在说法。
　　复次舍利弗。东方过此金光世界。有刹土名曰清净。其国有佛。号转不退转法轮众宝普集丰盈如来至真等正觉明行成为善逝世间解无上士道法御天人师号曰众祐度人无量。与诸菩萨无央数众前后围绕。转不退转无上法轮。
　　复次舍利弗。东方过此清净世界。有世界名曰净住。其国有佛。号围绕特尊得净如来至真等正觉明行成为善逝世间解无上士道法御天人师号曰众祐度人无量。斯诸如来至真等正觉现在东方。其有宣扬诸如来名。广分别说令人受持。复有余者不可计数。今悉现在说无上法。其有得闻斯诸佛名尽心信乐。以膝著地长跪叉手。普为东方诸佛作礼。持诸佛名三作是言。我今普礼东方一切诸佛世尊。其人得福不可限量。

　　　　佛说称扬诸佛功德经卷上



　　　　佛说称扬诸佛功德经卷中

　　　　元魏天竺三藏吉迦夜译
　　复次舍利弗。南方去此度十万亿佛刹。有世界名曰真珠。其国有佛。号日月灯明如来至真等正觉明行成为善逝世间解无上士道法御天人师号曰众祐度人无量。其有得闻日月灯明如来名者。持讽诵念欢喜踊跃。至心信乐而无有疑。如来言教实为快善。无数千人净心敬信。悲喜情踊为之雨泪。此众生辈自当忆知。吾等往昔为曾值见此诸佛已。若有女人其有得闻日月灯明如来名者。欢喜信乐。从是已后所生之处。止更不受女人之身。十方世界其有得闻斯佛名者。皆当得立不退转地必成正觉。于诸欲中意常清净。不为欲垢之所缠缚。此佛刹人及与他方诸众生类。闻此如来名号者。计其功德不可限量。不以言辞所可称说能尽其德。魔王官属终不堪任毁坏其人无上道心。佛语舍利弗。魔王常欲索此经便。欲断绝之。所以者何。为诸欲聚之所缠缚。虽尔舍利弗。斯之伴党最为后世时。会当信乐斯尊经法而不谤毁其信乐者。斯之正士如优昙花。在于世间宜受一切三界供养。舍利弗言。惟天中天。最后末世凶愚暴恶。几所众生有能信持日月灯明如来名者。及诸世尊如来名号欢喜信者。佛言。我今现在谛观察之。比丘僧中终不见有。被白衣者最后末世亦复如是。信乐斯经讽诵之者。亦复少有。百万之中若一若两。舍利弗言。设有听受信斯经者。所得功德为几许。佛言。诸如来于无数劫游于五道。拔济众生三涂之厄。满具一切弘誓之愿兴出于世。广为众生敷陈妙法。实为难值。用说正法故多所利益。一切众生其有闻者欢喜信乐。斯等皆当疾能解了。我之智慧却生死罪百劫在后。其闻此法不信乐者。斯之等辈我悉见之。舍利弗言。惟天中天。有几所人谤毁斯经。所得罪报受几时苦。佛言。斯众生辈六十亿岁。于地狱中具受众罪。为以谤毁诸如来等正觉法故。舍利弗。斯法兴盛几时之间。在所之处愚痴之人。于中造立地狱之行。用谤诸佛如来之故。是故舍利弗。夫黠慧者。若族姓子族姓女。最后末世闻此妙法信不诽谤。宜当自庆欢喜踊跃。作是思惟。我等不谤如来之法。身之所受恶行苦报吾已得脱。佛告舍利弗。最后世时大千世界满中七宝持用布施犹尚易得。闻有赞叹斯众功德实难得值。值此法者皆为如来之所护持。
　　复次舍利弗。南方去此真珠世界。度万佛刹。有世界名裁光。其国有佛。号曰须弥如来至真等正觉明行成为善逝世间解无上士道法御天人师号曰众祐度人无量。其有得闻须弥如来名号者。持讽诵念欢喜信乐。长跪叉手当为作礼。当得无比功德之报。魔王不能毁坏其人无上道心。犹须弥山坚住不动。功德甚多日日增益不可限量(裁光世界丹本戒光)。
　　复次舍利弗。南方去此裁光世界。度万四千佛刹。有世界名曰音响。其国有佛。号大须弥如来至真等正觉明行成为善逝世间解无上士道法御天人师号曰众祐度人无量。其有得闻大须弥如来名。尽心信乐持讽诵念。若至梦中。斯等之人终不更起恚乱之意向诸快士。得不退转当成正觉。斯诸正士当解妙慧。了一切法犹若如梦。却八十劫生死之罪。
　　复次舍利弗。南方去此音响世界。度五千佛刹。有世界名紫磨金。其国有佛。号阿提弥留(晋言超出)须弥如来至真等正觉明行成为善逝世间解无上士道法御天人师号曰众祐度人无量。其有得闻阿提弥留如来名者。尽心信乐持讽诵念。所得功德。设使有人持阎浮檀金。布于三千大千世界。悉令弥满持用布施。其人得福宁为多不。舍利弗言。甚多甚多。天中天。佛言。不如有人持讽诵念阿提弥留如来名者。净心信乐所得功德。过出施上百倍有余无以为比。若有常念此如来名。却生死罪十劫在后。
　　复次舍利弗。南方去此紫磨金界。度二万佛刹。有世界名色像光。其国有佛。号喻如须弥如来至真等正觉明行成为善逝世间解无上士道法御天人师号曰众祐度人无量。其有得闻喻如须弥如来名者。净心信乐持讽诵念。以膝著地长跪叉手。而为作礼。如斯人等当得智慧犹若大海。悉能奉持诸佛之法。疾得成就正觉之道。
　　复次舍利弗。南方去此色像光世界。度万八千佛刹。有世界名过珠光。其国有佛。号曰香像如来至真等正觉明行成为善逝世间解无上士道法御天人师号曰众祐度人无量。其有得闻香像如来名号者。弹指之顷恭敬净意。念斯如来所得功德。假令有人持阎浮檀金。布三千大千世界。悉令弥满持用布施。其人得福宁为多不。舍利弗言。甚多甚多。天中天。佛言。不如有人口中讽诵香像如来名号者。如弹指顷功德殊特。过出施上百倍有余。所以者何。一反唱声称斯佛名获大盈利。何况目睹如来色像作礼恭敬。及泥曰后入于庙寺。瞻觐形像礼拜虔恭。所得功德宁可称乎。
　　复次舍利弗。南方去此珠光世界。度无数千佛刹。有世界名曰得勇力。其国有佛。号三曼陀揵提(晋言围绕)香熏如来至真等正觉明行成为善逝世间解无上士道法御天人师号曰众祐度人无量。舍利弗。其佛如来本求大乘。为菩萨时作是誓愿。我设先世供养诸佛。及复供养弥嘉揵尼如来正觉。烧名好香丸如芥子。自誓愿言。愿我今日持此功德。成作佛时。身诸毛孔悉出妙香。熏遍十方恒沙世界。犹若云起。皆令弥满他方佛国无量世界。一切众生得具戒香闻我名者。斯等一切成作佛时。我诸毛孔亦出斯香遍无量国。三曼陀揵提如来。亦自满具一切诸愿。若使有人赞叹广说如来名德。若族姓子族姓女。七日之中饥不获食。故当往听叹说如来功德之法。所以者何。闻斯佛名所得功德不可限量。舍利弗言。如是世尊。其有得闻三曼陀揵提如来名。所得功德不可称量甚多乃尔。最后世时。若族姓子族姓女。闻斯功德欢喜踊跃。及复得闻诸佛名号功德法者。魔王不能毁坏其人无上道心。所以者何。诸佛世尊。皆共拥护此等众生。是故魔王不能得坏其人道心。佛言。设我赞叹斯佛功德。众生闻者。或能惑乱。所以尔者。此等之类福德浅薄无黠所致。不能信持。若有信者。舍利弗。皆当欢喜踊跃自庆。此等必当成最正觉。而于此中所得功德。我当为汝引少譬喻。诸佛大慈皆欲使人入其法中。十方世界满中七宝持用布施。所得功德宁为多不。舍利弗言。甚多甚多。天中天。佛言。不如有人得闻三曼陀揵提如来名者。得福甚多过出施上百倍有余。加复作礼五体投地。得其福德不可思议。却生死罪百劫在后。
　　复次舍利弗。南方去此得勇力界。度十亿佛刹。有世界名曰云厚无垢光。其国有佛。号曰净光如来至真等正觉明行成为善逝世间解无上士道法御天人师号曰众祐度人无量。其有得闻净光如来名号者。欢喜信乐持讽诵念。弹指之顷发大慈心其人至心慕乐斯佛已。自作是言。今我得闻斯佛名号。弹指之顷发大慈心。持此功德。愿使十方一切众生得解如来微妙之慧。当知舍利弗。斯等众生发弘誓愿。于中所得功德之福。如恒边沙诸佛国土。满中七宝持用布施。其所得福宁为多不。舍利弗言。甚多甚多。世尊。不可称量。佛言。不如有人诵持净光如来名者。欢喜踊跃。弹指之顷发大慈心。兴弘誓愿所得功德。比于布施过上百倍。诸正士等欲布施时当作法施。斯之功德疾得成就正觉之道。却八十劫生死之罪。
　　复次舍利弗。南方去此云厚无垢光界。度万佛刹。有世界名曰法界。其国有佛。号曰法最如来至真等正觉明行成为善逝世间解无上士道法御天人师号曰众祐度人无量。其有得闻法最如来名号者。欢喜信乐持讽诵念。长跪叉手头面作礼。斯等皆当而能护持诸佛之法。于佛法中所得大利目见如是。以是之故皆当信乐持斯佛名。加广宣传阐扬佛德发尊觉意。不当起心作轻慢行。向于如来敬信之者。悉能灭除三涂之苦皆由斯德。诸佛世尊无数劫中。聚众德本具如来行实为谦苦。久远难量乃得成就如来法身畅达正觉。一切之智实为甚难。以是之故不当生慢。皆当兴立敬信之心向于如来。一切世界设满中水。水上有板而板有孔。有一盲龟。于百岁中乃一举头。欲值于孔。斯亦甚难。求索人身甚难甚难。于此欲得除去八难之患。若有得闻斯经法者。众难恶道皆悉永绝。以是之故。当发大愿求解最尊无比之法。若一发意于如来者。喜心信乐。斯等疾近正觉之道。却二十劫生死之罪。
　　复次舍利弗。南方去此法界。度五万五千佛刹。有世界名曰星自在王。其国有佛。号香自在王如来至真等正觉明行成为善逝世间解无上士道法御天人师号曰众祐度人无量。其有得闻香自在王如来名者。欢喜信乐持讽诵念。长跪叉手自作是言。我今礼香自在王如来至真等正觉。当发大慈持功德聚。使诸如来及诸弟子长受天乐亦受法乐。一切众生皆亦如是。若使有人不慕泥洹。斯等皆当住不退转疾成正觉。三千世界满中七宝持用布施满千岁中。所得功德宁为多不。舍利弗言。甚多世尊。佛言。不如有人持斯佛名发大慈心得福甚多。比于施德过上百倍。却三十劫生死之罪。
　　复次舍利弗。南方去此星自在王世界。度万佛刹。有世界名曰正真。其国有佛。号大集如来至真等正觉明行成为善逝世间解无上士道法御天人师号曰众祐度人无量。其有得闻大集如来名号者。欢喜信乐持讽诵念。如此人等与诸佛法常共合偶。亦不起意乐入泥洹。
　　复次舍利弗。南方去此正真世界。度八千佛刹。有世界名曰广博。其国有佛。号光香明如来至真等正觉明行成为善逝世间解无上士道法御天人师号曰众祐度人无量。其有得闻香光明如来名号者。欢喜信乐持讽诵念。斯等皆当得不退转成最正觉。所以者何。香光明如来本游菩萨径路之时。作是誓愿。我作佛时。一切众生闻我名者。得不退转疾成正觉。在于三涂恐怖之中疾得解脱。
　　复次舍利弗。南方去此广博世界。度二万佛刹。有世界名曰广远。其国有佛。号曰火光如来至真等正觉明行成为善逝世间解无上士道法御天人师号曰众祐度人无量。其有得闻火光如来名号者。欢喜信乐持讽诵者。斯等皆得无限之福。其有谤毁而不信者获无量罪。
　　复次舍利弗。南方去此广远世界。度万五千佛刹。有世界名曰无崖际。其国有佛。号无量光如来至真等正觉明行成为善逝世间解无上士道法御天人师号曰众祐度人无量。其有得闻无量光如来名者。尽心净意欢喜信乐。斯等众生。为此如来光明威神之所护持。却生死罪十劫在后。其有谤毁而不信者。当二十劫在波多畔泥犁中。
　　复次舍利弗。南方去此无崖际界。度二万佛刹。有世界名曰坚固。其国有佛。号曰开光如来至真等正觉明行成为善逝世间解无上士道法御天人师号曰众祐度人无量。其有得闻开光如来名号者。欢喜信乐持讽诵者。魔王众兵不能毁坏其人道心。
　　复次舍利弗。南方去此坚固世界。度二千五百佛刹。有世界名曰马瑙。其国有佛。号月灯光如来至真等正觉明行成为善逝世间解无上士道法御天人师号曰众祐度人无量。其有得闻斯佛名者。持讽诵念。斯等皆当为世作导。应当得受世之供养。斯其人等为持天上之牢杖也。当知舍利弗。此诸佛名在于郡县丘聚村落诸国邑则神塔也。所以者何。舍利弗。最后末世斯诸快士。正觉之名。甚难得值。其有闻者皆当欢喜一心信乐。
　　复次舍利弗。南方去此马瑙世界。度八千佛刹。有世界名曰妙香。其国有佛。号日月光如来至真等正觉明行成为善逝世间解无上士道法御天人师号曰众祐度人无量。其有得闻月光如来名号者。欢喜信乐持讽诵念。若于梦中若闻若说展转相语。此辈皆当欢喜踊跃。当得无量功德之报。道心坚固如须弥山不可倾动。一切魔王不能毁坏。
　　复次舍利弗。南方去此妙香世界。度万佛刹。有世界名曰为日。其国有佛。号日月光明如来至真等正觉明行成为善逝世间解无上士道法御天人师号曰众祐度人无量。其佛国土无有四路。何等为四。无有地狱饿鬼畜生贫穷下贱。其佛世尊本求道时。作是誓愿。设我成佛若泥洹后。其有众生闻我名者。皆当得住不退转地。疾成无上正真之道。亦使此等成立国土无上道田所愿具足。亦当如我众愿悉满。舍利弗。若有得闻月光明如来名者。欢喜信乐持讽诵念。此等众生亦当具满无上道愿如此世尊。
　　复次舍利弗。南方去此日世界。度万八千佛刹。有世界名曰金珠光明。其国有佛。号曰火光如来至真等正觉明行成为善逝世间解无上士道法御天人师号曰众祐度人无量。其有得闻火光如来名号者。信乐欢喜持。
　　诵念。斯等已持智慧之炬。越度一切生死之海。当各精进一心信行。昼夜常念莫得疑懈当广宣化设于法施。一切魔王不能毁坏其人道心。况于外道能毁呰耶。
　　复次舍利弗。南方去此金珠光明世界。度万六千佛刹。有世界名曰众色像逆镜。其国有佛。号曰集音如来至真等正觉明行成为善逝世间解无上士道法御天人师号曰众祐度人无量。其有众生生彼佛刹。甫当生者。现已生者。此等正士过逾一切人天像貌。众相严容端正姝妙光明巍巍。非天世人所受之体。其有得闻集音如来名号者。欢喜信乐持讽诵念。后生之处常得端政颜容妙好。心常欢喜信乐诸佛。
　　复次舍利弗。南方去此众色像界。度万三千佛刹。有世界名曰众聚。其国有佛。号最威仪如来至真等正觉明行成为善逝世间解无上士道法御天人师号曰众祐度人无量。其有得闻最威仪如来名者。欢喜信乐持讽诵念。其人为得世间最尊天龙鬼神之所敬仰。却二十劫生死之罪。
　　复次舍利弗。南方去此众聚世界。度十万佛刹。有世界名曰胜战超度无极。其国有佛。号光明尊如来至真等正觉明行成为善逝世间解无上士道法御天人师号曰众祐度人无量。其有得闻光明尊如来名者。欢喜信乐持讽诵念。若天若人阅叉鬼神斯众生。因此功德。会得成就正觉之道。却三十劫生死之罪。若有轻谤而不信者。满八万岁在于大泥犁具受众苦。
　　复次舍利弗。南方去此胜战超度无极世界。度五千佛刹。有世界名一切音响。其国有佛。号莲花军如来至真等正觉明行成为善逝世间解无上士道法御天人师号曰众祐度人无量。其有得闻莲花军如来名者。欢喜信乐持讽诵念。若使有人大千刹土。满中珍宝持用布施。其人得福宁为多不。舍利弗言。甚多甚多。世尊。不可称量。佛言。不如有人持讽诵念莲花军如来名者。所得功德过于布施功德者上。常与诸佛世尊共会。卿舍利弗。汝曹不能都尽堪任听此功德。斯佛世尊从久已来。于诸禅中具诸德本。其有信持此佛名者。其人皆当超过三界。犹若莲花从水踊出。
　　复次舍利弗。南方去此音响世界。度二万佛刹。有世界名曰月光。其国有佛。号莲花响如来至真等正觉明行成为善逝世间解无上士道法御天人师号曰众祐度人无量。舍利弗。此如来尊。何故名曰号莲花响。初升道场坐莲花上成最正觉。无数诸天在虚空中。异口同音共唱声言。莲花响佛今出于世。其音遍闻大千刹土。以是之故号莲花响。其有得闻斯佛名者。欢喜信乐长跪叉手。自作是言。我今礼莲花响如来至真等正觉。斯等终不堕于恶道。游诸恐难疾得解脱。惟除五逆恶罪行者。
　　复次舍利弗南方去此月光世界。度三万佛刹。有世界名天自在。其国有佛。号曰多宝如来至真等正觉明行成为善逝世间解无上士道法御天人师号曰众祐度人无量。舍利弗。其佛世尊何故名曰为多宝乎。本游菩萨径路之时。有不可计声闻之众。悉来从其启受经法。异口同音共作是言。斯之正士乃能有此深妙法宝。因号名曰为多宝也。若族姓子族姓女。其有得闻斯佛名者。欢喜信乐长跪叉手。三反称言。我今礼多宝如来至真等正觉。其人所生在诸佛刹。心常解了一切诸法。所以者何。斯佛世尊为菩萨时发是誓愿。如此人者自成法宝。以宝为徒从。
　　复次舍利弗。南方去此天自在界。度二万佛刹。有世界名曰莲花。其国有佛。号师子吼如来至真等正觉明行成为善逝世间解无上士道法御天人师号曰众祐度人无量。其有得闻师子吼如来名者。欢喜信乐长跪叉手。三举声言。我今礼此师子吼如来至真等正觉。斯其人等所生之处。皆当悉能作师子吼。声扬法音遍于三千。化度无量众生之类。却五十劫生死之罪。
　　复次舍利弗。南方去此莲花世界。度万佛刹。有世界名曰明星。其国有佛。号师子音如来至真等正觉明行成为善逝世间解无上士道法御天人师号曰众祐度人无量。其有得闻师子音如来名者。欢喜信乐持讽诵念。斯其人等后生之处。得无量音。及得如来净光之音。所以者何。若散花香于虚空中。称南无佛得福无量。况睹灵庙如来形像。至心礼敬散花香者。斯等在世犹若好花。莫不鲜泽。
　　复次舍利弗。南方去此明星世界。度万五千佛刹。有世界名曰无忧。其国有佛。号精进军如来至真等正觉明行成为善逝世间解无上士道法御天人师号曰众祐度人无量。其有得闻精进军如来名者。欢喜信乐持讽诵念。一心奉信无忧刹土。以清净心尽诚敬信于此如来。斯等皆当成等正觉。能为众生广转法轮。所以者何。其如来尊本求道时兴此誓愿。吾成正觉。一切众生闻我名者。其人皆当生我刹土。悉当具满如来之慧。舍利弗。若有谤毁轻慢不信更相调戏持用作笑。此辈亿岁在地狱中具受罪报。
　　复次舍利弗。南方去此无忧世界。度万佛刹。有世界名金刚聚。其国有佛。号金刚踊跃如来至真等正觉明行成为善逝世间解无上士道法御天人师号曰众祐度人无量。其有得闻金刚踊跃如来名者。一心信乐持讽诵念。若于梦中闻斯佛名。其人皆能破坏三毒消散诸欲。得不退转于诸佛法。
　　复次舍利弗。南方去此金刚聚世界。度千亿佛刹。有世界名曰恐明珠其国有佛。号度一切禅绝众疑如来至真等正觉明行成为善逝世间解无上士道法御天人师号曰众祐度人无量。其有得闻度一切禅绝众疑如来名者。欢喜信乐至心讽诵念其如来。若复有人说斯佛名。其有听者当以质直无谀谄意。宣传之者真正说之。斯等皆能坏众魔兵。及诸外道倒见之徒。悉能决散一切疑结。必得成就正觉之道。
　　复次舍利弗。南方去此恐明珠世界。度千八百佛刹。有世界名曰花香。其国有佛。号宝大侍从如来至真等正觉明行。成为善逝世间解无上士道法御天人师号曰众祐度人无量。舍利弗。若有得闻宝大侍从如来名者。欢喜踊跃一心信乐持讽诵念。斯其人等能为世间作大珍宝。当转无上正法之轮。如是舍利弗。闻斯佛名信乐之者。得大利益功德乃尔。其有畏恶生死之难。倾其心意著在声闻缘觉之道。此等徒类小誓浅智志存下劣。不能堪任尊妙之道。放舍如来广大之慧。斯之等辈不能信解此深妙义。其有众生求广妙慧。倾于众德著最特妙乘。于此法中。但当求索无尽之藏。除去悭心褊狭局意。发无盖哀。但欲充满众生之愿。作是施与。于如来田得无尽报。会当解了正觉之慧。能以财宝施与众生。令使一切各得快乐。愿此众德著于无上正真道中。舍利弗。其有得闻斯佛名者。及诸如来功德名号。加广宣传称扬说时。若有不信谤毁之者。四十亿岁在加罗秀领泥犁之中具受众苦。
　　复次舍利弗。南方去此花香世界。度六千佛刹。有世界名曰喜起。其国有佛。号曰无忧如来至真等正觉明行成为善逝世间解无上士道法御天人师号曰众祐度人无量。其有得闻无忧如来名号者。发欢喜心信乐讽诵。斯诸人等于众欲中无所污染。不为诸欲之所拘碍。心如莲花不著尘水。得不退转。悉能安隐一切众生。后成正觉。若有众生闻其名号。至心讽诵欢喜信乐。若存在世。若泥曰后。斯等亦得最特妙乘。为世导师。皆当逮得无量功德所生之处。其人未曾不值佛时。
　　复次舍利弗。南方去此喜起世界。度二万佛刹。有世界名曰哀色。其国有佛号地力持踊如来至真等正觉明行成为善逝世间解无上士道法御天人师号曰众祐度人无量。其有得闻地力持踊如来名者。净心欢喜持讽诵念。五体投地而为作礼。念其如来一日一夜。斯人当得立不退转难动如地。一切众魔不能毁坏其人道心。得无量慧犹若大海。断生死路却二十劫生死之罪。
　　复次舍利弗。南方去此哀色世界。度十四佛刹。有世界名曰为天。其国有佛。号最踊跃如来至真等正觉明行成为善逝世间解无上士道法御天人师号曰众祐度人无量。其有得闻最踊跃如来名者。欢喜踊跃持讽诵念。长跪叉手而为作礼。当作是言。我今礼最踊跃如来至真等正觉。此等众生当为最特殊妙大乘之所捉持。亦能饶益一切众生。三涂八难悉为永除。
　　复次舍利弗。南方去此天世界。度八千佛刹。有世界名栴檀光。其国有佛。号曰自在王如来至真等正觉明行成为善逝世间解无上士道法御天人师号曰众祐度人无量。其有得闻自在王如来名者。益加信乐。若更相劝持此佛名。斯皆当得无量之福。舍利弗。若有说此如来名时。若天若人龙及阅叉一切非人。其有闻此如来名者。此等皆当得不退转于正真道。
　　复次舍利弗。南方去此栴檀光世界。度二十亿佛刹。有世界名一切伎乐震动。其国有佛。号无量音如来至真等正觉明行成为善逝世间解无上士道法御天人师号曰众祐度人无量。其有得闻无量音如来名者。欢喜信乐如来功德当发此愿。以此功德使我解了如来智慧。斯皆当住不退转地。必成无上正真之道。所以者何。此如来尊为菩萨时兴大弘誓。立此愿故。若有不信诽谤之者。于地狱中长受众苦。罪毕得出所生之处。常不遇值诸佛之世。舍利弗。其佛世界何故名曰伎乐震动。无量音佛本从兜术降神之时。始发一切伎乐之音声。普震动扬其乐音声。天上世间乃至非人一切伎乐所不能及。其佛住寿在世之时。说法教化至于泥曰。其佛国土伎乐之音声续美畅。震于十方二十佛刹。以是之故号无量音。
　　复次舍利弗。南方去此一切伎乐震动世界。度三百亿佛刹。有世界名集光明。其国有佛。号曰锭光如来至真等正觉明行成为善逝世间解无上士道法御天人师号曰众祐度人无量。舍利弗。其如来尊停住光明照他佛国。十万亿刹常以大明。以是之故名曰锭光。其有得闻斯佛名者。一心信乐欢喜踊跃无谀谄意。斯等当为如来光明之所护持。
　　复次舍利弗。南方去此集光明世界。度八万佛刹。有世界名一切香。其国有佛。号宝光明如来至真等正觉明行成为善逝世间解无上士道法御天人师号曰众祐度人无量。其有得闻宝光明如来名者。欢喜信乐持讽诵念。斯等皆当为于世间作大珍宝。住不退转于正真道。所生之处常值佛世。初不曾生无佛之处。游于菩萨径路之时。却五十劫生死之罪。是故舍利弗。不当起于嗔恚忿乱向诸菩萨及诸弟子。惟当兴立大慈之心而奉敬之。当求如来广妙之慧。发弘誓愿趣至大乘。舍利弗。如是其人疾近无上正真之道。广演如来深妙之法。若使有人未入泥洹。在菩萨之境界者。不信佛法。亦不信有行菩萨道。言佛道难得。如是之人。满于千岁在地狱中具受众罪。是故舍利弗。不当起嗔恚之意向于虫蠡。况持恶意向诸快士。痴盖所覆无惭愧者。于中谤毁益牢地狱诸罪之行。舍利弗。诸佛兴世甚难甚难。百亿之数发意求道。至时得者若一若两。当知舍利弗。如来兴世如优昙花。时时乃有不可见也。其求大乘发弘誓愿。已有发者。甫当发者。今现发者。起勇猛意不沉疑者。当如所愿疾成不久。广施法食具正觉道。如是南方诸佛之等不可称计。今现康常广说经法。其有闻者广演兴显叹扬如来无量功德。当向南方五体投地念诸如来称其名号而为作礼。其人得福不可计量。

　　　　佛说称扬诸佛功德经卷中



　　　　佛说称扬诸佛功德经卷下

　　　　元魏天竺三藏吉迦夜译
　　复次舍利弗。西方去此度十万亿佛刹。有世界名曰安乐。其国有佛号阿弥陀如来至真等正觉明行成为善逝世间解无上士道法御天人师号曰众祐度人无量。若有得闻无量寿如来名者。一心信乐持讽诵念。当起广远无量欢喜安立其意。令使真谛十万亿信心念斯如来。其人当得无量之福。永当远离三涂之厄。命终之后皆当往生彼佛刹土。命欲终时一心信乐。念不忘舍阿弥陀佛。将诸众僧住其人前。魔终不能毁坏斯等正觉之心。所以者何。其佛世尊兴立大悲。誓度一切无量众生。亦复护持十方世界一切众生。其有得生安乐世界。当于其中具满如来正觉之慧。舍利弗。其佛世尊本求誓愿。其有求于第一之乘。于其世界具满如来诸佛之法。具正觉分。求声闻乘于彼佛刹得阿罗汉。其有往生彼佛刹者。从其所愿大小之乘于彼毕满。其有最后闻阿弥陀如来名号。赞说之者信不狐疑。当起敬心至意念之如念父母。作如是意。斯等普当于彼佛国具满众愿。其有不信赞叹称扬阿弥陀佛名号功德而谤毁者。五劫之中当堕地狱具受众苦。
　　复次舍利弗。西方去此十万佛刹。有世界名破一切魔。其国有佛。号曰殊胜如来至真等正觉明行成为善逝世间解无上士道法御天人师号曰众祐度人无量。其有得闻殊胜如来名号者。欢喜信乐持讽诵念。此等皆能降伏众魔。裂坏罗网。却六十劫生死之罪。
　　复次舍利弗。西方去此十万佛刹。有世界名曰伏一切魔。其国有佛。号曰集音如来至真等正觉明行成为善逝世间解无上士道法御天人师号曰众祐度人无量。其有得闻集音如来名号者。欢喜信乐持讽诵念。其人当得一切如来诸佛音声。于大众中广说法处。于中特尊。退却众魔降之以德。却八十劫生死之罪。
　　于是阿逸菩萨。长跪叉手前白佛言。宁有一事菩萨摩诃萨。于此事中具大乘愿住不退转。疾成无上正真道不。佛言有。阿逸。北方有世界名曰丰严。其国有佛。号德内丰严王如来至真等正觉明行成为善逝世间解无上士道法御天人师号曰众祐度人无量。其有得闻斯佛名者。欢喜信乐持讽诵念而为作礼。其人皆当得不退转。疾成无上正真之道。却一亿劫生死之罪。其有供养五千佛者。此辈阿逸。尔乃得闻德内丰严王如来名号。其闻名者。从是以后所生之处。常得天眼未曾不得天眼之时。常能彻听未曾不得天耳之时。常能飞行无有不得神足之时。乃至泥曰常得端政。未曾受于丑恶之形。乃至泥曰常当尊贵。未曾生于下劣之处。乃至泥曰悉能除坏众欲之缚。其人六情眼耳鼻口及于身意终无有疾。乃至泥曰初未曾生无佛之处。听大尊法未曾有碍。不得听时未曾有碍。不见僧时亦复不生八难之处。戒常具足无有缺时。识心清净无有忿乱时。当知阿逸。其有得闻此佛名者。净心信乐于最正觉。如渴欲饮。发信敬心向如来者。此等阿逸。悉能捉持诸佛世界最特之利。其人皆当获于殊妙奇特功德。是故阿逸。并当专精持此佛名。若族姓子族姓女。欲得殊特妙净刹者。当急听此诸尊佛名称其名号。当为作礼自作是言。我今礼于德内丰严王如来至真等正觉明行成为善逝世间解无上士道法御天人师号曰众祐度人无量。阿逸白佛言。惟天中天。其佛刹土为在何所去此远近。成佛以来为几时也。佛告阿逸。设使纵广百由延中一大埠沙。取一沙著一佛刹。如是悉著诸佛刹中悉令沙尽。如是沙数诸佛刹土悉满中沙。复取诸佛刹土中沙。复以一沙著一佛刹。如是诸国刹中沙。悉使令尽取此沙数。诸佛刹土悉破为尘。复取一尘著一佛刹悉令尘尽。是诸佛国尘数刹土犹尚未至。余未到者过此百倍。其佛刹土去此极远不可称量。其佛世尊在彼丰严刹土之中。而今现在与无央数诸开士等不可称计诸比丘众。前后围绕而为说法。我于此坐遥用肉眼。见其如来于大众中广说经法。彼佛世尊于彼刹土在高座上。亦用肉眼观此世界。亦复见我在于座上于大众中而说经法。阿逸当知。若有众生信诸如来肉眼所见。而欢喜者。此必成就正觉之道。斯等皆诸佛如来之所护持。令使信乐而不狐疑。斯等皆当捉持如来深妙之慧。得不退转于最正觉。是故阿逸。其有欲求此大福者。若使三千大千世界满其中火。故当入中听斯佛名智慧之法。阿逸菩萨复白佛言。宁有一法得不退转。疾成无上正真道不。佛言有。阿逸。北方去此不可计数诸佛刹土。有世界名曰金刚坚固。其国有佛。号金刚坚强消伏坏散如来至真等正觉明行成为善逝世间解无上士道法御天人师号曰众祐度人无量。其有得闻金刚坚强消伏坏散如来名者。欢喜信乐持讽诵念尽心供养。斯等皆当住不退转。疾成无上正真之道。却于十万亿那术劫生死之罪。超然在后。其佛如来功德无量弘誓乃尔。我自过去无数劫前。锭光如来兴出于世。于彼佛所而得闻此金刚坚强消伏坏散如来名号。得超十万亿那术劫生死之罪。阿逸当知。若我不从锭光闻斯佛名者。我今故未得成正觉。其佛何故名曰金刚坚强消伏坏散。譬如金刚所在堕处。若山若崖瓦石土垒墙壁树木。若遥拟向所堕之处。莫不消灭破碎坏散。如是阿逸。其有得闻此佛名者。持讽诵念一切诸欲皆疾消散。一切声闻辟支佛心。褊狭之意皆悉消灭。疾得成就正觉之道。是故号曰金刚坚强消伏坏散如来。其佛世尊一切众愿具满如是。
　　复次阿逸。北方去此度十万亿诸佛刹土。有世界名摩尼光。其国有佛。号曰宝火如来至真等正觉明行成为善逝世间解无上士道法御天人师号曰众祐度人无量。其有得闻宝火如来名号者。欢喜信乐持讽诵念。其有未入泥洹界者。斯等一切皆当得立不退转地。疾成无上正真之道。其佛刹土一切人民。供养宝火如来者。悉一大乘而得度脱。无有声闻缘觉之名。
　　佛告长老大迦叶。当知诸佛如来之德不可思议。北方去此五十万佛刹。有世界名阿竭流香。其国有佛。号宝月光明如来至真等正觉明行成为善逝世间解无上士道法御天人师号曰众祐度人无量。迦叶。若族姓子族姓女。其有得闻宝月光明如来名者。欢喜信乐持讽诵念。此等后世所生之处。得不中止三昧正定。若三昧时自见诸佛转尊法轮。悉能总持诸佛之法。在所生处。常为众生阐扬大法。辩才清妙于众特尊。诸所欲求从愿悉得。所以者何。其佛世尊本求道时。兴此誓愿。吾成正觉闻我名者。令使得此三昧定意。从初发意至于成道。于其中间常得此定未曾中失。于是世尊。而叹颂曰。
　　度五十万诸佛刹　　有世界名阿竭流
　　其国有佛号宝月　　方明晃昱甚巍巍
　　其有得闻此尊名　　便为已得所依仰
　　后生之处则得禅　　精进智慧无中止
　　名声普达光围绕　　其人见佛在刹土
　　为诸众生广兴演　　诸佛导师所说法
　　一切诸事无坚固　　观诸法中无所起
　　普当慈哀于一切　　于诸禅中得自在
　　已能发行如是意　　都了三涂无恚忿
　　审谛解了无吾我　　无所有者非无有
　　谛了诸事无所得　　于此中间所兴法
　　如是法者无所住　　求了表识无表识
　　此二俱空亦无性　　兴显如是无我法
　　无表识者是空义　　当审谛说此妙法
　　表识可了不可了　　此二俱转于痴慧
　　谛观此二俱清净　　亦不复见诸法垢
　　所说法者无所猗　　都了无依波罗蜜
　　譬如月行于空中　　其所说法无所猗
　　如此妙法兴是间　　于三界中无所著
　　菩萨法中无所依　　解如是者一切智
　　解了此法为人说　　若能解达无猗法
　　审谛分别如是者　　其人则为近大智
　　慧者得闻无依句　　终无复有狐疑计
　　其人解了如是者　　于世独达无所咨
　　畅达如是大智慧　　号曰特尊无上士

　　复次迦叶。北方去此六万佛刹。有世界名长欢乐。其国有佛。号曰贤最如来至真等正觉明行成为善逝世间解无上士道法御天人师号曰众祐度人无量。其有得闻贤最如来名号之者。欢喜信乐持讽诵念。所生之处当为一切之所敬爱。哀见信用。其所言教莫不承奉。其人皆当获斯功德。得无碍辩。所说经法众生闻者。欢喜信解莫不履行。于是世尊。而叹颂曰。
　　度于六万诸佛刹　　有界名曰长欢乐
　　慈哀度法贤最尊　　其大导师在世界
　　最尊无比无与等　　世世济度诸众生
　　其闻名者作法师　　言奉信用莫不欢
　　此一切智大法王　　无量黎庶斯依仰
　　若有女人闻其名　　疾得舍离女人形
　　秽恶甚深无崖际　　非离世者不能入
　　其无所有所可入　　是为审谛谛不谛
　　了此二事俱无性　　其已寂灭无有性
　　其有尽者以为灭　　甫当兴者亦无性

　　复次迦叶。北方去此八千佛刹。有世界名曰现入。其国有佛。号宝莲华步如来至真等正觉明行成为善逝世间解无上士道法御天人师号曰众祐度人无量。若族姓子族姓女。其有得闻宝莲花步如来名者。欢喜信乐持讽诵念。后生之处颜貌端正殊妙无比众共敬爱。自识宿命无数劫中事。皆悉了知生所从来所作善恶。悉皆识知其所生处。所说言教一切信奉。莫不承用。迦叶。若族姓子族姓女。得闻斯等诸如来尊正觉名号功德之行。若有爱乐女人身者。如是女人在于女中未得解脱。若厌女人身不贪乐者。持讽诵念诸佛名者。尽可得斯等德。迦叶白佛。当复云何得此功德。佛言。绝诸名色尽诸欲垢。斯等疾逮无量功德。当疾远离女人之身。当得具受男子之形。求为女者所生之处续受女人之身。都悉污秽一切世界。是故当弃女人之身。当得无比诸善知识。功德日生。亦自受福。复利他人多所饶益。一切男女于众苦中疾得拔济。譬若毒树所在之处蔓莚生长多所伤害。若能断截诸毒树者。尔使一切普得快乐。女人之身譬若毒树。增长诸欲毒害精神。广诸恶行受无量苦皆由女人。若能断弃女人身者。则为断绝众生无量诸苦。坏众恶行闭绝三涂开泥洹门。普使一切而得快乐。斯等疾入诸佛径路。迦叶白佛。云何得除女人之身。佛言。当自观身观他人身。解此二事俱不可得。不可得中无有径路。若于男子及女人中。观其处所。男女相貌亦不可得。若了二事亦不可得无处所者。当于其中愿得清净。若以清净则无取舍。以无取舍便无识心。谛推觅之亦不可得无有处所。意自思惟。无处所中为求男子成女人乎。谛求索之意不可得。若解意性了无男女不可见者。尔乃得近如来之道。其欲发心疾欲除去女人之身。谛观男子女人之身。了无异同增减之二。当受女人作女人形。如其所说以理推之。六性分中亦不可得有男有女。其如是者则为求索如来之道。其欲求解如此事者。复有谛了知此法者。是二辈人过去佛时。曾得闻此诸佛名号。当知其人过去世时。于诸佛所造大功德。今乃闻此诸佛名号。世所依仰为自在者。其奉持此诸尊号者获无量福。其有闻者若有学者。我普见之有欲急求。得此经者斯等已为见我无异。若有轻慢其人说言此非佛语。作是言者此等便为谤佛毁经。谤斯经已为造大恶。缘此恶行当入地狱。受众苦报无央数劫。地狱罪毕所生之处。常当聋哑不能言语。诸情闭塞常不完具。常当愚痴而有癫狂。其有娆固诸菩萨者。薄德丑陋言无威势。常生下贱常生恶道。所生之处常不闻法。如来正觉所说经法。终不能解说深妙义。愚痴之人与经共诤广受罪报。增益其意毁斯经法。此众生辈生常愚痴。诸佛正觉常为世间而作大明。我重殷勤诫嘱汝等。诸比丘及比丘尼清信士清信女。其有谤毁骂经法者实受重罪。诸佛世尊现在十方。无量世界为作法师。所说经法实难得闻。如来慈愍重诫汝等。若有信乐诸佛名号功德法者。于诸善法自然合偶。其有学持讽诵念者。其人疾得见诸如来。智慧转增得无碍慧。其有劝人读诸佛名。所生之处。游四方域。独言只步而无所畏。其有好乐尽心敬奉此诸佛名。当知其人去正觉道终不复远。其有好喜诸佛功德。加益劝人学斯佛名。其人所在于诸如来所游行处。于诸欲中无所畏难。当知迦叶。若有比丘具四事法。乃能信此诸佛尊名。何等为四。过去世时于诸佛所。得闻深法喜乐静寞清净之处。世世值遇诸善知识。不于法中作危难行。当知迦叶。是为四事。若有比丘以能具此。于诸如来正觉法中而无疑难。其人得闻如来功德。尔乃一心能信乐之。于是世尊。而叹颂曰。
　　过去供养诸佛尊　　缘此功德其闻名
　　最后恶世其闻者　　普用是号增众德
　　其有过去见诸佛　　得闻如来深妙义
　　往世净德不诤法　　斯辈乃能信奉行
　　若使得闻深妙法　　说诸若干微妙义
　　斯辈终不起狐疑　　佛之深法无能毁
　　安住所说诸法义　　以思集意信普智
　　坚固其意听我说　　念莫忘失此尊法
　　终不复更与法诤　　闻诸佛名能奉行
　　有念无念不相豫　　于其法中无差特
　　不可思议极广大　　终无犹豫于大智
　　其求此法深慧者　　解达深义无咨启
　　无疑勤求诸深法　　此等不喜下劣业
　　当知此人无所求　　极大勇猛于法中
　　佛所说法莫不信　　其有众生于先世
　　合偶众善受福报　　无所违诤乃得闻
　　显诸如来大智德　　皆为赞叹十方佛
　　其有讽持诸名者　　诸佛遥赞其人德
　　于大众中叹其名　　常当得闻诸佛声
　　疾能解了大智法　　极大清净无生业
　　放大光明超日月　　广为众生演妙法
　　后会当成最正觉　　普悉照耀诸佛刹

　　复次迦叶。上方有世界名曰宝月。其国有佛。号金宝光明如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有世界名象步楼。其国有佛。号无量尊丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名天玉女。其国有佛。号无量尊离垢王如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名须弥幡。其国有佛。号曰德手如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名尊聚鲜意。其国有佛。号无数精进兴丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰无受。其国有佛。号无言胜如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名净观庄严。其国有佛。号无愚丰如来至真等正觉明行成为善逝世间解无上士道法御天人师号曰众祐。度人无量。今现在说法。
　　复次迦叶。上方有刹名曰日光。其国有佛。号月英丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰说法。其国有佛。号无量光丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名宝丰首尽。其国有佛。号逆空光明如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰好集。其国有佛。号最清净无量幡如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰殊胜。其国有佛。号好谛住唯王如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名生精进。其国有佛。号成就一切诸利丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰愿力。其国有佛。号净慧德丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名娱乐入。其国有佛。号净轮幡如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名栴檀香。其国有佛。号琉璃光最丰如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名曰星宿。其国有佛。号宝德步如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名无量德丰。其国有佛。号最清净德宝住如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹。名曰声所不至。其国有佛。号度宝光明塔如来至真等正觉明行成为善逝世间解无上士道法御天人师号曰众祐度人无量。今现在说法。
　　复次迦叶。上方有刹名无际眼。其国有佛。号无量惭愧金最丰如来至真等正觉明行成为善逝世间解无上士道法御天人师号曰众祐度人无量。今现在说法。于是世尊。而叹颂曰。
　　德如月满其如来　　诸天最上为尊雄
　　此诸大尊德中王　　能为众生除诸殃
　　持诸佛名功德成　　能净诸刹为肃清
　　其难得值此尊经　　少有众生闻其名
　　若有信行而供养　　得大智慧勇力强
　　解了诸法无有量　　当成一切正觉王
　　正觉之法甚深微　　不当于中起狐疑
　　当善信奉诸导师　　欢喜敬礼慎莫疑

　　复次迦叶。上方有刹名宝莲花庄严。其国有佛号莲花尊丰如来至真等正觉明行成为善逝世间解无上士道法御天人师号曰众祐度人无量。其有得闻莲花尊丰如来名者。三恶之道为已闭塞。为已得成如来之花。于诸正觉一切法中。便为得成无上道花。却生死罪三十六劫。于是世尊。而叹颂曰。
　　上方有刹宝庄严　　众花茂盛普大千
　　光色晃昱甚可观　　譬如天上难檀桓
　　莲花尊佛在其刹　　说法无比慧通达
　　光普照耀大千界　　众相端严圣中最
　　若有女人闻其名　　断绝恶道遭诸圣
　　却三十劫生死罪　　必成正觉不退转
　　不见身哃道清净　　世世智慧功德成
　　缘念诸佛得善友　　怨家消灭除罪苦
　　当普礼此是诸佛　　今悉现在于异刹
　　其人快当受供养　　用礼诸佛大法王
　　此等不当疑我言　　必当成佛德无边
　　常当共诸妙法会　　后成正觉慧独达

　　复次迦叶。上方有刹名曰宝镫。其国有佛。号净宝兴丰如来至真等正觉明行成为善逝世间解无上士道法御天人师号曰众祐度人无量。其有得闻净宝兴丰如来名者。欢喜信乐持讽诵念。其人得七觉意宝。却三十劫生死之罪。于是世尊。而叹颂曰。
　　上方有界号宝明　　净宝最尊在其刹
　　其有得闻名号者　　斯等当得七觉禅
　　三十大劫生死苦　　超越过去无因缘
　　得无比力住不动　　常当遭值诸天尊

　　复次迦叶。上方有刹名曰电光。其国有佛。号电镫幡王如来至真等正觉明行成为善逝世间解无上士道法御天人师号曰众祐度人无量。其有得闻电镫幡王如来名者。欢喜信乐持讽诵念。斯其人等悉当远离八难之处。终不复生下劣之家。于是世尊。而叹颂曰。
　　上方有界名电光　　大尊号曰电镫王
　　其有闻此快士名　　八难永断不复生
　　智慧解了生死根　　种种功德随次成
　　兴隆道化度众生　　智慧独达无比圣

　　复次迦叶。上方有刹名虚空致。其国有佛。号法空镫如来至真等正觉明行成为善逝世间解无上士道法御天人师号曰众祐度人无量。其有得闻法空镫如来名者。欢喜信乐持讽诵念。却六十劫生死之罪。得不退转于最正觉。常得与诸佛共会。现世得见其佛世尊。亦于梦中见此如来。当知迦叶。其人今世五体投地一心恭敬向于如来。其人则种无量功德。诸善根栽悉得具满。常当得值诸善知识。常与诸人共相敬爱。如是迦叶。是为现世获诸善报。其佛如来一切功德普集如是。于是世尊。而叹颂曰。
　　有虚空致大世界　　其佛号曰法空镫
　　名称普达其世尊　　光明极大逾虚空
　　其有得闻此尊名　　超六十劫生死罪
　　必当遭值见诸佛　　于如来前讲妙法
　　精进现世见诸佛　　当五体礼其如来
　　梦中得见其世尊　　其佛导师光围绕
　　念其如来致斯德　　常当得见诸大哀
　　生常得值诸法王　　其人现世见诸佛
　　其佛导师德无量　　智慧普达为法王
　　其有勤求众德者　　尽心敬意礼其佛

　　复次迦叶。上方有刹名审谛分。其国有佛。号一切众德成如来至真等正觉明行成为善逝世间解无上士道法御天人师号曰众祐度人无量。何故此界名审谛分。当知迦叶。其彼世界皆为八分。众花分。栴檀树分。金多罗树宝致分。其佛刹土出众名香遍其世界。于彼刹土在虚空中。成为香盖普覆佛刹。其佛如来趣于法座庄严大会。其有得闻一切众德成如来名者。六情端政常得清净。解了诸佛妙法之分。却八十劫生死之罪。于是世尊。而叹颂曰。
　　审谛世界有八种　　多罗宝树香庄严
　　出妙名香遍其刹　　普覆虚空香云盖
　　大智正觉在其刹　　名声普达号众德
　　色像端严妙甚姝　　法王独步无畏惧
　　其有得闻此尊名　　端正奇妙功德成
　　节解圆满而方正　　视之无厌莫不敬
　　功德极尊无与等　　欢喜踊跃游诸刹
　　精进勇猛甚超越　　却八十劫生死罪
　　于正觉道终不转　　广能演说佛尊法
　　逮得一切诸快乐　　后生之处常尊贵
　　逮得清净无差特　　思念如来众功德
　　思惟智慧诸法义　　增进功德成诸智

　　复次迦叶。上方有刹名日月英。其国有佛。号贤幡幢王如来至真等正觉明行成为善逝世间解无上士道法御天人师号曰众祐度人无量。其有得闻贤幡幢王如来名者。欢喜信乐持讽诵念。其人当得立不退转成最正觉。却五十劫生死之罪。于是世尊。而叹颂曰。
　　上方界名日月英　　其佛号曰贤幢王
　　法王大仙在其刹　　相好盛明如满月
　　其有得闻此尊名　　游生死路诸根明
　　于诸法中常增长　　审谛得住如来种
　　至心念佛而敬礼　　却五十劫生死罪

　　复次迦叶。上方有刹名曰宝种。其国有佛。号一切宝致色持如来至真等正觉明行成为善逝世间解无上士道法御天人师号曰众祐度人无量。其刹何故名曰宝种。当知迦叶。其佛世界一切众生。悉求无上正真之道。其国菩萨神足勇猛。无数菩萨俱共同时如弹指顷。以神足力飞到十方。供养无量恒沙诸佛。悉皆周遍悉能成就一切众生。说是诸佛功德处时。若有闻者则为到此诸佛国已。谁能发起大精进行。有菩萨摩诃萨。其有捉持此名号者其名曰师子戏菩萨。师子奋迅菩萨。师子幡菩萨。师子作菩萨。坚勇精进菩萨。击金刚慧菩萨。其有得闻一切宝致色持如来名号及诸菩萨大士名者。皆悉当得如来十力十八不共特异之法。常能转于不退法轮。却六百劫生死之罪。于是世尊。而叹颂曰。
　　我今已说诸法王　　今悉现在康常者
　　无师自觉大导师　　得泥洹乐为最尊
　　如来名号性清净　　诸法威仪行清净
　　其有最后闻诸名　　兴大欢喜怀恭敬
　　不当狐疑于如来　　至诚奉信莫言无
　　汝当知是舍利弗　　斯等先世已供我
　　若有供养于诸佛　　其人最后恐怖世
　　得闻此等诸尊经　　一心信乐无疑生
　　诸佛大智所游路　　无此最上慧通达
　　于是法中多所成　　云何于中疑此经
　　若值妙珠无疑宝　　愚者不识嫌不好
　　贫者犹豫意未了　　既无重价致此宝
　　是法出生等正觉　　此皆大士之所闻
　　智慧浅者无慧眼　　斯等何从而能信
　　其有富者积众宝　　闻如意珠大欢喜
　　叹誉甚多益众宝　　我当买取自庄严
　　其有福慧合聚者　　闻诸佛名大欢喜
　　郑重赞叹欲得闻　　得正觉珠自庄严
　　行恶之法求恶者　　其有谀谄及反戾
　　福德智慧薄少者　　终不堪任闻此法
　　短促倒覆及愚痴　　悭吝甚多成秽意
　　贪淫嗔恚惑乱者　　此辈不任闻此法
　　学鲜懈慢憍自轻　　弊恶亲友意未成
　　真卷自举外如清　　斯众不任闻此经
　　无数天人时唱言　　巍巍正觉无上尊
　　快哉妙法甚难闻　　当听无比道之珍
　　闻诸如来名号中　　所得盈利叵数陈
　　诸天在上虚空中　　而散花香鼓乐音
　　诸天妙香而遍熏　　大千世界结香云
　　光明普照诸十方　　一切刹土六反震

　　尔时世尊。说诸如来名号之时。诸在会者悉于座上。遥见此等诸佛世尊。各在其国大众之中而说经法。悉从坐起礼诸世尊。莫不欢喜踊跃无量。于时会中无数千人已有得道未得道者悉发无上正真道意。十方世界诸菩萨等各如恒沙。皆来诣此礼释迦文。于其会中一亿比丘得阿罗汉。比丘比丘尼复有十万人得法眼净。复有十万人悉得法忍。五百优婆塞。四百优婆夷。同时从坐起整衣服供养如来。尽发无上正真道意。于是舍利弗长跪叉手前白佛言。此名何经。云何奉持。佛言此经名曰称扬诸佛功德法品。亦复名曰集诸佛花。当奉行之。
　　尔时世尊说此经竟。舍利弗及诸比丘。诸天人民龙阿须伦。一切大会皆大欢喜。前为佛作礼而去。

　　　　佛说称扬诸佛功德经卷下

　　巍巍十方佛　　国土甚清明
　　七宝为庄严　　妙香栴檀馨
　　悉纯诸菩萨　　无有二乘名
　　惟说不退转　　般若道之英

　　巍巍十方佛　　三世道之珍
　　其闻信乐者　　疾成无上真
　　游于菩萨道　　坚住不退还
　　所生常见佛　　遭值诸天尊

　　巍巍十方佛　　三界之导师
　　至心怀恭敬　　信乐无狐疑
　　所生常端正　　颜容甚花晖
　　辩才慧独达　　愿礼天人师

　　麟嘉六年六月二十日。于龟兹国金华祠。演出此经。译梵音为晋言。昙摩跋檀者。通阿毗昙。畅诸经义。又加究尽摩诃衍事。辩说深法。于龟兹国博解第一。林即请命出此经。檀手自执梵本。衍为龟兹语经。当如是时。道俗欢喜。叹未曾有。竞共讽诵。美其功德。沙门慧海者。通龟兹语。善解晋音。林复命使译龟兹语为晋音。林自笔受。章句鄙拙。为辞不雅。贵存本而已。其闻此经。欢喜信乐。一心恭敬。受持讽诵诸佛名字。兴显赞扬如来功德。广加宜传。得不退转。疾成无上正真之道。无数天魔。不能毁坏无上道心。所生之处。严净佛刹。常得值遇诸佛世尊。端正殊妙。颜容光泽。常能解了无量智慧。得无碍辩。常为众生。阐扬大法。于大众中。最为上首。后成佛时。刹土清净。于诸佛国。最尊第一。愿使十方无量众生。普令讽持。解了如来无碍之慧。功德巍巍。亦当如此诸佛世尊。

　　称扬诸佛功德经卷下


