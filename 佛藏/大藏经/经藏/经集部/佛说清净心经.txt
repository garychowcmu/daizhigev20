  佛说清净心经
　　宋 施护等译




　　　　佛说清净心经

　　　　西天译经三藏朝奉大夫试光禄卿传法大师赐紫沙门臣施护等奉　诏译
　　佛世尊。一时在舍卫国祇树给孤独园。与苾刍众俱。
　　佛告诸苾刍言。汝等谛听。若诸声闻修习正行欲得清净心者。当断五法修习七法而令圆满。何等五法。一贪欲。二嗔恚。三昏沉睡眠。四掉悔。五疑。此五盖障应当除断。
　　何等七法。一择法觉支。二念觉支。三精进觉支。四喜觉支。五轻安觉支。六定觉支。七舍觉支。如是七法应当修习。
　　诸苾刍。所言清净心者。当知即是心解脱增语。慧解脱增语。由贪染污心不清净。由无明染污慧不清净。
　　若诸苾刍断除贪染即得心解脱。断除无明即得慧解脱。
　　又诸苾刍。离贪染污得心解脱者。是名身作证。断除无明得慧解脱者。是名无学。永离贪爱了知真实正智。现前取证自果尽苦边际。诸苾刍。如是所说汝等应学。

　　　　佛说清净心经


