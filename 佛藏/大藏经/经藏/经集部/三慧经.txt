  三慧经
　　失译




　　　　三慧经

　　　　失译人名今附凉录
　　佛常欲得三人。一者信。二者问。三者行。或有人但信不喜已作。为信不欲行为。喜有三亡。一者不布施。二者不行戒。三者不定意。
　　当灭思想乃得道。要在不念已。灭思想色亦灭。识亦灭心有所念。是为四所有对。是为想当有想当无想。不离想当离想不出想。还就当有想者谓道想。当无想者谓无色想。不离想者谓不离经行想。当离想者当离生死想。不出想谓无道想。不出十二门。还就者谓人生死。便不得脱。
　　身譬如地。善意如禾。恶意如草。不去草秽禾实不成。人不去恶意亦不得道。人有嗔恚是为地生蒺藜。善意如电来即明去便复冥。邪念如云覆日时不见。已恶意起不见道。
　　学者有苦。不学者无有苦。学者有苦譬如人种。当先犁去草秽。便多得收。是为先苦。不学者无有苦者。譬如地不犁续自生蒺藜诸恶物。是为不学无有苦。
　　行道第一可禁苦。第二可禁乐。三者不可禁苦。四者不可禁乐。能乐得乐便行道。能苦得苦便行道。
　　有人行道得苦便畏生死。能行道如是。不可与乐。
　　有人得乐能行道。意不苦如是。不可与苦。
　　有人得乐能行道。得苦亦能行道。如是可与乐不可与苦。
　　有人得苦不能行道。得乐亦不能行道。如是当与苦不可与乐。
　　都有四求。一者用身故求。二者用愿故求。三者用痴故求。四者用行故求。人欲保身长寿是为身求。欲得豪贵妻子珍宝是为愿求。祠祀镇压欲从得福是为痴求。所行非法欲家安隐得道是为行求。
　　人有三不可保。一者喜意。二者财宝。三者人命。身亦可念亦不可念。计身诸恶露是为可念。意堕五乐是不可念。
　　善亦可念亦不可念。谓得道意是可念。不可念者。谓以得道意当转增上恶。亦可念亦不可念。有过自悔是可念。意起堕恶是不可念。舍正念邪是为惑。不别是非是为疑。恶有二事。一为本。二为利。所作行是为本。受行福是为利。除是便得道。
　　贪护谓已得复贪。念色为贪上。为非一意灭故。护贪为得道。贪护为堕生死。已得复护故为贪护。
　　乐食者谓欢喜。饱念食者谓念三十七品经。便饱识食者谓乐法。已随痛痒为栽。求后复念为识求。
　　一切世俗事皆属身。一切名字皆属意。一切不犯皆属戒。除是无所有为道。一法复坏道行谓不精进。一法坏人谓悭贪。
　　外恶因缘来向人不受为忍。自身作恶不出为辱己。过去莫复念未来亦莫待。
　　今见在当断。非人所有莫得忧。一切有意皆为结。
　　有善意亦忘。有恶意亦忘。复用三因缘故。一者不习念。二者不数念。三者不著意倒。是三事不复忘。
　　从有可得无。有不可得有。是谓三十七品经意。生死意生死无有数。所以觉者。种忘故。本意欲坐行道。十日不能竟。十日前世福薄故。多福者。欲十日坐行便得。身不欲行用劣瘦极故。意不欲行不念死败苦空故。智慧有四相。一者闻善语便不转。二者已听便受著意。三者已意当思惟念。四者意已思惟念。复重问欲知其意倒是少慧。
　　有五百人行道。得定意恐复失之。因取人令杀。人报言。杀道人。令我得重罪。道人言。如人有怨家欲杀之。不是身为是我怨家。汝为我杀佛。言当杀意勿杀身。
　　有道人得定意。时野火烧之衣不然。人见之谓是鬼便斫之。刀折不入。用心一故不烧。柔软故不入。
　　有道人得定意。弟子呼之饭不觉因前牵臂臂申丈余。弟子大恐因取结之。意结不可复取解之。师禅觉苦臂痛。问弟子白如是。师言。汝不解者误折我臂。人得定意柔软如绵。在母腹中亦尔。
　　有三因缘觉人无所知。一者问不如对。二者不能问。三者不能语。
　　取要要经譬喻说人逢大水但当取珍宝去。喻人在世间但当取善意去。
　　不所念不得道。何以故。不念道因缘。有道因缘能得道。谓六波罗蜜。安般守意三十七品经。是为道因缘。
　　有五因缘可信。一者信佛二者信法三者信戒四者信经五者信善知识。信是五事得道。语有四法。一者直语二者分别语三者问语四者止语。直语者。有黠人堕道得因缘。直说分别语者。为所以所受不谛。当分别本末重语说。问语者。人自意为是。堕因缘问之即自知。止语者。佛所不说亦不说。
　　有四因缘问。一者一切问二者分别问三者问问四者止问。一切世间非常苦空。行道得安隐已说。是为应语。是为一切问。若人求问眼事。莫持耳往报。是为分别问。若人持白物来言是黑物。因持黑物问之。见为何等是为问问。若人来问道何类。因报寒何等类。若问意何等类。因报风何等类。若问无为何等类。因报空何等类。是止问。
　　有四颠倒。一者非常人意以为常。二者以苦人谓乐。三者万物皆空人谓为实。四者非身贪以为有身。人堕颠倒如是。非常计常以苦为乐。以空为实非身以作身。人如是意便得道。
　　人意堕四颠倒故。计是为我身。谛挍计身中无所有。已无所有便堕空已。堕空便为无身已。无身便堕无为。
　　人有四痴常著四颠倒。一者万物非常自以为常。二者天下皆苦人持作乐。三者天下空人以为有。四者身非身不可保人以为身。五者月始生时拜。六者十五日盛明时反踞视之。七者女小时从人抱。八者女大不可得见。有四贵亦有四贱。一者道贵人贱。二者珍宝贵人贱。三者官位贵人贱。四者黠贵痴贱。
　　阿难言。人得善知识为得佛半。佛言。人得善知识为得佛道。善知识难得。何谓为道德。信为道。制身口意为德。人当有三知识。一者富家二者事贵三者大尊者。以布施是为富家。以持戒为事贵者。守意念道为是事大尊者。有内治生外治生。索钱财诸珍宝是为外治生。守意念道是为内治生。人不能自伏意反欲伏他人意。能自伏意他人意悉可伏。
　　有内力有外力。有内色有外色。有内识有外识。能制恶意是为内力。能有所作举重嗔恚是为外力。痛庠思想生死识是为内色。地水火风空是为外色。意念为内识。眼见为外识。
　　有四事大难。一者与得道人共会大难。谓十二贤者。二者闻经入心难。谓在八难处。三者如本观难。谓堕四颠倒。四者如法行难。谓不能持戒。
　　有五事求道大难。一者年老。二者疾病。三者县官。四者盗贼。五者饥渴。是为五事求道大难。
　　有五事难。一者值佛世难。二者闻经难。三者得善师难。四者得善人难。五者得作人难。
　　有五难。一者贫能布施难。二者豪贵能忍辱者难。三者有事对吏不欺者难。四者与端正女人同床意不乱者难。五者制人命不得伤害者难。
　　有七难。一者受经能问难。二者闻经解意难。三者与多智人对语能自解难。四者自教复能教人者难。五者自安隐亦令人安隐难。六者己自定意亦令人定意难。七者常不离法至得佛道难。
　　有十八事。人于世间甚大难。一者值佛世难。二者正使值佛成就得为人难。三者正使成得为人在中国生难。四者正使在中国种姓家难。五者正使在种姓家四支六情完具难。六者正使四支六情完具有财产难。七者正使得财产得善知识难。八者正使得善知识智慧难。九者正使智慧谨慎心难。十者正使谨慎心能布施难。十一正使能布施欲得贤善有德人难。十二者正使得贤善有德人往至其所难。十三者正使往至其所得宜适难。十四者正使得宜适听问难。十五者正使受听问说忠政难。十六者正使忠政解智慧难。十七者正使得解智慧能受深经难。十八者正使能解深经复重难。是为十八事。人于世间大难。
　　有八处人佛无那何。一者哑人。二者聋人。三者地狱中人。四者饿鬼中人。五者畜生中人。六者边地不知法义。七者长生二十八天上。八者受不精进行。是为八处人。佛无那何。有五百人自说言我善。佛言。汝当善当随我后。人言诺。佛便行入火中。五百人皆止住无敢随者。言善人至难得。
　　有人问佛。佛教人作善何等益。佛言。天下人恼。我故教之耳。
　　人复言。人有心当恣之。佛言。坐天下人恣心故。我止住百劫乃得佛道。
　　道有七事。一者意喜布施不欲余。二者但欲闻。三者但信。四者但持戒。五者但欲行。六者欲学慧。七者但欲脱去。
　　佛在世时得脱。转后世但学慧。复转后世但欲行。复转后世但持戒。复转后世但信。复转后世但欲闻。复转后世但欲布施。不但布施当复闻。不但闻当复信。不但信当复持戒。不但持戒当复行。不但行当复慧。不但慧当复脱去。是七事当并行。
　　有五丛残。一者上世人长寿。今世人短寿。二者上世人端正桃华色。今世人丑恶。三者上世人多得道。今世人不能得。四者上世人博达通知经要。今世人不能通知。五者上世人安隐。今世人多疾瘦。是为五丛残世。
　　有长寿者道人。大富财产无数好作布施。有人言。卿作布施大多。道人报言。我从佛闻。人在世间往来生死。其日不可数。今我所有布施。尚不能日用一钱。何以为多。佛说人得一切天下珍宝。不如闻佛一言。何以故。徒多财产。不能离世间故。
　　山中揭鸟尾有长毛。毛有所著便不敢复去。爱之恐拔罢为猎者所得。身坐分散而为一毛故。人散意念恩爱财产不得脱苦。用贪淫故。人治生譬如蜂作蜜。采取众华勤苦积日。已成人便攻取持去。亦不得自食适自疲极。人东走西走求是作是。合聚财宝勤苦不可言。已命尽。他人得其财。身及得重罪。受苦不可量。人在世间譬乘泥船渡河。当浮渡船且坏。人身如泥船不可久。当疾行道。
　　金有四试。一者烧二者磨三者锻四者炼。譬喻人亦有四试。一者娆二者共从事三者色四为制不止。
　　欲得人相。有四因缘。一者与共居。二者共居当久。三者当共语言。四者共事可以知之。
　　有四因缘知为道人。一者闻恶乱意即时转念。二者不说人恶。三者自不堕论议。四者能自护。如是知为道人自护。
　　今世四因缘乃受福。一者有处二者有时三者业四者师。人有所止得安隐如意是为处。如人年三十当富。十五时求不可得。至三十乃得。是为时。若人宜贾白珠亦余物。从得利是为业。遭得明人分别说经。心即开解是为师。有兄弟三人。各自谓。高健无辈。共更持夜。二兄居前卧。小弟便独坐。有一虫名为不吉。来啮其髀。弟便以手指之。虫便长大复捶益大。其人嗔恚取虫蹙踏自致疲极。虫益大不止。其人便止休。一夜已竟。便呼仲兄起虫复啮之。兄复如小弟与共斗。虫更长大至屋。如是疲极复止休。二夜竟。便呼大兄起坐。虫复啮之。大兄便持手指摩娑。虫复起。兄生意以[央/瓦]覆之须臾极。虫便出[央/瓦]去。至明日二弟极不能复起。兄知二弟与虫共斗。便问。何以不起。二弟惭不敢语。兄言。与虫共斗极耶。弟言然。兄语弟言。后傥有不吉虫来。但以[央/瓦]覆之。不当指也。譬喻如痴人得对便嗔恚从得罪。如弟与虫斗自致疲极。黠人见对来便避之是得福。譬如[央/瓦]覆不吉虫。
　　昔有道人。为国王说经。王言。佛在世多人得道。今同说佛经人不得道。佛为持道法去耶。道人言。譬天下极美不过葡萄酒。饮一升便可醉。持一升水浇一升酒中。饮之不能复醉。佛在世时说经。知人意态譬如人饮一升酒便得醉。今我辈不知是。佛说经知人意态。应病与药故人多得道。
　　有国王饭诸比丘。天来指示王。是人得阿罗汉。是人菩萨。是人得道迹。是人不持戒。王悉觉知。持心正等无有异意。诸天代其欢喜。有国王与人共争高价浴佛。王辄举高价不止。人言。今我悉持所有财物妻子自身。为奴婢以浴佛。王便不得。
　　阿育王作八万塔。临命欲绝时。菩萨阿罗汉有五百人。共守护更为说经。不使诸夫人得近与相见。欲令王上天故。
　　有小国王常起往伐。大国王思惟言。亡身得恶皆从贪爱。故我不如以国与之。大国王舍国去作白衣在他国。久后归故国。有人白言。王便敕左右往捕取杀之。临当死时呼其子嘱一言。慎勿忘也。汝勿念怨家要当慈心。
　　有国王治行不平。侵抂人民受取非法。天为雨不时节。有女人言天雨不时节。王治行不平正故。王以闻知。便呼女人令请雨。以三器著地。女人愿令雨堕中央器中。复令从一头起则如其愿。王问何因缘得是。女人白言我至诚故。佛言有地乃有万物。人有至诚乃有道。有国王出行。见一女人端正无比。王意欲杀其夫取是女人。旁臣言不当杀当享之。王国序其夫。以金指环与之语言。忘环者杀汝。王私呼妇令盗取环。以后王呼问其夫环所在。夫求不知处。便敕臣杀之。令美饮食。夫恐不敢食。人言卿当死何不食。夫适欲啖鱼。因于鱼腹中得环。是至诚所至。
　　有道人贫穷。举十万用治生。便先持三万布施。持余钱行贾。途中为贼所抄。王便以珍宝物丐与之。有大囊小囊。余人各取大囊去。道人自念言。我钱少不宜取大囊。便取小囊去。其中悉有白珠。卖得六千万。用至诚不贪故得是珍宝。
　　昔有国王征国中诸盲人。令于象厩中观象。中有持象足者。中有持象鼻者。中有持象耳者。中有持象尾者。去后共相问。象何等类。持象足者言象大如柱。持象鼻者言象如绳索。持象耳者言象如簸箕。持象尾者言象如大杖皆共诤之。盲人各自信其意。譬如人各见少所经不了其法。自谓大解亦如是。
　　有国王于城外大作伎乐戏。举国中人民皆出行观。城中有一家。其父有疾不能行步。家室共扶将令行。言出城便止。树下不能自致。语家中言汝自行观来。还乃持我归。时天帝释化作一道人过其边。便呼病人汝随我去。我能令汝病愈。人闻之大喜。便起随行。释将上天至宫。见金银好物甚众多欲从求之。人言勿得可求丐瓶。病人因前到释所言。我欲去愿持此瓶丐我。释即与之语病人言。中有物在汝所愿。病人持归室家相对探之。转得心中所愿。金银珍宝恣意皆得。大会宗亲诸家内外。共相娱乐醉饱。已后因取瓶跳之。我受汝恩令我富饶。跳踢不止便堕地破之。所求不复得。
　　世间有黠人多无数。未有如弥勒者。弥勒尚复行学不厌何况余乎。佛已得道坐行安般守意。佛言我从无数世以来。与不厌乃得佛。后世人学当那得佛道。
　　已持戒不复作恶。有不信意故复犯戒。便堕地狱阎王问之。便对言我不作恶。阎王复问汝不作恶何为是中。
　　有尊者为贼人所折辱。有人言何以不杀之。尊者言我人客未具故。人复言我为卿出人客。尊者言不也。我兵今自具如是。二十余岁杀贼人被病死。人复言卿不杀之今反自死。尊者言我兵马以具。何故痴人当入地狱。是为兵马具。
　　问曰何等为能知一万事毕。报曰一者谓无意无念万事自毕。意有百念万事皆失。
　　有道人夜行前。未得道人随其后。后人有疑悔。前人举手五指头出火。复以钥开户。后人乃觉悟知为道人。
　　说经有六衰。有人言七衰。屋舍衰独非衰耶。佛谓人言我复饶汝一衰。痴为大衰。何以故。人说身事反说屋舍是为痴。
　　有人堕海中。有人教食水尽可得步出。人言我已饮后水复来。世俗如是前后相趣不可极。
　　人欲相见有四缘。一者其人端正故。二者宿命相爱。三者名闻。四者欲闻深经。安为知是隐为自藏。自藏者不见恶态。
　　世间凡有千八道。佛一切已知。前世皆已学。从是不得道故索知。
　　问人语时。声先生耶。意先生乎。报意先生。何以意觉声。声不能觉意故。
　　有人持珠度海。失亡其珠。人便持木斗。[打-丁+氣]水弃岸上。海神言汝当何时尽是水。人言生死弃之不置。海神知其意大出珠还之。

　　　　三慧经


