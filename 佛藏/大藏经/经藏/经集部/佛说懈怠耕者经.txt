  佛说懈怠耕者经
　　刘宋 惠简译




　　　　佛说懈怠耕者经

　　　　宋沙门惠简译
　　闻如是。一时佛在罗阅只竹园中。与大比丘众千二百五十人及众菩萨俱。时佛从罗阅只欲诣舍卫。诸菩萨导前。释梵。被服又见身体如四天王。诸比丘僧悉从佛后。诸天龙神在上供养。去城不远。时有一人在田耕种。遥见如来弟子侍从端正殊妙。威神巍巍容貌殊好。如星中月。奇相众好金光从容三十二相。皆出众好。遥见世尊心便欢喜。欲往诣佛稽首作礼咨受法义。佛世难值时时一现。退自念言。耕地未竟下种未毕。须后闲时乃当见佛。时佛知心发此懈怠。世尊便笑。放五色光。光从口出照十方境界。安隐五道。皆乘光来集会佛所。地狱休息饿鬼饱满。畜生思善人民求度。诸天龙神神听道法。贤者阿难。解了七应义法时节。身与他人即诣佛所。长跪叉手白佛言。何因笑。既笑会当有意。佛告阿难。汝见犁者不。对曰已见。佛言。是人从维卫佛已来。九十一劫于是耕种。每一见佛常自懈怠。选软复后。匆匆耕种生死罪法。不识法犁种无极田。已过六佛不得蒙度。于今见我适发好心。即便变悔欲故懈怠乐种罪根。时人遥闻弃耕及田。来诣佛所稽首佛足。悔过自责。愚痴无知罪过甚重。愿见愍伤原其罪过。蒙冥抵突懈怠来久。唯见原恕济脱生死。佛言。善哉。卿能觉者于法有益。终不为损。佛为说经。示懈怠之垢精进之利。踊跃欢喜立不退转。诸天龙神无央数千。皆发无上正真道意。以故学道常当精进莫为懈怠。宛转生死动有劫数。佛说如是。贤者阿难。诸天龙神阿须伦王。闻经欢喜。作礼而退。

　　　　佛说懈怠耕者经


