  善思童子经
                        　　隋 阇那崛多译

                        
        　      


　　　　善思童子经卷上

　　　　隋天竺三藏阇那崛多译
　　如是我闻。一时婆伽婆住毗耶离城。在庵婆罗波梨园内。与诸声闻八千比丘一万菩萨。如是大众一切悉皆变化形服作诸天身。尔时世尊于晨朝时著衣持钵。将此化众前后围绕。入毗耶离大城之中次第乞食。渐渐行至毗摩罗诘离车之家。当于是时毗摩罗诘离车家内。有一童子名曰善思。是时善思在于自家重阁之上奶母抱持。时彼童子手中秉执一茎莲华玩弄嬉戏。而彼童子以其宿植众善所熏。又佛世尊神通力故。令此童子忽然以偈白其奶母。作如是言。
　　今有响微妙　　翳诸音乐声
　　愿奶放我身　　舍置于楼上
　　而此光明照　　决是大丈夫
　　右足跨于阃　　欲入此城门
　　微妙令意喜　　诸鸟鸣唤声
　　我耳未曾闻　　诸鸟如是唱
　　决定是调御　　为利益世间
　　右足跨于阃　　欲入此城门
　　如服诸璎珞　　遍体震鸣声
　　其响妙铿锵　　闻者皆欢喜
　　决定千轮足　　威神庄严身
　　右足跨于阃　　欲入此城门
　　犹彼大地震　　亦如打铜钟
　　诸如是等声　　无有不闻者
　　决定彼人日　　大圣之身光
　　欲入此大城　　令众生无畏
　　如诸林树木　　种种华庄严
　　各闻微妙音　　众生随所乐
　　决定善安住　　与愿大龙王
　　右足跨于阃　　欲入此城门
　　如虚空光照　　大地普皆明
　　日彩曀不彰　　此世尊金色
　　决定喜观察　　大威放焰光
　　右足跨于阃　　欲入此城门
　　阿奶今观此　　天众在虚空
　　欢喜歌啸声　　弄诸衣服等
　　决定利益世　　最胜诸众生
　　右足跨于阃　　欲入此城门
　　今此大城内　　相向起慈心
　　各各共喜欢　　如父母爱子
　　决定大福聚　　众德庄严身
　　右足跨于阃　　欲入此城门
　　又男夫妇女　　将种种香花
　　满掬四面飘　　心生大欢喜
　　决定大自在　　福德华庄严
　　右足跨于阃　　欲入此城门
　　天人华所散　　悉遍满虚空
　　处处雨众香　　微妙甚可喜
　　决定世善逝　　大福慧入城
　　为利益众生　　所以今来到

　　尔时善思怀抱奶母。闻其童子自口所说如此偈已。心生恐怖身毛悉竖。支节战掉不能自持。安彼童子于楼阁上置已。即作如是思惟。此子何也。为天为龙为是夜叉。为是罗刹为鸠槃茶。为毗舍遮为紧陀罗。或复为是摩睺罗伽。如此之言非是世间婴孩所说。时彼奶母即一定住不敢动移。亦不起行不敢大语。细喘低头默然察听。
　　尔时世尊渐渐行近善思离车童子之家。入彼街巷至于其家门前止住。而是善思离车童子。遥见世尊在于阁下。见已即便从高楼上投身向佛。是时善思离车童子。以佛神力在于空中嶷然而住。即以偈颂而白佛言。
　　世尊住智中　　最胜者住此
　　利诸众生故　　愿受我莲花

　　尔时世尊即还以偈。报于善思离车童子。作如是言。
　　我所住实际　　非众生境界
　　彼际无所有　　是际如实相

　　尔时世尊说是语已。离车童子复更以偈。而白佛言。
　　世尊云何住　　于此真实际
　　此际既无有　　无有何所住

　　尔时善思离车童子说是语已。佛复以偈而更报言。
　　如际实际者　　彼际是如来
　　如彼实际住　　我住彼亦然
　　如实际诸佛　　其体一无殊
　　如彼真实际　　我作如是住

　　尔时世尊说是语已。善思童子复更以偈。重白佛言。
　　非际际非际　　此际有何相
　　作何等方便　　得名为实相

　　尔时善思离车童子说是语已。佛复以偈。而更报言。
　　不可执际际　　故言为实际
　　彼际如虚空　　虚空亦无相

　　尔时世尊说是语已。善思童子还更以偈白于佛言。
　　希有真实处　　住处最上住
　　愿众生住此　　如诸佛所住

　　尔时善思离车童子说此偈已。一心合掌而白佛言。惟愿世尊。慈愍我故受此莲华。尔时世尊为欲怜愍善思离车孩童子故受彼莲华。佛受华已。是时善思离车童子。欢喜踊跃发是愿言。籍此善根我于来世。若当证得阿耨多罗三藐三菩提已。如今世尊。为于一切众生说法。然其法中诸凡夫法及阿罗汉。一切圣法皆不可得。尔时长老舍利弗同在集会闻是语已。于大众中即问善思离车童子作如是言。离车童子。汝向所言我当证彼如是法已。为诸众生说于彼法。云何说法彼法云何。尔时善思离车童子。即以偈答舍利弗言。
　　彼法无有佛　　及诸声闻得
　　我当证是法　　为诸众生说
　　彼法无处所　　亦复无去来
　　智者如是知　　法之本体性
　　过去一切佛　　现在无上尊
　　无不如是知　　入无余寂灭
　　彼中无法界　　众生界亦无
　　如是之边际　　世间无入者
　　法界惟名字　　字从分别生
　　分别无分别　　究竟不可得

　　尔时长老富娄那弥多罗尼子。即于众中还以偈问善思童子。作如是言。
　　童子汝云何　　能学解此法
　　甚深无譬喻　　诸智者所迷
　　汝今身未行　　已作如是辩
　　能对最第一　　智慧大声闻
　　汝体如真金　　遍皆巧知解
　　显赫此城巷　　如月处虚空

　　尔时善思离车童子即还以偈。答于长老富娄那弥多罗尼子。作如是言。
　　尊者今言生　　此生无有处
　　诸法无生故　　当生此是何
　　诸法既无生　　何者名真体
　　此我说本性　　一切诸法无
　　法及法本性　　二俱不可得
　　二既不可得　　此法诸佛说
　　是名最上轮　　鹿苑中前转
　　虚空搦拳已　　令觉多声闻
　　唯鸣于法声　　众生多诳惑
　　乘方便及者　　当说如真实
　　言生及死者　　是名凡夫境
　　此之颠倒见　　富娄那未尽
　　生死及彼此　　世间人言语
　　无言语法中　　假以语言说

　　尔时长老富娄那弥多罗尼子。闻此偈已欢喜称赞。即便白佛作如是言。希有婆伽婆。希有修伽陀。此之善思离车童子。乃有如是甚深智慧难可度量。是时佛告富娄那言。如是如是。汝富娄那如汝所说。
　　尔时世尊。问于善思离车童子作如是言。善思童子。汝今欲为何谁证于阿耨多罗三藐三菩提。是时善思离车童子。即以偈颂而答佛言。
　　佛最胜世尊　　知而故问我
　　欲为谁著铠　　今当真实宣
　　我无所为人　　亦无著铠者
　　甚深上法中　　无受化众生
　　众生非众生　　一切皆无有
　　此处不迷惑　　彼名为世尊
　　如是生解法　　如实际常处
　　非一非无异　　此甚深最上
　　我当令觉众　　彼众生亦无
　　众生体既无　　彼中何有智
　　智慧及众生　　性毕竟非有
　　若能如是解　　彼名世智人

　　尔时善思离车童子。说是偈已而白佛言。大圣世尊。我若当来自觉了知如是法已。为诸众生作如是说。是时长老阿难比丘。于大众中即从座起而白佛言。世尊。希有婆伽婆。希有修伽陀。此之善思离车童子乃能如是宣说甚深微妙法句。不染著句无倚著句。此深法中天人世间恐怖迷没。世尊。如是实性甚深法中谁不欲行。惟有昔于甚深法中有因缘者乃能生信。尔时阿难欲重宣此义。而说偈言。
　　犹如聚真金　　遥观妙显赫
　　此善思童子　　处在大众中
　　譬如须弥山　　安住于海内
　　如是善说法　　弥覆此世间
　　无有及非无　　善思童子说
　　如是彼实际　　实际亦空无
　　汝今说此时　　不曾生恐怖
　　善思汝如是　　我云何得知

　　尔时善思离车童子闻是语已。即还以偈报阿难言。
　　我已誓舍身　　著此无为铠
　　无望故求道　　多闻如是知
　　为五欲所迷　　堕于可畏狱
　　今见无上尊　　我云何不喜
　　世尊大慈愍　　化度诸众生
　　我身不坠伤　　今在佛前住
　　虚空及我体　　此二悉是无
　　身及空既无　　云何当畏坏
　　佛身及空体　　真实不可分
　　能有此忍心　　彼中无怖畏
　　虚空及大地　　真如中悉无
　　我今真实知　　是故无恐怖
　　虚空遍大地　　毕竟不可得
　　无真无生故　　真实无惊畏
　　虚空无有高　　下处亦无有
　　如是法知者　　彼无虚可惊

　　尔时善思离车童子说是偈已。佛即问言。善思童子。汝不畏耶。是时善思即答佛言。善哉世尊。我实无畏。佛复更问善思童子。汝不恐耶。善思答言。善哉世尊。我实无恐。佛复问言。善思童子。汝不怖耶。善思答言。善哉世尊。我实不怖。
　　尔时世尊赞善思言。善哉善哉。善思离车。真实善哉。汝今乃能如是不畏不恐不怖。佛因此事即为善思。而说偈言。
　　有有故怖生　　彼有不可得
　　能定此忍者　　彼即近菩提
　　取相言众生　　而众生无有
　　能如是了达　　彼即住真乘
　　菩提无得人　　不得得不得
　　离此得不得　　恐怖心则无
　　若能如是知　　有无皆不住
　　善思汝当识　　此路趣菩提

　　尔时世尊说此偈已。复告善思作如是言。善思童子。是故菩萨摩诃萨等。若欲速疾安乐得成阿耨多罗三藐三菩提者。当应须念常相乐相我相净相。及众生相寿命养育福伽罗相。此相即是阿耨多罗三藐三菩提真正直路。善思童子。我于往昔发心行于菩萨行时。常念此路。以是义故我乘此路得至菩提。然其此路无有一法而可得者。此即是我无上菩提。
　　尔时世尊欲重宣此义。而说偈言。
　　我虽说常相　　其常非是有
　　既知无有常　　即无有诤竞
　　有著乐相者　　乐亦无真实
　　此是颠倒见　　分别福伽罗
　　若知诸法真　　各各无集处
　　彼等不作相　　命及福伽罗
　　路非是菩提　　非路亦复尔
　　我说此本性　　诸法无处所
　　本性及众物　　智者不分别
　　善思汝当知　　此路向菩提
　　若著如是路　　彼佛非行道
　　若著有相者　　彼不知诸法
　　亦不能乘乘　　诸佛所怜愍
　　无有人能行　　此寂甚深处
　　一切处无物　　彼物不可物
　　既无有物故　　彼乐无处生
　　诸乐及诸苦　　此路如虚空
　　能得如是觉　　彼心得解脱
　　我虽说我相　　此法亦无有
　　既无有我所　　亦复无有智
　　既无有智知　　此即智境界
　　寿命分别有　　其相毕竟空
　　无有言知者　　小智即迷惑
　　我相及寿命　　本性非是有
　　本性及诸物　　此愚痴境界
　　彼等不能近　　不思议佛乘
　　不闻深经典　　复不读诵持
　　此经典不说　　无有诸法相
　　我不得诸法　　说处亦复无
　　我昔坐道场　　无一智可证
　　此智我如是　　菩提不可得
　　菩提及道场　　此二无证者
　　凡夫辈分别　　诸佛说诸法
　　此是假名字　　诸佛甚深处
　　甚深及诸佛　　此是魔境界
　　不闻此经典　　佛世尊所说
　　彼等不知味　　诸法利益处
　　菩萨行苦行　　其行无知故
　　言佛及菩提　　此二不可见
　　如是思惟已　　妄言诸佛说
　　称有诸境界　　倚之而生著
　　既有染著处　　彼等不见我
　　若有诸众生　　成就甚深智
　　彼等大唱说　　诸佛不思议
　　是故汝善思　　欲知甚深法
　　精勤当用心　　即知法真实
　　彼法实无碍　　故名为甚深
　　如是说之时　　名为不可得
　　众生颠倒见　　此非彼境界
　　非以禅定求　　可知真实义
　　三昧非三昧　　空中不可得
　　此非智境界　　无智亦复然
　　虽令觉彼际　　亦非智境界
　　此法从缘有　　甚深即能入
　　若有乐寂静　　则无有彼此
　　若心能信乐　　正说此经处
　　彼非一佛边　　昔种诸善根
　　于多诸佛所　　乃能受持此

　　尔时世尊说此偈已。复告善思离车童子作如是言。善思童子。以是义故。诸大菩萨摩诃萨等。一切应当著如是铠。于世间中所有恐怖惊畏之处。应于彼中不生惊畏恐怖之意。发于此心如是著铠。是时善思即白佛言。大圣世尊。我信如是而世间中所不信处。
　　尔时世尊复告善思童子。有诸菩萨摩诃萨等行于甚深。有如是相有如是瑞有如是形。彼等一切诸善丈夫。观于世间无有诸法可优劣者。既见一切诸法平等无有优劣。如是知已而心不畏不怖不惊。
　　断一切诸法如是知已而不惊。不断一切诸法如是知已而不怖。
　　有一切诸法如是知已而不惊。无一切诸法如是知已而不畏。
　　聚一切诸法如是知已而不惊。散一切诸法如是知已而不畏。
　　和合一切诸法如是知已而不惊。不和合一切诸法如是知已而不畏。
　　嫌一切诸法如是知已而不惊。不嫌一切诸法如是知已而不畏。
　　思念一切诸法如是知已而不惊。不思念一切诸法如是知已而不畏。
　　造作一切诸法如是知已而不惊。不造作一切诸法如是知已而不畏。
　　境界一切诸法如是知已而不惊。非境界一切诸法如是知已而不畏。
　　欢喜一切诸法如是知已而不惊。非欢喜一切诸法如是知已而不畏。
　　世谛一切诸法如是知已而不惊。非世谛一切诸法如是知已而不畏。
　　寂静一切诸法如是知已而不惊。非寂静一切诸法如是知已而不畏。
　　解一切诸法如是知已而不惊。不解一切诸法如是知已而不畏。
　　持戒一切诸法如是知已而不惊。破戒一切诸法如是知已而不畏。
　　明一切诸法如是知已而不惊。无明一切诸法如是知已而不畏。
　　有名一切诸法如是知已而不惊。无名一切诸法如是知已而不畏。
　　一切法出如是知已而不惊。一切法不出如是知已而不畏。
　　一切法怖如是知已而不惊。一切法不怖如是知已而不畏。
　　一切法生如是知已而不惊。一切法不生如是知已而不畏。
　　一切法死如是知已而不惊。一切法不死如是知已而不畏。
　　一切法菩提如是知已而不惊。一切法非菩提如是知已而不畏。
　　一切法涅槃如是知已而不惊。一切法非涅槃如是知已而不畏。能作如是说法之时。是名菩萨不畏不惊不恐不怖。
　　尔时世尊说是语已。欲为善思重宣此义。而说偈言。
　　一切法无有　　真如不迷惑
　　诸法无有故　　彼相即寂灭
　　诸法无优劣　　此彼悉皆无
　　一切法无故　　真实亦复无
　　诸法有优劣　　此彼亦各无
　　诸法既悉空　　则无有诤竞
　　一切法既无　　本性何有性
　　其性无有故　　云何有坏灭
　　诸法有断耶　　智者无此念
　　但假有断名　　求断处不得
　　欲断一切法　　微细求觅无
　　毫末及众多　　诸法皆无有
　　诸法无有者　　此亦是言说
　　彼中如是无　　但有中示现
　　一切法无形　　但有相中现
　　有有及无有　　一切皆假名
　　一切法有合　　示现不合者
　　真如无合故　　毕竟无有物
　　诸法无和合　　无作无灭者
　　如是亦不得　　诸法各各无
　　诸法不可得　　彼等前际无
　　本际既无故　　故名为实际
　　一切法欢喜　　欢喜不可得
　　既无有诸法　　彼亦不可说
　　诸法无欢喜　　彼等二皆无
　　真如中无物　　此是甚深相
　　一切法无嫌　　真如中无我
　　真如无有故　　彼无有嫌处
　　涅槃无赞叹　　彼法不可得
　　诸法无有故　　故名为涅槃
　　诸法无明者　　真如中示现
　　此是假名说　　是故名为思
　　诸法无思者　　此法无定处
　　是故无众生　　此是诸法体
　　一切法如幻　　彼幻不可得
　　诸法不得故　　说有为诸行
　　诸法既无为　　此彼真如体
　　无有诸法处　　故言无有边
　　虽言有境界　　境界实无有
　　而凡夫所说　　故名为境界
　　诸境界虚妄　　故说无境界
　　说无有境界　　是境界真相
　　言一切法体　　彼等无有数
　　彼等既无有　　寂定汝等知
　　无得言有得　　示现有得处
　　得无得之处　　示现故有得
　　彼处无持戒　　及破戒亦无
　　无行及无戒　　如是诸法相
　　一切法悉无　　故名为无明
　　无有诸法故　　汝当知是明
　　诸法名字者　　彼名实无有
　　既无有法名　　当知是涅槃
　　说有受名者　　以受故示现
　　是处无有受　　故言受示现
　　无有为有相　　示现名为有
　　诸法中离有　　故言常无有
　　如见幻华已　　愚痴言有相
　　有有无有知　　是处智无惑
　　法生处不知　　此二不可得
　　愚痴人故言　　说此为生处
　　诸法若有生　　应说当有死
　　生处及死处　　此二不可得
　　一切法皆空　　诸法不可得
　　善思汝当知　　我说如是法
　　菩提不可作　　是处作者无
　　若当得菩提　　应即见三界
　　若分别菩提　　彼不行菩提
　　行行及菩提　　彼等无分别
　　一切有真实　　真实无有处
　　真实无得故　　此是涅槃相
　　毕竟无出者　　彼无处可得
　　无有诸物故　　不灭复不灭
　　若能知此义　　诸法无真实
　　彼等无可生　　即不相诤竞
　　说此甚深法　　若无恐怖时
　　汝应知彼人　　真实是菩萨

　　尔时世尊说此语已。善思童子复更以偈。重白佛言。
　　世尊利益我　　出现于世间
　　说此法相时　　我无有疑惑
　　今者具足满　　佛出不思议
　　我诸见网薄　　今得脱魔网
　　我已断生死　　已住道场内
　　如来说相时　　断除我疑结
　　为我说得处　　摧灭诸见等
　　无畏益世间　　善去我心垢


　　　　善思童子经卷上



　　　　善思童子经卷下

　　　　隋天竺三藏阇那崛多译
　　尔时世尊。复告善思离车童子作如是言。善思童子。此菩萨行无虚妄行。善思童子。此菩萨行是哀愍行。善思童子。此菩萨行是无患行。能断一切诸过患故。慈怜一切诸众生故。善思童子。此菩萨行甚深微妙无有相行。善思童子。此菩萨行真实能离一切欲相。善思童子。此无欲行无爱憎故。善思童子。此菩萨行一切众生平等心行。其心毕竟无所得故。善思童子。此菩萨行大慈悲行。于一切法无有得故善思童子。此菩萨行大布施行。无有施故。善思童子。此菩萨行不虚诳行。不受一切后身报故。善思童子。此菩萨行无恼忍行。现无诤故。善思童子。此菩萨行发誓愿行。舍懒惰故。善思童子。此菩萨行是三昧行。以寂静故。善思童子。此菩萨行是智慧行。于一切法无有得故。善思童子。此菩萨行是无畏行。心无恐故。善思童子。此菩萨行是无碍行。成就如来诸智力故。善思童子。此菩萨行是增益行。入智慧门无有著故。善思童子。此菩萨行观十方行。无染著故。
　　尔时世尊。欲为善思重宣此义。而说偈言。
　　无疑惑行者　　为诸菩萨说
　　疑惑及诸行　　此二不可得
　　为诸菩萨说　　有行无行处
　　若知此行处　　彼等无诤竞
　　摄受一切法　　为诸菩萨说
　　无所有得处　　此行最为上
　　我行此行处　　彼则颠倒行
　　既住颠倒行　　彼无有畏处
　　此虽名诤行　　彼诤不可得
　　若能如是知　　彼行最上乘
　　此乘无有惊　　佛乘最为上
　　惊及无惊怖　　一切法假名
　　虽说诸行处　　一切不可得
　　一切既不得　　彼行最为上
　　此行甚深行　　愍于一切法
　　愍及甚深行　　皆从分别生
　　甚深及诸行　　是处二俱无
　　若知此际者　　彼于法无没
　　诸法无可染　　非法亦复然
　　此诸法本性　　当说无染处
　　无牢及无固　　此但是有现
　　无有名字处　　此句最为上
　　我虽说有爱　　彼处无恐怖
　　以无有物故　　彼处不生竞
　　此诸众生行　　此处无有真
　　若有知此者　　彼为善说行
　　此处无众生　　故我说众生
　　众生法一等　　此路最为上
　　心及有众生　　毕竟不可得
　　此名为最慈　　我前说大慈
　　世间大施主　　亦名大众生
　　常乐行布施　　故名大施主
　　法尚不可得　　况复当有边
　　大智菩萨辈　　故名为施主
　　佛既不可得　　法亦不思议
　　此戒不缺犯　　诸法无倚处
　　彼等不思议　　佛戒不思议
　　不分别戒行　　为诸菩萨说
　　忍向众生辈　　众生毕竟无
　　此是最胜忍　　我法行中说
　　心不可得故　　诤竞无处生
　　此是最上忍　　诸法不可得
　　菩萨无懈怠　　不被他毁辱
　　此名最精进　　名为不舍取
　　身心善质直　　能办于此行
　　是名最精进　　为诸菩萨说
　　菩萨能懒惰　　不发诸行等
　　能不舍不取　　彼住最精进
　　心界不可得　　若外若在内
　　故名最定心　　其心无有处
　　攀缘及心行　　真如中无有
　　不思彼三昧　　示现如是定
　　我说此三昧　　自在修伽陀
　　能行此行者　　我说彼得定
　　不以智能知　　有诸真如法
　　真如及智慧　　此二边无有
　　此法不可得　　此是识境界
　　法不以识知　　真体此处寂
　　能知如是者　　彼等名真念
　　菩萨真如行　　世所不能行
　　彼胜一切众　　为众生说法
　　彼无众生相　　况复有徒众
　　众生如幻化　　幻化亦无有
　　如是能说者　　彼无有恐怖
　　若我若他身　　此二俱无有
　　能有此智者　　彼无有惊惧
　　诸内及与外　　有相毕竟无
　　心无怯弱处　　即胜一切世
　　诸法无有碍　　犹如虚空行
　　既如虚空行　　法真如亦然
　　若能知此智　　菩萨无所畏
　　巧解一切法　　彼知众生行
　　既知无众生　　一切法亦然
　　界智巧解知　　彼界不可得
　　若入是法门　　此路最为胜
　　有能从此道　　即知众生行
　　境界及众生　　此二无有物
　　欲识诸法门　　须知此胜智
　　若内若有外　　智慧无集处
　　无碍诸法中　　故名为实际
　　诸法不思议　　故名为佛法
　　彼无所有处　　其处亦复无
　　若能如是行　　世间无障碍
　　智既无有碍　　故名为佛智
　　诸法不思议　　彼辈无真正
　　诸法既无体　　是觉诸佛法
　　佛及诸佛法　　此二俱无有
　　菩提无有故　　是名为佛道
　　乘此大乘者　　到法安乐处
　　此世最为胜　　人世不可得
　　凡世间所有　　一切处众生
　　彼菩萨为胜　　行此胜智者
　　能求此诸法　　佛法不思议
　　能得此诸法　　彼即近菩提
　　菩提及诸法　　此二毕竟无
　　能作如是行　　即近诸佛法
　　能行此行者　　不染诸世间
　　既无有染心　　彼去菩提近

　　尔时世尊说此偈已。复更重告善思离车童子作是言。复次善思。我今宣说若有菩萨摩诃萨等善著铠者。能于如是甚深经典能善说者。最妙微密善说之时。闻已其人能不惊怖不悔不没。如是菩萨摩诃萨等即得住于菩提道场。即得入于诸佛境界。即证无碍。即住无为解脱法门。又能巧住无得之行。即能观察一切十方。即能证得大慈大悲。即得诸佛十八不共法。即得无上最大灌顶。说此甚深微妙法时。能有信行能有思惟如是法者。诸佛已观彼等菩萨。一切诸佛已护持彼。若菩萨能信此行者。或有不信于此行者。亦为一切诸佛所知。若有能入此法门者。诸佛已知。若能信行此法门者。我当为于彼等作师。彼等则为随我出家。
　　尔时世尊。欲为善思重宣此义。而说偈言。
　　彼等证道场　　道场者即空
　　若不取菩提　　彼等即住智
　　诸法无有碍　　毕竟不可得
　　法既不可得　　解脱亦复然
　　诸佛智行者　　一切诸法处
　　及于诸法行　　世尊如是说
　　有碍无碍处　　愚痴作是心
　　佛及大菩萨　　不如是分别
　　虽观世间法　　世间毕竟空
　　智能观世间　　彼智亦无有
　　众生及诸佛　　一种无分别
　　既无分别处　　彼慈最为胜
　　法界广大性　　众生界亦然
　　大智诸菩萨　　不如是思惟
　　虽复欲起慈　　彼慈实无体
　　慈体及无性　　非众生境界
　　若五指量空　　先无今亦无
　　诸世间亦然　　此慈最为胜
　　诸法无上者　　名为诸佛法
　　彼等无得处　　此即是真体
　　世尊大慈悲　　无有形与色
　　如是无色法　　是行名世间
　　虚空无有边　　境界不可执
　　诸佛如是法　　智者行此顺
　　是即无上智　　而智不可得
　　智既无得处　　彼处实无有
　　此岸及彼岸　　若思惟若见
　　彼等无此行　　甚深是名相
　　若知此等法　　一切处平等
　　于我法行中　　不假求知识
　　若作取舍心　　分别二见处
　　此事言有者　　彼非善知识
　　有言此法成　　或言此法灭
　　善思此比丘　　非是我弟子
　　言证苦灭者　　毕竟不可得
　　如是说法师　　彼非说我法
　　诸法无起处　　何言诸法集
　　无起处说灭　　彼等远我法
　　如是寂法中　　无有分别处
　　诸法既无有　　灭处亦复无
　　若有诤竞心　　岂名说寂灭
　　善思汝知此　　彼不名真实
　　说道及与法　　此是示现有
　　既示现有处　　彼假现有路
　　我说诸菩萨　　未来世大智
　　能作如是行　　彼依此境界
　　能行此行者　　诸佛说甚深
　　彼已供养我　　利益诸含识
　　能持此经典　　诸大智菩萨
　　彼于未来世　　住持诸法故
　　我所说诸法　　常住无分别
　　此即是菩提　　离此无别道

　　尔时世尊说是法已。是时善思离车童子。于诸法中即便证得无生顺忍。既得证彼无生忍已。远离一切世间忧喜得大欢乐。即更飞腾上虚空中。离地高于七多罗树。
　　尔时世尊。当于彼时即便微笑。而诸世尊。有如是法微笑之时。从其面门出种种光其光杂色。所谓青黄赤白红缥绿绀颇梨。彼之光明如是遍照无量无边诸佛世界。乃至有顶大梵天宫。照已还回至于佛所围绕三匝。绕已从于佛顶而入。当入之时此之大地。具足六种十八相动。动遍动等遍动。踊遍踊等遍踊。没遍没等遍没。震遍震等遍震。吼遍吼等遍吼。觉遍觉等遍觉。
　　尔时上界虚空之中。天雨种种细栴檀末。沉水末香及天华雨。天诸种种微妙音声自然而作。此之三千大千世界清净庄严。犹如北方郁单越国。庄严华丽一种无殊。此之三千大千世界亦尔无异。
　　尔时长老阿难比丘。从座而起整理衣服。偏袒右肩右膝著地。合掌向佛而白佛言。希有世尊。未审如来有何因缘微笑放光。诸佛世尊非无因缘而放光明。作是语已即便以偈。而白佛言。
　　诸佛世间最胜尊　　微笑放光必有以
　　利益之处愿尊说　　有此瑞相何因缘
　　虚空天雨华　　供养世尊故
　　欢喜皆歌啸　　称赞说此经
　　三千世界中　　种种庄严净
　　犹如郁单越　　光普照十方
　　如昔诸世尊　　其中授记者
　　佛出光照讫　　回入佛顶中
　　世尊所放光　　其光种种色
　　从佛面门出　　为我说此因

　　尔时世尊。即以偈告长老阿难。作如是言。
　　此童子善思　　宿植善根厚
　　当于未来世　　成佛两足尊

　　尔时世尊。说此偈已告阿难言。阿难。此之善思离车童子。从今已去供养恭敬亿那由他阿僧祇劫诸佛如来。承奉不违彼诸佛教。又复供养彼诸世尊。衣服汤药房舍卧具四事皆足。彼诸如来灭度之后供养舍利。以种种宝而用作塔其一一塔各各皆高百千由旬。于彼一切诸宝塔中安置舍利。以诸名香供养彼塔。复将一切华鬘校饰。一切诸宝一切诸幡。种种妙华及栴檀末沉水末等。而以散上。复将最妙种种音声以供养之。供养彼诸多陀阿伽度阿罗诃三藐三佛陀已。舍最后身而得作佛。名为净月多陀阿伽度阿罗诃三藐三佛陀。出现于世善逝世间解无上士调御丈夫天人师佛世尊。
　　尔时世尊。欲为阿难及诸大众重宣此义。而说偈言。
　　若满十方界　　诸宝妙珍奇
　　布施佛世尊　　及诸菩萨众
　　得闻此法相　　如大圣所宣
　　校量财施功　　此福多于彼

　　尔时长老舍利弗。闻佛世尊说此校量功德语已。即更以偈而白佛言。
　　世尊说此经　　甚深最微妙
　　而不说名字　　我等云何持
　　此经典所明　　诸法皆平等
　　无有得不得　　希有佛善说
　　有漏及有为　　无漏无为法
　　此经不分别　　世尊善巧说
　　世间出世间　　世谛第一义
　　二界无有异　　此经如是说
　　佛所说诸行　　方便为众生
　　真理皆悉无　　世尊金口说
　　诸佛及诸法　　彼等一切无
　　能所乘并空　　希有佛善说
　　十方诸世尊　　所说诸法相
　　彼等无真体　　此经如是行
　　善哉大圣尊　　善哉最胜智
　　此经名云何　　为我等解说
　　智慧此语已　　今日决诸疑
　　八功德相圆　　音声告于彼
　　欲知此经者　　名为灌顶王
　　虽言灌顶王　　灌顶亦无有
　　能持此经者　　诸佛说彼人
　　于天人世间　　当为如宝塔
　　我说是经处　　听众有八千
　　多种诸善根　　发无上道意
　　彼等于来世　　决作无上尊
　　得闻此妙经　　难思议福德
　　止住安隐处　　甚深善根中
　　彼乃如是能　　受持此经典
　　系念专读诵　　此之灌顶王
　　彼等人辈于　　诸法无疑惑
　　此不说初忍　　第二忍亦无
　　诸法相既空　　云何有说处
　　若人受持此　　灌顶王经典
　　彼作如是等　　诸法乘辩才
　　若有智女人　　受持此经典
　　速舍女杂秽　　罪业不净身
　　一智一切知　　一切智一知
　　此是持诸法　　此经中具说
　　此经所说法　　入处如虚空
　　我说此入道　　作诸法光明
　　即知种种名　　处处有多种
　　虽复说诸法　　彼法不可得
　　所有无言体　　其相毕竟无
　　知是诸法门　　是名受持法
　　言无诸法者　　彼处有无无
　　此是法体相　　名为陀罗尼
　　若人欲无边　　一切光明照
　　当持此经典　　善说灌顶王
　　欲求法界边　　此中已说讫
　　彼界不可得　　故名陀罗尼
　　一切法甚深　　法者无得处
　　既无法得处　　彼处无常无
　　若成就辩才　　智深远无碍
　　乃能知此义　　是经无所著
　　如阿耨达龙　　于空中降雨
　　彼无有心想　　名不可思议
　　若欲广多宣　　种种辩才说
　　依此经中学　　无倚一切法
　　彼法无来处　　善说如此经
　　诸法无有生　　如此经所说
　　如日光明照　　彼光无处来
　　此经如是明　　法光常充满
　　来世善男子　　欲无尽辩才
　　当学灌顶王　　善说此法本
　　速得无碍辩　　甚深不思议
　　若学灌顶王　　世多作利益
　　若不修此法　　无上灌顶王
　　彼人不受持　　如是无譬喻
　　彼等四部众　　远我法行中
　　不解此义人　　无义可能义
　　若有四部众　　能行此行时
　　无上诸法中　　即为世间眼
　　如忉利宫殿　　显现高巍巍
　　此经典亦然　　世间最为最
　　如立须弥顶　　睹见世间人
　　如是住此经　　观见一切法
　　如人暗夜中　　秉高大火炬
　　彼人所行处　　终无诸黑闇
　　此经光所照　　明见一切法
　　能持此经者　　彼无诸闇黑
　　譬如日光焰　　一切处悉明
　　此经典亦然　　能出多种法
　　又如虚空月　　放光明流转
　　如是此经典　　遍照十方界
　　此印诸法印　　一切印中印
　　故遣住此印　　为诸菩萨辈
　　如欲印虚空　　本无亦不住
　　虚空及与印　　此二是分别
　　如是佛及法　　此经中所说
　　诸佛不可说　　诸法亦复然
　　如王舍命时　　殷勤善嘱授
　　敕诸大臣等　　财付我诸子
　　如是圣法身　　我昔修习得
　　阿难汝来世　　付嘱诸菩萨
　　我以说此经　　为诸菩萨辈
　　能持是经者　　此人福甚多
　　能信受此经　　依灌顶王说
　　彼人若致疑　　我当不作佛
　　人欲自在辩　　于诸法无碍
　　应当学此经　　我善说灌顶
　　世间说诸法　　彼是菩提道
　　知已莫应怠　　此经当读诵
　　彼等正信人　　于世间无惑
　　既读诵此经　　复能为他说
　　此是诸佛法　　为诸菩萨说
　　得闻此经已　　甚深难思议
　　当说此经时　　十方一切佛
　　微笑放光明　　各言善说此
　　竖立大胜幢　　法幢不思议
　　此经四句偈　　为大众演说
　　巧行多方便　　不思议法中
　　能持此经者　　兼复为他说
　　彼人共佛语　　证法无上尊
　　能持此经者　　不思议灌顶

　　尔时世尊说此偈报舍利弗已。复更重告长老阿难作如是言。阿难。若有比丘或比丘尼诸优婆塞及优婆夷。于当来世有能信心听此经典受持读诵。彼人当得最大福德。其福德聚不可称量无有边际。譬如空界。无有人能量知边际。如是如是。长老阿难。此法本中有能受持一四句偈。或自读诵或为他说。彼人所得功德善根。亦不可量亦不可说无有边际。
　　尔时世尊欲为阿难及诸大众重宣此义。而说偈言。
　　若能读诵此　　无边方便身
　　利益多众生　　灌顶王怜愍
　　假使我今说　　虚空可度量
　　欲比校斯经　　不可得穷尽
　　十方一切佛　　世中无上尊
　　若受持此经　　悉皆供养彼
　　十方一切佛　　断生死法王
　　能持此经人　　名已供养彼
　　十方诸世界　　除断十恶根
　　闻此经典人　　能供彼诸圣
　　我未来诸佛　　及过去如来
　　现在十方中　　两足尊无上
　　能作师子吼　　彼悉供养之
　　能受持此经　　诸佛所宣说
　　持资财供养　　此非正智人
　　若能持此经　　供养中为最
　　一切十方界　　满七宝行檀
　　以供诸世尊　　劣持此经福
　　若学此经典　　一如灌顶王
　　此敬诸如来　　真实如中显
　　我所说诸法　　诸佛不可得
　　彼闻不惊怖　　即是供世尊
　　此供养甚深　　世间无解者
　　不取及不舍　　此供养最胜
　　诸佛及诸法　　一切不取舍
　　此供养最胜　　诸佛世尊叹
　　往昔定光佛　　我供养此法
　　此供最为胜　　为诸菩萨说
　　于时彼佛边　　我持此供养
　　彼佛授我记　　汝当得作佛
　　若当欲作佛　　复为众生最
　　应成就此路　　是名供养佛
　　我如是供养　　今得成佛道
　　洞达一切法　　堪受天人供
　　所有诸佛法　　世间无上尊
　　乘此最胜供　　诸供养中最
　　证于佛境界　　智慧不思议
　　能作师子吼　　如我今无畏
　　作师子吼已　　得诸法自在
　　解脱众生辈　　入无漏涅槃

　　尔时世尊说此经已。善思童子及毗耶离。一切大众天龙夜叉乾闼婆阿修罗人非人等。闻佛所说皆悉信受。欢喜奉行。

　　　　善思童子经卷下


