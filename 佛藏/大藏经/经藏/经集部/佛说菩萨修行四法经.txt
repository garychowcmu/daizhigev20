  佛说菩萨修行四法经
　　唐 地婆诃罗译




　　　　佛说菩萨修行四法经

　　　　大唐天竺三藏地婆诃罗译
　　如是我闻。一时佛在舍卫国祇树给孤独园。与大比丘众千二百五十人俱。尔时世尊告诸比丘。汝等已得无量善利。当求无上佛大菩提。何以故。佛菩提者。世出世间无等等故。若未来世诸众生等。发意欲求佛菩提者。当修四法。何等为四。一者当发大菩提心。宁失身命不应退转。二者应当亲近善友。宁失身命不应远离。三者应修忍辱柔和。宁失身命不生嗔恚。四者当依寂静之处。宁失身命不思愦闹。诸善男子。如是四法。菩萨摩诃萨应当修学。尔时世尊。即说偈言。
　　诸欲求胜果　　当发菩提心
　　策勤精进行　　须依善知识
　　忍辱佛所赞　　称为有力人
　　空闲圣所居　　无畏犹师子

　　尔时世尊说此偈已。复作是言。诸有智慧大慈悲者。能修如上四种之法。其人则能解脱生死出离魔网。成等正觉得大涅槃。尔时世尊说此经已。彼诸比丘及诸菩萨。闻佛所说皆大欢喜。信受奉行作礼而去。

　　　　佛说菩萨修行四法经


