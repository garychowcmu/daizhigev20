  佛说首楞严三昧经
　　姚秦 鸠摩罗什译




　　　　佛说首楞严三昧经卷上

　　　　后秦龟兹国三藏鸠摩罗什译
　　如是我闻。一时佛在王舍城耆阇崛山中。与大比丘僧三万二千人俱。菩萨摩诃萨七万二千。众所知识得陀罗尼。成就辩才乐说无尽。安住三昧而不动转善能了知无尽之慧。得深法忍入深法门。于诸无量阿僧祇劫。所修善法皆悉成就。摧伏众魔降诸怨敌。摄取最尊严净佛土。有大慈悲诸相严身。于大精进得到彼岸。善知一切言辞方便。所行威仪具足清净。悉以得住三解脱门。以无碍智通达三世。发决定心不舍一切。忆念义趣堪忍智慧。其诸菩萨德皆如是。其名曰转不退法轮菩萨。发心即转法轮菩萨。无碍转法轮菩萨。离垢净菩萨。除诸盖菩萨。示净威仪见皆爱喜菩萨。妙相严净王意菩萨。不诳一切众生菩萨。无量功德海意菩萨。诸根常定不乱菩萨。实音声菩萨。一切天赞菩萨。陀罗尼自在王菩萨。辩才庄严菩萨。文殊师利法王子菩萨。弥勒菩萨。须弥顶王菩萨。海德宝严净意菩萨。大严净菩萨。大相菩萨。光相菩萨。光德菩萨。净意菩萨。喜王菩萨。坚势菩萨。坚意菩萨。如是等菩萨摩诃萨七万二千人。及三千大千世界所有释梵护世天王。并诸天龙夜叉乾闼婆阿修罗迦楼罗紧那罗摩睺罗伽人与非人。众所知识多种善根。乐大法者皆来集会。
　　尔时坚意菩萨。在大会中作是念言。我于今者。当问如来以是所问。欲守护佛种法种僧种。令诸魔宫隐蔽不现。摧伏自大增上慢者。未种善根者今当令种。已种善根者当令增长。若有未发阿耨多罗三藐三菩提心者当令发心。已发心者令不退转。已不退者当令疾得阿耨多罗三藐三菩提。计有所得住诸见者。皆悉令发舍离之心。乐小法者令不疑大法。乐大法者令生欢喜。作是念已即从座起。偏袒右肩右膝著地。合掌向佛白佛言。世尊。我今欲于如来法中少有所问。唯愿听许。佛告坚意。随汝所问。吾当解说令汝欢喜。坚意菩萨白佛言。世尊。颇有三昧。能令菩萨疾得阿耨多罗三藐三菩提。常得不离值见诸佛。能以光明普照十方。得自在慧以破诸魔。得自在智。获自然智。得无生智。能不随他得。不断辩才。尽未来际得如意足受无量命。乐声闻者示声闻乘。乐辟支佛者示辟支佛乘。乐大乘者为示大乘。通达声闻法而不入声闻道。通达辟支佛法而不入辟支佛道。通达佛法而不毕竟灭尽。示现声闻形色威仪。而内不离佛菩提心。示现辟支佛形色威仪。而内不离佛大悲心。以如幻三昧力。示现如来形色威仪。以善根力。示现在于兜率天上。现受后身入于胞胎。初生出家坐佛道场。以深慧力现转法轮。以方便力现入涅槃。以三昧力。现分舍利。以本愿力现法灭尽。唯然世尊。行何三昧。能令菩萨示现如是诸功德事而不毕竟入于涅槃。佛告坚意菩萨言。善哉善哉。坚意。能问如来如是之义。当知汝能多所饶益安乐众生。怜愍世间利安天人。今世后世菩萨蒙益。当知汝已深种善根。供养亲近过去无量百千亿佛。遍行诸道降魔怨敌。于佛法中得自在智。教化守护诸菩萨众。已知一切诸佛法藏。曾于恒河沙等佛所。成就问答。坚意。如来于此众会之中。不见天龙夜叉乾闼婆及诸声闻求辟支佛者能作是问。唯有汝等大庄严者。乃能启发如是之问。汝今谛听善思念之。吾当为汝说诸菩萨成就三昧。得是功德复过于此。坚意白佛言。愿乐欲闻。佛告坚意。有三昧名首楞严若有菩萨得是三昧。如汝所问。皆能示现于般涅槃而不永灭。示诸形色而不坏色相。遍游一切诸佛国土。而于国土无所分别。悉能得值一切诸佛。而不分别平等法性。示现遍行一切诸行。而能善知诸行清净。于诸天人最尊最上。而不自高憍慢放逸。现行一切魔自在力。而不依猗魔所行事。遍行一切三界之中。而于法相无所动转。示现遍生诸趣道中。而不分别有诸道相。善能解说一切法句。以诸言辞开示其义。而知文字入平等相。于诸言辞无所分别。常在禅定而现化众生。行于尽忍无生法忍。而说诸法有生灭相。独步无畏犹如师子。尔时会中诸释梵护世天王。一切大众皆作是念。我等犹尚未曾闻是三昧名字。何况得闻解说其义。今来见佛快得善利。皆共得闻说首楞严三昧名字。若善男子善女人求佛道者。闻首楞严三昧义趣信解不疑。当知是人必于佛道不复退转。何况信已受持读诵。为他人说如说修行。时诸释梵护世天王。皆作是念。我等今当为佛如来敷师子座正法座大上人座大庄严座大转法轮座。当令如来于我此座说首楞严三昧。是中人人各各自谓。唯我为佛敷师子座余人不能。尔时释梵护世天王各为如来敷师子座。庄挍清净端严高显。无量宝衣以敷其上。悉皆张施众妙宝盖。又以众宝而为栏楯。于座左右无量宝树枝叶间错行列相当。垂诸幢幡张大宝张。众宝交络悬诸宝铃。众妙杂华以散其上。诸天杂香烧以熏之。金银众宝光明间错。种种严净靡不具有。须臾之间于如来前。有八万四千亿那由他宝师子座。悉于众会无所妨碍。一一天子不见余座。各作是念。我独为佛敷师子座。佛当于我所敷座上说首楞严三昧。时诸释梵护世天王。敷座已竟。各白佛言。唯愿如来坐我座上说首楞严三昧。即时世尊现大神力。遍坐八万四千亿那由他师子座上。诸天各各见佛坐其所敷座上。不见余座。有一帝释语余释言。汝观如来坐我座上。如是释梵护世天王。各相谓言。汝观如来坐我座上。有一释言。如来今者但坐我座不在汝座。尔时如来。以诸释梵护世天王宿缘应度。又欲少现首楞严三昧势力。亦为成就大乘行故。令诸众会皆见如来遍在八万四千亿那由他宝师子座。一切大众皆大欢喜得未曾有。各从座起合掌礼佛。咸作是言。善哉世尊。威神无量。令诸天子各满所愿。其诸天子所为如来施设座者。见佛神力皆发阿耨多罗三藐三菩提心。俱白佛言。世尊。我等为欲供养如来。灭除一切众生苦恼。守护正法不断佛种。是故皆发阿耨多罗三藐三菩提心。愿令我等于未来世作佛如是威神之力。如今如来所作变现。尔时佛赞诸天子言。善哉善哉。如汝所说。为欲利益一切众生。发阿耨多罗三藐三菩提心是。为第一供养如来。时梵众中有一梵王。名曰等行。白佛言。世尊何等如来为是真实。我座上是。余座上是。佛告等行。一切诸法皆空如幻。从和合有无有作者。皆从忆想分别而起。无有主故随意而出。是诸如来皆是真实。云何为实。是诸如来本自不生。是故为实。是诸如来今后亦无。是故为实。是诸如来非四大摄。是故为实。诸阴入界皆所不摄。是故为实。是诸如来如先中后等无差别。是故为实。梵王。是诸如来等无差别。所以者何。是诸如来以色如故等。以受想行识如故等。以是故等。是诸如来以过去世如故等。以未来世如故等。以现在世如故等。以如幻法故等。以如影法故等。以无所有法故等。以无所从来无所从去故等。是故如来名为平等。如一切法等。是诸如来亦复如是。如一切众生等。是诸如来亦复如是。如诸一切世间佛等。是诸如来亦复如是。如一切世间等。是诸如来亦复如是。是故诸佛名为平等。梵王。是诸如来不过一切诸法如故。名为平等。梵王当知。如来悉知一切诸法如是平等。是故如来。于一切法名为平等。等行梵王白佛言。未曾有也。世尊。如来得是诸法等已。以妙色身示现众生。佛言。梵王。是皆首楞严三昧。本行势力之所致也。以是事故。如来得此诸法等已。以妙色身示现众生。说是法时。等行梵王及万梵天。于诸法中得柔顺忍。尔时如来还摄神力。诸佛及座皆不复现。一切众会唯见一佛。尔时佛告坚意菩萨。首楞严三昧。非初地二地三地四地五地六地七地八地九地菩萨之所能得。唯有住在十地菩萨。乃能得是首楞严三昧。何等是首楞严三昧。谓修治心犹如虚空(一)。观察现在众生诸心(二)。分别众生诸根利钝(三)。决定了知众生因果(四)。于诸业中知无业报(五)。入种种乐欲入已不忘(六)。现知无量种种诸性(七)。常能游戏华音三昧。能示众生金刚心三昧。一切禅定自在随意(八)。普观一切所至诸道(九)。于宿命智得无所碍(十)。天眼无障(十一)。得漏尽智非时不证(十二)。于色无色得等入智(十三)。于一切色示现游戏(十四)。知诸音声犹如响相(十五)。顺入念慧(十六)。能以善言悦可众生(十七)。随应说法(十八)。知时非时(十九)。能转诸根(二十)。说法不虚(二十一)。顺入真际(二十二)。善能摄伏众生之类(二十三)。悉能具足诸波罗蜜(二十四)。威仪进止未曾有异(二十五)。破诸忆想虚妄分别(二十六)。不坏法性尽其边际(二十七)。一时现身住一切佛所(二十八)。能持一切佛所说法(二十九)。普于一切诸世间中自在变身犹如影现(三十)。善说诸乘度脱众生常能护持三宝不绝(三十一)。发大庄严尽未来际而心未曾有疲惓想(三十二)。普于一切诸所生处常能现身随时不绝(三十三)。于诸生处示有所作(三十四)。善能成就一切众生(三十五)。善能识知一切众生(三十六)。一切二乘不能测量(三十七)。善能具知诸音声分(三十八)。能使一切诸法炽盛(三十九)。能使一劫作阿僧祇劫(四十)。阿僧祇劫使作一劫(四十一)。能使一国入阿僧祇国(四十二)。阿僧祇国使入一国(四十三)。无量佛国入一毛孔(四十四)。一切众生示入一身(四十五)。了诸佛土同如虚空(四十六)。身能遍至无余佛土(四十七)。使一切身入于法性皆使无身(四十八)。一切法性通达无相(四十九)。善能了知一切方便(五十)。一音所说悉能通达一切法性(五十一)。演说一句能至无量阿僧祇劫(五十二)。善观一切法门差别(五十三)。知善同异略广说法(五十四)。善知出过一切魔道(五十五)。放大方便智慧光明(五十六)。身口意业智慧为首(五十七)。无行神通常现在前(五十八)。以四无碍智能令一切众生欢喜(五十九)。现神通力通一切法性(六十)。能以摄法普摄众生(六十一)。解诸世间众生语言(六十二)。于如幻法无有所疑(六十三)。一切生处遍能自在(六十四)。所须之物随意无乏(六十五)。自在示现一切众生(六十六)。于善恶者皆同福田(六十七)。得入一切菩萨密法(六十八)。常放光照无余世界(六十九)。其智深远无能测者(七十)。其心犹如地水火风(七十一)。善于诸法章句言辞而转法轮(七十二)。于如来地无所障碍(七十三)。自然而得无生法忍(七十四)。得如实心诸烦恼垢所不能污(七十五)。使一切水入一毛孔不娆水性(七十六)。修集无量福德善根(七十七)。善知一切方便回向(七十八)。善能变化遍行一切诸菩萨行(七十九)。佛一切法心得安隐(八十)。已得舍离宿业本身(八十一)。能入诸佛秘密法藏(八十二)。示现自恣游戏诸欲(八十三)。闻无量法具足能持(八十四)。求一切法心无厌足(八十五)。顺诸世法而不染污(八十六)。于无量劫为人说法皆令谓如从旦至食(八十七)。示现种种癃残跛蹇聋盲喑哑以化众生(八十八)。百千密迹金刚力士常随护侍(八十九)。自然能观知诸佛道(九十)。能于一念示受无量无数劫寿(九十一)。现行一切二乘仪法而内不舍诸菩萨行(九十二)。其心善寂空无有相(九十三)。于众伎乐现自娱乐而内不舍念佛三昧(九十四)。若见若闻及触共住皆能成就无量众生(九十五)。能于念念示成佛道随本所化令得解脱(九十六)。示现入胎初生(九十七)。出家成就佛道(九十八)。转于法轮(九十九)。入大灭度而不永灭(一百)。坚意。首楞严三昧如是无量悉能示佛一切神力。无量众生皆得饶益。坚意。首楞严三昧。不以一事一缘一义可知。一切禅定解脱三昧。神通如意无碍智慧。皆摄在首楞严中。譬如陂泉江河诸流皆入大海。如是菩萨所有禅定。皆在首楞严三昧。譬如转轮圣王有大勇将诸四种兵皆悉随从。坚意。如是所有三昧门禅定门辩才门解脱门陀罗尼门神通门明解脱门。是诸法门悉皆摄在首楞严三昧。随有菩萨行首楞严三昧。一切三昧皆悉随从。坚意。譬如转轮圣王行时七宝皆从。如是坚意。首楞严三昧。一切助菩提法皆悉随从。是故此三昧名为首楞严。佛告坚意。菩萨住首楞严三昧。不行求财而以布施。大千世界及诸大海天宫人间。所有宝物饮食衣服象马车乘。如是等物自在施与。此皆是本功德所致。况以神力随意所作。是名菩萨住首楞严三昧檀波罗蜜本事果报。佛告坚意。菩萨住首楞严三昧。不复受戒于戒不动。为欲化导诸众生故。现受持戒行诸威仪。示有所犯灭除过罪。而内清净常无阙失。为欲教化诸众生故。生于欲界作转轮王。诸婇女众恭敬围绕。现有妻子五欲自恣。而内常在禅定净戒。善能了见三有过患。坚意。是名菩萨住首楞严三昧尸波罗蜜本事果报。
　　佛告坚意。菩萨住首楞严三昧。修行忍辱。毕竟尽故。众生不生而修于忍。诸法不起而修于忍。心无形色而修于忍。不得彼我而修于忍。不念生死而修于忍。以涅槃性而修于忍。不坏法性而修于忍。菩萨如是修行忍辱。而无所修亦无不修。为化众生生于欲界。现有嗔恨而内清净。现行远离而无远近。为净众生坏世威仪。而未曾坏诸法之性。现有所忍而无有法。常定不坏可以忍者。菩萨成就如是忍辱。为断众生多嗔恶心。而常称叹忍辱之福。亦复不得嗔恚忍辱。坚意。是名菩萨住首楞严三昧羼提波罗蜜本事果报。佛告坚意。菩萨住首楞严三昧。发大精进得诸善法。而不发动身口意业。为懈怠者现行精进。欲令众生随效我学。而于诸法无发无受。所以者何。菩萨悉知一切诸法。常住法性不来不去。如是远离身口意行。而能示现发行精进。亦不见法有成就者。现于世间发行精进。而于内外无所作为。常能往来无量佛国。而于身相平等不动。示现发行一切善法。而于诸法不得善恶。现行求法有所咨受。而于佛道不随他教。现行亲近和上诸师。而为一切诸天人尊。现勤请问。而内自得无障碍辩。现行恭敬。而为一切天人戴仰。现入胞胎。而于诸法无所染污。现有出生。而于诸法不见生灭。现为小儿。而身诸根悉皆具足。现行伎艺医方咒术文章算数工巧事能。而内先来皆悉通达。现有病苦。而已永离诸烦恼患。示现衰老。而于先来诸根不坏。示现有死。而未曾有生灭退失。坚意。是名菩萨住首楞严三昧精进波罗蜜本事果报。佛告坚意。菩萨住首楞严三昧。虽知诸法常是定相。而示众生诸禅差别。现身住禅化乱心者。而于诸法不见有乱。一切诸法如法性相。以调伏心于禅不动。现诸威仪来去坐卧。而常寂然在于禅定。示同众人有所言说。而常不舍诸禅定相。慈愍众生入于城邑聚落郡国。而常在定。为欲饶益诸众生故现有所食。而常在定。其身坚牢犹若金刚。内实不虚不可破坏。其内无有生藏熟藏大小便利臭秽不净。现有所食而无所入。但为慈愍饶益众生。于一切处无有过患。现行一切凡夫所行。而实无行已过诸行。坚意。菩萨住首楞严三昧。现在空闲聚落无异。现在居家出家无异。现为白衣而不放逸。现为沙门而不自高。于诸外道出家法中。为化众生而无所出家。不为一切邪见所染。亦不于中谓得清净。现行一切外道仪法。而不随顺其所行道。坚意。譬如导师将诸人众过险道已还度余人。如是坚意。菩萨住首楞严三昧。随诸众生所发道意。若声闻道。若辟支佛道。若发佛道。随宜示导令得度已。即复来还度余众生。是故大士名为导师。譬如牢船从于此岸。度无量人令至彼岸。至彼岸已还度余人。如是坚意。菩萨住首楞严三昧。见诸众生。堕生死水四流所漂。为欲度脱令得出故。随其所种善根成就。若见可以缘觉度者。即为现身示涅槃道。若见可以声闻度者。为说寂灭共入涅槃。首楞严三昧力故。还复现生度脱余人。是故大士名为船师。坚意。譬如幻师于多众前自现身死膀胀烂臭。若火所烧鸟兽所食。于众人前如是现身。得财物已而便还起以其善能学幻术故。菩萨如是住首楞严三昧。为化众生示现老死。而实无有生老病死。坚意。是名首楞严三昧禅波罗蜜本事果报。佛告坚意。菩萨住首楞严三昧。修行智慧诸根猛利。未曾见有众生之性。为欲化故说有众生。不见寿者命者。说有寿者命者。不得业性及业报性。而示众生有业业报。不得生死诸烦恼性。而说当知见生死烦恼。不见涅槃而说至涅槃。不见诸法有差别相。而说诸法有善不善。已能度至无碍智岸。现生欲界而不著欲界。现行色界禅而不著色界。现入无色定而生于色界。现行色界禅而生于欲界。现于欲界而不行欲界行。悉知诸禅及知禅分。自在皆能入禅出禅。为化众生随意所生。一切生处悉能受身。常能成就深妙智慧。除断一切众生诸行。为化众生现有所行。而于诸法实无所行。皆已出过一切诸行。久已灭除我我所心。而示现受诸所须物。菩萨成就如是智慧。有所施作皆随智慧。而未曾为业果所污。为化众生示现喑哑。而内实有微妙梵音。通达语言经书彼岸。不先思量当说何法。随所至众所说皆妙。悉能令喜心得坚固。随其所应而为说法。而是菩萨智慧不减。坚意。譬如男女若大若小。随所持器行诣水所。若泉若池渠河大海。随器大小各满而归。而此诸水无所减少。如是坚意。菩萨住首楞严三昧。随所至众若刹利众婆罗门众。若居士众释众梵众。至是诸众不加心力。能以善言皆令喜悦。随宜所应而为演法。然其智辩无所减少。坚意。是名菩萨住首楞严三昧般若波罗蜜本事果报。
　　佛告坚意。菩萨住首楞严三昧。众生见者皆得度脱。有闻名字有见威仪。有闻说法有见默然。而皆得度。坚意。譬如大药树王名为喜见。有人见者病皆得愈。如是坚意。菩萨住首楞严三昧。众生见者。贪恚痴病皆得除愈。如大药王名曰灭除。若斗战时用以涂鼓。诸被箭射刀矛所伤。得闻鼓声箭出毒除。如是坚意。菩萨住首楞严三昧。有闻名者。贪恚痴箭自然拔出。诸邪见毒皆悉除灭。一切烦恼不复动发。坚意。譬如药树名为具足。有人用根病得除愈。茎节心皮枝叶花果皆能除愈。若生若干若段段截。悉能除愈众生诸病。菩萨住首楞严三昧。亦复如是。于诸众生无时不益。常能灭除一切众患。谓以说法兼行四摄诸波罗蜜。令得度脱。若人供养若不供养有益无益。而是菩萨皆以法利令得安隐。乃至身死有食肉者。若诸畜生二足四足及诸鸟兽人与非人。是诸众生皆以菩萨戒愿力故。死得生天。常无病痛衰恼诸患。坚意。住首楞严三昧菩萨。犹如药树。
　　佛告坚意。菩萨住首楞严三昧。六波罗蜜世世自知不从他学。举足下足入息出息。念念常有六波罗蜜。何以故。坚意。如是菩萨。身皆是法行皆是法。坚意。譬如有王若诸大臣。百千种香捣以为末。若有人来索中一种。不欲余香共相熏杂。坚意。如是百千众香末中。可得一种不杂余不。不也世尊。坚意。是菩萨以一切波罗蜜熏身心故。于念念中常生六波罗蜜。坚意。菩萨云何于念念中生六波罗蜜。坚意。是菩萨一切悉舍心无贪著。是檀波罗蜜。心善寂灭毕竟无恶。是尸波罗蜜。知心尽相于诸尘中而无所伤。是羼提波罗蜜。勤观择心知心离相。是毗梨耶波罗蜜。毕竟善寂调伏其心。是禅波罗蜜。观心知心通达心相。是般若波罗蜜。坚意。菩萨住首楞严三昧。如是法门念念皆有六波罗蜜。尔时坚意菩萨白佛言。未曾有也。世尊。菩萨成就首楞严三昧。其所施行不可思议。世尊。若诸菩萨欲行佛行。当学是首楞严三昧。何以故。世尊。是菩萨现行一切诸凡夫行。而于其心无贪恚痴。于时众中有大梵王名曰成慈。白佛言。世尊。若菩萨欲行一切诸凡夫行。当学首楞严三昧。何以故。是菩萨现行一切诸凡夫行。而心无有贪恚痴行。佛言。善哉善哉。成慈。如汝所说。若菩萨欲行一切诸凡夫行。当学首楞严三昧。不念一切诸所学故。坚意菩萨白佛言。世尊。菩萨欲学首楞严三昧。当云何学。佛告坚意。譬如学射先射大准。射大准已学射小准。射小准已次学射的。学射的已次学射杖。学射杖已学射百毛。射百毛已学射十毛。射十毛已学射一毛。射一毛已学射百分毛之一分。能射是已名为善射。随意不空。是人若欲于夜闇中所闻音声若人非人不用心力射之皆著。如是坚意。菩萨欲学首楞严三昧。先当学爱乐心。学爱乐心已当学深心。学深心已当学大慈。学大慈已当学大悲。学大悲已当学四圣梵行。所谓慈悲喜舍。学四圣梵行已。当学报得最上五通常自随身。学是通已。尔时便能成就六波罗蜜。成就六波罗蜜已。便能通达方便。通达方便已得住第三柔顺忍。住第三柔顺忍已得无生法忍。得无生法忍已诸佛授记。诸佛授记已能入第八菩萨地。入第八菩萨地已得诸佛现前三昧。得诸佛现前三昧已常不离见诸佛。常不离见诸佛已能具足一切佛法因缘。具足一切佛法因缘已能起庄严佛土功德。能起庄严佛土功德已。能具生家种姓。能具生家种姓已。入胎出生。入胎出生已能具十地。具十地已。尔时便得受佛职号。受佛职号已便得一切菩萨三昧。得一切菩萨三昧已然后乃得首楞严三昧。得首楞严三昧已能为众生施作佛事。而亦不舍菩萨行法。坚意。菩萨若学如是诸法。则得首楞严三昧。菩萨已得首楞严三昧。则于诸法无所复学。何以故。先已善学一切法故。譬如学射能射一毛分不复学余。所以者何。先已学故。如是坚意。菩萨住首楞严三昧。于一切法无所复学。一切三昧一切功德皆已学故。尔时坚意菩萨。白佛言。世尊。我今欲说譬喻。唯愿听许。佛言便说。世尊。譬如三千大千世界大梵天王。自然普能遍观三千大千世界不加功力。如是菩萨住首楞严三昧。于一切法自然能观不用功力。又亦能知一切众生心心所行。佛告坚意。如汝所说。若菩萨住首楞严三昧者。悉知一切诸菩萨法一切佛法。
　　尔时会中有天帝释名持须弥顶。于此三千大千世界。最在边外。白佛言。世尊。譬如住于须弥山顶悉能睹见一切天下。菩萨如是住首楞严三昧。于诸声闻辟支佛行及诸一切众生之行。自然能观。尔时坚意菩萨。问是持须弥顶释。言汝从何许四天下来。住何须弥山顶。是释报言。善男子。若有菩萨得首楞严三昧。不应问其所住处也。所以者何。如此菩萨一切佛国皆是住处。而不著住处。不得住处。不见住处。坚意问言。仁者。得是首楞严三昧耶。释言。是三昧中宁复有得不得相耶。坚意言。不也。释言。善男子。当知菩萨行是三昧。于诸法中都无所得。坚意言。如汝辩者。必已得是首楞严三昧。释言。善男子。我不见法有所住处。于一切法无所住者。乃得首楞严三昧。善男子。住是三昧则于诸法都无所住。若无所住即无所取。若无所取即无所说。尔时佛告坚意菩萨。汝见是持须弥山释不。已见世尊。坚意。是释自然随意。能得首楞严三昧。住是三昧。于此三千大千世界诸帝释宫皆能现身。尔时此间释提桓因白佛言。世尊。若持须弥山释于诸释宫能现身者。我于一切帝释处所。何故不见。尔时持须弥山释语此释言。憍尸迦。若我今以实身示汝。汝于宫殿不复喜乐。我常至汝所住宫殿。汝不见我。尔时释提桓因白佛言。世尊。我欲见此大士成就妙身。佛言。憍尸迦。汝欲见耶。世尊。愿乐欲见。佛语持须弥山释言。善男子。汝示此释真实妙身。彼释即现真实妙身。尔时会中其诸释梵护世天王声闻菩萨。不得首楞严三昧者。身皆不现犹若聚墨。持须弥山释身如须弥山王。高大巍巍光明远照尔时佛身倍更明显。释提桓因白佛言。未曾有也。世尊。今此大士身色清净殊妙难及。是诸释梵护世天王身皆不现犹如聚墨。世尊。我于须弥山善妙堂上。著释迦毗楞伽摩尼璎珞。以是光明一切天众身皆不现。我今以此大士光明身不复现。所著宝璎珞亦无光色。佛告释提桓因。憍尸迦。若此三千大千世界满中。释迦毗楞伽摩尼珠。更有照明诸天摩尼珠。能令此珠皆不复现。憍尸迦。若此三千大千世界满中照明诸天摩尼珠。更有金刚明摩尼珠。能令此珠皆不复现。憍尸迦。若此三千大千世界满中。金刚明摩尼珠。更有诸明集摩尼珠。能令此珠皆不复现。憍尸迦。汝见是释所著诸明集摩尼珠不。已见世尊。但为此珠其光猛盛我眼不堪。佛告憍尸迦。若有菩萨得首楞严三昧。或作帝释。皆著如是摩尼璎珞。
　　尔时释提桓因白佛言。世尊。诸有不发阿耨多罗三藐三菩提心者。不得如是清净妙身。亦复失是首楞严三昧。于时瞿域天子语释提桓因言。诸声闻人已入法位。虽复称叹爱乐佛道无能为也。已于生死作障隔故。若人已发阿耨多罗三藐三菩提心者。今发当发。是人则应爱乐佛道。能得如是上妙色身。譬如有人从生而盲。虽复称叹爱乐日月。然其不蒙日月光明。如是声闻入法位者。虽复称叹爱乐佛法。而佛功德于身无益。是故若欲得此妙身大智慧者。当发无上佛菩提心。便得如是上妙色身。瞿域天子说是语时。万二千天子发阿耨多罗三藐三菩提心。
　　尔时坚意菩萨问瞿域天子言。行何功德转女人身。答言。善男子发大乘者不见男女而有别异。所以者何。萨婆若。心不在三界。有分别故有男有女。仁者所问。行何功德转女人身。昔事菩萨心无谄曲。云何而事。答言如事世尊。云何其心而不谄曲。答言。身业随口口业随意。是名女人心无谄曲。问言。云何转女人身。答言如成。问言。云何如成。答言。如转。问言。天子此语何义。答言。善男子。一切诸法中不成不转。诸法一味。谓法性味。善男子。我随所愿有女人身。若使我身得成男子。于女身相不坏不舍。善男子。是故当知。是男是女俱为颠倒。一切诸法及与颠倒。悉皆毕竟离于二相。坚意菩萨问瞿域言。汝于首楞严三昧。知少分耶。答言。善男子。我知他得身自不证。我念过世释迦牟尼佛。在净饭王家为菩萨时。于宫殿内众采女中夜半清净。尔时东方恒河沙等诸梵王来。有问菩萨乘者。有问声闻道者。菩萨各随所问而答。于梵众中有一梵王。不解菩萨所行方便。而作是言。仁者乃有如是智慧善答所问。云何贪爱王位色欲。余诸梵王了知菩萨智慧方便。语此梵言。菩萨不贪王位色欲。将为教化成就众生。处在居家现为菩萨。而今他方成就佛道转妙法轮。是梵闻已而作是言。得何三昧能作如是自在神变。余梵谓言。是首楞严三昧势力。善男子。我于尔时而作是念。菩萨住三昧。神力感应至未曾有。处在爱欲领理国事。而能不离如是三昧。我闻此已倍加恭敬。于菩萨所生世尊想。深发阿耨多罗三藐三菩提心。愿于来世亦当成就如是功德。善男子。我所见者如是少分。我唯知此首楞严三昧。当有无量不可思议功德势力。坚意白佛言。希有世尊。是瞿域天子。深心说此。皆是如来为作。善知识常所守护故。世尊。瞿域天子。不久亦当住首楞严三昧。得是自在神变势力。如今世尊所为无异。
　　坚意菩萨白佛言。世尊。今此会中宁有得是首楞严三昧者不。尔时会中有天子名现意。语坚意菩萨言。譬如贾客入于大海。而作是言。此大海中有摩尼珠。可持去不。汝语似是。所以者何。于今如来大智海会。其中菩萨成就法宝发大庄严。汝在中坐而作是问。于此会中宁有菩萨得是首楞严三昧者不。坚意。今此会中自有菩萨得首楞严三昧现帝释身。有现梵王身。有现诸天龙夜叉乾闼婆阿修罗迦楼罗紧那罗摩睺罗伽身。有得首楞严三昧现比丘比丘尼优婆塞优婆夷身。有得首楞严三昧以诸相好而自严身。自有菩萨为化众生现作女身形色相貌。有现声闻形色相貌。有现辟支佛形色相貌。坚意。如来自在随所至众。若刹利众婆罗门众若居士众。释众梵众诸护世众。随是诸众普能示现形色相貌。当知皆是首楞严三昧本事果报。坚意。若见如来所说法处。当知此中则有无量诸大菩萨。大智自在发大庄严于一切法自在行者。能随如来转法轮者。坚意菩萨白佛言。世尊。我今谓是现意天子。得此首楞严三昧。如其智慧辩才无碍神通如是。佛言。坚意。如汝所说。是现意天子。已住首楞严三昧。通达是三昧故能作是说。尔时佛告现意天子。汝可示现首楞严三昧本事少分。现意天子语坚意言。仁者。欲见首楞严三昧少势力不。答言。天子。愿乐欲见。现意天子善得首楞严三昧力故。即现变应。令众会者皆作转轮圣王三十二相而自庄严。及诸眷属七宝侍从。天子问言。汝见何等。坚意答言。我见众会皆作转轮圣王色相眷属七宝侍从。尔时天子复现众会。皆作释提桓因处忉利宫。百千天女作众伎乐围绕娱乐。复以神力。普令众会皆作梵王色相威仪。在于梵宫行四无量。又问坚意。汝见何等。答言。天子。我见众会皆是梵王。复现神力。普令众会皆作长老摩诃迦叶形色相貌。执持衣钵入诸禅定。行八解脱皆无有异。复现神力。普令众会皆如释迦牟尼佛身相好威仪。各有比丘眷属围绕。又问。坚意。汝见何等。答言。天子。我见大众皆是释迦牟尼佛身相好威仪。各有比丘眷属围绕。现意天子谓坚意言。是为首楞严三昧自在势力如是。坚意菩萨得首楞严三昧。能以三千大千世界入芥子中。令诸山河日月星宿现皆如故。而不迫迮示诸众生。坚意。首楞严三昧不可思议势力如是。尔时诸大弟子。及诸天龙夜叉乾闼婆释梵护世天王。同声白佛言。世尊。若人得是首楞严三昧。是人功德不可思议。所以者何。是人则为究竟佛道。成就智慧神通诸明。我等今日于一座上。普见众会种种色相若干变现。我等惟念。若人不闻首楞严三昧。当知是为魔所得便。若得闻者。当知是人诸佛所护。何况闻已随说行者。世尊。菩萨若欲通达佛法至于彼岸。当一心听首楞严三昧。受持读诵为他人说。世尊。菩萨若欲普现一切形色威仪。欲悉普知一切众生心心所行。又欲普知一切众生随病与药。当善听是三昧法宝受持读诵。世尊。若人得是首楞严三昧。当知是人入佛境界智慧自在。佛言。如是如是。如汝等说。若人不得首楞严三昧。不得名为深行菩萨。如来不谓此人具足布施持戒忍辱精进禅定智慧。是故汝等若欲遍行一切道者。当学得是首楞严三昧。不念一切诸所学故。
　　尔时坚意菩萨问现意天子言。菩萨若欲得是三昧。当修行何法。天子答言。菩萨若欲得是三昧。当修行凡夫法。若见凡夫法。佛法不合不散。是名修集首楞严三昧。坚意问言。于佛法中有合散耶。天子答言。凡夫法中尚无合散。何况佛法。云何名修行。若能通达诸凡夫法佛法无二。是名修集。而实此法无合无散。善男子。一切法集无生相故。一切法集无坏相故。一切法集虚空相故。一切法集无受相故。坚意复问。首楞严三昧去至何所。天子答言。首楞严三昧去至一切众生心行。而亦不缘心行取相。去至一切诸所生处。而亦不为生处所污。去至一切世界佛所。而不分别佛身相好。去至一切音声语言。而不分别诸文字相。普能开示一切佛法。而不至于毕竟尽处。善男子。问是三昧至何处者。随佛所至。是三昧者亦如是至。坚意问言。佛至何处。天子答言。佛如如故至无所至。又问。佛不至涅槃耶。答言。一切诸法究竟涅槃。是故如来不至涅槃。所以者何。涅槃性故不至涅槃。又问。过去恒河沙等诸佛。不至涅槃耶。答言。恒沙诸佛为是生耶。坚意言。如来所说。恒沙诸佛生已灭度。天子言。善男子。如来不云。一人出世多所饶益安乐众生。于意云何。如来为定得诸众生有生灭耶。答言天子。如来于法不得生灭。善男子。当知如来虽说诸佛出于世间。于如来相而实无生。虽说诸佛至于涅槃。于如来相而实无灭。
　　又问。今现无量如来得成道不。答言。如来无生无灭相如是成道。善男子。若诸佛出若入涅槃无有差别。所以者何。如来通达一切诸法是寂灭相。是名为佛。又问。若一切法毕竟寂灭。涅槃相者可通达耶。答言。如一切法毕竟寂灭同涅槃相。通达相者亦复如是。善男子。如来不以生住灭出。无生住灭是名佛出。坚意问言。汝住首楞严三昧。能作如是说耶。答言。善男子。于意云何。如来化人。住何法中而有所说。坚意答言。乘佛神力能有所说。又问。佛住何处而作化人。答言。佛住不二神通而作化人。天子言。如如来住不住法而作化人。诸化人亦住不住法而有所说。坚意言。若无所住云何有说。天子言。如无所住说亦如是。又问。菩萨云何具足乐说辩才。答言。菩萨不以我相。不以彼相。不以法相。而有所说。是名具足乐说辩才。随所说法文字相不尽。法相亦不尽。如是说者不以二说。是名具足乐说辩才。又善男子。若菩萨不舍诸法幻相。于诸音声不舍响相。是名具足乐说辩才。又如诸文字音声语言。无处无方无内无外。无有所住从众缘有。一切诸法亦复如是。无处无方无内无外亦无所住。非是过去未来现在。不为文字言辞所表。内自通达而有所说是名具足乐说辩才。譬喻如响。一切音声皆随响相而有所说。坚意问言。随义云何善男子。随虚空是随义。如虚空无所随。一切说法亦无所随。诸法无比无有譬喻。为有得者言有所随。尔时世尊赞天子言。善哉善哉。如汝所说。菩萨于此不应惊怖。所以者何。若有所随。不得阿耨多罗三藐三菩提。
　　坚意菩萨白佛言。世尊。是现意天子。从何佛土来至此间。天子谓言。问作何等。坚意答言。我今欲何彼方作礼。以是大士游行住处。天子谓言。若人手得是首楞严三昧者。一切世间诸天人民皆应礼敬。尔时佛告坚意菩萨。是现意天子。从阿閦佛妙喜世界来至于此。是人于彼常说首楞严三昧。坚意。一切诸佛无有不说首楞严三昧者。坚意。是现意天子。于此娑婆世界当得成佛。是人欲断此五浊恶取净佛土教化众生。修习增长首楞严故来至于此。坚意白佛言。今此天子。几时当于此间世界得成佛道。其号云何。世界何名。佛言。是天子者。过是贤劫千佛灭已。六十二劫无复有佛。中间但有百千万亿辟支佛出。其中众生得种善根。过是劫已。当得成佛号净光称王如来。世界尔时名为净见。于时净光称王如来。能令众生心得清净。世界众生不为贪欲嗔恚愚痴所覆。得法净信皆行善法。坚意。是净光称王佛寿十小劫。以三乘法度脱众生。其中无量无边菩萨。得首楞严三昧。于诸法中得自在力。尔时魔若魔民。皆修大乘慈愍众生。其佛国土无三恶道及诸难处。庄严清净如郁单越。无众魔事离诸邪见。佛灭度后法住千万亿岁。坚意。是天子者。当于如是清净国土而成佛道。尔时坚意菩萨谓天子言。汝得大利。如来授汝阿耨多罗三藐三菩提记。天子答言。善男子。于一切法若无所得是名大利。于法有得是则无利。善男子。是故当知。若不得法是名大利。说是法时。二万五千天子。曾于先世殖众德本。皆发阿耨多罗三藐三菩提心。有万菩萨得无生忍。

　　　　佛说首楞严三昧经卷上



　　　　佛说首楞严三昧经卷下

　　　　后秦龟兹国三藏鸠摩罗什译
　　尔时舍利弗白佛言。世尊。未曾有也。今说首楞严三昧。而是恶魔不来娆乱。佛告舍利弗。汝欲见魔衰恼事不。唯然欲见。尔时佛放眉间白毫大人相光。一切众会皆见恶魔被五系缚不能自解。佛告舍利弗。汝见恶魔被五缚不。唯然已见。此恶魔者为谁所缚。佛言。是首楞严三昧威神之力。在所佛土说首楞严三昧。其中诸魔欲以恶心作障碍者。首楞严三昧及与诸佛威神力故。其诸恶魔皆自见身被五系缚。舍利弗。在所说首楞严三昧处。若我现在若我灭后。其中所有诸魔魔民。及余人众怀恶心者。以首楞严三昧威神力故皆被五缚。
　　尔时会中天龙夜叉乾闼婆等白佛言。世尊。我等于此三昧心无有疑。不为障碍。我等不欲身被五缚。世尊。我等恭敬此三昧故。皆当往护说是法者。于是三昧生世尊想。佛告诸天龙神。汝以是故。当于十二见缚而得解脱。何等十二。我见缚。众生见缚。寿命见缚。人见缚。断见缚。常见缚。我作见缚。我所见缚。有见缚。无见缚。此彼见缚。诸法见缚。是为十二。汝等当知。若有众生于佛法中。起嗔恨心欲毁坏者。皆以住是十二见缚。若人信解随顺不逆。于此十二见缚当得解脱。
　　尔时舍利弗白佛言。世尊。恶魔于今得闻说此首楞严三昧名不。佛言。亦闻。以被缚故不能得来。舍利弗言。如来何不以威神力令魔不闻说首楞严三昧名字。佛言且止。勿作此语。假使恒河沙等世界满中大火。为闻说此首楞严三昧。当从中过。何以故。若人但闻说首楞严三昧。我说此人大得善利。胜得四禅生四梵处。舍利弗。若使恶魔今得闻说首楞严三昧名字。以此因缘。当得出过一切魔事。若以被缚而得闻者。亦当于此十二见缚而得解脱。是故舍利弗。邪见恶人入魔网者。尚应闻此首楞严三昧。何况净心欢喜欲闻。
　　尔时会中有一菩萨名魔界行不污。白佛言。唯然世尊。我今当现于魔界中。以自在神力令魔得住首楞严三昧。佛言随意。时魔界行不污菩萨。即于会中忽然不现。现于魔宫语恶魔言。汝宁不闻佛说首楞严三昧。无量众生皆发阿耨多罗三藐三菩提心出汝境界。亦皆当复度脱余人出汝境界。魔即报言。我闻佛说首楞严三昧名字。以被五缚不能得往。所谓两手两足及头。又问恶魔。谁系汝者。魔即答言。我适发心欲往坏乱听受首楞严三昧者。即被五缚。我适复念。诸佛菩萨有大威德难可坏乱。我若往者或当自坏。不如自住于此宫殿。作是念已。即于五缚而得解脱。菩萨答言。如是一切凡夫忆想分别。颠倒取相是故有缚。动念戏论是故有缚。见闻觉知是故有缚。此中实无缚者解者。所以者何。诸法无缚本解脱故。诸法无解本无缚故。常解脱相无有愚痴。如来以此法门说法。若有众生得知此义。欲求解脱勤心精进。则于诸缚而得解脱。时魔众中七百天女。以天香华末香涂香及诸璎珞。散魔界行不污菩萨。而作是言。我当何时于魔境界而得解脱。菩萨报言。汝等若能不坏魔缚。则得解脱。云何名为魔缚。谓六十二见。若人不坏此诸见者。即于魔缚而得解脱。天女复言。云何名为不坏诸见而得解脱。答言。诸见本无所从来去无所至。若知诸见无去来相。即于魔缚而得解脱。诸见非有非无。若不分别有无。即于魔缚而得解脱。若无所见是为正见。如是正见无正无邪。若法无正无邪。无作无受。即于魔缚而得解脱。是诸见者。非内非外亦非中间。如是诸见亦复不念则于魔缚而得解脱。七百天女。闻说此法即得顺忍。而作是言。我等亦当于魔界中行无所污。度脱一切魔所缚者。尔时魔界行不污菩萨。语恶魔言。汝诸眷属已发阿耨多罗三藐三菩提心。汝作何等。恶魔答言。我被五缚不知所作。菩萨答言。汝发阿耨多罗三藐三菩提心。当从此缚而得解脱。时诸天女慈愍魔故。皆作是言。可发阿耨多罗三藐三菩提心。勿于安隐生怖畏想。勿于乐中而生苦想。勿于解脱而生缚想。尔时恶魔生谄曲心。而作是言。若汝舍离菩提心者。我当发心。时诸天女以方便力。而谓魔言。我等皆已舍离此心。汝便可发阿耨多罗三藐三菩提心。若一菩萨发菩提心。一切菩萨亦同是心。所以者何。心无差别。于诸众生心皆平等。尔时恶魔。谓魔界行不污菩萨言。我今当发阿耨多罗三藐三菩提心。以是善根令我缚解。说此言已。即自见身从缚得解。时魔界行不污菩萨。以神通力放大光明。现净妙身照于魔宫。魔自见身无有威光犹如墨聚。时魔众中二百天女深著淫欲。见此菩萨身色端正起染爱心。各作是言。是人若能与我从事。我等皆当随顺其教。时此菩萨知诸天女宿缘应度即时化作二百天子。色貌端严如身无异。又作二百宝交露台胜魔宫观。是诸天女皆自见身在此宝台。各各自谓。与此菩萨共相娱乐。所愿得满淫欲意息。皆生深心爱敬菩萨。菩萨即时随其所应而为说法。皆发阿耨多罗三藐三菩提心。时魔界行不污菩萨。谓恶魔言。汝可诣佛。魔作是念。我缚已解。当诣佛所坏乱说法。尔时恶魔眷属围绕行诣佛所白言。世尊。勿复说是首楞严三昧。所以者何。说是三昧。我身即时被五系缚。唯愿如来更说余事。时坚意菩萨。谓恶魔言。谁解汝缚。答言。魔界行不污菩萨。解我系缚。汝许何事而得解缚。魔言。我许发阿耨多罗三藐三菩提心。
　　尔时佛告坚意菩萨。今是恶魔。为解缚故发菩提心非清净意。如是坚意。我灭度后后五百岁多有比丘。为利养故发菩提心非清净意。坚意。汝观首楞严三昧势力佛法威神。是诸比丘比丘尼优婆塞优婆夷。以轻戏心贪利养心随逐他心。闻是三昧而发菩提心。我皆知此心与阿耨多罗三藐三菩提。得作因缘。何况闻是首楞严三昧。能以净心发阿耨多罗三藐三菩提。当知此人于佛法中已得毕定。坚意菩萨白佛言。世尊。今此恶魔闻说首楞严三昧。为解缚故发菩提心。亦得具足佛法因缘耶。佛言。如汝所说。恶魔以是三昧福德因缘及发菩提心因缘故。于未来世。得舍一切魔事魔行魔谄曲心魔衰恼事。从今已后。渐渐当得首楞严三昧力。成就佛道。坚意菩萨。谓恶魔言。如来今已与汝授记。魔言。善男子。我今不以清净心发阿耨多罗三藐三菩提。如来何故与我授记。如佛言曰。从心有业从业有报。我自无心求菩提道。如来何故与我授记。时佛欲断众会疑故。告坚意言。菩萨授记凡有四种。何谓为四。有未发心而与授记。有适发心而与授记。有密授记。有得无生法忍现前授记。是谓为四。唯有如来能知此事。一切声闻辟支佛所不能知。坚意。云何名为有未发心而与授记。或有众生往来五道。若在地狱若在畜生若在饿鬼。若在天上若在人间。诸根猛利好乐大法。佛知是人过此若干百千万亿阿僧祇劫。当发阿耨多罗三藐三菩提心。又于若干百千万亿阿僧祇劫。行菩萨道。供养若干百千万亿那由他佛。教化若干百千万亿无量众生。令住菩提。又过若干百千万亿阿僧祇劫。当得阿耨多罗三藐三菩提。号字如是。国土如是。声闻众数寿命如是。灭后法住岁数如是。佛告坚意。如来悉能了知此事复过于是。是名未发心而与授记。
　　尔时长老摩诃伽叶。前白佛言。从今以后我等当于一切众生生世尊想。所以者何。我等无有如是智慧。何等众生有菩萨根何等众生无菩萨根。世尊。我等不知如是事故。或于众生生轻慢心。则为自伤。佛言。善哉善哉。伽叶。快说此言。以是事故。我经中说。人则不应妄称量众生。所以者何。若妄称量于他众生。则为自伤。唯有如来。应量众生及与等者。以是因缘。若诸声闻及余菩萨。于诸众生应生佛想。适发心已得受记者。或自有人。久殖德本修习善行。勤心精进诸根猛利。好乐大法有大悲心。普为众生求解脱道。是人发心。即住阿惟越致入菩萨位。堕毕定数出过八难。如是等人适发心时。诸佛即与授阿耨多罗三藐三菩提记。名号如是。国土如是。寿命如是。如是等人。如来知心而与授记。是名发心即与授记。密授记者。自有菩萨。未得受记而常精勤。求阿耨多罗三藐三菩提。乐种种施乐一切施。受法坚固持戒不舍深发庄严。有大忍力等心众生。勤行精进求诸善法。身心不懈如救头然。行念安隐能得四禅。乐求智慧行佛菩提。久行六度有成佛相。时余菩萨。天龙夜叉乾闼婆等。皆作是念。如此菩萨勤心精进实为希有。几时当得阿耨多罗三藐三菩提。其号云何。国土何名。声闻众数多少云何。佛为断此众生疑故而与授记。普令众会皆得闻知。唯是菩萨。独不得闻佛神力故。令一切众知是菩萨成佛号字国土如是声闻众数多少如是。众所疑者时悉决了。于此菩萨生世尊想。而是菩萨。不能自知我为得记为未得记。是为菩萨密得受记。现前受记者。有菩萨久集善根无不见得。常修梵行观无我空。于一切法得无生忍。佛知此人功德智慧悉已具足。则于一切天人魔梵沙门婆罗门大众之中。现前授记。作是言。善男子。汝过若干百千万亿劫。当得成佛。号字如是。国土如是。声闻。众数寿命如是。时无数人随效是人。皆发阿耨多罗三藐三菩提心。是人佛前得受记已。身升虚空高七多罗树。坚意。是名第四现前受记。
　　尔时坚意菩萨白佛言。今此会中宁有菩萨以此四事得受记不。佛答言有。世尊谁是。佛言。此师子吼王菩萨乐欲居士子。是未发心而得受记。如是等他方世界无数菩萨。亦未发心而得受记。复有寂灭菩萨。大德法王子菩萨。文殊师利法王子菩萨。如是无量诸菩萨等。适发心时即与授记。皆住阿惟越致地中。是中复有智勇菩萨。益意菩萨。如是无量诸菩萨等。密与授记。坚意。我及弥勒贤劫千菩萨。皆得无生法忍现前受记。坚意菩萨白佛言。希有世尊。菩萨所行不可思议。受记亦不可思议。一切声闻诸辟支佛尚不能知。况余众生。佛言。坚意。菩萨所行所发精进威神势力不可思议。
　　尔时魔界行不污菩萨。所化天女。令发阿耨多罗三藐三菩提心者。各以天华散于佛上。白佛言。世尊。我等不乐密得受记。我等愿得无生法忍现前受记。唯愿世尊。于今与我授阿耨多罗三藐三菩提记。佛时微笑。口出种种妙色光明。照诸世界还从顶入。阿难白佛言。世尊。何因故笑。佛告阿难。汝今见是二百天女合掌敬礼如来者不。已见世尊。阿难。是诸天女。已曾于昔五百佛所深种善根。从是已去当复供养无数诸佛。过七百阿僧祇劫已。皆得成佛号曰净王。阿难。是诸天女命终之后得转女身。皆当生于兜率天上供养奉事弥勒菩萨。尔时恶魔闻诸天女得受记已。白佛言。世尊。我今自于所有眷属不得自在。以闻说是首楞严三昧故。况余闻者。若人得闻首楞严三昧。即得毕定住佛法中。尔时天女以无怯心语恶魔言。汝勿大愁。我等今者不出汝界。所以者何。魔界如即是佛界如。魔界如佛界如不二不别。我等不离是如。魔界相即是佛界相。魔界法佛界法不二不别。我等于此法相不出不过。魔界无有定法可示。佛界亦无定法可示。魔界佛界不二不别。我等于此法相不出不过。是故当知。一切诸法无有决定。无决定故无有眷属无非眷属。尔时恶魔忧愁苦恼欲还天上。魔界行不污菩萨。谓恶魔言。汝欲何去。魔言。我今欲还所住宫殿。菩萨谓言。不离是众即是汝宫殿。尔时恶魔即自见身处本宫殿。菩萨语言。汝见何等。恶魔答言。我自见身处本宫殿。好林园池是我所有。菩萨语言。汝今可以奉上如来。魔言可尔。适作是语即见如来声闻菩萨。一切大众皆在其中说首楞严三昧。
　　尔时阿难白佛言。世尊。佛所住处说首楞严三昧。有施食已佛得成道。此二施主何者福多。佛言。阿难。施佛食已。佛成阿耨多罗三藐三菩提。食已转法轮。食已说首楞严三昧。此三食福无有差别。阿难。我于何处得阿耨多罗三藐三菩提。当知其处即是金刚。过去未来现在诸佛。皆于其中得成佛道。随所住处说首楞严三昧。等无差别。及有读诵书写之处。亦复如是。阿难。施佛食已初转法轮。若有法师得施食已读诵说是首楞严三昧。此二施福等无有异。又复阿难。佛住精舍。以十八种神通变化度脱众生。复有精舍。于中读诵说是首楞严三昧。此二施处其福不异。尔时阿难。语恶魔言。汝得大利。能以宫殿施佛令住。魔言。是魔界行不污菩萨。恩力所致。坚意菩萨白佛言。世尊。是魔界行不污菩萨。住首楞严三昧。神力自在乃如是乎。佛言。坚意。如汝所说。今此菩萨住是三昧。能以神力随意自在。示现一切行魔界行。而能不为魔行所污。与诸天女现相娱乐。而实不受淫欲恶法。是善男子。住首楞严三昧。现入魔宫而身不离于佛会。现行魔界游戏娱乐而以佛法。教化众生坚意菩萨。白佛言。世尊。如来住是首楞严三昧。能现几所自在神力。善哉世尊。愿少演说。佛言。坚意。我今住此首楞严三昧。于此三千大千世界。百亿四天下。百亿日月。百亿四天王处。百亿忉利天。百亿夜摩天。百亿兜率陀天。百亿化乐天。百亿他化自在天。乃至百亿阿迦腻吒天。百亿须弥山王。百亿大海。是名三千大千世界。坚意。我住首楞严三昧。于此三千大千世界。或于阎浮提现行檀波罗蜜。或于阎浮提现行尸波罗蜜。或于阎浮提现行羼提波罗蜜。或于阎浮提现行毗梨耶波罗蜜。或于阎浮提现行禅波罗蜜。或于阎浮提现行般若波罗蜜。或于阎浮提现为五通神仙。或于阎浮提现在居家。或于阎浮提现行出家。或于四天下现在兜率天一生补处。或于四天下现为转轮圣王。或为释提桓因。或为梵王。或为四天王。或为夜摩天王。或为兜率陀天王。或为化乐天王。或为他化自在天王。或现长者。或现居士。或复现为小王大王。或为刹利。或为婆罗门。或为萨薄。或于四天下。欲从兜率下生世间。或现入胎。或现处胎。或现欲生。或现生已而行七步。举手自称天上天下唯我为尊。或现处宫与采女俱。或现出家。或现苦行。或现取草。或现坐道场。或现降魔。或现成佛。或现观树王。或现释梵请转法轮。或现转法轮。或现舍寿。或现入涅槃。或现烧身。或现全身舍利。或现散身舍利。或现法欲灭。或现法已灭。或现寿命无量。或现寿命短促。或现国土无恶道名。或现有诸恶道。或现阎浮提清净严饰如天宫殿。或现弊恶。或现上中下。坚意。是皆首楞严三昧自在神力。菩萨示现入于涅槃不毕竟灭。而于三千大千世界。能现如是自在神力。示现如是诸庄严事。坚意。汝观如来。于此四天下转法轮。余阎浮提未成佛道。或有阎浮提现入灭度。是名首楞严三昧所入法门。
　　尔时会中诸天龙夜叉乾闼婆等。诸菩萨大弟子。咸作是念。释迦牟尼佛。但能于此三千大千世界有是神力。于余世界亦有是力。时文殊师利法王子。知众会意欲断所疑。白佛言。世尊。我所游行诸佛国土。于是世界上过六十恒河沙土。有佛世界名一灯明。佛于其中为人说法。我至其所头面礼足。问言。世尊号字何等。我等云何奉持佛名。彼佛答我。汝诣释迦牟尼佛。自当答汝。世尊。彼佛国土功德庄严。说之一劫犹不可尽。复过于是。彼国无有声闻辟支佛名。但有诸菩萨僧。常说不退转法轮。唯愿世尊。说此佛名一灯明土讲说法者。尔时佛告文殊师利法王子。汝等善听。勿怀恐怖而生疑悔。所以者何。诸佛神力不可思议。首楞严三昧势力。亦不可思议。文殊师利。彼一灯明土讲说法者。佛号示一切功德自在光明王。文殊师利。一灯明土。示一切功德自在光明王佛。则是我身。于彼国土现佛神力。我于彼土说不退转法轮。是我宿世所修净土。文殊师利。汝今当知我于无量无边百千万亿那由他土。尽有神力。一切声闻辟支佛所不能知。文殊师利。此则皆是首楞严三昧势力。菩萨常于无量世界示现神变。于此三昧而不动转。文殊师利。譬如日月自于宫殿初不移动而现一切城邑聚落。菩萨如是住首楞严三昧初不移动。而能遍于无量世界示现其身。随众所乐而为说法。
　　尔时众会得未曾有。皆大欢喜踊跃无量合掌恭敬。及诸天龙夜叉乾闼婆阿修罗迦楼罗紧那罗摩睺罗伽等。以真珠华杂色妙华末香涂香。散于佛上。皆作诸天所有伎乐。供养如来及诸弟子。亦各脱上衣奉上于佛诸菩萨等。以妙色华大如须弥。并众杂香末香涂香珍宝璎珞。散于佛上。皆作是言。唯然世尊。若有说首楞严三昧处其地则为金刚。若人得闻说是三昧。信受读诵为人演说不惊不畏。当知此人亦是金刚成不坏忍。深住于信诸佛所护。厚种善根得大善利。降魔怨敌断诸恶趣。为善知识之所守护。世尊。如我解佛所说义。若有众生闻是首楞严三昧。即能信受读诵解义。为人演说如说修行。当知是人得住佛法毕定不退。佛言。如是如是。如汝等说。若人不厚种诸善根。闻首楞严三昧不能信受。少有众生闻首楞严三昧能信受者。多有众生不能信受。善男子。人有四法。闻是三昧能得信受。何等为四。一者曾于过去诸佛闻是三昧。二者为善知识所护深乐佛道。三者善根深厚好乐大法。四者身自得证大乘深法。有是四法。则能信受如是三昧。善男子。复有满愿阿罗汉及具足正见者信行见行者。是人信顺如来语故。信是三昧而身不证。所以者何。是三昧者一切声闻辟支佛所不能通达。况余众生。尔时长老摩诃迦叶白佛言。世尊。譬如从生盲人。梦中得眼见种种色心大欢喜。即于梦中与有眼者共住共语。是人觉已不复见色。我等亦尔。未闻是首楞严三昧时。心怀欢喜谓得天眼。与诸菩萨共住共语论说义理。世尊。我今从佛闻是三昧不知其事。如生盲人不能得知。诸佛菩萨所行之法。我等从今已往自视其身如生盲人。于佛深法无有智慧。不知不见世尊所行。我等从今已往。知诸菩萨真得天眼能得如是诸深智慧。世尊。若人无有萨婆若心。谁当自谓我是智者我是福田。佛言。如是如是。迦叶。如汝所说。菩萨所得诸深智慧。声闻辟支佛所不能及。摩诃迦叶说是语时。八千众生皆发阿耨多罗三藐三菩提心。
　　尔时坚意菩萨。问文殊师利法王子言。文殊师利。所言福田。云何名为福田。文殊师利言。有十法行。名为福田。何等为十。住空无相无愿解脱门而不入法位。见知四谛而不证道果。行八解脱而不舍菩萨行。能起三明而行于三界。能现声闻形色威仪而不随音教从他求法。现辟支佛形色威仪而以无碍辩才说法。常在禅定而能现行一切诸行。不离正道而现入邪道。深贪染爱而离诸欲一切烦恼。入于涅槃而于生死不坏不舍。有是十法。当知是人真实福田。尔时坚意菩萨。问须菩提言。长老须菩提世尊说汝第一福田。汝为得在是十法不。须菩提言。我于是法尚无其一。何况有十。坚意言。汝以何名第一福田。须菩提言。我不于佛诸菩萨中第一福田。佛说我于声闻辟支佛中第一福田。坚意。譬如边地小王亦名为王。若转轮圣王至于边地。诸小王等不名为王。尔时唯有转轮圣王。圣王威德殊妙胜故。坚意。随有国土城邑聚落无菩萨处。我于其中得为福田。若有佛处有大菩萨。我于其中不名福田。诸菩萨有萨婆若心。是故胜我。尔时佛赞须菩提言。善哉善哉。如汝所说。是无增上慢大弟子之所言也。坚意菩萨。复问文殊师利法王子言。文殊师利。所说多闻。云何名为多闻。文殊师利言。若人得闻一句之法。即解其中千万亿义。百千万劫敷演解说。智慧辩才不可穷尽。是名多闻。复次坚意菩萨。著闻十方无量诸佛所说尽能受持。无有一句先所不闻。凡所闻者皆是先闻。随所闻法能持不忘。为众生说而无众生。身与众生及所说法无有差别。是名多闻。尔时会中有菩萨天子名净月藏。作是念。佛说阿难于多闻中为最第一。如文殊师利所说多闻。阿难今者宁有是不。作是念已。问阿难言。如来说汝于多闻中为最第一。汝之多闻。宁如文殊师利所说者不。阿难答言。如文殊师利所说多闻。我无是事。净月藏言。如来云何常称说汝于多闻中为最第一。阿难答言。佛诸弟子随逐音声而得解脱。于是人中说我第一。非谓我于无量智海无等大慧无碍辩才诸菩萨中多闻第一。天子。譬如以有日月光明阎浮提人见诸形色得有所作。我亦如是。但以如来智慧光明得受持法。我于其中自无有力。当知皆是如来神力。尔时世尊赞阿难言。善哉善哉。如汝所说。汝所受持诵念诸法。当知则是如来神力。尔时佛告净月藏言。阿难所持诸法甚少。所不诵者无量无边。天子。我于道场所得诸法。百千亿分不说其一。我所说者。阿难于中百千亿分不持其一。天子。如来但于一日一夜。十方世界诸释梵王护世天王。天龙夜叉乾闼婆等天子菩萨。与之说法。以智慧力而作偈颂。说修多罗因缘譬喻众生所行诸波罗蜜。及说声闻辟支佛乘佛无上乘摄大乘法。毁訾生死称赞涅槃。假使阎浮提内所有众生。成就多闻皆如阿难。于百千劫不能受持。天子以是因缘。当知如来所说诸法无量无边。阿难所持甚为小耳。尔时净月藏天子。即以十万七宝华盖奉上如来。其盖即时遍住虚空所覆众生皆作金色。奉上盖已。作如是言。唯然世尊。愿以是福普使众生辩才说法当如世尊。能受持法如文殊师利法王子。时佛知是菩萨天子深乐佛道。与授阿耨多罗三藐三菩提记。而作是言。今是天子过四百四十万劫。当得作佛号一宝盖。国名一切众宝庄严。说是法时二百菩萨生懈怠心。诸佛世尊其法甚深。阿耨多罗三藐三菩提如是难得。我等不能具足是事。不如但以辟支佛乘入于涅槃。所以者何。佛说菩萨若有退转。或作辟支佛或作声闻。
　　尔时文殊师利法王子。知此二百菩萨有懈退心。欲还发起令得阿耨多罗三藐三菩提。亦欲教化会中天龙夜叉乾闼婆阿修罗迦楼罗紧那罗摩睺罗伽等故。白佛言。世尊。我念过去劫名照明。我于其中三百六十亿世。以辟支佛乘入于涅槃。尔时一切众会心皆生疑。若入涅槃不应复还生死相续。今文殊师利。何故作如是言。世尊。我念过世劫名照明。我于其中三百六十亿世。以辟支佛乘入于涅槃。是事云何。尔时舍利弗承佛神旨。白佛言。世尊。若人已得入于涅槃不应复有生死相续。云何文殊师利。入涅槃已还复出生。佛言。汝可问之文殊师利。自当答汝。时舍利弗。问文殊师利言。若人已得入于涅槃。于诸有中不复相续。汝今云何而作是说。世尊。我念过去照明劫中。三百六十亿世。以辟支佛乘入于涅槃。此义云何。文殊师利言。如来现在。是一切知者。一切见者。真实语者。不欺诳者。世间天人无能诳者。我所说者佛自证知。我若异说则为诳佛。舍利弗。彼时照明劫中。有佛出世号曰弗沙。利益世间诸天人已入于涅槃。是佛灭后法住十万岁。法灭之后其中众生。于辟支佛有度因缘。假使百千亿佛。为之说法不信不受。唯皆可以辟支佛身威仪法则而得度脱。是诸众生皆共志求辟支佛道。是时无有辟支佛出。是诸众生无处得种善根因缘。我于尔时为教化故自称我身是辟支佛。随诸国土城邑聚落。皆知我身是辟支佛。我时皆为现辟支佛形色威仪。是诸众生深心恭敬。皆以饮食供养于我。我受食已。观其本缘所应闻法。为解说已。身飞虚空犹如雁王。是时众生皆大欢喜。以恭敬心头面礼我。而作是言。愿使我等于未来世皆得法利如今是人。舍利弗。以是因缘成就无量无数众生令种善根。我时观察知诸人众供养我食生懈厌心。即时告言。我涅槃时至。百千众生闻是语已。各持华香杂香苏油。来至我所。我于尔时入灭尽定。以本愿故。不毕竟灭。是诸众生谓我命终。供养我故以香薪[卄/積]而烧我身。谓我实灭。我时复至异国大城。自称我是辟支佛身。其中众生亦以饮食来供养我。我于其中示入涅槃。亦谓我灭。皆来供养共烧我身。如是舍利弗。我于尔时满一小劫。三百六十亿世。作辟支佛身示入涅槃。于诸大城。一一皆以辟支佛乘。度脱三十六亿众生。舍利弗。菩萨如是。以辟支佛乘。入于涅槃而不永灭。文殊师利说是语时。三千大千世界六种震动。光明遍照。千亿诸天供养文殊师利法王子。雨诸天华。皆作是言。是实希有。我等今日得大善利。见佛世尊。及见文殊师利法王子。又闻说是首楞严三昧。世尊。文殊师利法王子。成就如是未曾有法。住何三昧能现如是未曾有法。佛告诸天。文殊师利法王子住首楞严三昧。能作如是希有难事。菩萨住此三昧。为作信行而不随他信。亦作法行。而于法相转于法轮不退不失。亦作八人。于诸无量阿僧祇劫。为八邪者而行于道作须陀洹。为生死水漂流众生。不入法位作斯陀含。遍现其身于诸世间。作阿那含。亦复来还教化众生作阿罗汉。亦常精进求学佛法亦作声闻。以无碍辩为人说法作辟支佛。为欲教化因缘众生示入涅槃。三昧力故还复出生。诸天子。菩萨住是首楞严三昧。皆能遍行诸贤圣行。亦随其地有所说法而不住中。诸天闻佛说如是义。悉皆涕泪而作是言。世尊。若人已入声闻辟支佛位。永失是首楞严三昧。世尊。人宁作五逆重罪。得闻说是首楞严三昧。不入法位作漏尽阿罗汉。所以者何。五逆罪人闻是首楞严三昧。发阿耨多罗三藐三菩提心已。虽本罪缘堕在地狱。闻是三昧善根因缘还得作佛。世尊。漏尽阿罗汉犹如破器。永不堪任受是三昧。世尊。譬如有人施苏油蜜。多有人众持种种器。中有一人用心不固破所持器。虽诣所施苏油蜜所无所能益。但得自饱不能持还施与余人。是中有人持器完坚。既得自饱亦持满器施与他人。苏油蜜者是佛正法。所持器破但得自足。不能持还施他人者。即是声闻及辟支佛。持完器者即是菩萨。身自得足亦能持与一切众生。是时二百天子。心欲退转于阿耨多罗三藐三菩提者。从诸天子闻是语已。及闻文殊师利法王子不可思议功德势力。更以深心发阿耨多罗三藐三菩提。不复随先退转之心。皆白佛言。我等乃至危害失命不舍是心。亦终不舍一切众生。世尊。唯愿我等闻是首楞严三昧善根因缘。当得菩萨十力。何等十。于菩提心得坚固力。于不可思议佛法得深信力。多闻得不忘力。往来生死得无疲力。于诸众生得坚大悲力。于布施中得坚舍力。于持戒中得不坏力。于忍辱中得坚受力。魔不能坏得智慧力。于诸深法得信乐力。尔时佛告坚意菩萨。若有众生于今现在若我灭后。闻是首楞严三昧能信乐者。当知是人悉皆得是菩萨十力。
　　尔时会中。有菩萨名曰名意。白佛言。世尊。若欲得福者应供养佛。欲得慧者应勤多闻。欲生好处者应勤持戒。欲大富者应加布施。欲得妙色者应修忍辱。欲得辩才者应敬师长。欲得陀罗尼者应离增上慢。欲得智者应修正忆念。欲得乐者应舍一切恶。欲利益众生者应发菩提心。欲得妙音声者应修实语。欲得功德者应乐远离。欲求法者应近善知识。欲坐禅者应离愦闹。欲思慧者应修思惟。欲生梵世者应修无量心。欲生天人应修十善。世尊。若人欲得福德者。欲得慧者。欲生好处者。欲大富者。欲妙色者。欲辩才者。欲陀罗尼者。欲得智者。欲得乐者。欲利益众生者。欲妙音声者。欲功德者。欲求法者。欲坐禅者。欲思慧者。欲生梵世者。欲生天人者。欲得涅槃者。欲得一切功德者。当闻首楞严三昧受持读诵为他人说如说修行。世尊。菩萨云何修是三昧。佛言。名意。菩萨若能观诸法空无所障碍。念念灭尽离于憎爱。是名修是三昧。复次名意。学是三昧不以一事。所以者何。随诸众生心心所行。是三昧者有是诸行。随诸众生心心所入。是三昧者有是诸入。随诸众生诸根入门。是三昧者有是入门。随诸众生所有名色。得是三昧菩萨亦示若干名色。能如是知。是名修是三昧。随一切佛名色相貌。得是三昧菩萨亦示若干名色相貌。能如是知。是名修是三昧。随见一切诸佛国土。菩萨亦自成是国土。是名修是首楞严三昧。名意菩萨白佛言。世尊。是三昧者修行甚难。佛告名意。以是事故。少有菩萨住是三昧。多有菩萨行余三昧。
　　尔时名意菩萨白佛言。世尊。此弥勒菩萨一生补处。次于世尊。当得阿耨多罗三藐三菩提。弥勒得是首楞严三昧耶。佛言。名意。其诸菩萨得住十地一生补处受佛正位。悉皆得是首楞严三昧。弥勒菩萨即时示现如是神力。名意菩萨及诸众会。见此三千大千世界诸阎浮提。其中皆是弥勒菩萨。或见在天上。或见在人间。或见出家。或见在家。或见侍佛皆如阿难。或见智慧第一如舍利弗。或见神通第一如目犍连。或见头陀第一如大迦叶。或见说法第一如富楼那。或见乐戒第一如罗睺罗。或见持律第一如优波离。或见天眼第一如阿那律。或见坐禅第一如离婆多。如是一切诸第一中皆见弥勒。或见入诸城邑聚落乞食。或见说法。或见坐禅。名意菩萨及诸大众。一切皆见弥勒菩萨现首楞严三昧神通势力。见已大喜白佛言。世尊。譬如真金虽复锻磨不失其性。是诸大士亦复如是。随所试处。皆能示现不可思议法性。尔时名意菩萨白佛言。世尊。我谓菩萨若能通达首楞严三昧。当知通达一切道行。于声闻乘辟支佛乘及佛大乘皆悉通达。佛言。如是如是。如汝所说。菩萨若能通达首楞严三昧。则能通达一切道行。尔时长老摩诃迦叶白佛言。世尊。我谓文殊师利法王子。曾于先世已作佛事。现坐道场转于法轮。示诸众生入大灭度。佛言。如是如是。如汝所说。迦叶。过去久远无量无边不可思议阿僧祇劫。尔时有佛。号龙种上如来应供正遍知明行足善逝世间解无上士调御丈夫天人师佛世尊。于此世界南方过于千佛国土。国名平等。无有山河沙砾瓦石丘陵堆阜。地平如掌。生柔软草如迦陵伽。龙种上佛于彼世界。得阿耨多罗三藐三菩提。初转法轮。教化成就七十亿数诸菩萨众。八十亿人成阿罗汉。九万六千人住辟支佛因缘法中。其后续有无量声闻僧。迦叶。龙种上佛寿命四百四十万岁。度天人已入于涅槃。散身舍利流布天下。起三十六亿塔众生供养。其佛灭后法住十万岁。龙种上佛临欲涅槃与智明菩萨授记莂言。此智明菩萨。次于我后。当得阿耨多罗三藐三菩提。亦号智明。迦叶。汝谓尔时平等世界龙种上佛。岂异人乎。勿生此疑。所以者何。即文殊师利法王子是。迦叶。汝今且观首楞严三昧势力。诸大菩萨以是力故。示现入胎。初生出家。诣菩提树。坐于道场。转妙法轮。入般涅槃。分布舍利。而亦不舍菩萨之法。于般涅槃不毕竟灭。尔时长老摩诃迦叶。语文殊师利言。仁者乃能施作如此希有难事示现众生。文殊师利言。迦叶。于意云何。是耆阇崛山谁之所造。是世界者亦从何出。迦叶答言。文殊师利。一切世界水沫所成。亦从众生不可思议业因缘出。文殊师利言。一切诸法。亦从不可思议业因缘有。我于是事无有功力。所以者何。一切诸法皆属因缘。无有主故随意所成。若能解此所为不难。迦叶。若人未见四谛。闻如是事能信解者。此则为难。见四谛已得诸神通。闻此能信不足为难。
　　尔时世尊。身升虚空高七多罗树。结加趺坐身出光明。遍照十方无量世界。一切众会。皆见十方无量诸佛。悉皆说是首楞严三昧不增不减。悉遥得闻。十方诸佛。亦升虚空高七多罗树。结加趺坐身放光明。遍照十方无量世界。彼诸众生。亦见释迦牟尼佛身升虚空结加趺坐。彼诸众会悉皆以华。遥散释迦牟尼佛。皆见众华于上空中合成华盖。此土菩萨及诸天龙夜叉乾闼婆等。悉亦以华散彼诸佛。皆于佛上化成华盖。尔时释迦牟尼佛。还摄神足坐于本座。告坚意言。是为如来神通之力。为令众生功德增益。是故如来示现是事。佛现神通力时。八千天人发阿耨多罗三藐三菩提心。又说是首楞严三昧垂欲竟时。坚意菩萨及五百菩萨。得首楞严三昧。悉皆得见十方诸佛所有神力。于佛深法得智光明。住第十地受佛职位。三千大千世界六种震动。放大光明遍照世界。千万伎乐同时俱作。诸天空中雨种种华。
　　尔时佛告阿难。汝当受是首楞严三昧持讽诵读广为人说。时持须弥山顶释白佛言。世尊。阿难智慧忆念有量。声闻人者随他音声。何故以是三昧法宝嘱累阿难。持须弥山顶释。发至诚言。若我能于今世来世。广宣流布是宝三昧无有虚者。于此耆阇崛山中树。悉皆当如佛菩提树其诸树下皆有菩萨。持须弥山顶释。作是语已。即见诸树如菩提树。一一树下皆见菩萨。诸菩提树皆出是言。如持须弥山顶释所言。为实是人必能令此三昧广宣流布。尔时诸天龙夜叉乾闼婆等。同声白佛言。世尊。假使如来住寿一劫不为余事。以声闻乘为人说法。一一说法皆悉如初转法轮时所度众生。说是首楞严三昧所度众生。此则为胜。所以者何。是诸众生皆以声闻乘度。于菩萨乘。百分不及一。百千万亿分。乃至算数譬喻所不能及。如是首楞严三昧。有是无量势力。能成就诸菩萨。使得具足佛法。
　　尔时坚意菩萨白佛言。世尊。实寿几何。几时当入毕竟涅槃。佛言。坚意。东方去此世界三万二千佛土。国名庄严。是中有佛。号照明庄严自在王如来应供正遍知明行足善逝世间解无上士调御丈夫天人师佛世尊。今现在说法。坚意。如照明庄严自在王佛寿命。我所寿命亦复如是。世尊。是照明庄严自在王佛寿命几所。佛告坚意。汝自往问。自当答汝。即时坚意承佛神力。又以首楞严三昧力故。及自善根神通力故。如一念顷到彼庄严世界。头面礼彼佛足。右绕三匝却住一面。白佛言。世尊。寿命几时当入涅槃。彼佛答言。如彼释迦牟尼佛寿命。我所寿命亦复如是。坚意。汝欲知者。我寿七百阿僧祇劫。释迦牟尼佛寿命亦尔。
　　尔时坚意菩萨心大欢喜。即还娑婆世界。白佛言。世尊。彼照明庄严自在王佛。寿七百阿僧祇劫。而告我言。如我寿命释迦牟尼佛寿命。亦复如是。尔时阿难从座而起。偏袒右肩合掌向佛。白佛言。世尊。如我解佛所说义。我谓世尊于彼庄严世界以异名字利益众生。尔时世尊赞阿难言。善哉善哉。汝以佛力能知是事。彼佛身者即是我身。以异名字于彼说法度脱众生。阿难。如是神通自在力者。皆是首楞严三昧势力。尔时佛告坚意菩萨。坚意。以是事故。当知我寿七百阿僧祇劫。乃当毕竟入于涅槃。时会大众。闻佛所说寿命如是不可思议。皆大欢喜得未曾有。白佛言。世尊。诸佛神力至未曾有。一切所行不可思议。于此现寿如是短命。而实于彼七百阿僧祇劫。世尊。愿使一切众生具足如是不可思议寿命。尔时世尊。复告坚意。是首楞严三昧。随在郡国城邑聚落精舍空林。其中诸魔魔民不得其便。又告坚意。若有法师。书写读诵解说是首楞严三昧。于人非人无有恐怖。复得二十不可思议功德之分。何等二十。福德不可思议。其智不可思议。其慧不可思议。方便不可思议。辩才不可思议。法明不可思议。总持不可思议。法门不可思议。忆念随义不可思议。诸神通力不可思议。分别众生诸所语言不可思议。深解众生心之所乐不可思议。得见诸佛不可思议。所闻诸法不可思议。教化众生不可思议。自在三昧不可思议。成就净土不可思议。形色最妙不可思议。功德自在不可思议。修治诸波罗蜜不可思议。得不退转佛法不可思议。是为二十。坚意。若人书写读诵是首楞严三昧。得是二十不可思议功德之分。是故坚意。若人欲得今世来世诸利。当书写读诵解脱修行是首楞严三昧。坚意。若求佛道善男子善女人。于千万劫勤心修行六波罗蜜。若有闻是首楞严三昧。即能信受心不退没。不惊不畏福胜于彼。疾至阿耨多罗三藐三菩提。何况闻已受持读诵如说修行为人解说。若有菩萨。欲闻诸佛不思议法不惊不畏。欲于一切诸佛法中。现了自知不从他教。应当修集行是三昧。若欲得闻所未闻法信受不逆。应当闻是首楞严三昧。说是首楞严三昧经时。无量众生发阿耨多罗三藐三菩提心。复倍是数住阿惟越致地。复倍是数得无生法忍。万八千菩萨得是首楞严三昧。万八千比丘比丘尼不受诸法故。漏尽解脱得阿罗汉。二万六千优婆塞优婆夷。于诸法中得法眼净。三十那由他诸天得入圣位。佛说经已。文殊师利法王子坚意菩萨等。一切诸菩萨摩诃萨。及诸声闻大弟子。一切诸天龙神乾闼婆阿修罗等世间人民。闻佛所说欢喜信受。

　　　　佛说首楞严三昧经卷下


