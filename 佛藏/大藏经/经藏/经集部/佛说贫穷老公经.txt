  佛说贫穷老公经
　　刘宋 慧简译




　　　　佛说贫穷老公经

　　　　宋沙门慧简译
　　闻如是。一时佛在舍卫国祇树给孤独园。与千二百五十沙门俱。菩萨万人。尔时天龙鬼神无央数大众共会恭敬围绕。闻佛说法无不欢喜。时有一贫穷老公。年二百岁。眉生秀毛。耳出于头。齿如齐贝。手过于膝。貌而视之似如有相。而贫穷辛苦衣不盖形。五体裸露腹恒饥虚。行步才动示有气息。闻佛在世心独欢喜。昼夜发愿由来十年今始得果。扶杖而来求欲见佛。释梵侍门敕不通之。老公因大唤曰。我生世不幸。贫穷辛苦饥饿寒冻。求死不得活无所赖。我闻世尊仁慈普逮。万物蒙赖莫不受恩。心独欢喜昼夜发愿。由来十年今始得果。是以远来乞一特见求离众苦。而卿断我。既违我愿又乖圣意。岂宜尔乎。佛已知之。顾语阿难。汝宁见耆年长寿有相老公而罗罪未毕者乎。阿难长跪叉手白佛言。安有福耆寿而有罗罪。罗罪之人岂得有相。生所未见今在何许。佛言。近在门外释梵断之。可呼使前。于是老公匍匐肘进。见佛悲喜涕泪交流。为佛作礼长跪叉手白佛言。我生世不幸。贫穷辛苦饥饿寒冻。求死不得活无所赖。我闻世尊仁慈普逮。万物蒙赖莫不受恩。心独欢喜昼夜发心愿一奉颜。由来十年今始得果。向在门外久不得前。计欲还去气力不堪进退无路。但恐命绝秽污圣门重增其罪。不悟天尊已哀矜之。得蒙前进如此而死无复恨矣。唯欲速终毕罪后世。愿得垂恩赐其上慧。佛言。人之受生生死因缘。以多因缘致有罪根。今我为汝说其本源。卿前世时生豪强大国明慧王家。时为太子憍贵非凡。上为父母所珍。下为臣民所奉。用此恣意轻陵于人。高目大视矜抗邈然。财产巨亿皆是民物。百姓贫穷皆坐课[僉*殳]。唯知聚积不知布施。时有贫寒沙门。名曰静志。从远国来故往诣卿。所求不多唯乏法衣耳。而卿了不当接。遇之甚恶。既不乞衣又不与食。空坐著前。去复不听。昼夜七日七夕水浆断绝。小有气息命在转烛。而卿见此方大欢喜。聚众看之以为至乐。边有侍臣而谏卿曰。太子莫尔。沙门慈恭道德内存。冻之不寒饿之不饥。所以来乞欲为福耳。既不施与安使穷逼。幸发遣之莫招其罪。太子答曰。此是何人诈称道德。试小困之才不令死。正尔放去无所忧也。即便遣去驱逐出国。未出国界十余里中。遭逢饿贼欲杀啖之。沙门因言曰。我是贫冻沙门。羸瘦骨立肉既腥臊不中啖也。空当见杀而无所任。饿贼曰。我饥困累日但食土耳。卿虽小瘦故是肉也。终不相放。但当就死。如此前却纷纭良久。太子得知便往救曰。我已不能乞其衣食。宁当复使饿贼杀之耶。贼见太子皆各叩头。首过谢罪放沙门去。时沙门者今弥勒菩萨是也。憍贵太子者今卿是也。卿今受此贫穷之罪者。坐前悭贪也。所以得长寿者活救沙门之命也。罪福报应如影随形。如响应声。老公白佛。去事已尔愿毕于今。愿得以垂残之命。得作沙门。后生世世常侍佛边。佛言。善哉善哉。应时老公须发堕地法衣自然著。身体气力强健。耳目聪明。即得上慧入三昧门。尔时世尊以偈颂曰。
　　汝昔为太子　　不识仁义方
　　憍贵自放恣　　恃为大国王
　　自谓无罪福　　以此可保常
　　岂悟生死对　　于今受其殃
　　从罪复蒙祐　　得睹天中天
　　能脱既往罪　　垂命入法门
　　永离悭贪心　　长受智慧根
　　世世侍佛边　　保寿万劫存

　　于是老公比丘。闻经欢喜为佛作礼。尔时世尊语阿难。若有诵斯经者。当见贤劫千佛。行斯经者。令后世宣传。当从弥勒佛受决。如来广长舌所语无有异。一切大众闻佛说已。欢喜受持为佛作礼。

　　　　佛说贫穷老公经


