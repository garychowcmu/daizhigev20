  佛说阿鸠留经
                        　　失译

                        
        　      


　　佛说阿鸠留经

　　　　僧祐录云安公古典经今附汉录
　　闻如是。一时佛在舍卫国祇树给孤独园。佛告诸比丘言。昔者有贾客。名阿鸠留。居处甚富。金银珍宝。奴婢众多。阿鸠留。不信有后世生。作善不得善。作恶不得恶。阿鸠留言。人死后身。地外地身。水外水身。火外火身。风外风身。皆共和合。人死后终不复生也。人所作善恶。心所念。口所言。身所行。皆当弃捐。后不复生。时阿鸠留。持财货数千万。与贾客五百人俱行。阿鸠留最尊豪相随行贾客。当经剧道无水草处。所持粮食。水草皆已尽。行一日二日。不见水草。行三日四日。不见水草。贾客皆恐怖言。今我皆悉当于此荒泽中饿死耶。各自啼哭。呼父母妻子。阿鸠留。遣骑四布。行求水草。阿鸠留。自行遥见一树。树叶青青。果蓏繁炽。自念此树下犹当有水。便前趣树。见一男子。端正无比。遥见阿鸠留骑马来前。迎趣之言。多贺来到。在所求索。阿鸠留。见树下人。答之即大喜。如得更生。树下人言。从何所来。欲所之到。阿鸠留言。索救我命及五百人畜生命。树下人言。欲何求索。言我欲得水。树下人便举右手。水从五指端出如流泉。甚香味。语阿鸠留言。自极饮。饮已复从索饭。树下人便举右手。美食从指端出。阿鸠留。得饱食已。便举声大啼哭。树下人因问。仁者啼哭为。阿鸠留言。我等伴五百人及畜生。从三四日以来。皆不得饮食。饥饿甚极。命在须臾。是故我啼哭耳。树下人语阿鸠留。若行将五百人及畜生来。我悉为若饱之。阿鸠留。即驰行。呼伴人语之言。勿复忧也。已得饮食处。随我去来。伴人大喜。便随去到树下。皆叉手。为树下人作礼。树下人问言。欲何得。人皆言。大饥渴。树下人即复举右手五指端。即复大水出。水如流泉。人马畜生皆饮。复从索饭。树下人复举右手五指端。出名美饮食与之。五百人及畜生皆饱满。树下人因问。五百人等。卿皆欲至到。何等求索。贾人言。我皆欲到大海。求索珍宝。树下人因问。卿皆欲索珍宝者。便可从我手中出。树下人便举右手。从五指端。出金银水精琉璃珊瑚虎魄白珠。人便敛取。取各自重如去。树下人语阿鸠留。持此金银。归乡里。用布施贫穷者。欲得饭者饭之。欲得金银钱财衣被者。极与之。令道人皆咒愿我。令我得其福。令我手中出琦物。又多使我早脱此荒泽中。阿鸠留。闻此语。大惊怖。便以头面著地。问仁者为何等人乎。是天耶龙耶鬼神耶是人耶。树下人言。我亦非天。亦非龙。亦非鬼。亦非人。我是豪薜荔也。我前世时。于国中大贫穷。常在城门下坐。虽贫穷心净洁。爱乐沙门道人。我贫穷不能施人。见他人布施。代其喜。时迦叶佛。般泥洹去。诸比丘来从我乞丐食。我应比丘言。我无所有。但遥指示城中。某家善可得饭。某家不善不可得饭。比丘乞来出。我见有所得。即欢喜。又迦叶佛。般泥洹去。其国王名为基立。为迦叶佛。起七宝塔。我辄持手著其上言。令我得其福。王上好物于佛塔。我辄持手著之言。使我得其福。但用贫故。未曾斋。饭食无时。又饮酒。是故死后。以作豪薜荔耳。但用我前世见人作善。代其欢喜。手著其物上。是故令我五指端在所出。但用生时未曾斋。故使我作是间薜荔。阿鸠留自念言。我前不信有后世生。作善不得善。作恶不得恶。今我眼见。是为审有后世。复生审有作善得善作恶得恶。从今日以去。归乡里。快当作善。布施与人。恣所求索人有欲得金银珍宝饮食衣被者。皆与之。不逆人也。阿鸠留。归到乡里。语一国中人。谁有欲得金银珍宝衣被饮食者。恣所求索。皆来取之。如是布施无央数。日日饭八万四千道人。但澜汗流出门。人用擿船而行。阿鸠留。作善极意。死后便上第二忉利天上。作天人。去离天帝座。四百八十里。其国中有乞丐女人。名曰[女*參]。以善心持一杅米粥。与沙门摩诃迦叶。女人死后。亦生忉利天上。作天人。在天帝释边第三座。复胜余天五事。何谓五事。一者长寿。二者端正。三者安乐。四者智慧。五者威神。胜于余天。后佛母忽故生忉利天。时佛天上。为母说经。说经已。佛母及诸天无央数。皆得须陀洹道。佛因见阿鸠留。布施与人。远在天帝释边。四百八十里坐。复见乞丐女人。持米粥与沙门摩诃迦叶。在天帝释边第三座。又胜余天五事。佛见悉皆识知。即遥呼阿鸠留言。布施善人来相见。阿鸠留。即来前持头面著地。为佛作礼。白佛言。我布施大众。多但得凡人耳。不得须陀洹。斯陀含。阿那含。阿罗汉。辟支佛。佛道也。今见乞丐女人。持米粥与沙门摩诃迦叶。今世在帝释边第三坐。又胜余天五事。人持小物与摩诃迦叶。得福乃尔。是故身自致豪贵如此。天便为佛作礼而去。

　　佛说阿鸠留经


