  佛说决定义经
　　宋 法贤译




　　　　佛说决定义经

　　　　西天译经三藏朝奉大夫试光禄卿明教大师臣法贤奉　诏译
　　如是我闻。一时佛在舍卫国。祇树给孤独园。与大苾刍众千二百五十人俱。
　　尔时世尊。告诸苾刍我今为汝。宣说甚深。决定正义。初善中善后善。其义深远。纯一无杂。具足清白梵行之相。汝等谛听。善思念之。时诸苾刍。白佛言。善哉世尊。何等名为决定正义。我等乐闻。惟愿世尊。为我解说。
　　尔时佛告诸苾刍言。决定义者。所谓五蕴。五取蕴。十八界。十二处。十二缘生。四圣谛。二十二根。如来十力。四无所畏。四禅定。四无色定。四无量行。四无碍智。四三摩地想。四念处。四正断。四神足。五根。五力。七觉支。八正道。如是等法。是名决定正义。五蕴者。谓色蕴受蕴想蕴行蕴识蕴。此等名为五蕴。五取蕴者。谓色取蕴受取蕴想取蕴行取蕴识取蕴。此等名为五取蕴。十八界者。谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。此等名为十八界。十二处者。谓内眼处外色处。内耳处外声处。内鼻处外香处。内舌处外味处。内身处外触处。内意处外法处。此等名为十二处。十二缘生者。谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴集。由此缘故。即有蕴法。若无缘故。蕴法即灭。所谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是则一大苦蕴灭。此等诸法。无明为缘乃有。生灭为缘者何。所谓先际不了。后际不了。中际不了。内法不了。外法不了。内外法俱不了。善业不了。不善业不了。善不善业俱不了。因不了。果不了。因果俱不了。已生缘法不了。未生缘法不了。现生缘法不了。于佛不了。于法不了。于僧不了。苦法不了。集法不了。灭法不了。道法不了。善法不了。不善法不了。罪法不了。福法不了。可行法不了。不可行法不了。高下法不了。有为无为法不了。如是不了。不能于黑白法等。起无相智。由此无明不能觉了而为过失。乃至障如实智。不能证得寂静涅盘。谓此无明体性迷闇纯一痴法。犹如盲者唯行闇道。集诸尘垢损减智慧。于诸障法不能出离。而此无明与明为障。无明为苦痛。无明为毒器。无明为绳缚。无明为毒根。无明为毒树。无明为根本烦恼。无明为随烦恼本。无明是颠倒处。无明为黑闇室。无明是痴闇。如是等义。名为无明。由此为缘。行法得起。行法者。行有三种。谓身行语行意行。身行者。谓出入息。依止于身。系属于身。由依身故。而出入息。得名身行。语行者。谓论难分别。即此分别论难言辞故名语行。意行者。谓贪嗔痴心所法等。依止于心。系属于心。由依心故。得名意行。复有三行。何等为三。谓福行罪行不动行。是名三行。由行为缘。识法得起。识法者。识有六种。谓眼识耳识鼻识舌识身识意识。此名六识。由识为缘。名色得起。名色者。谓色蕴受蕴想蕴行蕴识蕴。色者谓内五尘。皆四大所成。四大者。谓地水火风。地体坚重。水性流润。温暖为火。动转名风。如是四大所成五尘。名为色蕴。而此蕴法。四蕴名名。一蕴名色。如是五蕴。名为名色。名色为缘六处得起。六处者。谓内六处。眼处耳处鼻处舌处身处意处。此名六处。六处为缘。触法得起。触有六种谓眼触耳触鼻触舌触身触意触。此等名触。由触为缘。受法得起。受有三种。谓苦受乐受舍受。如是眼触缘此三受。乃至意触。亦复如是。此名为受。由受为缘。爱法得起。爱有六种。谓眼观色耳听声鼻嗅香舌了味身觉触意分别法。由贪六法。得名为爱。由爱为缘。取法得起。取有四种。谓欲取见取戒禁取我语取。由爱增故。得名为取。由取为缘。有法得起。有法有三。欲有色有无色有。欲有者。谓十恶趣及人天。十恶趣者。谓八地狱。一等活。二黑绳。三众合。四号叫。五大号叫。六炎热。七极炎热。八无间。九傍生趣。十饿鬼趣。如是十种。名为恶趣。人趣者。谓四大洲。南赡部洲。东胜身洲。西牛货洲。北俱卢洲。南赡部洲。其量纵广七千由旬。此洲之相。北阔南狭。犹如车形。东胜身洲。其量纵广八千由旬。彼洲之相。犹如半月。西牛货洲。其量纵广九千由旬。彼洲之相。犹如圆月。北俱卢洲。其量纵广十千由旬。彼洲之相。四方径直。犹如池沼。如是四洲。名为人趣。天趣者。欲界六天。谓四王天。忉利天。夜摩天。兜率天。化乐天。他化自在天。如是名为欲界六天。此等诸趣。名为欲有。色有者。有十八天。谓梵众天。梵辅天。大梵天。光天。无量光天。光音天。净天。无量净天。遍净天。无云天。福生天。广果天。无想天。无烦天。无热天。善现天。善见天。色究竟天。此等诸天。名为色有。无色有者。有四种天。谓空无边处天。识无边处天。无所有处天。非想非非想处天。此等诸天。名无色有。如是三有。得名为有。由有为缘。生法得起。生者。谓诸有情舍此蕴已。随业果报。复于界趣。蕴相出现故名为生。由生为缘。老死得有。老者。谓诸有情蕴法果熟。心识迷乱。多所忘失。发白面皱。身力羸弱。举动策杖。喘息呻吟。渐渐力微。诸根衰朽。是名为老。复何名死。谓诸有情随能招业。寿量终尽。识舍执受。命根谢灭。诸蕴离散。是名为死。谓老无定相。附死立支。二法合一。故名老死。如是名为十二缘法。复何名为四圣谛法。谓苦谛集谛灭谛道谛。苦谛者。生苦老苦病苦死苦。爱别离苦。怨憎会苦。求不得苦。五盛阴苦。如是等苦。名为苦谛。集谛者。谓贪爱法。由此贪爱。而生耽著。以耽著故。发业润生。招集为因。是名集谛。灭谛者谓贪爱法及余烦恼。悉皆断尽。证寂灭理。是名灭谛。道谛者。即八正道。谓正见正思惟正语正业正命正精进正念正定。此八正道。名为道谛。如是四谛。圣智可观。名四圣谛。
　　又复何名二十二根。谓眼根耳根鼻根舌根身根。男根女根。命根意根。乐受根苦受根喜受根忧受根舍受根。信根进根念根定根慧根。未知当知根已知根具知根。如是名为二十二根。
　　复何名为十力。谓如来智。于诸有情处非处法。如实了知。是名如来第一处非处智力。
　　如来复于过去现在未来世中。所有众生诸业行法。处处所生因缘果报。佛以智力。悉皆了知。是名如来第二业报智力。
　　如来复于诸禅定法解脱三摩地三摩钵底。尽诸漏法。佛以智力。如实了知。是名如来第三定力。
　　如来复于诸众生类根性胜劣种种差别。佛以智力。如实了知。是名如来第四根胜劣智力。如来复于诸众生类所有信解种种不同。佛以智力。如实了知。是名如来第五信解智力。
　　如来复于诸众生类所有种种界趣差别。佛以智力。如实了知。是名如来第六界趣智力。
　　如来复于诸众生类所有乐欲。佛以智力。如实了知。是名如来第七乐欲智力。
　　如来复于过去无量无数世中所有众生种种之事。谓一生十生百生千生及百千生。乃至无数百千万生。如是无数成劫坏劫。其中众生。死此生彼。死彼生此乃至族姓贵贱名字。饮食苦乐。寿量长短。具如是相。如是因缘。如是过去无量世中种种之事。佛以智力。悉能了知。是名如来第八宿命智力。
　　如来复以清净天眼。观见众生贵贱上下好丑生灭。或生善道。或堕恶趣。而彼众生所作行业。谓身不善业。作诸邪行。口不善业。毁谤贤圣。意不善业。起于邪见。由是因缘。命终之后。堕恶趣中。又复众生。身作善业。不行邪行。口作善业。不谤贤圣。意作善业。起于正见。由是因缘。命终之后。生人天界。如是等事。如来天眼。悉能观见。是名如来第九天眼智力。
　　又复如来。知彼众生诸漏已尽证无漏解脱智慧解脱。以自通力。证如是法。我生已尽。梵行已立。所作已办。不受后有。如是之法。佛以智力。悉能了知。是名如来第十漏尽智力。如是十力。如来应供正等正觉。由十力故。于大众中。作师子吼。转大法轮。
　　复何名为四无所畏。谓如来应供正等正觉。于大众中。唱如是言。我以自智。乘如实道。来成正觉。作师子吼。转妙法轮。无有沙门婆罗门天人魔梵而能等者。是名如来一切智无畏。如来已得安乐寂静无上胜处功德果法。诸漏已尽。种习俱亡。是名如来漏尽无畏。
　　如来复为诸声闻众。开示苦道。说离烦恼尽苦边际。是名如来出苦道无畏。
　　如来复为诸声闻。说所有障法。令彼出离。是名如来障道无畏。如是名为四无畏法。
　　又复何名为四禅定。谓离诸欲及诸染法。断除疑惑分别之想。是名第一离生喜乐定。
　　复次离欲断除分别想已。当于外法悉皆泯绝。内复寂定。摄内外法。悉皆归一。是名第二定生喜乐定。
　　复次舍于喜乐思念之想。于身喜乐。而无所受。是名第三离喜妙乐定。
　　复次舍苦乐法。无忧喜想。诸法清净。是名第四舍念清净定。如是名为四禅定法。
　　复何名为四无色定。谓修彼定。厌下色相。忻上无色。由无色故。唯有虚空。乃观虚空无有边际。作如是想。是故名为空无边处定。
　　复次离彼所缘空无边处已。复想能缘识亦无边。是故名为识无边处定。
　　复次离彼能缘识已。当复想于能缘所缘俱无所有。是故名为无所有处定。
　　复次离彼无所有已。当复想于无彼粗想。不无细想。是故名为非想非非想定。如是名为四无色定。
　　复何名为四无量行。谓慈无量悲无量喜无量舍无量。若有苾刍。具大慈心。于诸有情。无怨无亲。等能与乐。如是常行慈无量心。是故名为慈无量行。
　　若有苾刍。具大悲心。于诸有情。无怨无亲。等能拔苦。如是常行悲无量心。是故名为悲无量行。
　　若有苾刍。具大喜心。于诸有情。无怨无亲。等施欢喜。如是常行喜无量心。是故名为喜无量行。
　　若有苾刍。于诸有情。无怨无亲。平等安住如是常行。是故名为舍无量行。如是名为四无量行。
　　复何名为四无碍智。谓辞无碍智。辩才无碍智。法无碍智。义无碍智。辞无碍者。缘声为境。于诸音声。言辞无碍故。名辞无碍智。辩才无碍者。谓四辩七辩。凡有论难。迅捷无滞。是故名为辩才无碍智。法无碍者。缘名句文。随何教法。无所不通。是故名为法无碍智。义无碍者。缘义为境。随所诠义。无所不晓。是故名为义无碍智。如是名为四无碍智。
　　复何名为四三摩地想。若有苾刍。作如是观。我今此身。从顶至足。所有发毛爪齿皮肉筋骨。如是种种不净之物。所共合成。譬如仓廪广积粮斛。人入其中。善能分别。是米是麦。如是积聚。名为仓廪。苾刍观想于自身中。亦复如是。作此观者。即得断除贪欲之法。是名第一三摩地想。
　　又复苾刍观想身已。于三摩地。得轻安味。复作是观。此三摩地所得乐味。亦无有想。譬如莲华从水而生。彼无有想我从水生而有清凉。苾刍观想。亦复如是。能观想者。即得见法轻安乐味。是名第二三摩地想。
　　又复苾刍。于三摩地。作于明想观察。如日无余闇冥。如是观察。相续不断。昼夜明闇。皆无有异。作是明想。清净无杂。譬如秋时云翳阴闇日光不现。若明眼人。观想日光。清净无杂。苾刍观想。亦复如是。能观想者。是人即得明智现前。是名第三三摩地想。
　　又复苾刍在三摩地。作是观想。断除苦乐乃至忧喜。唯有舍念二种清净。譬如有人能驭车乘。平坦地中行无所碍。苾刍观想。亦复如是。能观想者。即得智慧胜利现前。是名第四三摩地想。此等名为四三摩地想。
　　复何名为四念处法。谓身受心法。若有苾刍。观身不净秽恶充满无有真实。如是观察。名身念处。
　　又复观于内外二法。所有诸受。悉皆是苦。作是观者。名受念处。
　　又复观于心心所法。皆悉无常。作是观者。名心念处。
　　又复观于内外二法。于是法中。不生我想。作是观者。名法念处。如是名为四念处法。
　　复何名为四正断法。谓已生恶法。当起精进勤行除断。皆悉令灭。是名第一正断之法。
　　又复未生恶法。当起精进防护除断。皆令不生。是名第二正断之法。
　　又复未生善法。当起精进令诸善法皆得生长。是名第三正断之法。
　　又复已生善法。当起精进而令增长坚固圆满。是名第四正断之法。如是名为四正断法。
　　复何名为四神足法。谓欲勤心观。若有苾刍。于诸染法。离其妄念。于诸善法。而起悕求。进善无厌。名欲神足。复于善法。勤修诸行。正行不退。名勤神足。复于诸法。离邪思惟。心正分别。名心神足。复以正智。观察内身。内身无我。复观外境。外境无法。我法体无。趣证二空。名观神足。如是名为四神足法。
　　复何名为五根。谓信根进根念根定根慧根。如是名五根。
　　复何名为五力。谓信力进力念力定力慧力。如是名五力。
　　复何名为七觉支法。谓择法觉支。精进觉支。喜觉支。轻安觉支。舍觉支。念觉支。定觉支。是名七觉支法。
　　复何名为八正道法。谓正见正思惟正语正业正命正精进正念正定。谓正见者。信有施法。信有父母。有诸善行及不善行。如是善不善业。当有果报。有今后世。于其世中。有诸众生。有阿罗汉。如理修行。以自通力。见如是法。我生已尽。梵行已立。所作已办。不受后有。如是等事。名为正见。
　　何名正思惟。谓离邪思邪思法者。起不正见。发贪嗔痴。远离如是。名正思惟。
　　何名正语。谓离妄言绮语两舌恶口等语。是名正语。
　　何名正业。谓离杀生偷盗邪染等法。是名正业。
　　何名正命。谓具正见正法出家。被于法服。离诸邪行。信于正法。乃至受用饮食坐卧。皆依正法。是名正命。
　　何名正精进。谓离邪勤。于真实法。而起正勤。是名正精进。
　　何名正念。谓离邪念。常念正法。记忆在心。无所忘失。是名正念。
　　何名正定。谓心心所。不起散乱。离诸攀缘。于奢摩他毗钵舍那。决定正观。是名正定。如是名为八正道法。
　　尔时世尊。说是法已。复告苾刍众言。汝等当知。我所宣说。决定正法。初中后善。其义深远。纯一无杂。清净圆满。是时苾刍众。闻佛所说。皆大欢喜。信受奉行。

　　　　佛说决定义经


