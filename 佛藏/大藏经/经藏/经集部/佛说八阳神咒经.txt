  佛说八阳神咒经
                        　　西晋 竺法护译

                        
        　      


　　佛说八阳神咒经

　　　　西晋月氏三藏竺法护译
　　闻如是。一时佛在王舍城灵鸟山中。时与大比丘众千二百五十人菩萨千人俱。皆如弥勒菩萨等。佛告舍利弗。东方去是过一恒沙有佛刹。佛号快乐如来无所著等正觉。今现在说法。国土名不可胜。
　　舍利弗。东方去是过二恒沙有佛刹。佛号月英幢王如来无所著等正觉。今现在说法。国土名欢乐。
　　舍利弗。东方去是过三恒沙有佛刹。佛号等遍明如来无所著等正觉。今现在说法。国土名喜爱。
　　舍利弗。东方去是过四恒沙有佛刹。佛号分别过出清净如来无所著等正觉。今现在说法。国土名内哙。
　　舍利弗。东方去是过五恒沙有佛刹。佛号等功德明首如来无所著等正觉。今现在说法。国土名无狐疑。
　　舍利弗。东方去是过六恒沙有佛刹。佛号本草树首如来无所著等正觉。今现在说法。国土名无毒螫。
　　舍利弗。东方去是过七恒沙有佛刹。佛号过宝莲华如来无所著等正觉。今现在说法。国土名莲华香。
　　舍利弗。东方去是过八恒沙有佛刹。佛号宝乐莲华快住树王如来无所著等正觉。今现在说法。国土名甘音声称说。
　　复次舍利弗。诸佛如来清净国土。彼方无五浊无爱欲无女人无意垢无咒诅无相择。
　　复次舍利弗。诸佛如来。若有善男子善女人闻是八佛名者。受持讽诵读奉行者。终不堕三恶道。除五不中止罪。
　　复次舍利弗。是善男子善女人。若有持是八佛名及国土名者。受持讽读奉行之者。以是功德若发菩萨心。所生处常遇陀邻尼。常遇相好常遇相音。常遇右转福。是善男子善女人。奉行是八佛教令如其正行者。女人所生处转为男子。
　　复次舍利弗。诸佛如来。是善男子善女人。以平旦净澡漱正衣服。昼夜各三时奉读是经。得功德无量。第一四天王常拥护是善男子善女人。若在县官中当读是经。若在怨家中当读是经。若在盗贼中当读是经。若在水火中当读是经。若在海水中逢风浪恐怖当读是经。若在军兵对斗中当读是经。若为蛊毒所中当读是经。若闻恶鸟鸣若恶梦当读是经。若为龙神所中当读是经。若为诸魔所中恐怖毛起者当读是经。若有急恐病疫疾痛者。持是八阳咒经咒之立得除愈。是时佛说要偈。
　　是土无如来　　持是国土名
　　一切众恶除　　疾得登正道
　　所生常遇佛　　见觉大欢喜
　　照是世上尊　　等心供事之
　　百劫以无数　　著常当离之
　　疾逮泥洹道　　奉是诸佛名
　　今现诸如来　　奉行明教名
　　为人朴直软　　在在见所生
　　端正相好具　　巨亿万家生
　　勇猛好布施　　为人不悭贪
　　女人闻是要　　踊跃大欢喜
　　去离女人身　　所生为男子
　　诸兵不敢害　　蛊道亦不幸
　　县官及盗贼　　终不害是人
　　五魔不能娆　　将帅及官属
　　奉行是经者　　不能中得便

　　尔时第一四天王弥勒菩萨等白佛言。我曹当共拥护持是八阳咒经一切学者。我曹当并力拥护病者令愈。佛说如是。第一四天王。弥勒菩萨等比丘众。及诸天龙鬼神人民阿须伦。闻经欢喜为佛作礼而去。
　　八菩萨名。
　　第一名颰陀和菩萨。第二名罗那邻竭菩萨。第三名憍日兜菩萨。第四名那罗达菩萨。第五名须深菩萨。第六名因抵达菩萨。第七名摩诃须和萨和菩萨。第八名和轮调菩萨。是八人求道以来其劫无数。今未取佛。是八人本俱学道时。俱愿八方上下人民皆共使得佛。若有急者当使呼我八人名字。即自得解除。若寿欲尽时。我八人便当飞行往迎之。愿持此一字之功德。愿一切人皆如八菩萨快也。

　　佛说八阳神咒经


