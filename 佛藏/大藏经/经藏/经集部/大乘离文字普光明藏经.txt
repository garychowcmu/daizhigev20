  大乘离文字普光明藏经
　　唐 地婆诃罗译




　　　　大乘离文字普光明藏经

　　　　大唐天竺三藏地婆诃罗译
　　如是我闻。一时佛在王舍城耆阇崛山中。与大菩萨无量百千亿那由他数。皆是大智精进善巧。证无言法获妙辩才。是处非处不相违反。善调身心具诸解脱。常游三昧不舍大悲。惭愧为身智慧为首。多所饶益如大宝洲。了知诸法善不善相。不著文字而有言说。于真俗门洞达无碍。深明实际不住其中。善能分别而无所受。虽厌生死常护世间。周遍十方有大名称。于真妙藏寂然宴息。虽现受身永出三界。而行诸有勉济众生。平等教诲志常贤善。平等怜愍心无染著。能令自他莫不清净。成就如是无量功德。其名曰胜思惟菩萨。法震音菩萨。妙身菩萨。法辋菩萨。辩积菩萨。持地菩萨。持世菩萨。大名称菩萨。具诸辩菩萨。千容相菩萨。功德山菩萨。莲华眼菩萨。莲华面菩萨。珠髻菩萨。妙音菩萨。如是等菩萨摩诃萨。皆如童子色相端严。于此众中而为上首。
　　尔时观自在菩萨。与恒河沙等绍尊位者诸菩萨俱。殊胜见菩萨与无央数天帝释俱。虚空藏菩萨与无量菩萨及无量四天王众俱。大势至菩萨与无量亿梵天众俱。遍吉祥菩萨与无量婇女俱。普贤菩萨。不空见菩萨。星宿王菩萨。离疑菩萨。息诸盖菩萨。药王菩萨。药上菩萨。各与无量菩萨众俱。其中亦有无量诸佛。自变其身作菩萨像。尊者舍利弗。摩诃目乾连。摩诃迦叶。如是等大阿罗汉。各与无量声闻众俱。那罗延等无量天众。乃至恒沙国土日月诸天。威光照耀悉来佛所。至佛所已。彼天威光不能复现。犹如聚墨对阎浮金。婆楼那龙王。德叉迦龙王。阿那婆达多龙王。美音乾闼婆王。无扰浊迦楼罗王。各与无量诸眷属俱。来入此会。十方世界如恒河沙所有菩萨。咸于本土启请如来。与诸四众同时到此。各持种种出过世间殊好供养。奉上于佛诸菩萨已。即于会中坐莲华座。
　　尔时胜思惟菩萨摩诃萨从座而起。偏袒右肩右膝著地。合掌向佛。而作是言。世尊。我今欲请二字之义。惟愿如来垂哀见许。
　　佛告胜思惟菩萨言。善男子。欲有问者随汝意问。如来不为一众生故出现世间。为欲利益无量众生而出现耳。于是胜思惟菩萨。即白佛言。世尊。何者一法。是诸菩萨所应永离。何者一法。是诸菩萨应常护持。何者一法。是诸如来现所觉了。佛言。善哉善哉善男子。汝以如来威神之力。乃能问我如是深义。谛听谛听善思念之。当为汝说。
　　善男子。有一种法菩萨应离。所谓欲贪。善男子。如是一法是诸菩萨所应永离。善男子。复有一法菩萨应离。所谓嗔怒。如是一法是诸菩萨所应永离。善男子。复有一法菩萨应离。所谓愚痴。如是一法是诸菩萨所应永离。善男子。复有一法菩萨应离。所谓我取。善男子。复有一法菩萨应离。所谓疑惑。善男子。复有一法菩萨应离。所谓憍慢。善男子。复有一法菩萨应离。所谓懈怠。善男子。复有一法菩萨应离。所谓惛眠。善男子。复有一法菩萨应离。所谓爱著。善男子。如是一法。是诸菩萨所应永离。
　　善男子。汝复问我。何者一法。是诸菩萨应常护持。善男子。谓诸菩萨非己所安不加于物。若诸菩萨守护此法。即是能持诸佛如来一切禁戒。何以故。自爱身命不应杀生。自重资财不应偷盗。自护妻室不应侵他。如是等行皆名一法。善男子。若有敬顺如来语者。于此一法常当忆念。何以故。无有众生爱乐于苦凡有所作悉求安乐。乃至菩萨求阿耨多罗三藐三菩提。亦为自他皆得乐故。善男子。以如是义我说此言。非己所安不加于物。如是一法是诸菩萨应常护持。
　　善男子。如汝所问何者一法是诸如来现所觉了。善男子。无有少法是如来觉。何以故。如来觉者无所觉故。善男子。一切法无生是如来觉。一切法无灭是如来觉。一切法离二边是如来觉。一切法不实是如来觉。善男子。诸业自性是如来觉。一切法从因缘生。是如来觉。因缘之法犹如电光。是如来觉。以因缘故而有诸业。是如来觉。善男子。一切法性普光明藏。是如来觉。善男子。何故法性名普光明藏。善男子。世出世智依之以生。如母怀子故名为藏。若智生时反照其本。如是法性为般若波罗蜜之所摄藏。是故名为普光明藏。善男子。一切法如幻如焰。是如来觉。善男子。诸法实性一味解脱。是如来觉。一味解脱是即名为普光明藏。善男子。一相法是如来觉。云何一相。所谓诸法不来不去非因非缘不生不灭无取无舍不增不减。善男子。诸法自性本无所有不可为喻。非是文词之所辩说。如是一法。是诸如来现所觉了。当佛说此庄严王离文字普光明藏法门之时。有十地菩萨所见微尘数众生。悉发阿耨多罗三藐三菩提心。复有如是微尘数众生。皆发声闻辟支佛心。复有如是微尘数众生。在地狱者皆得离苦生人天中。无量菩萨得入初地。无量菩萨得百千三昧。无量众生悉蒙利益无空过者。
　　尔时佛告罗睺罗言。善男子。我此法要汝当受持。说是语时。会中有九十亿菩萨摩诃萨。承佛威神即皆避座。白佛言。世尊。我等誓当受持如来所说法要。于此娑婆国土最后时中。见有其人流通为说。
　　尔时四天王白佛言。世尊。若有能持此经典者我当拥护。令其志愿皆得满足。所以者何。能持此经是法器故。尔时世尊。普观众会而作是言。诸仁者。我此所说甚深方广希有法门。非诸众生有少善根而能听受。能听受者即为承事供养于我。亦为荷担无上菩提。是人当得辩才无碍。决定生于清净佛土。是人临终定得亲见阿弥陀佛菩萨大众而现在前。我今在此耆阇崛山诸菩萨众所共围绕。彼临终时亦如是见。当知是人即为已得无尽法藏。当知是人得宿命智。当知是人不堕恶道。善男子。我今说此一切世间难信之法。设有众生作五逆罪。闻是经已书持读诵为人解说。所有业障咸得消除。终不受于恶趣之苦。斯人即为诸佛菩萨之所护念。在在所生诸根具足。蒙佛灌顶五眼清净。善男子。取要言之。我见是人已成佛道。
　　佛说此经已。胜思惟等一切菩萨。及诸声闻天龙八部。皆大欢喜信受奉行。

　　　　大乘离文字普光明藏经


