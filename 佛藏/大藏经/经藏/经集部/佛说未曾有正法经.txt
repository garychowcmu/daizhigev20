  佛说未曾有正法经
　　宋 法天译




　　　　佛说未曾有正法经卷第一

　　　　西天译经三藏朝奉大夫试鸿胪卿传教大师臣法天奉　诏译
　　如是我闻。一时佛在王舍城鹫峰山中。与大苾刍众万二千五百人俱。是时有菩萨摩诃萨八万四千人。从诸佛刹而来集会。是诸菩萨。皆具大智得大总持。具无碍辩悉证无生法忍。入三摩地总持智门。了诸众生心所乐欲。善说法要如法解脱。复有四大天王并帝释天。娑婆界主大梵天王。及无量百千天龙夜叉乾闼婆阿修罗迦楼罗紧那罗摩睺罗伽人非人等皆来集会。是时有大菩萨名妙吉祥。在其山侧与二十五大菩萨众俱。其名曰龙吉祥菩萨摩诃萨。龙授菩萨摩诃萨。吉祥生菩萨摩诃萨。吉祥藏菩萨摩诃萨。最上莲华吉祥菩萨摩诃萨。莲华吉祥生菩萨摩诃萨。持世菩萨摩诃萨。持地菩萨摩诃萨。宝手菩萨摩诃萨。宝印手菩萨摩诃萨。师子意菩萨摩诃萨。师子无畏音菩萨摩诃萨。虚空藏菩萨摩诃萨。平等心转法轮菩萨摩诃萨。了别一切句义大辩菩萨摩诃萨。辩积菩萨摩诃萨。海意菩萨摩诃萨。妙高王菩萨摩诃萨。爱见菩萨摩诃萨。喜王菩萨摩诃萨。无边视菩萨摩诃萨。无边作行菩萨摩诃萨。破诸魔菩萨摩诃萨。无忧授菩萨摩诃萨。一切义成菩萨摩诃萨。
　　复有四兜率天子。其名曰普开华天子。光明开华天子。曼陀罗华香天子。精进法行天子。是诸天子以信乐心故。各与诸眷属来诣妙吉祥菩萨所。听受正法。是时诸大菩萨及天子众。既至会已次第而坐。是时大众咸作是言。佛一切智甚深无量广大无边。不可思议无有比伦。最上无胜不可了知。云何菩萨摩诃萨被精进铠。而能趣证阿耨多罗三藐三菩提耶。尔时会中有大菩萨。名龙吉祥。谓诸菩萨言。若有菩萨种诸善根。心无所著回向实际。是名安住诸善根法被精进铠。是菩萨摩诃萨。即能趣证佛一切智。
　　龙授菩萨言。若菩萨发平等心调伏心。爱乐心适悦心。柔软心无分别心。是名坚固被精进铠。即能趣证佛一切智。
　　吉祥生菩萨言。若有菩萨于多劫中。乐欲了知佛一切智。当于无量劫中被精进铠。为诸众生难行苦行不自贡高。是能趣证佛一切智。
　　吉祥藏菩萨言。若诸菩萨起利他心。不著自乐不乐禅定。而能普为一切作大利益。以无量善根回向一切众生。是能趣证佛一切智。
　　最上莲华吉祥菩萨言。如佛所说。若诸菩萨于一切法。无自无他无显无密。普能调伏无诸起作。于一切行而尽能行。是为菩萨住奢摩他相应之法。自能行已复能教他。是菩萨即能趣证佛一切智。
　　莲华吉祥生菩萨言。若诸菩萨著世间法。即不能了知佛一切智。若于世间法无所乐著。无利无衰无毁无誉。无称无讥无苦无乐。即于诸法无增无减。是谓菩萨出离世间。即能趣证佛一切智。持世菩萨言。若诸菩萨以诸胜行。利益一切众生而获自利。不以自他而生分别。但以善根回向一切。起大精进常为众生种诸善根。是名菩萨安诸胜行。即能趣证佛一切智。
　　持地菩萨言。譬如大地能生树木诸药草等。敷荣结实悉能成就。乃至万物皆因地而有。而彼大地不作是念。我生草木而成熟之。及于万物依止而住。一切众生依法界地而得生长。不作是念能生众生。菩萨摩诃萨亦复如是。起平等心犹如大地。长时利乐一切众生。不作是念我能利乐一切众生。离其分别即能趣证佛一切智。
　　宝手菩萨言。精进铠者行诸胜行广大无量。自非具大善根而不能行。若诸菩萨。住平等心无分别想。乃至梦中于诸众生不生喜恚。普令有情被大乘铠。趣证佛智平等而住。亦无声闻缘觉之意。是菩萨即能趣证佛一切智。宝印手菩萨言。所有众生界。各各令起大悲心普施法印。是诸众生无信者令生正信。无闻者令其多闻。悭贪者令行布施。毁禁者令具戒足。嗔恚者令行忍辱。懈怠者令起精进。散乱者令住禅定。愚痴者令具智慧。而令常修善法皆使圆满具足善根。常行菩萨三种宝印。何等为三。谓令众生佛智圆满。所有善根悉能回向一切众生。是为第一宝印。自所作善普皆利益。成就一切众生善根。是为第二宝印。观有情界犹若虚空自性清净。是名第三宝印。若菩萨常行是事无有休息。即能趣证佛一切智。
　　师子意菩萨言。若菩萨精进坚固而无所畏。不能破坏无懈怠心。无惊怖想勇猛不退。于轮回中捍劳忍苦无怯无惧。而能出离趣证涅盘。于苦乐法平等而住无有二相。夫如是者是为菩萨被精进铠。即能趣证佛一切智。
　　师子无畏音菩萨言。譬如世间有力之士。难屈难伏所作能辨。是名正士。其正士者常行正法离诸罪垢。不生邪见勤行大行。心常柔软无粗恶相离诸卒暴。是名正士。常发善言亲近善友。以殷重心尊敬师长。顺行正道无所违背。是名正士。离诸贪爱修正命行。以清净业绝其过失。以智慧心断愚痴见。于自三业安住寂静。复于他人不生扰挠。不议好恶长短无毁无誉。是名正士。愍诸贫穷而行惠施无怨亲想。内心质直外相柔和。离诸邪曲守真实行。以无上法娱乐其心。寂然坚固平等而住。是名正士。于诸众生所有障碍为其破灭。于身命财而能普施。于胜义法不生难吝。见诸众生无福无慧者。而为灭除诸不善法。然后施与妙法宝藏。贫苦众生常施珍宝。疾病众生施与医药。怖畏众生施其安乐。无依怙者为作主宰。堕轮回者而为救度。在闇瞑者为作光明而照导之。在邪道者示以正道。常以法语教导一切。见其过失不生恚怒。是名正士。诸菩萨当修是行。即能安住奢摩他相应之法。而能趣证佛一切智。
　　虚空藏菩萨言。菩萨等视众生行大慈观。犹如虚空无有边量。行大悲观无量无边亦复如是。常生欢喜守护诸根离其染著。于六波罗蜜法行无懈倦。行于布施等如虚空无所挂碍。持戒忍辱精进禅定智慧。皆亦如是。菩萨即能趣证佛一切智。
　　平等心转法轮菩萨言。若有菩萨行菩提道。当于诸法不起诸相及分别心。即不为魔之所恼害。常得诸佛之所爱念。诸天龙神常所卫护。所作善根真实无失。若菩萨于法生有相心起分别想。即为魔境界为魔所动。诸佛不能摄受。诸天不能卫护。若坚固不动无相无分别者。是菩萨当转无上法轮普为一切。何以故。菩萨了诸法无起无作故。菩萨虽起诸心而无所著故。以无相心证佛菩提。乃至转妙法轮亦复如是。此即名为菩萨摩诃萨被精进铠。而能趣证佛一切智。
　　了别一切句义大辩菩萨言。诸正士当知。一切处是菩提。烦恼是菩提。诸所作是菩提。有为法是菩提。无为法是菩提。有漏法是菩提。无漏法是菩提。有著心是菩提。无著心是菩提。善根是菩提。不善根是菩提。世间法是菩提。出世间法是菩提。轮回法是菩提。涅盘界是菩提。虚妄是菩提。真实是菩提。蕴处界是菩提。地水火风空是菩提。菩萨摩诃萨。了一切法自性空故。诸有所作皆无自性。于一切义如实了知。譬如虚空遍一切处。菩提之法亦复如是遍一切处。若菩萨解了诸法。当具辩才而得正智分别句义。即能趣证佛一切智。
　　辩积菩萨言。若菩萨智慧解脱。诸有所作皆不可取。心无相故。无所增减不动不摇。于一切语言如理而解。毁谤称誉亦不能动。所有一切外道语言。一切如来语言。若内若外若隐若显。皆悉平等无有差别。知一切法皆归寂灭。心无所著安固不动。如妙高山无动转相。若菩萨智慧解脱归寂灭心者。即能趣证佛一切智。
　　海意菩萨言。菩萨大智慧海。万法所归平等一味。菩萨多闻总持诸法之性一味无异。了知诸法本真自性非无所有。从缘生法即真实义。种种善根之所从生。应知是法不增不减。本末之性福利无尽。究竟寂灭非断非常自如实知。复于众生起无量心无忘无失。常生尊重而为显说。平等宣示不共之法。广为众生种诸善根。是菩萨即能被精进铠趣证佛一切智。妙高王菩萨言。诸正士应知。佛一切智。未易可知难可度量岂能趣证。所以者何。若诸菩萨超过一切世间众生心行。超过一切世间众生见闻。乃至信乐知识。悉能超过世间众生者。而能于布施持戒忍辱精进禅定智慧。所有福聚逾于须弥者。是菩萨即能趣证佛一切智。
　　爱见菩萨言。菩萨摩诃萨。于六尘境观无所观。乃至缘无所缘。何以故。若色若心本性清净故。色清净故眼无所观。声清净故耳无所闻。香清净故鼻无所嗅。味清净故舌无所了。触清净故身无所觉。法清净故意无所缘。所以者何。诸根清净自性空故。无自无他无爱无厌自性平等。观诸众生无有高下悉皆平等。于诸佛法起决定心不生疑惑。乐法无厌得已还施施无悔吝。渐能圆满一切佛法。是菩萨摩诃萨。若如是者即能趣证佛一切智。
　　喜王菩萨言。菩萨摩诃萨安住布施忍辱之心。若能有人毁骂呵责期克打掷。菩萨于此不生嗔恚心而作欢喜想。于诸众生常为善友无自他相。无能毁者无所毁者。诸法皆空内空外空我相人相悉皆空故。所以常生欢喜心行布施行。设有求头目手足妻子眷属。乃至身命无吝无惜欢喜布施。菩萨乐求妙法若闻一偈。设有转轮王位亦不恋著。若得一众生发菩提心者。设有帝释位亦不爱乐。若暂闻希有之法。设有梵天王位亦不爱乐。若得见诸如来。设使三千大千世界。满中珍宝弃如瓦砾。乐见诸佛欢喜圆满。诸根具足成就菩提分法。即能趣证佛一切智。
　　无边视菩萨言。菩萨摩诃萨无我见相。观一切法悉皆清净不生疑惑。即能得见一切诸佛。观诸色无所著无色想。见诸众生不作众生想。乃至观诸世间一切色像亦复如是。肉眼所见一切佛刹皆悉清净。业报清净故即得天眼具足。具大神通而得慧眼具足。圆满不共佛法即得法眼具足。离诸烦恼即得佛眼具足。是菩萨当得十力具足。即能趣证佛一切智。
　　无边作行菩萨言。诸佛一切所作皆是菩提。所以者何。菩提者一切智之所出生无内想无外想亦无中间。是故菩萨于一切法而无所著。即得烦恼界灭尽无余。无有魔事出魔境界。是菩萨即能趣证佛一切智。
　　破诸魔菩萨言。若菩萨不起我见即离诸见。诸见不生能离魔业。即能了悟诸蕴。诸蕴皆空我相永灭。我相灭已魔无能为。魔业既灭诸障解脱。远离诸障即得菩提。是名趣证佛一切智。
　　无忧授菩萨言。若人造不善业。常生忧惧追悔自责。若人造诸善业无所忧惧。是故菩萨常行善法。无有间断相续现前。即不为忧恼毒箭之所伤害。即能被精进铠。趣证佛一切智。
　　一切义成菩萨言。若善男子。戒法具足行愿具足。即能安住戒法根本。譬如妙香普熏一切。而能离诸过失。远离诸恶乃能圆满菩提分法。菩提分法既圆满已成一切智。由是当知戒足为本。菩提分法而得成就。菩萨了如是者。即能趣证佛一切智。如是诸菩萨各说法已。会中有兜率天子。名普开华。作如是言。诸菩萨。譬如世间有妙华树。开敷茂盛色香鲜美人多爱乐。诸菩萨摩诃萨亦复如是。若诸法解脱如华开敷庄严。一切菩萨摩诃萨共所爱乐。又如忉利天宫园生之树。广大严丽华开美盛适悦可乐。菩萨摩诃萨。若具法解脱开华庄严。一切菩萨及诸人天共所爱乐。亦如最上大摩尼宝。净无瑕翳具如意德。菩萨摩诃萨内心清净。无诸垢染具法功德。如是即能趣证佛一切智。
　　光明开华天子言。诸菩萨如日舒光能破诸闇。一切色像而得显现。菩萨摩诃萨亦复如是。具智慧光舒妙法炬。普照众生令除痴闇。皆悉明彻慧光显现无诸闇瞑。而不复为愚盲所覆。常履光明道。是故菩萨引示一切失道众生令行正道。即能趣证佛一切智。
　　曼陀罗华香天子言。诸菩萨曼陀罗华妙香远闻满百由旬。菩萨摩诃萨。具戒定慧亦复如是。戒香定香慧香。遍于世间普闻一切。若诸众生闻是香者。一切烦恼皆悉销除。是菩萨摩诃萨。具足如是法功德香。即能趣证佛一切智。
　　精进法行天子言。若诸菩萨暂时懈退。即不能修进胜行得佛菩提果。若精进心不计劫数。长时勇猛种诸善根心无厌足常行八种助道之法。何等为八。一者劝助胜行相应之法。二者常修四无量行慈悲喜舍之法。三者修习五种智通智慧之法。四者常行四摄之法。谓布施爱语利行同事。五者于三解脱门忍法具足。六者广为他人宣说妙法。七者发起无上大菩提心。八者作善方便回向一切摄诸正法。菩萨行此八法。即能趣证佛一切智。
　　尔时妙吉祥菩萨摩诃萨。告诸菩萨及天众言。诸菩萨摩诃萨。当于诸法离诸分别即证佛智。云何离分别。谓不分别三界。不分别诸见。不分别是内是外。不分别是声闻地是缘觉地是愚异生地。亦不分别是轮回是烦恼。是能观是所观。是因是果。是境界非境界。是增是减。是我见是我所见。是悭贪是布施。是毁戒是持戒。是嗔恚是忍辱。是懈怠是精进。是散乱是禅定。是愚痴是智慧。亦不分别是善根能生诸善法。是不善根能生诸不善法。不分别是世间法是出世间法住平等法。不分别是有为是无为。不分别是有著心是无著心。不分别是有漏是无漏。诸菩萨当知。是法无所分别住平等相应。即能趣证佛一切智。
　　复次诸菩萨摩诃萨。诸佛阿耨多罗三藐三菩提本不可得。何以故。非心所缘非智所知唯佛而证。与佛等者一切智亦等。于一切智观无所有。无所有故。是故于一切智无所著。非色取受想行识皆不可取。是名一切智。无法相亦无非法相。是名一切智无。檀波罗蜜可证。尸罗波罗蜜可证。羼提波罗蜜可证。毗离耶波罗蜜可证。禅波罗蜜可证。般若波罗蜜亦不可证。所以者何。以诸法无所得。是故一切智亦无所得。
　　复次诸菩萨。一切智非三世可得。过去不可得。现在不可得。未来亦不可得。不著三世故。非眼识所观。非耳鼻舌身意识所观。何以故。离诸境界故。诸菩萨摩诃萨。成就一切智者当如是住。所以者何。一切法亦如是住。诸法平等一切智亦平等。乃至诸佛法凡夫法皆悉平等。如是一切法平等。是名一切智。菩萨摩诃萨。当如是住应如是学。譬如四大自性皆无。本自有性亦不可得。何以故。自性空故。世间诸善不善法。自性空故亦不可得。何以故。非分别故。分别既空是真实义。尔时妙吉祥菩萨说是法时。会中有二千天子。得无生法忍。万二千天子。发阿耨多罗三藐三菩提心。

　　　　佛说未曾有正法经卷第一



　　　　佛说未曾有正法经卷第二

　　　　西天译经三藏朝奉大夫试鸿胪卿传教大师臣法天奉　诏译
　　尔时辩积菩萨摩诃萨。前白妙吉祥菩萨言。今当共诣佛所问。菩萨摩诃萨当云何住。是时妙吉祥菩萨。即于会中不起于座。摄菩萨形化如来像相好具足。与释迦牟尼佛等无有异。即告辩积菩萨言。如来在此汝今当问。尔时辩积菩萨。不知化相谓即如来。前诣佛所而发问言。世尊。菩萨摩诃萨当云何住。化佛答言。如我所作菩萨应如是住。辩积菩萨言。如佛世尊复云何住。化佛答言。佛世尊者。不行持戒忍辱精进禅定智慧之法。不著欲界色界。无色界不行身业不发语业不起意业。如是于一切处无所行。善男子。一切所行皆悉如化。辩积菩萨言。如佛世尊亦幻化相耶。化佛答言。如是如是。菩萨摩诃萨当如是住。辩积菩萨即白佛言。云何世尊亦幻化相耶。化佛答言。不也善男子。一切诸法皆幻化相。辩积菩萨言。如是如是。诸法性空皆幻化相。云何我佛世尊亦幻化耶。化佛答言。善男子。岂唯此佛是幻化相。所有一切如来皆幻化相。辩积菩萨言。谁为能化者。化佛答言。自业清净。非有能化及所化者。亦无我无人。无众生无寿命。无士夫无有识。无补特伽罗。无佛无异生等相。辩积菩萨白佛言。世尊。当云何学而得菩提。化佛答言。一切法无所学。菩萨当如是学。诸法无所行。菩萨应如是学。诸法无所畏。菩萨应如是学。诸法无疑惑。菩萨应如是学。诸法无所有无所缘。无虚妄无聚集。无所作无文字。无生无灭。无已有无今有。非幻化非色像。非智所观离一切想。菩萨摩诃萨应如是学。如是学者是名正学。无所减失亦无增长。若如是学者。无所远离无所戏论。无所乐无所厌。无喜无恚无来无去。若如是学是名正学。是故善男子。若有乐求阿耨多罗三藐三菩提者。当知无轮回无涅盘。无取无舍无施无悭。无戒无犯无忍无恚。无勤无惰无定无乱。无智无愚。非学非无学。非行非不行。无所得无所证。无菩提无佛法。无我想无人想。无众生想无寿者想。无补特伽罗想。无法想亦无非法想。非有想非无想。何以故。诸法如幻化。无二无差别。无动转相。一切法非色取相。眼不能观。一切法无分别相。非心所知。诸法性空。无法可行无菩提可得。是故善男子。诸菩萨摩诃萨。当如是行如是修学。若有善男子闻是说者。不生惊怖不生疑惑。是人即能证得阿耨多罗三藐三菩提。
　　复次善男子。譬如虚空不可侵害。火不能焚风不能转。水不能注尘不能坌。烟云雷电皆不能著。虚空无挂碍故。菩萨摩诃萨亦复如是。心无挂碍不为诸法之所动转。无乐欲无厌舍心若虚空。蕴等诸魔所不能动。是菩萨当证阿耨多罗三藐三菩提。而能普为众生作大利益而无穷尽。尔时化佛说是法已隐而不现。妙吉祥菩萨却复本形。辩积菩萨前白妙吉祥菩萨言。如来世尊从何所来适当说法。今何所往。妙吉祥告言。本无所来今亦无去。又问。无来之来从何所来。答曰。从如是来。辩积菩萨言。如佛所言。一切如来皆幻化相。幻化相者非所从来。亦无所去耶。妙吉祥言。如是如是。如所化相无来无去。一切法一切众生亦如是。辩积菩萨又问言。一切法何所住。妙吉祥菩萨言。诸法无自性如是住。又问。一切众生复云何住。答曰。一切众生彼彼业报亦如是住。又问。一切众生业报云何。答曰。诸法无生亦无业报。诸法平等今如是住。又问。无业报者彼彼业报云何。答曰。如所作业如所受报。是为业报。又问。众生业报性空。当生亦尔复云何受。答曰。如真实法无业无报。及无有生非有非无。是为业报。然众生业报无亡无失。自业性空是真实义。妙吉祥菩萨说是法时。释迦牟尼佛会中。有尊者舍利子阿难及余声闻等。以佛威力故。闻妙吉祥菩萨所说妙法。是时舍利子即从座起前白佛言。世尊希有。彼诸菩萨各以种种善巧方便。宣说甚深之法。若有闻者。其谁不发阿耨多罗三藐三菩提心。佛告舍利子。菩萨摩诃萨。以无著心修学诸行。以无懈心宣说正法。舍利子。如菩萨所行。所得果报所有智慧。及所说法皆亦如是。如汝舍利子。所行所学皆声闻行有所著相。所得智慧亦复如是。尔时有菩萨名光严。即从座起前诣佛所。而白佛言。世尊。云何名声闻行。佛言。善男子。声闻行者。于法有所限量。于所修行不能远离诸相。乐离生死趣证涅盘。厌舍众生不能济度。智慧狭劣无广大心。所以菩萨观声闻行犹若愚盲。是故菩萨心行无所著智慧无限碍。而能广度众生利益无量。是时光严菩萨复白佛言。世尊。彼妙吉祥菩萨及诸大士。莫于今时而来此会说妙法耶。我等乐闻。何以故。妙吉祥菩萨证甚深法入解脱门。以无碍辩善说法要。
　　尔时释迦牟尼佛。即以神通警觉。令妙吉祥菩萨来赴法会。是时妙吉祥菩萨。与二十五大菩萨及天人众。咸到释迦牟尼佛所。各各头面礼佛双足。右绕三匝住于一面。是时光严菩萨。即白妙吉祥菩萨言。云何大士离于佛所异处说法。妙吉祥答言。佛所说法甚深难解。离诸语言非我能知。光严菩萨言。佛所说法甚深难解。如大士者智慧无量尚不能知。我等云何当能了解。妙吉祥菩萨言。唯佛与佛而悉通达。非如来者不能信悟。是故我今随力演说其所说法。但如法说于真际法界。非离非不离。如是所说是名说法。于诸语言于诸戏论。于诸名相于诸生灭。亦非离非不离诸法平等。是名说法。诸法无自相无他相。无法相亦无非法相。非轮回相非涅盘相。是名说法。
　　尔时释迦牟尼佛。赞妙吉祥菩萨言。善哉善哉。如汝妙吉祥所说是真说法。何以故。诸法离言。离一切想。无大法无小法断诸分别。非三昧心所观所见。未有一法若增若减。如是说法是名解法即名见佛。是时释迦牟尼佛说此法时。会中有八千菩萨。证无生法忍。有二百天子。先发大乘心不久。而作是念。佛法甚深难解难知不能穷尽。而我等终不能解了深义。行诸胜行趣证无上菩提。不若于声闻缘觉之果。趣求涅盘定无疑惑。于是退转大乘心。尔时世尊知诸天子心所思念。告诸天子言。汝等勿起懈怠心退失大乘行。当发阿耨多罗三藐三菩提心坚固无退。尔时释迦牟尼佛为欲度诸天子故。即化一长者身。手持满钵众味饮食。来入法会到佛所已。以所持食奉上世尊然后头面礼世尊足。而作是言。唯愿世尊。哀愍我故。受我此食。是时世尊随长者意而受此食。于是妙吉祥菩萨。从座而起合掌恭敬。前白佛言。世尊。佛所受食无有限量。应遍法界而无所著。无施者无受者。皆悉平等如法受食。尔时舍利子心生疑念。施食长者从何所来。岂非妙吉祥菩萨所化而作佛事。尔时世尊知舍利子心之疑念。即告舍利子言。汝舍利子勿作是念。若来若去佛自知时。
　　尔时世尊以所受食掷钵置地。其所掷钵于下方世界各各佛刹现说法者一一佛前钵皆至彼。诸佛弟子各发问言。此钵从何所来。诸佛皆为告言。上方世界名曰娑婆。有佛世尊号释迦牟尼。今现说法。此钵从彼而来。为欲教化诸菩萨故。其钵下过七十二殑伽河沙数佛刹。有世界名光明。佛号光明王如来应供正等正觉。现在说法。于彼佛前虚空中住。
　　尔时释迦牟尼佛。掷是钵已。即告尊者舍利子言。汝舍利子。当以神力观所掷钵今在何处于何所住。是时舍利子。即入十千三摩地门。于其定中。以自智力及佛神通力。于十千佛刹遍观此钵不见所住。从定出已而白佛言。世尊。如我所观。经十千佛刹不见此钵所住之处。
　　尔时世尊即告尊者大目乾连言。汝大目乾连。当以神力观所掷钵何所而住。是时尊者大目乾连。承佛圣旨。即入八千三摩地门。于其定中以自通力。于下方世界经八千佛刹。遍观此钵亦不见所住。从定出已前白佛言。世尊。我以自通力。于下方世界经八千佛刹。不见此钵所住之处。
　　尔时世尊即告尊者须菩提言。汝当以神通力。观所掷钵今在何处于何处住。须菩提承佛圣旨。即入万二千三摩地门。于其定中经万二千佛刹。遍观此钵不见所住。从定出已前白佛言。世尊。我以自通力经万二千佛刹。遍观此钵不见所住。如是五百声闻弟子。各各以自神通及天眼力。遍观此钵皆不能见。
　　尔时尊者须菩提。前白慈氏菩萨摩诃萨言。仁者受一生记当补佛处。惟愿今时入三摩地。观钵所往示诸大众。慈氏菩萨告须菩提言。尊者。然我受一生记。当得阿耨多罗三藐三菩提。所有妙吉祥菩萨一切三摩地门。名字尚不能知。何况证入。唯妙吉祥菩萨悉能证之。所作所行无不通达。须菩提。诸佛如来所作。今我岂能知耶。是故我今神通智慧。未逮于妙吉祥菩萨。而今世尊所掷之钵。唯妙吉祥可知所住。降兹已往皆莫能知。是时须菩提前白佛言。世尊。彼妙吉祥菩萨功德尊胜。自舍如来无能过者。应知世尊所掷之钵。惟愿世尊。敕妙吉祥菩萨。以大神通取钵赴会。示诸大众而作佛事。于时世尊。即告妙吉祥菩萨言。妙吉祥。汝知此钵当何所往复何所住。于是妙吉祥菩萨。承佛语已而作是念。我今不起于座不离佛会不隐其身。当取此钵示诸大众。作是念已即入三摩地。于其定中舒其右手。于下方界过一一佛刹。于一一佛前。其手发声作如是言。我今敬礼诸佛。我师释迦牟尼佛。问讯世尊。少病少恼起居轻利安乐行不。伸问讯已。其手于一一毛孔。放百千俱胝光明。一一光明有百千莲华。一一华上各有如来坐于其上。一一如来各各赞叹释迦牟尼佛。一一世界皆悉六种震动。现大光明遍照佛土。复现幢幡伞盖种种严饰之具而作佛事。如是一一佛刹悉皆如是。度七十二殑伽沙数佛刹已。到光明王佛所。其手发声致敬问讯亦复如是。复放百千光明。一一光中有百千莲华。一一华上皆有佛坐。诸佛各各赞叹释迦如来。光明交照洞彻无量。尔时光明王佛会中。有菩萨名曰光幢。从座而起。前白光明王如来言。此手何来。现如是相放此光明。复于光中现如是莲华。于其华上有诸如来。各各赞叹释迦牟尼佛。是相云何愿佛宣示。尔时光明王如来。告光幢菩萨言。上方去此七十二殑伽沙数佛刹。有世界名娑婆。佛号释迦牟尼应正等觉。现在说法教化众生。彼有菩萨名妙吉祥。具大功德被不思议精进铠。有大智力已到彼岸。是菩萨于彼释迦牟尼佛会中。不起于座舒其右手来取其钵。以是缘故有斯瑞应。
　　尔时光明王如来。从于眉间放大光明。普照七十二殑伽沙数佛刹上。至娑婆世界广大照曜。而此世界所有众生蒙光照者。得大快乐如转轮王。所有修菩萨行者蒙光所照。皆得其果自行圆满。所有诸大菩萨。皆得日光三摩地门。所有修声闻行者。皆得八解脱法门。彼光明王佛刹诸菩萨承如来光。皆得见此娑婆世界释迦牟尼佛。并妙吉祥菩萨。诸声闻众围绕说法。
　　尔时光幢菩萨摩诃萨。见此娑婆世界众生业浊而生悲泣。即白光明正如来言。世尊。我承佛光明。得见彼娑婆世界。而此世界秽恶充满。诸大菩萨生于彼处。譬如吠琉璃宝没于泥中。是事云何。
　　尔时光明王如来。告光幢菩萨言。善男子勿作是言。我此世界诸修菩萨行者。于十劫中修习禅定。而不及彼娑婆世界众生。发起一念慈悲喜舍之心。便能获于无量功德。灭除一切烦恼重障。何以故。娑婆世界众生猛利。是故诸菩萨生于彼中。为护佛法故。汝今勿应而生悲泣。
　　尔时释迦牟尼佛会中诸菩萨众。蒙光照已即白佛言。世尊。何缘有此光明普能照曜。亦令我等生大适悦。诸众生等灭诸烦恼。释迦牟尼佛告诸菩萨言。善男子。下方去此七十二殑伽沙佛刹。有世界名曰光明。有佛如来名光明王应正等觉。现在说法教化众生。彼佛眉间放大光明照此世界。是时诸菩萨复白佛言。世尊。我今欲见彼光明世界。光明王佛及诸菩萨。愿佛以神通力令我得见。
　　尔时释迦牟尼佛。现其足下千辐轮相。于其轮中放大光明。下照七十二殑伽沙数世界。至光明王佛刹广大照曜。是时诸菩萨众。乘佛光明。皆得见彼光明王佛及诸菩萨已。而能获妙高灯三摩地法门。于时下方一一佛刹光明普照。与此娑婆世界。互得相见迥无障碍。如是下方诸世界。乃至光明王佛刹诸菩萨众。与此娑婆世界诸菩萨。互相观见各得瞻敬。譬如日光去其闇瞑。一切众生各得相见亦复如是。是时彼诸菩萨各各发起精进之心趣求大果。
　　尔时妙吉祥菩萨舒手至光明王如来前。住虚空中当取钵时。有诸佛刹无数百千俱胝那由他大菩萨众。恭敬围绕随钵上至娑婆世界。瑞相光明皆悉渐隐。妙吉祥菩萨置钵于释迦牟尼佛前虚空中住。于是出三摩地。从座而起前诣佛所。礼世尊足而白佛言。世尊。我承佛旨。于下方世界取所掷钵。今在佛前置虚空中。愿佛纳受。于是世尊默然而受。是时下方世界诸佛刹中。菩萨之众随钵至者。咸诣释迦牟尼佛前礼敬双足。各各称彼佛名。某佛如来正等正觉问讯世尊。少病少恼起居轻利气力安不。教化众生无疲劳耶。如是伸敬已毕。世尊安慰退坐一面。
　　尔时世尊告舍利子言。汝今谛听。当为汝说妙吉祥菩萨过去所行及本因缘。时舍利子受教而听。佛言。舍利子。过去无数百千俱胝那由他劫。彼时有佛。号无能胜幢如来应供正等正觉出现于世。彼佛世界名不可毁。有八万四千声闻之众。万二千菩萨众。彼佛说三乘法教化众生。是佛亦出五浊恶世。为诸菩萨说六波罗蜜法。舍利子。彼时有苾刍名曰智王。聪慧明达善说法要。是苾刍食时著衣持钵。入一王城次第乞食。其城名曰广大。得满钵众味食已将出彼城。是时城中有长者子。名曰净臂。在母怀中见彼苾刍持钵而过。即诣苾刍前欲钵中饮食。是时苾刍见是童子善根纯熟是大法器。即取钵中欢喜团而授与之。童子得彼食已发欢喜心。随智王苾刍。至无能胜幢如来之所。时彼童子。即诣佛前礼世尊足。智王苾刍。将所乞食授其童子。而告之言。汝以此食供养世尊及诸大众。当令汝得无量福聚。是时童子如苾刍言。即捧其食添世尊钵食犹未尽。然后次第供诸大众。是会菩萨声闻。咸受其食悉皆饱满食犹未尽。佛告舍利子。净臂童子既供养已心大欢喜。即于佛前说伽陀曰。
　　我以无尽食　　供佛及大众
　　我今供养已　　获福聚无疑
　　所施食无尽　　佛功德无尽
　　今供养于佛　　必获无尽福
　　我以无尽食　　供养于世尊
　　增长诸善根　　相续无穷尽

　　如是以一钵食。于七日中。供养如来及声闻菩萨之众。以佛威力故食犹不尽。是时智王苾刍告彼童子言。汝供养已。当归依佛归依法归依僧。受佛戒法尽形受持。是时童子受苾刍教。归佛法僧。既归依已即生随喜。发阿耨多罗三藐三菩提心。是时净臂父母求觅其子。到无能胜幢如来会中。到已礼世尊足住立一面。净臂童子见其父母。心生欢喜问讯起居。于父母前说伽陀曰。
　　父母今善来　　诸佛甚难值
　　我求大菩提　　为一切众生
　　当观佛相好　　身放妙光明
　　诸有智慧者　　应求菩提果
　　我今求出家　　愿父母听许
　　不乐于富乐　　以佛难值故

　　尔时父母。即为其子说伽陀曰。
　　我听汝出家　　趣无上菩提
　　我以汝因缘　　亦当如是学

　　佛告舍利子。是时净臂童子。蒙其父母听许出家。时彼父母。深生信乐亦复出家。归佛法僧欢喜信受。是时复有五百人。同时发阿耨多罗三藐三菩提心。皆悉归佛出家。佛皆摄受。佛告舍利子。汝今当知。尔时智王苾刍者。岂异人乎。即今妙吉祥菩萨是。净臂童子者。今我身是。舍利子。我往昔时为长者子。因彼妙吉祥菩萨授我钵故。令我发大菩提心。又舍利子。我从初发大菩提心。乃至果满十力无畏一切功德具无尽智。皆因妙吉祥菩萨起发开导。何以故。我所发心。犹如虚空无有边际。又舍利子。所有十方无量无数。同名释迦牟尼佛。皆如我于妙吉祥所。开发菩提心。又舍利子。过去底沙如来。弗沙如来。然灯如来。尸弃如来。如是诸佛。我于无量劫中。称赞其名。是诸如来亦同我。于妙吉祥菩萨所发起道心。得成正觉转妙法轮。又舍利子。所有诸修菩萨行者。初处兜率天。示降生相出现世间。初生王宫。然后修诸苦行。乃至坐于道场。皆因妙吉祥菩萨教化示导。舍利子。当知妙吉祥菩萨。为诸菩萨母。出生一切诸菩萨故。舍利子。如我所说皆是真实。如是往昔因缘应如是知。佛说是语时。十方一切佛刹。悉现种种宝盖。而来供养妙吉祥菩萨。于一一盖中。放大光明广照娑婆世界。复于盖中出妙音声。作如是言。如释迦牟尼佛所说。如是如是。往昔从彼妙吉祥菩萨发菩提心。
　　尔时释迦牟尼佛会中。先退菩提心者。二百天子。见佛世尊及妙吉祥菩萨。现如是种种不思议事。及闻佛说本起因缘。各作是念。一切诸佛无上大法不可得闻。何况得见诸佛如来功德如是。我今宜于世尊前舍下劣心。发起无上大菩提意。决趣无上大菩提果。作是念已。即发坚固阿耨多罗三藐三菩提心。不复退转。

　　　　佛说未曾有正法经卷第二



　　　　佛说未曾有正法经卷第三

　　　　西天译经三藏朝奉大夫试鸿胪卿传教大师臣法天奉　诏译
　　尔时世尊释迦牟尼佛。复告舍利子言。汝今当发阿耨多罗三藐三菩提心。修诸菩萨行。不应乐著声闻之果。何以故。舍利子。一切众生处轮回中。不生怖畏无由解脱。是故诸菩萨当起大精进。于轮回中种种化度。令怖生死出于三界。汝若唯乐声闻之果。不能起大菩提心救度一切众生。是故一切众生。若得值遇菩萨劝令发起精进。即得解脱生死亦能发阿耨多罗三藐三菩提心。舍利子。过去世时有佛出世。号具足功德如来应供正等正觉明行足善逝世间解无上士调御丈夫天人师佛世尊。是佛会中有百俱胝声闻之众。有八千菩萨众。其佛寿十万岁。有二声闻最为上首。一名出现智慧第一。一名迅疾神通第一。是时具诸功德如来。于其食时著衣持钵。与诸大众前后围绕入一王城。其城名曰妙音。次第乞食。佛入城时。智慧声闻居佛右侧。神通声闻在佛左侧。余声闻众俱从佛后。诸菩萨众而导其前。复有大梵天王帝释天主护世四王及诸天众。围绕世尊入彼王城。是时城中有三童子。种种庄严于其道侧而共戏剧。是三童子遥见世尊。相好端严威德无量。光明晃曜犹如金山。仪容尊重如大龙王。见已欢喜心生恭敬。第一童子曰。汝等见此佛世尊不。于诸众生最尊最上福聚无尽。天上人间咸悉尊敬。是故我等宜共供养必获大果。共相议已。
　　第一童子说伽陀曰。
　　此佛一切众中尊　　天上人间所应供
　　我等宜伸供养事　　获大果报而不虚

　　余二童子说伽陀曰。
　　我伸供养无香华　　亦无种种妙供具
　　但唯有此全身命　　当舍供养佛世尊

　　是时前一童子。即脱所著殊妙真珠璎珞价直百千两金。向二童子说伽陀曰。
　　我今当以此璎珞　　供佛如来大智尊
　　愿我伸其供养已　　当获无上大福聚

　　是时余二童子。见此童子献供养已。亦各脱身所著璎珞。向一童子说伽陀曰。
　　我以璎珞伸供养　　一切最胜正觉尊
　　发此诚心供养已　　誓愿求于佛正法

　　是时前一童子。见此二人亦献璎珞。而告之曰。汝等所作福利无量。当于佛法求何等果。第二童子曰。我愿当来得为世尊右边弟子。而得智慧第一。第三童子曰。我愿当来为佛左边弟子。而得神通第一。二童子各说所愿已。复问第一童子曰。汝善开导为我善友。汝献供养何所求耶。答曰。我所愿者。愿当得阿耨多罗三藐三菩提果。具一切智放光照曜。使一切众见者欢喜发菩提心。如师子王大众围绕。如佛今日等无有异。佛告舍利子。彼三童子。如是各各发誓愿时。于虚空中有八千天子。俱发声言。善哉善哉。汝等善说此语。所希胜果决定无疑。是三童子。各持璎珞前诣佛所。尔时佛告舍利子。具诸功德如来。见三童子持诸璎珞来诣佛所。即告海慧苾刍言。苾刍。汝见此三童子不。海慧白佛言。世尊。唯然已见。佛言。苾刍。第一童子心所希求。与二童子不同。举足下足自在特尊。如转轮圣王。假使百千梵王帝释亦不能及。今来佛所开发道心。愿欲趣证无上菩提故。是三童子到佛所已。各各头面礼世尊足。各以璎珞奉上世尊。佛既受已。其发声闻心者。所献璎珞住于佛前。其发菩提心者。所献璎珞在于佛上虚空中住。变成四柱宝台四面严饰。其上有无量诸佛结跏趺坐。现诸相好种种庄严殊胜无量。是时具诸功德如来即入三昧。普观诸佛如来变化之相。从其面门出种种色光。所谓青黄赤白红紫碧绿。光明普照无边世界上至梵天。映蔽日月光明皆悉不现。其光照已右绕三匝。还复世尊顶门而入。是时海慧苾刍前白佛言。世尊。有何因缘放斯光明。惟愿世尊示我令知。佛告苾刍言汝见此二童子所献璎珞于佛前住不。苾刍白佛言。唯然已见。佛言。苾刍。此二童子为求声闻果故。乐欲趣证自利涅盘。不能发起大菩提心。苾刍。汝见前一童子。所献璎珞在于佛上于虚空中作诸变化。此人为欲趣证无上菩提利益一切众生故。彼二童子但乐智慧神通。不能普为利乐。是故所献供养。亦无殊胜之相。当知发大菩提心者。所作福事亦不可量。汝今宜应舍声闻心。当求阿耨多罗三藐三菩提。佛告舍利子。彼时发大乘心童子。岂异人乎。即我身是。乐智慧者即汝身是。乐神通者即目乾连是。汝等声闻虽免轮回唯乐趣于涅盘。终不能广利众生。心等诸佛同若虚空无穷无尽。福聚无量功德无量。超过声闻缘觉境界。舍利子。汝等速发阿耨多罗三藐三菩提心。是时舍利子。大目乾连。大迦叶。阿泥卢驮。优波离。富楼那。须菩提等诸大声闻。异口同音作如是言。善哉世尊。善能开导。令我等发起大菩提心。世尊。当知善男子善女人。种诸善根欲求解脱者。应发广大心及广大行愿。是人当得见百千诸佛听闻正法。世尊。我等自昔已来智慧狭劣。不敢希求佛无边智。而今深自克责当发大心。譬如有人造诸不善业已。若不悔过改恶从善。无由免诸苦恼。我等声闻唯求自利。若不舍下劣心求佛智慧。终不能免无余涅盘。又如临命终人心识昏乱。于亲爱眷属不能顾恋。我等若求自利涅盘。于诸众生无心化度亦复如是。世尊当知。阿耨多罗三藐三菩提。犹如大地。世间一切众生依地而住依地而生。一切善根依阿耨多罗三藐三菩提。而得生长亦应如是。尔时会中有一万人。闻佛说本事因缘。及闻舍利子说是语已。皆发阿耨多罗三藐三菩提心。
　　尔时摩伽陀国王。严整其驾来诣佛所。到佛会已头面礼足。绕佛三匝坐于一面。是时彼王向佛合掌。一心恭敬而白佛言。世尊。一切众生因何造业。造业因缘依何而住。佛言。大王。一切众生。寿者乃至补特伽罗。皆依我身见住颠倒分别。由分别故起惑造业。以造业故不得解脱。王复问言。世尊。我身见者何为根本。佛言。无明为根本。又问。即此无明孰为根本。佛答曰。不如理作意是为根本。又问。不如理作意复何为本。佛答曰。不平等心是为根本。又问。何谓不平等心。佛言。无始时来不如实知名为不平等心。又问。云何名为不如实知。佛言一切众生无始时来于无计有。是为不如实知。又问。云何于无计有。佛言。分别之法不生不实计而为有。又问。若法不生今何所说。佛言。大王。我身尚空法无所说。又问世尊。身若空者何作何住。佛言。大王。虽有所作亦无所著。又问。即此无著当云何说。佛言。无著法者如实而说是圣所说。又问。云何名为如实之说。复何名为圣所说。佛言。大王于一切法离尘离见。是真实语名如实说。如实说者是圣所说。圣所说者谓善了诸法本无所生。当如是住当如是学。是时摩伽陀国王。闻佛说法心生欢喜。而白佛言。希有世尊。善说此法实未曾有。如佛世尊以无漏智。普为利乐一切众生故说真实法。一切众生罪业所缠。而不能听受修行。我亦如是。世尊应念。我自昔来不遇善友。以不善心我亦广作诸不善业。是故不能亲近世尊听闻正法。我于深宫但乐嬉戏饮食宴乐。而于昼夜无暂厌舍。故我不能诣佛听闻正法。世尊。我今悔过自责。昔所作恶深自追想。于昼夜中未暇安乐。如负罪人常生惊怖。世尊大慈为众生父。无依怙者为作依怙。无眼目者为作引导。诸苦恼者为作安乐。诸失道者为示正道。诸贫匮者为施珍宝。其心平等而无懈倦。普能利乐无怨亲想。世尊。惟愿哀愍救度于我。我念先所造罪实怀怖惧。犹如临坠坑人唯望救拔。我恐堕于恶道之中。愿佛救护灭其罪垢解寤正法。
　　尔时世尊。知摩伽陀国王。悔昔造恶深生发露。爱乐大乘甚深之法。而自思念。妙吉祥菩萨智慧辩才能为敷演。是时尊者舍利子。承佛威力知佛心念。即告摩伽陀国王言。大王当知。妙吉祥菩萨辩才无量智慧无量善说法要。必能为王宣说正法。令王开解获大安乐。宜伸求请于王宫中。饭食供养利益无量。复令王舍城中一切人民。瞻礼赞叹见闻随喜。种诸善根获殊胜福。是时摩伽陀国王。如尊者语。即前白妙吉祥菩萨言。菩萨大慈哀愍我故。就于宫中饭食供养。惟愿今时哀受我请。是时妙吉祥菩萨告其王言。我受王请当如王愿。王发胜心我已受供。乐欲听法我当宣说。大王。当于一切法无所著为王说法。于一切法无疑惑想为王说法。于一切法不著三世相为王说法。于一切法不以声闻缘觉涅盘为寂灭相为王说法。王白妙吉祥菩萨言。善哉希有。惟愿菩萨哀愍我故。与诸大众同受供养。妙吉祥菩萨言。大王且置是语。如王以饮食衣服供诸大众。为哀愍故而为供养。斯亦不为利不为福。夫供养者。于法起希有心。无作无我。无众生无寿命。无补特伽罗等想。不著自相不著他相。是为供养。当观诸法无取无蕴处界。无内无外。不在三界非离三界。亦无善亦无恶。无乐欲无厌舍。非世间非出世间。非有漏非无漏。非有为非无为。非有烦恼非离烦恼。非轮回非寂灭。若如是者是为供养。王复白妙吉祥菩萨言。菩萨哀愍利乐我故愿受供养。妙吉祥菩萨言。大王当不求利乐无所哀愍。是心无所著。无动无转。无赞无毁。无取无舍。无求利乐。无所哀愍故。法法平等而无所得。是名受供。大王。若如此者是真利乐。王白妙吉祥言。法本无相而无动作。我献供养亦应如是。妙吉祥言。空性无相亦无动作。求法者无想无愿。无行无作。亦非无作。何以故。大王。诸法自性本无所动。亦无有作。众生自性本空。三业无所动作。大王当观一切行皆悉无作。了一切法自性空故。王言。诸行造作云何名无。妙吉祥言。大王。如过去法已灭。未来法未至。现在无所生。诸行有为亦复如是。所以不著三世皆无常故。法无增亦无减。大王。当于诸行如是了知。王言。圣道烦恼二法平等不。妙吉祥言。此二平等亦无增减。大王。日光出时与暝合乎。王言不也。日光出时众暝皆遣。妙吉祥言。日光出时。而彼众暝当归何处。王言。而彼闇暝亦无所往。妙吉祥言。烦恼圣道亦复如是。此二不相待。亦不增不减非住非不住。大王。烦恼平等圣道亦平等。此二平等故诸法皆平等。大王当知。烦恼性空亦无所住。以烦恼故而得圣道。得圣道故无复烦恼。是故此二不增不减亦无差别。王言。烦恼圣道从何所生。妙吉祥言。从心所生。心若不生烦恼无复生。烦恼不生圣道无复生。是故当知烦恼如是观。圣道亦如是观。如是观已则心无所得。王言。圣道之法归于涅盘乎。妙吉祥言。不也。诸法无来去。涅盘亦如是。王言。圣道当云何住。妙吉祥言。圣道如是住。王言。圣道得非戒定慧之所住耶。妙吉祥言。诸法无行无相离诸戏论。若戒定慧者是即戏论。有行有相不应如是住。如是住者非住非不住。圣道亦如是。王言。所有善男子善女人。修菩提行者得圣道乎。菩萨言。修菩提者无有少法可得。菩提道者非苦非乐。非我非无我。非常非无常。非净非秽。无轮回可厌。亦非涅盘可证。是故一切法皆不可得。圣道之法亦不可得。王复白妙吉祥菩萨言。善哉大士甚为希有。善说法要我悉信解。然我诚心敬办供养。当以饮食供诸大众。菩萨今时赴我所请。妙吉祥言。食无所作施无所受。施者受者无二无别。王已诚心当受王供。尔时世尊告妙吉祥菩萨言。今正是时受王所请。当为多人作大利益。妙吉祥菩萨前白佛言。我今承佛圣旨已受王请。当与大众同受供养。
　　尔时摩伽陀国王知妙吉祥菩萨受其请已。心生欢喜得大安隐。礼敬世尊及妙吉祥菩萨并诸大众。然后诣尊者舍利子所问尊者言。妙吉祥菩萨将受我供。同来菩萨其数几何。舍利子言。当与五百大菩萨众同赴王会。是时摩伽陀国王。先还宫中严饰广殿。令诸给使者皆精洁其心。备办种种上味饮食。罗列幢幡珍妙宝盖。散诸妙华焚种种香。真珠璎珞尽其华丽。敷设五百座位。复于王城令严治道路散华烧香。无诸尘秽清肃其道。是时城中人民闻妙吉祥菩萨赴王宫中受王供养。皆生欢喜一心渴仰。各以香华伺其道侧。
　　尔时妙吉祥菩萨于初夜分作是思惟。我于来晨赴于王请。同我往者菩萨众少。今当往诸佛刹请诸大菩萨众共赴王宫庄严胜会。我若为王说法。彼诸菩萨能作证明。作是念已即于本处隐身不现。经须臾间。东方过八万佛刹到一世界。名曰常声。佛号吉祥声如来应供正等正觉。现在说法。为诸菩萨说大乘法。彼诸菩萨皆是不退转地。其佛刹中有七宝树。出种种华果。其树枝叶常出微妙音声。所谓赞佛声赞法声。赞不退转地菩萨之声。常出如是三宝之声。是名常声世界。妙吉祥菩萨既到彼已。诣吉祥声如来前。头面礼足而白佛言。我自娑婆世界故来至此。为受摩伽陀国王请于宫中饭食供养。为菩萨众少故。来请诸大菩萨上士。来晨与我同赴王宫受其供养。令彼一切众生咸受其福。惟愿世尊。敕诸菩萨令受我请。
　　尔时吉祥声如来即告八万大菩萨言。善男子。今妙吉祥菩萨。来请汝等往彼娑婆世界赴摩伽陀国王宫中饮食供养。汝今当往同为佛事。是时诸菩萨如世尊敕即当奉行。于是妙吉祥菩萨。礼辞吉祥声如来。与八万大菩萨隐身不现。即还娑婆世界到本住处。是时妙吉祥菩萨与诸菩萨共相坐已。即告诸菩萨言。我有法门名大总持。今为诸大士分别演说。云何名总持法门。所谓乐欲趣证总持法门者。当住正念心不散乱离诸痴恚。于一切法智慧通达。行如来道得辩才门。住于无相入一切法总持智门。相续圣道而能任持三宝。有所言论无有滞碍。善解一切众生语言。若有论难而为分别。于大众中心无怖畏。所有一切天龙夜叉乾闼婆阿修罗迦楼罗紧那罗摩睺罗伽人非人。乃至帝释梵王。下至傍生异类之属。种种言音差别。而能随彼种种言音而为说法。善知众生根性利钝随类得解。诸根清净离诸邪见。平等安住总持法门。不著世间八种违顺之法。圆满一切出世善法。为诸众生说其行业因缘果报。令其得大安乐。于一切处智慧通达。能令众生去除重担。心无忧恼知法自性。随根演说应病之法。令起精进获诸善利。菩萨心生欢喜不望果报。所有善根但为回向一切智故求一切智。普为利乐一切众生。于六度行悉能成就。施行圆满回向一切智。戒行圆满回向众生令其安乐。忍行圆满得佛相好。庄严具足。精进圆满成熟一切善根。禅定圆满得相应法自在无碍。智慧圆满通达一切法。于自在离诸过失。诸善男子。如是总持法门。得此法门已无所忘失。总能任持一切智故。
　　复次善男子。总持法门。复能受持一切法。所谓了一切法。空无相无愿。无动无作。离其分别。不生不灭非断非常。非有非无不来不去。非成非坏非聚非散。非有性非无性。非有想非无想。离其戏论。非我人众生寿者补特伽罗。无取无舍。非见非闻非觉非知。是名受持一切法。
　　复次善男子。又总持法门。谓持一切法自性空故。如梦所见如水泡。如阳焰如虚空等。又能持一切法。苦空无常无我。寂灭等自性无作。无乐无苦无得无证。又总持法门。譬如大地能持世间。无大无小悉能持之亦不懈倦。菩萨摩诃萨得总持法门亦复如是。为众生故发菩提心。摄诸善根不令散失。虽经阿僧祇劫无暂懈退。又如大地能育养万物。得总持菩萨能化利一切众生故。又如大地能生草木滋养众生。其得总持菩萨能生一切善法利益众生。又如大地不增不减。任持万物无高无下。其得总持菩萨心亦如是。不增不减任持众生无怨亲想。又如大地受其甘雨终无厌足。其得总持菩萨爱乐听受佛菩萨法曾无厌足。又如大地能持一切种子。依时生长终无休息。其得总持菩萨能持一切善法种子。依时生长亦无休息。又如世间勇猛之士。威力强盛能伏他军。其得总持菩萨具大精进。神通威德能伏魔军。又善男子当知。一切法自性无忘无所记念。是常无常。是苦是乐。是净不净。是我无我。是有情非有情。是寿命非寿命。是补特伽罗非补特伽罗等。总持法门亦复如是。亦无记念。诸法离二相故亦无所忘。又善男子。总持法门。如虚空任持大地无所持想。总持一切法无所持相。又如日光照曜一切相。总持能观照一切法。又如众生能持一切烦恼种终无散失。总持法门能持一切法亦不散失。又如诸佛菩萨记心轮。能转一切众生心意。而无能转相。总持法门持一切法。亦无能持相。诸善男子。如前所说种种譬喻无有穷尽。诸法无穷尽。总持法门亦无穷尽。无量无边如虚空故。是时妙吉祥菩萨说此法时。会中有五百菩萨摩诃萨。得大总持。

　　　　佛说未曾有正法经卷第三



　　　　佛说未曾有正法经卷第四

　　　　西天译经三藏朝奉大夫试鸿胪卿传教大师臣法天奉　诏译
　　尔时妙吉祥菩萨于中夜分。复为诸菩萨宣说菩萨藏法门。告诸菩萨曰。诸大士。当须了知菩萨藏法门。未有一法非菩萨藏摄。所有世间出世间法。有为无为。若善不善。有相无相。有漏无漏等法。皆是菩萨藏故。善男子。譬如三千大千世界。其中有百亿四大洲。百亿日月百亿须弥山。百亿大海。皆不离三千大千世界所摄。菩萨藏法亦复如是。所有凡夫法。声闻法缘觉法。乃至诸佛法。亦不离菩萨藏摄。所以者何。声闻乘缘觉乘诸佛乘皆同一故。譬如大树茎簳枝叶繁密茂盛皆一本故。菩萨藏为本出生三乘法无异无别。其量广大不可度量。譬如大海浩无边际。假使阿修罗王诸药叉等。乃至诸大力士。欲酌其海终不可知。诸声闻缘觉一切人天等众。欲知菩萨藏法不可穷尽。诸有智者欲知菩萨戒定慧法尚不能知。唯入菩萨藏者自所知故。又善男子。譬如大海所居一切众生。唯饮大海中水。不复知江河之味。修菩萨乘者唯知菩萨藏法。不复乐声闻缘觉之道。善男子。菩萨藏中强名曰三。谓声闻缘觉异故。但闻四谛理趣证涅盘。是名声闻藏。但乐缘生理趣证涅盘。是名缘觉藏。菩萨藏者证佛一切智故。又善男子。当知声闻藏缘觉藏菩萨藏平等无异。众生心所乐欲有三乘学。所以学求声闻者。智慧狭劣无所容受怖轮回苦。于四谛法深所乐欲。趣证涅盘求安隐故。乐求缘觉者心有限碍。不能普为众生。无大悲心行利他行。证彼涅盘以为究竟。菩萨摩诃萨学菩萨藏。其量广大非声闻缘觉之所测度。唯诸菩萨修学其法悉能了知。又善男子。声闻缘觉唯乐自乘。修诸善根求二乘果。于菩萨法而不能知。诸菩萨观声闻法。于四谛道悉能证知。善能分别而不趣证彼果。观缘觉法于十二因缘而悉证知。善能分别而不趣证彼果。菩萨圆满诸行而尽通达。譬如清净琉璃宝器内置诸物。咸同一色莹净无异。声闻缘觉之法。入菩萨藏中本无差异。是故诸菩萨摩诃萨。入菩萨藏已。见法平等无有差别。无诸佛法相。无菩萨法相。无二乘法相。于一切法无所思念。离诸语言文字。无表无示。何以故。无相故不可观。无义故不可思。如是学者摄一切智。善男子。是名菩萨藏。如是通达自在无碍。
　　尔时妙吉祥菩萨。于后夜分。复为诸菩萨摩诃萨。宣说金刚句不退转法轮。告诸菩萨曰。善男子。若菩萨摩诃萨。善说法者听闻解了。说者听者。一切皆得不退转法。其无动转无所散坏。善男子。不退转法。若乘若乘境界。若佛若法若僧。皆是不退转轮。何以故。不退轮者即法界故。不离法界之所生故。其轮无转相。是名转法轮。无别无二即法界自性故。善男子。是故修诸菩萨行者。应如是知。即得解脱不退转轮。菩萨摩诃萨如是了知。如是解脱已。当得如来之果。普能利乐一切众生。于解脱门无二法可得。如来解脱相。一切法解脱相。皆无异故。一切法无解脱相。亦无二相。何以故。身非解脱心亦非解脱。二法自性即解脱相故。一切法亦复如是。诸菩萨如是了知。是即不退转轮。善男子当知。不退转轮而无所转。何以故。色与色自性本无所转故。如是受想行识。识自性亦无所转。诸法自性皆无所转。是即不退转轮。其轮本来无所断坏。非相非无相。非有所得非无所得。非说非无说。无名无著。
　　复次空无相无愿解脱门相。不可得分别之法。从何所得。彼一切相犹如虚空无所依附。诸法自性无依而住。是名金刚句不退转轮。善男子。诸法空性不可破坏。彼金刚句离一切见。当如是住空解脱门。彼金刚句离诸分别。当如是住无相解脱门。彼金刚句离诸疑惑。当如是住无愿解脱门。彼金刚句离诸有著。当如是住法界。金刚句者离种种法。无我无作无贪无著。自性安住清净涅盘。是名金刚句。
　　尔时妙吉祥菩萨即于是夜初中后分。为诸菩萨说种种法已。是诸菩萨皆得此光明华三摩地法门。彼诸菩萨各各举身。于毛孔中出百千光明。一一光中出百千诸佛。彼一一佛于十方世界。广为众生施作佛事。
　　尔时摩伽陀国王严备种种饮食已。于其晨朝来诣妙吉祥菩萨所。白菩萨言。今正是时往受我供。菩萨受请王即还宫。是时尊者大迦叶。乃于食时著衣持钵。与五百苾刍欲入王舍大城次第乞食。于其中路心生思念。我今不入此城。当往妙吉祥菩萨所听受正法。作是念已。即与苾刍众。同诣妙吉祥菩萨所。到已欢喜礼敬问讯退住一面。尔时妙吉祥菩萨告尊者大迦叶言。迦叶何故食时持钵住此。迦叶白言。我欲入王舍大城乞食故先来此。妙吉祥菩萨言。我当施汝及同来苾刍饮食。迦叶答言。不也菩萨。我今来此为听法故。非求饮食。妙吉祥言。尊者当知。诸求道者有二种摄养。一者饮食。二者妙法。迦叶白言。如是大士世间有情。若离段食非所和合。不能资养色身。何能听受妙法。妙吉祥菩萨言。尊者当受饮食。我即施汝。其所施已不离轮回。不证涅槃。非离异生法。非住圣道法。何以故。所施能施无增无减。无法可生无法可灭。无法可学亦无所得。是故我当施汝饮食。迦叶白妙吉祥菩萨言。善哉菩萨是大施主。如是施者是真布施。
　　尔时妙吉祥菩萨作如是念。我今入王舍大城。为摩伽陀国王作大佛事。作是念已。即时入一切神通变化三摩地。于此三摩地中放大光明。遍照娑婆世界见三千大千世界如观掌内。所有地狱傍生诸有情类。蒙光照者皆得离苦。无一众生起三毒心。亦无憎嫉怨嫌之想。互相爱念如子如母。所有三千大千世界。皆作六种震动。是时欲色界诸天子等。皆来供养妙吉祥菩萨。奏百千种乐。雨天妙华散其道路而为庄严。妙吉祥菩萨以神通力。令其道路悉皆平坦犹如手掌。以无数珍宝而严饰之。散诸妙华大如车轮。谓优钵罗华。俱母陀华。奔拏利迦华等。复以宝网幔覆于上。布诸幢幡伞盖遍满虚空。复现七宝之台及诸宝树。其宝树上皆吠琉璃宝而为华果。以诸宝绳而为交络。一一宝树出微妙香遍一由旬。其诸树间复有宝池金沙布底。八功德水充满其中出诸妙华。谓优钵罗华。钵讷摩华。俱母那华。奔拏利迦华等。复有鸳鸯凫雁之属游止其中。诸宝树宝台皆有妙香闻者欢喜。一一树下有二十五大女。持栴檀香而为供养。妙吉祥菩萨于其定中。现如是等殊特事已出三摩地。即告尊者大迦叶言。我今与汝同赴王舍大城摩伽陀王宫中受食供养。耆年大德宜当导前我必从后。迦叶白言。不也菩萨。大士具大智慧神通无量。多闻辩才善说诸法。我佛世尊常所称叹。众生见者发菩提心修菩萨行。我于声闻众中虽称耆旧无所堪能。何敢居前而行。愿从菩萨之后。何以故。一切众生若发菩提心。一切声闻缘觉己所不及。何况久行菩萨道者。譬如师子之子初生即有大力。勇健轻捷无所畏惧。其身香气为风所吹。群兽闻者无不惊怖。乃至大象虽有大力。一切世间不能制伏。闻初生师子之香亦生惊怖。众生若发菩提心勇猛坚固。一切魔众生怖畏想。声闻缘觉所不能及。诸菩萨摩诃萨闻佛说大乘法。其心不动生大欢喜。而能作师子吼降伏一切。是故妙吉祥菩萨。于真法中无有三乘。但以菩提心而为尊长。一切善法从菩提心生故。今菩萨前行。犹菩提心生无量善法。于是妙吉祥菩萨居前而行。诸大菩萨左右围绕。声闻之众皆从其后。离本住处入王舍城。是时天雨众华。于虚空中奏百千天乐。放大光明普照大众。于光明中雨众莲华。王舍城中一切人民。见菩萨已皆生欢喜。持诸香华而伸供养。
　　尔时摩伽陀国王闻妙吉祥菩萨与八万大菩萨众及五百声闻而来赴会。即作是念。我所备办饮食五百。今此菩萨等众其数倍多。今此少食如何充足。又于何处可容其坐。作是念时。妙吉祥菩萨即敕多闻。天王及恭毗罗大夜叉主。于刹那顷化童子形。诣于王前而白王曰。大王勿生忧念。妙吉祥菩萨有大方便。福德智慧不可思议。能以一食普供三千大千世界一切众生。悉皆饱满食犹不尽。今此八万菩萨五百声闻。其数不多何所虑耶。何以故。妙吉祥菩萨。福德智慧本无尽故食亦无尽。是时摩伽陀国王。闻是语已心大欢喜适悦快乐。即于妙吉祥菩萨。起恭敬尊重希有之心。与诸宫属持以香华末香涂香等。作诸伎乐出迎菩萨。见已拜跪问讯散其香华。前引菩萨入于王宫。是时妙吉祥菩萨至王宫已。即告普照菩萨曰。善男子。汝当庄严道场。今正是时。普照菩萨受其命已。以神通力其王宫殿忽然广博严净。种种庄严无所妨碍。悬诸华盖幢幡璎珞。严饰第一成大道场。复告法上菩萨曰。善男子。汝可为吾敷置上妙之座安诸大众。于是法上菩萨。作弹指相而为召集。于刹那间有八万三千妙好之座出现道场。种种珍宝而为庄严。其座周遍于道场中亦无迫迮。尔时妙吉祥菩萨即就于座。命诸菩萨声闻之众各就其座。于时摩伽陀国王即前白妙吉祥菩萨言。惟愿菩萨大众哀愍我故。从容小待饮食将至。尔时四大天王与诸眷属来诣道场。礼敬供养妙吉祥菩萨及诸大众。复有帝释天主。与诸眷属及彼阿修罗眷属等。各各持栴檀末香。来诣道场供养大众。复有娑婆界主大梵天王。变童子相。与诸梵众左右侍者。各持宝拂来诣道场。礼敬妙吉祥菩萨已住立其侧。诸来梵众亦持宝拂。于诸菩萨及声闻众右侧而住。复有无热恼龙王。来诣道场住虚空中。不现其身垂诸璎珞。于璎珞中出八功德水。一切大众用而无尽。
　　尔时摩伽陀国王即作是念。此诸菩萨皆无钵器。当用何食。妙吉祥菩萨知王所念而告王言。勿作是念。此诸菩萨不持其钵。若须钵时。随其佛刹所有应器自然而至。王大欢喜。即白妙吉祥菩萨言。此诸菩萨居何佛土从何所来。愿闻诸菩萨所来国土及佛名字。妙吉祥答言。大王当知。东方有国其名常声。佛号吉祥声如来应供正等正觉。现在说法。此诸菩萨从彼而来受王供养。亦令大王得见希有之事。应时常声世界。遣八万三千宝钵。以彼佛威神力故。及诸菩萨行愿力。其钵从空来此娑婆世界。至无热恼池。即时有八万三千龙女。以八功德水净其钵已。各各持至诸菩萨前。是时摩伽陀国王见是事已。叹不可思议未曾有也。心大欢喜。是时妙吉祥菩萨即告王言。今诸菩萨应器已至。王当分布饮食普供大众。时王即以所办种种饮食。奉上菩萨及诸大众。是时道场大众咸悉满足。无有一人乏少之者。观其饮食犹尚不尽。王白妙吉祥菩萨言。希有大士。我以少食普供大众食犹不尽。菩萨告言。大王真实之法而无穷尽。食所从生亦无穷尽。是时诸菩萨大众。饭食已竟掷钵向空而住。无所动摇。王白菩萨言。此钵于何而住。菩萨告言。大王真实之法有所住不。王曰。真实之法应无所住。菩萨曰。大王当知。真法无所住。此钵亦无所住。钵若无所住诸法亦如是。大王当知。法性空故应如是住。尔时摩伽陀王供养妙吉祥菩萨及诸大众已。住菩萨前生渴仰心欲听其法。即白妙吉祥菩萨言。菩萨大慈可能为我说希有法。菩萨告言。大王。希有法者。假使殑伽沙数诸佛如来应正等觉。经百千劫说不能尽。彼王闻已心生惊懅迷闷不乐。是时尊者大迦叶谓其王曰。汝勿谓殑伽沙数诸佛。不能宣说希有之法。妙吉祥菩萨亦不能说耶。但以诸佛之法无所穷尽。非言说之所能及。汝但当随所乐欲。问于妙吉祥菩萨。而此大士无量善巧方便之力。必能为王说希有法。闻是语已心遂醒寤。即白尊者言。我适闻菩萨所说心生疑惑。承尊者言微当醒寤。即前白妙吉祥菩萨言。菩萨如何殑伽沙数诸佛。亦不能宣说希有之法。我闻是语心无所措。惟愿菩萨决我疑惑。妙吉祥菩萨告言。大王。殑伽沙数诸佛。非不能说希有之法。法无所说是希有法。大王。当于一切法但心无所住。其法不可说。诸佛如来亦不可说。大王于诸佛世尊。有所见相耶。王言不也。又问。心生可见耶。心灭可见耶。答曰不也。又问。有为法无为法。真实法虚妄法。皆可见不。王言。皆不可见。菩萨言。于一切法有所观相。于一切法有所说耶。王言不也。妙吉祥言。大王。由是义故。我作是言。希有之法。殑伽沙数诸佛不能宣说。
　　复次大王。虚空无相亦无动转。烟云尘雾所不能著。虚空本性清净无法可染无法可净。诸佛如来了一切法与虚空等。以是义故。殑伽沙数诸佛说不能尽。
　　复次大王。诸佛如来于无住相中。凝然不动用而常寂。何以故。法无可迁。离处非处故。法不可得。离诸取相故。大王当知。诸法非生亦非无生。非大非小。非真实非不真实。非有想非无想。无所作非无作。无智无愚。无取相非不取相。非集非散。无来无去。非颠倒非离颠倒。非即烦恼非离烦恼。非自然生非由他生。大王。诸法如虚空无动转故。诸法无比等离伴侣故。诸法无二相无差别故。诸法无有边不可见故。诸法无有量非大小故。诸法无穷尽常所转故。诸法广大遍法界故。诸法无所住非内外中间故。诸法无分别离妄想故。诸法是常无迁变故。诸法是乐无苦恼故。诸法有主宰离妄执故。诸法是清净非垢染故。诸法寂静常湛然故。诸法无所得离我相故。诸法无可乐解脱相故。诸法无此彼离我取故。诸法无破坏离种种相故。诸法一味同解脱性故。诸法一相离诸异想故。诸法皆空离诸见故。诸法无相相清净故。诸法无愿离三世故。诸法非三世所摄。过去现在未来不可得故。生死涅槃本平等。诸法皆平等。大王。诸法既如是。烦恼疑惑可得生不。王言不也。诸法皆空。烦恼疑惑其何有也。妙吉祥菩萨言。烦恼无生法亦无说。烦恼性空诸法平等。生死涅盘本平等。烦恼菩提亦平等。

　　　　佛说未曾有正法经卷第四



　　　　佛说未曾有正法经卷第五

　　　　西天译经三藏朝奉大夫试鸿胪卿传教大师臣法天奉　诏译
　　复次大王。希有之法甚深难解。即一切法寂灭之相。非取非舍非聚非散。从因缘生无有主宰。以缘生故非自非他。诸法无自性。自性空故即无所得。由无所得故一切法寂静。寂静相者是真实相。大王当起正信心。应如是修学如是观察。如是学者离一切相。非有所学非无所学。无得无失。如是了知是正解脱。解脱相者即诸法也。诸法性空是真实义。即无所著无所限碍。是名最上希有之法。
　　复次大王。当知眼根非染非净。何以故。眼根自性本真实故。耳鼻舌身意根。亦非染非净。而彼自性本真实故。大王。色非染非净。受想行识亦非染非净。何以故。蕴之自性本真实故。乃至一切法亦复如是。非染非净。自性真实故。大王当知。心无形相。非眼所观。心无所住。内外中间俱不可得。何以故。心之自性非染非净。无所增减无所动转。是故大王。当如实观勿生疑惑住真实法。此心真实故。诸法亦如是。大王。譬如虚空离诸色相亦无动转。若有人言。我能以彼烟云尘雾染于虚空。斯为信不。王言不也。虚空无相非所染故。菩萨曰。心亦如是。本来清净不受诸垢。乃至一切法自性无染。亦复如是。
　　复次大王。一切法与法界非即非离。本性平等无有差别。若了是者即于诸法无所挂碍亦无增减。妙吉祥菩萨说是法时。摩伽陀王悟法性空生大欢喜。即时获得无生法忍。发希有心合掌恭敬。白妙吉祥菩萨言。菩萨大慈善巧方便。如所说法甚为希有。微妙深远昔所未闻。我于今日断诸疑惑心得开晓。妙吉祥菩萨曰。大王。莫作是言。疑惑得除。作是言者未断诸相。有相于心是大疑惑。大王当知。诸法寂灭无说无示无闻无得。岂有疑惑而可除耶。王言。菩萨若如是者。贪嗔痴等一切烦恼应不碍心耶。菩萨曰。大王。我先所说虚空本净非所染故。其义如是。大王。心本清净烦恼性空。二俱无得何所碍耶。是故不应以罪垢相而生于心。大王当知。过去心不可得。未来心不可得。现在心不可得。乃至一切法亦复如是。于三世中无来无去无住无著。无所入无所归。离诸妄想非知见所及。离知见法者佛所说也。是故智者应如是观如是解了。是时大王白妙吉祥菩萨言。如菩萨所说。我今解了心之自性。诸法自性本来清净。非障所染。亦非有相可得。是故我今于菩萨前得不坏信。菩萨言。大王。若如是者是即解脱离诸过失。
　　尔时摩伽陀王。闻妙吉祥菩萨宣说妙法。心大欢喜即从座起。持上妙细[疊*毛]价直百千。诣妙吉祥菩萨所而奉上之。欲以其[疊*毛]被菩萨身。是时菩萨于刹那间隐身不现。但闻空中声曰。大王。有所见相非我所受。如我受者不见自身不见他身。无能施无所施。乃至一切法亦复如是。无所见相离取著心。大王。其所施[疊*毛]若有能见身者当可施之。时有菩萨名曰智幢。其王即时复持其[疊*毛]而以奉施。彼菩萨曰。大王。有所见相非我所受。如我受者不著异生及异生法。不住有学及有学法。不证无学及无学法。不趣缘觉及缘觉法。亦不求诸佛如来解脱涅盘而为果证。如是于一切法无所著相。能施所施二种清净无利无得。如是施者而可受之。是时大王欲以其[疊*毛]被菩萨身。菩萨即时隐身不现。但闻空中声曰。若有能见身者当可施之。是时复有菩萨名善寂解脱。其王即时持[疊*毛]奉施。彼菩萨曰。大王。有所见相非我所受。如我受者不起我见及我所见。非即烦恼非离烦恼。非住定心非起散乱。非智非愚离诸取舍。如是施者而可受之。是时大王欲以其[疊*毛]被菩萨身。菩萨即时隐身不现。但闻空中声曰。若有能见身者当可施之。复有菩萨名最胜作意。其王即时持[疊*毛]奉施。彼菩萨曰。大王。有所见相非我所受。如我受者不起诸相不行身业。不发语业不起意业。不著蕴处界法。了一切法皆不可得。非智所知非言所及。无所依止湛若虚空。如是施者而可受之。是时大王。欲以其[疊*毛]被菩萨身。菩萨即时隐身不现。但闻声曰。若有能见身者当可施之。复有菩萨名曰上意。其王即时持[疊*毛]奉施。彼菩萨曰。大王。有所见相非我所受。如我受者不起取相希求之心。若言发于阿耨多罗三藐三菩提心者。是为取相有所希求。何以故。离有相心即菩萨摩诃萨心。此心平等故菩提心亦平等。此菩提心即一切如来心。由是平等故诸法皆平等。无二无差别。无取亦无舍。离取舍故我相不生。我相灭已无所希求。如是施者而可受之。是时大王欲以其[疊*毛]被菩萨身。菩萨即时隐身不现。但闻声曰。若有能见身者当可施之。复有菩萨名三昧开华。其王即时持[疊*毛]奉施。彼菩萨曰。大王。有所见相非我所受。如我受者于一切三摩地门。证而无相无所分别。了一切法自性无动即三摩地。如是施者当可受之。是时大王欲以其[疊*毛]被菩萨身。菩萨即时隐身不现。但闻声曰。若有能见身者当可施之。复有菩萨名成就意。其王即时持[疊*毛]奉施。彼菩萨曰。大王。有所见相非我所受。如我受者了一切语言文字。自性本空无所著相。夫欲起心求诸法者。堕有相中不名成就。若于一切法解无所得。即一切义成就。一切皆如意。如是施者而可受之。是时大王欲以其[疊*毛]被菩萨身。菩萨即时隐身不现。但闻声曰。若有能见身者当可施之。复有菩萨名三轮清净。其王即时持[疊*毛]奉施。彼菩萨曰。大王。有所见相非我所受。如我受者无彼能施无此能受。受者无所得。施者无果报。我尚非有我所亦空。如是施者而可受之。王即持[疊*毛]欲被其身。时彼菩萨隐身不现。但闻声曰。若有能见身者当可施之。复有菩萨名曰法化。其王即时持[疊*毛]奉施。彼菩萨曰。大王。有所见相非我所受。如我受者不以声闻缘觉涅盘而为果证。亦不以大般涅盘而为果证。不离轮回法不求涅盘法。何以故。生死涅盘二俱平等。如是施者当可受之。王即持[疊*毛]欲被其身。时彼菩萨隐身不现。但闻声曰。若有能见身者当可施之。是时大王以所施[疊*毛]。奉如是等诸大菩萨。各各隐身皆不纳受。
　　尔时大王即持其[疊*毛]。诣于尊者大迦叶所。作如是言。尊者迦叶。于声闻中耆年有德。佛所称赞头陀第一。愿受我此上妙细[疊*毛]满我施心。迦叶答曰。大王。有所见相非我所受。如我受者不断贪嗔痴无所染著。乃至无明有爱而悉不断。亦不与俱无。见苦断集证灭修道。不见佛不闻法不入众数。非尽智无生智可得可证。无施者无受者。无大果无小果。无轮回可厌无涅盘可证。诸法清净离一切相。如是施者而可受之。王即持[疊*毛]欲被其身。迦叶亦复隐身不现。但闻声曰。若有能见身者当可施之。如是大王。于五百大声闻所持[疊*毛]奉施。亦各不受隐身不现。
　　尔时大王即作是念。今此菩萨声闻。皆不受我所施之[疊*毛]。我今持往后宫。施其夫人及诸眷属彼应当受。作是念已持[疊*毛]入宫而欲施之。是时大王不见夫人。复思施彼宫嫔眷属亦复不见。如是渐次观察所有宫城殿宇。皆悉不现同彼虚空。是时大王复作是念。今此上妙细[疊*毛]无复所施。作是念已欲持此[疊*毛]自被于身。其王即时亦自不见其身。但闻空中声曰。若有能见身者当可施之。大王。当自观身色相今何所在。如自观身不见其相观他亦然。自他之相俱不可得。若如是见者即见真实法。真实法者离一切见。以离诸见故即住平等法。是时大王闻空中声已。离有相心断疑惑想。如从睡觉而得醒寤。即时宫城殿宇后妃眷属。见其色相还复如故。即诣菩萨大众之所。悉得瞻睹菩萨之相如本无异。是时大王。前白妙吉祥菩萨言。菩萨大众适当何往我所不见。妙吉祥言。大王。勿生疑惑。今此大众本相无来其何所往。大王。于今见此众不。王曰。唯然已见。菩萨曰。何所见耶。答言。如见真实法。观此众亦然。又问曰。即此真实亦云何见。答曰真实法者离一切相非眼所观。不在内不在外。不在中间。名相二法不可得故。
　　尔时妙吉祥菩萨复谓王曰。大王当知汝先造恶。我闻佛记于当来世堕恶道中。王白菩萨言。不也大士。如佛世尊未曾有说堕恶道者证涅盘者。何以故。于真法中无二差别。菩萨复言。不也大王。如佛所说善恶因果报应昭然。作是说者其义云何。大王答曰。菩萨大士如我意者。诸佛如来随顺方便。巧说生死涅盘。令诸众生厌生死苦趣涅盘乐。如实说者生死涅盘二俱平等何以故。诸法皆空无有自性。彼诸法性即法界性。法界性中无二差别。由是义故。诸法无所生无所往。无乐欲无厌舍。我今起正信心不生怖畏。妙吉祥菩萨言。善哉大王。善说此语离诸有相。王言。菩萨我性自空谁为说者。法本无相当何所离。如佛所说。真实法中我相本无离情非情。诸行无作亦无受者。菩萨告言。大王。汝于真实法中。虽复解了犹生执著。王复白言。云何离著。菩萨曰。不坏恶趣相是为无所著。王言。菩萨。如是如是。如我意者恶趣之相无所动转。不坏不著无所畏惧。我今得离诸执。永不复生有相之见。譬如得忍菩萨。不复生于三毒之想。是时智幢菩萨谓其王曰。大王。于智慧道已得清净。离诸尘染忍具足。王白菩萨言。诸法甚清净广大无有量。烦恼不能染涅盘不可得。唯佛世尊自所证知。
　　尔时妙吉祥菩萨及诸大士。于王宫中说正法时。摩伽陀王获得无生法忍。其王宫中有三十二女人。见妙吉祥菩萨神通变化事已。皆发阿耨多罗三藐三菩提心。会中复有五百人。得法眼净。所有王舍城中一切人民。皆悉持诸名华妙香。集王宫门。遥伸供养妙吉祥菩萨及诸大众。
　　尔时妙吉祥菩萨哀愍城中一切人民。为利乐故以足指按地。即时大地皆作吠琉璃色。清净光洁内外映彻。是时城中若男若女一切人民。皆悉得见妙吉祥菩萨及诸大众无所障碍。譬如清净圆镜照其面像。一切人民瞻菩萨相亦复如是。时妙吉祥菩萨。各各为其如应说法时。城中八万四千人得法眼净。五百人发阿耨多罗三藐三菩提心。
　　尔时妙吉祥菩萨。受摩伽陀王饭食供养。及为广说法已。王之宫属乃至一切人民。皆获利乐发希有心生大欢喜。妙吉祥菩萨即从座起。与诸菩萨大众。而共围绕出于王宫。是时摩伽陀王。与诸臣从及其眷属礼敬劳谢。随从菩萨来于佛会。是时菩萨既离王宫渐次而行。于其中路见有一人在于树下。涕泪悲泣发如是言。我造杀业甚可怖畏。当来决定堕于地狱。我今如何得其救度。是时菩萨见此人已观其根缘。而已成熟堪受化度。菩萨即化一人与其无异。往彼人所既相附近。亦复啼泣谓前人曰。我造杀业甚可怖畏。当来决定堕于地狱。前人闻已而即谓言。我亦如是造于杀业。偶会今时谁生方便能为救度。是时化人即告之言。今我等辈造极重罪。虽甚怖畏无能救者。唯佛世尊有大方便而能救度。我等今宜共诣佛所。化人言已便即前行。其人见已亦复随从诣于佛所。时彼化人到佛会已。头面礼足前白佛言。世尊。我造杀业怖堕地狱。愿佛慈悲救度于我。
　　尔时世尊即赞是言。善哉善哉。善男子。今于佛前发诚实语。如其所作称实而言。如汝所说。造杀业者。汝从何心而起罪相。为过去耶未来耶现在耶。若起过去心者。过去已灭心不可得。若起未来心者。未来未至心不可得。若起现在心者。现在不住心亦不可得。三世俱不可得故。即无起作。无起作故。于其罪相何所见耶。善男子。心无所住。不在内外中间。心无色相。非青黄赤白。心无造作无作者故。心非幻化本真实故。心无边际非限量故。心无取舍非善恶故。心无动转非生灭故。心等虚空无障碍故。心非染净离一切数故。善男子。诸有智者应如是观。作是观者即于一切法中求心不可得。何以故。心之自性即诸法性。诸法性空即真实性。由是义故。汝今不应妄生怖畏。是时化人闻佛宣说真实之法。心大欢喜即白佛言。希有世尊。善说法界自性清净。我今得悟罪业性空不生怖畏。我今乐欲于佛法中出家修道持于梵行。唯愿世尊摄受于我。佛言善哉。善男子。今正是时为汝摄受。是时化人于刹那间须发自落。袈裟被身成苾刍相。即白佛言。世尊。我今入般涅盘。愿佛听许佛言随意。时化苾刍承佛威神力故。即踊身虚空高一多罗树。化火自焚灭尽无余同彼虚空。
　　尔时实造业者。见是化人出家。及闻佛说法已。心生思念。此人与我同造罪业彼先解脱。我今亦宜求佛化度。作是念已即时头面礼世尊足。而白佛言。世尊。我造杀业怖于当来堕大地狱。愿佛慈悲而垂救度。佛言善哉。善男子。今于佛前发诚实语。汝所造业于何起心。罪业之相其复云何。是时此人以善根成熟故。闻佛言已。身诸毛孔出大火焰旋绕其身。即作是言。我今归佛愿垂救度。
　　尔时世尊。舒金色右手于其顶上。此人即时身火得灭。离其苦恼得大快乐起净信心。向佛合掌而白佛言。希有世尊。我先闻佛广说清净法界离相之法。我今得悟罪业性空。而不复生怖畏之想。我今亦于佛法中。乐欲出家修持梵行愿佛摄受。佛言善哉。今正是时为汝摄受。即时此人须发自落袈裟被身。成苾刍相如百腊者。诸根调适威仪庠序所愿圆满。
　　尔时世尊。为其宣说四谛之法。彼闻法已。即时远尘离垢得法眼净。而复审观谛理。即于会中证阿罗汉果。而白佛言。世尊。我今欲入涅盘愿佛听许。佛言随意。是时苾刍。踊身虚空高七多罗树。化火焚身灭尽无余。即时会中有百千天人。发希有心各伸敬礼。

　　　　佛说未曾有正法经卷第五



　　　　佛说未曾有正法经卷第六

　　　　西天译经三藏朝奉大夫试鸿胪卿传教大师臣法天奉　诏译
　　尔时尊者舍利子。见造杀业人归佛出家得证圣果如是希有事已。前白佛言。希有世尊。如来大慈善巧方便宣说正法。所有造杀业者罪根深重。如来于刹那间。善为救度令得解脱。斯乃诸佛如来方便之力。其所说法皆是诸佛境界。唯妙吉祥大士及诸菩萨。被精进铠者而善了知。非是我等声闻缘觉境界。何以故。诸声闻人智慧狭劣。尚不能分别众生机宜。岂能解了方便之法。佛言。如是如是。舍利子。诸佛境界唯诸菩萨得忍法具足者而能趣入。汝声闻人虽离补特伽罗之见。唯乐趣求自利涅盘。虽复修习头陀功德。亦唯乐求戒定慧具足。不乐修学诸佛之法。诸所施作有相有碍。是故于佛境界莫能思议。舍利子。汝今当知。适所化度造杀业者。此人已曾于五百佛所。恭敬供养种诸善根。亦曾得闻如是之法。是故此人今于我前闻说正法。以宿善根力得见诸法真实之理如法解脱。
　　复次舍利子。若人于此正法得闻一四句偈者。是人不堕恶趣离苦解脱。决定成佛一切智。何况受持读诵如法修行。是人所获功德无量无边。
　　尔时妙吉祥菩萨。与诸菩萨摩诃萨众。及迦叶等诸大声闻。摩伽陀国王并其官属。同时还诣鹫峰山中释迦牟尼佛会。到佛会已各礼佛足退住一面。
　　尔时尊者舍利子。即谓摩伽陀王言。汝所爱乐大乘希有之法。妙吉祥菩萨已广为汝开示演说。汝于是法实了解不。王言。尊者。我已解了希有之法。舍利子言。汝当如何作了解耶。答曰。如我意者于一切法离诸染著。无得无失非取非舍。非心境界无所得相是真实法。如是了知疑惑永灭。一切障累无所从生。
　　尔时舍利子白佛言。世尊。此摩伽陀王善根成熟。爱乐大乘甚深法味。见法无生尽诸业障。为实灭尽为有余耶。是事云何愿佛为说。佛言。舍利子。此王所有业障。皆悉灭尽无余可得。舍利子。譬如芥子其量微小。须弥山王能摧灭不。汝今当知。王之业障犹如芥子。我所宣说甚深之法如彼山王。是故此王闻甚深法。岂有障累不灭尽耶。舍利子言。希有世尊。此王利根明达。而能闻法解了灭尽诸障。如佛所言诚不虚耳。佛言。舍利子。此王曾于过去七十二俱胝佛所。恭敬供养种诸善根。于彼佛所已闻正法。由是善根当来决定。得证阿耨多罗三藐三菩提。
　　复次佛告舍利子。汝见此妙吉祥菩萨不。答曰已见。佛言。今此摩伽陀王与妙吉祥菩萨有大因缘。舍利子。过去有劫名为无垢。有佛出世号曰妙臂。于彼劫中复有三俱胝佛出现于世。如是诸佛皆因妙吉祥菩萨开发道心。彼诸如来寿命长远。转大法轮利益众生。此摩伽陀王于彼劫中。已得值遇妙吉祥菩萨教化。发于阿耨多罗三藐三菩提心。王发心已于如是等佛世尊所种诸善根。听受大乘希有之法。以是因缘善根深厚。舍利子。汝今当知。摩伽陀王此命终后。于上方界过四百佛刹。有佛刹名曰庄严。其佛号宝聚如来应供正等正觉。此王生于彼中。亦见妙吉祥菩萨。听受甚深之法。闻已解了证无生法忍。乃至当来慈氏菩萨。于此娑婆世界成正觉已。此摩伽陀王。从彼庄严佛刹而来生此。于慈氏如来法中。得为菩萨号曰无动。是时亦得见妙吉祥菩萨。尔时慈氏如来。为无动菩萨。如其过去所闻之法重宣说已。告彼众言。汝等见无动菩萨不。此菩萨者岂异人乎。即过去释迦牟尼佛法中。摩伽陀国王是。此人于彼妙吉祥菩萨所。听受正法获得无生法忍。
　　佛告舍利子。彼慈氏如来。为无动菩萨说妙法时。会中有八千菩萨。得无生法忍。二万四千诸小菩萨。进入初地。舍利子。彼无动菩萨。从是已后。于八百阿僧祇劫中修行。净诸佛刹教化众生。令趣声闻缘觉菩萨之地。令诸众生灭一切障。解悟正法不生疑惑。彼无动菩萨。过是八百阿僧祇劫已。即于无染世界。证阿耨多罗三藐三菩提。号曰清净境界如来应供正等正觉。十号具足。其佛寿命四中劫。正法住世一俱胝岁。有七十万声闻之众。皆悉具足三明六通。得八解脱。有十二俱胝大菩萨众。而悉具足智慧方便。彼土所有众生。皆悉爱乐甚深之法。彼佛如来广为宣说。而诸众生闻法悟解。离诸烦恼身心清净。各各不起我见之想。
　　尔时释迦牟尼佛。为舍利子。说摩伽陀王当成佛事。时会中有三万二千天子。发阿耨多罗三藐三菩提心。皆发愿言。愿我当得生彼无染世界。见彼清净境界如来成正觉道。释迦牟尼佛即记之曰。汝等当得生彼世界。见彼如来成正觉道。
　　尔时摩伽陀王有一太子名月吉祥。年始八岁。先随父王至于佛会。闻说法已即自解颈真珠璎珞。持以奉佛作是愿言。我今以此供佛善根。回向阿耨多罗三藐三菩提。愿我当来生彼清净境界如来刹中为金轮王。乃至命尽。以其四事。供养彼佛及苾刍众。至彼佛灭后。我当收其舍利恭敬供养。愿我相继。即于彼刹。证得阿耨多罗三藐三菩提。是时月吉祥太子。发誓愿已。由佛威神力故。所献璎珞住虚空中。在彼佛上变成七宝楼阁。中有七宝之座。其上有佛结跏趺坐。相好具足种种庄严。
　　尔时世尊。从其面门放众色光。所谓青黄赤白红紫碧绿。如是光明普照无边世界。上至梵世光明晃曜。映日月光而悉不现。其光复还绕佛三匝从佛世尊顶门而入。
　　尔时尊者阿难。从座而起偏袒右肩右膝著地。向佛合掌说伽陀曰。
　　已到彼岸大牟尼　　具足一切胜功德
　　天人世间共所尊　　一切智者离诸著
　　众生心行及根性　　如来一一皆了知
　　宣说妙法利群生　　一切世间为最胜
　　所放希有大光明　　普照十方一切刹
　　俱胝那由他众生　　蒙光照者获安隐
　　善逝已具于十力　　念慧圆满出世间
　　善别众生心所行　　说法断疑无与等
　　所有梵王并帝释　　日月星辰及诸天
　　闻佛宣说妙法门　　离诸烦恼得安隐
　　如来一切众中尊　　众生有疑悉开决
　　今日何缘放是光　　愿佛慈悲为我说

　　尔时世尊告阿难言。汝见此月吉祥太子不。阿难白佛言。唯然已见。佛言。阿难。今此太子于过去世中。已修菩萨之行。供养于我深种善根。由是机缘而已成熟。今于我前。发阿耨多罗三藐三菩提心。起大誓愿。以是缘故放斯光明。阿难。此太子。当来生于无染世界清净境界如来法中为金轮王。供养彼佛及苾刍众。至彼佛灭后。收其舍利恭敬供养。是人于彼命终已后生兜率天。至满一劫生无染世界。证于阿耨多罗三藐三菩提。名为日幢如来应供正等正觉。十号具足。彼佛世尊及菩萨声闻之众。所有寿量皆悉同等。
　　尔时他方来会诸菩萨众。闻授月吉祥太子记已。俱白佛言。世尊。今释迦牟尼佛。与妙吉祥菩萨。于一切方处作大佛事。利益众生无有空过。何以故。佛及菩萨以大悲心起诸方便。于国城郡邑乃至聚落处处。为诸众生说法教化。令诸众生闻法解脱。离诸怖畏断除一切烦恼重障。我等今日得于此地。闻佛及妙吉祥菩萨宣说妙法。及见放光希有之事。利益众生诚无空过。
　　尔时世尊告诸菩萨言。善男子。如是如是。若佛菩萨于诸方处。为诸众生宣说正法施作佛事。当观是处如佛塔庙。何以故。我于过去世中值遇燃灯如来时。我以信重心故。垂发布地承彼佛足。我时获得无生法忍。彼燃灯如来。知我已得忍法具足。即为我授阿耨多罗三藐三菩提记作如是言。汝于来世过阿僧祇劫。当得作佛。号释迦牟尼如来应供正等正觉。十号具足。彼燃灯佛授我记已。告彼苾刍众言。汝等宜于此地起尊重想勿生轻慢。何以故。此地有善男子。垂发布地承世尊足。以殊胜力故即得忍法具足。是故此地所有天人。瞻敬如佛塔庙而无有异。燃灯如来作是言时。有八十俱胝天人。异口同音白佛言。世尊。我等今于此地。起尊敬想如佛塔庙。是时有一长者名曰贤天。在彼会中。即白燃灯佛言。我今于此造七宝塔。使诸众生瞻礼获福。时彼长者。即如其言起希有心。集诸珍宝造立一塔。高广妙好种种庄严。其功殊丽不日而成。是时长者既造塔已。即诣燃灯佛所白言。世尊。我已造立七宝妙塔。于当来世得几所福。佛言。长者。若有善男子。于菩萨摩诃萨证无生法忍之地。垦取其土下至水际。当持此土恭敬供养。所得福聚尚如供养诸佛塔庙等无有异。何况汝今起净信心造七宝塔。所获福聚倍胜于前。无量无边不可较量。是时燃灯如来。复告贤天长者言。汝今于此深种善根。于未来世中释迦牟尼佛所。得授阿耨多罗三藐三菩提记。
　　尔时释迦牟尼佛。为他方来会诸大菩萨。说是往昔受记因缘。复告诸菩萨言。汝今当知。我往昔时于燃灯佛所。种善根已今得成佛。彼时我得忍法之地。彼诸天人敬如佛塔。汝等今日于此地中。亦应如是起尊敬想。复次诸菩萨。汝等当知。彼时贤天长者。岂异人乎。即今贤天长者是。于彼法中亦名贤天。此人于未来世当得成佛。号曰善现如来应供正等正觉。十号具足。复次诸菩萨。我此所说甚深之法。若有苾刍苾刍尼。优婆塞优婆夷。能听受读诵。为他演说者。是人所居之地天人瞻敬。如佛塔庙等无有异。
　　复次诸菩萨。若有善男子善女人修施行者。聚以七宝满三千大千世界。于昼夜六时。供养诸佛及苾刍众。如是乃至劫尽。不如于此未曾有正法听受读诵一四句偈。是人所获功德倍胜于前。
　　又复若人修戒行者。于一劫中持佛戒法无有缺犯。圆满一切净戒功德。不如于此正法听受读诵。比前功德千分不及一。
　　又复若人修忍行者。于一劫中常行忍辱。于一切众生不生恚害。如是获得忍行圆满。不如于此正法听受读诵如法修行。获得法忍具足功德。如是而为最上。
　　又复若人修精进者。于一劫中勤行教化一切众生。而不暂起懈怠之心。如是获得精进圆满。不如于此正法听受读诵。所获功德倍胜于前。
　　又复若人修禅定者。于一劫中住三摩地。一心专注离诸散乱。如是获得定行圆满。不如于此正法听受读诵。所获功德倍胜于前。
　　又复若人修智慧者。于一劫中修诸智慧方便。如是获得智慧圆满。不如于此正法听受读诵。所获功德广大无量。速能圆满一切智果。
　　尔时他方来会诸大菩萨。闻释迦牟尼佛宣说此法甚深功德。各白佛言。世尊。我等听受此法还于本土。为人演说宣通流布。使诸众生各获利益。释迦牟尼佛言。善哉善哉。诸善男子。汝等宜应宣布此法。广为众生施作佛事。是时诸来菩萨即散妙花。满三千大千世界。供养释迦牟尼佛及妙吉祥菩萨。作如是言。愿此正法久住阎浮提中。利益一切众生。愿释迦牟尼佛。及妙吉祥菩萨。久住世间放法光明照诸众生。我等今者得入此会。见佛世尊闻说妙法。皆因妙吉祥菩萨而为劝导。假使我等舍其头目手足而以奉施。犹不能报菩萨之恩。今此散花而亦未为报恩供养。是故若有善男子善女人。得见诸佛闻正法者。假使舍其头目手足。终不能报诸佛之恩。是故当须于佛菩萨及诸经法。起净信心尊敬供养。勿生轻易及疑惑想。起是想者获大重罪。
　　尔时他方来会诸大菩萨。说是语已礼世尊足右绕三匝。即于会中隐身不现还本佛土。各各住于彼彼佛前。作如是言。我于娑婆世界闻释迦牟尼佛及妙吉祥菩萨宣说正法。我已受持。于此宣布为众生说。令诸众生决定证得阿耨多罗三藐三菩提。
　　尔时尊者大迦叶白佛言。世尊。今此正法甚为希有。如我所见。妙吉祥菩萨。于摩伽陀王宫中受食供养。菩萨为王宣说此法。时王证得无生法忍。我亦随喜听受此法。深自克责生大欢喜。世尊。于后末世若有众生闻此正法心生正解者。是人乃能知法自性断诸疑惑。当来决定成等正觉。佛言。迦叶。善哉善哉。善说此语。若诸众生闻是法已。当来决证佛菩提果。
　　尔时佛告慈氏菩萨言。汝今受持此法。于后末世为诸众生宣布演说。使诸众生皆获利益得大快乐。慈氏菩萨白佛言。如世尊敕我当受持。世尊。我于过去佛所。亦曾听受此法。今于佛前又复得闻深自庆幸。我于当来护助宣通令法久住。乃至我此命终生兜率天。而彼天中若有根熟乐大乘者。我亦为其开示演说令发道心。于南阎浮提不令断绝。又末世之中。若有男子女人受持读诵此正法者。若为诸魔之所娆乱。我于彼时密往其中而为护助。使诸魔众不得其便。又复世尊。末世之中若有得闻是法听受读诵如法修行者。当知是佛威神之所建立。
　　尔时佛告帝释天主言。憍尸迦。汝今受持记念我此正法。于后末世而为护助。何以故。此法能断一切疑。能净诸业障。与诸法平等。又复有大威力。帝释当知。汝若与彼阿修罗斗战之时。汝当记念此法。尔时得胜彼当退败。又复若人于王难贼难虎狼虫兽恶人等难中。若能思惟记念此法者。是人即得远离诸难。时帝释天主白佛言。如世尊敕。我当护持于后末世。若国城郡邑乃至聚落有是法处。我当往彼恭敬供养。若有持是法者我乃护助。
　　尔时佛告尊者阿难言。汝今受持我此正法。于后末世。为诸众生宣布演说。何以故。此法甚深昔未曾有。若男子女人受持此法者。彼得离诸疑惑。灭除一切烦恼罪垢。是故汝当记念受持。阿难白佛言。世尊。我以佛神力之所加护。于末世中宣布此法。令诸众生皆获利益。世尊。此经何名。我等云何奉持。佛告阿难。是经名为未曾有正法。如是受持。
　　尔时世尊付嘱菩萨声闻及帝释已。即于会中佛身左右放大光明。普照十方一切世界。于其光中出微妙声普告大众。如来应供正等正觉所说正法。乃至劫坏大海枯竭此法不坏。能为众生作大利益。是时光中发其声已。所放光明旋还佛身。是时世尊复告阿难言。汝持佛语慎勿忘失。于后末世宣通此法。广为利乐一切众生。释迦牟尼佛。说是未曾有正法时。有九万六千天人。远尘离垢得法眼净。七百八十万人发阿耨多罗三藐三菩提心。三万二千菩萨得无生法忍。八十万苾刍不受诸法漏尽意解。即时三千大千世界六种震动。欲色界天。于虚空中奏百千天乐。供养世尊及所说法。释迦牟尼佛说此正法时。所有一切天魔外道。闻已惊怖皆悉归佛。如佛初转法轮降伏天魔。今日无异。此法是诸佛印。是大法印。是解脱印。诸有智者。当如是学如是修行。佛说此经已。摩伽陀国王及其眷属。妙吉祥等诸大菩萨。大迦叶阿难舍利子目乾连等诸大声闻。乃至世间天人。阿修罗乾闼婆等。一切大众闻佛所说。皆大欢喜信受奉行。

　　　　佛说未曾有正法经卷第六


