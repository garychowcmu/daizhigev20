  大乘百福庄严相经
　　唐 地婆诃罗译




　　　　大乘百福庄严相经

　　　　大唐天竺三藏地婆诃罗再译
　　如是我闻。一时婆伽婆在舍卫大城普妙宫殿。为欲化导无量众生。坐宝庄严师子之座。与大比丘等千二百五十人俱。菩萨摩诃萨无央数众。皆共恭敬周匝围绕。瞻仰世尊身心不动。时彼众中有大菩萨。名文殊师利。承佛威神从座而起。偏袒右肩右膝著地。合掌向佛而作是言。世尊。我闻如来有大福聚。大福聚者其量云何。惟愿世尊为我解说。利益无量百千众生。令其意乐咸得满足。
　　尔时世尊告文殊师利言。善男子。汝已超过一切声闻及辟支佛。能以智慧大悲之心。为诸众生请问如来如是之义。谛听谛听善思念之。吾当为汝分别解说。
　　文殊师利。如一阎浮提所有众生十善福聚。如是福聚挍计筹量。数满百倍。成一转轮圣王王四天下。自在福聚七宝成就千子具足。何谓七宝。一者金轮宝。二者白象宝。三者绀马宝。四者神珠宝。五者玉女宝。六者主藏宝。七者主兵宝。彼之千子各各威猛端正勇健能破怨敌。文殊师利。如是名为转轮圣王所有福聚。
　　文殊师利。如是转轮圣王及四天下。一切众生所有福聚。如是福聚挍计筹量复满百倍。成一忉利天王帝释福聚。
　　文殊师利。如是忉利天王及四天下一切众生所有福聚。如是福聚挍计筹量复满百倍。成一欲界最第六天教受护持魔王福聚。
　　文殊师利。如是第六自在天魔及四天下一切众生所有福聚。如是福聚挍计筹量满百千倍。成一慈心照察小千世界初禅梵王所有福聚。
　　文殊师利。如是慈心照察小千世界初禅梵王及彼世界一切众生所有福聚。如是福聚挍计筹量复百千倍。成一中千世界二禅梵王所有福聚。
　　文殊师利。如是中千世界二禅梵王。及彼世界一切众生所有福聚。如是福聚挍计筹量复百千倍。成一大千世界慈心照察第四禅内摩醯首罗所有福聚。
　　文殊师利。是大千主摩醯首罗。非少善根之所成就。何以故。摩醯首罗。有大智慧大威神故。如器世间灾火焚已。将更成立。于第四禅天降大雨。经五中劫不断不绝。其水遍彼大千界。上至梵世无缺无减如是雨渧彼大千主摩醯首罗悉能得知。
　　文殊师利。如是摩醯首罗所有福聚。如是福聚名为梵福。
　　文殊师利。如是三千大千世界主摩醯首罗。及彼世界。一切众生所有福聚。如是福聚挍计筹量。无量无边亿百千倍。成一独出大辟支佛所有福聚。
　　文殊师利。且置如是一大千界。假使十方诸佛世界一切众生及辟支佛所有福聚。如是福聚挍计筹量。至于无量亿百千倍。成一最后生身菩萨福聚。
　　文殊师利。如是最后生身菩萨福聚。及彼十方尽虚空际。所有世界一切众生。若卵生若胎生。若湿生若化生。若有色若无色。若有想若无想。若非有想非无想。彼诸众生所有福聚。如是福聚挍计筹量。至于无量亿百千倍。成彼如来身一毛孔所有福聚。文殊师利。如是如来身诸毛孔。其数乃有九万九千。如是毛孔一一皆具如上所说无量福聚。
　　文殊师利。如是如来一切毛孔所有福聚。如是福聚挍计筹量。复至无量亿百千倍。成如来身随好之中一好福聚。
　　文殊师利。如是如来身诸随好。略说其数有八十种。何谓八十。一者首分圆满。二者发际严好。三者发色青绀。四者发香芬馥。五者发甚柔软。六者发不纷乱。七者发不稀概。八者发常增长。九者发本波委。十者发端螺旋。十一者发状华轮。十二者发如德字。十三者面部平正。十四者毫分充足。十五者眉色青绀。十六者眉不杂乱。十七者两目美好。十八者两目修广。十九者两目清净。二十者两目明朗。二十一者目色绀艳如青莲花。二十二者耳甚长好。二十三者耳无缺减。二十四者耳无过恶。二十五者鼻修高直。二十六者两颊满足。二十七者颊无缺减。二十八者颊无过恶。二十九者牙甚圆正。三十者其牙均等。三十一者唇色赤好如频婆果。三十二者舌赤柔软。三十三者声如雷震。三十四者其音朗彻。三十五者身普满足。三十六者身肉丰好。三十七者身肉平正。三十八者身肉柔软。三十九者身渐佣直。四十者身分相称。四十一者身极圆好。四十二者身无缺减。四十三者其身柔软。四十四者其身清洁。四十五者其身轻妙。四十六者身不动摇。四十七者身极端严。四十八者身无疵秽。四十九者身光破闇。五十者其腹美好。五十一者其腹圆满。五十二者其腹不现。五十三者其脐深密。五十四者其脐不曲。五十五者脐称其位。五十六者腋下平满。五十七者臂肘纤长。五十八者手指圆满。五十九者手指纤美。六十者手文深好。六十一者手文径彻。六十二者手文不乱。六十三者手文润泽。六十四者文无粗细。六十五者文端纤锐。六十六者膝轮圆广。六十七者足跟佣满。六十八者足善按地。六十九者行顺于右。七十者行如象王。七十一者行如牛王。七十二者行如鹅王。七十三者行步威猛如师子王。七十四者手足甲端微悉高起。七十五者手足等甲如赤铜色。七十六者手足等甲并皆润泽。七十七者筋脉不现。七十八者支节密致。七十九者诸根无染。八十者见者欢喜。文殊师利。如向所说。此八十种是名如来随好福聚。
　　文殊师利。如是如来八十随好所有福聚。如是福聚挍计筹量。复满无量亿百千倍。成如来身手足等中随相之文一文福聚。文殊师利如是如来手足等中随相之文有八十种。何谓八十。一者梵王像。二者天帝像。三者提头赖吒像。四者毗楼勒叉像。五者毗楼博叉像。六者毗沙门像。七者功德天女像。八者日天子像。九者月天子像。十者水天像。十一者火天像。十二者风天像。十三者云天像。十四者大仙像。十五者山王像。十六者童男像。十七者童女像。十八者宝幢像。十九者伞盖像。二十者宝冠像。二十一者花鬘像。二十二者珠璎像。二十三者耳珰像。二十四者臂印像。二十五者宝钏像。二十六者指环像。二十七者宝镜像。二十八者白拂像。二十九者德字像。三十者花瓶像。三十一者摩尼像。三十二者宝剑像。三十三者金刚杵像。三十四者弓弧像。三十五者箭矢像。三十六者戈戟像。三十七者矛槊像。三十八者钺斧像。三十九者罥索像。四十者长钩像。四十一者冲刃像。四十二者金锤像。四十三者天棒像。四十四者天鼓像。四十五者金螺像。四十六者腰鼓像。四十七者花轮像。四十八者宫殿像。四十九者宝座像。五十者浴池像。五十一者莲花像。五十二者粉米像。五十三者麰麦像。五十四者药草像。五十五者灵茅像。五十六者花树像。五十七者果树像。五十八者金翅鸟像。五十九者迦陵频伽像。六十者共命鸟像。六十一者孔雀像。六十二者鸠鸽像。六十三者雁王像。六十四者青雀像。六十五者鹦鹉像。六十六者翠鸟像。六十七者轮中师子像。六十八者雪山白象像。六十九者龙王像。七十者象王像。七十一者马王像。七十二者鹿王像。七十三者牛王像。七十四者野牛像。七十五者牸牛像。七十六者羖羊像。七十七者大鳌像。七十八者大龟像。七十九者鱼王像。八十者螺王像。文殊师利。如是所说此八十种。是名如来随相福聚。
　　文殊师利。如是如来八十随相所有福聚。如是福聚挍计筹量。复满无量亿百千倍。成如来身三十二种大人相中一相福聚。文殊师利。如是如来大人之相。其数乃有三十二种。何谓三十二种大人之相。一者顶有肉髻圆好高胜。二者发绀青色其毛右旋。三者其额广大平正严好。四者眉间毫相白逾珂雪。五者目睫青致犹如牛王。六者口四十齿无有增减。七者其齿齐密无有疏缺。八者其齿白净无有垢黑。九者口有四牙其色鲜洁。十者其颔圆满如师子王。十一者其舌柔薄广大红赤。十二者于诸味中而得上味。十三者其语雷震得梵音声。十四者缺骨不现其处平满。十五者两肩圆正无有缺减。十六者垂申两臂手摩其膝。十七者其身上分如师子王。十八者身所有毛皆悉上靡。十九者身相圆满如尼拘陀树。二十者其身高妙满足七肘。二十一者身体皮肤皆作金色。二十二者一一毛孔有一毛生。二十三者势峰藏匿隐密不现。二十四者两髀圆正其肉满足。二十五者[蹲-酋+(十/田/ㄙ)]相严好如伊尼鹿王。二十六者两足丰满无诸缺减。二十七者两足掌下皆悉平满。二十八者足肤骨肉皆悉隆起。二十九者两手两足皆悉柔软。三十者两手两足皆有网鞔。三十一者两手两足皆悉纤长。三十二者两手两足皆有轮相。文殊师利。如是所说三十二种大人之相。是名如来正相福聚。
　　文殊师利。如是如来三十二种大人福聚。如是福聚校计筹量。复满无量阿僧祇倍。不可量倍不思议倍。始成如来大法圆螺。随类教化一切众生音声福聚。
　　文殊师利。如是如来大法圆螺。能随彼彼无量无边阿僧祇等无量世界一切众生所有意乐。如其意乐能悉遍满。随其类音说法教化。利益安乐如是众生。
　　文殊师利。如彼如来所有音声。能有如是无量势力。如来威光亦复如是等彼音声能有如是无量势力。
　　文殊师利。如彼如来所有威光。能有如是无量势力。如来之身亦复如是。等彼威光能有如是无量势力。
　　文殊师利。如上所说。如是福聚不可思议不可算数。非诸声闻辟支佛等之所能得。何以故。如是福聚从大智慧及大慈悲普遍一切最上愿力所生起故。是故声闻辟支佛等所不能得。
　　文殊师利。如来如是妙色之身。悉是一切最胜清净施戒修等及二因缘之所成立。何等为二。一者如来最胜愿力。二者如来化导善巧。何谓如来化导善巧。谓诸众生未种善根令种善根。已种善根令彼成熟。已成熟者令得解脱。由是二种因缘力故。是故获得妙色之身。文殊师利。如是如来妙色之身。由二因缘之所成就。如来音声亦复如是。以二因缘而得成就。
　　文殊师利。如是如来所有音声。以二因缘之所成就。如来威光亦复如是。以二因缘而得成就。
　　文殊师利。如是如来所有威光。以二因缘之所成就。如来说法亦复如是。以二因缘而得成就。
　　文殊师利。如是如来所有说法。以二因缘之所成就。如来之行亦复如是。以二因缘而得成就。
　　文殊师利。如来如是为欲哀愍诸众生故出现于世。为欲利益诸众生故出现于世。为欲安乐诸众生故出现于世。以诸众生若干种性愿乐差别各各不同。是故如来随其意乐。为现种种相好之身。说法教化令彼调伏。入佛法中使得成就。
　　尔时文殊师利菩萨摩诃萨。闻佛所说如上福聚利益一切诸天世人。便作是言。世尊。我于今者得大善利。我于今者得大最胜。我于今者得无等等。我于今者得大吉祥。我思如来于世间中为诸众生作大依止。清净不动犹如虚空。难遇难遭我今得见。佛说是经已。彼诸比丘及诸菩萨摩诃萨等。欢喜合掌信受奉行。

　　　　大乘百福庄严相经


