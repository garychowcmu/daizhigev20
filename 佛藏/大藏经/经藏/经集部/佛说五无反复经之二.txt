  佛说五无返复经
　　刘宋 沮渠京声译




　　　　佛说五无返复经

　　　　宋居士沮渠京声译
　　闻如是。一时佛在舍卫国祇树精舍。与千二百五十比丘俱。时有一梵志。在罗阅只国。闻舍卫人多慈孝顺奉经修道供事三尊。便到舍卫国。见父子二人耕地。毒蛇啮杀其子。父故耕不视其子。亦不啼哭。梵志问曰。此儿谁子。耕者答言。是我之子。梵志曰。是卿子者。何不啼哭而耕如故。其人答曰。人生有死。物成有败。善者有报。恶者有对。愁忧啼哭何所追逮。设不饮食。何益死者。卿今入城。我家在某处。愿过语之。吾子已死。不须持二人食来。梵志自念。此人无返复儿死在地。情不愁忧而反索食。此人不慈。无有比类。梵志便行。入城诣耕者家。见死儿母。即便语之。卿儿已死。父言但持一人食来。何以不念子耶。儿母逆为梵志说譬喻言。子者如客。来依人止。来亦不却。去亦不留。此儿本我亦不唤来自来过我生。死亦自去。非我力乃使进退。随其本行追命所生。又语其姊。卿弟已死何不啼哭。姊即向梵志说喻言。我等兄弟。譬如工师入山斫林。缚作大筏。安置水中。卒逢大风。吹破筏散。随水流去。前后分张。不相顾望。我弟亦尔如是宿命因缘。一时共合会。在一家生。随命长短。生死无常。合会有离。我弟命尽。各自随行。无常对至。随其本行。不能相救。又语死者妇。卿夫已死。何不啼哭。妇复为梵志说喻言。我等夫妇因缘共会。须臾间已。譬如飞鸟。暮栖高树。同共止宿。向明早起。各自飞去。行求饮食。有缘则合。无缘则离。我等夫妇。亦复如是。去住进止。非我之力无常对至。随其本命。不能相救。又语其奴。汝大家儿死。何不啼哭。奴复说喻。我之大家因缘合会。我如犊子。随逐大牛。人杀大牛。犊子在边。不能救大牛。无常之命不可得救。奈何愁忧啼哭亦无所益。梵志闻之。心惑目瞑。不识东西我闻此国人孝顺奉道供事三尊。故从远来。欲得学问。未有善应而见五无返复人。劳身苦心远来至此。了无所益。又问行人。佛在何许。欲往问之。行人答曰。近在祇洹精舍。梵志即往到佛所。稽首佛足作礼。却坐一面。愁忧低头默无所说。佛知其意。谓梵志曰。可为低头。愁忧不乐。梵志白佛言。所愿不果。违我本心。是故愁忧也。佛问曰有何所失。愁忧不乐。梵志白佛言。我从罗阅只国来。闻此国人孝顺奉敬三尊。故从远来。欲得学问。既来到此。见五无返复人。是故愁忧不乐。佛言。何谓无返复者。梵志白佛言。我见父子二人耕地下种。子死在地父亦不愁。反更索食。而反向我说无常事。母妇及姊与奴都无愁忧。是为大逆无返复也。佛言不然。不如卿语。此之五人最有返复。知命无常非愁忧所逮。往古圣不免斯患。况于凡夫大啼小哭。何益死者。世间俗人无数劫来。流转生死。迁神不灭。死而复生。如车轮转。无有休息。背死向生。非忧愁所逮。梵志闻之。心开意解。更有忧戚。我闻佛说。如病得愈。如盲得视。如闇遇明。于是梵志。即得道迹。一切死亡。不足啼哭。欲为亡者。请佛及僧。烧香供养。读诵经典。能日日作礼。复志心供养三宝。最是为要。于是梵志。稽首作礼。受教而去。

　　　　佛说五无返复经


