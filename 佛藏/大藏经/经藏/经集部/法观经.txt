  法观经
　　西晋 竺法护译




　　　　法观经

　　　　西晋月氏国三藏竺法护译
　　佛言。第一何以故数息。用息轻易知故。以世间人皆贪身。未能舍身守意。又身中事难分别。皆不信本无意不止。何以有故说空意。颠倒习息见有无故先说息。稍稍解人意上头为数已得行为第一禅。
　　佛言。坐禅当三定。何等为三定。一者身定。二者口定。三者意定。痛痒止为身定。声止为口定。意念止为意定。念止者。为受行常念道。声止者。断四恶。痛痒止者。为不堕贪意在止已。身定口定意定。当立戒身意持。持者为一切无所犯。又身意持名为治。治者意持意行三十七品经故。经言所不识所不能止为息中不识意去时不能止意去。如是当精进行出力守政坐叉手低头持意。内著心中堕自生灭。当识意去时已识当能止便不堕盖。盖在戏疑听六根如是为不可。佛言。数息意今息数不互。何意念意为互行。
　　佛言。已三定戒应律为道法爱行道。故经言贪道法行道。已坐行道上夜后夜惊意守食。时至禺中日西至夕名为四守。当精不离是为勤力。夜半日出日中晡时是名为四正。读经经行旋塔内外。自观身体内视五灭。外从头至足从足至头。一一观视斯何等有。皆当臭败节节解堕本无所有。来作去亦灭尽无所有。反覆回念用数心意复不解。眼见死人谛念从头至足。若坐若起若饭食。常念著心中用坚其心是为数念。出息入息念灭时已觉息灭尽时无所有。校计思惟知人物皆当复尽。意止已定便知空。故经言一者勤力二者数念三者思惟。
　　佛言。自观身。有时当观他人身。当观身者为校计。当观他人身者。为自观身意著。当观他人身死败。有时可自观身。亦可观他人身。可自观者为自观身意不著。可观他人身。亦为观他人身意不著。有时不可自观身。亦不可观他人身。不可自观身者。为自见身肥白好。不可观他人身。亦为见他人身肥白好端正腻眉赤絮。见肥当念膀胀。见白念死人骨。见腻眉念死人欲坏时色转青黑。见赤絮念血。皆当坏败。何等可贪。
　　是意自观身有三十二物者。计发毛爪齿骨皮肉五藏十一事属地。泪涕唾脓血肪髓汗小便七事属水。温热主消食二事属火。风有十二事。是三十二物皆从地水火风出。何等为地。人生从谷精气。谷为地意为种。精气为水雨便合生身故。求一衣一食是为养气护主。人身为本无故灭尽无常。得道便知身非身。念身不久要当死败。意为人种便守意一心。痴人不守意护魂神但养四柯。为色味所欺。谓身是我计不知恶一切从身起。饭食贪味便堕苦。往来生死不脱卒逢恶对。魂神空去趣善恶之道。身死堕地日夜消腐亦本无所有但意行故化成身。死皆归土。万物亦尔。皆当过去。是为非常。
　　人不自计多念万端。皆不为一以是为苦。身死索弃万物亦尔。灭是为已复生生复苦。便作善恶行种栽。未知所趣是为非身。道人行道当为断。人不知四非常。终不得道以自计身。视诸死败知人物皆无所有。意便守止得行欢喜。已得行心便安不离五者其心一是道。
　　佛言。念身观头发脑。念发本无所有。来作为化成皆当腐落。脑如凝米粥皆当臭败。眼但有窌水皆汁出空陷。耳但有肉垢皆穿漏。鼻口涕唾皆流弃消坏。舌咽喉肺肝心。心中恶血肝胆膈脾著胃肾著脊胃中有未消食。大肠有屎小肠泡有尿。发便腹少增减身。死气尽皆当膀胀坏烂。肠胃屎尿相浇濽臭处可恶。下有尻肉两胫两足。肌肉稍尽筋脉坏败。骨锁节节解堕。胫脡确政白髀骨如车辐。尻骨与脊骨相连。脊与肋骨相连。肩骨与肘臂手相连。皮革消腐节节解堕。颈骨与髑髅相连。肉血消尽磨磨但有骨。气出不报为死人。身侹正直不复摇。风去身冷。火去黄汁从九孔流出。水去死不复食。地去三四日色转正青。脓血从口鼻耳目中出正赤。肌肉坏败骨正白。久久转黑作灰土。视郭外臭死人死人骨如是。自身亦如是。皆当灭尽是为空。出息尽时便知空。知空便知身空。何以故。知命近在息空故。
　　佛言。是意当先观思惟。灭念待自意便守意。意不出身为道人。待在外为万物。念在内为思。识欲灭念待当念物非常败皆非我所我亦非物主。意念死时持何等去。持善持一必持经多作多乐故。佛言。是汝物持去。其余一切皆非我所。意当识念何等恩爱会当别离各自消腐。念之但乱人意堕人罪。要当还身守净趣泥洹道。
　　佛从一心至九道念四色皆当消灭。谓人死四五日欲臭坏色转正青。五日六日脓血从口鼻耳目中出正赤。后肌肉坏败肠胃生虫还自食皮革消腐。骨颜正白久久转黑作灰土。明地水火风空皆非我所。意汝从无数世以来亦为人作妻子奴婢。亦作畜生牛马虫象勤苦重负。亦为人所屠剥脍炙。今为人复所人作妻子奴婢。亦取畜生屠剥脍刺斫自在。身死皆当复受。行道人汝宁见死人不气绝便无所知。身挺正直便臭坏可恶。谛念便畏不欲见。何以故不怖一心。一心令人上天得泥洹道。佛知九道皆空无所有故。还就一心行道人急灭念待无所他知。便至拘深国行拘深俱在所见用不在故不见。
　　佛言。意欲贪念非常败淫当念对。嗔恚念等心愚痴念本一切行非常无为安隐。人不知非常终不去贪。亦不离薜荔道。世间所有如梦耳。梦饭食见好寤便不见。世间所有如是。生便死。适成便坏。要皆归空。当何等可贪。人有妻子财产亦尔。何以故。人治生得钱利时。若家室合会喜乐。譬如飞鸟聚会亦皆无常。一旦别离亦便不见。正使有忧恐万苦意。在生死中为日积罪。黠人自约少欲趣求一衣一食。从定意行不求地止。常还身守净断求念空。
　　问曰行道守意根本从何起。佛言。天地成后人从十五天上来下。寿无有夭逝生死五道从六衰起。人生心意本自善。无有贪爱痛痒思想生死识。为耳目鼻口所欺。目光视色耳声音鼻知香口知味身知寒温粗细。心为作十事成五阴。意为识合为六衰。因作善恶行种栽。从是便有老病死生五道。求道欲断生死故。自守意止目色止耳声止鼻香止口味止身如断六衰。行观怀心念坐禅灭意识。得道者五阴悉灭知本无。便念空想空径向泥洹。问所以守意者。意为识主行故。恶六衰为祸行种五道根本。道人精思自守四意欲止无邪念识思想走。何道人欲灭念识思想。当一切行非常断身十事。身口意三者从五阴六衰乃至。三定者口无所知为口定。身无所知为身定。意无所复念为意定。
　　佛言。道有四要。界持启封乃得出。何等为四。一为识苦不复向万物。是为得出三恶道启。二者知身非身便坏身不复爱。是为从人得出门第。六天上启。三者知非常意不复向。是为得出十八天启。四者知空灭空。是为得出二十八天启。空灭乃为堕道故。经言行道觉者得出。谓觉苦空非身非常得出者谓得出四要界。得第一禅上七天无有身景。何以故。行道坏身故。

　　　　法观经


