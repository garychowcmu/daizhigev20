  佛说宝如来三昧经
　　东晋 只多蜜译




　　　　佛说宝如来三昧经卷上

　　　　东晋天竺三藏只多蜜译
　　闻如是。一时佛在罗阅只竹园中。时与千二百五十比丘僧。菩萨有九十亿人。悉皆如文殊师利。是时罗阅国及竹园四面广纵。上到三十六天。下到无极佛刹地。悉生文陀般华。悉有九十万亿种种色。各各异非世之明。一华有百万叶。叶上悉有一怛萨阿竭。悉有交络万宝之盖。一盖之上各各有万种之音乐声相娱乐。一佛前各各有一菩萨。如文殊师利菩萨等问事。是时竹园地悉平等。如三弥佛刹。是三千日月诸佛境界。光明悉蔽隐无有明。一时诸佛境界诸大泥犁。毒痛勤苦悉为不行皆得安隐。百日悉得见十方佛。当是时禽兽飞鸟。悉百日不饭食。但听法味耳。不自知是众生亦复见佛。尔时罗阅国中人民。悉百日无复食五味者。悉以法作味。皆发阿耨多罗三耶三菩提心。三千大千佛境界树木自有音乐。自复相娱乐。是时竹园化作水池。池中有十万种莲华大如小山。一华有四十万叶。叶上悉有交露师子座。一座上各各有一菩萨。如文殊师利。一座前各各有天侍菩萨。交露帐间各各有万种音乐相娱乐。千岁枯死树悉为生华。三千大千佛刹诸树。悉为屈枝四面相向。是时竹园佛教导处。女人悉化为男子。无有爱欲悉得法眼。佛尔时为广大现宝如来三昧。即动九亿万佛刹土。尔时三昧都无所舍。有东方无极佛刹土。遣无数菩萨悉如如来等。各各自持无形之华。十万种异色之华。来到竹园。为正觉作礼。以华散正觉上却就坐。复有南方无极佛国土。复遣无数菩萨悉如如来。各各持二十万种华。来到竹园中。为正觉作礼。以华散正觉上却坐。复有西方无极佛。复各各遣无数菩萨。悉如如来等。各各复持三十万种异色华。来到竹园。为正觉作礼。以华散众会上却坐。复有北方无极佛刹。亦复遣无数菩萨。悉如如来等。各各复持异色四十万种之华来到竹园。为正觉作礼。以华散众会上却坐。复有东角佛刹。复遣无数菩萨。悉如如来等。各各持无形华。来到竹园。为正觉作礼。以华散佛及众会上却坐。复有南角佛刹。亦复遣无数菩萨。悉如如来等。各各持无想欲之华。来到竹园。为正觉作礼。以华散正觉及大会却坐。复有西角无数佛刹。复遣无数菩萨。悉如如来等。各各持无响之华。来到竹园。为正觉作礼。以华散佛及大会却坐。复有北角无极佛刹。遣无数菩萨。悉如如来等。各各持文尼之华。来到竹园。为佛作礼。以华散佛上及众会却坐。复有上方无极佛刹。各各复遣无数菩萨悉如如来等。各各持乱色之华。来到竹园。为正觉作礼。以华散正觉及大会却坐。下方无数佛刹。各各遣无数菩萨。悉如如来等。各各持诸妙华。来到竹园。为正觉作礼以花散正觉及大会却坐。上方诸天宿命。功德甚尊。遇佛大会旷大宝如来三昧。各各自庄严。天上诸天子。皆令初发意。梵天将无数天。各各持天香天华。梵多会天复将无数天。各各持天上杂华香。遍净天持非世间名华。诸尊天尽持天上伎乐。在虚空中立乐之。三千大千悉以法音。昼夜百日如是受之。来到竹园为佛作礼。爱欲天子复将无数天子。各各持天伎乐。来到竹园为佛作礼。于虚空中娱乐诸天。迦翼天上诸天持千万种杂香。以散佛上及诸菩萨上。为佛作礼。尽天上诸天。悉来会竹园中。上到三十六天。中间无缺。悉诸天子诸大龙王。各各复将无数官属。持世间人所不能得华以雨竹园。诸阿须伦王各各复将无数官属。各各持杂华。以雨佛上及诸菩萨上。诸迦楼罗。各各复将无数官属。来到竹园。诸真陀罗。各各复将无数官属。来到竹园。诸摩睺勒。复将官属来到竹园。佛尔时现宝如来三昧。即动九亿万佛刹。舍利弗见地大动。舍利弗白佛言。今诸远方菩萨诸天人民悉会。上到三十六天地为大动。是何等应。佛告舍利弗。无应之应是其应。舍利弗复白天中天言。无应之应是何应是何等。佛告舍利弗。若疑不断若往到宝如来菩萨所。舍利弗正衣服礼如来若干过。叉手白如来言。今日诸十方。上到三十六天。百千亿佛刹菩萨悉会。何等之应。愿如来说之。如来谓舍利弗言。若阿罗汉本疑大重故来解耶。如来菩萨言。舍利弗。若常有想。想者非尽之作。无想无作。是故宝法如来告舍利弗。我初发意时。与三十六亿人求菩萨道。正觉时亦在其中。一切悉起我不作。诸悉作我不念空。法悉无我无求生死。生死无道无有断者。虚空无主。我非所有现法。譬若野马无相起作。持是作法灭行求愿。想欲得是为怀重者。罪之明。自言得道起想罪想。坏灭诸慧求得三尊。从是作想取泥洹。疑尽灭身。然生死不断。言得泥洹罗汉。譬如命尽之人其身在床。一时得闻须臾休息。命尽犹不离于身。罗汉辟支佛自得禅。是非大积疑耶。如来谓舍利弗。佛所问乃尔。如来谓舍利弗言。若当见龙欲作雨起云时不。舍利弗言见之。四面不知云所从来。何况菩萨从第九以下。悉得逮六万三昧。何道菩萨所从来处。舍利弗白如来言。解慧如是心意疑结。今悉破坏都无复有疑根。但学本不得。善知识相得。今故断灭我意。令我不脱法轮。令我疑根不绝耳。今我闻尊法无所益。譬如为百鸟作音乐会无有听受知者。如是但当为坐中新发意诸摩诃萨故。令大会诸天及人。得闻是尊三昧。何一巍巍乃尔。但当亲近尊。但我前世不与善知识相得故。令我不得见是三昧如来慧。如是心意所疑今散解。譬如冥处须臾以火明之。火灭冥复在处。今我闻之如是。舍利弗叉手白如来言。今乞得作八千里大火。上到三十六天。持我身置其中亿万劫。后出复入三恶道。为天下人所啖食数千亿劫。后生作人如奴事大夫。求善知识相得。求我心中所愿可得不。实如来言。大火上至三十六天。尚可浇灭。若本发意微薄功德无厚觉本。不得萨云若。不得沤和拘舍罗。不得善知识。故不致是耳。舍利弗问事竟还坐。如来正衣服。为正觉作礼。愿欲有所问。佛言。善哉善哉。当问如来。白佛言。诸法无主。谁为成萨云若者。谁为成正觉者。谁为成阿罗汉辟支佛者。愿怛萨阿竭。当为坐中诸摩诃萨分别其决。佛言。善哉善哉。如来乃欲决断十方大生死根。若有善男子善女人。欲使发阿耨多罗三耶三菩提心。当行九法宝。何等为九法宝。一者见诸天无有处但有名耳。二宝者世间人民但有字耳。三宝者五道勤苦但有苦习耳。四宝者水火风地但有戏耳。五者当来过去现在如芭蕉无想。六者现生死无本际也。七者观诸三昧寂然无有往来者也。八者当观三千大千日月诸佛刹土。见之了无得三昧者。九者见三千大千日月中人民蠕动。悉欲度之令与佛等。佛告如来。得是无作之想者。即可决断十方之大想。如来复白正觉言。诸法不以想见知之。当作何等住得无所住法。佛言。诸法无住是即为想无起之念。是亦复为想非想非道。亦复为想断求之作。如来白天中天言。当作何缘度众欲。佛言。善哉善哉。如来所问乃尔故。非罗汉辟支佛所及者。众欲无垢。众欲无过度。众欲无主。众欲无往来者。众欲如虚空无有能蔽隐者。与泥洹等与无名等。如来问事竟为天中天作礼却坐。般施白佛言。今日大会菩萨欲于佛树。欲得无所从生处立。欲得庄严千亿佛刹土。欲得教授十方。悉使十方诸佛刹土。各如今日会竹园中时。佛言。善哉善哉。般施菩萨所问甚深甚深。佛语般施菩萨言。欲得使十方大会欲坐于佛树。欲得无所从生处立。欲得庄严诸佛刹土。欲得教受十方。悉使诸佛刹土。各自会如今日会竹园中时者。当行八直。一者直无名之响。二者直无名之声。三者直观十方佛刹土无有二。四者见三千大千刹土。直之法皆同无相离者。五者直观十方一切欲令与佛等。六者直于法无作形。见一切不生死者。七者所见直悉入诸三昧。藏于无住相报之想。八者直见十方佛。泥洹不泥洹亦复悉等。是为八直。法行菩萨从是疾得无所从生法。从是得教授诸佛刹土。从是疾得大会竹园如今日会时。如来复白正觉言。今日远方悉来会竹园。悉得见佛如其处是。欢喜不食若干日。各各自是诸菩萨诸天及人民皆得见佛。皆见诸三昧。是其本愿所致耶。佛当为新发意摩诃萨解说如是。
　　佛言。善哉善哉。如来所问甚深。悉欲为诸来会菩萨。新发意诸天人民。作桥梁如是。佛语如来。是今日诸菩萨摩诃萨。诸天人民大龙王诸鬼神王。悉来会竹园者。皆闻见诸三昧。亦非本愿。亦不离于本愿。所行常精进不失诸三昧不失善知识世世远众事寂然不数会。但愿是三昧。今故以宝精泥洹珠。以雨大会耳。如来白正觉言。今会有新发意摩诃萨。欲行是三昧。当何以致之。佛言如来。所问甚快。若新发意摩诃萨欲行是三昧。当行八法宝。何等为八法宝。一者即于佛前是三昧。是为一法宝。二法宝者供养十方诸罗汉。从其相随亿亿万劫。一时闻是即解亲近尊。三昧不远。是为二法宝。三者供养舍利从上至三十六天。中无空缺无益一时也。转意作行即向慧问。是为三法宝。四法宝者得四无所畏。不与十方于生死无所远离。是为四法宝。五法宝者菩萨见五道勤苦。心意欲悉止度之。以其身救之命。不用作勤剧趣令得佛耳。是为五法宝。六法宝者菩萨事十方天下人。常如奴事大夫。不用作苦贵度之。所以者何。知本求无故本无所起故。是六法宝。七法宝者菩萨观见九十六种外道。于其中觉知之。欲起想取法住。是为七法宝。八法宝者奉行六波罗蜜。供养比丘僧。供养亿万劫。不如一时闻是宝如来三昧。十方当作佛者用何为证。闻是宝如来三昧者。即十方人得佛证。若新发意向是三昧。欢喜解是三昧者。即是为以解万万三昧。为已得如来三昧。是为八法宝。令行是三昧即可得陀罗尼门。如来问事。竟还坐。佛便笑。文殊师利正衣服头面著地。叉手为佛作礼。白佛言。佛不妄笑。既笑当有意。愿佛说之。佛语文殊师利言。宝如来所从来佛刹。过是九亿万佛国土。其刹名曰诸法自然无厌敢有。善男子善女人。往者无有胞生者。无有苦痛生者。无恩爱生者。悉于百亿万杂华香中生即立住。悉有乱音乐声朝暮相娱乐。但以无作法。但以寂然法为唱乐。若善男子善女人。闻是三昧。即却六百四十劫。罪尽绝命。即得往生。往生者但以诸三昧为乐。宝如来刹。无有日月光明。虽有为不现。若有善男子善女人往生者。日月光明星宿明即为现。应是三昧当往生者。星宿日月光明悉为见。十方佛言。今日复往生宝如来刹。十方诸菩萨问十方佛。何以为证。十方佛言。以星宿日月明见作证。罗汉辟支佛其数如是。非诸罗汉辟支佛所及知。以往生其国中。善男子善女人。菩萨自知之耳。我故笑也。须菩提及舍利弗二第一贤者。起头面著地。为正觉作礼。愿佛加大恩。广大哀我等。以佛威神神足与我。我等欲到宝如来刹土诸法自然国。观须臾复还。佛言。善哉善哉。舍利弗尊。罗汉须菩提乘佛威神须臾即到宝如来菩萨刹。便复见宝如来国中。亦复罗阅竹园如释迦文佛会时也。见东方遣无央数菩萨。见南方无数菩萨。十方上至三十六天会如是。舍利弗问须菩提。怛萨阿竭随我人来到是刹也。须菩提舍利弗须臾便还。到竹园众会如故。佛问舍利弗。向观宝如来国土人民何类教授几人。须菩提舍利弗白佛言。观彼国悉如今日会竹园中时也。舍利弗为佛作礼。佛功德甚尊。今大会诸天人民。得见明乃如是。三弥菩萨从坐起。正衣服。头面著地。为佛作礼。愿欲所问。佛言。善哉善哉当问。三弥菩萨白佛言。无生之法有想无。未起之想有识无。泥洹寂然有无。泥曰不起有形无形者。在彼间教。生死立处。谁是主者。以空造空是为主。三弥闻佛解说是事如是。即时诸天及人八万六千人。即得无所从生法忍。即住虚空中去地百六十丈。来下为佛作礼。是时三千大千日月即复大动。弥勒菩萨从坐起。为佛作礼。问佛言。向者地大动。是何之应。佛语弥勒菩萨言。所以地大动者。非但刹动。十方诸佛刹悉复动。亦复各各八万六千诸天及人。得无所从生法住。即住虚空中。如是以故地大动耳。弥勒白佛言。何从致若有发意常当六法。何等为六。一法者知三十六天。当得佛者。未得莂者。我当往莂之。不与十方天下人共知之。二法者三千大千日月中。善男子善女人当得佛。我悉当往莂之。不与十方天下人共知之。三法者百千泥犁中人。当得佛者。我悉往莂之。不与十方天下人共知之。四法者十方人绝命当所生处我悉知之。不与十方天下人共知之。五法者十方天下人命尽我悉知之。不与十方天下人共知之。六法者十方诸佛当取泥洹不取泥洹者。不与十方天下人共知之也是为六法住。从是疾得无所从生法忍。弥勒菩萨复白佛言。是三昧甚尊甚尊。今我欲使来会者悉得是三昧。当行何等法。佛言。当行九法。何等为九。一法者视诸法悉清净无边。二法者视天悉清净。三法者视诸生死亦清净无边。四法者视五道悉清净。五法者于欲无所求悉清净。六法者视三界色悉清净无有边。七法者见诸泥犁悉清净无边。八法者观视泥洹悉无边。九法者十方无有举名者。是为九法。作是行者疾得是三昧。弥勒白佛言。说是如来时。即得六万三昧。三昧乃有边幅无如得六万三昧。是为有边幅耶。佛言。虽得六万三昧但有名耳。不可极尽三昧悉具足。佛言。三昧非但一辈。有无念三昧。有离欲三昧。有坐听十方佛三昧。有庄严诸佛国土华香三昧。有所说法一切人悉还本三昧。有出诸欲无还想三昧。有说经时化为百种音乐声三昧。有说法亿千万佛国华香自然来三昧。有伏诸魔三昧。有发师子意独行独步三昧。有所向处莫不发阿耨多罗三耶三菩提三昧。有所在处莫不供养者三昧。有乱风一起时如佛说经声三昧。有所向门莫不开三昧。有所处悉师子座为现三昧。有飞到十方三昧。有所向门十方菩萨往来无极三昧。有所知十方人意三昧。有坏灭诸想三昧。有坏灭诸识三昧。有合十方诸刹土合为一刹三昧。有发意不尽三昧。有视三界中了不有一人三昧。有从一佛国到一佛国三昧。有所在处令法不断绝三昧。有所在处常与佛相遇三昧。有坐观十方大兵大火大水大风于其中不恐怖悉住教导之二昧。有所在处但以法作器三昧。有善男子善女人闻是三昧。即得住无还之想三昧。是三昧大多不可极尽故。住大会说之。有无名三昧。有住诸法三昧。有名诸慧三昧。有教法三昧。有灭坏罗汉辟支佛三昧。有法宝三昧。有总持无名法三昧。有知人意三昧。有断诸烦荷三昧。有制力欲觉三昧。有十种力三昧。有智慧三昧。有光明所行处三昧。有不可计三昧。有见法时如水中影三昧。有不可尽净慧三昧。有人空众恶无有无愿想三昧。有住禅乃到泥洹三昧。有譬若金刚无秽三昧。有无极明三昧有度诸烦荷已尽三昧。有广大水法三昧。有庄严大船三昧。有入无名三昧。有不可尽喜意三昧。有总持无忘三昧。有在冥悉令明三昧。有所乐悉乐三昧。有慈行三昧。有净大哀三昧。有入等心三昧。有出等心三昧。有名已脱未脱三昧。有光明所从来处三昧。有晓无所不晓三昧。有脱慧脱教三昧。有金色莲华为现三昧。有无离无常三昧。有尊智慧无生三昧。有勇猛无所不伏三昧。有开辟诸刹三昧。有清净于无形三昧。有无名珍宝三昧。有如海无所不受三昧。有神足广大三昧。有弹指顷无所不及三昧。昙摩竭菩萨语舍利弗言。所问慧住故曰不可极。应时闻所闻如意不自贡高。所作不妄常敬意如所教。习慧用意无所受故不失礼节。所作法不妄不乱。意如珍宝除诸老病。以意为法器也。是为乐忍辱。所思但想。诸所乐但法意。慧不有足时。所施无所惜。与无适莫。所问谛意观。欢喜无所得。其意已悦身体悉为轻。意不在外道。但欲闻法味及毗罗经。但欲闻沤和拘舍罗。但欲闻四平等心。但欲闻无底法如意无异念。欲意受沤和拘舍罗。欲闻无所从生法不贪观。但欲慈度之。欲知无常声。欲知寂然之意。欲知空复空。欲知无想生死及布施。一切不欲闻。但欲闻音乐。随乐十方中。忠信以作。正降伏诸欲根。昙摩竭菩萨从坐起。正衣服白佛言。菩萨已得宝如来三昧。自在所为众慧已具。便得三宝。何等为三宝。一者譬如水中影。影亦不在水中。亦不在水外。菩萨于是间坐。其身悉在十方。其身亦不在十方。二者菩萨于是间坐。分身悉现十方佛前坐。其身亦不在十方佛前坐。三者譬如山中呼响音声还报。音响亦不在中。亦不在外。菩萨于是坐。悉遥说十方诸菩萨事。十方诸菩萨亦无来到彼者。彼亦无往者如是。佛语昙摩竭菩萨。已得陀邻尼门。譬如持弓弩布矢。在所欲射无所不到。菩萨持一慧入万慧。靡所不至如是。佛言昙摩竭菩萨。若乃见阿须伦欲兴兵时。弹指顷兵便到二十八天。中间无空缺。菩萨以次第九。以下说法时如是。
　　如来菩萨语舍利弗言。净者贪欲消伏。其意无贪欲者是不可尽。其诸恶意者不能复乱。其意护于恶意。是故不可尽。其意嗔恚有形欲贪高。诸所不可索可作者。菩萨常欲护是意。知不可尽去。无瞻诸垢。当知是意不可尽。护者不令懈怠。当知其意不可尽。其狂乱者轻已法护之。当知是意不可极。无智慧者欲护之。当知其意不可极。一切以法施与以法脱之。当知其意不可尽。欲教一切人皆令为功德。当知其意不可尽极。如来语舍利弗言。菩萨有四法。何等为四。一者意作陀邻尼行不可尽。二者陀邻尼行不可尽。三者教一切人是不可尽。四者不厌学问故陀邻尼不可尽。如来菩萨复语舍利弗。复有四事不可极。一者上脱中脱不可尽。二者四马之路不可极。三者可意之王不可极。四者十二因缘无有主不可尽极。如是为不可极。如来菩萨语舍利弗。复有八法不可尽。何等为八。一者无我之语不可极。二者无作之极想不可极。三者寂寞泥洹之语不可极。四者菩萨所度不可极。五者大海流水无有懈惓不可极。六者众恶无垢不可极。七者苦痛之声不可极。八者去来之想不可极。是为八法所度无主不可极。如来菩萨语舍利弗复有九法不可极。何等为九法。一者诸佛刹土不可极。二者诸菩萨所从来处不可极。三者发阿耨多罗三耶三菩提者不可极。四者失愿取罗汉辟支佛不可极。五者十方菩萨从一佛刹土。飞到一佛刹土不可极。六者六波罗蜜不可极。七者三昧不可极。八者过于泥洹亦如化视之无极。九者三界不可极。是为九法不可极。
　　如来语舍利弗言。菩萨有三十二宝。何谓三十二宝。一者其心不著爱欲。是忍辱不可极。是即为宝。二者不起是我非我亦无所造。是故忍辱不可极。是即为宝。三者不念一切善恶。是为忍辱不可极。是即为宝。四者不恒心意于一切。是为忍辱不可极。是即为宝。五者不嗔怒向于一切人。是为忍辱不可极。是即为宝。六者不怀念他人乱恶。是为忍辱不可极。是即为宝。七者亦不妄娆人有所击。是为忍辱不可极。是即为宝。八者不调戏于大会中。是为忍辱不可极。是即为宝。九者自护护他人身。是为忍辱不可极。是即为宝。十者若贫穷者给护之后不从有所悕望。是为忍辱不可极。是即为宝。十一者自护不随恶知识不随众会。是为忍辱不可极。是即为宝。十二者无爱欲意于身于他人身。是为忍辱不可极。是即为宝。十三者不起诸想无念于菩萨如弹指顷。是为忍辱不可极。是即为宝。十四者护功德庄严身相。是为忍辱不可极。是即为宝。十五者信作善不离于三昧。是为忍辱不可极。是即为宝。十六者口不妄语。是为忍辱不可极。是即为宝。十七者心净。是为忍辱不可极。是即为宝。十八者坚住善知识世世与相随不舍。不于他处说其过失。不说之恶。是为忍辱不可极。是即为宝。十九者自挍计他人有恶者我亦有恶。是为忍辱不可极。是即为宝。二十者所念无有邪即觉。是为忍辱不可极。是即为宝。二十一者软心和意。是为忍辱不可极。是即为宝。二十二者护恶人令心不起。是为忍辱不可极。是即为宝。二十三者生于诸天教导诸天。是为忍辱不可极。是即为宝。二十四者生天上世间教两道中不更三恶道。是为忍辱不可极。是即为宝。二十五者具足诸种好。是为忍辱不可极。是即为宝。二十六者得音如梵天声。是为忍辱不可极。是即为宝。二十七者脱淫怒痴。是为忍辱不可极。是即为宝。二十八者不于诸色与名。是为忍辱不可极。是即为宝。二十九者所作功德不著但欲起众法耳。是为忍辱不可极。是即为宝。三十者降伏诸外道。是为忍辱不可极。是即为宝。三十一者已出于众侯中。是为忍辱不可极。是即为宝。三十二者具足诸佛法使不伤毁。是为忍辱不可极。是即为宝。如来菩萨语舍利弗。菩萨有三十二事。为宝如所入。何谓三十二事。一者欲入响欲入观无所观。是即为宝。二者欲入心离心于心无主。是即宝。三者欲入身求脱本无脱者。是即宝。四者不入十二因缘无有住者。是即宝。五者欲入断离于不断。是即宝。六者欲入无常视之无形。是即宝。七者欲入无名主离于无名。是即宝。八者欲入寂不离于起。是即宝。九者欲入三界不离三界。是即宝。十者欲入受无所受。是即宝。十一者欲入当来过去亦出当来过去。是即宝。十二者欲入功德观本末无主。是即宝。十三者欲入空空中空。是即宝。十四者欲入无想不起无想。是即宝。十五者欲入愿不起愿。是即宝。十六者欲入空离想空。是即宝。十七者欲入三昧无有合者。所以者何法无二法。是即宝。十八者不以三昧有所愿生处。是即宝。十九者三昧不为一切诸法作证。是即宝。二十者欲入无生之道有度者。是即宝。二十一者欲入无生处。是即宝。二十二者欲入不动摇处。是即宝。二十三者欲入一切无我不离无我。是即宝。二十四者欲与生死初无相知者。是即宝。二十五者欲与三昧初无所识者。是即宝。二十六者相欲切相知者。是即宝。二十七者欲厌欲意。是即宝。二十八者欲入不念无有。是即宝。二十九者欲入诸陀邻尼门无所不总。是即宝。三十者欲入诸所作恶欲不为恶。是即宝。三十一者欲入沤和拘舍罗以意作法器。是即宝。三十二者欲与万事相应不相远。是即宝。
　　佛语如来。譬如若欲入城会从其门。欲知因缘无所诤。欲知诤者不如自守。欲知不欲语言者。不如莫那中居不动者勿得转欲。无悕望者无所想。是故等不欲危者。当正位谓至故。欲有不与者。当自守其家。能自守者不称说。不自高不自下者。其人已具足故。不欲咸者。无而谴之者。欲有所使者。所作无所失。得道亦如是无痴。无痴者知本无故耳。知本无者无所失故。三世等无异。三世无增减者不住色。已不住色。为不住众法也。眼见色者。但是眼眼精住是色也。耳闻声声识无所住。鼻闻香香识无所住。口所识味味亦无所住。身知细滑识亦无所住。意不知识。识不知意无所住。如本行无有想。慧行谛谛如我。无有我是我所。非识法见我。但见无我名者慧不知诸所有亦不知慧。欲不知习。习不知慧。慧不知身。身不知慧。菩萨其心不离其心是非耶。昙摩竭菩萨白佛言。天中天。道不与想合。为有合者无。佛语菩萨。诸法不以为证。但以音响为法。譬若人吹长笛。音声悲快与歌相入。知歌气笛气合同一音出。菩萨诸三昧亦如是。诸法无生坏者。亦离于坏灭。诸化亦如是。诸念亦如是。诸觉亦如是。诸生无名离于无名。诸念无名离于无名。诸化无名离于无名。觉无诸名离于无名。无处我不想之。但无作之想为离。但已无作之作。已为作想。想行寂然。都无所著。法非欲一切皆然。
　　如来正衣服白正觉言。诸法不起。今复欲问如来。昙摩竭菩萨向者所问。欲决断大疑。各还本处。佛语如来。诸法若生处无有处。若化处无有处。诸法若觉处无觉处。诸法若念处无念处。如来菩萨白天中天言。生生处有生处无。化化处有化无。无念处有念无。无觉处有觉无。如来言。生生复生泥洹生。是为合。怛萨阿竭意非合。生生复生不生泥洹生是不合。怛萨阿竭意是合。化化复化泥洹化是为合。怛萨阿竭意非合。化化复化不化泥洹化。是为不合。怛萨阿竭意是合。念念复念泥洹念。是为合。怛萨阿竭意非合。念念不念泥洹念。是不合。怛萨阿竭意是合。觉觉复觉泥洹觉。是为合。怛萨阿竭意不合。觉觉复觉不觉泥洹觉。是为不合。怛萨阿竭意是合。文殊菩萨说偈言。
　　法者无有生　　合为一刹耳
　　生生不复生　　泥洹皆如是
　　化者从本无　　化化无脱者
　　化与泥洹等　　寂然无处所
　　念者本无识　　发念因空耳
　　泥洹与念等　　所念谛如是
　　觉觉平等等　　所觉无所到
　　所觉无常住　　是故怛萨竭
　　化处无有处　　所觉无所到
　　若化无处所　　诸法皆如是
　　生处有本无　　无生是其处
　　化处无名处　　一切为三昧
　　念处有念无　　从空到是处
　　非本无所谛　　其慧已如是
　　觉不行相连　　觉不离其处
　　行从觉见谛　　离觉无有脱
　　所生法不绝　　所在常如是
　　三千日月中　　所明无有上
　　法有非思想　　可得还行者
　　于欲不起垢　　非空亦非想
　　如来意常净　　亦不处法名
　　所脱非常住　　一切如本处
　　华香自然来　　所出无处所
　　清净意无处　　所有皆悉尔
　　千岁枯树生　　皆从发意起
　　皆见大光明　　世间最无有
　　虚空为音乐　　昼夜光明现
　　是时及大会　　悉发菩萨意
　　人民大欢欣　　皆得闻是经
　　即动三千刹　　得受不动身
　　寂然法为现　　无名是其应
　　何况世所有　　一切皆如是
　　清净不为定　　痴慧本无现
　　清痴合用本　　慧本无脱者
　　三昧无所造　　一切皆如是
　　菩萨住道地　　在意所从生
　　五事不可亲　　今堕五道中
　　远离如是行　　得佛达十方
　　百日法为时　　奉行是三昧
　　皆从诸刹来　　飞到怛萨前
　　诸天及国王　　悉得见佛身
　　志意大欢喜　　身体为悉轻
　　不当以色想　　观法有三千
　　般若毗罗法　　所处无三千
　　如来本发意　　愿不离十方
　　常作大法国　　所处无三千
　　三界及已上　　乃到忉利天
　　悉阿陀那佛　　其号天中天
　　发意到其国　　须臾复来还
　　摩提那菩萨　　飞到竹园中

　　舍利弗白如来言。愿复有所问。如来所从来处刹土。何类厚薄。何如本愿。何如无极国土。如来语舍利弗言。本愿无极。无极国中悉菩萨。无阿罗汉之名。无女人之声。宫殿皆水精。黄金为树。白银为叶。珊瑚马瑙为实。铫铫鐄鐄非世所明。诸菩萨皆生莲华中。如来语舍利弗言。舍利弗。我发愿已来所度不还。无愿不极所愿也。珍宝金银树木。我欲皆不欲耶。法者无起之处起。愿珍宝是非思想耶。百千亿佛刹土有起愿者。今复还是无极之想愿也。舍利弗白如来言。宝如来时持亿万种华来。各各异色。岂非想耶。如来语舍利弗。是无形之华。但已华作法器授之耳。诸菩萨以花所竹园中者。悉已法授之。不于中愿生。持华为主。不于华中生也。如来语舍利弗。若初见佛形像不。舍利弗言见之。人悉为佛像作礼。其佛威神无有不归之者。其中有道威神无。舍利弗言。威神在何所。如来言。亦不在像中。亦不离于像。但有想者言有威神耳。观之了无威神愿者。譬如忉利天上有树名拘者。而华炽盛。诸天莫不爱乐者。菩萨已法为一切识可意王。作眼目耳。道者俱无。但以意作器耳。舍利弗言。意者独有主耶。如来言。意者与诸法合。诸法与意合。道者无主。但以无起作主耳。是故为法器。如来语舍利弗。若见化未。舍利弗言见之。如来言。化道径在何所去。来到何许。从何所来。有道路无。舍利弗言。化无有道径。何知为化。舍利弗言。但见化成时了不见本末。故呼之为化耳。如来化无所有。舍利弗言。见者不见到见耶。舍利弗白如来言。无所见。何等为见者。如来答言。诸想如化是为见。未起法如化是为见。未来法无有名是为见。无造法是为见。未作法是为见。无有造化者是故见。但作无名之想是为见。但作无造之化是为见。舍利弗言。云何于是见中为有往来无。如来答言。故无往来者已故为是见。设使有往来者。是不为是见。是为到见耳。如来见事。

　　　　宝如来三昧经卷上



　　　　佛说宝如来三昧经卷下

　　　　东晋天竺三藏只多蜜译
　　舍利弗问如来言。乃有断法轮者无。如来答舍利弗言。菩萨若已见无形之门。是为已断轮门已空可缺。其脱无脱者可致于空。譬若空无所不入。何以故睹无有处用。是故无所不入用脱于本故。其轮不转故。昙摩竭菩萨白如来菩萨言。诸新学者摩诃萨。我欲令得是法定。如来答昙摩竭菩萨言。欲得是三昧者。当行九法。何等九法。一者当定十方天下人悉令作菩萨。二者见诸恶意令心了不起。是为定。三者视五道勤苦悉欲得脱之。是为定。四者痴涂于其中不起吾我。是为定意。五者视诸冥悉令明。是为定意。六者所作功德悉令不失。是为定。七者视十方天下人皆令为等。是为定意。八者观当来过去诸可意王。勿令复使有作之识。是为定。九法者悉使千亿佛刹土人悉不动转者。是为定意。菩萨从是疾得三昧。弥勒菩萨问如来言。今日敢来在会者。何所菩萨不发阿耨多罗三耶三菩心。佛语弥勒。往昔沙楼陀佛时。我初发意学悉为众垢所盖。不得大慧。但闻菩萨谓发意。当至其处起想识空。不得善知识。不逮沤和拘舍罗。远离善知识。为欲王所欺。可意王断。如是令我失波罗蜜失意。没六十二劫后。与法自然佛会。断我诸可便得还本。即得乐于空中住。断诸可根即见慧门。便得无动之形。从是转行便断法轮。是时从正觉。受是三昧。虽六十二劫发意。于法无益。后与自然法佛会。便得大树更初发意。我发意时。有九十亿人善男子善女人。亦初发意。如是为阿耨多罗三耶三菩心。弥勒自谓。如来发意有几事。如来言。有九法。何等为九。一者远离众会寂然。二者得善知识从受法不失。三者远恶知识。四者当远离五事。一者恶沙门。二者婆罗门。三者黄门。四者恶牛恶马恶蛇多毒。不当与从事。未得道顷令人入泥犁中。当远离之。五者初发意求罗汉辟支佛心者当远之。五者当觉众魔事。不当与共事也。六者但当于梦见说深法。七者但为法发意不在饭。八者不当数聚会有所悕望人饭食。九者当等心于十方。当等心于三昧。于佛坐不恐怖。是为菩萨九法发意。佛现宝如来三昧时。有六万诸爱欲天子。皆得是三昧。是时空中飞天悉共善之。快哉。爱欲天子得闻是三昧。弥勒白佛言。是诸天子得是三昧。巍巍尊自是其主。发意持佛威神耶。佛言。是诸天子前后供养舍利。大须弥山无益于泥洹。今得是三昧前功德悉灭坏。所以者何。三昧无名处。三昧无想处。三昧无念处。三昧无形处。三昧无识处。三昧无威神处。三昧无有结行求脱处。三昧清净处。三昧是不到彼彼至是处。三昧无有是相非想处。三昧无有造作处。三昧于化无形处。三昧无生死不断无处但有名耳。三昧但有响耳。三昧但有音耳。三昧但有开慧之处慧无所生处。三昧无作器处。是故三昧不可坏灭。如是处三昧无出入治处。三昧亦无作识处。三昧无有起行处。三昧不受众味受处。三昧无形处。三昧无出入欲处。三昧不定诸法处。三昧无生处。三昧无应处。三昧寂然处。三昧无动处。三昧无边幅处。是三昧不可坏败。若有坏败三昧。是大痴根生之门也。故不坏败。如来语舍利弗言。有五不直不当与从事。何等为五。一者不当处法有二。二者不当于所起。三者不当视诸法是作非作无有名之者。四者不当于当来过去有所见。五者诸法不可断。是为五法。菩萨摩诃萨得无去来之作者。疾可发阿耨多罗三耶三菩心。须菩提白佛言。若有于苦于乐者。不言离苦乐。是即为二法。不字为菩萨。菩萨者不中离。不止离不脱离。中无所离于所作。远无作之为作。所起如幻耳。以幻说幻之中无名。如是亦不从法得度者亦不离法。得度脱者于脱中复脱。是为无有主者。但有住名耳。于字无知名者。是为法轮断。舍利弗法轮自本清无所有。谁有断法轮者。如来语舍利弗言。不知轮有处者。是即为断。佛语如来言。贪可法者是生死根。灭法者亦为无结之作也。无作之作是为不离作。离贪诸可即为无有断有。无贪不起是即道。无可无不可。是即道。无生不生。是即道。无识不识。是即道。无死不死。是即道。无断不断是即道。无远不远。是即道。诸可不可。是即道。所住无想离于无想。是即道。所念无念。是即道。所说无所说。是即道。泥洹无灭离于无灭。是即道。泥洹无形离于无形。是即道。泥曰灭尽无所尽。是即道。法自寂然离于寂然。诸法无可不有所失。是即道。于慧离本。是即道。非名非想。是即道。所明无所明。是即道。于明冥无想知者。是即道。痴慧无想入者。是即道。于道无有得道者。即是道。若苦若乐无想识者。是即道。所起无所想想。是即道。于清无难易。是即道。所度无有主。是即道所至无想者。是即道。诸法非名离于非名。是即道。菩萨所度如流水。是即道。于名无转者。是即道。佛已三昧成度如人意。以万物自庄严。但庄严无形耳。但庄严到见耳。但庄严诸可意王。但庄严是想非想耳。如来问事竟。文殊师利菩萨白佛言。三十六天人悉会者。乃有几人持受是三昧。佛语文殊师利菩萨言。诸会者非但天人敢来会者悉得是三昧悉当作佛。悉当受十方。悉当断五道勤苦如今日会。时诸菩萨闻佛授与莂。八十亿诸天及人。悉得无所从生法。住虚空中去地三百丈。观身上万千亿香华。下为正觉作礼。阿楼菩萨。阿提菩萨。从坐起白佛。是诸受莂菩萨。即住虚空中去地三百丈。观身上华好妙。是华从何所来。佛言菩萨。譬青本青本自白。以杂色著之。随青黄赤黑悉见其色。如是所以诸色悉现者。但用帛本净故。但用青黄赤黑。本亦复净故现于色。亦不入帛。帛亦不入色。但用本俱净故现之色耳。诸得莂菩萨观身上杂种华者亦如是。菩萨亦不在华。华亦不在菩萨许。但诸天及人。得断无念法慧作明净故。便有华现耳。用华净故便现耳。如是无住者而成诸功德。有住想行者开生死之门。阿罗汉辟支佛所已由远五道者。但有十见。何等十见。一者见诸功德悉言脱者。是为倒见。二者见五道勤苦欲取泥洹。是为倒见。三者见厌万物无主欲疾离之。是为倒见。四者求安本自无本。是为倒见。五者欲出无间入无处世自无出求之不止。是为倒见。六者罗汉取泥洹时。身中火自出火无处起想。出身中火自烧煮。故知生死不断。是为倒见。七者未自无尽。是故为倒见。八者但欲时欲于泥洹尽之成。恶亦无主反欲灭之。是故倒见。九者所施与不发十方人意。但欲法不断。是故倒见。十者于苦于乐不等净行言有二法。是故倒见。十事倒见。佛语阿惟阿楼菩萨摩提菩萨。今诸天及人。皆是阿诃耨佛时人也。今我悉莂之者。亦于六万佛所受是三昧。今故复于我记莂之耳。却后若干亿万岁。我法断绝。是今日会发意。当有四十万人。持住于法转不退轮。令法不断绝。当护持法至使各得佛故。法不断如今日会时。是诸发意者若干千岁。我弟子当共坏我法。若恶沙门。若男子女人。须菩提白正觉言。何所菩萨以何等行护法令不断绝。佛语贤者须菩提。诸四十万菩萨。悉住第八已下。于法无烦荷之想。是即为已护持法令十方不断。须菩提白佛言。何等为坏法者。愿天中天解之。佛言。须菩提。若有诸罗汉辟支佛。若有沙门诸天及人起烦荷想。于慧求名坏灭本末增减尊法。[王*支][王*夜]经言。但好饭食为是道。遂不知空何所是空。但欲庄严刹土。非尊法者。闻佛可得求佛。亦不知法言有二法。是为坏败我法。天上尊天。阿须夷天。潘那天。子楼尼天。拘属提天。施天。那利天诸天。白天中天言。乞持形寿归是持法法者。千万劫亿万劫无有休息时。但令我等得是三昧。佛言。奉行是三昧如其未者便是。佛语如来言。后有发意行是三昧者。得是三昧者。譬如精泥洹。天上有宝诸宝中王。天上天下宝中最尊。有佛在世时乃现耳。名精泥洹珠。有得是一宝珠。持是珠著竹上。若著手中见之。四面空中在欲得几日雨珍宝。向莫不得如其愿者。有得精泥洹珠者。不当贪有亦持雨三界各令得宝如是。行是三昧亦如是。罗阅国王从诸群臣到佛所。为佛作礼。白佛言。是天上之大尊。傥加大恩已度脱十方。傥持天上精泥洹珠宝。傥已雨于罗阅。令我国中人民悉得是宝。佛便笑。阿难正衣服。为佛作礼。白佛言。佛不妄笑。既笑当有意。佛语阿难。罗阅国王从诸群臣。欲乞得泥洹天上珠宝清泥洹珠。欲使雨之于罗阅国。国中亦乐是宝。不知如来时悉已得是宝。佛语罗阅王言。见人民悉百日不食五味。但以法为味。女人悉化为男子。王见之不。王言见之。悉得是三昧。王大欢喜。悉以身上珠宝。以散佛上及诸菩萨上。珠宝悉化成香华。虚空中住皆成行。其间悉有百千种音乐相娱乐。王见衣服如是。王便欢喜。王若干百日复不食。王白佛言。是诸华乃从无处出生。佛答。从无处出。复问。无处从何出生。佛言。从无所起来。王复问。无所起从何所来。佛言。从无所生来。王复问。无所生从何所来。从不动来。王复问。不动从何所来。从无造来。王复问。无造从何所来。佛言。从无名来。无名从何所来。从无生来。无生从何所来。从无音来。王复问。无音从何所来。从无二来。王复问。无二从何所来。从无形来。王复问。无形从何所来。佛言。从自然来。王复问。自然从何所来。从化来。王复问。化从何来。佛言。离于不化来。王复问。离于不化从何来。佛言。离于不化从无相知处来。王复问。无相知处从何来。佛言。已故为诸法。王问佛事大欢喜。昼夜百日但乐是三昧。王为佛作礼而还坐。白佛言。如来菩萨及远方诸菩萨尊贤者皆从远来。今恐与佛相见但去。我今愿乞请文殊如来菩萨等到舍饭食。愿如来许之。佛默然无应者即可意。王为佛作礼还宫。即敕臣下。疾使国中庄严。侠道华香皆结好名华。侠道悉华为帐。王宫中扫除。世间极好华香悉作百种坐。皆琉璃金银。皆使宫中扫除。诸夫人婇女悉斋戒。文殊师利如来等。悉诣罗阅国入城。未到宫门。王出迎诸菩萨。是时菩萨如来文殊师利等六十亿万人。如来让使在前入宫。诸尊菩萨不于前入宫。如来言。诸尊菩萨何以故不于前入宫。诸尊菩萨致尊当于前入。如来言。我不于前入宫。诸尊菩萨当入。诸菩萨言。何所为尊者。于慧无处是即尊。于意无形是故尊。于念不想是故尊。于法无所施是故尊。所作不离于道是故尊。已断法轮是故尊。无念法不想是故尊。于法无有多少是故尊。欲沤和拘舍罗甚多是故尊。于萨芸若无相知者是故尊。已被法铠是故尊。于三昧无有多少是故尊。如是者如来故当于前入宫也。如来语菩萨。故尊何等为尊。年故尊故。诸菩萨言。今我年虽长尊者。譬如万岁之枯死树。根本以永尽。无复有华实可荫覆盖世者。今如来虽年少者。入慧甚深。譬如宝树间人得之华实。莫不得度者。已故当于前入宫。如来于前入。诸尊天持万种音乐随如乐之。文殊师利及如来等各坐。王使夫人利修诸菩萨所食金器悉有八种味。出宫中烧万种杂香饭食竟。王白文殊师利及如来言。我今欲得见十方佛大会时。当以何致之。如来言。欲得见十方佛会者。悉欲见众慧者。但行九法。何等为九。一者当视十方佛与是无异。二者当视我所道无有道径。三者当观一切人无有脱者。四者当视饭食如化所见。五者当知五阴无有识想。六者当知六情观之如幻耳。七者当知观但是倒见。八者当于法中大施与。九者当知所施非施。王闻如来解之欢喜却坐。佛尔时便在彼笑言。快哉快哉。如来为说偈言。
　　常当显是功　　所生常遇尊
　　从受大智慧　　常除爱欲根
　　不贪亦不嫉　　恶意不复生
　　乃从无数佛　　得闻是三昧
　　乃于三千刹　　常行尊三昧
　　不于一切人　　所有诸珍宝
　　法不从五阴　　亦不离是处
　　从观得脱名　　一切皆如是
　　从观得欢喜　　发意无所生
　　其处已如是　　故为天中天
　　若在三界中　　不生亦不死
　　泥洹及泥曰　　一切无有是
　　意不当邪念　　所行作非法
　　若在三界中　　持心令不起
　　音响有还答　　内外悉相应
　　不起悉寂然　　诸法亦如是
　　三千诸佛刹　　名字悉如是
　　无闻亦无见　　非法所当议
　　三昧不挍计　　已数持作多
　　慧者解是言　　得佛无常海
　　法者悉清净　　广大无有双
　　常作无边水　　所载蔽三千
　　意愿陀邻尼　　发慧无有前
　　法者已如是　　一切当奉行
　　我念求意时　　从来若干劫
　　志意常弃家　　于欲无所求
　　常依善知识　　得立正法住
　　是时于大会　　得闻尊三昧
　　志意大欢喜　　即住虚空中
　　去地百卌丈　　叉手在佛边
　　今坐诸菩萨　　受别亦如是
　　其意增欢喜　　得闻诸三昧
　　便从一佛刹　　飞到诸佛前
　　不动亦不摇　　惊动诸刹中
　　花香自然来　　乱风自然生
　　百种诸音乐　　悉住于座中
　　龙王大欢喜　　即雨万种香
　　化为诸小池　　上到三千中

　　如来谓文殊师利菩萨言。今自然华香从三千刹土来到是会。音乐悉具足。是为佛威神如来之神足。文殊师利菩萨语如来言。卿欲知佛之威神及诸菩萨威神者不可见知。是乐者所处无名之乐。有所在处法者无名处。若苦若乐。是乐处。所有如化耳。是其乐。法无二法。是其乐。于罗汉辟支佛悉欲度之。是其乐。所见五道悉欲令得佛。是其乐。诸所度无有生。是其乐。一切无处。无所起。是其乐。于三昧无烦荷。是其乐。一切处无有名。是其乐。诸所有皆如化。是其乐。非音处无所生处。是其乐。法所施无所施无所有。是其乐。三千中无常处。是其乐。一切人令得信无所得。是其乐。当来过去现在三处尽无有尽。是其乐。令还本无所见。是其乐。见法轮是为无所见。是其乐。三千刹一切等。是其乐。十方三千树法之藏。是其乐。十方诸刹但有名。是其乐。色欲合。是其乐。于名字无有主。是其乐。无边幅一切寂。是其乐。一切明与冥合。是其乐。诸所行不失戒。是其乐。诸所念不离三昧。是其乐。虚空实度无极。是其乐。诸慧觉无有处。是其乐。诸所可。是其乐。一切决无受者。是其乐。三界中无与等。是其乐。贪于法不惜命。是其乐。一切明合复明。是其乐。诸所有但倒见。是其乐。若布施无所望。是其乐。意无极作大船师。是其乐。无边园脱无极。是其乐。意寂。是其乐。无所定。是其乐。诸三昧门无到者。是其乐。亦无听亦无闻。是其乐。诸所念非正道。是其乐。一切人无极者。是其乐。诸所度譬如幻。是其乐。初发意三昧具。是其乐。诸菩萨所从来无有处。是其乐。诸菩萨在意生到十方。是其乐。非青黄及白黑无道径。是其乐。文殊师利菩萨谓如来。欲知佛及诸菩萨威神及所乐。其诸所乐如是。文殊师利答如来菩萨所问乐五事。如来便说偈言。
　　文殊师利意　　慧尊无有前
　　所施蔽三千　　其智莫不尊
　　威神所施行　　悉除三千中
　　诸乐无所欲　　但为不夺施
　　乐法为最大　　于化无度者
　　所施乐法与　　若空无恶者
　　法与乐俱行　　无有过是宝
　　所乐不有主　　若空无处所
　　深入诸微妙　　晓了一切人
　　使之得大法　　断灭勤苦根
　　一切世间人　　悉有意不解
　　以法为觉意　　以慧救一切

　　佛是时说偈言。
　　离空非想　　是想非空　　于法不起
　　即为是起　　常当软意　　净无所有
　　色欲同合　　无相入者　　所说无形
　　不离形有　　因法如梦　　所欲无底
　　是寂离寂　　无离不造　　众法无主
　　所可如化　　都无所受　　法无所舍
　　所作倒见　　一切皆然　　非色离色
　　是色所离　　其法如色　　其处如是
　　非音是响　　无闻不见　　不听不观
　　所有如是　　于礼无名　　自言为是
　　法无是计　　所度如是　　于幻无见
　　所见离见　　离贪著欲　　非法所议
　　于欲无垢　　不著无离　　如是谛见
　　无有见者

　　如来菩萨知佛笑。便于宫中说偈言。
　　疑本不解　　谓法自然　　本无常住
　　疑慧无是　　于想无劳　　识念无苦
　　举名住字　　非求法者　　于本不尔
　　不还不退　　所可无可　　远离无可
　　于生无灭　　是即为灭　　于义无想
　　是为非灭　　于法无生　　亦非相灭
　　所以者何　　众法皆空　　亦不求言
　　我离泥洹　　所以者何　　本末净故
　　不尽十方　　举之为证　　有言是我
　　是即是证　　不当远念　　念于十方
　　真法不烦　　是受无名　　法非思念
　　可当还者　　起行如是　　不见尊法
　　要当解慧　　于眇不恐　　漫行不至
　　可谓慧门

　　如来问文殊师利菩萨言。今日来会新发意者。我欲使得无极法。何以致之。文殊师利语如来言。于念无作即可得无极法。如来复问。何等为念无作者。文殊师利答如来。当建九法宝。何等为九法宝。一者意无处所。是即宝。二者观法无主。是即宝。三者不见有当来过去。是即宝。四者于法无有造作者。是即宝。五者所施但施法音。是即宝。六者见五道勤苦于中意不转。是即宝。七者所觉不远沤和拘舍罗。是即宝。八者直见诸法不处有二法。是即宝。九者到于泥洹亦如化是即宝。如来语舍利弗言。是为九法宝。文殊师利菩萨说偈言。
　　于可无所笑　　所作无常名
　　若空无有垢　　佛笑无不可
　　笑空不离末　　如本无所笑
　　已住诸法名　　一切皆如笑
　　本末皆自然　　无有往来者
　　笑者有还报　　不还亦不笑
　　法者皆是一　　已笑便有二
　　于二无名字　　是故为是尊
　　所笑无所可　　但为众法施
　　所动无所动　　是故无上尊

　　文殊师利报如来偈。
　　笑者无还报　　一切无有主
　　其笑不离本　　是故天中天
　　笑者无所趣　　但为倒见耳
　　于法悉寂然　　寂然本无是
　　笑者不离化　　以化大施与
　　于化无举名　　是故乃为法
　　于法无有是　　但为不脱施
　　已脱不为脱　　佛者皆如是
　　故于大会中　　议度无度者
　　于法作施与　　无有与比者
　　是寂离寂　　无离不造
　　众法无主　　所向如化

　　舍利弗复问如来言。欲使十方发意陀邻尼行者。当行何等法。当行三十二法宝。何等为三十二法宝。文殊师利言。一法宝者。欲使十方未发意皆度之如化。二法宝者。未发阿耨多罗三耶三菩提者皆令住正法。三法宝者。欲使三千大千日月视之一切等。四法宝者。若在住意者皆令远离众欲。在慧门无动无摇至于泥洹。五法宝者。人说有天无天志不动还。六法宝者。意不动还。七法宝者。一切无来受生者视当来过去无有二。八法宝者。观诸三昧禅寂然无处所。九法宝者。诸所度无有主一切从空引空。十法宝者。三千日月诸佛者我从得决。十一法宝者。十方诸佛三千日月。敢有来听经者悉得佛莂。即住虚空中亦如是。十二法宝者。诸佛刹土华香自然来。缯盖来者亦不喜。不来者亦不求。十三法宝者。皆使敢有发意使得法住如其处。十四法宝者。当来过去无增减。所以者何。知本无二故。十五法宝者。悉欲使十方蜎飞蠕动持佛经戒令不毁伤。十六法宝者。无有邪念。在于十方转意还本则向慧门。十七法宝者。常行忍辱。十八法宝者。从观至观无有度者。十九法宝者。本住无常住处。如是无常住处。二十法宝者。所度无有主名空。为众欲施于欲无常处是故为道。二十一法宝者。施慧作施与无有举名者。于欲无所可但为脱耳。二十二法宝者。所说不离对因作施与故。曰大法故获度无脱者。二十三法宝者。常于无数佛刹飞到一佛前。二十四法宝者。十方诸刹等无得脱者。二十五法宝者。净痴同合本净无异。二十六法宝者。住于三千住作桥梁故。是进学如冥见光明。二十七法宝者。常于无边水广作大船师所度无有极。二十八法宝者。常作无边盖闭塞三千垢。二十九法宝者。常作无极慧不离十方。三十法宝者。常作大慈动于十方。未度悉度之。未脱悉脱之。故无字为天中天。三十一法宝者。等行无有双于无有及与人。字为无上尊发意平等是故为佛。三十二法宝者。如来为是尊所说不离法。遍闻三千刹中虚空为自然王。故立华香中。菩萨三十二法宝如是。
　　十方都大化　　一切名无常
　　真法不烦荷　　即说度十方
　　有想不离想　　一切诸宝空
　　若华及于叶　　其色不可当
　　一切众欲所　　立之可意王
　　诸宝无上尊　　号为天中天
　　故于大会中　　议度无脱者
　　其本无常住　　故字十方尊
　　一切为倒见　　世间乐之具
　　所可若如化　　能脱十方中
　　虚空无常处　　佛藏悉在中
　　已脱无脱者　　故教十方中
　　十方诸佛刹　　合之为一国
　　自然众大会　　悉满十方中
　　佛者一切觉　　笑不离其容
　　不离黄金色　　已示未脱人
　　十方为作道　　意不离法王
　　所施无所施　　华布施十方
　　金色大莲华　　周遍满刹中
　　起想起作行　　不住诸天中
　　文殊师利意　　旷大无有双
　　譬如初得莂　　住在虚空中
　　如来慧意尊　　光明遍宫中
　　可意诸天人　　悉得到法门
　　十方诸菩萨　　惊动诸刹中
　　今会诸天人　　得闻是尊经
　　彻见诸一切　　乃到可意宫
　　化为交露坐　　万种天华香
　　听受诸三昧　　坐观大众中
　　诸来宿功德　　发意供养尊
　　道者不具见　　所有皆如是
　　诸脱无有数　　三界不可极

　　文殊师利菩萨。问如来菩萨言。众音如化所作于法无想。亦不可尽极。故有自然当以何脱之。如来菩萨语文殊师利菩萨言。复有九法宝。何等为九法宝。一法宝者。自然无处亦如化。二法宝者。诸法无处亦如化。三法宝者。当来无处亦如化。四法宝者。诸所有皆世直处亦如化作。五法宝者。观过去处亦如化。六法宝者。观见诸法如幻耳。亦无有处亦如化。七法宝者。所可无处亦如化。八法宝者。得道无脱处亦如化。九法宝者。得于泥洹本无住处亦如化。文殊师利复问。如来。过于泥洹皆自然。谁为是化本者。谁是化主者。化为有本无化为所起。处无非道无处。如来菩萨谓文殊师利。复有九法。一者化无处化者非道无处。是即化。二者非处无想。是即化。三法宝者。非处化为作处。是即化。四法宝者。非常名所有无尽时。是即化。五法宝者。化处无处。是即化。六法宝者。于道无想。是即化。七法宝者。于起无起。是即化。八法宝者。于诸欲无诸欲处。是即化。九法宝者。于所度无所度。是即化。文殊师利菩萨。说偈答如来。
　　十方无化者　　化化无有形
　　一切无常宝　　是故为化生
　　道者不化得　　亦不离其处
　　所说无常形　　自然在其处
　　诸法从化得　　本离从无有
　　其本因化生　　是故人中尊
　　欲者从化起　　法本无有是
　　化而住五道　　无有见化主
　　死生及五道　　与化不相连
　　以世贪不断　　故现正觉者
　　如来及化主　　十方尊无极
　　持化大施世　　世间无知者
　　法轮无色转　　于世无转者
　　系色有思想　　深法无转者
　　想色化十方　　莫不受法者
　　所施大智慧　　世间无听者
　　诸欲及罗汉　　不还与是宝
　　故于众会中　　度脱无上宝
　　智慧不可极　　光明最无有
　　十方作桥梁　　所说无有二
　　十方诸佛刹　　悉令为平等
　　亦不使其人　　发意有异心
　　十方诸法园　　一切住脱垢
　　亦不从世间　　于法无夺者
　　于慧无有脱　　不见往来者
　　于寂复见寂　　明中复见明
　　法者非慧得　　自然无本是
　　慧冥俱同合　　都无相识者
　　痴慧不同合　　其慧众冥明
　　所施但为法　　若华在高山
　　诸恶不可极　　色欲不可尽
　　泥洹及生死　　一切皆如是
　　十方诸佛慧　　无知无觉者
　　所以见净法　　故言世无有

　　昙摩竭菩萨复问如来菩萨言。于化无起离于谁成主者。泥洹不生灭不远五道。当使来发意转住法轮无诸垢。令悉不生。谁为度者。如来言。昙摩竭所问。欲决断十方生死根。乃如是当行九法宝。何等为九法宝。一者于无主。是即宝。二法宝者。于泥洹与生死初无相知者。是即宝。三法宝者。于死生于灭无灭。是即宝。四法宝者。上到三十六天使不还生死生处。是即宝。五法宝者。当起意未起意如处住。是即宝。六法宝者。三千大千佛刹观了无得度者。是即宝。七法宝者。于念无起处。是即宝。八法宝者。悉使三千佛刹悉取泥洹意亦不喜。不取泥洹者意亦不怒。所以者何。诸法无处故。是即宝。九法宝者。随愿取罗汉。我悉令发意求愿者不令复还是愿。是即为宝。不起诸生无有还愿。是即为菩萨法宝。
　　如来答昙摩竭菩萨。说偈言。
　　于可无所可　　于欲无所欲
　　所度无见者　　法轮无常处
　　慧者无所说　　因度无往者
　　故见大正法　　世之最无有
　　道者无常名　　故为十方宝
　　已得无得者　　生死无有道
　　四马不可尽　　可意无有足
　　世间悉乐者　　不舍不得道
　　畏生无有脱　　不畏无脱者
　　生死当举名　　立之为五道
　　有报无答者　　可谓为是法
　　法者本无二　　所有谛已觉
　　无边亦无幅　　无极不可计
　　本际如影响　　无有往来者
　　于起无所起　　法无诸欲者
　　生死本无处　　生死化如是
　　于净无有净　　于垢无有垢
　　悉为十方人　　断绝诸五道
　　净意若如水　　一切无瑕垢
　　青黄及白黑　　悉得见其形
　　诸法不可荷　　即得无上宝
　　吾我及与人　　世间无得者
　　不住无住谛　　所有谛如是
　　所觉无所见　　世间谛如是
　　无度无不度　　世时谁不有
　　十方立正觉　　悉得无上宝

　　昙摩竭菩萨问如来言。欲使十方自然诸天人民。皆令得如其处。当行六法宝。何等六法宝。一者闻知是会时。是即宝。二法宝者。诸来会者得闻是经。是即宝。三法宝者。非今功德。是即宝。四法宝者。敢问是经法已得六万三昧。但欲使十方人发无上意。是即宝。五法宝者。皆使十方会于佛树下。是即宝。六法宝者。佛所说经法使十方人悉令得之。是即宝。说是三昧时会中有九十亿万菩萨诸天人民。有六十七亿万人。皆得无所从生法处。当是时九亿万菩萨皆得是三昧。三千大千佛刹土。复即九反大动。三十六天诸天王。在虚空中乱风音乐乐佛。诸大龙王诸阿须伦。皆得见是法。阿难正衣服头面著地。叉手为佛作礼白佛言。是经名为何等经。我当云何奉行之。佛言阿难。是名为诸刹无极园自然华香自然。号为会无极宝。说是经时。无数诸天人民阿须伦人非人。闻经皆大欢喜。各前为佛作礼而去。

　　　　佛说宝如来三昧经卷下


