  文殊支利普超三昧经
　　西晋 竺法护译




　　　　文殊支利普超三昧经卷上(一名阿阇世王品)

　　　　西晋月氏三藏竺法护译

　　正士品第一

　　闻如是。一时佛游王舍城灵鹫山。与大比丘众俱。比丘三万二千。菩萨八万四千。一切圣达靡所不明。开士大士神通已畅。已得总持辩才无碍。得无所著不起法忍。晓了定行见众生心。随所应度而为说法。四天王天帝释梵忍天王。及余无数诸天龙神犍沓和阿须伦加留罗真陀罗摩休勒。人与非人。各百千众而俱来会。
　　尔时软首童真菩萨。在山一面异处梁上。与二十五正士俱而讲论法。其名曰龙首菩萨。龙施菩萨。首具菩萨。首藏菩萨。莲首菩萨。莲首藏菩萨。持人菩萨。持地菩萨。宝掌菩萨。宝印手菩萨。师子意菩萨。师子步雷音菩萨。虚空藏菩萨。发意转法轮菩萨。辩诸句菩萨。辩积菩萨。海意菩萨。大山菩萨。喜见菩萨。喜王菩萨。察无圻菩萨。游无际法行菩萨。超魔见菩萨。无忧施菩萨。诸议告菩萨。是为二十五正士。兜率天上有四天子。俱造软首童真于后侍焉。其名普华天子。光华天子。美香天子。常进法行天子。复有异天子不可计数佥然来侍。如斯正士诸天子等。亦悉会坐各各讲论。如是之俦迭相谓曰。仁者。欲知佛之智慧弘普无限不可思议不可称量。无能灭度尽极际者。不可以小意思原大德铠。当以何方便誓被戒德铠而能逮兹大乘佛乘。诸通慧乘。不可思乘。斯应道乎。
　　龙首菩萨曰。积累功德不以厌足建立休祚不可限量而不毁失戒德之铠。一切所作无所悕望。则应大乘诸通慧矣。
　　龙施菩萨曰。普弘等心调和其志。温润其性。柔软其意。而心仁厚坚住正愿。于诸通慧被戒德铠化度生死。则应大乘诸通慧矣。
　　首具菩萨曰不可计劫趣斯大乘被戒德铠。于无数劫不念劫数。则应大乘诸通慧矣。首藏菩萨曰。其自建立独安己者。不能逮趣大乘通慧。舍己之安建立众生。欲使大安随其所便。令无侥冀而无所起。劝进群黎立于道法。则应大乘诸通慧矣。
　　莲首菩萨曰。族姓子。忆如来所讲。假使有人自不柔顺无有静寂。不随律教而欲调伏静寂于他。以律劝人者未之有也。其自调顺静寂奉律。乃能化励刚强愦乱抑挫犯禁。则应大乘诸通慧矣。
　　莲首藏菩萨曰。其同尘劳于世法者则不度世。其不同尘于世法者乃能度世。是故菩萨有利无利。若誉若毁有名无名。若苦若乐不动不摇。则应大乘诸通慧矣。
　　持人菩萨曰。不可从他而致大乘诸通慧也。吾独一己而无有侣。以众生故誓被德铠设护一切。则吾所应将济救摄。须臾精进而不懈怠。教化黎元建发学。斯则应大乘诸通慧矣。持地菩萨曰譬如仁者地之所载。一切众果百谷药木因地而生。地无所置亦不求报。群庶品类皆仰地活。地不辞厌不以为劳。开士大士亦当如是。发心如地心无所著。不以喜怒劝诸黎元。使趣佛慧而不想报。则应大乘诸通慧矣。
　　宝掌菩萨曰。仁者当知。被上德铠乃至佛慧。无能沮败令释大乘。若于梦中不志二乘声闻缘觉常以宝心诸通慧心为人讲宣。于珍宝心无所贪惜无所爱吝。劝众大乘誓被德铠。彼所学乘非无有乘不增不减。其心如是无所歆慕。则应大乘诸通慧矣。
　　宝印手菩萨曰。睹于群黎堕坠六趣。而发愍哀惠施众生授以法手。其无信者为造信手。其少智者为博闻手。其悭贪者为惠施手。其犯戒者为护禁手。其嗔怒者为忍辱手。其懈怠者为精进手。其乱意者为一心手。其邪智者为智慧手。而随众生离清白法。各各应时具设法手。开士殖斯德本之手印于三宝。何谓三。具立群生于佛智慧。劝助至于宝印之手。成已德本则宝印手。念一切法犹如虚空则宝印手。兴立如斯是则为三。则应大乘诸通慧矣。
　　师子意菩萨曰。仁者当知。被无畏铠是为无惧。所誓德铠。无难铠。无挂碍铠。无怯弱铠。无懈怠铠。斯则佛慧。是故行者不当恐怖。无难无碍无怯无怠。离诸危懅衣毛不竖。在于终始无有瑕秽。亦不希仰泥洹之德。等住苦乐而无二行。则应大乘诸通慧矣。
　　师子步雷音菩萨曰。仁者当知。其斯事者非下才行。则为正士之所建造。其正士者。归趣平等离于邪见。其正士者。其心质朴而无谀谄。其正士者。劳谦柔顺尊师敬圣。其正士者。劝学不惓所受根究。其正士者。钦悦正治建立正业。其正士者。若有所欲损废秽法。其正士者。若有嗔怒意无结恨。其正士者。若有愚痴照除幽冥。其正士者。寂然澹泊近于定藏。其正士者。具足恩施惠及贫厄一切辄济。其正士者。护身口意喟而静寞。其正士者。言行相副情性质直。其正士者。所志坚强尚真谛法。其正士者。离于非法亲存正典。其正士者。乐于法乐护以正法。其正士者。轻忽身命不释众生。其正士者。所立铿然善施无羡。其正士者。志纯淑法消化凶伪。其正士者。则以宝藏救济贫匮。其正士者。则为良药疗诸疹疾。其正士者。护诸畏惧令得自归。其正士者。导诸邪见至无崖际。其正士者。勉济劳秽劝以经典。其正士者。调忍嗔怒而顺所宜。是故建立正士之法。则应大乘诸通慧矣。
　　虚空藏菩萨曰。修以无量虚空之慈。其精进行未曾释废大哀之行。诸根悦豫悉怀踊跃。于诸爱欲所可娱乐。察如虚空。布施持戒忍辱精进一心智慧。等如虚空。则应大乘诸通慧矣。发意转法轮菩萨曰。发菩萨意所发意者。不当发意令魔得便。无令如来而不欣乐。使诸天人所不悦喜。不令德本而有耗减。若欲兴建为道意者。随顺诱劝当令弊魔不得其便。顺如来意天人悦豫。不失己身所造德本。所修如斯一切发意则转法轮。所以者何。其菩萨者。诸所发意因缘所造而无所生。晓了诸法永无所起。无所起者。诸佛如来顺如正觉之转法轮。如是发心被戒德铠。则应大乘诸通慧矣。
　　辩诸句菩萨曰。正士当知。其道心者。正士普入尘劳怒害。有漏无漏有为无为。亦入于罪不罪殃福。亦入于善亦入不善。亦入世法度世之法。亦入终始无为之为。亦入断灭有常之计。亦入诸阴衰入之事。亦入地水火风。所以者何。此诸因缘悉为自然。志性本净所在之处有所言说。一切所讲皆悉为空而无所有。譬如虚空无所不入。道心如是一切普至。菩萨喜乐如是慧者。除弃一切文字辩才。分别众庶逮得辩慧。若能入斯一圣达者。则应大乘诸通慧矣。
　　辩积菩萨曰。一切所说皆无有言。一切音声而不可得。菩萨喜乐如斯慧者。好言恶言不悦不戚。譬如太山风来吹之。寻复还反山不动摇。菩萨如是。于诸异学一切语言不动不摇。在诸外径亦无所著。若如来言外径异语等法察之。不以增减亦无所乱。见诸辩才一切法尽。于诸尽法不念自天亦无所思。菩萨能行如斯慧者。则应大乘诸通慧矣。
　　海意菩萨曰。菩萨所入当如入海觉了大道。一切声闻所不能及。信乐专心于一法味。入若干法无有若干。观深妙法未曾惑乱。于缘起法不增不减。于诸经典无有若干。是则名曰不生不起。一切众生所业起者。不殖德本福无有尽所教无边。当分别了弃捐断灭有常之事。不受诸法不断诸法。当建立志为无量器。不忘舍法习诸通慧。亦不释法以平等法为众生说。当习一切诸德善法。如是具足无数佛法。以如是心被戒德铠。则应大乘诸通慧矣。
　　大山菩萨曰。仁者当知。其此乘者。普超诸世则谓佛慧。其行所入不可限量。由是之故超度一切世间志性。已能超度世间所行。其所信者过于俗间。已过俗间其所施者。持戒忍辱精进一心智慧。亦复如是。悉能超度一切世间之所有慧。其所造福过于世间所兴福祚。则应大乘诸通慧矣。
　　喜见菩萨曰。假使菩萨目所视色而无所恶。色之自然其心清净。耳所听闻亦无所恶。音声自然其心清净。鼻香舌味及身更心法。于六情界而无所恶。其六情界自然本寂其心清净。其于憎爱心无所著其心清净。观于众生顺佛法者器无不应。又其众生处邪见者。亦复睹之在佛法器。其爱己者在于王者欢喜习俗。有所施与寻复悔者等敬若兹。菩萨大士所行如是。则应大乘诸通慧矣。
　　喜王菩萨曰。假使有人骂詈诽谤。轻易毁辱挝捶打扑。于菩萨者心不怀恨而加喜悦。以善友想待遇对者。而能忍辱现于忍力。其心欣豫思惟其法。何所是骂谁为骂者。信解内空不疑外空。自见己身又睹他人则欢喜悦。便能惠施身命支体头眼手足。妻子男女国城丘聚。财谷珍宝倍复踊跃。宁闻一颂恬忽世荣转轮王位。常乐为人讲说经法不羡帝释。思开一人使发道心不侥梵天。愿见如来。不贪三千大千世界满溢珂珍。从生明达不乏诸根。信乐爱敬诸道品法。如是悦乐所造行者。则应大乘诸通慧矣。
　　察无圻菩萨曰。假使见一切法度于彼岸。不堕贪身净诸佛土。睹诸佛国皆亦清净亦无想行。见一切佛不发色想。见诸群黎想虽有肉眼睹罪福净。具足天眼得无所坏。虽得慧眼离诸尘劳。信乐佛眼具足成就十八不共诸佛之法。已得法眼具足如来十种之力。假使菩萨所被德铠信行如斯。则应大乘诸通慧矣。
　　游无际法行菩萨曰。族姓子。知一切缘菩萨所为则悉归趣诸通敏慧。所以者何。观诸所有一切因缘。不住于内不处于外不在口言。假使菩萨不住因缘。亦不御趣尘劳之碍。亦不劝导罪福之碍。无报应碍无诸根碍。无诸法碍无非慧碍。已度罪福尘垢魔界。则应大乘诸通慧矣。
　　超魔见菩萨曰。惟族姓子。已住吾我自见己身。则便处于魔之事业。已断吾我不睹所虚。已除所见则无诸阴。已除诸阴则不见魔。已度魔界则寻逮成无碍脱门。菩萨已逮无碍脱门。则应大乘诸通慧矣。
　　无忧施菩萨曰。仁者当知。其犯恶者后怀汤火。其为善业后无忧戚。是故菩萨当修善业。其所作者无能说短。所兴造者后无所悔无诸碍盖。假使众生愁忧不乐。则为讲说离忧之法。菩萨大士如是行者。则应大乘诸通慧矣。
　　诸议告菩萨曰。惟族姓子。其有士夫奉禁戒者所愿必获。已获所愿。所获立本由无放逸。立无逸已具道品法。已能具立道品之法。则诸通慧戒禁之正也。菩萨已住无逸道法。则应大乘诸通慧矣。
　　普花天子曰。譬族姓子。树花盛时多所饶益于一切人。菩萨以功德本而自庄严。犹树花茂饶益群黎。如忉利天昼度之树纷葩茂盛。忉利诸天莫不敬仰。菩萨如是以诸法门而自挍饰。诸天龙神揵沓和世人阿须伦靡不宗戴。犹如天上明月之珠。无有瑕秽众德具足。开士志性清净无瑕德议显备。则应大乘诸通慧矣。
　　光华天子曰。譬族姓子。日出光明灭除众冥终始光现。菩萨如是具足慧光慧法施世。为诸愚冥无明众生。显示大光导自然法。其幽闇者不能蔽晖。其光明者则能消冥。导示径路已住径路。菩萨大士其在邪径示现正路已住正路则应大乘诸通慧矣。
　　心华香天子曰。譬族姓子。心华之树其香普熏周四十里其香无想。菩萨如是。以戒博闻定慧解度知见之香。以为芬熏三千大千世界。以法之香靡不周遍。一切众病香即疗愈。假使菩萨被此法香则应大乘诸通慧矣。
　　常进法行天子曰。仁者当知。其精进者无懈怠心。是故菩萨修诸德本而不厌惓。常当遵崇志八法行。何等八。六度无极。四等梵行。游步五通。而以四恩救摄群萌。志三脱门逮得法忍。劝勉佛慧开化众生令发道意。导权方便接齐有为所有诸法。是为八。遵崇八法之行。则应大乘诸通慧矣。
　　于是软首语诸正士及天子曰。仁者。欲知菩萨精进若不精进至诸通慧。所以者何。其玩习者行在三界。若遵修者谓诸往见。其玩习者是谓为内。亦不玩习是谓为外。其玩习者谓声闻地。若遵修者谓缘觉地。其玩习者谓在众结所行勤劳。若遵修者则谓所著凡夫之法。其玩习者即谓为名。若遵修者则谓为色。其玩习者即谓报应。若遵修者则谓所见。其玩习者谓有所著。若遵修者则谓有所得。其玩习者即谓我所。若遵修者则谓吾身。其玩习者即谓悭贪。若遵修者则谓布施而不想慢。其玩习者即谓犯戒。若遵修者则谓持戒而不想慢。其玩习者谓嗔怒。若遵修者则谓忍辱而不想慢。其玩习者谓懈怠。若遵修者则谓精进而不想慢。其玩习者谓乱意。若遵修者则谓一心而不想慢。其玩习者谓愚痴。若遵修者则谓智慧而不想慢。其玩习者谓不善本。若遵修者谓等善本而不想慢。其玩习者谓无福根。若遵修者谓殖德本而不想慢。其玩习者谓世俗法。若遵修者谓度世法而不想慢。其玩习者谓有为法。若遵修者谓无为法而不想慢。其玩习者谓为罪。若遵修者谓无罪法而不想慢。其玩习者谓诸漏。若遵修者则谓无漏而不想慢。是谓玩习至于遵修离诸所见不著不断。菩萨指趣则应大乘诸通慧矣。又次仁者。而不得至于诸通慧。何故不至。以何等至诸通敏慧。诸通慧者离诸所作。其诸通慧亦无所至亦无有逮。诸通慧者又诸通慧亦无色像。亦无痛痒思想生死识之形貌也。其诸通慧亦无法则亦无非法。其诸通慧亦无有施。所以者何。诸通慧者则为施与。又诸通慧无有持戒忍辱精进一心智慧。所以者何。诸通慧者则自然圣。诸通慧者无去来今。所以者何。其诸通慧超度三世。诸通慧者无眼耳鼻口身心识。所以者何。度诸界故。诸仁。欲知诸通慧者。若有菩萨欲得通慧住如通慧。当云何住。于一切法而无所住。斯则为住于诸通慧。一切诸法皆非我所。斯诸通慧于一切法无所猗著。斯诸通慧等凡夫地等于佛地。于一切法亦为平等。斯诸通慧又行菩萨不当于余求。诸通慧惟当从此四大界求自然造行。所以者何。斯自然者此无所有。斯自然者则无有形。于是善法名曰我身。于我身者而无有身无有善恶无我无寿无命无人。假令我身则无所有。亦复无有彼则无行亦无所有。彼所有形则亦无实。其所见者亦无所有亦无有实。其慧见于所有无有有实无实等。斯诸慧则诸通慧。软首童真说是语时。二千天子。得不起法忍。万二千人。皆发无上正真道意。

　　化佛品第二

　　于是辩积菩萨。白软首曰。且当俱往觐于如来面问大圣。菩萨大士当兴何行。软首寻于其处化作如来。其体形像如能仁佛。软首童真谓辩积曰。族姓子。如来在斯。何不启问菩萨大士所设之行。于是辩积问化如来。唯然世尊。菩萨大士当设何行。时佛告曰。如我所设菩萨亦当修如是行。又问。云何世尊所造立行。其佛答曰。亦不行施。不行禁戒。不行忍辱。不行精进。不行一心。不行智慧。不行欲界。不行色界。不行无色界。不造身行。不造言行。心无念行。一切无行亦无因缘。是菩萨行。于族姓子心趣云何。其化现者岂有行乎。答曰。天中天。化者无行。报曰。如是。族姓子。菩萨大士当造斯行。辩积菩萨白软首曰。岂所见佛将无化乎。软首答曰。仁者。不闻一切诸法化自然乎。幻变之相而不退转。报曰。如是。诸法实化自然幻变而不退转。答曰。今族姓子。何故发言今现如来将无化乎。一切诸佛及一切法岂不化耶。又问。谁为化者。答曰。自然业净而化之耳。又族姓子。菩萨不当住于我人寿命。佛之圣道及凡夫者而计有住。辩积问化如来。世尊。何学自致得佛。答曰。无所学者则菩萨学。菩萨所学无有形像。亦无伦比。亦无所受。亦非不受。亦无想念。亦不离想。亦无所行。无行不行。则菩萨学。无著不著。无慢不慢。亦不调戏。亦不遵修。不离遵修。无想无取。无所游居。亦无有想。不起不灭。不来不去。无住无化。亦无有形。亦无言词。普离一切诸所想行。则菩萨学。其作斯学是为等学。造斯学者则无所趣。则无所增。亦无所损。造斯学者亦无所著。亦无所脱。亦无所染。亦无离尘。亦无结恨。不堕愚冥。如是学者乃名为学。学如斯者不诣诸趣。是故族姓子。菩萨大士欲得逮成无上正真道者学我所学。又问。云何佛学。答曰。如我无戒。亦无所犯。不施不受。不戒不犯。不忍不嗔。不进不怠。不禅不乱。不智不愚。无学非无学。无所不行。而吾无得。亦无所等。无佛无法。亦无我想。亦无人想。亦无寿想。亦无命想。亦无法想。亦无有想。亦无无想。所以者何。一切诸法悉无所造。一切诸法以无所造。自然如幻。亦无有相。亦无有二。一切诸法离诸所乐。一切诸法而不可见。一切诸法超度眼句。诸法平等而无差特。诸法愚冥亦无所径。无为无人。故无人言教。故无处所。无有言教则无所生。其信此者不念所信。亦不自大。亦不念道。是故族姓子。若有菩萨如是比类学佛道者。不恐不惧不难不畏乃为菩萨。如族姓子。虚空之畏。不畏于火。不畏于风。不畏于雨。不畏于雾。不畏于尘。不畏于雷。不畏于云。不畏于电。不畏于雪。所以者何。空者自然故曰空畏。菩萨如是于一切法而无所畏。于一切法不念苦乐。假使菩萨心等如是。则能成佛降伏众魔。则成无上正真之道为最正觉。亦能导利一切众生。时化如来说此语竟。寻即化灭不知其处。辩积菩萨问软首曰。今者如来为所至凑。答曰。从所来处。又问。何所从来。答曰。如所去处。又问。软首。其化现者。无所从来。无所从去。答曰。族姓子。譬如化者。无所从来。无所从去。一切诸法亦复如是。一切众生等无有异。不来不去。又问。软首。一切诸法为何所趣。答曰。所趣自然。又问。一切众生为何所归。答曰。随其所作。又问。软首。一切诸法无作无报。答曰。族姓子。其法界者无作无报无往。等御诸法则为法界。又问。云何言有作有报有往而谓无往。答曰。族姓子。如其所作如其所报所往亦然。又问软首曰。何谓为作云何报应何因所往。答曰。如所作者报应亦如所往亦如。又问。软首。其如无本者。亦无有作无有报应无有往趣。答曰。如族姓子。如无本者。亦无所作亦无报应亦无往趣。所作报应往趣亦然。无来无去。所作报应所往至处。其如无本无所归趣。说是语时。如在世尊能仁佛前。贤者舍利弗。贤者阿难。及余大弟子悉闻斯讲。舍利弗白佛。唯然如来。怪未曾有。斯诸正士为大圣人。而师子吼等同一法。说若干种音声言说。与法会同而无错谬。谁闻斯者不发无上正真之道乎。佛告舍利弗。诚如所云。菩萨大学无挂碍故。今者所说无所挂碍。如其所种必获其果。如其所出报应亦然。菩萨如是学无挂碍。从其圣慧而分别说。如舍利弗本所学禁。自故斯慧辩才亦然。光净菩萨问世尊曰。何谓声闻学。何谓菩萨学。佛言。有限有碍是声闻学。无限无碍是菩萨学。其声闻学因其所限而致挂碍。由是之故所说有限致于挂碍。而诸菩萨学无有限致无挂碍。由是之故所说无限无有挂碍。光净菩萨前白佛言。惟天中天。愿现感应使诸正士来至于斯。令此众会闻所说法。各得其所无令唐举。所以者何。软首童真所行深奥。所论经法亦复要妙。尔时世尊即现瑞应。软首寻时与二十五正士及诸天子。往诣佛所稽首足下迁住一面。光净菩萨谓软首曰。仁者。何故越如来会。独于屏处而论讲经。软首答曰。族姓子。知如来甚尊而不可当。诸佛大圣由是之故。一切所说。或惧不可故在一面。又问软首。说何所法可如来乎。软首答曰。如吾所说世尊知之。光净曰。虽尔愿说其意。答曰。如吾所及今当宣现。惟族姓子。如有所说不违法界。不失本无不失本际所说如是则可如来。又若所说无所讼理。无所呵叱。无所兴为。亦无因缘。无有色像。亦无比类。如是说者奉顺如来。无我同像。无他人形。不等法貌。无非法貌。无终始貌。无泥洹貌。如是说者为可如来。于是世尊告软首曰。善哉善哉。快说此言诚如所云。如是说者不违如来。又次软首。假使悉离一切戏乐而无愦乱。若不平要离诸所想无有众想。有所说者所趣寂然而不动转。被一德铠定意说法。无能毁败其经典者。不见诸法有所增者有所减者。如斯所说则可如来。说是语时。八百菩萨得不起法忍。

　　举钵品第三

　　尔时天子千二百人在于会中。乃于往古造菩萨行。则忘道意志不坚固。心自念曰。佛慧巍巍不可限量。无上正真道意难可获致。菩萨所学而不可逮。最正觉者甚难可得。吾等于是不能学办。不如改求声闻缘觉而取灭度。尔时世尊。知诸天子心之所念。以此等伦堪成无上正真之道为最正觉。而欲中废随取小乘。佛欲劝化诸天子故。离于道场在众会表化作长者。手擎满钵百种饮食赍诣佛所。白世尊曰。惟愿大圣。加哀受食。佛即取钵软首菩萨兴诣佛所。叉手启曰。今食盛膳当念故恩。吾诚信闻。大圣虽食而不以法惠及于鄙。惟宜加施以法相惠克复往意。于是贤者舍利弗。心自念言。软首往古有何恩德。于世尊所而言虽食顾前法恩则白佛言。软首童真宿有何恩于大圣乎。而置如来虽当食者念前法恩。佛告。且待斯须自当发遣。如来所知非尔所及。佛即寻时舍钵于地。钵即下没游诸佛土。诸佛正觉今现在者。各各见钵降其足下。在于下方过七十二江河沙等诸佛国土。至光明王如来国界。界号照耀。钵住于彼处于虚空。无执持者自然而立。所往诸佛弟子众。各各前启问其世尊钵所从来。诸佛各告说其意故。上方世界界号为忍。彼有如来名曰能仁。现在说法。能仁如来故降斯钵。而欲劝化诸异菩萨志退落者。于时世尊告舍利弗。汝行求钵察知所在而赴致来。即时受教自以智力承佛圣旨三昧正受。以一万定超万佛土。遍求索钵不知所在。还白佛言。唯然世尊。求之不见不知所在。于时世尊告大目连。汝今且行求索钵来。察其所在为处何方。目连受教以神足力承佛圣旨。三昧正受入八千定。倏忽超过八千佛国。求之不见不知所处。还白佛言。辄竭神力不蒙执钵焉能致乎。世尊复告须菩提曰。汝行求钵知其所归索赍致来。即亦受教三昧正受。万二千定恍惚超越万二千佛土。求不见钵不知所止。如是五百诸大声闻。在于虚空各现神足。三昧之力神通圣势天眼彻瞻。各行求钵不知所在亦不能得。时须菩提即前告白慈氏菩萨曰。仁者高才一生补处如来所莂当为无上正真道成最正觉。仁慈恩广智慧弘达众所不及。独步三界而无有侣。当知钵处惟能致之奉赍来耳。幸屈威尊而举钵还。慈氏菩萨报须菩提曰。诚如所云。受如来慧当成正觉。今者软首所兴定意进止坐起。予所不及不能晓了于斯三昧。惟须菩提。虽于来世吾当成佛。佛菩萨众数如江河沙。悉为软首之所开道。欲知一步举足所念不识所归。是故仁者。当请软首。惟斯大士知钵处所所止之土堪任致来。时须菩提启世尊曰。愿垂恩教。大圣则遣软首取钵。软首奉命自思念曰。吾不起座不离众会而举钵来。软首三昧名曰普超。是诸菩萨定意正受。于时软首伸其右掌。而内于地过逾下方。所经诸佛无极大圣。一一次第以首礼之。其手掌中自然有音。称能仁如来至真等正觉。敬问无量。兴处轻利力势如常游居安耶。其掌手臂一一毛孔。寻自然出忆百千。垓光曜之明。一一光明各各变现百千莲花。一一莲花各化如来相好具足。处莲花上加趺而坐。一一世尊各各赞扬能仁如来名德功勋。所可游历诸佛之土。应时诸国六反震动。又诸佛国自然大光靡不周遍。一切佛国各各而现有斯手掌。又诸佛土自然悬缯幢幡众盖莫不庄严。遍散众花处处挍饰。软首手掌过七十二江河沙等诸佛国土。礼诸佛竟。斯须之间忽然即至照曜世界光明王佛国。礼毕自然有大音出称。能仁如来敬问无量。光明王如来。有侍菩萨名曰光英。自启如来。此何手掌。殊妙魏魏威神难及。而自然出亿百千垓光明晖赫。一一光明而各化出亿百千垓严净莲华。一一莲花如来各坐。咨嗟能仁圣哲之勋。光明王佛告光英曰。有族姓子。上方去此。七十二江河沙等诸佛国土。有忍世界。如来至真等正觉号曰能仁。现在说法。彼有大士名曰软首。被戒德铠不可思议。一切神通力度无极。自在于座而不移起延手掌来欲举钵还。时光明王佛土诸菩萨众皆共渴仰。欲得睹见彼忍世界能仁如来软首大士。光明王佛。悉知众会意之所见。便放眉顶相光。其光通照七十二江河沙等诸佛国土。上至忍界靡不晃昱。其有众生被蒙光者。一切获安无有诸患。如四域皇帝转轮圣王。诸修行者专精学定。被斯光者悉得道迹。其得禅者悉过三界获四证德。其漏尽者得八脱门。禅定罗汉得无著原。其诸菩萨光照身者。普皆逮得日光三昧。如是之比。光明王边如来佛土菩萨大士。见斯忍界世尊能仁。软首童真。一切声闻比丘圣众。诸菩萨等。光英菩萨。睹忍世界诸菩萨众。寻即泪出便说斯言自白佛曰。唯然世尊。如妙水精如意明珠。堕不净中诚可矜惜。此诸菩萨生忍界者。亦复如是甚可怜感。光明王佛谓光英曰。勿宣是语。所以者何。在此佛土精修禅行至于十劫。不如忍界从明晨旦至早食顷。兴发慈心哀念众生。此之功德最胜无伦难可逮及。所以者何。斯诸菩萨大士之众。无有阴盖尘劳以尽。其于忍界护正法者德不可量。尔时忍界诸菩萨众光明照身。则问能仁天中天曰。唯然世尊。此何光明孰演出来。灭诸尘劳令无瑕秽。时佛告曰。有族姓子。下方度此七十二江河沙等诸佛国土。而有世界名曰照曜。彼有如来号光明王。现在说法。其光明王如来至真放眉顶光。其光通照七十二江河沙等诸佛国土。而大晃昱逮照斯土。时诸菩萨及众声闻。各启佛曰。唯然世尊。我等欲见照曜世界光明王如来诸菩萨众。能仁如来放足心千辐轮光。其光普照下方七十二江河沙等诸佛国土。至照曜界靡不周遍。下方世界诸菩萨众身蒙斯光。皆悉逮得须弥光明三昧。当尔之时。于斯佛土及彼世界。斯土见彼彼土见此。转相睹达。犹如此土阎浮提人。住于地上仰瞻日月。下方世界观诸菩萨能仁如来及忍世界亦复如是。此土人民见于下方。犹如诸天住须弥顶。俯于天下阎浮提城。斯诸菩萨见光明王如来诸菩萨等。被大德铠难及难量。于是软首以右掌至照曜界彼光明王如来佛土。于虚空中即握取钵。与无央数亿百千垓诸菩萨众。眷属围绕踊出上方。手掌擎钵所历佛国转来上者。光明莲花稍便不现。右手执钵还忍世界。于大圣前跪而奉授。启世尊曰。垂恩受之。佛即受钵。时诸菩萨与软首掌而俱来者。前诣佛所稽首于地。各各自宣如来之名。某佛大圣致敬无量。圣体胜常游步无限慧力平康。诸菩萨众敬问已毕。退坐一面如佛所教安隐之座。
　　尔时世尊告舍利弗。今且听斯善思念之。今为若说。乃去往古吾身造行为菩萨时。则是软首本所建发。今者所以宣置斯惠。世尊虽食当念畴昔法施之恩。乃曩过去久远世时。无央数不可计会。亿百千劫复逾此数。尔时有佛名莫能胜幢如来至真等正觉。世界名无别异。莫能胜幢如来。诸声闻众八万四千。菩萨大士十二亿众。其佛世尊于五浊世演三乘教。有一比丘而为法师名曰慧王。明旦著衣执持应器。入弘广国而行分卫。得百味饭若干种食。分卫竟出行于街路有尊者子名离垢臂。为乳母所抱而行游戏。时离垢臂遥见比丘。游行趣之下乳母抱。寻随比丘从求饭食。于时比丘与模持蜜搏幼童即食知其甘美。遂随比丘蜜搏欲尽。顾眄乳母意欲还抱。比丘复授蜜搏。幼童复进稍稍转至莫能胜幢如来之所。稽首足下则住其前。于时比丘慧王。所得分卫食膳授与幼童而谓之曰。童子受斯分卫之具。供养如来寻即受之。已满佛钵食不减损。次与声闻八万四千。菩萨十二亿。佛及圣众。皆悉充饱。如是之供至于七日。饭则如故亦不损减。于时幼童踊跃欢喜善心生焉。住世尊前则而颂曰。
　　佛圣众饱满　　钵食不损耗
　　奉事于众祐　　福田无有疑
　　世吼食充足　　肴膳而不减
　　献进于众祐　　不疑道无尽
　　其膳既不损　　供具转弘多
　　恭敬等正觉　　增长清白法

　　佛告舍利弗。于时幼童以一钵食。供养世尊及圣众。承佛圣旨已心清白。具足七日食不损耗。慧王比丘教训幼童。归命于佛及法圣众。令受禁戒克心悔过。劝使请问发无上正真道意。于时父母求索其子。便诣莫能胜幢如来所。稽首作礼退住一面。幼童拜谒问讯父母。以偈赞曰。
　　我志愿佛道　　愍哀诸群生
　　闲暇难得值　　亲亦宜誓意
　　且观正觉身　　诸相好庄严
　　慧度于无极　　孰不发道意
　　惟父母见释　　得出弃捐家
　　顺妙智慧教　　得学为寂志
　　父母即答曰　　我等好乐道
　　从尔为明则　　亦欲愿舍家

　　佛告舍利弗。于时幼童化其父母及五百人。悉念学法志于无上正真之道。皆于佛世弃家为道。时佛教之行菩萨道。六度无极四等四恩。分别解空精进不懈自致得佛。卿舍利弗。欲知。尔时慧王比丘为法师者。岂异人乎。勿作斯观。所以者何。则软首童真也。其离垢臂尊者子者。则吾是也。昔往古世。软首童真以膳见施供养佛众。令发无上正真道意。则是本身初发意原。以是之故而当知之。今者如来所成圣觉无极之慧。十种力四无所畏。十八不共无挂碍慧。皆是软首所劝之恩。所以者何。因从发意至诸通慧。如佛所蒙因致大道。今吾观睹十方世界。不可称限不可计会。诸佛国土今现在者。诸佛世尊同号能仁。悉是仁者软首所劝。或号咸圣。或号明星。或名所欢。或名锭光。或谓离漏。或谓妙胜佛告舍利弗。今我一劫若过一劫。宣扬演说诸佛名号。软首大士所开化者。于今现在转于法轮不可称限。何况有行菩萨乘者。或有处于兜率天者。或有退来入母胞胎。而复出生舍家为道。或坐佛树。或处道场。成最正觉不可限喻。其有欲说诚谛之事审实无虚。软首童真则诸菩萨之父母也。愍哀劝化兴显大道。所生亲者则当谓于软首童真。向者软首宣扬报恩今复伸说。虽当食者施我钵膳所食之余。吾前世时先有所施正谓于斯。尔时千二百诸天子欲堕落者各心念言。当坚其志恭敬于法察诸因缘去诸根原。今者现在世尊前所发愿。软首劝化及开余人。使至于道而不退转于无上正真。吾等云何而欲堕落。吾等何故在如来前。兴卑贱意志崇小节。今当舍于声闻缘觉殷勤志求无上正真道意。软首伸掌示现变化。乃至下方光明王佛所处国土。而致钵来一切普入。又复讲说往古开化所说经典。下方佛土此世尊界。不可计数众生之类即发道心。十方世界群萌之俦。悉来供养软首童真。诸佛世尊皆遣宝盖供施经典。彼时宝盖则覆三千大千佛国。从其宝盖自然出音。诚如能仁尊。如如来所赞称扬。悉是软首之所劝化。

　　　　文殊师利普超三昧经卷上



　　　　文殊师利普超三昧经卷中

　　　　西晋月氏三藏竺法护译

　　幼童品第四

　　尔时世尊告舍利弗。假使有人。为族姓子若族姓女欲疾灭度。当发无上正真道意。所以者何。今吾睹见惧终始难。而不肯发无上正真道意。志愿声闻疾欲灭度。续在生死而有所慕。然诸菩萨通达精进。等住于法逮诸通慧为一切智。所以者何。乃往久远过去世时。不可计会不可思议无央数劫。时有如来号一切达兴出于世。如来至真等正觉明行成为善逝世间解无上士道法御天人师为佛众祐。佛告舍利弗。其一切达如来正觉。声闻集会有百亿众。其佛寿命住百千岁。佛有声闻上首弟子。智慧巍巍。名曰超殊。神足飘捷。次名大达。于时如来兴五浊世。明旦正服著衣持钵。与诸圣众眷属围绕。有大国号名闻物。入于斯城而行分卫。其大声闻智慧最尊侍佛之右。神足最上侍佛之左。智慧博闻最殊胜者随从佛后。八千菩萨而在前导。或化现身若如帝释。或如梵天。如四天王。或天子形。严治道路。佛告舍利弗。彼时如来向欲入城。见三幼童众宝庄挍璎珞其身。逍遥中路而共游戏。时一幼童遥见如来。晃然显赫威神巍巍。端正无伦诸相寂定。志性澹泊获上调顺。第一静寞降伏诸根。如仁贤龙象。如大渊渟清澄无垢。有三十二大人相八十种好遍布其体。如日出时光耀奕奕。与大众俱如星中月。时一幼童谓二童曰。汝等岂见如来乎。是者则为一切之尊无上众祐。为世福田。光明灼灼炜晔难当。吾等佥然宜供养之。其进施者利庆弘大。以颂赞曰。
　　斯者众生尊　　福田无有上
　　当供俱供养　　施此祚无量

　　第二幼童曰。
　　今我无异花　　亦无杂泽香
　　斯圣无等伦　　当何以供养

　　于是一童即脱颈著珠璎价直百千。以颂赞曰。
　　当以此供养　　无上之福田
　　何所明智者　　见斯有所吝

　　于时二童效彼童子。各各解脱颈著珠璎。以手执持。而歌颂曰。
　　具供养正觉　　度泛湍江波
　　脱无量志意　　住于平等法

　　尔时一童谓二童曰。汝等以斯德本何所志求。一童子曰。
　　其在世尊傍　　右面大声闻
　　智慧尊第一　　吾誓愿如斯

　　二童子曰。
　　犹如世尊傍　　左面大声闻
　　神足超最尊　　吾誓愿如斯

　　于时二童谓一童曰。族姓子。以斯德本欲誓何愿。一童报曰。
　　如今者如来　　至真等正觉
　　普见一切达　　犹若师子步
　　照耀大众会　　吾身誓若斯
　　三界尊第一　　度脱诸十方

　　时一幼童。这说此已。寻虚空中八千天子俱赞叹曰。善哉善哉。快说此言。今仁发意。天上世间悉蒙救护。佛告舍利弗。时一切达如来正觉边。有侍者名曰海意。博闻最尊而告之曰。宁见三童各执珠璎而游来乎。对曰已见。天中之天。世尊告曰。比丘。欲知中央幼童建其志性巍巍难量。一一步中超越百劫终始之患。其一举足功德之本。当更百临转轮圣王。受帝释位亦复如斯。升生梵天为梵天王亦当如是。一一举足功德之本更见百佛。时三幼童往诣一切达如来所稽首足下。以宝珠璎散世尊上。其发小意为声闻者。所散珠璎住两肩上。其一童发诸通慧心。所散珠璎在于佛上虚空之中。变为交露重阁棚帐。四峙周障庄严平等。化于其中而为床座如来处之。于是一切达如来寻而欣笑。侍者启问。唯然世尊。以何故笑。笑会有意。如来告曰。海意。汝睹于斯二童发声闻意手执珠璎散如来乎。对曰。已见大圣。又告比丘。欲知二童惧生死难。发怯弱意意求救护。犹是不发无上正真道意。欲得声闻为尊弟子。然后来世皆当得证。一者智慧最尊。二者神足无双。佛告舍利弗。卿意疑乎。时中央童发诸通慧者。则吾身是。愿右面童者。舍利弗是。愿左面童者。大目揵连是。舍利弗。观卿等本时惧生死难。虽殖德本不能发无上正真道意。心志怯弱欲疾灭度不能超速。甫因吾法而得无为。今宁睹吾诸通慧耶。汝等之友为佛弟子乃得解脱。以是之故当作斯观。假使有人。欲成灭度。当发无上正真道意。所以者何。所言超速。谓诸通慧莫能过者。谛而无欺其乘第一。普安一切群生之类。则诸通慧也。为最微妙特尊无上。为无等伦无有畴匹为无双比无能出来。无挂碍乘。一切声闻缘觉之乘所不能及。是则名曰诸通慧乘。佛时说斯大乘法典。则一万众人。发无上正真道意。应时彼诸大声闻。贤者舍利弗。大目揵连。大迦叶。离越。阿难。律和利。分耨文陀尼子。尊者须菩提等。自投于地稽首佛足。俱白世尊。唯然大圣。若族姓子族姓女发大意者。当供养之。微妙解脱处至真行。所以者何。正使百千诸佛世尊。为吾等说诸通慧行。不能堪任无有势力。发通慧心一切慧者。无所挂碍殊胜难及。宁令吾等犯五逆罪。在于无间而不。中止不舍于无上正真道意而为声闻。所以者何。设犯逆罪坠于地狱受诸苦毒。其痛会毕从地狱出而不违远。无所挂碍诸通慧心。计如今者当何所施无所堪谐。焚烧正真败坏根原于兹佛慧无挂碍智非是佛器。譬如终没之士无益亲属。吾等如是以声闻乘而志解脱。舍于一切无益众生。譬如此地多所饶润。一切群萌二足四足若多足者。如是世尊。其发无上正真道意。天上天下蒙恩获度。

　　无吾我品第五

　　尔时世尊。说斯本末向欲竟已。王阿阇世乘驷马将四部兵象车步骑。往诣佛所稽首佛足。右绕三匝退坐一面。白世尊曰。唯天中天。众生所住何所依因。何缘而兴。何由得罪。佛告王曰。已住吾我人寿命者。众生由此而造罪衅。依猗贪身兴缘颠倒。群萌因斯而起灾患。又问。其贪身者根原所在。世尊答曰。其贪身者无慧为本。又问。其无慧者何所为本。答曰所念邪支则是其本。又问。所念邪支何所是根。答曰。虚伪是根。又问。虚伪何所是根。答曰。无实诸想是则为根。又问无实诸想何所是根。答曰。谓无所有无觉是根。又问。何谓无有无觉。答曰。谓无生无有是谓无觉。又问。不生不有当何计之数在何所。答曰。其不生不有彼无有计。又问。狐疑之事何因缘起。答曰。其狐疑者从犹豫起。又问。犹豫为何所是。答曰。贤圣所说诚谛之语。闻则怀疑斯谓犹豫。又问。何所贤圣何言审谛。世尊答曰。其贤圣者谓除一切爱欲诸见。其审谛者知一切法悉无所有。王阿阇世白世尊曰。所谓贤圣无所有者。实为虚伪。世尊安住从已劳尘。而造立之猗著于世间。诸贤圣所讲说者。而心犹豫获不可计殃衅之罪。我乎世尊父无愆咎。无所羁缀而危其命。贪国土故或于财宝。迷于荣贵荒于产业。耽利宰民而图逆害。持疑怵惕不能自宁。若在欢会戏乐无娱。若在中宫婇女嬉游。若坐若卧有所决正。若在独处听省国事处群僚上。昼夜忧悸不能舍却。沉吟之结不歆饮食。虽有美馔不以为甘。其目昧昧所睹瞢瞢。颜貌憔悴心恒战灼所处不安。畏寿终后坠于地狱。仰惟如来。其恐怖者能使无惧。其盲冥者惠授眼目。其沉没者而拯拔之。遭苦恼者使获大安。无所归者而受其归。其无护者而为救济。其贫穷者给施财业。其有病者消息疗治。其堕邪径示以正路。其在正路为兴大哀。其心忍劳不以为患。等恤群黎其慈坚固。究竟本末不以苦乐而有动转。如来所兴救度众生。无所遗漏不舍一人。私怙世尊。垂恩安慰除其惶懅。孤无有救惟为作救。令饥渴者而得饱满。今已虚乏而欲躄地惟蒙扶接。今无所归愿受其归。今已沉没愿加拯拔。我身得无堕大地狱至于无择。唯然大圣。如应说法决我狐疑。解散愁结令无犹豫。使其重罪而得微轻。于时世尊而心念曰。王阿阇世所说聪达而甚微妙。所入之法甚为优奥。其余人者莫能堪任。为决狐疑令无余结。其惟濡首能雪滞碍。时舍利弗承佛圣旨。谓王阿阇世。欲辨疑惑当馔肴膳。请濡首童真。则当决王虚伪尘劳狐疑之结。镇安国土及与中宫受王床榻众诸供膳。中宫婇女及诸侍从获无量福。罗阅只城摩竭大国。无数众生皆亨利议。阿阇世王。即前启白濡首童真。惟加愍哀与其营从受小餐食。濡首答曰。大王且止已具足供。于正法律未有是记。受于衣服若食膳具悕望加哀。王则又曰。当何陈露呈现丹赤。濡首答曰。假使大王。闻深妙业殊特真议。不恐不怖。不以畏懅。不以震慑。不难不惧。乃为加哀。正使大王。不想念法。亦非无想。无想不想。如是行者乃为加哀。纵使大王不想去心。亦无不想。不念来心。亦无不想。于现在心亦无所受。乃为加哀。设使大王。不堕邪见。亦不灭除。亦无所见。亦无不见。乃为加哀。王阿阇世。又白濡首曰。今之所说悉法所载。惟见愍伤当受其请。濡首答曰。王当知之。法律所载不以恩施。供养分卫衣食之膳。若使大王。不计有我。不计有人。不计有寿。不计有命。乃为加哀。为受供施。设使大王。不自爱身。不爱他人。悉无所取乃为加哀。假使大王。不摄敛心。不计因缘。不在阴种诸入之事。无有内法。无有外法。不受三界。不度三界。无善不善。无德不德。不处于世。亦不度世。无罪无福。亦无有漏。亦无不漏。亦不有为。亦不无为。不舍生死。不受灭度。是为加哀。王答曰。唯然濡首。吾当启受如斯法议。以是之故当就余请。哀垂愍伤下劣徒类。濡首答曰。王当了之。设使诸法。有所猗者。有所受者。有所得者。有所救护。则不蒙哀。不得至安。如使于法有所著者而为想念。有所立处而为放逸。皆为依著。想念有处放逸之护。设使大王究竟望毕。极至永安乃无有患。如令大王复有所作。则不荷哀不至安隐。王阿阇世又问濡首曰。受何所法而无有患至无所有。濡首答曰。若了空者。而无所作。亦无所不作。无想无愿。亦无有作。亦无不作。若使大王有所造立。而为行者。身口意行则是所作。假使不有所作。亦无所行。以身口意而无所造。则无所作。是故大王。一切诸法悉无有相。其无所行无所有者。则是其相。又问濡首。何谓所行而无所行不有所造亦无不造不增不减。濡首答曰。假能不念过去已尽。不念当来未至。不念现在而无所起。不想有常无常。是为无行亦无不行。其能等色于诸因缘而为众缘。不增不减。又问濡首。尘劳之欲为是道乎。云何与合。濡首答曰。王意云何。其曰明者与冥合耶。答曰不也。日明这出众冥[梳-木+日]灭。王宁别知冥所去处乎。在于何方积聚何所。答曰不及。濡首曰。如是大王兴道慧者尘劳则消。不知尘劳之所凑处。亦无有处无有方面。以是之故当了知之。道与尘劳而不俱合。又等尘劳则名曰道。等于道者尘劳亦等。尘劳与道等无差特。一切诸法亦复平等。假使分别如斯议者。尘劳则道。所以者何。以尘劳故现有道耳。尘劳无形亦无所有。其求尘劳者则为道也。王又问曰。云何求于尘劳而为道乎。濡首曰。设有所求不越人心。亦不念言是者尘劳。是为道也。以是之故尘劳为道。其尘劳者亦入于道。王又问曰。云何尘劳而入于道。云何为行。濡首曰。于一切法。而无所行。乃为道行。于一切法亦无不行。是为道行。王又问曰。行道如斯为何归趣。濡首曰。如是行者为无所趣。王又问曰。道岂不至泥洹乎。濡首问曰。宁有诸法至灭度乎。答曰不也。濡首曰。是故大王。至无所至为贤圣道。又问曰。其贤圣者为何所处。濡首曰。其贤圣道则无所住。又问曰。其贤圣道。不处禁戒博闻定慧乎。濡首曰。贤圣戒者。无有行相无放逸相为圣定意。无所著相为圣定意。无所念相。为圣智慧。王意云何。其无所行无有放逸。有所处乎。答曰不也。濡首曰。以是之故。王当知之。无所住者则贤圣道。王又问曰。族姓子族姓女。云何向道。濡首曰。假使所求不睹诸法有常无常。亦无所得。不计诸法有净无净。有空无空。若我无我。若苦若乐。于诸法者亦无所得。不见诸法在于终始。若灭度者。如是行者为向于道王阿阇世白濡首曰。以是之故惟当受请。因斯使余离诸颠倒。令得解脱分别净行。与诸眷属而就宫食。濡首曰。向者说之。悉无所有无有生者。无有善哉与不善哉。其无所有无有解脱。其解脱者则无所有。亦无解脱亦无脱者。所以者何。一切诸法皆自然净。尔时世尊告濡首曰。受阿阇世王请。以此之缘令无数人。逮得利谊至安隐度。濡首童真见世尊劝。则言唯诺当受其请。不敢违失如来教故。阿阇世王欢喜踊跃。已见受请善心生焉。稽首佛足及濡首童真。一切圣众便退还出。请舍利弗。濡首眷属为有几人。舍利弗答曰。五百人俱而当往就。王入于城还于宫中。即夜兴设若干食膳百种之味。施五百榻。无量坐具而敷其上。庄严宫殿悬缯幡盖。烧名杂香而散众花。及四衢路普城内外。皆悉扫除洒以香汁。令国人民男女大小。庄校严饰赍持香花。咸俱奉[這-言+印]濡首童真。

　　总持品第六

　　于是濡首于初夜中。从其室出而自思念。吾身不宜与少少人眷属而俱就于王请。今吾且当诣异佛土请诸菩萨。皆令普闻讲说经法断诸狐疑。就阿阇世王宫而食。濡首童真如勇猛士屈伸臂顷忽然不现。斯须超越八万佛国。至于东方常名闻界其佛号离闻首如来至真等正觉。今现在说法。为诸菩萨说清净典。其佛世界。如来一时等转六度无极。自然通达具足。广宣不退转法。其佛国土。一切诸树若干种花。果实茂盛每从其树。常自然出佛声法声。不退转轮菩萨众声。是故世界号常名闻。斯道宝声常不断绝。故曰常名闻。濡首童真诣离闻首佛所。稽首足下白其如来。唯然世尊。遣诸菩萨与余俱往至于忍界。诣阿阇世宫而就其请。离闻首如来告诸菩萨曰。诸族姓子。与濡首俱诣忍世界从意所乐。于是会中二万二千菩萨大士。同时发声应唯世尊。我等愿与濡首俱诣忍界。于是濡首与二万二千菩萨。从常名闻国忽然不现。至于忍界自处其室。濡首会诸菩萨大士。而于初夜说总持法。何谓总持。所以总持统御诸法(一)。心未尝忘(二)。所至无乱(三)。其心未尝有舍废时(四)。学智慧业(五)。精核诸法审谛之义(六)。分别正慧(七)。得果证者但文字耳(八)。度至寂然(九)。条列一切诸法章句(十)。揽贤圣要(一)。不断佛教(二)。不违法令(三)。摄取一切贤圣之众(四)。于诸经法部分典籍(五)。入于一切殊绝智慧(六)。不著众会亦不怯弱(七)。游步众会宣扬经典无所畏惮(八)。出诸天音料简明智(九)。于天龙神阿须伦迦留罗真陀罗摩休勒。探畅其音而为说法(二十)。出释梵音(一)。觉了平正知诸根原(二)。识练邪见诸所立处(三)。总持观察一切众生根原所趣(四)。所住等心(五)。于世八法而不动转(六)。具足一切真正之法(七)。随其罪福报应果证而为说法(八)。兴发众生所造志业(九)。立诸群黎处于禁戒(三十)。其慧普入(一)。为诸众庶代负重担(二)。不以勤劳而有患厌(三)。解脱诸法本性清净(四)。以斯本净而为人演(五)。以本净慧解说道谊(六)。慧无挂碍(七)。习设法施(八)。其心坚固未尝懈惓(九)。有所说者无有疑结(四十)。不贪一切供养利入(一)。而不忘舍诸通慧心(二)。力励集累众行基靖(三)。布施无厌而每劝助于诸通慧(四)。禁戒无厌以斯劝化一切众生(五)。忍辱无厌求佛色像(六)。精进无厌积众德本(七)。一心无厌修行专精使无众冥(八)。智慧无厌入一切行(九)。以道法业于此一切而无所生(五十)。诸族姓子。所谓总持。摄取一切不可思议诸法要谊。持诸法无所行无行。故曰总持。又族姓子。其总持者摄持诸法。何谓总持诸法。揽执诸法一切皆空。揽执诸法一切无想揽执诸法一切无愿。离诸所行寂寞无形。悉无所有亦无所觉。亦无所行。无有处所。亦无所生。亦无所起。亦无所趣。亦不灭尽。无来无往。亦无所坏。亦无所度。亦无所败。亦无所净。亦无不净。亦无所严。亦无不严。亦无所著。亦无所有。亦无所见。亦无所闻。亦无所忘。亦无所教亦无有漏。亦无想念。亦不离想。无应不应。亦无颠倒。亦无满足。无我无人。无寿无命。亦无放逸。亦无所受。亦无所取。亦无殊特。犹如虚空。无有名闻。亦无所获。无所破坏。亦无有二。审住本际。一切法界。一切诸法。住于无本。是谓总持。又族姓子。一切诸法。譬若如幻。而悉自然。总持诸法。自然如梦。自然如野马。自然如影。自然如响。自然如化。自然如沫。自然如泡。自然如空。分别诸法。而如此者。是谓总持。
　　濡首曰。譬如族姓子。地之所载。无所不统。不增不减。亦无所置。不以为厌。假使菩萨得总持者。则能利益一切众生。恩施救济无央数劫。众德之本至诸通慧。心而总统持。亦无所置。不以为厌。
　　譬如族姓子。于斯地上。一切众生。而仰得活。两足四足靡不应之。菩萨大士得总持者亦复如是。于群生类多所饶益。
　　譬如族姓子。药草树木百谷众果皆因地生。假令菩萨逮得总持亦复如是。便能兴阐一切德本诸佛之法。
　　譬如族姓子。地之所载亦无所置。亦不忧戚。不动不摇。不以增减。菩萨如是亦无所置。不以忧戚。不增不减。亦不动摇。
　　譬如族姓子。于斯地上悉受天雨不以为厌。菩萨如是逮总持者。悉受一切诸佛典诰。及诸菩萨一切缘觉声闻之法。余正见士平等行者沙门梵志。一切众生天上世间。闻其说法不以为厌。听所说经不以为惓。
　　譬如族姓子。地之所种皆以时生不失其节。亦不违错应时滋长。菩萨如是逮得总持。统摄一切诸功德法。不侵欺人。亦不失时。具足所行坐于佛树。处在道场至诸通慧。
　　譬如族姓子。勇猛高士在于邦域而入战斗。降伏怨敌无不归依。菩萨如是得总持者。处于道场。坐于佛树。降伏众魔。
　　譬如族姓子捡一切法有常无常。若微妙者安隐非我。及计无常。及诸瑕秽及苦非我。所以者何。惟族姓子。已离二故则谓总持。
　　譬如族姓子虚空无不受持。亦非总持亦无不持。菩萨如是得总持者。揽摄一切诸法之要。
　　譬如族姓子。一切诸法及诸邪见。皆悉为空悉总持之。菩萨如是得总持者。无所不揽。总持如是。救摄一切诸法之谊。是为族姓子计总持者无有尽时。已无有尽则无放逸。已无放逸则处中间。已等处者即无有身。则虚空界已如虚空。虚空及地则无有二。濡首童真说此言时五百菩萨得斯总持。

　　三藏品第七

　　时濡首童真。于中夜为菩萨大士。讲三箧藏菩萨秘典。何谓菩萨箧藏秘要。都诸经法无不归入于此箧藏。若世俗法度世法。有为法无为法。若善法不善法。有罪无罪法。有漏无漏法。悉来归趣入菩萨藏。所以者何。菩萨箧藏经典要者。晓了一切诸法之谊。譬族姓子此三千大千世界。百亿四天下大地。百亿日月。百亿须弥山王。百亿大海。悉卷合入三千大千世界为一佛土。如是族姓子。若凡夫法及余学法。若声闻法缘觉法。若菩萨法及与佛法。悉来入归菩萨箧藏。所以者何。菩萨箧藏一切摄护。声闻缘觉将养大乘。譬族姓子。其树根株坚固盛者。枝叶华实则为滋茂。又族姓子。设有摄取菩萨箧藏菩萨大士。则为摄取一切诸乘。将养一切众德之法。菩萨藏者名无量器。所以名曰无量器者。譬如大海受无量水。为包含器不可计实。诸龙鬼神揵沓和阿须伦迦留罗真陀罗摩睺勒。及众生类在禽兽者。含受此等为无限器。菩萨藏者经典秘要亦复如是。为无限施闻戒定慧度知见器。以故名曰菩萨箧藏。譬如含血之类生大海者。以生于彼不饮余水惟服海水。菩萨如是行菩萨藏。不于余法有所造行。惟常修行诸通慧谊。以故名曰菩萨箧藏。又族姓子。菩萨有斯三箧要藏。何谓三。一曰声闻。二曰缘觉。三曰菩萨藏。声闻藏者。承他音响而得解脱。缘觉藏者。晓了缘起十二所因。分别报应因起所尽。菩萨藏者。综理无量诸法正谊自分别觉。又族姓子。其声闻乘无有三藏。其缘觉者亦无斯藏诸所说法菩萨。究练三藏秘要。因菩萨法而生三藏。声闻缘觉无上正真道。故曰三藏。菩萨说法劝化众生。令处三乘声闻缘觉无上正觉。是故菩萨。名曰三藏。有斯三藏无余藏学。何谓为三。声闻学。缘觉学。菩萨学。何谓声闻学。但能照己身行之相。缘觉学者是谓中学。行大悲者谓菩萨学。至无量慧摄取大哀。其声闻者。不学缘觉之所学者。亦不晓了其缘觉者。不学菩萨所学。亦不晓了。又菩萨者。悉学声闻所遵学者。皆晓了之不愿乐彼。亦不劝助修其所行。学于缘觉所遵学者。悉晓了之不愿乐彼。亦不劝化使修其乘。又菩萨者。学于菩萨当所学者。悉晓了之。愿乐劝修其乘所行。劝所行已则说声闻所行解脱。亦讲缘觉所行解脱。分别菩萨所遵解脱。如是族姓子。其有晓了此所学者。是则名曰菩萨箧藏。如琉璃器有所盛者。应时一切示自然性如琉璃色。如是族姓子。菩萨假使。入菩萨藏所可游居。于诸法者。见一切法悉为佛法。菩萨假使入菩萨藏。不睹诸法而有处所设。有觉了诸佛乘者。不见诸法之所像类。其不学于菩萨学者。则见诸法而有处所。设学菩萨之所学者。不见诸法而有处所。设学菩萨之所学者。不见诸法有所住处。其不修行。计斯一切皆为自然。如是族姓子。假使菩萨入菩萨藏。在在所行所游诸法。一切悉见诸佛之法。假使菩萨入菩萨藏。不见诸法有所像类。设使晓了诸佛法者。则亦不睹诸法之处。学菩萨学。不见诸法之所归趣。其不修观。彼则睹见一切诸法。而有逆顺。一切众生睹不顺者。菩萨皆见诸法顺正。睹于诸法。无有一法非佛法者。是故名曰菩萨箧藏。又族姓子。菩萨藏者说无崖底。文字所演。顺而应时不可计量。所立之处不可思议。垂显光明靡不通达。无有边际莫不照曜多所利益。悉令归趣于诸通慧。而令群萌悉乐无本。假使有学于彼学者。甫当学者。一切悉当入此菩萨箧藏。则至大乘已欲学者方当获者。其不至者悉使得至而令普入。如是濡首。为诸菩萨众会者。在于中夜说菩萨藏经典秘要。广分别演谊归所趣。

　　不退转轮品第八

　　濡首童真复于后夜。为诸菩萨大士。广宣讲说不退转轮金刚句迹。何谓不退转轮。又族姓子。所以名曰不退轮者。如今菩萨说经法时。若来听者悉获谊归不复回还。便而讲说不退转轮令其信乐。不退转轮菩萨行者。不为众生造若干行。不为诸法修若干行。不于诸国土兴若干行。不于诸佛尊若干行。不于诸乘行若干行。一切所至而悉普见。转于法轮不坏法界。是谓乃为转于法轮。是故名曰不退转轮。彼所转轮而无断绝。其轮修理无有二轮。其轮如是如悲哀轮。其轮所趣自然之谊在己所至。其轮所趣法界场轮。又族姓子。假使菩萨信乐于斯不退转轮。则得解脱己身之患。则为信乐一切所信。一切所想如来所兴悉亦信之。以信得脱于如来者。无有二脱亦不说二。如其如来相好解脱。诸法之相一切法想。信如来脱则无有想已离脱相。则至自然济于己身。如是之行莫能胜者。亦莫能逾于斯慧者。是故名曰不退转轮。又族姓子。不退转轮不退于色。色自然故。痛想行识亦复如是。识不退转识自然故。所以者何。则不退转一切诸法。犹如无本则为法轮。是故名曰不退转轮。其法轮者无有边限。无维无隅无有断绝。无常轮故。其法轮者亦无有门。无有二故则法轮门。其法轮者无能转者。无所转故。其法轮者亦无所说。法轮无言故。其法轮者亦无名称无所显曜。轮无获故。又复计此不退转轮。入于空无所游相故。澹泊门者无来相故普有所至。为空相故。一切等御本净无相。是故名曰不退转轮。又族姓子。不退转轮有所游行而有所至。是故名曰不退转轮有所放舍径有所至。是故名曰不退转轮。
　　如是濡首谓诸菩萨。又族姓子。所以名曰金刚句迹。一切诸法皆悉灭寂。何谓灭寂一切诸法。又族姓子。已了空者金刚句迹也。消诸邪疑六十二故。其无想者金刚句迹也。断绝一切诸想念故。其无愿者金刚句迹也。皆度一切五趣有为令灭寂故。其法界者金刚句迹也。超越若干诸疆界故。其无本者金刚句迹也。致无我灭寂故。离色欲者金刚句迹也。蠲除贪欲诸所有故。缘起行者金刚句迹也。不坏本性故。察无为者金刚句迹也。见诸法自然故。濡首童真为诸菩萨。竟于三夜普分别法。彼诸菩萨皆得亲近光明华三昧。菩萨设逮于此定者。一一毛孔放百千光。一一光明化现百千诸佛仪容。又斯诸佛天中之天所在佛土。现作佛事开导众生。群萌畴类迎逆接纳听受法教。

　　变动品第九

　　尔时王阿阇世明旦早起。诣濡首所而稽首曰。供具已办时至可行。贤者大迦叶晨朝夙兴。著衣持钵与诸比丘五百人俱。欲入舍卫大城分卫。于中路念吾行分卫。时如大早宁可造见濡首童真。这设斯念寻便往至。则与濡首言谈叙阔演说坚要。濡首而谓之曰。唯大迦叶晨何所凑。答曰。欲行分卫故来咨受。濡首曰。今当就吾食所设膳与眷属俱。吾当与仁分卫之具。迦叶答曰俱具已达。吾以法故而来至斯。不以食膳。又曰迦叶。惟当受请供受二事。大法供养。饮食之膳。言不释法亦不失食。迦叶答曰。鄙等之举以用法故绝膳不食。尽其形寿志在于法。所以者何。不从他人乃能得致。如斯法门如从仁者所说正谊。又问。今者濡首及诸菩萨为于何食。濡首报曰。吾等所食及施与者。亦不长益亦不耗减。不动生死不近泥洹。亦不超度凡夫之地。亦不证明贤圣之法。不越声闻不舍缘觉。吾等当说彼之所请。其布施者。亦不净除慧与所识。不损而益不至解脱。于诸经法亦无所兴。亦不得法亦无所释。迦叶答曰。是为大施无极广施。已入无本之所致也。尔时濡首心自念言。今日入城宁可如佛感动变化。应时以众神足变动三昧而为正受。这以是定为正受时。寻即一切于是三千大千世界。普悉等住平若手掌普此佛国。其大光明靡不周遍。其在地狱遭苦患者即时休息。畜生饿鬼诸不安者寻获安隐。众生之类心悉开解。无淫怒痴无悭嫉者。亦无谀谄无有嗔恚憍慢之结。无所兴起亦无热恼。尔时众生展转相瞻如父如母。睹此三千大千世界六反震动。欲行天子色行天子。悉来集会供奉溥首。鼓乐弦歌倡伎百千。雨于天花严治途路。濡首童真这兴斯定。从其室宇至于城门。自然庄严途路平整既广且长。皆以七宝无央数珍。若干挍饰自然出现。不可计宝化为宝堑。中生莲花芙蓉蘅花充满炜晔。堑上化造珠交露帐。而起幢幡缯彩花盖。其堑周匝遍有栏楯。栏楯左右皆有宝树而甚高大。以诸宝绳展转连绵系诸宝树。一一宝树边有宝架。皆置香炉烧诸名香。一一香炉烧诸香者闻四十里。诸树中间化宝浴池。有八味水盈满池中底悉金沙。以宝栏楯周匝绕池琉璃为崖。悉生青莲芙蓉蘅华。诸宝树下以宝为地。一切宝地列宝香瓶而烧名香。一一宝树五百玉女俨然罗住。各各建立布施之德。濡首这以斯定。三昧正受应时即有。为彼异学外道之师。示现变化。巍巍无量靡不亘然。濡首童真则从坐起。著衣持钵而欲发行。谓迦叶曰。唯大迦叶。便可在前吾今寻后。所以者何。尊大迦叶年即耆宿。素修梵行久为沙门。未见如来而出家学。计于世间所有罗汉。皆从仁后有所启受。以是之故宜当在前吾今在后迦叶答曰。计于法律不以年岁而为尊长。法律所载智慧为尊。神智圣达乃可为尊。博闻才辩乃曰为尊。诸根明彻乃曰为尊。法律所记以斯为尊。由是计之。濡首童真智慧巍巍博闻普达辩才无碍。晓了一切众生根本。以是之故。最长弘远。仁为大尊。宜当在前。余应在后。今欲假喻分别此谊。迦叶又曰。譬师子之子这生未久。虽为幼少气力未成。其师子子有所游步。其气所流野鹿诸兽闻其猛气皆悉奔走。若有大象而有六牙。其岁六十又身高大。若以革绳系之三重。闻师子子威猛之气。恐怖畏懅跳腾尽力。断三重系驰走奔突。入于山谷溪涧林薮岩树之间。若入大水而自沉没。树禽樔翳走兽藏窜。水居鱼鳖潜逃于渊。又诸飞鸟翔翱虚空。发意菩萨亦复如是。假使发意智慧道力未孚成就。心犹憍仰习师子步。过诸声闻缘觉之路。一切众魔自在宫殿。志怀恐惧不能自安。设师子子见余师子。威力猛势。若师子吼。闻其音声不恐不怖。亦不怀懅无所畏难。益以踊跃衣毛悦泽。乘其力势亦当鸣吼。如是濡首大士闻佛师子吼时。不恐不怖亦不怀懅无所畏难。欢喜踊跃安心生焉。吾亦当习犹如今佛师子之吼。假使有说平等正真声闻缘觉。如来为尊发意菩萨则是为本。斯言至诚平等无邪。所以者何。由是出生一切诸法而普显现。以故明知濡首为尊。其年幼少则是圣长。宜当在前吾当从后。濡首童真寻在前行。菩萨次之。诸声闻众乃继其踪。濡首这向严庄宝路则雨天花。无数伎乐不鼓自鸣。应时其地六反震动。其大光明靡不灼彻。于时濡首所现变化威神感动。放大光明雨花香熏。诸音乐声相和而鸣入王舍城。王阿阇世筹虑。濡首与二万三千众菩萨俱。及诸声闻眷属围绕。而来进路即怀恐惧。今吾整设五百人供。来者猥多安能周遍当焉。所坐以何饲之。心又念言。濡首童真果相疑误则发此心。应时濡首威神圣德之所建立。息意天王即自化身。金仳鬼神变微妙体则谓王阿阇世曰。大王且止勿以为虑无用劳悒。濡首童真善权方便智慧无极。现大功德威灵赫奕。恢阐神力光祚堂堂升路来瑧。一人之食能以周遍三千大千世界。众生畴类悉令充满。何况于斯二万三千眷属来者。以是之故不足劳虑。大王且安勿复加供。一切来者悉当丰足。所以者何濡首大赍求得无尽众祐难量。王阿阇世应时踊跃不能自胜。则以弘意念于濡首如佛世尊。王阿阇世与诸群臣中宫官属。赍持花香杂捣泽香。衣服之具幢幡缯盖。伎乐琴瑟箜篌。奉迎濡首稽首礼毕。侍从濡首入城归宫。濡首与诸眷属初入城时。城内蒸民各赍所有以来供养。时于会中。有一菩萨名曰普观。濡首告曰。卿族姓子。使其殿舍包容会者。寻即受教察其左右。而普周观阿阇世殿。自然宽大悬缯花盖跱立幢幡。其地平博散众花香。复有菩萨名曰法超。濡首告曰。卿族姓子严办众座。应时受教举手弹指。于彼殿馆。二万三千床座自然具足。若干种饰微妙庄严。无数座具而敷其上。濡首童真诸菩萨众悉俱就座。声闻次之。王见濡首与诸菩萨声闻坐毕。前自启白。且待斯须增办供具。濡首答曰。大王自安自当备足勿以为劳。时四天王与其眷属。悉来供侍濡首童真。又天帝释良善夫人。及余玉女无央数千。赍持天上栴檀杂香蜜香捣香。以用供散一切菩萨及诸声闻。时诸菩萨见诸花香及诸玉女。无玉女想无花香想。梵忍迹天化作梵志摩纳之形。手执拂扇住侍濡首左面。以扇扇之。诸梵天子各执拂扇。侍诸菩萨立而扇焉。无棼龙王不现其身。在于虚空垂贯真珠。从其贯珠出八味水。清凉且美供给所当。其诸菩萨一切声闻。其前各各有垂贯珠。而出美水亦给所用。王阿阇世心自念言。是诸菩萨而不赍钵。当于何食。濡首知王心念。而告之曰。斯诸正士有所游至不赍钵行。所可游行诸佛国土。这坐欲食钵自然至。斯诸菩萨本所建立。又彼如来昔所造愿。钵从虚空来在于掌。王阿阇世问濡首曰。是诸菩萨从何佛国来。世界名何。如来正觉号曰何等。濡首答曰。世界名常名闻。如来号离闻首。今现在说法。是诸菩萨从彼而来就于仁食。欲得听省王之狐疑所怀虚妄。时诸菩萨志所建立。如来本愿钵于空中自然飞来。投于无棼八味浴池洗涤清净。诸族姓子。二万三千诸龙采女。各赍香著诸菩萨掌中。时王见兹倍用踊跃。则前稽首濡首童真。濡首童真而告王曰。可设供膳宜知是时。王即受教则便陈列。若干种食琦妙珍膳。供具悉遍食不消灭。如是阿阇世。本所供施五百人膳。悉令二万三千皆得饱足。饮食如故。阿阇世王白濡首曰。今膳如故而不消赐。濡首答曰。如今仁者狐疑未尽。疑不尽故犹斯食膳用不消索时诸菩萨饭食毕竟。寻以其钵跳掷空中。钵处虚无无所依据而不堕落。王阿阇世问濡首曰。今斯诸钵为何所止。濡首答曰。犹如大王狐疑所存。今此诸钵亦处于彼。时王答曰钵无所立。濡首答曰。犹如大王所有狐疑亦无所立。今此诸钵无所依据而不堕落。诸法如是悉无所有亦无所住。以是诸法亦无堕落。

　　　　文殊师利普超三昧经卷中



　　　　文殊师利普超三昧经卷下

　　　　西晋月氏三藏竺法护译

　　决疑品第十

　　于是王阿阇世。见诸菩萨及声闻众食讫澡毕。更取卑榻于溥首前坐欲听闻法惟愿溥首解我狐疑。溥首答曰。大王所疑。江河沙等诸佛世尊所不能决。时王自省无救无护从榻而堕。如断大树摧折擗地。大迦叶曰。大王自安莫怀恐懅勿以为惧。所以者何溥首童真被大德铠。善权方便而设此言。可徐而问。时王即起问溥首曰。向者何说江河沙等诸佛世尊。不能为我而决狐疑。溥首报曰。王意云何。诸佛世尊缘心行乎。答曰不也。溥首又问。诸佛世尊发心行乎。答曰不也。又问诸佛世尊灭心行乎。答曰不也。又问诸佛世尊行有为乎。答曰不也。又问。诸佛世尊行无为乎。答曰不也。又问。诸佛世尊所教行无为乎。答曰不也。溥首又曰。王意云何。其诸法者而无有行。无有行者。无所归趣。宁能有人教化于法决断之乎。答曰不也。王当了之。吾以是故而说斯言。王之狐疑江河沙等诸佛正觉所不能决。复次大王。假使有人而自说言。我以尘冥灰烟云雾污染虚空。宁堪任乎。答曰不能污。溥首又问。设令大王。吾取此空洗之使净。宁堪任乎。答曰不能。溥首报曰。如是大王。如来之身晓了诸法犹如虚空。成最正觉自然净者无所染污。以是之故。何所有法而染污者见逆限乎。岂可决了若净除乎。大王等观于斯法谊。吾以是故向者说言。江河沙等诸佛世尊所不能决了。复次大王。诸佛世尊不得内心而有所住。不得外心而有所住。所以者何。一切诸法自然清净无有处所。自然净者无有处所。无有志愿。有所住者。所以者何。得自在哉。诸法自然故。无自然哉。诸法无兴立故。无蹉跌哉。诸法无所有故。无所有哉。诸法离形貌故。无形貌哉。诸法虚无故。无蔽碍哉。诸法无教相故。无教化哉。诸法自然无所有故。离所有哉。诸法释归趣故。无归趣哉。诸法无别离故。无别离哉。诸法无所生故。无所猗哉。诸法自然净故。心性净哉。诸法无分如空等故。无伦比哉。诸法无伴党故。无侣哉。诸法离于二故。无有二哉。诸法澹泊故。无量哉。诸法无断绝故。无边际哉。诸法无崖畔故。无诚谛哉。诸法颠倒从不诚谛而有所住故。无颠倒哉。诸法常净得安已故。有常哉。诸法无归向故。清净哉。诸法本净因明达故。已自然哉。诸法无我而显曜故。安隐哉。诸法无想念故。无犹预哉。诸法内寂然故。无欺妄哉。诸法究竟无诚谛故。静寞哉。诸法澹泊相故。无吾我哉。诸法除于我故。无穿漏哉。诸法解脱相故。趣寂灭哉。诸法离所念故。无恐惧哉。诸法离若干故。造一等哉。诸法等御脱故故。慌忽哉。诸法不想本际故。无有想哉。诸法无坏闲默缘故。顺空哉。诸法离众见故。无有愿哉。诸法离三世故。断三世哉。诸法无去来今故。无为等哉。诸法究竟无生故。王意云何。彼法无生亦无所起。亦无所有无有真谛。岂能有人污染之乎。答曰不也。溥首曰。彼法宁可决断不耶。答曰不也。溥首又曰。一切诸法等如泥洹。如来解此致最正觉。犹是之故王狐疑者不可决断。是故大王。不可修行有所造立。不从倒心。当修造立真谛之观。观于无本设能察者。则于诸法而无所受。亦无所晓。不与游居。若使大王不与诸法俱游居者。斯乃为信。其有信者乃为寂寞。其寂寞者乃自然净。自然净者乃无所造。无所造者。一切诸法则无有主。彼则造忍一切诸法无有造者。王当知之。无所造者则为灭度。计彼诸法亦无所造无所破坏。亦无有造亦无不造。斯谓灭度。假使大王。顺此脱者则平等脱。以等脱者则于其法。无趣无逮不增不减。所以者何。于一切法无所利谊。亦无所求诸法无本。其无本者则无所生。无所生者则亦无本。其无本者等无差特。故曰无本无异。设使大王解信无本。一切狐疑自然为断。又若大王。眼无染污亦无所净。眼之自然为无本故。无本自然则曰眼矣。耳鼻口身心。亦复如是。心者大王。无有染污亦无所净。心之自然为无本故。无本自然则曰心矣。王当了之。色无染污亦无所净。色者自然为无本故。无本自然则曰色矣。痛想行识亦复如是。识无染污亦无所净。识之自然为无本故。无本自然则曰识矣。王当了之。一切诸法无有染污亦无所净。诸法自然为无本故。无本自然则曰诸法。心无形色亦不可见。无所危害。无有处所。无有言教。譬若如幻不处于外不处于内。心者本净而自然明。设心净者。则无染污亦无所净。王当解。此其本净心不可染污。无有净者。无有虚妄。亦无所著。无所危害因无谛想而有所造。无谛思想。设有所住。凡夫愚騃猗欲尘劳。彼则何谓无有诚谛。则而发起无诚谛想。其无诚者则不兴谛。一切诸法住不真谛。以存于彼无诚谛想。譬如大王喻此虚空。无色无见不可执持。亦无所舍亦无言教。假使有人而说言曰。今此虚空无色无见不可执持。亦无所舍无有言教。吾今欲以尘烟焰云雾污染虚空。王答曰不能。溥首曰。如是大王。心本之净自然显明。则不可以尘烟焰云雾蔽碍污之。譬如尘烟焰云雾住于虚空。终不染空而为垢污。如是大王。发吾我相谓是我所。因鉴缘结为淫怒痴不污心法。不污心法自然之净。是故大王。仁者。于彼勿怀狐疑。王欲知之。其过去心及当来心则无形貌。其当来心及过去心亦无形貌。现在心者无所依猗亦无所有。前心所念不碍后心。后心所念不碍前心。其现在心亦复如是。明知于彼而造斯观。心无所有亦无不有。过去心者以灭尽。未来心未至。现在无住睹见诸法。当来无住蠲除诸见。无所怪者为解脱故。清净想者诸法离垢。普等于世普等于明。无所生者无有言教。及无言教无处不处。世尊所说寂然之议。其寂然者计于彼法则无有处假使有人求处言教推索诸法。设使大王。在于诸法而无所念。则除一切狐疑之结。而于诸法无所决除。所以者何。其狐疑者。与法适等而无差特。故曰法界御于平等。一切诸法及与法界。于此诸法当御平等。所以者何。一切诸法则入法界。设等法界则等诸法。是故名曰法界平等一切诸法。其法界者等御诸法。说是语时。王阿阇世得柔顺法忍。欢喜踊跃心获大安。寻即叉手叹曰善哉。快说斯言辩除余疑。溥首答曰。王当知之。斯为大冥狐疑之结也。如王究竟释一切法。而说斯言。善哉溥首。快说斯言辩除疑惑。王又答曰。以为灭尽吾诸阴盖假使我身命终没者则当至道。溥首答曰。是为大王之甚疑碍。乃欲究竟一切诸法至于灭度。乃能悕望想于泥洹。究竟泥洹一切诸法。而复望想于灭度乎。究竟泥洹者。诸法本净而无所生。尔时王阿阇世。取软妙衣价直百千。即以手持奉上溥首。欲报法恩而覆其身。溥首童真忽然不现。不见其身何所归趣。空中声曰。如今大王。而不睹见溥首之身。观其狐疑亦当如斯。如见狐疑见一切诸法亦复如是。如观诸法所见如是见无所见。又曰大王。所见身者以衣与之。次于溥首。有坐菩萨名慧英幢。王阿阇世以衣与之。于时菩萨不肯受衣。而说斯曰。吾不欲脱于所有。亦不嗔恨。亦不灭度。吾亦不近于凡夫法而受斯衣。亦不从度凡夫行者。不从学者。亦复不从度尘法者。不从不学。不从无学而度法者。不从缘觉。亦复不从度缘觉者而受斯衣。吾亦不从如来所受。亦不从度如来法者而有所受。假使大王。不行斯法不舍此法。吾乃从彼而有所受。所当受者若有施者。俱同一等而无差特。如此施者。则为清净众祐所说。王阿阇世。则以其衣。著慧英幢身。即于座上忽然不现。已于空中复闻声曰。其身现者以衣施之。次有菩萨名信喜寂。王阿阇世以衣施之。其菩萨曰。吾亦不从自见身。如有所受不从见他。不从见著尘而有所受。不从离尘。亦不从寂猗而有所受。不从无猗。不从定意。不从乱志。不从智慧。不从无慧而有所受。王即以衣著菩萨上。则亦不现。而于空中如有声曰。有现身者以衣施之。次有菩萨名不舍所念。王阿阇世以衣施之。于时菩萨亦不肯受。而说斯曰。吾不从猗身而有所受。不从猗言。不从猗心。不从猗慧。不从猗谊。不从猗阴。不从猗种。不从猗衰入。不从猗谛。不从猗佛音声而有所受。所以者何。一切诸法皆无所猗亦无所著。究竟永安亦无震动王阿阇世以衣施之。于时菩萨则亦不现。空中有声而语王曰其身现者以衣施之。次坐菩萨名曰尊志。王阿阇世以衣施之。于时菩萨亦不肯受。而说斯曰。王当知之。吾不从卑脱而有所受。假使大王。发于无上正真道心。其心等者道意则等。信道意等道已平等其心亦等。已等道意诸法则等。已能平等一切法者乃从受衣。于一切法不受不舍亦无所收。脱于诸法而无有意亦无不意。睹一切法不见吾我不计吾我。如是行者乃从受衣。王阿阇世以衣施之则便不现。以于空中而有声曰。其有现者以衣与之。次有菩萨名定华王。王阿阇世以衣施之。于时菩萨亦不肯受。而说斯曰。假使大王行诸三昧。不于定意而有所怀。信解诸法本净平等无有脱者。我乃从彼而受斯衣。王阿阇世以衣著其身上。于时菩萨则亦不现。以于空中而闻声曰。其身现者以衣与之。次坐菩萨名无逮得。王阿阇世以衣施之。时彼菩萨亦不肯受。而说斯曰。假使大王。于一切阴而信得度。文字音声一切平等而不可得。已见诸法无所得者。则便导利无所得谊。不御众好不导严饰。作斯行者我乃从彼而有所受。王阿阇世以衣掷之。时彼菩萨忽然不现。以于空中而有声曰。其身现者以衣施之。次有菩萨名净三垢。王阿阇世以衣施之。时彼菩萨亦不肯受。而说斯曰。假使大王。不自得身亦无受者。其有施者亦无悕望。若如是者我乃受衣。王阿阇世以衣掷之则亦不现。以于空中而有声曰。其身现者以衣与之。次坐菩萨名化诸法王。王阿阇世以衣施之。于时菩萨亦不肯受。假使大王。示现声闻而般泥洹亦不灭度。示现缘觉而般泥洹亦不灭度。示现如来而般泥洹亦不灭度。无终始法无灭度法吾乃受衣。王阿阇世以衣掷之则亦不现。空中声曰。其有现身以衣与之。王阿阇世以次第以衣施。诸菩萨一一不现。各各说曰。其有现者以衣与之。床榻机案亦空不现。王阿阇世谓贤者大迦叶曰。于今现者当受斯衣。仁者最尊佛所咨叹宜当受之。大迦叶曰。吾淫怒痴无除尽也。如今吾身不应受衣。不舍无明不除欲索不断苦恼不灭于习。不为尽证亦不由路。吾不见佛。亦不闻法不御圣众。不释尘劳不发思想。不离思想。不建立慧亦不离慧。吾眼不净亦不造慧。亦无所灭。其施我者不获大福。亦非无福。吾亦不在于生死法。无灭度法。其施我者。不能究竟众祐之德。假使大王。能行如斯等护诸谊。我受斯衣。王阿阇世以衣掷之。忽然不现。在于空中而闻声曰。其身现者以衣与之。王阿阇世次第施衣则各不现。如是一切诸大弟子。一一慌惚没不复现。尽五百人。复闻声曰。王所见身以衣施之。即自念言。菩萨声闻悉不复现。吾当还与第一之后。则入宫里而遍观察。亦不睹见一切婇女。王阿阇世便得亲近如斯定意。其目所瞻不见诸色。亦不见男女。不见童子。不见童女。不见大小。不见墙壁。不见树木。不见屋宅。不见城郭。续见身想。复闻空中而有声曰。其身现者以衣与之。王即自著不见自身。寻则雪除一切色想。复闻声曰。假使大王不见诸色形像所有。柔软安隐观于狐疑。亦当如见狐疑。观一切法亦复如此。如无所见者。斯乃为见离于诸见。设使离见有所见者则无所见不离诸见。如是见者能为等观。设于诸法不有所见。已无所见则为等观。于时王阿阇世。皆离一切想念所著。从三昧起寻则还。复见众会者诸后婇女城郭殿宅亦复如故。王阿阇世白溥首曰。向者众会为何所凑又吾在前而不见之溥首报曰。犹如大王狐疑所凑。其众会者向在于彼。又问。大王。见众会乎。答曰。已见。溥首问曰。云何见。而见狐疑。睹众会者亦复如是。又问。以何等见于狐疑乎。答曰。如睹会者目前所见诸形色者。狐疑亦然不见内外。又问。大王。世尊说曰。其犯逆者不得中止处无有间。王自知当至地狱乎。王寻答曰。云何溥首。如来至真成正觉时。岂见有法归囹圄乎。斯趣三涂。斯趣天上。斯趣泥洹乎。答曰。不也大王。溥首察见。吾今觉了一切诸法所觉了法于诸经法亦无所得。趣于地狱。若生天上般泥洹者。一切诸法皆悉为如。若分别空之所归趣瞻于空者。无趣地狱。不至天上。不归泥洹。一切诸法无所破坏一切诸法悉归法界。其法界者。不归恶趣。不上于天。不归泥洹。其逆无间则谓法界。诸逆之原则谓法界。其本净者则谓诸逆。其诸逆者则谓本净。是故言曰诸法本净。是故溥首。一切诸法至无所生。由斯自知不归恶趣。亦不上天。不升泥洹。溥首答曰。云何大王。乱佛法教。答曰。吾亦不违世尊教命。不诡佛法。所以者何。世尊分别演无我际说真谛原。已无有我彼则无人。人无所有众生虚无无有实者。如是计之则无所造。亦无作者亦无受者。又问。大王。狐疑断乎。答曰。已究除矣。溥首问曰。云何大王。犹豫绝乎答曰。永绝。溥首又问。今王云何于众会中。知王有逆而言无逆。答曰。不也。又问。云何。答曰。其已逆者脱于无结而造证者。彼诸逆者斯会逆者。其诸逆者则是菩萨柔顺法忍。而令众人得入斯忍。不当于彼揽持诸逆溥首。所谓逆者。从彼至斯无有诸逆。以是之故不当于彼总摄诸逆。时慧英幢菩萨举声叹曰。以为严除大王之路。乃能逮得如斯法忍。王则答曰。一切诸法本末悉净。又一切法究竟闲默无所染污。以是之故不可污染而为作垢。无所著道。斯名曰道。又彼道者不归生死不至泥洹。诸贤圣道无道御者。无所起道斯名为道。道无有道。王阿阇世说此言时。逮得明达柔顺法忍。于时中宫四十二女见溥首威神变化。皆发无上正真道意。五百庶民远尘离垢诸法眼净。时无央数百千人众。皆来集会王宫门下。欲得闻法供养奉事。溥首童真以脚足指而案此地。时王舍城悉作琉璃。一切城里所居民者。悉见溥首菩萨声闻。譬如明镜照其面像自见其影。溥首童真为诸来者如应说法。八万四千人听经法者。得法眼净。五百人皆发无上正真道意。

　　心本净品第十一

　　尔时溥首。为王阿阇世及诸眷属并余来者无数之众。开化说法。即从坐起与比丘众王阿阇世群臣寮属及无数人。出宫门行行于途。路见一男子。自害其母住他树下。啼哭懊恼称叫奈何其人究竟现在应度而自克责所作无状。而造大逆自危其母当堕地狱。虽尔其人当修律行。时溥首于比丘众前。化作异化即时往诣害母人所。去之不远而中道住。其害母者遥见父母与子共侣。父母谓子是者正路。其子答曰。斯非正路。递互起诤。于是化子现怀嗔怒杀化父母。其逆罪子遥见化子害化父母。啼哭酸毒不能自胜。寻即往诣害母人所。而谓之曰。我杀父母当堕地狱。哭言奈何。当设何计。其害母者而自念言。今此来人乃害二亲。我但危母。其人痴冥罪莫大焉。我之为逆尚差于彼。如彼受罪吾犹觉轻。其化人者悲哀酸酷。口并宣言。吾当往诣能仁佛所。其无救者佛为设救。其恐懅者慰除所患。如佛所教我当奉遵。于时化人啼哭进路在其前行。而害母者寻随其后。如彼悔过吾亦当尔。吾罪微薄彼人甚重。化人诣佛稽首于地。而白佛言。唯然世尊。吾造大逆而害二亲。犯斯大罪。佛告化人。善哉善哉。子为至诚而无所欺。言行相副诣如来前说诚谛言而不两舌亦不自侵。当自惟察观心之法。以何所心危二亲者。用过去心当来心乎。现在心耶。其过去心即以灭尽。其现在心即以别去。无有处所。亦无方面。不知安在。当来心者则亦未至。无集聚处。未见旋返亦无往还。子当知之。心亦不立于身之内。亦不由外。亦无境界。不处两间。不得中止。察其心者。亦无五色青赤黄白黑。子当了之。心者无色。亦不可见。亦无所住。亦不退转。无有言教。不可执持。犹若如幻。子欲察心。不可分别。不可解了。不可名淫。不可究怒。不可知痴。无淫怒痴。子当知心无生死行。亦无所作。亦无所现。亦不现在。心者清净。亦无垢染。亦无净者。心不在此。亦不在彼。不在异处。犹如虚空。亦无等伦。亦无色像。亦无言教。有明智者不当依猗。勿得言吾谓是我所。莫得造处无得为想。莫造毕竟。勿有所为。无言己身。勿云吾我。莫念过去。所以者何。子当知之。一切诸法悉无所住。犹如虚空。子且听之。解如是者。佛不谓人于法有脱。若染污者不归恶趣。设心清净而无垢染则无诸趣。于时化人即而叹曰。得未曾有。天中之天如来所因成最正觉了知法界。无有作者亦无有受无有生者。无灭度者。无所依猗愿得出家因佛世尊。得作沙门受具足戒。佛言。比丘善来。于时化人前作沙门。即白佛言。唯然世尊。吾获神通今欲灭度。佛之威神使彼化人。去地四丈九尺。于虚空中而取灭度。身中出火还自烧体。于时逆子见彼化人得作沙门。听受经法闻佛所说。心自念言。向者彼人自危二亲。在世尊前而作沙门便得灭度。今吾何故不效彼人。而作沙门亦当灭度。作是念已往诣佛所。稽首圣足前白佛言。我亦造逆自危母命。佛言。善哉善哉。子为至诚而无所欺。言行相副诣如来前。说诚谛之言而。不两舌。亦不自侵。当自惟察观心之法。以何所心危其亲者。用过去心当来心乎。现在心耶。其过去心即已灭尽。其现在心即以别去。无有处所。亦无方面。不知安在。当来心者则亦未至。无集聚处。未见旋返。亦无往还。子当知之。心亦不立于身之内。亦不由外。亦无境界。不处两间。不得中止。察其心者。亦无五色青赤黄白黑。子当了之。心者无色。亦不可见亦无所住。亦不退转。无有言教。不可执持。犹若如幻。子欲察心。不可分别。不可解了。不可名淫。不可究怒。不可知痴。无淫怒痴。子当知心。在生死行。亦无所作。亦无所现。亦不现在。心者清净。亦无垢染。亦无净者。心不在此。亦不在彼。不在异处。犹如虚空。亦无等伦。亦无色像。亦无言教。有明知者不当依猗。勿得言吾谓是我所。莫得造处无得为想莫造毕竟。勿有所为。无言己身。勿云吾我。莫念过去。所以者何。子当知之。一切诸法悉无所住。犹如虚无。子且听之。解如是者。佛不谓人于法有脱若染污者不归恶趣。设心清净而无垢染则无诸趣。于时逆人地狱之火从毛孔出。毒痛甚剧而无救护。则白佛言。我今被烧。惟天中天。而见救济归命大圣。于是世尊出金色臂著实人顶上。火时即灭无复苦痛。见如来身若干相好。身痛休息而得安隐。又前白佛。欲作沙门。佛寻听之即为寂志。于时世尊为说四谛。其人闻之远尘离垢得法眼净。修行法教逮得往还证至得罗汉。又白佛言。欲般泥洹。世尊告曰。随意所存。于时比丘踊在虚空。去地四丈九尺。身中出火还自烧体。百千天人于虚空中而来供养。时舍利弗见于彼人受斯律教而得灭度。则惊怪之。前白佛言。诚难及也。天中之天。如来恩施所说法律。乃令逆者得受法教。如是行者然有殊别。堪救济者惟有如来。溥首童真被大德铠。诸菩萨伦。能睹一切群萌根原随而度之地。非声闻缘觉境界。佛言。如是舍利弗。诚如所云。是佛大士法忍菩萨之境界也。又舍利弗。汝等所见想堕地狱。而佛睹之至灭度法。汝等视人应灭度者。世尊省知而坠恶趣。或以知足有德之士。闲居奉戒而三昧定。汝等谓之至灭度法。如来见之反堕地狱。所以者何。汝等之类离于心行。不能遍察众生心原。群萌所行不可思议。又舍利弗。汝为见此杀母者乎闻说深法得至无余而般泥洹。对曰。惟见天中天。佛告舍利弗。斯害母者。于五百佛殖众德本。闻深妙法解畅心本清净显曜。又如其人入此典诰。受一切法而得解脱。佛言。舍利弗。以是之故。若族姓子族姓女。我灭度后。能闻是法谊即便信乐。又人迷惑而心乖者。随恶知友而犯罪衅不失法忍。乃至无余而得解脱。吾不谓斯等堕恶趣也。有信乐如是像类深妙之法。所得如是。以斯之故若兹等伦处于正路。其闻斯典即信乐者。讲说平等章句叹颂。广为他人分别演者。德悉如是。何况奉行修如所教。溥首与诸菩萨大士迦叶。王阿阇世及无数人。往诣佛所稽首礼足却坐一面。
　　尔时舍利弗见溥首与诸会者悉坐定已。谓王阿阇世。大王。狐疑宁为断乎。答曰。唯然。仁者寻则断矣。又问。云何断。答曰。不受不舍是谓为断。亦无所得本末永了无有垢染。则为断矣。舍利弗白世尊曰。王阿阇世所毕几如。余有几如。世尊告曰。王之余殃犹如芥子。所灭之罪如须弥山。入于深法所说经谊至无生法。舍利弗又白佛言。王阿阇世当复往归于恶趣乎。答曰。如忉利天子。在于七宝重阁交露。下阎浮提寻还本处。如是舍利弗。王阿阇世所入地狱名宾[跳-兆+宅]罗(晋曰集欲)。这入寻出。其身不遭苦恼之患。舍利弗言。难及世尊。王阿阇世诸根明达乃如斯乎。又能蠲除若干罪衅如斯重殃地狱之毒。佛告舍利弗。王阿阇世。前已供养七十二亿诸佛世尊。殖众德本咸受经典。所闻法者劝无上正真之道。汝岂见溥首乎。对曰。已见。世尊告曰。溥首童真劝阿阇世。使发无上正真道意。于难计劫离垢藏如来无数诸佛。于彼劫中而有三亿平等正觉。悉是溥首所可诱劝。使转法轮长寿久存。设百千世尊终不能为。王阿阇世说法决疑。其惟溥首能为斯王决除疑网。所以者何。溥首童真数从诸佛闻是深法。以是故当作斯观。其有菩萨应所度者。本从发意得其本师。为之说法乃能解耳。王阿阇世从集欲轻地狱出生于上方。去是五百佛国。其世界曰庄严。其佛号宝英如来至真等正觉。今现说法当复重见。溥首从闻深经在于彼土。即当逮得不起法忍。弥勒菩萨成正觉时。当复来下还斯忍界。号曰不动菩萨大士。弥勒如来当为众会宣讲不动菩萨前所兴为。又复分别于此经典敷陈至谊。不动大士。能仁佛世作大国王。名阿阇世。从恶友言自害其父。从溥首闻所说经典得柔顺法忍。因此除罪令无有余。弥勒如来缘不动菩萨说此经法。八千菩萨得不起法忍。八万四千菩萨。蠲除无数不可计会罪衅积聚。如是舍利弗。王阿阇世从今已往八百难计会劫。修菩萨行开化众生严净佛土。又舍利弗。王阿阇世所化众生。为声闻地。若缘觉地若行大乘。斯等众生当有罪盖。无尘垢弊狐疑悉除无有犹豫。过于八千不可计劫。当得无上正真之道为最正觉。劫名喜见。世界曰无造阴。佛号净界如来至真等正觉。寿十四劫。诸声闻众七十万人而为大会。一切慧解志八脱门。诸菩萨众有十二亿。皆得智慧度无极善权方便。灭度之后。正法当住一亿岁。无造阴世界所有[黍-禾+利]庶。至于寿尽无狐疑者。终没之后不归三涂。净界如来设为群生讲说经者。悉去诸垢无有尘劳皆得清净。是故舍利弗。人人相见莫相平相。所以不当相平相者。人根难见。独有如来能平相人。行如佛者可平相人也。贤者舍利弗。及大众会。惊喜踊跃而说斯言。从今日始尽其形寿。不观他人。不敢说人某趣地狱某当灭度。所以者何。群生之行不可思议。时佛说此喻阿阇世决。三万二千天子发无上正真道意。各誓愿曰。净界世尊成正觉时。吾等当生于彼佛土。不造欲世界。佛即记之当生彼土。

　　月首受决品第十二

　　王阿阇世有一太子。名曰月首。厥年八岁。解颈璎珞。用散佛上而曰。吾以此德劝助无上正真之道。以斯善本。净界如来成正觉时。愿于彼土为四域主转轮圣王。尽其形寿。供养如来及比丘众。佛灭度后奉持舍利而受经典。然后得成无上正真之道为最正觉。这散珠璎。便于虚空。则成七宝交露棚阁。四方四植上下平等。严正雅妙。于其阁内安四宝床敷天缯彩如来坐之相好庄严。佛时即笑。世尊笑法。则有无数不可呰限百千光色从其口出。照难思议无有边际。诸佛世界超于梵天。魔之宫殿日月光明自然蔽曀[火*僉]徊绕身无央数匝从顶上入。贤者阿难即从坐起偏袒右肩。长跪叉手以偈赞曰。
　　度一切智慧　　超越众挂碍
　　解了群生类　　心行之根原
　　以分别本末　　应时而说法
　　普照世愿说　　何因而欣笑
　　众生在十方　　一切处其前
　　无数亿垓众　　一一而难问
　　能仁之圣师　　乃堪决其疑
　　善哉愿解说　　愍哀何故欣
　　其过去诸佛　　最胜所住立
　　又当来世尊　　犹如洹河沙
　　分别知六趣　　慧度于无极
　　所以现欣笑　　离垢愿决疑
　　光明超日月　　翳魔释梵宫
　　通彻诸铁围　　超照众山顶
　　安隐蒸黎元　　枯竭众勤劳
　　善说除诸垢　　何故熙欣笑

　　于是世尊告阿难曰。宁见月首太子乎。对曰。唯然已见。佛言。今此月首。而于佛前殖众德本。则以劝助无上正真道。稍当渐积修菩萨行。净界如来成佛道时。又此太子生彼佛土为转轮王。供养奉事净界如来至真等正觉。尽其形寿施以所安。灭度之后供养舍利将御正法。法灭尽后即当迁没生兜率天。则于其劫得为无上正真道成最正觉。号月英如来至真等正觉明行成为善逝世间解无上士道法御天人师为佛众祐。国土所有佛之寿命诸比丘众。亦如净界世尊等无差特也。尔时他方世界诸来会者菩萨大士。与溥首俱至此忍界。闻说斯言前启白佛。溥首童真所可游至则当观之。其土处所悉为如来无有空缺。诸佛世尊不复劳虑。所以者何。唯然世尊。溥首所摄终无恶趣不剧不闲。及诸魔事罪盖尘秽。其有州域郡国县邑丘聚城墎。于斯正典而流布者。则观其处。如来游居无有虚空。世尊告曰。如是如是。族姓子。诚如所云。今斯经典所宣布处。则是如来之所游止。则是如来殷勤垂教。又族姓子。乃昔往古锭光佛时。吾于彼世而受得决。所敷发地。锭光如来蹈越发上。散以莲花逮得法忍。授吾莂曰。后无数劫当得作佛。号能仁如来。如是族姓子。时锭光佛告诸比丘。汝等不当越踏斯地。所以者何。是者则为天上世间神寺佛塔。菩萨敷发其处所者而逮法忍。谁欲于此而起塔者。彼诸天子八十亿人。同时称曰。吾等当起。尔时会中有一长者。名曰贤天。白世尊曰。吾于斯地当起塔寺。佛言。可兴。族姓子。贤天长者即于彼处。起七宝塔庄严具足。还诣锭光而问。佛言。予在其地兴七宝塔。福何所趣。锭光如来寻报之曰。长者欲知。菩萨大士得不起忍。计其地处若如车轮下尽地际。一切众生各取土尘皆如舍利而供养之。乃复上至三十三天。满中七宝以布施佛。若欲比之起塔寺福终不相及。塔寺之福最多难计。长者于此所殖德本。如我今授摩纳之莂。当为无上正真之道。若成佛者亦当立卿于大道决。于族姓子意念云何。尔时长者名贤天者。岂异人乎。莫作斯观。所以者何。此众会中有长者子。名曰受行。今吾授决。当于来世而得佛道。号善见如来至真等正觉明行成为善逝世间解无上士道法御天人师为佛众祐。以是之故。族姓子族姓女。比丘比丘尼。清信士清信女。若住若坐书是经典。持讽诵读为他人说。则于其处下尽地际。一切诸尘悉为众生。又此土者悉如舍利。所以者何。得忍菩萨成就众德亦复如是。佛故告汝殷勤属累。若族姓子族姓女。于是三千大千世界满中七宝。布施如来至真等正觉。昼夜各三而不懈怠。布施随时至于一劫若复过劫。不如受是经典。王阿阇世除诸狐疑无有犹豫。净诸阴盖分别一切诸法平等。若书若读受持讽诵。闻之信乐书著竹帛。匹素经卷矜庄执玩。令此正法而得久住。此功德福过彼甚多不可称限。佛言。族姓子。若于百劫奉持禁戒普知止足。乃得闲居志乐不舍。其闻是经而信乐者。其功德福则过于彼守禁戒上。若于百劫而行忍辱。一切众生骂詈挝捶。以加杖痛而皆忍之。若复有人闻此经要而信乐者。其功德福则便超越彼忍辱上。若于百劫而行精进。供养一切众生之类。而不爱身及与寿命。不如闻是经欢喜信者。若于百劫而行禅思。有触娆者而不惑乱。不如闻是经欢喜信者。若于百劫而行智慧。博揽晓了无所不达。设复闻此究竟本净心畅自然经典之品。而欢喜信受持戒讽诵。其功德福则超越彼。能速劝立诸通慧矣。时诸菩萨俱白佛言。唯然世尊。吾等已受于斯经典。在在所游诸佛国者。有所住处便当宣布。所以者何。众经典者则兴佛事。时诸菩萨举声叹曰。便复散花遍于三千大千世界。而说斯言。设此经典布阎浮提而住长久。世尊能仁正法显成。溥首童真当使永存。所以吾等未曾省闻如是像经。假使闻者吾等不能加报佛恩及与溥首。当以何等兴大供养。若族姓子。从人闻斯经典者其恩难报。假使有人欲见如来从闻是经。当观其人如见世尊。设欲供养如来至真等正觉者。便当供养此族姓子。若睹族姓子族姓女。当瞻之如佛世尊。诸菩萨等咨嗟已毕。稽首佛足右绕三匝。于此佛土忽然不现。各各迁还其本国土。各各自住其如来前。如所受法广为人说。则于佛前一一彼土。开导教化无数群生。使发无上正真道意。

　　属累品第十三

　　尔时世尊告弥勒曰。仁当受斯正法明典。为无量人而分别说。多所安隐多所哀念。诸天世人悉当蒙恩。弥勒菩萨而白佛言。唯然世尊。吾则受斯经典教已。亦从过去等正觉所启受是经。于今现在面值世尊得闻斯法。唯然大圣如来现在。吾以此经演令流普。佛灭度后在兜率天。当为群生分别说此殖众德本。若族姓子族姓女。然于后世耳闻斯经志大乘者。当知弥勒之所建立。奉持斯经若有弊魔伺求其便。吾等当承世尊圣旨而将护之使无瑕短。佛告帝释。当受斯经阿阇世品断一切结。所以者何。天阿须伦假使怀恨而战斗者。当念斯经典。诸天则胜阿须伦降。佛言。拘翼。今嘱累汝。若斯经典在于州域郡国县邑城墎丘聚。则护其土怨敌仇隙不得其便。若至县官。若在贼中。若逢禽兽。若值鬼神。若遇盗贼。若遭水火恐惧之难。便当思念于斯经典而说歌颂。若有怨家寇逆恶贼不能得其便。尔时佛告贤者阿难。受斯经典持讽诵读。所以者何。假使有人从汝求此经典要者。其族姓子若族姓女。断一切疑无有犹豫。洗除众结永已除了。诸魔罪盖不能覆蔽。宿之殃衅邪害挂碍自然消灭。所以者何。设闻斯经则无狐疑。佛告阿难。吾属累汝。殷勤戒敕。若犯逆者入斯典要。欢喜欣悦则无有逆。亦无危害而无罪盖。耆年迦叶白世尊曰。唯然大圣。吾见证明于斯经典。向者就王阿阇世宫分别逆事。王阿阇世寻时逮得不起法忍疑网即除。我时念言。阿阇世本不晓了一切诸法。亦不分别诸逆之事。唯然世尊。诸法本净自然之性。而反思想计有吾我而立诸见。不能理练一切诸逆之本净也。如阿阇世习近颠倒。虚伪众想成勤苦患。若究畅此则无众难。吾从今始说诸群生亦无有罪无恶趣法。其入此者则超绝去无有终始。佛言。善哉善哉。迦叶。诚如所云。诸佛世尊道义之政无有尘垢。贤者阿难前白佛言。唯然世尊。建立斯经典。令后末世游阎浮提。尔时世尊从左右胁放大光明普照三千大千世界。树木墙壁普自然出如兹音响。如来则建斯经典已。设此经典在大海中。若劫烧时应闻是经。不得中断而不闻也。佛告阿难。悉如树木墙壁所出音声。诚如所云。斯诸正士殖众德本。最后世时受是经者终不中失。佛说是经时。九万六千天人远尘离垢诸法眼净。六万八千人悉发无上正真道意。二万二千菩萨得不起法忍。八千人离诸贪欲。三千大千世界六反震动。应时大音普告。天上世间悉来供养于斯经典。诸天伎乐不鼓自鸣。普告天上世间悉来散华烧香杂香捣香泽香。面悉值斯所转法轮。如来于此所说经者。悉为降伏众邪异道。却诸邪行抑制众魔。斯如来印。则为精修如来之法。诸族姓子。便当分别求此法印究竟正见。佛说如是。王阿阇世溥首童真弥勒大士。一切菩萨诸大声闻。舍利弗大迦叶须菩提阿难等。诸天世人阿须伦。闻佛所说莫不欢喜。

　　　　文殊师利普超三昧经卷下


