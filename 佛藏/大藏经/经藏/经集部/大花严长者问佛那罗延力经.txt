  大花严长者问佛那罗延力经
                        　　唐 般若共利言译

                        
        　      


　　大花严长者问佛那罗延力经

　　　　罽宾国三藏般若共利言译
　　如是我闻。一时薄伽梵。在室罗筏悉底国逝多林给孤独园。时大花严长者。从坐而起整理衣服。长跪合掌而白佛言。大德世尊。一切有情施饮食者。当得何报。
　　尔时薄伽梵告长者言。若施食者。得如来力。时大长者复白佛言。世尊。其如来力。颇有譬喻而能宣说。令我闻不。
　　佛告长者言。有善男子。不可以少因缘而能说之。复告长者。如十凡牛力。等一犎牛力十犎牛力等一犀牛力。十犀牛力等一凡象力。十凡象力等一设腊婆力(形如麚面似犀牛身有八脚四在背上四踞地行下足若困翻上憩令上足下履地而行力能负象)十设腊婆力等一斗战象力。十斗战象力等一醉象力。十醉象力等一野象力。十野象力等一羯嚟耨迦象力。十羯嚟耨迦象力。等一拘牟头花象力。十拘牟头花象力。等一嗢钵罗花象力。十嗢钵罗花象力。等一宁卢钵罗象力。十宁卢钵罗象力。等一大香象力。十大香象力。等一五色师子王力。十师子王力。等一人中力士力。十力士力。等一诺拘罗力。十诺拘罗力。等一遏主那力。十遏主那力。等一毗摩细那力。十毗摩细那力。等一那罗延力。六百六十三那罗延力。等佛世尊一毛孔力。八万四千毛孔之中。一一皆具如是那罗延力。八万四千毛孔之力。等薄伽梵一节之力。
　　佛告长者。以是当知诸佛如来一一节中。皆具八万四千六百六十三种那罗延力。
　　佛说此经已。大花严长者。闻佛所说欢喜奉行。

　　大花严长者问佛那罗延力经


