  佛说诸德福田经
　　西晋 法立法炬共译




　　　　佛说诸德福田经

　　　　西晋沙门法立法炬共译
　　闻如是。一时佛在舍卫国祇树给孤独园。与大比丘千二百五十。菩萨万人。大众无数围绕说法。尔时天帝释。与诸欲天子三万二千。各将营从。不可称数。来诣佛所。稽首于地。皆坐一面。尔时天帝。察众坐定。承佛神旨。从坐而起。整服作礼。长跪叉手。白世尊曰。欲有所问。唯愿彰演。垂世轨则。佛告天帝。譬如冥室。不求灯火。焉有所见。善哉问矣。吾当为汝分别说之。天帝白佛。夫人种德。欲求影福。岂有良田果报无限。种丝发之德本。获无量之福乎。唯愿天尊。敷扬惠训。令此愚曚福报无量。天尊叹曰。快哉天帝。开意所问。法无上矣。谛听善思。吾当具演令汝欢喜。天帝大众。受教而听。佛告天帝。众僧之中。有五净德。名曰福田。供之得福。进可成佛。何谓为五。一者发心离俗。怀佩道故。二者毁其形好。应法服故。三者永割亲爱。无适莫故。四者委弃躯命。遵众善故。五者志求大乘。欲度人故。以此五德。名曰福田。为良为美。为无早丧。供之得福。难为喻矣。尔时世尊。以偈颂曰。
　　毁形守志节　　割爱无所亲
　　出家弘圣道　　愿度一切人
　　五德超世务　　名曰最福田
　　供养获永安　　其福第一尊

　　佛告天帝。复有七法。广施名曰福田。行者得福即生梵天。何谓为七。一者兴立佛图僧房堂阁。二者园果浴池树木清凉。三者常施医药疗救众病。四者作牢坚船济度人民五者安设桥梁过度羸弱。六者近道作井渴乏得饮。七者造作圊厕施便利处。是为七事得梵天福。尔时世尊。以偈颂曰。
　　起塔立精舍　　园果施清凉
　　病则医药救　　桥船度人民
　　旷路作好井　　渴乏得安身
　　所生食甘露　　无病常安宁
　　造厕施清净　　除秽致轻悦
　　后无便利患　　莫见秽恶者
　　譬如五河流　　昼夜无休息
　　此德亦如斯　　终得升梵天

　　于时座中有一比丘。名曰听聪。闻法欣悦。即从坐起。为佛作礼。长跪叉手。白世尊曰。佛教真谛。洪润无量。所以者何。我念宿命无数世时。生波罗奈国。为长者子。于大道边。作小精舍。床卧浆粮。供给众僧。行路顿乏。亦得止息。缘此功德。命终生天为天帝释。下生世间为转轮圣王。各三十六反。典领天人。足下生毛。蹑虚而游。九十一劫。食福自然。今值世尊。顾临众生。蠲我愚浊。安以净慧。生死栽枯。号曰真人。福报诚谛。其为然矣。尔时听聪。以偈颂曰。
　　惟念过去世　　供养为轻微
　　蒙报历遐劫　　余福值天师
　　净慧断生死　　痴爱情无遗
　　佛恩流无穷　　是故重自归

　　于时听聪。礼已还坐。复有一比丘。名曰波拘卢。从座而起。整服作礼。长跪叉手。白世尊曰。我念宿命。生拘夷那竭国。为长者子。时世无佛。众僧教化。大会说法。我往听经。闻法欢喜。持一药果。名呵梨勒。奉上众僧。缘此果报。命终升天。下生世间。恒处尊贵。端正雄杰。与众超绝。九十一劫。未曾有病。余福值佛。光导痴冥。授我法药。逮得应真。力能移山。慧能消恶。善哉福报。为真谛矣。尔时波拘卢。以偈颂曰。
　　慈泽润枯槁　　德勋济苦患
　　一果之善本　　享福迄今存
　　佛垂真谛义　　蒙教超出渊
　　圣众祐无极　　稽首上福田

　　于时波拘卢。礼已还坐。复有一比丘。名曰须陀耶。即从座起。整服作礼。长跪叉手。白世尊曰。我自惟念先世之时。生维耶离国。为小家子。时世无佛。众僧行教化。我时持酪。入市欲卖。值遇众僧。大会讲法。过而立听。法言微妙。闻之欢悦。即举瓶酪。布施众僧。众僧咒愿。益怀欣踊。缘此福报。寿终生天。下生世间。财富无限。九十一劫。豪尊荣贵。末后余愆。生于世间。母妊数月。得病命终。埋母冢中。月满乃生。冢中七年。饮死母乳。用自济活。微福值佛。开阐明法。超度死地。逮得应真。谛哉罪福。诚如佛教。尔时须陀耶。以偈颂曰。
　　前为小家子　　卖酪以自存
　　欣踊施微薄　　得离三苦患
　　虽罪冢中生　　饮乳活七年
　　因缘得解脱　　归命圣福田

　　于时须陀耶。礼已还坐。复有一比丘。名曰阿难。即从座起。整服作礼。长跪叉手。白世尊曰。我念宿命生罗阅只国。为庶民子。身生恶疮。治之不差。有亲友道人。来语我言。当浴众僧。取其浴水。以用洗疮。便可除愈。又可得福。我即欢喜。往到寺中。加敬至心。更作新井。香油浴具。洗浴众僧。以汁洗疮。寻蒙除愈。从此因缘。所生端正。金色晃昱。不受尘垢。九十一劫。常得净福僧祐广远。今复值佛。心垢消灭。逮得应真。阿难于佛前。以偈颂曰。
　　圣众为良医　　救济苦恼患
　　洗浴施清净　　疮愈蒙得安
　　所生常端正　　殊异紫金颜
　　德润无崖限　　归命良福田

　　阿难。礼已还坐。尔时座中有一比丘尼。名曰奈女。即从座起。整服作礼。长跪叉手。白佛言。我念先世。生波罗奈国。为贫女人。时世有佛。名曰迦叶。时与大众。围绕说法。我时在座。闻经欢喜。意欲布施。顾无所有。自惟贫贱。心用悲感。诣他园圃。乞求果蓏。当以施佛。时得一奈。大而香好。擎一盂水并奈一枚。奉迦叶佛及诸众僧。佛知至意。咒愿受之。分布水奈。一切周普。缘此福祚。寿尽生天。得为天后。下生世间。不由胞胎。九十一劫。生奈华中。端正鲜净。常识宿命。今值世尊。开示道眼。尔时奈女。以偈颂曰。
　　三尊慈润普　　慧度无男女
　　水果施弘报　　缘得离众苦
　　在世生华中　　上则为天后
　　自归圣众祐　　福田最深厚

　　比丘尼奈女。礼已还坐。于时天帝即从座起。为佛作礼。白世尊曰。我先世时。生拘留大国。为长者子。青衣抱行入城游观。值遇众僧。街巷分卫。时见人民。施者甚多。即自念言。愿得财宝。布施众僧。不亦快乎。即解珠璎。布施众僧。同心咒愿。欢喜而去。从此因缘。寿终即生忉利天上。为天帝释。九十一劫。永离八难。于时天帝。以偈颂曰。
　　德高无过者　　开福塞祸元
　　圣众神定力　　童幼发欢喜
　　效众悦意施　　迁神典二天
　　自归世最厚　　世世愿奉尊

　　佛告天帝及诸大众。听我所说。宿命所行。昔我前世。于波罗奈国。近大道边。安施圊厕。国中人民。得轻安者。莫不感义。缘此功德。所生净洁。累劫行道。秽染不污。功祚大备。自致成佛。金体光耀。尘水不著。食自消化。无便利之患。于是世尊。以偈颂曰。
　　忍秽修福事　　我人所不污
　　造厕施便利　　烦重得轻安
　　此德除贡高　　因解生死缘
　　进登成佛道　　空净巍巍尊

　　佛告天帝。九十六种道。佛道最尊。九十六种法。佛法最真。九十六种僧。佛僧最正。所以者何。如来从阿僧祇劫。发愿诚谛。殒命积德。誓为众生。国财妻子。头目血肉。以用布施。无恋爱之心。心若虚空。无所不覆。六度四等。众善普备。德慧成满。乃得为佛。身色紫金。相好无比。去来现在。无不照达。三界尊天。莫能及者。言信德重。震动天地。其有众生。发一敬心向如来者。胜获大千世界之珍宝矣。说三十七品。十二部经。分别罪福。言皆至诚。开三乘教。各得奉行。闻者欢喜。乐作沙门。信佛行法。志尚清高。众僧之中。有四双八辈。十二贤者。舍世贪诤。导世开福。天人路通。众僧之由矣。是为最尊无上之道。诸佛菩萨。缘觉应真皆从中出。教化一切。度脱群生。佛说是时。天帝释众。皆发无上正真道意。不可计人得法眼净。于是阿难。长跪叉手。白佛言。此名何经。云何奉持。佛告阿难。是经名曰诸德福田。常奉持之。明宣经道。莫令缺减。佛说经已。天帝释众。一切众会。莫不欢喜。作礼而去。

　　　　佛说诸德福田经


