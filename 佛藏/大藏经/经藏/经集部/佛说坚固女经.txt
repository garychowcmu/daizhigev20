  佛说坚固女经
                        　　隋 那连提耶舍译

                        
        　      


　　佛说坚固女经

　　　　隋北印度三藏那连提耶舍译
　　如是我闻。一时佛在都娑罗国舍婆提城祇树给孤独园。尔时佛告诸比丘。汝今谛听。当为汝说。若有女人欲发阿耨多罗三藐三菩提心者。先当作如是念。一切女人所有谄曲嫉妒贪嗔邪伪一切恶事。以发阿耨多罗三藐三菩提心因缘故。于未来世更不复生。以是义故诸女人等。必定须发阿耨多罗三藐三菩提心。佛说是语时众中有一优婆夷。名曰坚固。即从坐起整理衣服。合十指掌而白佛言。世尊。我今为欲利益一切众生故。为欲施一切众生安乐故。为欲怜愍一切世界众生故。为欲度脱一切天人故。发阿耨多罗三藐三菩提心。世尊。我于过去无始生死未来无际流转不生怖畏。但为不断佛种故。不断如来种故。不断一切智种故。发阿耨多罗三藐三菩提心修菩萨行。世尊。我今为欲安隐一切众生故。发菩提心无救护者为作救护故。无亲友者为作亲友故。无归依者为作归依故。无舍宅者为作舍宅故。是时长老舍利弗。在大众中作如是念。此坚固妹。为与一切众生作亲友故。发阿耨多罗三藐三菩提心。以是发心因缘故。世间则有声闻辟支佛。作是念已即告女言。妹汝以发菩提心故。于未来世得见声闻辟支佛。是时坚固女白舍利弗言。我从昔来流转生死。未曾得发如是菩提之心。今始得发我今获大善利。善得人身善得寿命。于过去世遇善知识。未曾一念发声闻辟支佛心。以是因缘。今复能为一切众生。发阿耨多罗三藐三菩提心。尔时舍利弗告坚固女言。汝今善得利益。善得人身善得寿命。乃能发阿耨多罗三藐三菩提心。如汝所说应如说行。时坚固女即白大德舍利弗言。如我所说我必定修行。尔时舍利弗复问坚固女言。云何菩萨如说修行。女言。舍利弗。菩萨不乐声闻地。不乐辟支佛地。但乐如来身如来地一切智地。如是大德舍利弗。是名菩萨摩诃萨如说修行。复次大德舍利弗。菩萨摩诃萨若布施时。愿得阿耨多罗三藐三菩提。不求声闻辟支佛地。若持戒若忍辱若精进若禅定若修智慧时。愿求阿耨多罗三藐三菩提。不求声闻辟支佛地。是名菩萨摩诃萨如说修行。舍利弗语坚固女言。如说修行者得何利益。当为我说。时坚固女闻此语已白舍利弗言。何者是利汝欲得见。舍利弗言。妹欲见发阿耨多罗三藐三菩提心利益。女言。彼心相如幻云何见有利益。舍利弗言。若汝有智慧者。即于此身能尽苦得阿罗汉。若汝此身不能尽苦得阿罗汉者。汝之智慧即为大错。女言。大德舍利弗。若我此身得阿罗汉者。我之智慧即是颠倒。以我此身不取阿罗汉故。于当来世得阿耨多罗三藐三菩提。是故当知我之智慧不名颠倒。时舍利弗谓坚固女言。汝经几时当得阿耨多罗三藐三菩提。女言。大德舍利弗。我非佛非阿罗汉。不知几时得阿耨多罗三藐三菩提。如舍利弗今得阿罗汉无漏智慧。应知我几时当得阿耨多罗三藐三菩提。舍利弗言。我无智慧。不知汝几时当得阿耨多罗三藐三菩提。女言。我愿生生世世。不用如舍利弗智慧从他而解从他生信。我愿得如来应正遍知智慧自知自觉。尔时富楼那弥多罗尼子作是念。我等住小乘地得小智慧。若见如来智乃知我等所得智慧。最为狭劣住小地小智慧。尔时大德舍利弗心念。我等虽得阿罗汉果。不能广利益众生为大丈夫事。唯有大丈夫具丈夫法者。能多利益无量众生。如坚固女。为自利益及利益一切众生故。发阿耨多罗三藐三菩提心。作是念已即问女言。阿耨多罗三藐三菩提者名为何法。坚固女言。大德舍利弗。阿耨多罗三藐三菩提者。一切法中最上最胜更无过者。是名阿耨多罗三藐三菩提。复次舍利弗。所言阿耨多罗三藐三菩提者。我不见彼法为阿耨多罗三藐三菩提。舍利弗言。若不见有法名阿耨多罗三藐三菩提者。汝云何发菩提心欲觉菩提。女言。欲令行邪道众生住正道故。我发阿耨多罗三藐三菩提心。舍利弗。闻此语已又问女言。佛得阿耨多罗三藐三菩提时。不见法不见道不见果。汝见何利益欲觉菩提。女闻是已。语舍利弗言。如是我得阿耨多罗三藐三菩提时。国土中所有弟子。如舍利弗目犍连等。见此事故我欲觉无上菩提。舍利弗言。妹不可得法中云何欲觉。女言。如是如是。舍利弗。我正欲觉此不可得法。不可得法非得非不得故。以是故我欲觉阿耨多罗三藐三菩提。觉阿耨多罗三藐三菩提已转大法轮。转法轮时。令三千大千世界众生普得闻知。尔时舍利弗问坚固妹言。我云何知汝当来得阿耨多罗三藐三菩提转大法轮时。其声遍满三千大千世界。时坚固女即以右足大指按地。应时三千大千世界地大震动。唯舍利弗所坐之处其地不动。时舍利弗作是念。今此女人作大神通。乃能令此三千大千世界地皆震动。何故唯我坐处其地不动为是佛力为是我力。尔时世尊知舍利弗心生念已。告舍利弗言。于此地中乃往过去有千女人同号坚固。皆于汝所坐处发阿耨多罗三藐三菩提心。现大神通受菩提记。于未来世弥勒出时。亦于此处有千女人同号坚固。发阿耨多罗三藐三菩提心。现大神力受菩提记。当得作佛号胜坚固如来应正遍知。时坚固女白佛言。世尊。若佛菩提。非过去得。非现在得。非未来得者。云何世尊说有过去现在未来三世诸佛。
　　佛言。如是如是。佛非过去得。非现在得。非未来得。所以说有过去未来现在诸佛者。此但假名说有三世。非谓诸佛有去来今。尔时坚固女白佛言。世尊。以此法自觉自知。不从地闻因缘故。须发阿耨多罗三藐三菩提心。佛言。善哉善哉。能如是知。未来当得阿耨多罗三藐三菩提。女言。世尊。无有见如是法不得菩提者。是故我今必定当得阿耨多罗三藐三菩提。佛言。妹汝未来世教化众生耶。女言。世尊。无有见如是法不教化者。是故我今必定当能教化众生。佛言。汝于来世作大导师耶。女言。世尊。无有见如是法不作导师。是故我今必定当得作大导师。尔时天帝释。持曼陀罗花于佛前立。以所持花与坚固女。作如是言。汝持此花以散佛上。时坚固女。受此花已以散佛上。以佛神力住于虚空。尔时世尊即便微笑。诸佛法尔若微笑时。青黄赤白紫颇梨色。种种杂光从口中出。其光遍照至乎梵天。还至佛所绕佛三匝。还从顶入。尔时阿难白佛言。世尊。诸佛非以无事及小因缘而便微笑。何因缘故如是微笑。佛告阿难。汝见此坚固女不。是女于此命终。舍女人身得成男子。于星宿劫中得阿耨多罗三藐三菩提。号曰普见如来应供正遍知。其普见佛初会说法。有二十百千万亿人。得尽诸漏弃舍重担证阿罗汉。第二说法。有一十五百千万亿人得阿罗汉。第三说法。有一十百千万亿人得阿罗汉。从是已后无量百千万亿那由他众得阿罗汉果。如是阿难陀。彼普见如来刹土之中。无有地狱饿鬼畜生。其国众生悉皆成就十善业道。不修商贾农作。其佛国土有无量功德。是故若有善男子善女人。发阿耨多罗三藐三菩提心者。于彼人所不应起轻慢心。唯有如来明知此事。非余声闻辟支佛等所能了知。是故阿难。若有爱乐我者尊重我者。不应于菩萨所生轻蔑心。佛说此法已。长老阿难。大德舍利弗。坚固优婆夷及一切天人等。闻佛说法皆大欢喜。

　　佛说坚固女经


