  佛说金光王童子经
                        　　宋 法贤译

                        
        　      


　　佛说金光王童子经

　　　　西天译经三藏朝散大夫试鸿胪少卿明教大师臣法贤奉　诏译
　　如是我闻。一时佛在迦毗罗城你也(二合)誐噜驮林精舍。时释族中有一童子名金光王。色相端严身肢圆满。光明晃耀由如日月。聪明殊异俊利过人。尊重自然精勤匪励。师友耆耄用律其心。富有一切异宝珍玩。虽常受用而不贪著与自眷属嫔嫱伎女千五百人。常处宫中受其快乐。时彼童子忽于一日闻人说言。世尊往昔为见三界轮回苦恼。舍轮王位出家苦行佛道圆满。坐于树下降四种魔证无上觉。童子闻已心大欢喜。即将眷属及与侍从。前后围绕往诣佛所。望精舍门除去憍慢。与诸眷属徒步趋进。既至佛所合掌顶礼而叹佛曰。如来之身由如金山。复如宝幢众宝严饰面如秋月圆满清净。三十二相八十种好。光明远照由如千日。尊贵吉祥大智精进。具大功德福慧双备。知一切法断一切疑。具一切智为人天师。是三界父救诸有情。现于世间见者欢喜。是时童子作此赞已。旋绕三匝礼佛双足。却坐一面欲闻妙法。又复起心。我生王宫有斯福报。具大力势因果云何。尔时世尊知金光童子心中所念。及在会众愿欲闻法。便为广说十二因缘及四圣谛。初中后善言辞巧妙。其义深远纯一无杂。具足清白梵行之相。演是法已。复说金光童子本生因果报应之事。谓童子曰。往昔过去九十一劫有毗婆尸如来应供正遍知明行足善逝世间解无上士调御丈夫天人师佛世尊出于世间。说法教化利乐众生。作佛事已即趣涅盘。时有一人种田为业。虽复勤苦而常不足。然于众善好乐修习。于身口分减积财贿。作毗婆尸像以用供养。所获果报我今说之。诸苾刍。彼田业人所获之福于百千生为转轮圣王王四天下。乘空飞行具足七宝。得大自在身放光明。生生之中受最上乐。受此福已。又生六欲天中为彼天主。经百千生受大快乐。又百千生为梵天王。百千生为净光天主。百千生为四无色界主。于如是时受天妙乐。后降人间生刹帝利婆罗门毗舍之族。常处王位得大自在。诸苾刍。今此童子从天界来。又生王宫。先作福业无能侵损。亦无堕落。后获无漏证于寂灭。诸苾刍。其造像人即金光童子是。所有因果我已说之。又复有人。或以玻胝迦宝或末尼宝。或金或银或鍮或铜。乃至木石或象牙等。铸写雕镂作佛形像。或有舍利或无舍利。或短或长或大或小。乃至香泥印作佛像。且致如是造像果报。诸苾刍。若有善男子善女人。以所造像随得一种志心清净。以妙香水如法沐浴。所获功德我今说之。是善男子善女人舍身受身常于刹帝利婆罗门毗舍首陀上族中生。福德圆满人相具足得宿命智获善眷属。至于奴婢车马珍宝财物。一切受用无不具足。一切众生为依为主。见者欢喜言皆随顺。诸佛菩萨辟支佛阿罗汉恒常忆念。凡所愿求一切皆得诸苾刍。是人福蕴尚不能喻何况造像。至于嫉妒憎爱贪嗔痴等。一切烦恼速得解脱。渐渐修行证无上觉。尔时世尊重说偈言。
　　我于灭度后　　若男若女等
　　用众宝造像　　妙香水沐浴
　　又以适悦华　　志心而供养
　　于后生生中　　感得端严报
　　一切诸众生　　瞻仰而无足
　　获种种果报　　尊贵及快乐
　　以此余善业　　远离诸烦恼
　　痴暗云翳除　　如月住虚空
　　后复承胜力　　往生于天界
　　作天之主宰　　百劫受快乐
　　于彼寿命尽　　下生为轮王
　　色相如天身　　福德而殊胜
　　七宝恒随逐　　有神通自在
　　巡游四洲境　　一切得随心
　　后入于圣道　　乃至证涅盘
　　又复有众生　　得遇于佛塔
　　中有设利罗　　细与微尘等
　　是人心欢喜　　作种种供养
　　当获大福聚　　如前等无异
　　如来变化身　　普遍于三界
　　是人供养福　　所感诸果报
　　乃至得名称　　亦遍于十方
　　身色如真金　　光明恒晃耀
　　于天上人间　　受无量快乐

　　尔时金光童子闻佛广说微妙法已。及闻往昔因缘果报。乃于眷属心无恋著。厌离富贵弃舍快乐。于正法中求欲出家。佛即应时度为沙门。寻便证得阿罗汉果。所将眷属亦于坐中皆证道果。
　　佛说是经已。金光童子并诸眷属及在会众。欢喜信受礼佛而退。

　　佛说金光王童子经


