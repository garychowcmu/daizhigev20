  合部金光明经
　　隋 宝贵合




　　　　合部金光明经序

　　金光明经者。教穷满字。金鼓击于梦中。理极真空。宝塔踊于地上。三身果备。酬昔报之无亏。十地因圆。显曩修之具足。所以经王之号。得称于斯。将知能弘赞人。其位难量者也。
　　大兴善寺沙门释宝贵者。即近周世道安神足。伏膺明匠。寔曰良才。玩阅群经。未尝释手。可谓瞿昙身子。孔氏颜渊者焉。然贵睹昔晋朝沙门支敏度。合两支两竺一白五家首楞严五本。为一部作八卷。又合一支两竺三家维摩三本。为一部作五卷。今沙门僧就又合二谶罗什耶舍四家大集四本。为一部作六十卷。非止收涓添海。亦是聚芥培山。诸此合经文义宛具。斯既先哲遗踪。贵遂依承。以为规矩。而金光明。见有三本。初在凉世。有昙无谶。译为四卷。止十八品。其次周世。阇那崛多。译为五卷。成二十品。后逮梁世。真谛三藏。于建康译。三身分别。业障灭。陀罗尼最净地。依空满愿等四品。足前出没。为二十二品。其序果云。昙无谶法师。称金光明经。篇品阙漏。每寻文揣义。谓此说有征。而仇校无指。永怀寤寐。宝贵每叹。此经秘奥。后分云何。竟无嘱累旧虽三译。本疑未周。长想梵文。愿言逢遇。
　　大隋驭寓。新经即来。帝敕所司。相续翻译。至开皇十七年。法席小间。因劝请。
　　北天竺揵陀罗国三藏法师。此云志德。重寻后本。果有嘱累品。复得银主陀罗尼品。故知法典源散。派别条分。承注末流。理难全具。赖三藏法师。慧性冲明。学业优远。内外经论。多所博通。在京大兴善寺。即为翻译。并前先出。合二十四品。写为八卷。学士成都费长房笔受。通梵沙门日严寺释彦琮校练。宝珠既足。欣跃载深。愿此法灯。传之永劫。

　　　　合部金光明经



　　序品第一

　　　　隋沙门释宝贵合北凉三藏昙无谶译
　　如是我闻。一时佛在王舍大城耆阇崛山。是时如来游于无量甚深法性诸佛行处。过诸菩萨所行清净。是金光明诸经之王。若有闻者。则能思惟无上微妙甚深之义。如是经典。常为四方四佛世尊之所护持。
　　东方阿閦　　南方宝相　　西无量寿
　　北微妙声

　　我今当说忏悔等法。所生功德为无有上。能坏诸苦尽不善业。
　　一切种智　　而为根本　　无量功德
　　之所庄严　　灭除诸苦　　与无量乐
　　诸根不具　　寿命损减　　贫穷困苦
　　诸天舍离　　亲厚斗讼　　王法所加
　　各各忿诤　　财物损耗　　愁忧恐怖
　　恶星灾异　　众邪蛊道　　变怪相续
　　卧见恶梦　　昼则愁恼　　当净洗浴
　　听是经典　　至心清净　　著净洁衣
　　专听是经　　甚深行处　　是经威德
　　能悉消除　　如是诸恶　　令其寂灭
　　护世四王　　将诸官属　　并及无量
　　夜叉之众　　悉来拥护　　是持经典
　　大辩天神　　尼连河神　　鬼子母神
　　地神坚牢　　大梵尊天　　三十三天
　　大神龙王　　紧那罗王　　迦楼罗王
　　阿修罗王　　与其眷属　　悉共至彼
　　拥护是人　　昼夜不离　　我今所说
　　诸佛世尊　　甚深秘密　　微妙行处
　　亿百千劫　　甚难得值　　若得闻经
　　若为他说　　若心随喜　　若设供养
　　如是之人　　于无量劫　　常为诸天
　　八部所敬　　如是修行　　生功德者
　　得不思议　　无量福聚　　亦为十方
　　诸佛世尊　　深行菩萨　　之所护持
　　著净衣服　　以上妙香　　慈心供养
　　常不远离　　身意清净　　无有垢秽
　　欢喜悦豫　　深乐是典　　若得听闻
　　当知善得　　人身人道　　及以正命
　　若闻忏悔　　执持在心　　是上善根
　　诸佛所赞

　　　　金光明经寿量品第二

　　尔时王舍城中有菩萨摩诃萨。名曰信相。已曾供养过去无量亿那由他百千诸佛种诸善根。是信相菩萨作是思惟。何因何缘。释迦如来寿命短促方八十年。复更念言。如佛所说有二因缘寿命得长。何等为二。一者不杀。二者施食。而我世尊。于无量百千亿那由他阿僧祇劫。修不杀戒具足十善。饮食惠施不可限量。乃至己身骨髓血肉。充足饱满饥饿众生。况余饮食。大士如是至心念佛。思是义时其室自然广博。严事。天绀琉璃种种众宝。杂厕间错以成其地。犹如如来所居净土。有妙香气过诸天香。烟云垂布遍满其室。其室四面各有四宝上妙高座自然而出。纯以天衣而为敷具。是妙座上各有诸佛。所受用华众宝合成。于莲华上有四如来。
　　东方名阿閦　　南方名宝相
　　西方无量寿　　北方微妙声

　　是四如来自然而坐师子座上放大光明。照王舍城及此三千大千世界。乃至十方恒河沙等诸佛世界。雨诸天华作天伎乐。尔时三千大千世界所有众生。以佛神力受天快乐。诸根不具即得具足。举要言之。一切世间所有利益。未曾有事悉具出现。
　　尔时信相菩萨。见是诸佛及希有事欢喜踊跃。恭敬合掌向诸世尊。至心念佛作是思惟释迦如来无量功德。唯寿命中心生疑惑。云何如来寿命如是方八十年。
　　尔时四佛以正遍知告信相菩萨。善男子。汝今不应思量如来寿命短促。何以故。善男子。我等不见诸天世人魔众梵众沙门婆罗门人及非人有能思算如来寿量知其齐限。惟除如来。时四如来将欲宣畅释迦文佛所得寿命。欲色界天诸龙鬼神乾闼婆阿修罗迦楼罗紧那罗摩睺罗伽。及无量百千亿那由他菩萨摩诃萨。以佛神力悉来聚集信相菩萨摩诃萨室。尔时四佛于大众中。略以偈喻说释迦如来所得寿量。而作颂曰。
　　一切诸水　　可知几渧　　无有能数
　　释尊寿命　　诸须弥山　　可知斤两
　　无有能量　　释尊寿命　　一切大地
　　可知尘数　　无有能算　　释尊寿命
　　虚空分界　　尚可尽边　　无有能计
　　释尊寿命　　不可计劫　　亿百千万
　　佛寿如是　　无量无边　　以是因缘
　　故说二缘　　不害物命　　施食无量
　　是故大士　　寿不可计　　无量无边
　　亦无齐限　　是故汝今　　不应于佛
　　无量寿命　　而生疑惑(自下五行丹本无)

　　尔时信相菩萨摩诃萨。闻是四佛宣说如来寿命无量。深心信解欢喜踊跃。说是如来寿命品时。无量无边阿僧祇众生。发阿耨多罗三藐三菩提心。时四如来忽然不现(下崛多译补)。
　　尔时信相菩萨。彼诸佛边闻说释迦牟尼世尊寿量已。白彼诸佛言。诸世尊。云何彼释迦牟尼如来。显示如是短少寿量。如是语已。彼诸世尊告信相菩萨言。然彼释迦牟尼如来。五浊世时出现于世寿百岁生中。于下信解众生。少善根众生。我见众生见命见。养育富伽罗见邪见。我我所执著等中。为利益诸凡夫众生。及外道尼乾陀。波梨婆阇迦等故。世尊释迦牟尼如来。显示如是短少寿量成熟众生。善男子。然彼释迦牟尼如来。显示如是短少寿量。彼等众生。若知如来入涅槃已。发生苦想希有想未曾有想忧愁想。速当受如是等修多罗。当持读诵。当不毁谤。是故如来显示如是短少寿量。彼等众生若见如来不入涅槃。不生希有想忧愁想未曾有想。彼当不受如来所说诸修多罗。亦当不持读诵。所以者何。谓常见故。善男子。譬如有一丈夫。父母多有钱财果报。然彼丈夫诸子知财聚已。不生希有想未曾有想。所以者何。谓多果报故。善男子。如是如是。彼等众生。若知如来不入涅槃已。不生希有想未曾有想难得想。所以者何。谓常见故。善男子。譬如有一丈夫。父母贫穷少有果报。彼等或诣王及王大臣家中。彼于彼处见满仓库种种众宝。彼于彼处得希有行得未曾有想。当生难得想。亦为彼财聚故。勤劬发精进意。欲得彼财聚故。所以者何。谓少果报故。善男子。如是如是。彼等众生若见如来已入涅槃。当得希有得未曾有当生苦想。于无量时诸佛世尊乃出于世。譬如优昙婆罗华于无量时乃出于世。如是如是。诸佛世尊于无量时乃当出世。彼等众生得希有行。得未曾有当得踊跃。彼等见如来已则当信向。若闻如来实语言时。当受如是等修多罗当不违竞。善男子。以是义故。如来不久住世速当涅槃。善男子。诸佛世尊如是方便善巧成熟众生。尔时彼等诸佛世尊隐没不现。
　　尔时信相菩萨与无量百千菩萨。及无量俱致那由多百千众生。诣耆阇崛山释迦牟尼如来正遍知所。到已顶礼佛足却住一面。住一面已信相菩萨摩诃萨。白佛如上所说诸事。乃至彼等诸佛世尊。诣耆阇崛山释迦牟尼如来所。到已各各随方。各各于座而坐。尔时彼等诸佛世尊。各各告侍者菩萨言。汝善男子。去诣释迦牟尼如来所。到已为我等问讯。少病轻起气力安乐行不。复作是言。善哉释迦牟尼如来。今欲说金光明法本。我等当随喜。
　　尔时彼等诸菩萨摩诃萨。诣释迦牟尼如来所到已顶礼释迦牟尼如来足。礼已却住一面。住一面已彼等诸菩萨摩诃萨白佛言。世尊。四方四佛世尊问讯。世尊。少病轻起气力安乐行不。复作是言。善哉世尊。愿说金光明修多罗法本。为诸众生利益安乐故。乃至除灭饥俭等故。
　　尔时世尊释迦牟尼如来。赞诸菩萨众言。善哉善哉。善男子。汝等乃能为诸众生劝请如来。尔时世尊而说偈言。
　　我不离此山　　常说此经宝
　　成熟众生故　　示现般涅槃
　　凡夫染著见　　不信我所说
　　彼等成熟故　　我现般涅槃

　　是时大会有婆罗门。姓憍陈如。名曰圣记。在于众中谛心安坐。无量百千婆罗门众。前后围绕而共恭敬供养如来。闻佛世尊寿命八十应般涅槃涕泪悲泣。与于百千婆罗门众。俱从坐起顶礼佛足白言。世尊。若佛如来怜愍利益一切众生。大慈大悲欲令皆悉得大安乐。为众生作真实父母。最上无等及无等等。为世间作归依覆护。令诸众生快乐清凉。如净满月作大光明。如日照于优陀延山。若佛世尊等观众生如罗睺罗。愿佛为我施一恩德。是时如来默然不答。于此会中有栗车毗国王童子。名曰一切众生喜见。在大众中具足辞辩善能问答。是时王子承佛神力。语婆罗门憍陈如言。大婆罗门。汝于世尊求何恩德。我能为汝施如意恩。婆罗门言。善哉王子。我等愿欲恭敬供养世尊之身。是故欲得如来舍利是芥子许。所以者何。如我所闻若善男子及善女人。恭敬供养如来舍利。六天帝主富贵安乐必得无穷。是时王子即便答言。大婆罗门。汝一心听。若欲愿求无量功德及六天报。此金光明诸经之王。难思难解福报无穷。声闻缘觉所不能知。此经摄持如是功德。无边福报不可思议。我今为汝略说之耳。婆罗门言。善哉王子。如是金光明微妙经典功德无边难解难觉。乃至如此不可思议。我等边国婆罗门等作如此说。若善男子及善女人。得佛舍利如芥子许置小塔中。暂时礼拜恭敬供养功德无边。是人命终作六天主。受上妙乐不可穷尽。汝今云何而不愿乐供养舍利求此报耶。如是王子。以是因缘我今从佛欲求一恩。
　　是时王子即以偈答婆罗门言。
　　设河驶流中　　可生拘物华
　　世尊身舍利　　毕竟不可有
　　假使乌赤色　　拘枳罗白形
　　世尊真实身　　不可成舍利
　　设使阎浮树　　能生多罗果
　　佉受罗树等　　转生庵罗实
　　如来身无灭　　不可生舍利
　　设使龟毛等　　可以为衣裳
　　佛身非虚妄　　终无有舍利
　　假令蚊蚋脚　　可以作城楼
　　如来寂静身　　无有舍利事
　　假令水蛭虫　　口中生白齿
　　如来解脱身　　终无系缚色
　　兔角为梯橙　　从地得升天
　　邪思惟舍利　　功德无是处
　　鼠登兔角梯　　蚀月除修罗
　　依舍利尽惑　　解脱无是处
　　如蝇大醉酒　　不能造窠穴
　　于佛无正行　　不能至三乘
　　如驴但饱食　　终无有伎能
　　歌舞令他乐　　凡夫二乘等
　　能说及能行　　自他无是处
　　假使乌与鸱　　同时一树栖
　　和合相爱念　　如来真实体
　　舍利虚妄身　　俱有无是处
　　如波罗奈叶　　不能遮风雨
　　于佛起虚妄　　生死终不灭
　　如海大舶船　　具足诸财宝
　　新生女人力　　执持无是处
　　法身无边际　　不净地烦恼
　　不能摄如来　　其义亦如是
　　譬如诸鸟雀　　不能衔香山
　　烦恼依法身　　不为烦恼动
　　如是如来身　　甚深难思量
　　若不如法观　　所愿不成就

　　时婆罗门闻此义已。即便说偈答王子言。
　　善哉善哉　　汝真佛子　　大吉祥人
　　善巧方便　　于理不动　　已获正记
　　王子听我　　今次第说　　度世依处
　　佛德难思　　如来境界　　无能知者
　　一切诸佛　　不与他共　　一切诸佛
　　本来寂静　　一切诸佛　　所修行同
　　一切诸佛　　后际常住　　一切诸佛
　　同共一体　　如是等义　　是如来法
　　如来真身　　非所造作　　所以者何
　　诸佛无生　　金刚不毁　　内外无碍
　　示现身相　　随化众生　　如来大仙
　　无有色像　　如是身者　　非于血肉
　　云何而得　　有于舍利　　为化众生
　　方便示现　　一切正觉　　真法为身
　　法界清净　　是名如来　　王子当知
　　佛身如是　　如如来说　　如是之义
　　我已闻知　　为请如来　　广演分别
　　真实之义　　故求舍利　　开方便门

　　是时会中三万二千天子。闻说如来如是甚深寿量义已。一切皆于无上菩提。发坚固心欢喜踊跃。异口同音说偈赞言。
　　一切如来　　不般涅槃　　一切诸佛
　　身无破坏　　但为成熟　　诸众生故
　　方便胜智　　示现涅槃　　前际如来
　　不可思议　　后际如来　　常无破坏
　　中际如来　　种种庄严　　众生法界
　　皆为利他

　　是时信相菩萨从诸如来及二大士。闻说释迦寿命义已。得满所愿心无疑惑。踊跃欢喜身心快乐内外遍满。
　　尔时复有无量阿僧祇等诸众生类闻说是义。于无上道皆得发心。时四如来忽然不现。是大会中惟释迦在。

　　　　金光明经三身分别品第三

　　　　梁三藏真谛译
　　尔时虚空藏菩萨摩诃萨。在大众中从座而起。偏袒右肩右膝著地。合掌恭敬顶礼佛足。以上微妙金宝之华宝幢幡盖悉以供养。而白佛言。世尊。云何菩萨摩诃萨于诸如来如法正修行。
　　佛言。善男子。谛听谛听善思念之。吾当为汝分别解说。善男子。菩萨摩诃萨。一切如来有三种身。菩萨摩诃萨皆应当知。何者为三。一者化身。二者应身。三者法身。如是三身摄受阿耨多罗三藐三菩提。
　　云何菩萨了别化身。善男子。如来昔在修行地中。为一切众生修种种法。是诸修法至修行满。修行力故而得自在。自在力故随众生心。随众生行。随众生界。多种了别不待时不过时。处所相应。时相应。行相应。说法相应。现种种身。是名化身。
　　善男子。是诸佛如来。为诸菩萨得通达故说于真谛。为通达生死涅槃一味故。身见众生怖畏欢喜故。为无边佛法而作本故。如来相应如如如如智愿力故。是身得现具足三十二相八十种好项背圆光。是名应身。
　　善男子。云何菩萨摩诃萨了别法身。为欲灭除一切诸烦恼等障。为欲具足一切诸善法故。惟有如如如如智。是名法身。前二种身是假名有。是第三身名为真有。为前二身而作本故。何以故。离法如如。离无分别智。一切诸佛无有别法。何以故。一切诸佛智慧具足故。一切烦恼究竟灭尽故。得清净佛地故。是故法如如如如智。摄一切佛法故。
　　复次善男子。一切诸佛利益自他至于究竟。自利益者是法如如。利益他者是如如智。于自他利益处。而得自在种种无边用故。是故分别佛法无量无边种种故。善男子。譬如依妄想思惟。说种种烦恼。说种种业。说种种果报。依如是法如如如如智。说种种佛法。说种种缘觉法。说种种声闻法。依法如如。依如如智。一切佛法得自在成就。是为第一不可思议。譬如画空作庄严具亦难思议。如是于法如如如如智。摄成佛法亦难思议。
　　善男子。云何法如如如如智。二种无分别而得自在事。善男子。譬如如来已般涅槃。愿自在故种种事未尽。故如是法。如如如如智。而得自在事。
　　复次菩萨摩诃萨入无心定。依前愿力从禅定起事。如是二法无有分别得自在事故。善男子。譬如日月无有分别。亦如水镜无有分别。光明亦无分别。三种和合故得有影。如是法如如如如智。亦无分别。以愿自在故众生有感。故应化二身。如日月影和合出生。复次善男子。譬如无量无边水镜。依于光故空影得现种种异相。空者即是无相。
　　善男子。如是受化之众诸弟子等是法身影。以愿力故应于二身现种种相貌。于法身地无有异相。善男子。依此二身一切诸佛说有余涅槃。依法身者说无余涅槃。何以故。一切余究竟尽故。依此三身一切诸佛说无住处涅槃。何以故。为二身故不住涅槃。离于法身无有别佛。何故二身不住涅槃。二身假名不实念念灭不住故。数数出现以不定故。法身不尔。是故二身不住涅槃。法身者不二。是故不住于般涅槃。依三身故说无住涅槃。善男子。一切凡夫为三相故。有缚有障远离三身不至三身。何者为三。一者思惟分别相。二者依他起相。三者成就相。如是诸相不能解故不能灭故。不能净故。是故不得至于三身。如是三相能解能灭能净。是故诸佛具足三身。善男子。诸凡夫人未能拔除于三心故。远离三身不能至故。何者为三。一者起事心。二者依根本心。三者根本心。依诸伏道起事心尽。依法断道依根本心尽。依胜拔道根本心尽。起事心灭故得显化身。依根本心灭故得显应身。根本心灭故得至法身。是故一切如来具足三身。善男子。一切诸佛于第一身与诸佛同事。于第二身与诸佛同意。于第三身与诸佛同体。善男子。是初佛身随众生意。有多种故现种种相。是故说多。是第二佛身弟子一意。故现一相。是故说一。是第三佛身过一切种相。非执相境界。是故说名不一不二。善男子。是第一身。依于应身。是故得显。是诸应身依于法身。故得显现。是法身者是真实有。无依处故。善男子。如是三身以有义故而说于常。以有义故说于无常。化身者恒转法轮。处处如如方便相续不断故。是故说常。非是本故。具足之用不显现故。故说无常。应身者从无始生死相续不断。一切诸佛不共之法能摄持故。众生未尽。用亦不尽故。是故说常。非是本故。以具足用不显现故。故说无常。法身者非是行法。无有异异。是自本故犹如虚空。是故说常。善男子。离无分别智更无胜智。离法如如无胜境界。是法如如如如智。是二种如如如如不一不异。是故法身。慧清净故。灭清净故。是二清净。是故法身具足清净。复次善男子。分别有四种身。有化身非应身。有应身非化身。有化身亦应身。有非化身亦非应身。何者化身非应身。如来已般涅槃。以愿自在故。如是之身即是化身。何者应身非化身。是地前身。何者化身亦应身。住有余涅槃如来之身。何者非化身非应身。是如来法身。善男子。是法身者二无所有显现故。何者名为二无所有。于此法身相及相处。二皆是无。非有非无。非一非二。非数非非数。非明非闇。如是如如智。不见相及相处。不见非有非无。不见非一非异。不见非数非非数。不见非明非闇。是故境界清净智慧清净。不可分别无有中间。为灭道本故。于此法身显现如来。善男子。是身因缘境界处所。果依于本难思量故。若了义说是身即是大乘。是如来性。是如来藏。依于此身得发初心。修行中心而得显现。不退地心亦皆得现。一生补处心。金刚之心。如来之心。而悉显现。无量无边如来妙法皆悉显现。依此法身不可思议摩诃三昧而得显现。依此法身得现一切大智。是故二身依于三昧依于智慧而得显现。如此法身。依于自体说常说实。依大三昧故说于乐。依于大智故说清净。是故如来常住自在安乐清净。依大三昧一切禅定首楞严等。一切念处大法念等。大慈大悲。一切陀罗尼。一切六神通。一切自在。一切法平等摄受。如是佛法皆悉出现。依此大智佛大十力四无所畏四无碍辩。一百八十不共之法。一切希有不可思议法皆悉显现。譬如依如意宝珠出无量无边种种诸宝悉皆得现。如是依大三昧宝。依大智慧宝。出种种无量无边诸佛妙法之宝。善男子。如是法身三昧智慧。过一切相不著于相。不可分别非常非断。是名中道。虽有分别无体分别。虽有三数而无三体。不增不减犹如梦幻。亦无所执亦无能执。法体如如是解脱处。过死王境界。越生死闇。一切众生不能修行所不能至。一切诸佛菩萨之所住处。善男子。譬如有人愿欲得金处处求觅即见金矿。既得见已即便破矿。选择取金以内炉中。加以销治得清净金。随意回转作诸镮钏种种严具。虽复诸用金性不改。若善男子善女人。求胜解脱修行世善。得见如来及弟子众。得亲近已而白佛言。世尊。何者为善。何者不善。何者正修行。而得清净离于不净。诸佛如来及弟子众如是思惟。是善男子善女人。欲求清净欲听正法。如是知已即说正法。是善男子善女人。已闻正法正念忆持发心修行。得精进力破懒惰障。破懒惰障已灭除一切罪障。破罪障已于菩萨学处破无尊重障。破无尊重障已破掉悔心。破掉悔心已入于初地。依于初地拔利益障。拔利益障已得入二地。依于二地破不逼恼困苦障。破此障已入于三地。依此三地破心软净障。破心软净障已入于四地。依此四地破善方便障。破善方便障已入于五地。依此五地破见真俗障。破见真俗障已入于六地。依此六地破见行相障。破见行相障已入于七地。依此七地破不见灭相障。破不见灭相障已入于八地。依此八地破不见生相障。破不见生相障已入于九地。依此九地破六通障。破六通障已入于十地。依此十地破一切所知障。破一切所知障已拔除本心入如来地。如来地者为三种净故得极清净。何者为三。一者烦恼净。二者苦净。三者相净。譬如有金镕销炼治既烧打已无复尘垢。为显金体本清净故。是金清净不为无金。譬如水界澄渟清净无复秽浊。为显水性清净。不为无水。如是法身烦恼本起悉皆清净。是法身清净不为无体。譬如空中烟云尘雾皆悉已净。是空清净。不为无空。如是法身一切诸苦悉皆灭尽。故说清净。不为无体。譬如有人于卧寐中梦见大水流泛其身。运手动足逆流而上。以其心力不懈退故。从于此岸得至彼岸。梦既觉已。不见有水彼此之岸。生死妄想既灭尽已。是觉清净不为无觉。如是法界一切妄想不复更生。故说清净。不为无体说于清净。复次善男子。是法身者烦恼障清净故能现应身。业障清净故能现化身。智障清净故能现法身。譬如依空出电依电出光。如是依于法身故出应身。依于应身故出化身。是故性极清净摄受法身。智慧清净摄受应身。三昧清净摄受化身。是三清净是法如如。是不异如如。一味如如。解脱如如。究竟如如。是故诸佛体一不异。善男子。若有善男子善女人。说于如来是我大师。当知是善男子善女人。悉知悉见如来之身无有别身。善男子。是故于一切境界不正思惟悉除断故。而于此法无有二相无有分别。圣所修行于如如无二相法中以修行故。如是如是一切种障悉皆除灭。如如一切障灭。如是如是法如如如如智。最得清净。如如法界智慧清净。如是如是一切自在具足摄受故。得一切自在者一切诸障悉灭除故。一切种清净故。是如如智相。如是见者是名圣见。是则名为真实见佛。何以故。如如得见如如故。是故如来见一切如来。何以故。声闻缘觉已出三界。觅于真境不能知见。如是圣人所不知见。一切凡夫皆生疑惑。颠倒分别不能得度。譬如兔子欲度大海。何以故。不能通达法如如故。复次善男子。一切如来无分别心。于一切法得大自在。无碍清净智慧见故。是自境界不共他故。是故于无量无边阿僧祇劫不惜身命难行能行。为得此身。如此之身最上无比。是处最胜不可思议。过言说界。是方寂静过一切怖畏。善男子。如是知见如如。不生不老不死寿命无限。无有寝卧无有食。身心常在定无有散动。若于如来起诤讼心。则不能得见于如来。如来所说皆能利益。有听闻者皆蒙解脱。若有恶人恶象恶禽兽等不相逢值。于佛起业果报无边。一切如来无无记事。一切境界无欲知心。生死涅槃无有异心。如来所记无不决定。诸佛如来四威仪中无非智摄。一切诸法无有不为。慈悲所摄无有不为。利益一切诸众生者。
　　善男子。若有善男子善女人。于此金光明经听闻信解。不堕地狱饿鬼畜生阿修罗道。常生人天不为下劣。恒得亲近诸佛如来听受正法。常生诸佛清净国土。何以故。是甚深法得入于耳。是善男子。如来已见已记当得不退阿耨多罗三藐三菩提。是善男子。如是甚深之法得经于耳。当知是人不谤如来。不谤正法。不谤圣僧。一切众生未种善根令得种故。已种善根令增长成熟故。一切世界所有众生。皆悉能行六波罗蜜。
　　是时虚空藏菩萨。梵释四王诸天众等即从坐起。偏袒右肩合掌恭敬。顶礼佛足而白佛言。世尊。若有处处国土讲说是金光明微妙经典。于其国土四种利益。何者为四。一者国王军众强盛无诸怨敌。离于疾疫寿命修长。吉祥安乐正法兴隆。二者辅相大臣和悦无诤王所敬爱。三者沙门婆罗门及国邑人民。修行正法多所利益。年命长远富逸安乐。于诸福田悉得修立。四者三时之中四大调适。是诸人天增加守护。慈悲平等心无伤害。令一切众生诚心归仰。皆悉修行菩提之行。如是四种利益功德。我等皆当处处为作利益。佛言。善哉善哉。善男子。如是如是。汝等应当如是修行如此经典。则法久住于世。

　　　　合部金光明经卷第一



　　　　合部金光明经卷第二

　　　　隋大兴善寺沙门释宝贵合北凉天竺三藏昙无谶译

　　忏悔品第四

　　尔时信相菩萨。即于其夜梦见金鼓其状姝大。其明普照喻如日光。复于光中得见十方无量无边诸佛世尊。众宝树下坐琉璃座。与无量百千眷属围绕而为说法。见有一人似婆罗门。以桴击鼓出大音声。其声演说忏悔偈颂。时信相菩萨从梦寤已。至心忆念梦中所闻忏悔偈颂。过夜至旦出王舍城。尔时亦有无量无边百千众生与菩萨俱。往耆阇崛山至于佛所。至佛所已顶礼佛足。右绕三匝却坐一面。敬心合掌瞻仰尊颜。以其梦中所见金鼓及忏悔偈。向如来说。
　　昨夜所梦　　至心忆持　　梦见金鼓
　　妙色晃耀　　其光大盛　　明逾于日
　　遍照十方　　恒沙世界　　又因此光
　　得见诸佛　　众宝树下　　坐琉璃座
　　无量大众　　围绕说法　　见婆罗门
　　击是金鼓　　其鼓音中　　说如是偈
　　是大金鼓　　所出妙音　　悉能灭除
　　三世诸苦　　地狱饿鬼　　畜生等苦
　　贫穷困厄　　及诸有苦　　是鼓所出
　　微妙之音　　能除众生　　诸恼所逼
　　断众怖畏　　令得无惧　　犹如诸佛
　　得无所畏　　诸佛圣人　　所成功德
　　离于生死　　到大智岸　　如是众生
　　所得功德　　定及助道　　犹如大海
　　是鼓所出　　如是妙音　　令众生得
　　梵音深远　　证佛无上　　菩提胜果
　　转无上轮　　微妙清净　　住寿无量
　　不思议劫　　演说正法　　利益众生
　　能害烦恼　　消除诸苦　　贪嗔痴等
　　悉令寂灭　　若有众生　　处在地狱
　　大火炽然　　烧炙其身　　若闻金鼓
　　微妙音声　　所出言教　　即寻礼佛
　　亦令众生　　得知宿命　　百生千生
　　千万亿生　　令心正念　　诸佛世尊
　　亦闻无上　　微妙之言　　是金鼓中
　　所出妙音　　复令众生　　值遇诸佛
　　远离一切　　诸恶业等　　善修无量
　　白净之业　　诸天世人　　及余众生
　　随其所思　　诸所愿求　　如是金鼓
　　所出之音　　皆悉能令　　成就具足
　　若有众生　　堕大地狱　　猛火炎炽
　　焚烧其身　　无有救护　　流转诸难
　　当令是等　　悉灭诸苦　　若有众生
　　诸苦所切　　三恶道报　　及以人中
　　如是金鼓　　所出之音　　悉能灭除
　　一切诸苦　　无依无归　　无有救护
　　我为是等　　作归依处　　是诸世尊
　　今当证知　　久已于我　　生大悲心
　　在在处处　　十方诸佛　　现在世雄
　　两足之尊　　我本所作　　恶不善业
　　今者忏悔　　诸十力前　　不识诸佛
　　及父母恩　　不解善法　　造作众恶
　　自恃种姓　　及诸财宝　　盛年放逸
　　作诸恶行　　心念不善　　口作恶业
　　随心所作　　不见其过　　凡夫愚行
　　无知闇覆　　亲近恶友　　烦恼乱心
　　五欲因缘　　心生忿恚　　不知厌足
　　故作众恶　　亲近非圣　　因生悭嫉
　　贫穷因缘　　奸谄作恶　　系属于他
　　常有怖畏　　不得自在　　而造诸恶
　　贪欲恚痴　　扰动其心　　渴爱所逼
　　造作众恶　　依因衣食　　及以女色
　　诸结恼热　　造作众恶　　身口意恶
　　所集三业　　如是众罪　　今悉忏悔
　　或不恭敬　　佛法圣众　　如是诸罪
　　今悉忏悔　　或不恭敬　　缘觉菩萨
　　如是众罪　　今悉忏悔　　以无智故
　　诽谤正法　　不知恭敬　　父母尊长
　　如是众罪　　今悉忏悔　　愚惑所覆
　　憍慢放逸　　因贪恚痴　　造作诸恶
　　如是众罪　　今悉忏悔　　我今供养
　　无量无边　　三千大千　　世界诸佛
　　我当拔济　　十方一切　　无量众生
　　所有诸苦　　我当安止　　不可思议
　　阿僧祇众　　令住十地　　已得安止
　　住十地者　　悉令具足　　如来正觉
　　为一众生　　亿劫修行　　使无量众
　　令度苦海　　我当为是　　诸众生等
　　演说微妙　　甚深悔法　　所谓金光
　　灭除诸恶　　千劫所作　　极重恶业
　　若能至心　　一忏悔者　　如是众罪
　　悉皆灭尽　　我今已说　　忏悔之法
　　是金光明　　清净微妙　　速能灭除
　　一切业障　　我当安止　　住于十地
　　十种珍宝　　以为脚足　　成佛无上
　　功德光明　　令诸众生　　度三有海
　　诸佛所有　　甚深法藏　　不可思议
　　无量功德　　一切种智　　愿悉具足
　　百千禅定　　根力觉道　　不可思议
　　诸陀罗尼　　十力世尊　　我当成就
　　诸佛世尊　　有大慈悲　　当证微诚
　　哀受我悔　　若我百劫　　所作众恶
　　以是因缘　　生大忧苦　　贫穷困乏
　　愁恐惊惧　　怖畏恶业　　心常怯劣
　　在在处处　　暂无欢乐　　十方现在
　　大悲世尊　　能除众生　　一切怖畏
　　愿当受我　　诚心忏悔　　令我恐惧
　　悉得消除　　我之所有　　烦恼业垢
　　唯愿现在　　诸佛世尊　　以大悲水
　　洗除令净　　过去诸恶　　今悉悔过
　　现所作罪　　诚心发露　　所未作者
　　更不敢作　　已作之业　　不敢覆藏
　　身业三种　　口业有四　　意三业行
　　今悉忏悔　　身口所作　　及以意思
　　十种恶业　　一切忏悔　　远离十恶
　　修行十善　　安止十住　　逮十力尊
　　所造恶业　　应受恶报　　今于佛前
　　诚心忏悔　　若此国土　　及余世界
　　所有善法　　悉以回向　　我所修行
　　身口意善　　愿于来世　　证无上道
　　若在诸有　　六趣险难　　愚痴无智
　　造作诸恶　　今于佛前　　皆悉忏悔
　　世间所有　　生死险难　　种种淫欲
　　愚烦恼难　　如是诸难　　我今忏悔
　　心轻躁难　　近恶友难　　三有险难
　　及三毒难　　遇无难难　　值好时难
　　修功德难　　值佛亦难　　如是诸难
　　今悉忏悔　　诸佛世尊　　我所依止
　　是故我今　　敬礼佛海　　金色晃耀
　　犹如须弥　　是故我今　　顶礼最胜
　　其色无上　　犹如真金　　眼目清净
　　如绀琉璃　　功德威神　　名称显著
　　佛日大悲　　灭一切闇　　善净无垢
　　离诸尘翳　　无上佛日　　大光普照
　　烦恼火炽　　令心燋热　　唯佛能除
　　如月清凉　　三十二相　　八十种好
　　庄严其身　　视之无厌　　功德巍巍
　　明网显耀　　安住三界　　如日照世
　　犹如琉璃　　净无瑕秽　　妙色广大
　　种种各异　　其色红赤　　如日初出
　　颇梨白银　　挍饰光网　　如是种种
　　庄严佛日　　三有之中　　生死大海
　　潦水波荡　　恼乱我心　　其味苦毒
　　最为粗涩　　如来网明　　能令枯涸
　　妙身端严　　相好殊特　　金色光明
　　遍照一切　　智慧大海　　弥满三界
　　是故我今　　稽首敬礼　　如大海水
　　其量难知　　大地微尘　　不可称计
　　诸须弥山　　难可度量　　虚空边际
　　亦不可得　　诸佛亦尔　　功德无量
　　一切有心　　无能知者　　于无量劫
　　极心思惟　　不能得知　　佛功德边
　　大地诸山　　尚可知量　　毛渧海水
　　亦可知数　　诸佛功德　　无能知者
　　相好庄严　　名称赞叹　　如是功德
　　令众皆得　　我以善业　　诸因缘故
　　来世不久　　成于佛道　　讲宣妙法
　　利益众生　　度脱一切　　无量诸苦
　　摧伏诸魔　　及其眷属　　转于无上
　　清净法轮　　住寿无量　　不思议劫
　　充足众生　　甘露法味　　我当具足
　　六波罗蜜　　犹如过佛　　之所成就
　　断诸烦恼　　除一切苦　　悉灭贪欲
　　及恚痴等　　我等忆念　　宿命之事
　　百生千生　　百千亿生　　常当至心
　　正念诸佛　　闻说微妙　　无上之法
　　我因善业　　常值诸佛　　远离诸恶
　　修诸善业　　一切世界　　所有众生
　　无量苦恼　　我当悉灭　　若有众生
　　诸根毁坏　　不具足者　　悉令具足
　　十方世界　　所有病苦　　羸瘦顿乏
　　无救护者　　悉令解脱　　如是诸苦
　　还得势力　　平复如本　　若犯王法
　　临当刑戮　　无量怖畏　　愁忧苦恼
　　如是之人　　悉令解脱　　若受鞭挞
　　系缚枷锁　　种种苦事　　逼切其身
　　无量百千　　愁忧惊畏　　种种恐惧
　　扰乱其心　　如是无量　　诸苦恼等
　　愿使一切　　悉得解脱　　若有众生
　　饥渴所恼　　令得种种　　甘美饮食
　　盲者得视　　聋者得听　　哑者能言
　　裸者得衣　　贫穷之者　　即得宝藏
　　仓库盈溢　　无所乏少　　一切皆受
　　安隐快乐　　乃至无有　　一人受苦
　　众生相视　　和颜悦色　　形貌端严
　　人所喜见　　心常思念　　他人善事
　　饮食饱满　　功德具足　　随诸众生
　　之所思念　　皆愿令得　　种种伎乐
　　箜篌筝笛　　琴瑟鼓吹　　如是种种
　　微妙音声　　江河池沼　　流泉诸水
　　金华遍布　　及优钵罗　　随诸众生
　　之所思念　　即得种种　　衣服饮食
　　钱财珍宝　　金银琉璃　　真珠璧玉
　　杂厕璎珞　　愿诸众生　　不闻恶声
　　乃至无有　　可恶见者　　愿诸众生
　　色貌微妙　　各各相于　　共相爱念
　　世间所有　　资生之具　　随其所念
　　悉令具足　　愿诸众生　　诸所求索
　　如其所须　　应念即得　　香华诸树
　　常于三时　　雨细末香　　及涂身香
　　众生受者　　欢喜快乐　　愿诸众生
　　常得供养　　不可思议　　十方诸佛
　　无上妙法　　清净无垢　　及诸菩萨
　　声闻大众　　愿诸众生　　常得远离
　　三恶八难　　值无难处　　觐睹诸佛
　　无上之王　　愿诸众生　　常生尊贵
　　多饶财宝　　安隐丰乐　　上妙色像
　　庄严其身　　功德成就　　有大名称
　　愿诸女人　　皆成男子　　具足智慧
　　精勤不懈　　一切皆行　　菩萨之道
　　勤心修集　　六波罗蜜　　常见十方
　　无量诸佛　　坐宝树下　　琉璃座上
　　安住禅定　　自在快乐　　演说正法
　　众所乐闻　　若我现在　　及过去世
　　所作恶业　　诸有险难　　应得恶果
　　不适意者　　愿悉尽灭　　令无有余
　　若诸众生　　三有系缚　　生死罗网
　　弥密牢固　　愿以智刀　　割断破裂
　　除诸苦恼　　早成菩提　　若此阎浮
　　及余他方　　无量世界　　所有众生
　　所作种种　　善妙功德　　我今深心
　　随其欢喜　　我今以此　　随喜功德
　　及身口意　　所作善业　　愿于来世
　　成无上道　　得净无垢　　吉祥果报
　　若有敬礼　　赞叹十力　　信心清净
　　无诸疑网　　能作如是　　所说忏悔
　　便得超越　　六十劫罪　　诸善男子
　　及善女人　　诸王刹利　　婆罗门等
　　若有恭敬　　合掌向佛　　称叹如来
　　并赞此偈　　在在生处　　常识宿命
　　诸根具足　　清净端严　　种种功德
　　悉皆成就　　在在处处　　常为国王
　　辅相大臣　　之所恭敬　　非于一佛
　　五佛十佛　　种诸功德　　闻是忏悔
　　若于无量　　百千万亿　　诸佛如来
　　种诸善根　　然后乃得　　闻是忏悔

　　　　金光明经业障灭品第五

　　　　梁三藏真谛译
　　是时世尊。善正分别入于深法妙有名禅。从于毛孔放种种光。无量百千种色皆从身出。因此光内一切诸佛刹土悉现光中。于十方恒河沙。譬喻算数所不能及。五浊恶世为光所照。是诸众生所作十恶。五无间业。诽谤三宝。不孝父母及沙门婆罗门。轻慢尊长。应堕地狱饿鬼畜生。各各蒙光至所住处。是诸众生见斯光已应念安乐。因光力故是诸众生端正微妙。色相具足福德庄严。皆得亲近诸佛世尊。
　　是时大众与天帝释及恒水女神。皆来会所却坐一面。
　　于是天帝释承佛神力。即从坐起偏袒右肩。右膝著地合掌向佛。而白佛言。世尊。云何善男子善女人。愿求阿耨多罗三藐三菩提修行大乘摄受一切众生。是诸业障云何忏悔而得解脱。
　　佛言。善哉善哉。善男子。汝今修行欲为无量无数无边众生。令得清净解脱安乐哀愍世间。善男子。一切众生为业障故堕多种罪。应当日夜六时偏袒右肩右膝著地。合掌恭敬一心一意口自说言。归命顶礼一切诸佛世尊。现在十方世界。已得阿耨多罗三藐三菩提者。转法轮照法轮持法轮。雨大法雨击大法鼓。吹大法螺出微妙声。竖大法幢秉大法炬。为欲利益安乐众生故。行法施诱接荷负一切众生。为令无量无数众生得清净故得安乐故。欲令大众。得大果故。为诸天人得清净故。如是世尊故应礼敬。以身口意顶礼归诚。是诸世尊以真实慧以真实眼。真实证明真实平等。悉知悉见一切众生善恶之业。我从无始随生死流。与一切众生已造业障。贪嗔痴等之所缠缚。未识佛时未识法时未识僧时未识善恶。为身口意得无量罪。以恶心故出佛身血。诽谤正法。破和合僧。杀阿罗汉。杀害父母。十不善法。自作教他。见作随喜。身三口四意三业行。于诸众生横生毁呰。斗秤欺诳以伪为真。不净饮食以施众生。于生死六道所有父母更相触恼。塔物僧物四方僧物。心生偷夺自在而用。如佛所说言教法律过分谬学。师长教示不相随从。有行声闻者行缘觉者行大乘者。喜生骂辱令诸行人心退愁恨。见有胜己便怀嫉妒。法施财施而生障碍。无明所覆邪见疑惑使恶增长。于诸佛所而起恶言。法说非法非法说法。如是众罪齐如诸佛。真实慧真实眼真实证明。真实平等悉知悉见。奉对忏悔皆悉发露不敢覆藏。未作之罪不敢复作。已作之罪今悉忏悔。所作业障应堕恶道地狱畜生饿鬼阿修罗。生十二难处。愿我此生所有业障皆悉灭尽。未来不受犹如过去诸大菩萨之所修行三菩提道。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶更不敢作。亦如未来诸大菩萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如现在十方世界菩萨摩诃萨修三菩提行。所有业障悉已忏悔。如我业障今亦忏悔。皆悉发露不敢覆藏。已作之罪愿得除灭。未来之恶不敢复作。亦如过去未来现在三世诸菩萨摩诃萨。如是业障皆悉忏悔。我亦如是。所有业障今亦忏悔。皆悉发露不敢覆藏。已作之罪愿得除灭。未来之恶不敢复作。是故善男子。若有罪过一刹那中不得覆藏。何况一日一夜。善男子。若有犯罪愿得清净。而怀羞愧信于未来必有果报。生大恐怖如是修行。譬如男女如火烧头如火烧衣救令速灭。火若不灭心不得安。是善男子。若已犯罪亦复如是。即应忏悔使令灭除。于一切法欲求清净无诸障碍。如是忏悔未来之罪不敢复作。若欲生富乐之家金银谷米仓库盈满。发大乘行亦应忏悔灭除业障。若欲生豪贵婆罗门家七宝具足。亦应忏悔灭除业障。若欲生刹利大贵之家及转轮圣王。亦应忏悔灭除业障。若欲生四天王天。亦应忏悔灭除业障。若欲生三十三天。夜摩天兜率陀天化乐天他化自在天。亦应忏悔灭除业障。若欲生梵辅梵净大梵天。亦应忏悔灭除业障。若欲生少光无量光净光天。亦应忏悔灭除业障。若欲生少净无量净遍净天。亦应忏悔灭除业障。若欲生无欲天无热天善现天善见天阿迦尼吒天。亦应忏悔灭除业障。若欲求须陀洹果斯陀含果阿那含果阿罗汉果。亦应忏悔灭除业障。若欲愿求三明六通菩提自在。声闻力究竟声闻大自在。辟支佛菩提自在地。亦应忏悔灭除业障。若欲愿求一切智智。净智。不思议智。不动智。三藐三菩提正遍智。亦应忏悔灭除业障。何以故。善男子。一切诸法从因缘生。如来所说异相生异相灭。以异因缘故。是时过去诸法已灭已尽已转。如是业障无复遗余。是诸行法未得现生而今得生。未来业障更不复起。何以故。善男子。一切法空。如来所说亦无众生。亦无寿者。亦无我人。亦无生灭。亦无行法。善男子。一切诸法皆依于本。是本亦不可说。何以故。过一切相故。若有善男子善女人。如是入于真理生于信敬。是名无众生而有于本。以是义故。说于忏悔除灭业障。善男子。有四种法成就。善男子善女人。灭除业障永得清净。何者为四。一者正心成就。二者念于甚深经义不生诽谤。三者于初发心菩萨起一切智心。四者于一切众生起无量慈心。若能成就如是四种之法。忏悔业障永得除灭。尔时世尊而说偈言。
　　专心护三业　　不诽谤深经
　　作一切智心　　慈心净业障

　　善男子。复有四种最大业障。难可清净。何者为四。一者于菩萨律仪犯极重恶。二者于大乘十二部经心生诽谤。三者于自身中不能增长一切善根。四者贪著有心。又有四种对治灭业障法。何者为四。一者于十方世界一切如来。至心亲近忏悔一切罪。二者为十方一切众生。劝请诸佛说诸妙法。三者随喜十方一切众生所有成就功德。四者所有一切功德善根。悉以回向阿耨多罗三藐三菩提。是时天帝释白佛言。世尊。云何善男子善女人。于大乘行。其有行者。有不行者。云何而得随喜一切众生功德善根。
　　佛言。善男子。若有善男子善女人。日夜六时偏袒右肩。右膝著地合掌恭敬。一心一意口自说言。十方世界一切众生。修施修戒修定我今皆悉随喜。以如前随喜故。尊胜可爱无上无等并皆随喜。如是过去未来所有善根皆悉随喜。于现在世中初发心菩萨所有发菩提心功德。过百大劫行菩萨行所有大功德聚。得无生法忍得不退地。功德之聚得一生补处。如是一切功德。悉以随喜赞叹皆如上说。过去未来一切菩萨功德。随喜赞叹亦复如是。现在十方世界一切诸佛如来应供正遍知。已具三菩提道。为度脱一切众生。转无上法轮行无碍法施。然大法炬击大法鼓。吹大法蠡出微妙声。竖大法幢。一切众生皆蒙法施悉得饱满。劝化众生皆令信受。为欲安乐一切众生哀念一切众生。一切人天皆蒙安乐。声闻辟支佛菩萨功德善根皆已修立。若有众生未具如此诸功德者悉令具足。我皆随喜而赞叹之。如是所说。亦如三世诸佛菩萨声闻之众所有功德。皆生随喜而赞叹之。如是。善男子。随喜无量无数功德之聚。譬如三千大千及恒河沙等世界所有一切众生。悉成阿罗汉灭一切诸漏。是善男子善女人。尽形寿以衣服饮食卧具医药四事供养。如是功德不及随喜修功德者。何以故。是前功德有数有量。不摄一切诸功德故。是随喜功德无量无数。能摄三世一切功德故。是故善男子。若有善男子善女人。欲增长自善根者。应如是随喜修功德者。若有女人欲转女身以为男身。应当随喜如是修功德者。是时帝释白佛言。世尊。愿为更说劝请功德。为令未来菩萨得大光明。现在菩萨愿修行故。
　　佛言。善男子。若有善男子善女人。愿求阿耨多罗三藐三菩提者。应当修行声闻缘觉大乘之道。若有众生未得修行。日夜六时偏袒右肩。右膝著地合掌恭敬。一心一意口自说言。顶礼十方一切诸佛世尊现已得阿耨多罗三藐三菩提能转无上法轮者。我今皆悉顶礼劝请转无上法轮然大法灯。持法道理无碍法施。秉大法炬雨大法雨。击大法鼓吹大法蠡出微妙声。竖大法幢。为度脱一切众生故。悉如上说。乃至人天皆蒙安乐。
　　复次善男子。若有善男子善女人。欲得阿耨多罗三藐三菩提者应修声闻缘觉大乘之行。其有未修行者。日夜六时偏袒右肩。右膝著地合掌恭敬一心一意口自说言。顶礼十方世界一切诸佛世尊欲舍应身入涅槃者。我今稽请莫般涅槃久住于世。度脱安乐一切众生。如前所说乃至人天皆蒙安乐。我今以此劝请善根功德。悉以回向阿耨多罗三藐三菩提。亦如过去未来现在。诸大菩萨所有功德。皆悉回向阿耨多罗三藐三菩提。我亦如是。所有劝请一切功德皆悉回向阿耨多罗三藐三菩提。善男子。譬如善男子善女人。以三千大千世界满中七宝供养如来。若有善男子善女人。劝请如来转大法轮。劝请功德其福胜彼。何以故。是上善根即是财施。劝请功德即是法施。善男子。且置三千大千世界七宝如是恒河沙数世界。若有善男子善女人。以七宝满恒河沙数世界。而用供养一切诸佛。若善男子善女人。劝请如来转大法轮其福胜彼。何以故。其法施者有五种事。何者为五。一者法施彼我兼利。财施不尔。二者法施能令众生出于三界。财施不出欲界。三者法施利益法身。财施之者增长色身。四者法施增长无穷。财施必皆有竭。五者法施能断无明。财施止伏贪心。是故善男子。劝请功德无量无数难可譬喻。如我昔行菩萨行时。如前诸佛世尊劝请转大法轮。是善根故。一切帝释及大梵王。劝请于我转大法轮。世尊请转法轮。为度脱安乐一切众生及诸人天。我于往昔为菩提行。劝请如来久住于世莫般涅槃。依诸功德。是故我得十力四无所畏四无碍辩大慈大悲。得无量无数不共之法。我已入于无余涅槃。而我正法久住于世。我法身者。无比清净种种相貌。无量智慧无量自在。难可思议无量福德。一切众生深蒙慈润。百千万亿劫说不可尽。是故法身能摄藏一切之法。一切之法不能摄藏法身。法身常住不堕常见。虽复断灭不堕断见。破一切众生种种之见。能生一切种种真见。能解一切众生之缚与缚不异。能种一切众生诸善根本。能成熟一切众生善根。已成熟者能令解脱。无作无动无为寂静。安乐自在远离愦闹。过于三世能见三世。过于声闻缘觉境界。大地菩萨之所修行。一切如来皆无异体劝请功德善根力故。如是法身我今已得。是故善男子。若有善男子善女人。为得阿耨多罗三藐三菩提。一句一偈以持劝化为人解说。功德善根难可限量。何况劝请如来转大法轮。久住于世莫般涅槃。
　　是时帝释白佛言。世尊。云何善男子善女人。为得阿耨多罗三藐三菩提。修行声闻缘觉大乘之道。若有众生未得修行功德善根。云何悉以回向为一切智智。
　　佛言。善男子。若有善男子善女人。欲求阿耨多罗三藐三菩提。修行声闻缘觉大乘之道。若有众生未得修行。一日一夜一心一意口自说言。我从无始生死以来。所有善根皆已成就。于三宝所若于他所。乃至畜生人非人等。乃至升撮以施一切。兼以善言和解斗诤。三归学戒。一切功德善根。皆由忏悔而得。皆由随喜而得。皆由劝请而得。是诸善根安置一处。摄受同时合集称量。皆以回施一切众生。永已舍施更无夺心。解脱不摄由如诸佛世尊知者见者不可思量。无碍无垢佛智慧故。如是一切功德善根。悉以回施一切众生。不住相心不舍相心。我亦如是。功德善根悉以回施一切众生愿一切众生皆得宝手。破空出宝满众生愿。富乐无尽福德无尽。妙法无尽自在无尽。四辩无尽。为得阿耨多罗三藐三菩提故。为得一切智智故。我今施与一切众生功德善根。从此善根复更获无量一切善根。合集称量悉以回向阿耨多罗三藐三菩提。是善根故悉与众生。共至阿耨多罗三藐三菩提得一切智智。如昔菩萨摩诃萨修行菩提之道。功德善根悉皆回向为一切种智。我亦如是。功德善根悉皆回向阿耨多罗三藐三菩提。是善根故亦与众生共之。同共一时得阿耨多罗三藐三菩提。为得一切智智故。犹如未来菩萨摩诃萨功德善根。亦应回向共一切众生得阿耨多罗三藐三菩提。我亦如是。所有功德善根亦以回向。如上广说。犹如现在菩萨摩诃萨功德善根。回向阿耨多罗三藐三菩提。与一切众生共得阿耨多罗三藐三菩提。我亦如是。所有功德善根亦与众生共之。如上广说。如余诸佛坐于道场菩提树下。不可思议无垢清净。住于无尽法藏陀罗尼首楞严三昧。破魔波旬无量兵众。应见应知应觉应可通达。如是一切一刹那中皆悉照了。于后夜中证甘露道得甘露法。我亦如是。与一切众生同共善根。是善根故俱得阿耨多罗三藐三菩提道。同得一切智智。犹如。
　　无量寿佛　胜光佛　妙光佛
　　阿閦佛　功德善光佛　师子光明佛
　　百光明佛　网光明佛　宝相佛
　　宝炎佛　炎光明佛　炎盛光明佛
　　安吉上王佛　微妙声佛　妙庄严佛
　　法幢佛　上胜身佛　遍可爱色佛
　　光明遍照佛　梵净王佛　上性佛
　　如是诸如来应供正遍知。过去未来现在皆悉示现应化。得阿耨多罗三藐三菩提。转无上法轮。为欲度脱安乐一切众生。广说如上。我亦如是。同共众生得阿耨多罗三藐三菩提。转大法轮。广说如上。若善男子善女人。是金光明众经之王业障灭品。汝当受持读诵忆念不忘为他广说。无量无数广大功德之聚。犹如三千大千世界所有一切众生。无有前后皆得成就人身。得人身已得缘觉道。若有善男子善女人。尽形寿恭敬礼拜四事供养。一一缘觉各各供给七宝。如须弥山以用供养。如是一一缘觉皆入涅槃起七宝塔。是一一塔皆悉七宝。何者为七。金银琉璃颇梨马瑙车磲青黄宝等。其塔高广十二由旬。于此塔处以诸华香宝幢幡盖。一一供具皆以供养。善男子。于意云何。是善男子善女人得福多不。甚多世尊。佛言。善男子。是金光明微妙经典众经之王业障灭品。汝当受持读诵忆念不忘为他广说。如前功德善根。于后所得功德聚百分不及一。百千万亿分算数譬喻所不能及。何以故。是善男子善女人住正行中。劝请十方佛土正觉世尊转无上法轮。皆令如来欢喜赞叹。善男子。如我所说一切施中法施为胜。是故善男子。于三宝所所设供养不可为比。受持三归一切诸戒不可为比。三宝不空不可为比。一切世界三世三宝。劝请久住不可为比。三世一切世界。于无量劫劝请如来说深正法不可为比。一切世界一切众生。随力随能随心。于三乘中劝发菩提心不可为比。三世一切世界众生。皆令无碍速得成就功德满足不可为比。三世一切世界所有众生。劝令无碍得三菩提不可为比。三世一切世界众生。劝令出四恶道不可为比。三世一切世界众生。劝令灭深恶业不可为比。一切苦恼劝令得解脱不可为比。一切怖畏困苦逼切劝令得解脱。不可为比。三世佛前一切众生所有功德善根。劝令皆以随喜。三世自发菩提愿不可为比。恶行骂辱恶业道除。一切功德善根。皆愿摄持。生生世世劝请恭敬供养一切三宝。劝请普皆清净福行成满三菩提道。劝请满足具六波罗蜜。劝请转无上法轮。劝请住无量劫说无量甚深妙法。不可为比。是时帝释。恒水女神。无量诸梵王。及四天王。从坐而起。各偏袒右肩右膝著地。合掌顶礼而白佛言。世尊。我等一切得闻是金光明众经之王。今当受持读诵为他广说。应当依此法住。何以故。世尊。我等欲求阿耨多罗三藐三菩提。随此义故。种种之相正法行故。
　　是时梵王。及天帝释等。皆悉云集于说法之处。以种种曼陀罗华而散佛上。三千大千世界地皆大动。一切天鼓及诸音乐不鼓自鸣。放金色光遍满世界所出言音。是金光明微妙经典。慈恩普被种种利益。种种增长菩萨善根灭诸业障。
　　佛言。如是如是。如汝所说。何以故。善男子。我忆往昔至于此生。于百千阿僧祇劫。宝王大炎照如来应供正遍知出现于世。六百八十亿劫住于世界。初集会所百千亿亿万众。皆得阿罗汉。诸漏已尽具六神通自在无碍。第二集会。九十千亿亿万众得阿罗汉皆悉漏尽。三明六通皆得自在。第三大会。九十八千亿亿万众。皆得阿罗汉。三明六通自在无碍。是时宝王大炎照如来。与诸天人梵王沙门婆罗门及诸人民。为欲度脱安乐一切故。出现于世。善男子。我于尔时作女人身名福宝光明。第三集会于会坐所亲近世尊。受持读诵是金光明经。为他广说。为得阿耨多罗三藐三菩提故。是故世尊为我授记。是福宝光明女人。于未来世当得作佛。号释迦牟尼如来应供正遍知明行足善逝世间解无上士调御丈夫天人师佛世尊。舍女身后从是以来度四恶道。生天人中受上妙之乐。八十四百千反作转轮王。至于今日得作于佛。名称普闻遍满世界。
　　时会乃见宝王大炎照如来。转无上法轮说微妙法。从此娑婆去彼东方。过百千恒河沙数佛土。有世界名宝庄严。今犹现在未般涅槃。说微妙法广化众生。
　　复次若有善男子善女人。闻是宝王大炎照如来名号得不退转。于菩萨地至般涅槃。若有女人闻是宝王大炎照如来名号。临命终时得见世尊来至其所。得见佛已究竟不复更受女身。善男子。是金光明微妙经典种种利益。种种增长菩萨善根灭诸业障。善男子。若有比丘比丘尼优婆塞优婆夷。在在处处为人讲说是金光明微妙经典。在所国土皆获四种功德善根。何等为四。一者国王无诸疾恼一切灾厄。二者寿命长远无有障碍。三者无诸怨敌兵众勇健无能胜者。四者安隐快乐妙法常兴。何以故。如是人王。释梵四王夜叉之众常来守护。善男子。有如是事不。此诸无量释梵四王及夜叉众。俱时同声答世尊言。如是如是。若在所国土讲说此经。是诸国王。我等四王常来拥护。行住共俱其王。若有一切灾障怨敌。我等四王皆能禳却。若有疾恼诸不适意。悉使除愈增长寿命。于吉祥法于爱敬法。我力能令生欢喜心。我等亦能使其兵众皆悉勇健。
　　佛言。善哉善哉。善男子。如汝所说汝当修行。何以故。是诸国王如法修行。一切人民随王修习。若有人民能如法修行。汝等皆蒙色力胜利。宫殿光华眷属强盛。诸释梵等白佛言。如是世尊。
　　佛言。于此国土处处讲说是金光明微妙经典。于诸国土大臣宰相蒙四种之恩。一者更相亲睦尊重爱念安忍。二者常为人王心所敬重。亦为沙门婆罗门大国小国之所爱护。三者轻财重法不求胜利。声名遍布人所赞仰。四者寿命修长安隐快乐。如是四种恩德。若有国土宣说是经。沙门婆罗门等得四种功德。何者为四。一者衣服饮食卧具医药。二者皆得安心坐禅读诵。三者依于山林得安乐住。四者依心皆得如意满足。是名四种功德。若有国土讲宣是经。一切人民皆得丰乐无诸疾疫。商估往还多获宝货具足四福。是名种种功德利益。
　　是时释梵四王及此会大众。白佛言。世尊。如是经典甚深之义。若现在世。如来三十七助道品等住世未灭。若是经典灭尽之时正法亦灭。
　　佛言。是故善男子。如是相貌是金光明经。一句一偈一品一部。一心正闻一心正持。一心正思惟一心正读诵。一心为他广说长夜安乐。

　　　　合部金光明经卷第二



　　　　合部金光明经卷第三

　　　　隋大兴善寺沙门释宝贵合梁三藏真谛译

　　陀罗尼最净地品第六

　　是时师子相无碍光焰菩萨。与无量亿众从座俱起。偏袒右肩右膝著地。合掌恭敬顶礼佛足。以种种华香宝幢幡盖。以为供养而作是言。以几因缘得菩提心。何者是菩提心。世尊。于菩提者。现在心不可得未来心不可得过去心不可得。离菩提者。菩提心亦不可得。菩提者不可言说。心者亦无色无相。无事无业非可造作。众生者亦不可得亦不可知。世尊。云何诸法甚深之义而可得知。
　　佛言。善男子。菩提秘密事业造作不可得知。离菩提菩提心亦不可得。菩提者不可言说。心亦无相。众生亦不可得知。何以故。如意心亦如是。如心菩提亦如是。如心如菩提。众生亦如是。如众生一切三世法亦如是。
　　佛言。善男子。如是菩萨摩诃萨得名。是心通一切法。是说菩提菩提心。菩提非过去非未来非现在。心亦如是。众生亦如是。于如此中亦不可得。何以故。一切法无生故。菩提不可得菩提名不可得。众生众生名不可得。声闻声闻名不可得。缘觉缘觉名不可得。菩萨菩萨名不可得。佛佛名不可得。行非行不可得。行非行名不可得。于一切寂静法中而得安住。依一切功德善根而得发出。是名初发菩提心。譬如宝须弥山王。是名檀波罗蜜因。第二发心譬如大地持一一法事故。是名尸波罗蜜因。譬如师子臆长毫兽王有大神力独步无畏无有战怖。如是第三心。说羼提波罗蜜因。譬如风轮那罗延力勇壮速疾。如是第四心不退转。是名毗梨耶波罗蜜因。譬如七宝楼观有四阶道清凉之风来吹四门。如是第五心上种种功德法藏犹未满足。是名禅波罗蜜因。譬如日轮光耀炎盛。如是第六心能破灭生死大闇故。是名般若波罗蜜因。譬如大富商主能令一切心愿满足。如是第七心。能令得度生死险恶道故。能令得多功德宝故。是名方便胜智波罗蜜因。譬如月净圆满。如是第八心。一切境界清净具足故。是名愿波罗蜜因。譬如转轮圣王主兵宝臣如意处分。如是第九心。善能庄严清净佛土功德普洽广利一切故。是名力波罗蜜因。譬如虚空及转轮圣王。如是第十心。于一切境界皆悉通达故。于一切法自在至灌顶位故。是名智波罗蜜因。佛言。善男子。如是十种菩萨摩诃萨菩提心因。
　　佛言。善男子。依五种法成就菩萨摩诃萨檀波罗蜜。何者为五。一者信根。二者慈悲。三者无求欲心。四者摄受一切众生。五者愿求一切智智。是善男子。依是五法檀波罗蜜能得成就。佛言。善男子。依是五法。菩萨摩诃萨成就尸波罗蜜何者为五。一者三业清净。二者不为一切众生作烦恼因缘。三者断诸恶道开善道门。四者过于声闻缘觉之地。五者一切功德愿满足故。善男子。依是五法尸波罗蜜能得成就。
　　佛言。善男子。又依五法。菩萨摩诃萨成就羼提波罗蜜。何者为五。一者伏贪嗔烦恼。二者不惜身命不生安乐止息之观。三者思惟往业。四者为欲成熟一切众生功德善根。发慈悲心。五者为得甚深无生法忍。善男子。是名菩萨摩诃萨成就羼提波罗蜜。
　　佛言。善男子。又依五法。菩萨摩诃萨成就毗梨耶波罗蜜。何等为五。一者与诸烦恼不得共住。二者福德未具不得安乐。三者一切难行不生厌心。四者为欲利益一切众生。成就大慈悲摄受。五者愿求不退转地。善男子。是名菩萨摩诃萨成就毗梨耶波罗蜜。
　　佛言。善男子。又依五法。成就菩萨摩诃萨禅那波罗蜜。何等为五。一者一切善法摄持不散。二者解脱生死二处不著。三者愿得神通。为成就众生善根故。四者发心洗浣法界。为清净心故。五者为断众生一切烦恼根故。善男子。是名菩萨摩诃萨成就禅那波罗蜜。
　　佛言。善男子。又有五法。菩萨摩诃萨成就般若波罗蜜。云何为五。一者一切诸佛菩萨聪慧大智。供养亲近心无厌足。二者诸佛如来说甚深法。心常乐闻无有厌足。三者真俗胜智。四者见思烦恼。如是胜智能分别断。五者于世间五明之法皆悉通达。善男子。是名菩萨摩诃萨成就般若波罗蜜。佛言。善男子。又依五法。菩萨摩诃萨成就方便胜智波罗蜜。何者为五。一者于一切众生意欲烦恼行心悉通达。二者无量对治诸法之门心皆晓了。三者大慈大悲入出自在。四者于摩诃波罗蜜多能修行成熟满足悉皆愿求。五者一切佛法了达摄受皆悉愿求。善男子。是名菩萨摩诃萨成就方便胜智波罗蜜。
　　佛言。善男子。又有五法。菩萨摩诃萨成就愿波罗蜜。何者为五。一者于一切法。本来不生不灭。不有不无。心安乐住。二者观一切诸法最妙。一切垢清净心得安住。三者过一切相心如如。无作无行。不异不动。安心于如。四者为利益众生事。于俗谛中得安心住。五者于奢摩他毗钵舍那同时能住。善男子。是名菩萨摩诃萨成就愿波罗蜜。
　　佛言。善男子。依此五法。菩萨摩诃萨成就力波罗蜜。何者为五。一者一切众生心行险恶智力能解。二者能令一切众生入于甚深之法三者一切众生往还生死。随其因缘如是见知。四者于一切众生三聚智力能分别知。五者如理为种为熟为脱。如是说法皆是智力故。善男子。是名菩萨摩诃萨成就力波罗蜜。
　　佛言。善男子。复有五法。菩萨摩诃萨修行成就智波罗蜜。何等为五。一者于一切法分别善恶具足智能。二者于黑白法远离摄受具足智能。三者于生死涅槃不厌不喜具足智能。四者大福德行。大智慧行。得度究竟具足智能。五者一切诸佛不共法等及一切智智。具足灌顶智能。善男子。是名菩萨摩诃萨成就智波罗蜜。佛言。善男子。何者波罗蜜义。行道胜利。是波罗蜜义。大甚深智满足。是波罗蜜义。行非行法心不执著。是波罗蜜义。生死过失涅槃功德正觉正观。是波罗蜜义。愚人智人皆悉摄受。是波罗蜜义。能现种种珍妙法宝。是波罗蜜义。无碍解脱智满足。是波罗蜜义。法界众生界生分别知。是波罗蜜义。檀等及智能令至不退转地。是波罗蜜义。能令满足无生法忍。是波罗蜜义。一切众生功德善根能令成熟。是波罗蜜义。于菩提清凉道场。佛慧十力四无畏不共法等成就。是波罗蜜义。生死涅槃皆是妄见能度无余。是波罗蜜义。济度一切。是波罗蜜义。一切外人来相诘难。善能解释令其降伏。是波罗蜜义。能转十二行法轮。是波罗蜜义。无所著无所见。无患累无异思惟。是波罗蜜义。
　　善男子。初菩萨地是相前现。三千大千世界无量无边种种宝物等藏皆悉盈满。菩萨悉见。
　　善男子。菩萨二地是相前现。三千大千世界地平如掌。无量无数种种妙色。清净之宝庄严之具。菩萨悉见。
　　善男子。菩萨三地是相前现。自身勇健铠仗庄严。一切怨贼皆能摧伏。菩萨悉见。
　　善男子。菩萨四地是相前现。四方风轮种种妙华。悉皆散洒圆满地上。菩萨悉见。
　　善男子。菩萨五地是相前现。如宝女人一切庄严。其身顶上散多那华。妙宝璎珞贯饰身首。菩萨悉见。
　　善男子。菩萨六地是相前现。七宝华池有四阶道。金沙遍满清净无秽。八功德水皆悉盈满。郁波罗花。拘物头华。分陀利华庄严其池。于华池所自身游戏。快乐清净清凉无比。菩萨悉见。善男子。菩萨七地是相前现。左边右边应堕地狱。以菩萨力故还得不堕。无有损伤无有痛恼。菩萨悉见。
　　善男子。菩萨八地是相前现。左边右边。师子臆长毫兽王。一切众兽悉皆怖畏。菩萨悉见。善男子。菩萨九地是相前现。转轮圣王无量亿众围绕供养。顶上白盖无量众宝之所庄严以覆于上。菩萨悉见。
　　善男子。菩萨十地是相前现。如来之身金色晃耀。无量净光悉皆圆满。无量亿梵王围绕。恭敬供养。转于无上微妙法轮。菩萨悉见。
　　善男子。云何初地而名欢喜。得出世心昔所未得。而今始得大事大用。如意所愿悉皆成就。大欢喜庆乐故。是故初地名为欢喜地。一切微细之罪。破戒过失皆清净故。是故二地说名无垢地。
　　无量智慧光明三昧。不可倾动无能摧伏。闻持陀罗尼为作本故。是故三地说名明地。
　　能烧烦恼以智慧火增长光明。是修行道品依处所故。是故四地说名焰地。是修行方便胜智自在难得故。见思烦恼不可伏故。是故五地说名难胜地。行法相续了了显现。无相多思惟现前故。是故六地说名现前地。
　　无漏无间无相思惟。解脱三昧远修行故。是地清净无障无碍。是故七地说名远行地。
　　无相正思惟修得自在。诸烦恼行不能令动。是故八地说名不动地。
　　说一切种种法。而得自在。无患累故。增长智慧自在无碍故。是故九地说名善慧地。
　　法身如虚空智慧如大云。能令遍满覆一切故。是故第十名法云地。
　　初地欲行有相道是无明障碍。生死怖畏是无明。依二种粗心是初地障。
　　微细罪过因无明。种种业行相因无明。依二种粗心是二地障。
　　昔所未得胜利得故动涌因无明。不具闻持陀罗尼因无明。依二种粗心是三地障。
　　味禅定乐生爱著心因无明。微妙净法爱因无明。依二种粗心是四地障。
　　一意欲入涅槃思惟。一意欲入生死思惟。是涅槃思惟是生死思惟无明为因。生死涅槃不平等思惟无明为因。依二种粗心是五地障。
　　行法相续了了显现无明为因。法相数数行至于心无明为因。依二种粗心是六地障。
　　微细诸相或现不现无明一味熟思惟欲断未得方便无明依二种粗心是七地障。
　　于无相法多用功力无明执相自在难可得度无明依二种粗心是八地障。
　　说法无量。名味句无量。智慧分别无量。未能摄持无明四无碍辩未得自在无明依二种粗心是九地障。
　　最大神通未得如意无明微妙秘密之藏修行未足无明依二种粗心是十地障。
　　一切境界微细智碍无明为因。未来是碍不更生未得不更生智无明为因。是如来地障是善男子。于初菩萨地行向檀波罗蜜。
　　于二地行向尸波罗蜜。
　　于三地行向羼提波罗蜜。
　　四地行向毗黎耶波罗蜜。
　　五地行向禅那波罗蜜。
　　六地行向般若波罗蜜。
　　七地行向方便胜智波罗蜜。
　　八地行向愿波罗蜜。
　　九地行向力波罗蜜。
　　十地行向智波罗蜜。
　　善男子。菩萨摩诃萨初发心名妙宝起三摩提摄受得生。
　　第二发心可爱住三摩提摄受得生。
　　第三发心难动三摩提摄受得生。
　　第四发心不退转三昧摄受得生。
　　第五发心宝华三昧摄受得生。
　　第六发心日圆光焰三昧摄受得生。
　　第七发心一切愿如意成就三昧摄受得生。
　　第八发心现在佛现前证住三昧摄受得生。
　　第九发心智藏三昧摄受得生。
　　第十发心首楞严摩伽三昧摄受得生。
　　善男子。是名诸菩萨摩诃萨十种发心。善男子。菩萨摩诃萨。于此初地依功德力名陀罗尼得生。
　　尔时世尊而说咒曰。
　　怛侄他(天可切后九篇初他字悉同此音其一)富楼尼(念履切后九篇音尼字悉同此音其二)那罗弟(吴音呼弟其三)头吼头吼头吼(其四)那(移我切)跋修履愈(其五)乌婆娑底(知履切其六)那(移我切)跋旃杜鲁(其七)弟(吴音呼弟)愈多底(吴音呼底其八)多跋铎洛衫(霜舰切其九)但地(图宝切)波履诃岚(里含切其十)苟留(良吼切其十一)锁诃(虎可切后九篇末诃字悉同此音其十二)
　　善男子。是陀罗尼名过一恒河沙数诸佛为救护。初地菩萨诵持此陀罗尼咒。得度脱一切怖畏一切恶兽一切恶鬼。人非人等灾横诸恼。解脱五障不忘念初地。
　　善男子。诸菩萨摩诃萨。于此二地善安乐住名陀罗尼得生。
　　怛侄他(其一)郁坐(殊果切)离(良纸切其二)脂履脂履(其三)郁竖罗(留我切其四)竖罗(留我切)南(泥感切其五)禅斗禅斗郁坐(殊果切)离(良纸切其六)吼柳吼柳(其七)锁诃(虎可切其八)
　　善男子。是陀罗尼名过二恒河沙数诸佛为救护。二地菩萨诵持此陀罗尼咒。得度脱一切怖畏一切恶兽一切恶鬼。人非人等怨贼灾横诸恼。解脱五障不忘念二地。
　　善男子。菩萨摩诃萨于此三地难胜大力名陀罗尼得生。
　　怛侄他(其一)但杝(图买切)枳(其二)般(方限切)杝(图买切)枳(其三)柯罗智(知尔切其四)高懒(急啭音呼此两字)智(知尔切其五)枳由离(良纸切其六)但底(知履切)离(良纸切其七)锁诃(其八)
　　善男子。是陀罗尼名过三恒河沙诸佛为救护。三地菩萨诵持陀罗尼咒。得度脱一切怖畏。一切恶兽虎狼师子。一切恶鬼人非人等。怨贼灾横诸有恼害。解脱五障不忘念三地。
　　善男子。菩萨摩诃萨。于此四地大利益难坏名陀罗尼得生。
　　怛侄他(其一)尸履尸履(其二)陀弥尼陀弥尼(其三)陀履陀履尼(其四)尸履尸履尼(其五)毗(防履切)舍(申我切)罗(留我切)婆细(吴音呼洒其六)波豕那(其七)盘陀诃(虎可切)寐(无死切)底(吴音呼底其八)锁诃(虎可切其九)
　　善男子。是陀罗尼名过四恒河沙诸佛为救护。四地菩萨诵持陀罗尼。得度一切怖畏。一切恶兽虎狼师子。一切恶鬼人非人等。怨贼灾横及诸毒害。解脱五障不忘念四地。
　　善男子。菩萨摩诃萨。于此五地种种功德庄严名陀罗尼得生。
　　怛侄他(其一)诃里诃里尼(其二)遮履遮履尼(其三)柯罗(留我切)摩尼(其四)僧柯罗(留我切)摩尼(其五)三婆诃沙尼(其六)剡(常琰切)婆诃尼(其七)悉(吴音呼悉)耽婆诃尼(其八)谟诃尼(其九)莎琰部吼陛(吴音呼陛其十)锁诃(虎可切其十一)
　　善男子。是陀罗尼名过五恒河沙诸佛为救护。五地菩萨诵持陀罗尼。得度一切怖畏。一切毒害虎狼师子。一切恶鬼人非人等。怨贼灾横诸有恼害。解脱五障不忘念五地。
　　善男子。是菩萨摩诃萨。于此六地圆智等名陀罗尼得生。
　　怛侄他(其一)毗头离(良纸切)毗头离(同上音其二)摩履尼(其三)柯履柯履(其四)苾(蜉必切)头诱诃底(吴音呼底其五)留(良吼切)留留留(三字同上其六)周柳周柳(其七)杜鲁婆杜鲁婆(其八)舍(申我切)舍舍(两字同上音)者(章我切其九)婆栗沙(使下切其十)萨(相脱切)活(急啭音呼此两字)私底(知履切其十一)萨婆萨捶南(宁甘切其十二)悉迟(直梨切)遐(香家切)斗(其十三)曼(无丹切)多罗波杝(其十四)锁诃(虎可切其十五)
　　善男子。是陀罗尼名过六恒河沙诸佛为救护。六地菩萨诵持陀罗尼。得度一切怖畏。一切毒害虎狼师子。一切恶鬼人非人等。怨贼灾横诸有恼害。解脱五障不忘念六地。
　　善男子。菩萨摩诃萨。于此七地法胜行名陀罗尼得生。
　　怛侄他(其一)阇诃阇诃漏(良后切其二)阇诃阇诃阇诃漏(同前音其三)鞞柳枳鞞柳枳(其四)阿蜜多罗(留我切)伽诃尼(其五)婆力洒尼(其六)鞞柳耻枳(其七)婆柳婆底(其八)鞞提喜(诃履切)枳(其九)频(防邻切)陀鞞履尼(其十)蜜栗怛底(知履切)枳(其十一)蒲呼帚酉蒲呼帚酉(其十二)锁诃(虎可切其十三)
　　善男子。是陀罗尼名过七恒河沙诸佛为救护。七地菩萨诵持陀罗尼咒。得度一切怖畏。一切恶兽虎狼师子。一切恶鬼人非人等。怨贼毒害灾横。解脱五障不忘念七地。
　　善男子。菩萨摩诃萨。于此八地无尽藏名陀罗尼得生。
　　怛侄他(其一)矢履(急啭音呼此两字)矢履(其二)尸履(小缓音呼此两字其三)寐(无死切)底寐(同上切)底(其四)柯履柯履(其五)诃履诃履(其六)醯柳醯柳(其七)周柳周柳(其八)盘陀诃寐(无死切其九)锁诃(其十)
　　善男子。是陀罗尼名过八恒河沙诸佛为救护。八地菩萨诵持陀罗尼。得度一切怖畏。一切恶兽虎狼师子。一切恶鬼人非人等。怨贼毒害灾横。解脱五障不忘念八地。
　　善男子。菩萨摩诃萨于此九地无量门名陀罗尼得生。
　　怛侄他(其一)诃履旃地履枳(其二)俱岚婆罗(留我切)梯(吴音呼弟他弟切其三)斗罗(同前音)死(其四)拔吒拔吒死(其五)矢履矢履(其六)柯尸履(其七)柯比尸履(其八)萨(相脱切)活私底(知履切其九)萨婆萨埵南(宁甘切其十)锁诃(虎可切其十一)
　　善男子。是陀罗尼名过九恒河沙诸佛为救护。九地菩萨诵持陀罗尼。得度一切怖畏。一切恶兽虎狼师子。一切恶鬼人非人等。怨贼毒害灾横。解脱五障不忘念九地。
　　善男子。菩萨摩诃萨。于此十地破坏坚固金刚山名陀罗尼得生。
　　怛侄他(其一)悉提(吴音呼提)醯(吴音呼弟诃弟切后三醯字悉同此音其二)修悉提(同前音)醯(诃弟切其三)姥者祢(吴音呼弟年弟切后三祢字悉同此音其四)姥差(楚解切)祢(其五)毗目底(吴音呼底后四底字悉同此音其六)阿摩詈(吴音呼弟留弟切后五詈字悉同此音其七)毗摩詈(其八)涅摩詈(其九)瞢(望恒切)伽詈(其十)喜懒若(如也切)竭(奇达切)刺(留达切急啭此音呼此两字)陛(吴音呼陛)醯(诃弟切其十一)何刺那竭(奇达切)刺陛(吴音呼陛)醯(其十二)婆曼多跋渴(喜达切)弟(吴音呼弟)詈(其十三)萨婆赖他(听我切)娑陀呵(虎可切)祢(其十四)摩那死(其十五)摩诃摩那死(其十六)頞部吼底(其十七)頞哲部吼底(其十八)婆罗弟(同前音其十九)毗罗是(其二十)頞周底(其二十一)阿美里底(其二十二)阿罗是(其二十三)毗罗是(其二十四)婆蓝诃米(吴音呼弟无弟切其二十五)婆蓝摩须詈(其二十六)富楼祢(其二十七)富栖那摩怒罗体(吴音呼体其二十八)锁诃(其二十九)
　　善男子。是陀罗尼灌顶吉祥句。名过十恒河沙诸佛为救护。十地菩萨诵持陀罗尼咒。得度一切怖畏。一切恶兽虎狼师子。一切恶鬼人非人等。怨贼毒害灾横。解脱五障不忘念十地。
　　是时师子相无碍光炎菩萨。即从坐起偏袒右肩。右膝著地合掌恭敬顶礼佛足。即以偈颂而赞叹佛。
　　敬礼无譬喻　　说深无相义
　　众生失于见　　世尊能济度
　　世尊佛眼故　　无见一法相
　　无上尊法眼　　见不思议义
　　不能生一法　　亦不灭一法
　　为平等见故　　尊至无上处
　　不损生死故　　愿尊证涅槃
　　过二法见故　　是故证寂静
　　世尊智一味　　净品不净品
　　不分别界故　　获无上清净
　　世尊无边身　　不说一言字
　　一切弟子众　　饱满法雨故
　　众生相思惟　　一切种皆无
　　困苦诸众生　　世尊普救济
　　苦乐常无常　　有我无我等
　　如是众多义　　世尊慧无著
　　世间不一异　　譬如空谷响
　　不度亦不灭　　唯佛能了知
　　法界无分别　　是故无异乘
　　为度众生故　　分别说三乘

　　是时大自在梵王。于大会中从坐而起偏袒右肩。右膝著地合掌恭敬顶礼佛足。而白佛言。世尊。希有难量。是金光明经微妙之义究竟满足。皆能成就一切佛法一切佛恩。
　　佛言。如是如是。善男子。如汝所说。善男子。若得听闻是金光明经一切菩萨不退阿耨多罗三藐三菩提。何以故。善男子。是不退地菩萨成熟善根。是第一印是金光明微妙经典众经之王故。得听闻受持读诵。何以故。善男子。若一切众生未种善根。未成熟善根。未亲近诸佛。不得听闻是金光明经善男子。是金光明经以听闻受持故。是善男子善女人。一切罪障悉能除灭得极清净。常得见佛不离世尊。常闻妙法常听正法。生不退地。师子胜人而得亲近不相远离。无尽无减海印出妙功德陀罗尼。无尽无减众生意行言语通达陀罗尼。无尽无减日圆无垢相光陀罗尼。无尽无减满月相光陀罗尼。无尽无减能伏一切惑事功德流陀罗尼。无尽无减破坏坚固金刚山陀罗尼无尽无减说不可说义因缘藏陀罗尼。无尽无减真实语言法则音声通达陀罗尼。无尽无减虚空无垢心行印陀罗尼。无尽无减无边佛身能显现陀罗尼。善男子。如是诸陀罗尼等得成就故。菩萨摩诃萨于十方一切佛土。诸化佛身说无上种种正法。于法如如不动不去不来。善能成熟一切众生善根。亦不见一切众生可成熟者。说种种诸法于诸言辞不动不去不住不来。能现生灭向无生灭。说诸行法无所去来。一切法无异故。说是金光明经已。三万亿菩萨摩诃萨得无生法忍。无量诸菩萨不退菩提心。无量无边比丘得法眼净。无量众生发菩萨心。是时世尊而说偈言。
　　逆生死流道　　甚深微难见
　　贪欲覆众生　　愚冥暗不见

　　是时大会之众。从座而起偏袒右肩。右膝著地合掌恭敬。顶礼佛足而白佛言。若有处处讲宣此金光明经。是会大众皆悉往彼为作听众。是说法师种种利益。安乐无障身心泰然。我等皆当尽心供养。令诸听众安隐快乐。是所国土无诸怨贼恐怖之难。无饥馑畏。无非人畏。人民兴盛。是说法处一切诸天人非人等及诸众生。不得从上而过污漫说法之处。何以故。说法之处即是其塔。善男子善女人。应当以诸香华缯彩幡盖。供养是说法处。我等为作救护利益。消除一切障碍。随其所须如意供给悉令具足。佛言。善男子如是。汝等应当精勤修行如此经典。则法久住于世。

　　　　合部金光明经卷第三

　　生死怖畏无明故。是初地障。碍微细罪过因无明。种种业行相因无明故是二地障。业所未得胜利得故动涌因无明故。不具闻持陀罗尼因无明。是二无明说三地障。味禅定乐生爱著心无明作因。是四地障。一意欲入涅槃思惟一意欲入生死思惟。是涅槃思惟是生死思惟无明为因。生死涅槃不平等思惟无明为因。是第五地障。行法相续了了显现无明为因。法相数数行至于心无明为因。是第六地障。微细诸相或现不现无明为因。一味熟思惟欲断未得方便无明为因。是七地障。于无相法多用功力无明为因。执相自在难可得度无明为因。依二种粗心。是八地障。说法无量。名味句无量智慧分别无量。未能摄持无明为因。四无碍辩未得自在无明为因。依二种粗心。是第九地障。最大神通未得如意无明为因。微妙秘密之藏修行未足无明为因。依二种粗心。是第十地障。一切境界微细智碍无明为因。未来是碍不更生未得不更生智无明为因。是如来地障。
　　哆侄他
(天可切后九句并同此一)　富楼抳(念履切下抳并同此二)　那罗提(音弟三)　豆(平声)吼豆吼豆吼(四)　耶(移我切)跋修
履瑜(五)　乌婆娑底(知履切六)　耶(同上)跋旃陀(上声)鲁(七)　提(同上)瑜多底(八)　哆跋铎骆忏(霜[月*監]切九)　檀地(途买切)波履诃岚(罗含切十)　苟留(良吼切十一)　莎(平声)诃(上声十二)
　　多侄他(一)郁坐(殊果切)离(音戾二)旨(平声)履旨履(三)郁社逻(去声四)社逻南(上声五)禅斗禅斗(六)郁坐离(同上七)吼柳吼柳(八)莎诃(九)
　　哆侄他(一)檀地(并同前音)枳(二)般(六限切)陀(上声)枳(三)柯罗智(知尔切四)高懒(二合)智(五)枳由詈(六)檀知(上声)詈(七)莎诃(八)
　　哆侄他(一)尸利尸利(二)陀弥抳陀弥抳(三)陀履陀履抳(四)尸履尸履抳(五)陛舍(申俄切)逻婆细(音洒六)波豕那(七)盘陀诃(上声)寐(无死切)底(八)莎诃(九)
　　哆侄他(一)诃里诃里抳(二)遮履遮履尼(三)迦逻摩抳(四)僧迦逻摩抳(五)三婆诃沙抳(六)剡(常琰切)婆诃[打-丁+貳](七)悉耽婆诃抳(八)谟诃抳(九)莎琰部吼陛(十)莎诃(十一)
　　哆侄他(一)　毗头詈毗头詈(二)　摩履抳(三)　柯履柯履(四)　苾(浮必切)头诱诃底(五)　溜溜溜溜(啭音呼六)　周柳周柳(七)　杜鲁婆杜鲁婆(八)　遮(申俄切)遮遮(同上)者(章我切九)　婆栗沙(使下切十)　萨(相脱切)活(二合急呼)只底(知履切十一)　萨婆萨埵南(十二)　悉迟遐(香家切)斗(十三)　曼(无丹切)多罗波拖(十四)　莎诃(十五)
　　哆侄他(一)阇诃阇诃漏(良后切二)阇诃阇诃阇诃漏(同上三)鞞柳枳鞞柳枳(四)阿蜜多逻伽诃多抳(五)婆力洒抳(六)鞞柳耻枳(七)婆柳波底(八)鞞提喜枳(九)频陀鞞履抳(十)蜜栗呾底枳(十一)蒲呼帚酉蒲呼帚酉(十二)莎诃(十三)
　　哆侄他(一)死履(二合急呼)死履(二)始履(小缓呼)尼(三)寐(无死切)底寐底(四)柯履柯履(五)诃履诃履(六)醯柳醯柳(七)周柳周柳(八)伴(平声)陀诃寐(同上九)莎诃(十)
　　哆侄他
(一)　诃
履旃柁
(徒可切)履枳(二)　俱岚婆逻梯(他弟切三)　斗逻死(四)　拔吒拔吒死(五)　死履死履(六)　柯死履(七)　柯补(音比)修履(八)　萨(相脱切)活(二合)只底(九)　萨婆萨埵南(平声十)　莎诃(十一)
　　哆侄他
(一)　悉提醯(诃弟切下三同二)　修悉提醯(三)　姥者祢(年弟切四)　姥差(楚解切)祢(同上五)　毗目底(六)　阿摩詈(留弟切下同七)　毗摩詈(八)　涅摩詈(九)　瞢(望恒切)伽詈(十)　喜懒若(如也切)竭(奇达切)刺(留达切二合急呼)陛醯(十一)　何刺那竭刺陛醯(十二)　娑曼多跋竭提詈(十三)　萨跋刺他(听我切)娑陀呵(虎可切)祢(十四)　摩那死(十五)　摩诃摩那死(十六)　遏部吼底(十七)　遏哲部吼底(十八)　婆逻提(上声十九)　毗逻提(二十)　遏周底(二十一)　阿美里底(二十二)　阿逻是(二十三)　毗逻是(二十四)　婆览诃寐(忘己切二十五)　婆览摩须詈(二十六)　富娄祢(二十七)　富娄那摩怒逻体(二十八)　莎诃(二十九)


　　　　合部金光明经卷第四

　　　　隋大兴善寺沙门释宝贵合北凉天竺三藏昙无谶译

　　赞叹品第七

　　尔时佛告地神坚牢善女天。过去有王名金龙尊。常以赞叹赞叹去来现在诸佛。
　　我今尊重　　敬礼赞叹　　去来现在
　　十方诸佛　　诸佛清净　　微妙寂灭
　　色中上色　　金光照曜　　于诸声中
　　佛声最上　　犹如大梵　　深远雷音
　　其发绀黑　　光螺焰起　　蜂翠孔雀
　　色不得喻　　其齿鲜白　　犹如珂雪
　　显发金颜　　分齐分明　　其目修广
　　清净无垢　　如青莲华　　映水开敷
　　舌相广长　　形色红晖　　光明照耀
　　如华初生　　眉间毫相　　白如珂月
　　右旋润泽　　如净琉璃　　眉细修杨
　　形如月初　　其色黑曜　　过于蜂王
　　鼻高圆直　　如铸金铤　　微妙柔软
　　当于面门　　如来胜相　　次第最上
　　得味真正　　无与等者　　一一毛孔
　　一毛旋生　　软细绀青　　犹孔雀项
　　即于生时　　身放大光　　普照十方
　　无量国土　　灭尽三界　　一切诸苦
　　令诸众生　　悉受快乐　　地狱畜生
　　及以饿鬼　　诸人天等　　安隐无患
　　悉灭一切　　无量恶趣　　身色微妙
　　如镕金聚　　面貌清净　　如月盛满
　　佛身明曜　　如日初出　　进止威仪
　　犹如师子　　修臂下垂　　立过于膝
　　犹如风动　　娑罗树枝　　圆光一寻
　　能照无量　　犹如聚集　　百千日月
　　佛身净妙　　无诸垢秽　　其明普照
　　一切佛刹　　佛光巍巍　　明焰火盛
　　悉能隐蔽　　无量日月　　佛日灯炬
　　照无量界　　皆令众生　　寻光见佛
　　本所修集　　百千行业　　聚集功德
　　庄严佛身　　臂佣纤圆　　如象王鼻
　　手足净软　　敬爱无厌　　去来诸佛
　　数如微尘　　现在诸佛　　亦复如是
　　如是如来　　我今悉礼　　身口清净
　　意亦如是　　以好华香　　供养奉献
　　百千功德　　赞咏歌叹　　设以百舌
　　于千劫中　　叹佛功德　　不能得尽
　　如来所有　　现世功德　　种种深固
　　微妙第一　　设复千舌　　欲赞一佛
　　尚不能尽　　功德少分　　况欲叹美
　　诸佛功德　　大地及天　　以为大海
　　乃至有顶　　满其中水　　尚可以毛
　　知其渧数　　无有能知　　佛一功德
　　我今已礼　　赞叹诸佛　　身口意业
　　悉皆清净　　一切所修　　无量善业
　　与诸众生　　证无上道　　如是人王
　　赞叹佛已　　复作如是　　无量誓愿
　　若我来世　　无量无边　　阿僧祇劫
　　在在生处　　常于梦中　　见妙金鼓
　　得闻忏悔　　深奥之声　　今所赞叹
　　面貌清净　　愿我来世　　亦得如是
　　诸佛功德　　不可思议　　于百千劫
　　甚难得值　　愿于当来　　无量之世
　　夜则梦见　　昼如实说　　我当具足
　　修行六度　　济拔众生　　越于苦海
　　然后我身　　成无上道　　令我世界
　　无与等者　　奉贡金鼓　　赞佛因缘
　　以此果报　　当来之世　　值释迦佛
　　得授记莂　　并令二子　　金龙金光
　　常生我家　　同共授记　　若有众生
　　无救护者　　众苦逼切　　无所依止
　　我于当来　　为是等辈　　作大救护
　　及依止处　　能除众苦　　悉令灭尽
　　施与众生　　诸善安乐　　我未来世
　　行菩提道　　不计劫数　　如尽本际
　　以此金光　　忏悔因缘　　使我恶海
　　及以业海　　烦恼大海　　悉竭无余
　　我功德海　　愿悉成就　　智慧大海
　　清净具足　　无量功德　　助菩提道
　　犹如大海　　珍宝具足　　以此金光
　　忏悔力故　　菩提功德　　光明无碍
　　慧光无垢　　照彻清净　　我当来世
　　身光普照　　功德威神　　光明焰盛
　　于三界中　　最胜殊特　　诸功德力
　　无所减少　　当度众生　　越于苦海
　　并复安置　　功德大海　　来世多劫
　　行菩提道　　如昔诸佛　　行菩提道
　　三世诸佛　　净妙国土　　诸佛至尊
　　无量功德　　令我来世　　得此殊异
　　功德净土　　如佛世尊　　信相当知
　　尔时国王　　金龙尊者　　则汝身是
　　尔时二子　　金龙金光　　今汝二子
　　银相等是

　　　　金光明经空品第八

　　　　北凉天竺三藏昙无谶译
　　无量余经　　已广说空　　是故此中
　　略而解说　　众生根钝　　鲜于智慧
　　不能广知　　无量空义　　故此尊经
　　略而说之　　异妙方便　　种种因缘
　　为钝根故　　起大悲心　　今我演说
　　此妙经典　　如我所解　　知众生意
　　是身虚伪　　犹如空聚　　六入村落
　　结贼所止　　一切自住　　各不相知
　　眼根受色　　耳分别声　　鼻嗅诸香
　　舌嗜于味　　所有身根　　贪受诸触
　　意根分别　　一切诸法　　六情诸根
　　各各自缘　　诸尘境界　　不行他缘
　　心如幻化　　驰骋六情　　而常妄想
　　分别诸法　　犹如世人　　驰走空聚
　　六贼所害　　愚不知避　　心常依止
　　六根境界　　各各自知　　所伺之处
　　随行色声　　香味触法　　心处六情
　　如鸟投网　　其心在在　　常处诸根
　　随逐诸尘　　无有暂舍　　身空虚伪
　　不可长养　　无有诤讼　　亦无正主
　　从诸因缘　　和合而有　　无有坚实
　　妄想故起　　业力机关　　假伪空聚
　　地水火风　　合集成立　　随时增减
　　共相残害　　犹如四蛇　　同处一箧
　　四大蚖蛇　　其性各异　　二上二下
　　诸方亦二　　如是蛇大　　悉灭无余
　　地水二蛇　　其性沉下　　风火二蛇
　　性轻上升　　心识二性　　躁动不停
　　随业受报　　天人诸趣　　随所作业
　　而堕三有　　水火风种　　散灭坏时
　　大小不净　　盈流于外　　体生诸虫
　　无可爱乐　　捐弃冢间　　如朽败木
　　善女当观　　诸法如是　　何处有人
　　及以众生　　本性空寂　　无明故有
　　如是诸大　　一一不实　　本自不生
　　性无和合　　以是因缘　　我说诸大
　　从本不实　　和合而有　　无明体性
　　本自不有　　妄想因缘　　和合而生
　　无所有故　　假名无明　　是故我说
　　名曰无明　　行识名色　　六入触受
　　爱取有生　　老死忧恼　　众苦行业
　　不可思议　　生死无际　　轮转不息
　　本无有生　　亦无和合　　不善思惟
　　心行所造　　我断一切　　诸见缠等
　　以智慧刀　　裂烦恼网　　五阴舍宅
　　观悉空寂　　证无上道　　微妙功德
　　开甘露门　　示甘露器　　入甘露城
　　处甘露室　　令诸众生　　食甘露味
　　吹大法螺　　击大法鼓　　然大法灯
　　雨胜法雨　　我今摧伏　　一切怨结
　　竖立第一　　微妙法幢　　度诸众生
　　于生死海　　永断三恶　　无量苦恼
　　烦恼炽然　　烧诸众生　　无有救护
　　无所依止　　我以甘露　　清凉美味
　　充足是辈　　令离焦热　　于无量劫
　　遵修诸行　　供养恭敬　　诸佛世尊
　　坚固修集　　菩提之道　　求于如来
　　真实法身　　舍诸所重　　肢节手足
　　头目髓脑　　所爱男女　　钱财珍宝
　　真珠璎珞　　金银琉璃　　种种异物
　　三千大千世界中　　所有树木折为筹
　　三千大地碎微尘　　是等微尘遍虚空
　　一切众生有智慧　　以此智慧与一人
　　如是人等如微尘　　算此微尘可知数
　　如来智慧不可数　　如来一念有智慧
　　不可数劫算不尽

　　　　金光明经依空满愿品第九

　　　　梁三藏真谛译
　　是时如意宝光耀善女天。于大众中从座而起偏袒右肩。右膝著地合掌恭敬。以偈白佛。
　　我问照世界　　两足最胜尊
　　菩萨正行法　　惟愿垂听许
　　佛言善女天　　汝若有疑者
　　随汝意所问　　吾当分别说
　　云何诸菩萨　　行菩提正行
　　离生死涅槃　　利益自他故

　　佛言。善女天。依于法界行菩提法修平等行。善女天。云何依于法界行菩提法修平等行。善女天。五阴能现法界法界是五阴。五阴亦不可说。非五阴亦不可说。何以故。若五阴是法界则是断见。若离五阴即是常见。离于二边不著二边。不可见过。所见无名无相。是则名为说于法界。善女天。云何五阴能现法界。善女天。如是五阴不从因缘生。何以故。若从因缘生。已生故得生。未生故得生。若已得生何因缘生。若已生不从因缘生。若未生时不可得生。何以故。未生诸法则是不有。无名无相。非算数譬喻之所能知。非因缘所生。善女天。譬如鼓声依木依皮依捊依人工等故得出声。是鼓声空。过去亦空未来亦空现在亦空。何以故。是鼓音声不从木生。不从皮生。不从捊生。不从人工生。是声不于三世生是则不生。若不可得生则不可灭。若不可灭无所从来。若无所从来亦无处去。若无处去不常不断。若不常不断则不一不异。何以故。若一不异法界。若尔者凡夫人则见真谛。得于无上安乐涅槃。是义不然是故不一。若言其异者。一切诸佛菩萨行相即是执著。未得解脱烦恼系缚。则不能得阿耨多罗三藐三菩提。何以故。一切圣人于行非行法中同智慧行。是故不异。是故五阴非有。不从因缘生。非不有五阴。不过圣境界故。非言语之所能及。无名无相无因无缘。无有境界无有譬喻。始终寂静本来自空。是故五阴能现法界。善女天。若善男子善女人。欲求阿耨多罗三藐三菩提真异俗异。如是难可思量。于圣凡境界不异思惟。不舍于俗不舍于真。依于法界行菩提行。
　　尔时世尊作是语已。时善女天。踊跃欢喜即从坐起。偏袒右肩右膝著地。合掌恭敬一心顶礼。而白佛言。世尊。如上所说菩提正行我今当学。
　　是时娑婆世界主大梵天王。于大众中问如意宝光耀善女天。此菩提行难可修行。汝心云何于此菩提行而得自在。
　　时善女天答梵王言。大梵王。若佛所说是真甚深。一切凡夫不得其味。是圣境界微妙难知。若使我心依于此法得安乐住。是真实语者。愿令一切五浊恶世无量无边众生。皆得金色三十二相。非男非女。坐宝莲华受无量快乐。雨天妙华。天诸音乐不鼓自鸣。一切供养皆悉具足。是时善女天说是语已。一切五浊恶世所有众生。皆悉金色具足三十二相。非男非女。坐宝莲华受无量快乐。犹如他化自在天宫。无诸恶道。宝树行列七宝莲华遍满世界。雨众七宝上妙天华作天伎乐。如意宝光耀善女天。即转女形作梵天身。
　　时大梵天王问如意宝光耀菩萨言。汝昔以何行菩提行。菩萨答言。梵王。若水中月能行菩提行者。我亦已行菩提之行。若梦见行菩提行。我亦行菩提行。若焰露行菩提行。我亦行菩提行。若声响行菩提行。我亦行菩提行。时大梵王闻此说已语菩萨言。汝依何等而说此语。答言。梵王。无有一法而有实相。因果相成故。梵王又白菩萨言。若如此者。诸凡夫人皆悉应得阿耨多罗三藐三菩提。
　　菩萨答言。以何思惟而作是说。梵王。惑痴人异。智慧人异。菩提异。非菩提异。解脱异。非解脱异。梵王。如是诸法平等无异。于此法界如如不异。无有中间而可执持。无增无减。梵王。譬如幻师善巧幻术。及幻弟子。于四衢道取诸土沙草木叶等。聚在一处作种种幻术。使人睹见。象众马众车众军众。七宝之聚。种种仓库若有众生愚痴无智。不能思惟。不知幻本。若见若闻作是思惟。如我所见象马众等。谓是真实。如见如闻随能随力各执所见。自言是实于他非真。后不重思惟。有智之人则能思惟了于幻本。若见若闻作是思惟。如我所见象马等众非是真实。惟有幻事惑人眼目。是处说名象马等众及诸库仓。惟有名字无有实体。如我所见如我所闻。随能随力不执所见。自言是实于他非真。后不重思惟。是诸智人随说世语。皆欲令他知实义故。如见如闻思惟则不如是。如是梵王。若有众生愚痴凡夫。未得出世圣智慧故。未知一切诸法如如不可言说。是诸凡愚若见若闻行非行法。作是思惟。实有如是诸法。如我所见如我所闻。是诸凡夫人如见如闻。随能随力执著所见。自言是实于他非真。后不重思惟。若有众生非凡夫人。已见第一义谛得出世圣慧。知一切法如如不可言说。是诸圣人。若见若闻行法非行法。随能随力不执著所见。自言是实于他非真。后不重思惟。无实行法。无实非行法。如我所见如我所闻。惟妄思惟行非行相或人智慧。是处说名行非行法惟有名字无有实体。如我所见如我所闻。随能随力不执所见。自言是实于他非真。后不重思惟。是诸圣人如世语言随顺其说。为欲令他知真实义。如是梵王。是诸圣人圣智见故。不可言法如如。摄行非行法。是法如如。为他证智故说种种名。
　　时大梵王。问如意宝光耀菩萨言。有几众生能解能通如是微妙甚深正法。菩萨答言。梵王。凡是若干众幻化人心数。若干众生能解能通是甚深法。梵王又言。此幻化人即是不有。如是心数从何而得。
　　菩萨答言。梵王。如是法界不有不无。如是众生能解能通是甚深义。
　　是时梵王。白佛言。世尊。是如意宝光耀菩萨。不可思议通达如是甚深之义。佛言。如是如是。梵王。如汝所言。何以故。是如意宝光耀菩萨。已教梵王学观无生忍法。于是大梵天王。与诸梵众从坐而起偏袒右肩。右膝著地合掌恭敬。顶礼如意宝光耀菩萨足说如是言希有希有。我等今日得见大师。得闻正法。
　　尔时世尊。于一切法通达无碍。告梵王言。是如意宝光耀菩萨。于未来世当得作佛。号曰德宝焰吉上藏如来应供正遍知。说是金光明微妙经典。三千亿菩萨得不退阿耨多罗三藐三菩提。八千亿天子得无垢净。于法成就清净法眼。无量无数国王臣民得法眼净。五十亿比丘行菩提行欲退菩提心。闻如意宝光耀菩萨说法。得坚固不可思议满足之愿。更复还发菩提之心。各自脱衣供养菩萨。重发无上胜进心。发无上胜进心已。愿令我等功德善根悉皆不退。回向阿耨多罗三藐三菩提。如是比丘依此功德修行。过九十大劫当得成就。是诸比丘出于生死。佛为授记过三十阿僧祇劫。当得作佛号难胜光王。其国名曰无垢光。同时皆得阿耨多罗三藐三菩提。皆同一号。名曰愿庄严间厕王佛。
　　尔时佛告梵王。是金光明经正闻正听有大神力。梵王百千大劫行六波罗蜜无有方便。若有善男子善女人。已得听闻是金光明经书写。半月半月一过转读。是善功德聚于前功德。百千分不及一分。乃至算数譬喻所不能及。梵王。是故我今当令修学受持为他广说。何以故。如是甚深微妙经典。我行菩萨道时。如于战阵不惜身命。得通此经受持读诵为他解说。梵王。譬如转轮圣王。若王在世七宝不灭。王若过世一切七宝自然而尽梵王。是金光明微妙经典。若现在世大正法宝皆悉不灭。是故当依金光明经听闻读诵受持。为他解说令他书写。于功德中行精进波罗蜜。不惜寿命不惮疲劳。我诸弟子。应当如是精勤修学。
　　是时天主大梵天王。与无量梵众帝释四王及夜叉众。俱从坐起偏袒右肩。右膝著地合掌恭敬。而白佛言。我等一切为守护流通是金光明微妙经典。说法法师若有诸难我当除却。令具诸善色味满足。辩才无碍身心开泰。时会之众皆令快乐。是处国土若饥馑怨贼非人之畏。我等禳却。使其人民丰盛欢逸。皆是我等四王恩力。若有供养是经卷者。我亦当为作大拥护如佛不异。

　　　　合部金光明经卷第四



　　　　合部金光明经卷第五

　　　　隋大兴善寺沙门释宝贵合北凉天竺三藏昙无谶译

　　四天王品第十

　　尔时毗沙门天王。提头赖吒天王。毗留勒叉天王。毗留博叉天王。俱从坐起偏袒右肩。右膝著地胡跪合掌白佛言。世尊。是金光明微妙经典众经之王。诸佛世尊之所护念。庄严菩萨深妙功德。常为诸天之所恭敬。能令天王心生欢喜。亦为护世之所赞叹。此经能照诸天宫殿。是经能与众生快乐。是经能令地狱饿鬼畜生诸河焦干枯竭。是经能除一切怖畏。是经能却他方怨贼是经能除谷贵饥馑。是经能愈一切疫病。是经能灭恶星变异。是经能去一切忧恼。举要言之。是经能灭一切众生无量无边百千苦恼。世尊。是金光明微妙经典。若在大众广宣说时。我等四王及余眷属。闻此甘露无上法味。增益身力心进勇锐具诸威德。世尊。我等四王能说正法。修行正法。为世法王以法治世。世尊。我等四王及天龙鬼神乾闼婆阿修罗迦楼罗紧那罗摩睺罗伽。以法治世。遮诸恶鬼啖精气者。世尊。我等四王二十八部诸鬼神等。及无量百千鬼神。以净天眼过于人眼。常观拥护此阎浮提。世尊。是故我等名护世王。若此国土有诸衰耗怨贼侵境。饥馑疾疫种种艰难。若有比丘受持是经。我等四王当共劝请。令是比丘以我力故疾往彼所国邑郡县。广宣流布是金光明微妙经典。令如是等种种百千衰耗之事悉皆灭尽。世尊。如诸国王所有土境。是持经者若至其国。是王应当往是人所。听受如是微妙经典。闻已欢喜。复当护念恭敬是人。世尊。我等四王复当勤心拥护是王及国人民。为除衰患令得安隐。世尊。若有比丘比丘尼优婆塞优婆夷受持是经。若诸人王有能供给施其所安。我等四王亦当令是王及国人一切安隐具足无患。世尊。若有四众受持读诵是妙经典。若诸人王有能供养恭敬尊重赞叹。我等四王亦复当令如是人王于诸王中。常得第一供养恭敬尊重赞叹。亦令余王钦尚羡慕称叹其善。
　　尔时世尊赞叹护世四天王等。善哉善哉。汝等四王。过去以曾供养恭敬尊重赞叹无量百千万亿诸佛。于诸佛所种诸善根。说于正法修行正法。以法治世为人天王。汝等今日长夜利益。于诸众生行大悲心。施与众生一切乐具。能遮诸恶勤与诸善。以是义故。若有人王能供养恭敬此金光明微妙经典。汝等正应如是护念。灭其苦恼与其安乐。汝等四王及诸眷属无量无边百千鬼神。若能护念如是经典者。即是护持去来现在诸佛正法。汝等四王及余天众百千鬼神。与阿修罗共战斗时。汝等诸天常得胜利。汝等若能护念是经。悉能消伏一切诸苦。所谓怨贼饥馑疾疫。若四部众有能受持读诵此经。汝等亦应勤心守护。为除衰恼施与安乐。
　　尔时四王。复白佛言。世尊。是金光明微妙经典。于未来世在所流布。若国土城邑郡县村落随所至处。若诸国王以天律治世。复能恭敬至心听受是妙经典。并复尊重供养供给持是经典四部之众。以是因缘我等时时得闻如是微妙经典。闻已即得增益身力。心进勇锐具诸威德。是故我等及无量鬼神常当隐形。随是妙典所流布处。而作拥护令无留难。亦当护念听是经典诸国王等。及其人民除其患难悉令安隐。他方怨贼亦使退散。若有人王听是经时。邻国怨敌兴如是念。当具四兵坏彼国土。世尊。以是经典威神力故。尔时邻敌更有异怨为作留难。于其境界起诸衰恼灾异疫病。尔时怨敌起如是等诸恶事已。备具四兵发向是国规往讨罚。我等尔时当与眷属无量无边百千鬼神。隐蔽其形为作护助。令彼怨敌自然退散。起诸怖惧种种留难。彼国兵众尚不能到。况复当能有所破坏。
　　尔时佛赞四天王等。善哉善哉。汝等四王。乃能拥护我百千亿那由他劫所可修习阿耨多罗三藐三菩提。及诸人王受持是经恭敬供养者。为消衰患令其安乐。复能拥护宫殿舍宅。城邑村落国土边疆。乃至怨贼悉令退散。灭其衰恼令得安隐。亦令一切阎浮提内所有诸王。无诸凶衰斗讼之事。四王当知。此阎浮提八万四千城邑聚落。八万四千诸人王等。各于其国娱乐快乐。各各于国而得自在。于自所有钱财珍宝。各各自足不相侵夺。如其宿世所修习业随业受报。不生恶心贪求他国。各各自生利益之心。生于慈心安乐之心不诤讼心不破坏心无系缚心无楚挞心。各于其上自生欢乐。上下和穆犹如水乳。心相爱念增诸善根。以是因缘故。此阎浮提安隐丰乐。人民炽盛大地沃壤。阴阳调和时不越序。日月星宿不失常度。风雨随时无诸灾横。人民丰溢自足于财。心无贪吝亦无嫉妒等行十善。其人寿终多生天上。天宫充满增益天众。若未来世有诸人王听是经典。及供养恭敬受持是经四部之众。是王则为安乐利益。汝等四王。及余眷属无量百千诸鬼神等。何以故。汝等四王。若得时时闻是经典。则为已得正法之水服甘露味。增益身力心进勇锐具诸威德。是诸人王。若能至心听受是典。则为已能供养于我。若供养我。则是供养过去未来现在诸佛。若能供养过去未来现在诸佛。则得无量不可思议功德之聚。以是因缘是诸人王应得拥护。及后妃婇女中宫眷属诸王子等。亦应得护衰恼消灭快乐炽盛。宫殿堂宇安隐清净无诸灾变。护宅之神增长威德。亦受无量欢悦快乐。是诸国土所有人民。悉受种种五欲之乐。一切恶事悉皆消灭。
　　尔时四天王白佛言。世尊。未来之世若有人王。欲得护身及后妃婇女诸王子等。宫殿屋宅得第一护身所王领最为殊胜。具不可思议王者功德。欲得摄取无量福聚。国土无有他方怨贼。无诸忧恼及诸苦事。世尊。如是人王不应放逸散乱其心。应生恭敬谦下之心。应当庄严第一微妙最胜宫宅。种种香汁持用洒地。散种种华敷大法座师子之座。兼以无量珍琦异物而为绞饰。张施种种无数微妙幢幡宝盖。当净洗浴以香涂身。著好净衣璎珞自严。坐小卑座不自高大。除去自在离诸放逸。谦下自卑除去憍慢。正念听受如是妙典。于说法者生世尊想。复于宫内后妃王子婇女眷属。生慈哀心和颜与语劝以种种供养之具供养法师。是王尔时既劝化已。即生无量欢喜快乐。心怀悦豫倍复自励。不生疲惓多作利益。于说法者倍生恭敬。
　　尔时佛告四天大王。尔时人王应著白净鲜洁之衣。种种璎珞齐整庄严。执持素帛微妙上盖。服饰容仪不失常则。躬出奉迎说法之人。何以故。是王如是随其举足步步之中。即是供养值遇百千亿那由他诸佛世尊。复得超越如是等劫生死之难。复于来世尔所劫中。常得封受转轮王位。随其步步亦得如是现世功德。不可思议自在之力。常得最胜极妙七宝人天宫殿。在在生处增益寿命。言语辩了人所信用。无所畏忌有大名称。常为人天之所恭敬。天上人中受上妙乐。得大势力具足威德。身色微妙端严第一。常值诸佛遇善知识。成就具足无量福聚。汝等四天王。如是人王见如是等种种无量功德利益。是故此王应当躬出奉迎法师。若一由旬至百千由旬。于说法师应生佛想。应作是念。今日释迦如来正智。入于我宫受我供养。为我说法我闻是法。即不退转于阿耨多罗三藐三菩提。已为得值百千万亿那由他佛。为已供养过去未来现在诸佛。已得毕竟三恶道苦。我今已种百千无量转轮圣王释梵之因。已种无边善根种子。已令无量百千万亿诸众生等度于生死。已集无量无边福聚。后宫眷属已得拥护宫宅。诸衰悉以消灭。国土无有怨贼棘刺。他方怨敌不能侵凌。汝等四王。如是人王应作如是供养正法。清净听受是妙经典。及恭敬供养尊重赞叹。持是经典四部之众。亦当回此所得最胜功德之分。施与汝等及余眷属诸天鬼神。聚集如是诸善功德。现世常得无量无边不可思议自在之利。威德势力成就具足。能以正法摧伏诸恶。
　　尔时四王白佛言。世尊。若未来世有诸人王。作如是等恭敬正法。至心听受是妙经典。及恭敬供养尊重赞叹。持是经典四部之众。严治舍宅香汁洒地。专心正念听说法时。我等四王亦当在中共听此法。愿诸人王为自利故。以己所得功德少分施与我等。世尊。是诸人王于说法者所坐之处。为我等故烧种种香供养是经。是妙香气于一念顷即至我等诸天宫殿。其香即时变成香盖。其香微妙金色晃耀。照我等宫释宫梵宫大辩神天。功德神天坚牢地神。散脂鬼神最大将军。二十八部鬼神大将。摩醯首罗金刚密迹。摩尼跋陀鬼神大将。鬼子母与五百儿子周匝围绕。阿耨达龙王。娑竭罗龙王。如是等众自于宫殿各各得闻是妙香气。及见香盖光明普照。是香盖光明亦照一切诸天宫殿。佛告四王。是香盖光明非但至汝四王宫殿。何以故。是诸人王手擎香炉供养经时。其香遍布于一念顷遍至三千大千世界。百亿日月百亿大海。百亿须弥山。百亿大铁围山小铁围山。及诸山王。百亿四天下。百亿四天王。百亿三十三天。乃至百亿非想非非想天。于此三千大千世界。百亿三十三天。一切龙鬼乾闼婆阿修罗迦楼罗紧那罗摩睺罗伽宫殿。虚空悉满种种香烟云盖。其盖金光亦照宫殿。如是三千大千世界所有种种香烟云盖。皆是此经威神力故。是诸人王手擎香炉供养经时。种种香气不但遍此三千大千世界。于一念顷亦遍十方无量无边恒河沙等。百千万亿诸佛世界。于诸佛上虚空之中亦成香盖。金色普照亦复如是。诸佛世尊闻是妙香。见是香盖及金色光。于十方界恒河沙等诸佛世尊。作如是等神力变化已。异口同音于说法者称赞。善哉善哉。大士。汝能广宣流布如是甚深微妙经典。则为成就无量无边不可思议功德之聚。若有闻是甚深经典。所得功德则为不少。况持读诵为他众生开示分别演说其义。何以故。善男子。此金光明微妙经典。无量无边亿那由他诸菩萨等。若得闻者。即不退转于阿耨多罗三藐三菩提。尔时十方无量无边恒河沙等诸佛世界。现在诸佛异口同声作如是言。善男子。汝于来世毕定当得坐于道场菩提树下。于三界中最尊最胜。出过一切众生之上。勤修力故受诸苦行。善能庄严菩提道场。能坏三千大千世界外道邪论。摧伏诸魔怨贼异形。觉了诸法第一寂灭清净无垢。甚深无上菩提之道。善男子。汝已能坐金刚座处。转于无上诸佛所赞十二种行甚深法轮。能击无上最大法鼓。能吹无上极妙法蠡。能竖无上最胜法幢。能然无上极明法炬。能雨无上甘露法雨。能断无量烦恼怨结。能令无量百千万亿那由他众。度于无涯可畏大海。能脱生死无际轮转。复遇无量百千万亿那由他佛。
　　尔时四天王复白佛言。世尊。是金光明微妙经典。能得未来现在种种无量功德。是故人王若得闻是微妙经典。则为已于百千万亿无量佛所种诸善根。我以敬念是人王故。复见无量福德利故。我等四王及余眷属。无量百千万亿鬼神。于自宫殿见是种种香烟云盖瑞应之时。我当隐蔽不现其身。为听法故当至是王所止宫殿讲法之处。大梵天王释提桓因。大辩天神功德天神。坚牢地神散脂鬼神大将军等。二十八部鬼神大将。摩醯首罗金刚密迹。摩尼跋陀鬼神大将。鬼子母及五百鬼子周匝围绕。阿耨达龙王娑竭罗龙王。无量百千万亿那由他鬼神诸天。如是等众为听法故。悉自隐蔽不现其身。至是人王所止宫殿讲法之处。世尊。我等四王及余眷属无量鬼神。悉当同心以是人王为善知识。同共一行善相应行。能为无上大法施主。以甘露味充足我等。我等应当拥护是王。除其衰患令得安隐。及其宫宅国土城邑。诸恶灾患悉令消灭。世尊。若有人王于此经典心生舍离不乐听闻。其心不欲恭敬供养尊重赞叹。若四部众有受持读诵赞说之者。亦复不能恭敬供养尊重赞叹。我等四王及余眷属无量鬼神。即便不得闻此正法。背甘露味失大法利。无有势力及以威德。减损天众增长恶趣。世尊。我等四王及无量鬼神舍其国土。不但我等亦有无量守护国土。诸旧善神皆悉舍去。我等诸天及诸鬼神既舍离已。其国当有种种灾异。一切人民失其善心唯有系缚。嗔恚斗诤互相破坏多诸疾疫彗星现怪流星崩落。五星诸宿违失常度。两日并现日月薄蚀。白黑恶虹数数出现。大地震动发大音声。恶风恶雨无日不有。谷米勇贵饥馑冻饿。多有他方怨贼侵掠。其国人民多受苦恼。其地无有可爱乐处。世尊。我等四王及诸无量百千鬼神。并守国土诸旧善神远离去时。生如是等无量恶事。世尊。若有人王欲得自护。及王国土多受安乐。欲令国土一切众生悉皆成就具足快乐。欲得摧伏一切外敌。欲得拥护一切国土。欲以正法正治国土。欲得除灭众生怖畏。世尊。是人王等应当毕定听是经典。及恭敬供养读诵受持是经典者。我等四王及无量鬼神。以是法食善根因缘。得服甘露无上法味。增长身力心进勇锐。增益诸天。何以故。以是人王至心听受是经典故。如诸梵天说出欲论。释提桓因种种善论。五通之人神仙之论。世尊。梵天释提桓因五神通人。虽有百千亿那由他无量胜论。是金光明于中最胜。所以者何。如来说是金光明经为众生故。为令一切阎浮提内诸人王等以正法治。为与一切众生安乐。为欲爱护一切众生。欲令众生无诸苦恼。无有他方怨贼棘刺所有诸恶背而不向。欲令国土无有忧恼。以正法教无有诤讼。是故人王各于国土。应然法炬炽然正法增益天众。我等四王及无量鬼神。阎浮提内诸天善神。以是因缘得服甘露法味充足。得大威德进力具足。阎浮提内安隐丰乐。人民炽盛安乐其处。复于来世无量百千不可思议那由他劫。常受微妙第一快乐。复得值遇无量诸佛种诸善根。然后证成阿耨多罗三藐三菩提。如是等无量功德悉是如来正遍知说。如来过于百千亿那由他诸梵天等。以大悲力故。亦过无量百千亿那由他释提桓因。以苦行力故。是故如来为诸众生。演说如是金光明经。若阎浮提一切众生。及诸人王世间出世间。所作国事所造世论。皆因此经欲令众生得安乐故。释迦如来示现是经广宣流布。世尊。以是因缘故。是诸人王应当毕定听受供养恭敬尊重赞叹是经。
　　尔时佛复告四天王。汝等四王及余眷属。无量百千那由他鬼神。是诸人王若能至心听是经典。供养恭敬尊重赞叹。汝等四王正应拥护。灭其衰患而与安乐。若有人能广宣流布如是妙典。于人天中大作佛事。能大利益无量众生。如是之人汝等四王必当拥护。莫令他缘而得扰乱。令心澹静受于快乐。续复当得广宣是经。尔时四王。即从坐起偏袒右肩。右膝著地长跪合掌。于世尊前以偈赞曰。
　　佛月清净　　满足庄严　　佛日晖曜
　　放千光明　　如来面目　　最上明净
　　齿白无垢　　如莲华根　　功德无量
　　犹如大海　　智渊无边　　法水具足
　　百千三昧　　无有缺减　　足下平满
　　千辐相现　　足指网缦　　犹如鹅王
　　光明晃曜　　如宝山王　　微妙清净
　　如炼真金　　所有福德　　不可思议
　　佛功德山　　我今敬礼　　佛真法身
　　犹如虚空　　应物现形　　如水中月
　　无有障碍　　如焰如化　　是故我今
　　稽首佛月

　　尔时世尊以偈答曰。
　　此金光明　　诸经之王　　甚深最胜
　　为无有上　　十力世尊　　之所宣说
　　汝等四王　　应当勤护　　以是因缘
　　是深妙典　　能与众生　　无量快乐
　　为诸众生　　安乐利益　　故久流布
　　于阎浮提　　能灭三千　　大千世界
　　所有恶趣　　无量诸苦　　阎浮提内
　　诸人王等　　心生慈愍　　正法治世
　　若能流布　　此妙经典　　则令其土
　　安隐丰熟　　所有众生　　悉受快乐
　　若有人王　　欲爱己身　　及其国土
　　欲令丰盛　　应当至心　　净洁洗浴
　　往法会所　　听受是典　　是经能作
　　所有善事　　摧伏一切　　内外怨贼
　　复能除灭　　无量怖畏　　是诸经王
　　能与一切　　无量众生　　安隐快乐
　　譬如宝树　　在人家中　　悉能出生
　　一切珍宝　　是妙经典　　亦复如是
　　悉能出生　　诸王功德　　如清冷水
　　能除渴乏　　是妙经典　　亦复如是
　　能除诸王　　功德渴乏　　譬如珍宝
　　异物箧器　　悉在于手　　随意所用
　　是金光明　　亦复如是　　随意能与
　　诸王法宝　　是金光明　　微妙经典
　　常为诸天　　恭敬供养　　亦为护世
　　四大天王　　威神势力　　之所护持
　　十方诸佛　　常念是经　　若有演说
　　称赞善哉　　亦有百千　　无量鬼神
　　从十方来　　拥护是人　　若有得闻
　　是妙经典　　心生欢喜　　踊跃无量
　　阎浮提内　　无量大众　　皆悉欢喜
　　集听是法　　听是经故　　具诸威德
　　增益天众　　精气身力

　　尔时四王闻是偈已白佛言。世尊。我从昔来未曾得闻如是微妙寂灭之法。我闻是已。心生悲喜涕泪横流。举身战动支体嬉怡。复得无量不可思议具足妙乐。以天曼陀罗华摩诃曼陀罗华。供养奉散于如来上。作如是等供养佛已。复白佛言。世尊。我等四王各各自有五百鬼神。常当随逐是说法者而为守护。

　　　　合部金光明经卷第五



　　　　合部金光明经卷第六

　　　　隋大兴善寺沙门释宝贵合隋阇那堀多译

　　银主陀罗尼品第十一

　　尔时世尊告命者奢利弗言。奢利弗。此诸菩萨熏修诸法。所谓诸菩萨母。菩萨昔行菩萨摄受。有法本名不染著陀罗尼。如是语已。命者奢利弗白佛言。世尊。言陀罗尼。陀罗尼者此何句义。为陀罗尼非陀罗尼。世尊。为方处非方处。如是语已。
　　佛告命者奢利弗言。甚善甚善。奢利弗。如汝发行大乘信解大乘增力大乘。如汝所说。其陀罗尼。非方处非不方处。非法非不法。非过去非未来非现在。非事物非不事物。非缘非不缘。非行非不行。无有法生亦无有灭。但为利益菩萨故。如是说是陀罗尼。所作道合力住。所谓佛诸功德。佛戒佛学佛密意佛出生。所谓法本名不染著陀罗尼。如是语已。
　　命者奢利弗白佛言。世尊。愿为演说修伽多。愿为演说此陀罗尼法本。菩萨于中住已。当成不退转于阿耨多罗三藐三菩提。当成正愿不依止法自性辩才。当得希有自安住道。所谓得陀罗尼故。如是语已。
　　佛告命者奢利弗言。甚善甚善。奢利弗。如是如是。奢利弗。得陀罗尼菩萨应言如佛。奢利弗。得陀罗尼菩萨若有供养尊重承事供给者。当如供养于佛。奢利弗。若当有闻此陀罗尼若持若信解。彼等还应如是供养。不离菩提心如佛无异。奢利弗。此是陀罗尼。
　　多[口*絰]他(一)删陀啰尼(二)郁多啰尼(三)三钵啰帝駃痴(去声)多(四)修那摩(五)修钵啰帝沙吒(六)鼻阇夜婆罗(七)萨帝耶钵啰帝阇若(八)修阿嚧诃(九)阇那摩帝(十)郁多波驮泥(十一)阿婆那摩泥(十二)阿鼻师驮泥(十三)阿鼻婢耶诃啰(十四)首婆嘙帝(十五)修泥尸利多(十六)婆睺穷婆(十七)阿鼻婆陀(十八)娑婆诃
　　奢利弗。此是陀罗尼句名不染著。正住正受作已。若菩萨持者。彼若一劫若百劫。若千劫若百千劫不舍诸愿。彼身当能降伏。刀仗毒药恶兽皆能降伏。何以故。奢利弗。此不染著陀罗尼。过去诸佛母。未来诸佛母。现在诸佛母。所谓法本名不染著陀罗尼。奢利弗。若有十阿僧祇三千大千世界七宝满中。作已施与诸佛世尊。及以上胜衣服饮食。当持供养彼等诸佛阿僧祇劫。若于此不染著陀罗尼法本当持一句。此生福德过多于彼。何以故。奢利弗。此不染著陀罗尼法本。是诸佛母故。

　　大辩天品第十二

　　　　北凉三藏昙无谶译
　　尔时大辩天神白佛言。世尊。是说法者。我当益其乐说辩力。令其说法庄严。次第善得大智。若是经中有失文字句义违错。我能令是说法比丘。次第还得能与总持令不忘失。若有众生于百千佛所种诸善根。是说法者。为是等故于阎浮提。广说流布是妙经典。令不断绝。复令无量无边众生得闻是经。当令是等悉得猛利不可思议大智慧聚。不可称量福德之报。善解无量种种方便。善能辩畅一切诸论。善知世间种种伎术。能出生死得不退转。必定疾得阿耨多罗三藐三菩提。
　　(此下阇那崛多续译补之)我今复欲说其咒药洗浴法。若有比丘受持此经。复有众生深乐听闻是经典者。为是人等能除一切恶星灾怪。除其疫气疾病生死之苦。恶口斗诤县官口舌。夜卧恶梦恶神障难。[示*厭]蛊咒咀一切恶障悉得除灭。是诸众生若有听受是经法者。应当诵持此咒。咒药作汤洗浴其身。是故我说咒药之法。
　　取好菖蒲雄黄苜蓿香。尸利沙(合欢)苷松香。奢弥(苟杞)草藿香。嵩高草沉香。桂皮丁香。风香。白胶香。安息香。阿萝娑煎香。零陵香。艾纳香。栴檀香。石雄黄青木香。郁金香。附子。芥子。缩师。蜜郁金根。那罗陀草龙华。
　　如是等药。各等分采之。用鬼星日和合捣之。捣讫以此咒咒之一百八遍。而说咒曰。
　　哆侄咃稣坻　羯利坻　迦摩哆写阇怒迦啰池呵怒迦啰池　因陀罗阇离　奢迦提离　波奢提　离阿跋哆　迦斯该那　拘都俱　迦毗罗迦毗罗末坻尸罗末坻珊题头头摩跋坻尸梨尸梨萨帝　耶萨[口*室]帝　娑波呵
　　以牛粪涂地。纵广七肘以为道场。以华散著道场中。遍覆其地悬缯幡盖用金碗银碗盛石蜜浆葡萄浆蜜浆乳汁。置于道场外。四角头各置一人。身带鍪钾手持戎仗。隐身而立。复须四童女子。各著净衣奉持华瓶。亦于道场四角而立。烧胶香供养不得断绝。复作五色神幡四角安宝幢五种音声伎乐。以新净器盛其香汤置道场中。于先结界然后洗浴。说此结界咒曰。
　　哆侄咃　遏逻羁　耶耶[口*禰]　醯梨尸　梨企企梨　娑波呵
　　以咒咒水二十一遍散著四方。复说咒汤咒身咒。先咒身一百八遍。复咒汤一百八遍以此汤洗浴其身。
　　哆侄咃　娑伽迟　毗伽迟　毗伽荼跋帝娑波呵
　　诵咒洗浴讫。行者为其是人发弘誓愿。愿四方神星覆护身命。常令休吉无诸障难。恶星灾怪悉无所畏。四大安吉无诸疾患。一切怖畏悉得除愈。复说咒身咒愿咒。
　　娑弥毗娑弥　娑波呵　娑伽迟　毗伽迟娑波呵娑伽啰　三浮哆耶　娑波呵　乾陀摩陀那耶娑波呵　尼罗犍咃耶娑波呵　阿波罗耆哆　毗梨蛇耶娑波呵醯摩婆　三浮哆耶　娑波呵　阿尼弥逻薄迦哆逻耶娑波呵南无婆伽婆帝　跋蓝摩祢那摩娑罗萨簸帝摩诃提鞞四填妒　蔓哆罗般陀担婆罗熊摩阿奴蔓若都娑波呵
　　于是大辩天神白佛言。世尊。若有比丘比丘尼优婆塞优婆夷。受持读诵书写流通如法行者。若城邑聚落旷野露地塔寺僧房俗人住处。我为是诸人等。将诸眷属作天伎乐来诣道场。除一切病一切恶星灾怪。除其一切疫病生死之苦。除一切恶口斗诤县官口舌。除一切夜卧恶梦。除一切恶神障难。除一切[示*厭]蛊咒咀。除一切恶障。若有比丘比丘尼优婆塞优婆夷。受持读诵此经。速度烦恼入阿毗跋致地。向阿耨多罗三藐三菩提。以此功德速成阿耨多罗三藐三菩提。
　　尔时世尊赞大辩天神言。善哉善哉。大辩天神。能为一切众生思惟善事。能令一切众生施其无畏。为诸众生说此咒药功能。利益一切众生。于是大辩天神。礼佛三拜还复故座。尔时婆罗门憍陈如。以咒力故。当请大辩天神。
　　亦当恭敬　　大辩天神　　一切世间
　　名悉遍到　　恒在山中　　天龙鬼神
　　一切悉敬　　常披草衣　　一脚而立
　　一切诸天　　悉来到彼　　欲请天神
　　愿施一切　　众生智慧　　言语辩了
　　能以善言

　　多侄咃　茂梨毗梨　阿婆耆　阿婆阇跋帝兴渠梨　弥渠梨　宾伽罗跋帝　鸯渠洒末利脂稣摩帝　题耆摩帝　阿只利　摩只利多罗遮跋帝　脂脂利尸利弥利　摩脂利波罗移祢　卢迦折师帝　卢迦施离师帝　卢伽毕利易膝陀跋罗帝　毗摩目企　首脂遮利阿波罗帝呵帝阿波罗帝河多浮地　南牟指南牟脂　摩呵题脾波罗帝伽利迄那　那摩娑迦灆摩摩浮地阿波罗帝呵多婆婆妒　奢萨多罗　奢卢羁单多　罗卑吒迦迦毗耶地疏　多侄咃　摩呵波罗婆毗醯利弥利　醯利弥利　毗遮罗妒　摩摩浮地伊梵那摩写婆伽婆帝　毗耶题娑罗娑跋帝　迦罗迟只由离醯利弥利醯利弥利　阿婆呵咩弥摩呵题　毗佛陀萨知那。达摩萨知那僧伽萨知那因陀罗萨知那　婆娄那萨知那移卢只萨知那　婆题那知爽萨知那　萨知那婆支祢那　阿婆呵　咩弥摩呵题毗哆[口*姪]咃　醯利弥利　醯利醯利毗遮逻都孛题　摩摩南无婆伽婆帝　摩呵题毗娑逻娑波帝　膝填妒曼多罗波陀　娑波呵
　　尔时憍陈如婆罗门。以偈赞大辩天神。
　　一切诸鬼神　　今当至心听
　　我今欲赞叹　　大圣辩天神
　　一切诸女中　　辩天最为尊
　　诸天修罗等　　乾闼及夜叉
　　世间诸圣中　　一切最为尊
　　种种诸功德　　以用庄严身
　　眼如优波罗　　智慧功德相
　　譬如七宝珠　　世间甚难见
　　我今欲赞叹　　甚深最胜语
　　决定施与一切众　　最胜最高无过者
　　相好端严润众生　　形貌清净如莲华
　　眼目修禓胜一切　　身体端正视无厌
　　种种庄严诸相好　　光明清净如月光
　　智慧悉能遍一切　　强记不妄能总持
　　乘师子上现人形　　体有八臂庄严身
　　众生见者如满月　　语言辩了声微妙
　　智慧甚深难思议　　以此智慧恒圆满
　　能施众生一切愿　　于一切众最为尊
　　帝释修罗诸天等　　乾闼婆等及夜叉
　　一切大众恒赞叹　　我某甲等当恭敬
　　供养清净殷重心　　以此愿故皆吉祥
　　于怖畏处恒防护　　若复有人于晨朝
　　清净诵此七言偈　　我令是人悉满愿
　　须者给与无所乏

　　说是偈已。令一切众悉发阿耨多罗三藐三菩提心。

　　　　金光明经功德天品第十三

　　　　北凉三藏昙无谶译
　　尔时功德天白佛言。世尊。是说法者。我当随其所须之物。衣服饮食卧具医药。及余资产供给是人无所乏少。令心安住昼夜欢乐。正念思惟是经章句分别深义。若有众生。于百千佛所种诸善根。是说法者为是等故。于阎浮提广宣流布是妙经典令不断绝。是诸众生听是经已。于未来世无量百千那由他劫。常在天上人中受乐值遇诸佛。速成阿耨多罗三藐三菩提。三恶道苦悉毕无余。世尊。我已于过去宝华功德海琉璃金山照明如来应正遍知明行足善逝世间解无上士调御丈夫天人师佛世尊所种诸善根。是故我今随所念方。随所视方随所至方。令无量百千众生受诸快乐。若衣服饮食资生之具。金银七宝真珠琉璃珊瑚虎魄璧玉珂贝。悉无所乏。若有人能称金光明微妙经典。为我供养诸佛世尊。三称我名烧香供养。供养佛已别以华香种种美味。供施于我洒散诸方。当知是人即能集聚资财宝物。以是因缘增长地味。地神诸天悉得欢喜。所种谷米牙茎枝叶果实滋茂。树神欢喜出生无量种种诸物。我时慈念诸众生故。多与资生所须之物。世尊。于此北方毗沙门王有城名曰阿尼曼陀。其城有园名功德华光。于是园中有最胜园名曰金幢。七宝极妙此即是我常止住处。若有欲得财宝增长。是人当于自所住处应净扫洒洗浴其身。著鲜白衣妙香涂身。为我至心三称彼佛宝华琉璃世尊名号。礼拜供养烧香散华。亦当三称金光明经至诚发愿。别以香华种种美味。供施于我散洒诸方。尔时当说如是章句。
　　婆梨富楼那遮利　三曼陀达舍尼　摩诃毗呵罗伽帝　三曼陀毗那伽帝　摩诃伽梨波帝　波娑弥　萨婆哆三曼陀　修钵梨富隶　阿夜那达摩帝　摩诃毗鼓毕帝　摩诃弥勒簸僧祇帝　醯帝簁三博只悕帝三曼陀阿咃　阿[少/兔]娑罗尼
　　(此下咒八行新翻出还是功德天说与旧咒不同不知何者是非故并写出之)南无一切三世佛　南无一切诸菩萨　南无弥勒菩萨等。
　　我今当欲说神咒。
　　哆侄咃　波梨富楼那遮利　三曼陀达舍尼　摩诃毗呵罗伽帝　三曼陀毗陀那伽帝摩诃迦叶梨耶　波利波罗波祢萨婆利陀三曼多修钵利帝　富隶那阿夜那达摩多摩诃俱毕帝　摩诃弥勒帝卢簸僧祇帝帝醯帝簁僧祇晞帝　三曼陀遏咃何[少/兔]波罗尼　莎波呵
　　是灌顶章句。毕定吉祥真实不虚。等行众生及中善根。应当受持读诵通利。七日七夜受持八戒。朝暮净心香华供养十方诸佛。常为己身及诸众生。回向具足阿耨多罗三藐三菩提。作是誓愿令我所求皆得吉祥。自于所居房舍屋宅净洁扫除。若自住处若阿兰若处。以香泥涂地烧微妙香敷净好座。以种种华香布散其地以待于我。我于尔时如一念顷。入其室宅即坐其座。从此日夜令此居家若村邑。若僧坊若露处无所乏少。若钱若金银若珍宝若牛羊若谷米。一切所须即得具足悉受快乐。若能以己所作善根最胜之分。回与我者。我当终身不远其人。于所住处至心护念。随其所求令得成就。应当至心礼如是等诸佛世尊。其名曰宝胜如来。无垢炽宝光明王相如来。金焰光明如来。金百光明照藏如来。金山宝盖如来。金华焰光相如来。大炬如来。宝相如来。亦应敬礼信相菩萨。金光明菩萨。金藏菩萨。常悲菩萨。法上菩萨。亦应礼敬东方阿閦如来。南方宝相如来。西方无量寿佛。北方微妙声佛。

　　　　金光明经坚牢地神品第十四

　　　　北凉三藏昙无谶译
　　尔时地神坚牢白佛言。世尊。是金光明经若现在世若未来世在在处处若城邑聚落。若山泽空处若王宫宅。世尊。随是经典所流布处。是地分中敷师子座。令说法者坐其座上。广演宣说是妙经典。我当在中常作宿卫隐蔽其身。于法座下顶戴其足。我闻法已得服甘露无上法味增益气力。而此大地深十六万八千由旬。从金刚际至海地上。悉得众味增长具足。丰壤肥浓过于今日。以是之故阎浮提内。药草树木根茎枝叶。华果滋茂美色香味。皆悉具足。众生食已增长寿命色力辩安。六情诸根具足通利。威德颜貌端严殊特。成就如是种种等已。所作事业多得成办。有大势力精勤勇猛。是故世尊。阎浮提内安隐丰乐。人民炽盛一切众生多受快乐。应心适意随其所乐。是诸众生得是威德大势力已。能供养是金光明经。及恭敬供养受持经者四部之众。我于尔时当往其所。为诸众生受快乐故。请说法者广令宣布如是妙典。何以故。世尊。是金光明若广说时。我及眷属所得威德倍过于常。增长身力心进勇锐。世尊。我服甘露无上味已。阎浮提地纵广七千由旬丰壤倍常。世尊。如此大地众生所依。悉能增长一切所须之物。增长一切所须物已。令诸众生随意所用受于快乐。种种饮食衣服卧具。宫殿屋宅树木林苑河池泉井。如是等物因依于地悉皆具足。是故世尊。是诸众生为知我恩应作是念。我当毕定听受是经。供养恭敬尊重赞叹。作是念已。即从住处若城邑聚落舍宅空地。往法会所听受是经。既听受已还其所止。各应相庆作如是言。我等今者闻此甚深无上妙法。已为摄取不可思议功德之聚。值遇无量无边诸佛。三恶道报已得解脱。于未来世常生天上人中受乐。是诸众生各于住处。若为他人演说是经。若说一喻一品一缘。若复称叹一佛菩萨。一四句偈乃至一句。及称是经首题名字。世尊。随是众生所住之处。其地具足丰壤肥浓过于余地。凡是因地所生之物。悉得增长滋茂广大。令诸众生受于快乐。多饶财宝好行惠施。心常坚固深信三宝。
　　尔时佛告地神坚牢。若有众生乃至闻是金光明经一句之义。人中命终随意往生三十三天。地神。若有众生为欲供养是经典故。庄严屋宅乃至张悬一幡一盖或以一衣。欲界六天已有自然七宝宫殿。是人命终即往生彼。地神。于诸七宝宫殿之中。各各自然有七天女共相娱乐。日夜常受不可思议微妙快乐。
　　尔时地神白佛言。世尊。以是因缘说法比丘坐法座时。我常昼夜卫护不离。隐蔽其形在法座下顶戴其足。世尊。若有众生于百千佛所种诸善根。是说法者为是等故于阎浮提。广宣流布是妙经典令不断绝。是诸众生听是经已。未来之世无量百千那由他劫。于天上人中常受快乐。值遇诸佛疾成阿耨多罗三藐三菩提。三恶道苦悉断无余。

　　　　金光明经散脂鬼神品第十五

　　　　北凉三藏昙无谶译
　　尔时散脂鬼神大将军。及二十八部诸鬼神等。即从坐起偏袒右肩右膝著地白佛言。世尊。是金光明微妙经典。若现在世及未来世。在在处处若城邑聚落。若山泽空处若王宫宅。随是经典所流布处。我当与此二十八部大鬼神等。往至彼所隐蔽其形。随逐拥护是说法者。消灭诸恶令得安隐。及听法众若男若女童男童女。于是经中乃至得闻一如来名一菩萨名。及此经典首题名字受持读诵。我当随侍宿卫拥护。悉灭其恶令得安隐。及国邑城郭若王宫殿舍宅空处。皆亦如是。世尊。何因缘故我名散脂鬼神大将。唯然世尊自当证知。世尊。我知一切法一切缘法。了一切法知法分齐。如法安住一切法。如性于一切法。含受一切法。世尊。我现见不可思议智光。不可思议智炬。不可思议智行。不可思议智聚。不可思议智境。世尊。我于诸法正解正观。得正分别正解。于缘正能觉了。世尊。以是故名散脂大将。世尊。我散脂大将令说法者庄严言辞辩不断绝。众味精气从毛孔入。充益身力心进勇锐。成就不可思议智慧入正忆念。如是等事悉令具足。心无疲厌身受诸乐心得欢喜。以是之故。能为众生广说是经。若诸众生于百千佛所。种诸善根。说法之人。为是众生阎浮提内广宣流布是妙经典令不断绝。无量众生闻是经已。当得不可思议智聚。摄取不可思议功德之聚。于未来世无量百千劫。人天之中常受快乐。于未来世值遇诸佛。疾得证成阿耨多罗三藐三菩提。一切众苦三恶趣分永灭无余。南无宝华功德海琉璃金山光照如来应正遍知。南无无量百千亿那由他庄严其身释迦如来正遍知。炽然如是微妙法炬。南无第一威德成就众事大功德天。南无不可思量智慧功德成就大辩天。

　　　　金光明经正论品第十六

　　　　北凉三藏昙无谶译
　　尔时佛告地神坚牢。过去有王名力尊相。其王有子名曰信相。不久当受灌顶之位统领国土。尔时父王告其太子信相。世有正论善治国土。我于昔时曾为太子。不久亦当绍父王位。尔时父王持是正论亦为我说。我以是论于二万岁善治国土。未曾一念以非法行。于自眷属情无爱著。何等名为治世正论。地神。尔时力尊相王。为信相太子说是偈言。
　　我今当说　　诸王正论　　为利众生
　　断诸疑惑　　一切人王　　诸天天王
　　应当欢喜　　合掌谛听　　诸王和合
　　集金刚山　　护世四镇　　起问梵王
　　大师梵尊　　天中自在　　能除疑惑
　　当为我断　　云何是人　　得名为天
　　云何人王　　复名天子　　生在人中
　　处王宫殿　　正法治世　　而名为天
　　护世四王　　问是事已　　时梵尊师
　　即说偈言　　汝今虽以　　此义问我
　　我要当为　　一切众生　　敷扬宣说
　　第一胜论　　因集业故　　生于人中
　　王领国土　　故称人王　　处在胎中
　　诸天守护　　或先守护　　然后入胎
　　虽在人中　　生为人王　　以天护故
　　复称天子　　三十三天　　各以己德
　　分与是人　　故称天子　　神力所加
　　故得自在　　远离恶法　　遮令不起
　　安住善法　　修令增广　　能令众生
　　多生天上　　半名人王　　亦名执乐
　　罗刹魁脍　　能遮诸恶　　亦名父母
　　教诲修善　　示现果报　　诸天所护
　　善恶诸业　　现在未来　　现受果报
　　诸天所护　　若有恶事　　纵而不问
　　不治其罪　　不以正教　　舍远善法
　　增长恶聚　　故使国中　　多诸奸斗
　　三十三天　　各生嗔恨　　由其国王
　　纵恶不治　　坏国恶法　　奸诈炽盛
　　他方怨敌　　竞来侵掠　　自家所有
　　钱财珍宝　　诸恶盗贼　　共相劫夺
　　如法治世　　不行是事　　若行是者
　　其国殄灭　　譬如狂象　　蹋莲华池
　　暴风卒起　　屡降恶雨　　恶星数出
　　日月无光　　五谷果实　　咸不滋茂
　　由王舍政　　使国饥馑　　天于宫殿
　　悉怀愁恼　　由王暴疟　　不修善事
　　是时天王　　各相谓言　　是王行恶
　　与恶为伴　　以造恶故　　速得天嗔
　　以天嗔故　　不久国败　　非法兵仗
　　奸诈斗讼　　疾疫恶病　　集其国土
　　诸天即便　　舍离是王　　令其国败
　　生大愁恼　　兄弟姊妹　　眷属妻子
　　孤迸流离　　身亦灭亡　　流星数堕
　　二日并现　　他方恶贼　　侵掠其土
　　人民饥馑　　多诸疾疫　　所重大臣
　　舍离薨亡　　象马车乘　　一念丧灭
　　诸家财产　　国土所有　　互相劫夺
　　刀兵而死　　五星诸宿　　违失常度
　　诸恶疾疫　　流遍其国　　诸受宠禄
　　所任大臣　　及诸群僚　　专行非法
　　如是行恶　　偏受恩遇　　修善法者
　　日日衰减　　于行恶者　　而生恭敬
　　见修善者　　心不顾录　　故使世间
　　三异并起　　星宿失度　　降暴风雨
　　破坏甘露　　无上正法　　众生等类
　　及以地肥　　恭敬弊恶　　毁诸善人
　　故天降雹　　饥饿疫死　　谷米果实
　　滋味衰减　　多病众生　　充满其国
　　甘美盛果　　日日损减　　苦涩恶味
　　随时增长　　本所游戏　　可爱之处
　　悉皆枯悴　　无可乐者　　众生所食
　　精妙上味　　渐渐损减　　食无肌肤
　　颜貌丑陋　　气力衰微　　凡所食啖
　　不知厌足　　力精勇猛　　悉灭无有
　　懒惰懈怠　　充满其国　　多有疾苦
　　逼切其身　　恶星变动　　罗刹乱行
　　若有人王　　行于非法　　增长恶伴
　　损人天道　　于三有中　　多受苦恼
　　起如是等　　无量恶事　　皆由人王
　　爱著眷属　　纵之造恶　　舍而不治
　　若为诸天　　所护生者　　如是人王
　　终不为是　　有行善者　　得生天中
　　行不善者　　堕在三涂　　三十三天
　　皆生焦热　　由王纵恶　　舍而不理
　　违逆诸天　　及父母敕　　不能正治
　　则非孝子　　起诸奸恶　　坏国土者
　　不应纵舍　　当正治罪　　是故诸天
　　护持是王　　以灭恶法　　修集善根
　　现世正治　　得增王位　　应各为说
　　善不善业　　能示因果　　故得为王
　　诸天护持　　邻王佐助　　为自为他
　　修正治国　　有坏国者　　应当正教
　　为命及国　　修行正法　　不应行恶
　　恶不应纵　　所有余事　　不应坏国
　　恶因多奸　　然后倾败　　若起多奸
　　坏于国土　　譬如大象　　坏莲华池
　　怨恨诸天　　故天生恼　　起诸恶事
　　弥满其国　　是故应随　　正法治恶
　　以善化国　　不顺非法　　宁舍身命
　　不爱眷属　　于亲非亲　　心常平等
　　视亲非亲　　和合为一　　正行名称
　　流布三界　　正法治国　　人多行善
　　常以善心　　仰瞻国王　　能令天众
　　具足充满　　是故正治　　名为人王
　　一切诸天　　爱护人王　　犹如父母
　　拥护其子　　故令日月　　五星诸宿
　　随其分齐　　不失常度　　风雨随时
　　无诸灾祸　　令国丰实　　安乐炽盛
　　增益人民　　诸天之众　　以是因缘
　　诸人王等　　宁舍身命　　不应为恶
　　不应舍离　　正法珍宝　　由正法宝
　　世人爱乐　　常当亲近　　修正法者
　　聚集功德　　庄严其身　　于自眷属
　　常知止足　　当远恶人　　修治正法
　　安止众生　　于诸善法　　教敕防护
　　令离不善　　是故国土　　安隐丰乐
　　是王亦得　　威德具足　　随诸人民
　　所行恶法　　应当调伏　　如法教诏
　　是王当得　　好名善誉　　善能摄护
　　安乐众生

　　　　合部金光明经卷第六



　　　　合部金光明经卷第七

　　　　隋大兴善寺沙门释宝贵合北凉三藏昙无谶译

　　善集品第十七

　　于是如来复为地神说往因缘而作偈言。
　　我昔曾为　　转轮圣王　　舍四大地
　　及以大海　　又于是时　　以四天下
　　满中珍宝　　奉上诸佛　　凡所布施
　　皆舍所重　　不见可爱　　而不舍者
　　于过去世　　无数劫中　　求正法故
　　常舍身命　　又过去世　　不可议劫
　　有佛世尊　　名曰宝胜　　其佛世尊
　　般涅槃后　　时有圣王　　名曰善集
　　于四天下　　而得自在　　治正之势
　　尽大海际　　其王有城　　名水音尊
　　于其城中　　止住治化　　夜睡梦中
　　闻佛功德　　及见比丘　　名曰宝冥
　　善能宣畅　　如来正法　　所谓金光
　　微妙经典　　明如日中　　悉能遍照
　　是转轮王　　梦是事已　　即寻觉悟
　　心喜遍身　　即出宫殿　　至僧坊所
　　供养恭敬　　诸大圣众　　问诸大德
　　是大众中　　颇有比丘　　名曰宝冥
　　成就一切　　诸功德不　　尔时宝冥
　　在一窟中　　安坐不动　　思惟正念
　　读诵如是　　金光明经　　时有比丘
　　即将是王　　至其所止　　到宝冥所
　　时此宝冥　　故在窟中　　形貌殊特
　　威德炽然　　即示王言　　是窟中者
　　即是所问　　宝冥比丘　　能持甚深
　　诸佛所行　　名金光明　　诸经之王
　　时善集王　　即寻礼敬　　宝冥比丘
　　作如是言　　面如满月　　威德照然
　　唯愿为我　　敷演宣畅　　是金光明
　　诸经之王　　时宝冥尊　　即受王请
　　许为宣说　　是金光明　　三千大千
　　世界诸天　　知当说法　　悉生欢喜
　　于净微妙　　鲜洁之处　　种种珍宝
　　厕填其地　　上妙香水　　持用洒之
　　散诸好华　　遍满其处　　王于是时
　　自敷法座　　悬缯幡盖　　宝饰挍络
　　种种微妙　　殊特末香　　悉以奉散
　　大法高座　　一切诸天　　龙及鬼神
　　摩睺罗伽　　紧那罗等　　即雨天上
　　曼陀罗华　　遍散法座　　满其处所
　　不可思议　　百千万亿　　那由他等
　　无量诸天　　一时俱来　　集说法所
　　是时宝冥　　寻从窟出　　诸天即时
　　以娑罗华　　供养奉散　　宝冥比丘
　　是时宝冥　　净洗身体　　著净妙衣
　　至法座所　　合掌敬礼　　是法高座
　　一切天王　　及诸天人　　雨曼陀罗
　　大曼陀华　　无量百千　　种种伎乐
　　于虚空中　　不鼓自鸣　　宝冥比丘
　　能说法者　　寻上高座　　结加趺坐
　　即念十方　　不可思议　　无量千亿
　　诸佛世尊　　于诸众生　　兴大悲心
　　及善集王　　所得王领　　尽一日月
　　所照之处　　时说法者　　即寻为王
　　敷畅宣说　　是妙经典

　　是时大王　　为闻法故　　于比丘前
　　合掌而立　　闻于正法　　赞言善哉
　　其心悲悼　　涕泪交流　　寻复踊悦
　　心意熙怡　　为欲供养　　此经典故
　　尔时即捉　　如意珠玉　　为诸众生
　　发大誓愿　　愿于今日　　此阎浮提
　　悉雨无量　　种种珍异　　瑰琦七宝
　　及妙璎珞　　以是因缘　　悉令无量
　　一切众生　　皆受快乐　　即于尔时
　　寻雨七宝　　及诸宝饰　　天冠耳珰
　　种种璎珞　　甘馔宝座　　悉皆充满
　　遍四天下　　时善集王　　即持如是
　　满四天下　　无量七宝　　于宝胜佛
　　遗法之中　　以用布施　　供养三宝
　　尔时为王　　说法比丘　　于今现在
　　阿閦佛是　　时善集王　　听受法者
　　今则我身　　释迦文是　　我于尔时
　　舍此大地　　满四天下　　珍宝布施
　　得闻如是　　金光明经　　闻是经已
　　一称善哉　　以此善根　　业因缘故
　　身得金色　　百福庄严　　常为无量
　　百千万亿　　众生等类　　之所乐见
　　既得见已　　无有厌足　　过去九十
　　九亿千劫　　常得作于　　转轮圣王
　　亦于无量　　百千劫中　　常得王领
　　诸小国王　　不可思议　　劫中常作
　　释提桓因　　及净梵王　　复得值遇
　　十力世尊　　其数无量　　不可称计
　　所得功德　　无量无边　　皆由闻经
　　及称善哉　　如我所愿　　成就菩提
　　正法之身　　我今已得

　　　　金光明经鬼神品第十八

　　　　北凉三藏昙无谶译
　　佛告功德天。若有善男子善女人。欲以不可思议妙供养具。供养过去未来现在诸佛世尊。及欲得知三世诸佛甚深行处。是人应当毕定至心。随有是经流布之处。若城邑村落舍宅空处。正念不乱至心听是微妙经典。
　　尔时世尊欲重宣此义。而说偈言。
　　若欲供养　　一切诸佛　　欲知三世
　　诸佛行处　　应当往彼　　城邑聚落
　　有是经处　　至心听受　　是妙经典
　　不可思议　　功德大海　　无量无边
　　能令一切　　众生解脱　　度无量苦
　　诸有大海　　是经甚深　　初中后善
　　不可得说　　譬喻为比　　假使恒河
　　大地微尘　　大海诸水　　一切诸山
　　如是等物　　不得为喻　　若人是经
　　即入法性　　如深法性　　安住其中
　　即于是典　　金光明中　　而得见我
　　释迦牟尼　　不可思议　　阿僧祇劫
　　生天人中　　常受快乐　　以能信解
　　听是经故　　如是无量　　不可思议
　　功德福聚　　悉已得之　　随所至处
　　若百由旬　　满中盛火　　应从中过
　　若至聚落　　阿兰若处　　到法会所
　　至心听受　　听是经故　　恶梦蛊道
　　五星诸宿　　变异灾祸　　一切恶事
　　消灭无余　　于说法处　　莲华座上
　　说是经典　　书写读诵　　是说法者
　　若下法座　　尔时大众　　犹见座处
　　故有说者　　或佛世尊　　或见佛像
　　菩萨色像　　普贤菩萨　　文殊师利
　　弥勒大士　　及诸形色　　见如是等
　　种种事已　　寻复灭尽　　如前无异
　　成就如是　　诸功德已　　而为诸佛
　　之所赞叹　　威德相貌　　无量无边
　　有大名称　　能却怨家　　他方贼盗
　　能令退散　　勇捍多力　　能破强敌
　　恶梦恼心　　无量恶业　　如是恶事
　　皆悉寂灭　　若入军阵　　常能胜他
　　名闻流布　　遍阎浮提　　亦能摧伏
　　一切怨敌　　远离诸恶　　修集诸善
　　入阵得胜　　心常欢喜　　大梵天王
　　三十三天　　护世四王　　金刚密迹
　　鬼神诸王　　散脂大将　　禅那英鬼
　　及紧那罗　　阿耨达龙　　娑竭罗王
　　阿修罗王　　迦楼罗王　　大辩天神
　　及大功德　　如是上首　　诸天神等
　　常当供养　　是听法者　　生不思议
　　法塔之想　　众生见者　　恭敬欢喜
　　诸天王等　　亦各思惟　　而相谓言
　　今是众生　　无量威德　　皆悉成就
　　若能来至　　是法会所　　如是之人
　　成上善根　　若有听是　　甚深经典
　　故严出往　　法会之处　　心生不可
　　思议正信　　供养恭敬　　无上法塔
　　如是大悲　　利益众生　　即是无量
　　深法宝器　　能入甚深　　无上法性
　　由以净心　　听是经典　　如是之人
　　悉以供养　　过去无量　　百千诸佛
　　以是善根　　无量因缘　　应当听受
　　是金光明　　如是众生　　常为无量
　　诸天神王　　之所爱护　　大辩功德
　　护世四王　　无量鬼神　　及诸力士
　　昼夜精勤　　拥护四方　　释提桓因
　　及日月天　　阎摩罗王　　风水诸神
　　违驮天神　　及毗纽天　　大辩天神
　　及自在天　　火神等神　　大力勇猛
　　常护世间　　昼夜不离　　大力鬼神
　　那罗延等　　摩醯首罗　　二十八部
　　诸鬼神等　　散脂为首　　百千鬼神
　　神足大力　　拥护是等　　令不怖畏
　　金刚密迹　　大鬼神王　　及其眷属
　　五百徒党　　一切皆是　　大菩萨等
　　亦悉拥护　　听是法者　　摩尼跋陀
　　大鬼神王　　富那跋陀　　及金毗罗
　　阿罗婆帝　　宾头卢伽　　黄头大神
　　一一诸神　　各有五百　　眷属鬼神
　　亦常拥护　　听是经者　　质多斯那
　　阿修罗王　　及乾闼婆　　那罗罗阇
　　祁那沙婆　　摩尼乾陀　　及尼乾陀
　　主雨大神　　大饮食神　　摩呵伽吒
　　金色发神　　半祁鬼神　　及半支罗
　　车钵罗婆　　有大威德　　婆那利神
　　昙摩跋罗　　摩竭婆罗　　针发鬼神
　　绣利密多　　勒那翅奢　　摩呵波那
　　及军陀遮　　剑摩舍帝　　复有大神
　　奢罗蜜帝　　醯摩跋陀　　萨多琦黎
　　如是等神　　皆有无量　　神足大力
　　常勤拥护　　听受如是　　微妙典者
　　阿耨达王　　娑伽罗王　　目真邻王
　　伊罗钵王　　难陀龙王　　跋难陀王
　　有如是等　　百千龙王　　以大神力
　　常来拥护　　听是经者　　昼夜不离
　　波利罗睺　　阿修罗王　　毗摩质多
　　及以茂脂　　睒摩梨子　　波呵黎子
　　佉罗骞陀　　及以揵陀　　是等皆是
　　阿修罗王　　有大神力　　常来拥护
　　听是经者　　昼夜不离　　呵黎帝南
　　鬼子母等　　及五百神　　常来拥护
　　听是经者　　若睡若寤　　旃陀旃陀利
　　大鬼神女等　　鸠罗鸠罗檀提　　啖人精气
　　如是等神　　皆有大力　　常勤拥护
　　十方世界　　受持经者　　大辩天等
　　无量天女　　功德天等　　各与眷属
　　地神坚牢　　种殖园林　　果实大神
　　如是诸神　　心生欢喜　　悉来拥护
　　爱乐亲近　　是经典者　　于诸众生
　　增命色力　　功德威貌　　庄严倍常
　　五星诸宿　　变异灾怪　　皆悉能灭
　　无有遗余　　夜卧恶梦　　寤则忧悴
　　如是恶事　　皆悉消灭　　地神大力
　　势力甚深　　是经力故　　能变其味
　　如是大地　　至金刚际　　厚十六万
　　八千由旬　　其中气味　　无不遍有
　　悉令勇出　　润益众生　　是经力故
　　能令地味　　悉出地上　　厚百由旬
　　亦令诸天　　大得精味　　充益身力
　　欢喜快乐　　阎浮提内　　所有诸神
　　心生欢喜　　受乐无量　　是经力故
　　诸天欢喜　　百谷果实　　皆悉滋茂
　　园苑丛林　　其华开敷　　香气馝馚
　　充溢弥满　　百草树木　　生长端直
　　其体柔软　　无有邪戾　　阎浮提内
　　所有龙女　　其数无量　　不可思议
　　心生欢喜　　踊跃无量　　在在处处
　　庄严华池　　于其池中　　生种种华
　　优钵罗华　　波头摩华　　拘物头华
　　分陀利华　　于自宫殿　　除诸云雾
　　令虚空中　　无有尘翳　　诸方清澈
　　净洁明了　　日王赫炎　　放千光明
　　欢喜踊跃　　照诸闇蔽　　阎浮檀金
　　以为宫殿　　止住其中　　威德无量
　　日之天子　　及以月天　　闻是经故
　　精气充实　　是日天子　　出阎浮提
　　心生欢喜　　放于无量　　光明明网
　　遍照诸方　　即于出时　　放大网光
　　开敷种种　　诸池莲华　　阎浮提内
　　无量果实　　随时成熟　　饱诸众生
　　是时日月　　所照殊胜　　星宿正行
　　不失度数　　风雨随时　　丰实炽盛
　　多饶财宝　　无所乏少　　是金光明
　　微妙经典　　随所流布　　讲诵之处
　　其国土境　　即得增益　　如上所说
　　无量功德

　　　　金光明经授记品第十九

　　　　北凉三藏昙无谶译
　　尔时如来。将欲为是信相菩萨及其二子银相银光。授阿耨多罗三藐三菩提记。是时即有十千天子。威德炽王而为上首。俱从忉利来至佛所。顶礼佛足却坐一面。
　　尔时佛告信相菩萨。汝于来世过无量无边百千万亿不可称计那由他劫。金照世界当成阿耨多罗三藐三菩提。号金宝盖山王如来应供正遍知明行足善逝世间解无上士调御丈夫天人师佛世尊。乃至是佛般涅槃后。正法像法皆灭尽已。长子银相。当于是界次补佛处。世界尔时转名净幢。佛名阎浮檀金幢光照明如来应供正遍知明行足善逝世间解无上士调御丈夫天人师佛世尊。乃至是佛般涅槃后。正法像法悉灭尽已。次子银光。复于是后次补佛处。世界名字如本不异。佛号曰金光照如来应供正遍知明行足善逝世间解无上士调御丈夫天人师佛世尊。是十千天子。闻三大士得受记莂。复闻如是金光明经。闻已欢喜生殷重心。心无垢累如净琉璃。清净无碍犹如虚空。尔时如来知是十千天子善根成熟。即便与授菩提道记。汝等天子于当来世。过阿僧祇百千万亿那由他劫。于是世界当成阿耨多罗三藐三菩提。同共一家一姓一名。号曰青目优钵罗华香山如来应供正遍知明行足善逝世间解无上士调御丈夫天人师佛世尊。如是次第出现于世凡一万佛。
　　尔时道场菩提树神名等增益。白佛言。世尊。是十千天子。于忉利宫为听法故故来集此。云何如来便与授记。世尊。我未曾闻是诸天子修行具足六波罗蜜。亦未曾闻舍于手足头目髓脑。所爱妻子财宝谷帛。金银琉璃车磲码瑙真珠珊瑚珂贝璧玉。甘馔饮食衣服床卧病瘦医药。象马车乘殿堂屋宅。园林泉池奴婢仆使。如余无量百千菩萨。以种种资生供养之具。恭敬供养过去无量百千万亿那由他等诸佛世尊。如是菩萨于未来世。亦舍无量所重之物。头目髓脑所爱妻子。财宝谷帛乃至仆使。次第修行成就具足六波罗蜜。成就是已备修苦行。动经无量无边劫数。然后方得授菩提记。世尊。是天子等何因何缘。修行何等胜妙善根。从彼天来暂得闻法。便得授记。唯愿世尊。为我解说断我疑网。
　　尔时佛告树神善女天。皆有因缘有妙善根已随相修。何以故。以是天子于所住处舍五欲乐。故来听是金光明经。既闻法已于是经中净心殷重如说修行。复得闻此三大菩萨授于记莂。亦以过去本昔发心誓愿因缘。是故我今皆与授记。于未来世当成阿耨多罗三藐三菩提。

　　　　金光明经除病品第二十

　　　　北凉三藏昙无谶译
　　佛告道场菩提树神善女天。谛听谛听善持忆念。我当为汝演说往昔誓愿因缘。过去无量不可思议阿僧祇劫。尔时有佛出现于世。名曰宝胜如来应供正遍知明行足善逝世间解无上士调御丈夫天人师佛世尊。善女天。尔时是佛般涅槃后。正法灭已于像法中。有王名曰天自在光。修行正法如法治世。人民和顺孝养父母。是王国中有一长者。名曰持水。善知医方救诸病苦。方便巧知四大增损。善女天。尔时持水大长者家中后生一子。名曰流水。体貌殊胜端正第一。形色微妙威德具足。受性聪敏善解诸论。种种伎艺书疏算计。无不通达。是时国内天降疫病。有无量百千诸众生等皆无免者。为诸苦恼之所逼切。善女天。尔时流水长者子。见是无量百千众生受诸苦恼故。为是众生生大悲心。作是思惟。如是无量百千众生受诸苦恼。我父长者虽善解医方能救诸苦方便巧知四大增损。年已衰迈老耄枯悴。皮缓面皱羸瘦战掉。行来往反要因机杖。困顿疲乏不能至彼城邑聚落。而是无量百千众生。复遇重病无能救者。我今当至大医父所。咨问治病医方秘法。咨禀知已。当往城邑聚落村舍。治诸众生种种重病。悉令得脱无量诸苦。时长者子。思惟是已即至父所。头面著地为父作礼。叉手却住。以四大增损而问于父。即说偈言。
　　云何当知　　四大诸根　　衰损代谢
　　而得诸病　　云何当知　　饮食时节
　　若食食已　　身火不灭　　云何当知
　　治风及热　　水过肺病　　及以等分
　　何时动风　　何时动热　　何时动水
　　以害众生　　时父长者　　即以偈颂
　　解说医方　　而答其子　　三月是夏
　　三月是秋　　三月是冬　　三月是春
　　是十二月　　三三而说　　从如是数
　　一岁四时　　若二二说　　足满六时
　　三三本摄　　二二现时　　随是时节
　　消息饮食　　是能益身　　医方所说
　　随时岁中　　诸根四大　　代谢增损
　　令身得病　　有善医师　　随顺四时
　　三月将养　　调和六大　　随病饮食
　　及以汤药　　多风病者　　夏则发动
　　其热病者　　秋则发动　　等分病者
　　冬则发动　　其肺病者　　春则增剧
　　有风病者　　夏则应服　　肥腻醎酢
　　及以热食　　有热病者　　秋服冷甜
　　等分冬服　　甜酢肥腻　　肺病春服
　　肥腻辛热　　饱食然后　　则发肺病
　　于食消时　　则发热病　　食消已后
　　则发风病　　如是四大　　随三时发
　　风病羸损　　补以苏腻　　热病下药
　　服呵梨勒　　等病应服　　三种妙药
　　所谓甜辛　　及以苏腻　　肺病应服
　　随时吐药　　若风热病　　肺病等分
　　违时而发　　应当任师　　筹量随病
　　饮食汤药

　　善女天。尔时流水长者子。问其父医四大增损。因是得了一切医方。时长者子。知医方已遍至国内。城邑聚落在在处处。随有众生病苦者所。软言慰喻作如是言。我是医师。我是医师。善知方药今当为汝疗治救济悉令除愈。善女天。尔时众生。闻长者子软语慰喻。许为治病心生欢喜踊跃无量。时有百千无量众生遇极重病。得闻是言心欢喜故。种种所患即得除差。平复如本气力充实。善女天。复有无量百千众生。病苦深重难除差者。即共来至长者子所。时长者子即以妙药授之令服。服已除差亦得平复。善女天。是长者子。于是国内治诸众生。所有病苦悉得除差。

　　　　金光明经流水长者子品第二十一

　　　　北凉昙无谶译
　　佛告树神。尔时流水长者子。于天自在光王国内。治一切众生无量苦患已。令其身体平复如本受诸快乐。以病除故多设福业。修行布施尊重恭敬。是长者子作如是言。善哉长者。能大增长福德之事。能益众生无量寿命。汝今真是大医之王。善治众生无量重病。必是菩萨善解方药。善女天。时长者子有妻名曰水空龙藏。而生二子。一名水空。二名水藏。时长者子将是二子。次第游行城邑聚落。最后到一大空泽中。多有虎狼狗犬鸟兽多食肉血。悉皆一向驰奔而去。时长者子作是念言。是诸禽兽何因缘故一向驰走。我当随后逐而观之。时长者子。遂便随逐见有一池。其水枯涸于其池中多有诸鱼。时长者子。见是鱼已生大悲心。时有树神示现半身。作如是言。善哉善哉。大善男子。此鱼可愍汝可与水。是故号汝名为流水。复有二缘。名为流水。一能流水。二能与水。汝今应当随名定实。时长者子。问树神言。此鱼头数为有几所。树神答言。其数具足足满十千。善女天。尔时流水闻是数已。倍复增益生大悲心。善女天。时此空池为日所曝唯少水在。是十千鱼将入死门四向婉转。见是长者。心生恃赖。随是长者所至方面。随逐瞻视目未曾舍。是时长者驰趣四方推求索水了不能得。便四顾望见有大树。寻取枝叶还到池上与作阴凉。作阴凉已复更推求。是池中水本从何来。取出四向周遍求索莫知水处。复更疾走远至余处。见一大河名曰水生。尔时复有诸余恶人。为捕此鱼故于上流悬险之处。决弃其水不令下过。然其决处悬险难补。计当修治经九十日。百千人功犹不能成。况我一身。时长者子。速疾还反至大王所。头面礼拜却坐一面。合掌向王说其因缘。作如是言。我为大王国土人民治种种病。渐渐游行至彼空泽。见有一池其水枯涸。有十千鱼为日所曝。今日困厄将死不久惟愿大王。借二十大象令得负水济彼鱼命。如我与诸病人寿命。尔时大王。即敕大臣速疾供给。尔时大臣奉王告敕。语是长者。善哉大士。汝今自可至象厩中。随意选取利益众生令得快乐。是时流水及其二子。将二十大象。从治城人借索皮囊。疾至彼河上流决处。盛水象负驰疾奔还至空泽池。从象背上下其囊水。写置池中水遂弥满还复如本。时长者子。于池四边彷徉而行。是鱼尔时亦复随逐循岸而行。时长者子复作是念。是鱼何缘随我而行。是鱼必为饥火所恼。复欲从我求索饮食。我今当与。善女天。尔时流水长者子告其子言。汝取一象最大力者。速至家中启父长者。家中所有可食之物。乃至父母饮啖之分及以妻子奴婢之分。一切聚集悉载象上急速来还。尔时二子如父教敕。乘最大象往至家中。白其祖父说如上事。尔时二子。收取家中可食之物载象背上。疾还父所至空泽池。时长者子见其子还。心生欢喜踊跃无量。从子边取饮食之物。散著池中与鱼食已。即自思惟。我今已能与此鱼食令其饱满。未来之世当施法食。复更思惟。曾闻过去空闲之处有一比丘。读诵大乘方等经典。其经中说。若有众生临命终时。得闻宝胜如来名号即生天上。我今当为是十千鱼。解说甚深十二因缘。亦当称说宝胜佛名。时阎浮提中有二种人。一者深信大乘方等。二者毁呰不生信乐。时长者子。作是思惟。我今当入池水之中。为是诸鱼说深妙法。思惟是已即便入水作如是言。南无过去宝胜如来应供正遍知明行足善逝世间解无上士调御丈夫天人师佛世尊。宝胜如来本往昔时行菩萨道作是誓愿。若有众生于十方界临命终时闻我名者。当令是辈即命终已。寻得上生三十三天。尔时流水复为是鱼解说如是甚深妙法。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦聚。善女天。尔时流水长者子及其二子。说是法已即共还家。是长者子。复于后时宾客聚会醉酒而卧。尔时其地卒大震动。时十千鱼同日命终。即命终已生忉利天。既生天已作是思惟。我等以何善业因缘。得生于此忉利天中。复相谓言。我等先于阎浮提内。堕畜生中受于鱼身。流水长者子。与我等水及以饮食。复为我等解说甚深十二因缘。并称宝胜如来名号。以是因缘令我等辈得生此天。是故我等今当往至长者子所报恩供养。尔时十千天子。从忉利天下阎浮提。至流水长者子大医王家。时长者子。在楼屋上露卧眠睡。是十千天子以十千真珠天妙璎珞置其头边。复以十千置其足边。复以十千置右胁边。复以十千置左胁边。雨曼陀罗华摩诃曼陀罗华。积至于膝。种种天乐出妙音声。阎浮提中有睡眠者皆悉觉寤。流水长者子亦从睡寤。是十千天子于上空中飞腾游行。于天自在光王国内。处处皆雨天妙莲华。是诸天子复至本处空泽池所复雨天华。便从此没还忉利宫。随意自在受天五欲。时阎浮提过是夜已。天自在光王问诸大臣。昨夜何缘示现如是净妙瑞相有大光明。大臣答言。大王当知。忉利诸天于流水长者子家。雨四十千真珠璎珞及不可计曼陀罗华。王即告臣卿。可往至彼长者家。善言诱喻唤令使来。大臣受敕即至其家。宣王教令唤是长者。是时长者即至王所。王问长者。何缘示现如是瑞相。长者子言。我必定知是十千鱼其命已终。时大王言。今可遣人审实是事。尔时流水寻遣其子至彼池所。看是诸鱼死活定实。尔时其子闻是语已向于彼池。既至池已见其池中。多有摩诃曼陀罗华积聚成[卄/積]。其中诸鱼悉皆命终。见已即还白其父言。彼诸鱼等悉已命终。尔时流水知是事已复往王所。作如是言。是十千鱼悉皆命终。王闻是已心生欢喜。
　　尔时世尊告道场菩提树神。善女天。欲知尔时流水长者子。今我身是。长子水空今罗睺罗是。次子水藏今阿难是。时十千鱼者今十千天子是。是故我今为其授阿耨多罗三藐三菩提记。尔时树神现半身者今汝身是。

　　　　合部金光明经卷第七



　　　　合部金光明经卷第八

　　　　隋大兴善寺沙门释宝贵合北凉天竺三藏昙无谶译

　　舍身品第二十二

　　尔时道场菩提树神复白佛言。世尊。我闻世尊过去修行菩萨道时。具受无量百千苦行。捐舍身命肉血骨髓。惟愿世尊。少说往昔苦行因缘。为利众生受诸快乐。尔时世尊即现神足。神足力故令此大地六种震动。于大讲堂众会之中。有七宝塔从地踊出。众宝罗网弥覆其上。尔时大众见是事已生希有心。
　　尔时世尊即从座起。礼拜此塔。恭敬围绕。还就本座。尔时道场菩提树神白佛言。世尊。如来世雄出现于世。常为一切之所恭敬。于诸众生最胜最尊。何因缘故礼拜是塔。
　　佛言。善女天。我本修行菩萨道时。我身舍利安止是塔。因由是身令我早成阿耨多罗三藐三菩提。
　　尔时佛告尊者阿难。汝可开塔取中舍利示此大众。是舍利者。乃是无量六波罗蜜功德所薰。尔时阿难闻佛教敕即往塔所。礼拜供养开其塔户。见其塔中有七宝函。以手开函见其舍利色妙红白。而白佛言。世尊。是中舍利其色红白。
　　佛告阿难。汝可持来。此是大士真身舍利。尔时阿难。即举宝函还至佛所持以上佛。
　　尔时佛告一切大众。汝等今可礼是舍利。此舍利者。是戒定慧之所熏修。甚难可得最上福田。尔时大众闻是语已心怀欢喜。即从坐起合掌恭敬。顶礼菩萨大士舍利。
　　尔时世尊欲为大众断疑网故。说是舍利往昔因缘。阿难。过去之世有王名曰摩诃罗陀。修行善法善治国土无有怨敌。时有三子。端正微妙形色殊特威德第一。第一太子名摩诃波那罗。次子名曰摩诃提婆。小子名曰摩诃萨埵。是三王子。于诸园林游戏观看。次第渐到一大竹林憩驾止息。第一王子作如是言。我于今日心甚怖懅。于是林中将无衰损。第二王子复作是言。我于今日不自惜身。但离所爱心忧愁耳。第三王子复作是言。我于今日独无怖懅亦无愁恼。山中空寂神仙所赞。是处闲静能令行人安隐受乐。时诸王子说是语已。转复前行见有一虎。适产七日而有七子。围绕周匝饥饿穷悴。身体羸损命欲将绝。第一王子见是虎已。作如是言。怪哉此虎。产来七日七子围绕不得求食。若为饥逼必还啖子。第三王子言。此虎经常所食何物。第一王子言。此虎唯食新热肉血。第三王子言。君等谁能与此虎食。第二王子言。此虎饥饿身体羸瘦。穷困顿乏余命无几。不容余处为其求食。设余求者命必不济。谁能为此不惜身命。第一王子言。一切难舍不过己身第三王子言。我等今者以贪惜故。于此身命不能放舍。智慧薄少故于是事而生惊怖。若诸大士欲利益他。生大悲心为众生者。舍此身命不足为难。时诸王子。心大愁忧久住视之目未曾舍。作是观已寻便离去。尔时第三王子作是念言。我今舍身时已到矣。何以故。我从昔来多弃是身都无所为。亦常爱护处之屋宅。又复供给衣服饮食卧具医药象马车乘。随时将养令无所乏。而不知恩反生怨害。然复不免无常败坏。复次是身不坚无所利益。可恶如贼犹若行厕。我于今日当使此身作无上业。于生死海中作大桥梁。复次若舍此身。则舍无量痈疽瘭疾百千怖畏。是身唯有大小便利。是身不坚如水上沫。是身不净多诸虫户。是身不净筋缠血涂。皮骨髓脑共相连持。如是观察甚可患厌。是故我今应当舍离。以求寂灭无上涅槃。永离忧患无常变异。生死休息无诸尘累。无量禅定智慧功德具足成就。微妙法身百福庄严诸佛所赞。证成如是无上法身。与诸众生无量法乐。是时王子。勇猛堪任作是大愿以上大悲薰修其心。虑其二兄心怀怖懅。或恐固遮为作留难。即便语言。兄等今者。可与眷属还其所止。尔时王子摩诃萨埵。还至虎所脱身衣裳置竹枝上。作是誓言。我今为利诸众生故。证于最胜无上道故。大悲不动舍难舍故。为求菩提智所赞故。欲度三有诸众生故。灭生死怖众恼热故。是时王子作是誓已。即自放身卧饿虎前。是时王子。以大悲力故虎无能为。王子复作如是念言。虎今羸瘦身无势力。不能得我身血肉食。即起求刀周遍求之了不能得。即以干竹刺颈出血。于高山上投身虎前。是时大地六种震动。日无精光如罗睺罗阿修罗王捉持障蔽。又雨杂华种种妙香。时虚空中有诸余天。见是事已心生欢喜。叹未曾有。赞言善哉善哉。大士。汝今真是行大悲者。为众生故难舍能舍。于诸学人第一勇健。汝已为得诸佛所赞常乐住处。不久当证无恼无热清净涅槃。是虎尔时见血流出污王子身。即便舐血啖食其肉唯留余骨。尔时第一王子见地大动。为第二王子而说偈言。
　　震动大地　　及以大海　　日无精光
　　如有覆蔽　　于上虚空　　雨诸华香
　　必是我弟　　舍所爱身

　　第二王子复说偈言。
　　彼虎产来　　已经七日　　七子围绕
　　穷无饮食　　气力羸损　　命不云远
　　小弟大悲　　知其穷悴　　惧不堪忍
　　还食其子　　恐定舍身　　以救彼命

　　时二王子心大愁怖。涕泣悲叹容貌憔悴。复共相将还至虎所。见弟所著被服衣裳。皆悉在一竹枝之上。骸骨发爪布散狼藉。流血处处遍污其地。见已闷绝不自胜持。投身骨上良久乃悟即起举手呼天而哭。我弟幼稚才能过人。特为父母之所爱念。奄忽舍身以饲饿虎。我今还宫。父母设问当云何答。我宁在此并命一处。不忍见是骸骨发爪。何心舍离。还见父母妻子眷属朋友知识。时二王子。悲号懊恼渐舍而去。时小王子所将侍从。各散诸方互相谓言。今者我天为何所在。尔时王妃于睡中梦。梦乳被割牙齿堕落。得三鸽雏一为鹰食。尔时王妃。大地动时。即便惊寤。心大愁怖。而说偈言。
　　今日何故　　大地大水　　一切皆动
　　物不安所　　日无精光　　如有覆蔽
　　我心忧苦　　目睫[目*需]动　　如我今者
　　所见瑞相　　必有灾异　　不祥苦恼

　　于是王妃说是偈已。时有青衣在外已闻王子消息。心惊惶怖寻即入内。启白王妃作如是言。向者在外闻诸侍从。推觅王子不知所在。王妃闻已生大忧恼。涕泣满目至大王所。我于向者传闻外人。失我最小所爱之子。大王闻已而复闷绝。悲哽苦恼抆泪而言。如何今日失我心中所爱重者。尔时世尊欲重宣此义。而说偈言。
　　我于往昔　　无量劫中　　舍所重身
　　以求菩提　　若为国王　　及作王子
　　常舍难舍　　以求菩提　　我念宿命
　　有大国王　　其王名曰　　摩诃罗陀
　　是王有子　　能大布施　　其子名曰
　　摩诃萨埵　　复有二兄　　长者名曰
　　大波那罗　　次名大天　　三人同游
　　至一空山　　见新产虎　　饿穷无食
　　时胜大士　　生大悲心　　我今当舍
　　所重之身　　此虎或为　　饥饿所逼
　　傥能还食　　自所生子　　即上高山
　　自投虎前　　为令虎子　　得全性命
　　是时大地　　及诸大山　　皆悉震动
　　惊诸虫兽　　虎狼师子　　四散驰走
　　世间皆闇　　无有光明　　是时二兄
　　故在竹林　　心怀忧恼　　愁苦涕泣
　　渐渐推求　　遂至虎所　　见虎虎子
　　血污其口　　又见骸骨　　发毛爪齿
　　处处迸血　　狼藉在地　　时二王子
　　见是事已　　心更闷绝　　自躄于地
　　以灰尘土　　自涂坌身　　忘失正念
　　生狂痴心　　所将侍从　　睹见是事
　　亦生悲恸　　失声号哭　　互以冷水
　　共相喷洒　　然后苏息　　而复得起
　　是时王子　　当舍身时　　正值后宫
　　妃后婇女　　眷属五百　　共相娱乐
　　王妃是时　　两乳汁出　　一切支节
　　痛如针刺　　心生愁恼　　以丧爱子
　　于是王妃　　疾至王所　　其声微细
　　悲泣而言　　大王今当　　谛听谛听
　　忧愁盛火　　今来烧我　　我今二乳
　　俱时汁出　　身体苦切　　如被针刺
　　我见如是　　大祥瑞相　　恐更不复
　　见所爱子　　今以身命　　奉上大王
　　愿速遣人　　求觅我子　　梦三鸽雏
　　在我怀抱　　其最小者　　可适我心
　　有鹰飞来　　夺我而去　　梦是事已
　　即生忧恼　　我今愁怖　　恐命不济
　　愿速遣人　　推求我子　　是时王妃
　　说是语已　　即时闷绝　　而复躄地
　　王闻是语　　复生忧恼　　以不得见
　　所爱子故　　其王大臣　　及诸眷属
　　悉皆聚集　　在王左右　　哀哭悲号
　　声动天地　　尔时城内　　所有人民
　　闻是声已　　惊愕而出　　各相谓言
　　今是王子　　为活来耶　　为已死亡
　　如是大士　　常出软语　　为众所爱
　　今难可见　　已有诸人　　入林推求
　　不久自当　　得定消息　　诸人尔时
　　慞惶如是　　而复悲号　　哀动神祇
　　尔时大王　　即从坐起　　以水洒妃
　　良久乃苏　　还得正念　　微声问王
　　我子今者　　为死活耶　　尔时王妃
　　念其子故　　倍复懊恼　　心无暂舍
　　可惜我子　　形色端正　　如何一旦
　　舍我终亡　　云何我身　　不先薨没
　　而见如是　　诸苦恼事　　善子妙色
　　犹净莲华　　谁坏汝身　　使令分离
　　将非是我　　昔日怨仇　　挟本业缘
　　而杀汝耶　　我子面目　　净如满月
　　不图一旦　　遇斯祸对　　宁使我身
　　破碎如尘　　不令我子　　丧失身命
　　我所见梦　　已为得报　　值我无情
　　能堪是苦　　如我所梦　　牙齿堕落
　　二乳一时　　汁自流出　　必定是我
　　失所爱子　　梦三鸽雏　　鹰夺一去
　　三子之中　　必定失一

　　尔时大王　　即告其妃　　我今当遣
　　大臣使者　　周遍东西　　推求觅子
　　汝今且可　　莫大忧愁　　大王如是
　　慰喻妃已　　即便严驾　　出其宫殿
　　心生愁恼　　忧苦所切　　虽在大众
　　颜貌憔悴　　即出其城　　觅所爱子
　　尔时亦有　　无量诸人　　哀号动地
　　寻从王后

　　是时大王　　既出城已　　四向顾望
　　求觅其子　　烦惋心乱　　靡知所在
　　最后遥见　　有一信来　　头蒙尘土
　　血污其衣　　灰粪涂身　　悲号而至
　　尔时大王　　摩诃罗陀　　见是使已
　　倍生懊恼　　举手号叫　　仰天而哭
　　先所遣臣　　寻复来至　　既至王所
　　作如是言　　愿王莫愁　　诸子犹在
　　不久当至　　令王得见　　须臾之顷
　　复有臣来　　见王愁苦　　颜貌憔悴
　　身所著衣　　垢腻尘污　　大王当知
　　一子已终　　二子虽存　　哀悴无赖
　　第三王子　　见虎新产　　饥穷七日
　　恐还食子　　见是虎已　　深生悲心
　　发大誓愿　　当度众生　　于未来世
　　证成菩提　　即上高处　　投身饿虎
　　虎饥所逼　　便起啖食　　一切血肉
　　已为都尽　　唯有骸骨　　狼藉在地
　　是时大王　　闻臣语已　　转复闷绝
　　失念躄地　　忧愁盛火　　炽然其身
　　诸臣眷属　　亦复如是　　以水洒王
　　良久乃苏　　复起举手　　号天而哭
　　复有臣来　　而白王言　　向于林中
　　见二王子　　愁忧苦毒　　悲号涕泣
　　迷闷失志　　自投于地　　臣即求水
　　洒其身上　　良久之顷　　乃还苏息
　　望见四方　　大火炽然　　扶持暂起
　　寻复躄地　　举手悲哀　　号天而哭
　　乍复赞叹　　其弟功德　　是时大王
　　以离爱子　　其心迷没　　气力惙然
　　忧恼涕泣　　并复思惟　　是最小子
　　我所爱重　　无常大鬼　　奄便吞食
　　其余二子　　今虽存在　　而为忧火
　　之所焚烧　　或能为是　　丧失命根
　　我宜速往　　至彼林中　　迎载诸子
　　急还宫殿　　其母在后　　忧苦逼切
　　心肝分裂　　或能失命　　若见二子
　　慰喻其心　　可使终保　　余年寿命
　　尔时大王　　驾乘名象　　与诸侍从
　　欲至彼林　　即于中路　　见其二子
　　号天扣地　　称弟名字　　时王即前
　　抱持二子　　悲号涕泣　　随路还宫
　　速令二子　　觐见其母　　佛告树神
　　汝今当知　　尔时王子　　摩诃萨埵
　　舍身饲虎　　今我身是　　尔时大王
　　摩诃罗陀　　于今父王　　输头檀是
　　尔时王妃　　今摩耶是　　第一王子
　　今弥勒是　　第二王子　　今调达是
　　尔时虎者　　今瞿夷是　　时虎七子
　　今五比丘　　及舍利弗　　目揵连是

　　尔时大王摩诃罗陀。及其妃后悲号涕泣。悉皆脱身御服璎珞。与诸大众往竹林中收其舍利。即于此处起七宝塔。是时王子摩诃萨埵。临舍命时作是誓愿。愿我舍利。于未来世过算数劫。常为众生而作佛事。说是经时无量阿僧祇天及人发阿耨多罗三藐三菩提心。树神是名礼塔往昔因缘。尔时佛神力故。是七宝塔即没不现。

　　　　金光明经赞佛品第二十三

　　　　北凉三藏昙无谶译
　　尔时无量百千万亿诸菩萨众。从此世界至金宝盖山王如来国土。到彼土已。五体投地为佛作礼。却一面立向佛合掌。异口同音而赞叹曰。
　　如来之身　　金色微妙　　其明照曜
　　如金山王　　身净柔软　　如金莲花
　　无量妙相　　以自庄严　　随形之好
　　光饰其体　　净洁无比　　如紫金山
　　圆足无垢　　如净满月　　其音清彻
　　妙如梵声　　师子吼声　　大雷震声
　　六种清净　　微妙音声　　迦陵频伽
　　孔雀之声　　清净无垢　　威德具足
　　百福相好　　庄严其身　　光明远照
　　无有齐限　　智慧寂灭　　无诸爱习
　　世尊成就　　无量功德　　譬如大海
　　须弥宝山　　为诸众生　　生怜愍心
　　于未来世　　能与快乐　　如来所说
　　第一深义　　能令众生　　寂灭安隐
　　能与众生　　无量快乐　　能演无上
　　甘露妙法　　能开无上　　甘露法门
　　能入一切　　无患窟宅　　能令众生
　　悉得解脱　　度于三有　　无量苦海
　　安住正道　　无诸忧苦　　如来世尊
　　功德智慧　　大慈悲力　　精进方便
　　如是无量　　不可称计　　我等今者
　　不能说喻　　诸天世人　　于无量劫
　　尽思度量　　不能得知　　如来所有
　　功德智慧　　无量大海　　一渧少分
　　我今略赞　　如来功德　　百千亿分
　　不能宣一　　若有功德　　得聚集者
　　回与众生　　证无上道

　　尔时信相菩萨。即于此会从坐而起。偏袒右肩右膝著地。合掌向佛而说赞言。
　　世尊百福　　相好微妙　　功德千数
　　庄严其身　　色净远照　　视之无厌
　　如日千光　　弥满虚空　　光明炽盛
　　无量无边　　犹如无数　　珍宝大聚
　　其明五色　　青红赤白　　琉璃颇梨
　　如融真金　　光明赫奕　　通彻诸山
　　悉能远照　　无量佛土　　能灭众生
　　无量苦恼　　又与众生　　上妙快乐
　　诸根清净　　微妙第一　　众生见者
　　无有厌足　　发绀柔软　　犹孔雀项
　　如诸蜂王　　集在莲华　　清净大悲
　　功德庄严　　无量三昧　　及以大慈
　　如是功德　　悉以聚集　　相好妙色
　　严饰其身　　种种功德　　助成菩提
　　如来悉能　　调伏众生　　令心柔软
　　受诸快乐　　种种深妙　　功德庄严
　　亦为十方　　诸佛所赞　　其光远照
　　遍于诸方　　犹如日月　　充满虚空
　　功德成就　　如须弥山　　在在示现
　　于诸世界　　齿白齐整　　犹如珂雪
　　其德如日　　处空明显　　眉间毫相
　　右旋宛转　　光明流出　　如琉璃珠
　　其色微妙　　如日处空

　　尔时道场菩提树神。复说赞曰。
　　南无清净　　无上正觉　　甚深妙法
　　随愿觉了　　远离一切　　非法非道
　　独拔而出　　成佛正觉　　知有非有
　　本性清净

　　希有希有　　如来功德　　希有希有
　　如来大海　　希有希有　　如须弥山
　　希有希有　　佛无边行　　希有希有
　　佛出于世　　如优昙华　　时一现耳
　　希有希有　　无量大悲　　释迦牟尼
　　为人中日　　为欲利益　　诸众生故
　　宣说如是　　妙宝经典　　善哉如来
　　诸根寂灭　　而复游入　　善寂大城
　　无垢清净　　甚深三昧　　入于诸佛
　　所行之处　　一切声闻　　身皆空寂
　　两足世尊　　行处亦空　　如是一切
　　无量诸法　　推本性相　　亦皆空寂
　　一切众生　　性相亦空　　狂愚心故
　　不能觉知　　我常念佛　　乐见世尊
　　常作誓愿　　不离佛日　　我常于地
　　长跪合掌　　其心恋慕　　欲见于佛
　　我常修行　　最上大悲　　哀泣雨泪
　　欲见于佛　　我常渴仰　　欲见于佛
　　为是事故　　忧火炽然　　唯愿世尊
　　赐我慈悲　　清冷法水　　以灭是火
　　世尊慈愍　　悲心无量　　愿使我身
　　常得见佛　　世尊常护　　一切人天
　　是故我今　　渴仰欲见　　声闻之身
　　犹如虚空　　焰幻响化　　如水中月
　　众生之性　　如梦所见　　如来行处
　　净如琉璃　　入于无上　　甘露法处
　　能与众生　　无量快乐　　如来行处
　　微妙甚深　　一切众生　　无能知者
　　五通神仙　　及诸声闻　　一切缘觉
　　亦不能知　　我今不疑　　佛所行处
　　唯愿慈悲　　为我现身　　尔时世尊
　　从三昧起　　以微妙音　　而赞叹言
　　善哉善哉　　树神善女　　汝于今日
　　快说是言

　　　　金光明经付嘱品第二十四

　　　　隋阇那崛多译
　　尔时世尊告彼大菩萨众言。汝等善丈夫辈。谁能守护此诸如来阿僧祇劫集成菩提。于我灭后以此法本当作广现。令正法久住故。尔时彼菩萨众中。有六十俱致菩萨及六十俱致天女。同以一咽喉声说如是言。世尊。我等堪能守护此诸如来。阿僧祇劫集成菩提。于彼后时当作广现。尔时世尊。说此伽陀。
　　诸佛是实语　　安住于实法
　　彼等实住故　　此经增住持
　　大悲为铠甲　　大慈为安住
　　彼等慈力故　　此经增住持
　　福聚为铠甲　　智聚所出生
　　诸聚和合故　　此经增住持
　　降伏诸摩罗　　诸论亦破散
　　已断于诸见　　此经增住持
　　护世天帝等　　诸梵及修罗
　　天龙乾闼婆　　住持此已作
　　地住及虚空　　所有诸天女
　　诸佛住持故　　已说此行法
　　梵行相应故　　四实已庄严
　　尽四摩罗故　　此藏增住持
　　虚空若作色　　或色作非色
　　诸佛所住持　　无有能令动

　　尔时四大天王同以一咽喉声。说此伽他。
　　我等于此经　　守护当如是
　　及子诸眷属　　亦善作守护
　　若当持此者　　菩提已作缘
　　我当近彼等　　四方作守护

　　尔时天帝。向佛说此伽他。
　　我知诸佛恩　　导师亦已证
　　于此胜经典　　已说佛出生
　　我于彼诸佛　　报恩当作护
　　当护如是经　　及彼持经者

　　尔时娑诃世界主大梵天王。向佛说此伽他。
　　诸定及无量　　诸乘及解脱
　　皆由此经出　　已说佛出生
　　我舍梵处乐　　此经所在处
　　至彼听闻故　　守护当如是

　　尔时删兜率多天子。向佛说此伽他。
　　若住于菩提　　彼当住兜率
　　此经佛已说　　若当有持者
　　世尊我当能　　舍于天福报
　　阎浮洲内住　　当说此行法

　　尔时商主摩罗子。向佛说此伽他。
　　清净摩罗业　　彼不随摩罗
　　若当能持此　　修多罗正义
　　我等于此经　　守护当如是
　　我发精进欲　　如是今广现

　　尔时摩罗波卑摩。向佛说此伽陀。
　　我于彼众生　　当不作障碍
　　若当持此者　　烦恼皆折伏
　　摩罗不得便　　故说于此经
　　以佛住持故　　我当护彼等

　　尔时善德天子。向佛说此伽陀。
　　若诸佛菩提　　彼于此经说
　　若持此经典　　彼即供诸尊
　　我当持此经　　为俱致天说
　　教化向菩提　　当听及敬重

　　尔时慈氏菩萨。向佛说此伽陀。
　　不请之朋友　　若彼住菩提
　　守护诸法故　　能舍于自体
　　故我至兜率　　如是修多罗
　　以佛住持故　　我当作广显

　　尔时上座摩诃迦叶波。向佛说此伽陀。
　　我等少智慧　　声闻乘已说
　　随能随势力　　教师法当持
　　若有持此经　　我当摄受彼
　　及以堪能辩　　与彼作善言

　　尔时命者阿难陀。向佛说此伽陀。
　　诸经多千数　　我闻教师口
　　如是等经典　　我先未曾闻
　　我值遇此经　　对面已受取
　　我当作广显　　欲求于菩提

　　佛说此时。菩提高树善寂天女。及彼大辩天女等。功德天女等诸天女。及诸天众释梵鞞沙门等为首。诸天王及彼诸大天众。乾闼婆阿修罗等世间。于佛所说皆大欢喜。
　　尔时释迦牟尼佛。从三昧起现大神力。以右手摩诸大菩萨摩诃萨顶。与诸天王及龙王二十八部散脂鬼神大将军等。而作是言。我于无量百千万亿恒河沙劫。修习是金光明微妙经典。汝等当受持读诵广宣此法。复于阎浮提内无令断绝。若有善男子善女人于未来世中。有受持读诵此经典者。汝等诸天常当拥护。当知是人。于未来世无量百千人天之中。常受快乐。于未来世值遇诸佛。疾得证成阿耨多罗三藐三菩提。
　　尔时诸大菩萨。及天龙王二十八部散脂大将等。即从座起到于佛前。五体投地俱发声言。如世尊敕当具奉行。如是三白。如世尊敕当具奉行。于是散脂大将军。而白佛言。世尊。若后未来世中。有受持是经。若自书若使人书。我当与此二十八部诸鬼神等。常当随侍拥卫隐蔽其形。是说法者。皆悉消灭诸恶令得安隐。愿不有虑。
　　尔时释迦牟尼佛现大神力。十方无量世界皆六种震动。是时诸佛皆大欢喜。嘱累是经故赞美持法者。现无量神力。于是无量无边阿僧祇菩萨摩诃萨。大众及信相菩萨。金光金藏常悲法上等。及四天王十千天子。与道场菩提树神地神坚牢等。及一切世间天人阿修罗等。闻佛所说皆发无上菩提之心。踊跃欢喜作礼而去。

　　　　合部金光明经卷第八


