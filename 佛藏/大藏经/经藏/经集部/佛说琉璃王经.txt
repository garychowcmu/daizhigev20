  佛说琉璃王经
                        　　西晋 竺法护译

                        
        　      


　　佛说琉璃王经

　　　　西晋月氏国三藏竺法护译
　　闻如是。一时佛游迦维罗卫。释氏精舍。尼拘类树下。与五百比丘侍者阿难金刚力士楼由俱。于城中有舍夷贵姓五百长者。共为世尊造立讲堂。自相兴誓。讲堂成已。当请正觉于上设供。沙门梵志长者居士。群黎人民。不得先佛妄升此堂。若违要者。罪在不测。舍卫国王。时有太子。名维楼黎。产育之初。与琉璃宝俱。因以为号。领卫士定省外氏。方来入城。见视讲堂。高广严净。都雅殊妙。世所希有。则于其上。顿止息凉。监讲堂者。往白诸贵姓言。舍卫太子。来止讲堂。贵姓闻之。兴怒骂曰。吾等家产。有何异德。敢登此堂。本造斯殿。乃为佛举当具上馔。延屈世尊至真圣众。供养毕讫。然后吾等乃宜自处。而微者前尊。置体于此。寻遣使者面骂辱之。催逐发遣。令不久滞。所蹈之地。刬去足迹。所履宝阶。辄更贸易。时琉璃太子。闻其骂音。姿色变动。心怀毒恚。敕太史曰。深忆记之。须吾为王。当诛此类。太史阿萨陀(晋名无信)能观天文占究灾怪。令书此状内于带中。侠恶识非严退。还归不复前至朝觐外家。太子父王。名波斯匿。与后末利。驾乘导从。诣祇树园。下车却盖。免冠解剑。屏拂脱屣。除四种兵。步涉小径。与末利俱。五体投地。稽首为礼。却坐一面。琉璃太子。时归还宫。无所瞻睹。问左右曰。父王太后。今为所。凑曰造佛。太子闻问。欣率所领。不复解严。遂至精舍。曰宜知是时。于是太子。逼害翼从。王之近臣五百余人。一时夷灭。却王冠帻盖剑拂履服乘诸饰。外无白者。于时世尊。为王及后。说世无常爱欲合会别离法句。王立不退转。后得睹道迹。佛说经已。王稽首退。不见侍辅。而僵尸狼籍。唯王衣冠二人得免。逃入树间。还与王遇。王问之曰。群僚所在。二人答曰。太子率勒所统。胁将还宫。王谓末利。子造不顺。谋逆如斯素知此。吾当避以国付之精舍。左有族姓。愍王及后体柔状乐不堪步济以车乘。弊陋难处。遂升进迈至于城门。先时太子。列五百人。置门镇卫。敕门监曰。若父王来。勿听使入。王曰若不得入。吾将焉如。曰诏大王。当令出境。时王波斯匿。涕泣哽噎。以偈叹曰。
　　诚哉世尊教　　所演审而谛
　　兴衰与贵贱　　一切无常住
　　宁守戒念道　　不贪厚俸禄
　　侥闻讲法会　　不愿亿国土
　　王据国恣情　　饕秽遑所乐
　　闻法蒙解脱　　尘垢用消除

　　尔时观者。无数千人。闻王叹音。八百人发大道意。皆立不退。转忧色不悦。王后末利白王曰。幸勿愁愦。可共俱逝还我父国。即便进发。七日七夜。到迦维罗卫兜萨聚。值冥门闭。亦不得入。各共饥渴。无所向仰。求乞无地。止于水傍人洗菜处。得迸萝卜食之。胪胀腹痛而薨。王后悲恸。举声大哭。守聚者问曰。何人乎。曰吾王后也。又问。王为在何乎。后曰痛哉。王薨水侧。聚守门者。即驰白舍夷诸贵姓。贵姓闻凶。奔波惊愕。寻皆来。出赗赠殡棺。阇维如法。咸皆号悼。莫不摧感。尔时贵族释摩男者。瞿夷之父也。与诸豪右。以偈叹曰。
　　有子有财思惟波波　　我自非我何有子财
　　愚痴自怙豪尊有终　　太子用国殪入地狱

　　释氏贵姓二百五十。深惟无常。得不退转。五百女人。未出家者。得不起法忍。于是琉璃太子。闻父王薨。即在殿称制为王。异道太史。出带中书。证案本状记恶之忌。闻之大怒。心意愤踊。召四种兵。伐迦维罗卫。佛知其意。从精舍出止于路。要坐于荄枯树下。斯须之顷。太子军至。时琉璃王。遥见世尊。即便下象车。稽首于地。长跪问佛。唯天中天。有菩提附差．尼拘类．毕钵．优昙钵．萨罗．怛罗．揵尼赦罗。有此七树。其荫高大。有德茂盛。何因弃舍。处枯槁多刺树耶。佛告琉璃王。虽有七树树荫茂盛。盛岂有常。吾坐刺树。以为安隐。用哀愍伤亲属故也。王心念言。先古所载。藏室秘谶。用兵征旅。遇沙门者。转回军还。况今值佛。焉得进乎。稽首佛足。即便反旅。还于舍卫来日未久。侍者阿难。力士楼由。翼从世尊。还尼拘类园。令阿难敷座。宣告四辈。皆令集会。时佛尊颜姿容无耀。项无光明。衣服变色。阿难察坐已定。则整衣法服。右膝投地。叉手白言。侍尊积年。未睹三变。佛告阿难。却数七日。迦维罗卫释氏贵姓。皆当伤毙现斯变者。为中家持服故也。大目揵连。前白世尊。是何足言。我之神力。正觉所究。能以右掌。举舍夷国。跳置空中。上不至天。下不至地。琉璃王杀焉能得乎。佛告目连。知汝威德。过足如斯。宿命之罪。谁当代受。又曰能以铁文笼。疏遮此国。上又以钵覆。使无形候。掷置他方异土。又以四披须弥山。南内著于山。然后合之。各得所安。又大海水。深广之量。三百三十六万里。我以此国。浮置中央。令诸人民无往来想。又一以此国。倚须弥山顶。复能倒覆。令无毁害。又下没之金刚地际。又打掷于琉璃王众四种之兵。置大铁围山表。使两怨敌不相讨伐。佛言善哉。世尊信汝此十威力。能办此举。舍夷贵戚。宿世殃罪。孰堪毕偿而代受者。阿难白佛。宁有谲诡。祐护此国。令安隐乎。佛言若舍夷人。能同心不与外仇。有往来缘。国可全也。太史三谏王。宜用时进讨舍夷。王闻赫怒。兴军勒众。世尊知之。还坐枯树。如是至三。王亦三还。第四征时。佛不遂属。精锐四品之兵。到舍夷国界。释氏豪姓。又亦多集。众出而御之。族党骁勇。强盛善射。射四十里者。射二十里者。十里者。七里者。任其本德。御飞破初。箭不虚发。能析一发。以为七分。去有里数射尽中之。寻声应弦。曾无遗漏。于是交战。射琉璃王军。穿幡折幢。裂盖摧杠。截辕韅摄。决铠带韅。绝弓弩弦。不害象马牛畜之命。射珥臂指环钏璎珞。而不中肌。翦除须发左右眉须发毛睫。亦不害体。琉璃怖骇。问臣下曰。敌去此几何。而箭所至伤毁若兹。答曰或四十里。二十里十里。近者七里。王闻加悸。不能自宁。将破敌军。即悸退还。太史谏曰。大王莫惧。慎无败却。舍夷人民。皆奉佛戒。为清信士。慈仁不杀。以箭恐人。无伤害意。宁自丧身。不夭生命。且更整阵。并心扑讨。将牢持重。克捷不久。诸臣启曰。察敌军射。陷远无形。非力所距。惧被摧折。永令臣等为糜戮之。虑箭不可当。置时据安。小史之谋。不足专从。各各心动。志在迸徂。王大奋怒。催敕进战。舍夷外众。奔走保城。闭门自固。列阵围绕。至于七日。示悟去就。招怀诱纳。唱令内寇。宜时归命。若不出降。殄灭尔类。释氏共议。当坚城守御当闭门稽颡。当密潜奔窜。踌躇狼狈。则各赋筹。验定众心。受筹者多。不受者少。以少从多。开门助恶成祸。内与外应。欲令敌胜。劝善者少。得开门入。入挌杀门卫五百人。斩害不訾。生缚贵姓三万人。埋著于地。但令头现。驱迫群象。比足蹈杀。然后驾犁而耕其首。值此酷者。皆须陀洹。释摩男者。波斯匿之旧好也。自谓国人。谛观无常。苦毒之对。宿罪当偿。勿怀怨恨。生现寻死。存者忽终。若干之痛斧解五杌。喟然悲叹。食福同时而受祸一处。豪族七万余生。复见生获。铁锁其颈。贵姓女千人。以锁贯之。罗竖道侧。贵姓年少婴儿。置于格上。而射杀之。时琉璃王。见释摩男与众辛苦。顾谓臣曰。是何人乎。答曰释摩男。释摩男之来。欲有所乞。王曰现之。释自陈曰。王之大王。存遇隆厚。听纳所启当具以闻。王识委曲。恣其所说。愿节威怒。唯权止兵。无令放逸。多所残害。我入池中。斯须当还。与王密义立见策也。待我出水。乃复耀旅。王心与口言。人在水中。势不得久。即听所白。于是摩男。为国人民遭大厄故。辞行入池。解发系树。自沉于水。良久不还。王大怪焉。遂遣左右。往求料索。于树根下。得其尸丧。出殡池侧。王甚怜之。有慈哀心。用门族故。自沈而死。其义若兹。吾为国主。不忍小忿。岂当急战。使所害弥炽乎。前三亿人毕对并命。次三亿人蒙自次之。救得皆视息。奔突走脱。得全济命。又三亿人。修家供养。欢宴熙怡。伎乐自娱。不知外有。并命之厄。亦不闻有奔波之怖。安雅如常。一无所豫。琉璃王厚葬摩男。存宠其后。王平舍夷更立长。安慰毕讫。还舍卫国。佛与弟子。至迦维罗卫。见诸人民伤残者多。又察众女人。杌无手足耳鼻支体。身形裸露。委在坑堑。无用自蔽。世间苦痛如是。不仁之人。相害甚酷。佛言诸比丘。彼琉璃王。肆意恶逆。罪盛乃尔。却数七日。有地狱火。当烧杀之。现世作罪。便现世受。大史奏谶。怪与佛同。王大恐怖。乘船入海。冀得自免。停住海中。至于七日期尽。水中则有自然火出。烧船及王。一时灰灭。世尊。哀愍诸裸露者。即以威神。动忉利天紫绀之殿。帝释及后。首耶之等。无数天子。各赍天衣。俱供来下。以服覆遍裸露厄者。佛为众女。而说偈曰。
　　诸仁目所见　　现在变如是
　　毕故莫造新　　后可长度脱

　　佛叹偈已。复为说法。诸来观者。天龙鬼神阿须伦迦留罗真陀罗摩休勒。梵志居士。长者人民。无央数千。闻佛所说。五百比丘。漏尽意解。五百梵志。其余现人。见国荒毁伤残之痛。出家遵道。皆为沙门。五百天子。立不起法忍。二百阿须伦千龙王。皆发无上正真道意。沟坑五杌裸形男女。命尽得上生忉利天。千五百人得见道迹。千人得不还证。佛说此已。一切遍闻。稽首而退。

　　佛说琉璃王经


