  普达王经
                        　　失译

                        
        　      


　　普达王经

　　　　失译人今附西晋录
　　闻如是。一时众祐游于闻物国只氏之树给孤独聚。与千二百五十比丘俱。时有夫延国王。号名普达。典领诸国。四方贡献。王身奉佛尊法。未尝偏抂。常有慈心。愍伤愚民。不知三尊。每当斋戒。辄登高观烧香。还头面著地。稽首为礼。国中臣民。怪王如此。自共议言。王处万民之尊。远近敬伏。发言人从。有何请欲。毁辱威仪。头面著地。群臣数数共议。欲谏不敢。王敕臣下。使严当行。王即与吏民数千人。始出宫未远。忽见一道人。王便下车却盖。住其群从。头面著地。为道人作礼。寻从而还。施设饭食。遂不成行。群臣于是乃谏言。大王至尊。何宜于道路为此乞丐道人。头面著地。天下尊贵。唯有头面加为国主。不与他同。王便敕臣下。令求死人头及牛马猪羊头。臣下即遍行求索。历日乃得还。白王言。前被教求死人头及六畜头。今悉已得。王言。于市卖之。臣下即使人卖之。牛马猪羊头。皆已售。但当有人头未售。王言。贱贵卖之。趣使其售。如其不售。便以丐人。如是历日。卖既不售。丐人又无取者头皆膀胀臭处不可近。王便大怒。语臣下言。卿曹前谏言。人头最贵。不可毁辱。头面著地礼道人。今使卖六畜头皆售。人头何故丐人无取者。王即敕臣下。严驾当出。到城外旷泽中有所问。群臣人民莫不振悚。未知王趣。王即导从出到城外。告群臣言。卿宁识。吾先君时。有小儿常执持盖者不。臣下对曰。实识有之。王言。今此儿何所在。对曰。亡已久远。乃历十七年。王言。此儿为人善恶何如。对言。臣等常睹。其承事先王。斋戒恭肃。诚信自守。非法不言。王告诸臣。今若见此儿在时所著衣服。宁识之不。诸臣对曰。虽自久远。臣故识之。王顾使边。从急还内藏。觅取前亡儿衣来。须臾衣至。王曰。此宁是不。臣下对曰。实是其衣。王曰。今傥见儿身为识之不。臣下皆默。然良久对曰。臣自惧蔽闇卒睹不别。王始欲说其本变。前所见道人来到。王大欢喜。起头面著地。为道人作礼。臣下莫不欢喜。道人就座。王叉手白言。吾前卒于道路见道人。旋从而还。并为臣民所见讥怪。谏言人头面最为尊贵。加为国君万姓之主。四方归向。何所请欲。为乞丐道人。头面作礼。吾时敕令。六畜头及与人头。俱于市卖之。六畜头皆售。有人头无买者。丐人又不取。而是曹所珍贵。今故严出亦欲示其本末。有幸之愿。道人屈威。愿为此国臣民。开导愚痴。令知真法。导现桥梁。道人即为臣下说王本变。欲知王者。本是先王时。执盖小儿。常随先王。斋戒一日。奉行正法。清净守意。不犯诸恶。其后过世。魂神还生。为王作子。今致尊贵。皆由宿行斋戒所致。臣下大小。莫不佥然。曰吾等幸遇得睹道人。愿遂哀愍愚朦。乞为弟子。道人告诸臣民。吾有大师。当从受问。诸臣报言。愿闻大师何所施行。皆尽年命。傥一亲奉受其法言。道人告言。我师号曰。佛身能飞行。顶有圆光。分身散体。变化万端。奇相三十二。姿好八十章。典领天地。万有二千独步三界莫与齐伦。门徒清洁号为沙门。其所教授度脱不唐。臣下即启道人。佛宁可得见不。道人报言。甚善当往启尊。臣下问道人言。佛今所在。去是几何。道人报言乃六千余里。语言须臾顷。道人便飞到舍卫国。具以启佛。彼国人民。甚可愍伤。今皆诚心。愿欲见佛。唯垂大慈。开示真道。佛则默然。呼告阿难。敕诸比丘。明日当到夫延国。阿难宣佛教。还白佛言。明日行仪式云何。佛言。临至当现威神到。时佛即与诸比丘俱。未到数十里。王及群臣。皆随道人。持华香出城迎佛。睹佛威灵。喜惧交并。五体投地。稽首为礼迎佛上殿就座。王前长跪叉手白佛言。劳屈世尊并及众僧。远来到此。王及臣下恐惧不办。佛知其意。即语阿难尔告王。莫忧不办。佛所至到。岂有所乏。王尽心供设。手自斟酌饭食。已行澡水。咒愿毕讫。佛笑口中五色光出。阿难正衣服。为佛作礼。白佛言。佛不妄笑。将有所说。佛言。欲知普达王及道人本末不。阿难言。愿闻其事。佛言。乃昔摩诃文佛时王为大姓家子。其父供养三尊父命子传香。时有一侍使。意中轻之。不与其香。罪福响应故获其殃。虽暂为驱使。奉法不忘。今得为王。典领人民。当知是趣其所施设。慎勿不平。道人本是侍使。时不得香。虽不得香。其意无恨。即誓言。若我得道。当度此人福愿果合。今来度王并及人民。王闻佛说其本末意解。即得须陀洹。国中人民。闻经皆受五戒十善。以为常法。是时四辈弟子。闻经欢喜。前为佛作礼而去。

　　普达王经


