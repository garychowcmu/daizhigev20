  文殊师利问经
                        　　梁 僧伽婆罗译

                        
        　      


　　　　文殊师利问经卷上

　　　　梁扶南国三藏僧伽婆罗译

　　序品第一

　　如是我闻。一时佛住王舍城耆阇崛山中。与大比丘众一千三百五十人俱。皆是阿罗汉诸漏已尽无复烦恼。身心自在心善解脱慧善解脱。调伏诸根摩诃那伽。所作已办可作已办。舍于重担已到自事义。有使已尽。正智善解脱到一切心自在。
　　其名曰长老阿若憍陈如(此言已知陈如姓也)舍利弗大目揵连(此言罗茯根其父好啖此物因以为名)摩诃迦叶离婆多(此言常作声)须婆吼(此言善脾)阿难陀(此言大欢喜)如是等一千三百五十阿罗汉。复有一千三百凡夫比丘众。
　　复有金刚菩萨。大势至菩萨。观世音菩萨。大德勇猛菩萨。无尽意菩萨。大意菩萨。文殊师利童子菩萨。如是等无数菩萨摩诃萨。

　　菩萨戒品第二

　　文殊师利白佛言。世尊。我今欲问世尊。胜语世间菩萨戒。愿为我说我当谛听。佛告文殊师利。我今当说汝善谛听。不杀众生。不盗他财物。不非梵行。不起妄语。不饮酒。如是当忆。不歌舞倡伎。不著花香持天冠等。不坐卧高广大床。不过中食。若行此事不成就三乘。何以故。以有犯故。发长二指当剃。或二月日若短而剃。是无学菩萨。若过二指亦是无学菩萨。爪不得长。得如一[麩-夫+黃]麦。何以故。为搔痒故。若如此者是分别菩萨。为供养佛法僧并般若波罗蜜。及父母兄弟。得畜财物为起寺舍为造像为布施。若有此因缘。得受金银财物无有罪过。若食抟当如鸡卵大。正食时无因缘不得看他是分别菩萨。不得卖买。受他施物。不得货卖。若施至亿万亦皆应受。何以故。有因缘故。不以自身作恶。亦不教他。不得为利养故赞叹他人。若为己杀不得啖。若肉如材木已自腐烂欲食得食。文殊师利若欲啖肉者。当说此咒。
　　多侄咃(此言如是)阿捺摩阿捺摩(此言无我无我)阿视婆多阿视婆多(此言无寿命无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)
　　此咒三说乃得啖肉饭亦不应食。何以故。若无思惟饭不应食故何咒当啖肉。
　　尔时文殊师利复白佛言。世尊。若得食肉者。象龟经大云经指鬘经楞伽经等诸经。何故悉断。佛告文殊师利。如深广江不见彼岸。若无因缘则不得渡。若有因缘汝当渡不。文殊师利白佛言。世尊。我当渡我当渡。或以船或以筏或以余物。佛复告文殊师利。以众生无慈悲力怀杀害意。为此因缘故断食肉。文殊师利。有众生乐粪扫衣。我说粪扫衣。如是乞食。树下坐露地坐阿兰若冢间。一食过时不食。遇得住处三衣等。为教化彼我说头陀。如是文殊师利。若众生有杀害心。为彼心故当生无数罪过。是故我断肉。若能不怀害心。大慈悲心为教化一切众生故无有过罪。不得啖蒜。若有因缘得啖。若合药治病则得用。不得饮酒。若合药医师所说多药相和。少酒多药得用。不得服油及涂身等。若有因缘得用。得用乳酪生酥熟酥醍醐。我先啖乳糜。为风痰冷故。佛说此祇夜。
　　若身覆是善　　心口覆亦然
　　一切处所覆　　菩萨所应行

　　佛告文殊师利。有三十五大供养。是菩萨摩诃萨应知。然灯烧香涂身涂地香末香。袈裟及伞。若龙子幡并诸余幡。螺鼓大鼓铃盘舞歌以卧具。或三节鼓腰鼓节鼓并及截鼓。曼陀罗花持地洒地贯花悬缯。饭水浆饮可食可啖。及以可味香和槟榔杨枝浴香。并及澡豆。此谓大供养。
　　佛告文殊师利。有二十六邪见。是菩萨摩诃萨应离。杀马祠火。杀人祀火。一时射四方。杀马四千头。去除五藏。内以七宝施婆罗门。杀人内宝亦如是。箭射四方齐箭至处。布满七宝施婆罗门。走马四方穷其所至。布以七宝施婆罗门。随此箭马所极之处。满中众生皆悉杀害。聚积杂物一切烧尽。一切天神悉皆当礼。一切林树悉皆当礼。一切山神悉皆当礼。古昔居处悉皆当礼。诸有大树悉皆当礼。诸杂神像悉皆当礼。摩醯首罗毗纽拘摩勒。梵天阎罗王。能毗沙门因陀罗酒天女割多耶尼独伽舌陀遮文持优摩罗。与邪见相似。是等可舍不应礼拜。文殊师利。我不说此以为功德。佛说此祇夜。
　　如上二十六　　悉是邪归依
　　非胜非安隐　　不得脱众苦
　　若依佛法僧　　及以四圣谛
　　胜安隐归依　　一切苦解脱

　　彼先邪见相传说此功德。杀马功德。杀人功德。射方功德。走马功德。杀一切众生功德。实非功德。若生一念慈悲心。功德广大不可思议。文殊师利。此是菩萨所行。
　　尔时文殊师利白佛言。世尊。我欲问如来应供正遍知。未来诸菩萨诸行。如来若许我今当问。佛告文殊师利。随意所问。文殊师利白佛言。四众于何时中不得作声。或身口木石及诸余声。佛告文殊师利。于六时不得。礼佛时。听法时。众和合时。乞食时。正食时。大小便时。文殊师利白佛。何故于是时不得作声。佛告文殊师利。于是时有诸天来。彼诸天。常清净心无染心空心。随波罗蜜心观佛法心。以彼声故令心不定。以不定故悉皆还去。以诸天去故诸恶鬼来。作不饶益不安隐事。彼人于此生诸灾患。人民饥饿更相侵犯。是故殊师利。文应寂静礼佛应供正遍知佛说此祇夜。
　　不作身口声　　木石余音声
　　寂静礼佛者　　如来所赞叹

　　不可思议品第三

　　尔时文殊师利白佛言。世尊。我当更问愿佛解说。佛告文殊。随意所问。文殊师利白佛言。世尊。如来何故入于涅槃。佛告文殊师利。我不入涅槃。何以故。由众生故。文殊师利。如琉璃珠清净无垢。若值白物青黄赤物。此琉璃珠则随物色。琉璃无心令见异色。文殊师利。如来亦尔。或有众生见佛涅槃转法轮。见降众魔。见并现神通大小便利。或食或眠或行或笑。如众生意悉见。如来如是。文殊师利。如虚空无色而色于中现。虚空无取亦取诸色。虚空无意而生忆想。虚空无处为众生处。虚空无堕而堕依虚空。如来法身非是秽身非血肉身。是金刚身是不破身。不可破身无譬喻身。而能示现一切诸色。以智慧金刚身现为碎身。文殊师利。若佛不涅槃。世间不知佛是法身。非金刚是碎是金刚不碎。何以故。如来慧身示现涅槃非真涅槃。以方便故说入涅槃。文殊师利。涅槃者多义。大者非涅槃。名涅槃者无识。大乘涅槃。是说大般涅槃。小涅槃者。如缘觉声闻涅槃。大者非涅槃。涅槃如虚空故。小者是自业非他业。是故说小涅槃。涅槃者下义。我说死名涅槃。如来不死。何以故。声闻尚不生老死。不忧悲苦恼。何况如来法身不可思议身。不生身不灭身不烧身。彼长寿诸天见如来入涅槃悲伤恋慕。堪种般若波罗蜜。亦堪种声闻缘觉菩萨因缘。佛说此祇夜。
　　如来金刚身　　今日已破坏
　　此身尚破碎　　何况羸力者
　　以此生悲恋　　疾当得法身
　　以是故如来　　示现涅槃相
　　如来妙法身　　非可见闻法
　　不生亦不灭　　不可得思议

　　于此众中大意菩萨。说此祇夜。
　　如来不涅槃　　涅槃非如来
　　亦非心意识　　离有无相故
　　若人见牟尼　　永离于生死
　　得成无所执　　不著彼此故

　　文殊师利白佛言。世尊。若如来无心意识。云何当作众生事。未来众生当有此疑。佛告文殊师利。如虚空无心意识。亦为一切众生处。四大无心意识。为一切众生所依。日月无心意识。光照一切众生。树木无心意识。能与众生花果。如是文殊师利。有摩尼珠名随一切众生意。生于海中安置幢上随人所乐。金银琉璃真珠等物。从摩尼珠出能长养寿命。摩尼珠者无心意识。随众生意而无损减。若此世间一切消尽当往余方。珠若未堕大海不干。文殊师利。如来如是。作一切众生事如来不灭。何以故。如来无心意识故。佛说此祇夜。
　　佛无心意识　　作一切众事
　　如来不思议　　能信者亦然

　　尔时文殊师利赞叹如来。说此祇夜。
　　我礼一切佛　　调御无等双
　　丈六身法身　　亦礼于佛塔
　　生处得道处　　法轮涅槃处
　　行住坐卧处　　一切皆悉礼
　　诸佛不思议　　妙法亦如是
　　能信及果报　　亦不可思议
　　能以此祇夜　　赞叹如来者
　　于千万亿劫　　不堕诸恶趣

　　佛言。文殊师利。善哉善哉。如来不可量不可思议。即说祇夜言。
　　佛生甘蔗姓　　灭已不更生
　　若人归依佛　　不畏地狱苦
　　佛生甘蔗姓　　灭已不更生
　　若人归依佛　　不畏饿鬼苦
　　佛生甘蔗姓　　灭已不更生
　　若人归依佛　　不畏畜生苦

　　无我品第四

　　文殊师利白佛言。世尊。未来众生当说有我遍一切处。何以故。一切行故。出过三世。苦乐嗔爱悉是我相。世尊。外道计我其意如是。佛告文殊师利。譬如磁石吸一切铁屑。为铁屑。是我磁石是我。若汝当说铁屑非我磁石非我。是则非遍。若磁石铁屑悉是我者。云何以我而自吸我。又亦不遍。何以故。自吸其身故。所有色一切是四大一切无常。若无常不真实。若不真实不谛。若不谛无处。无处故无我。文殊师利。犹如老人于夜中坐。自捉两膝说如是言。那得有此两小儿耶。若此老人身中有我。云何不识自膝谓是小儿。以是事故实无有我。是邪见人于无处横执。譬如见焰而生水想。实无有水。以眼乱故。如是非我横生我想。是闇惑邪见非正见也。
　　若我遍一切处则遍行五道。人天是乐。地狱饿鬼畜生是苦。若我遍一切处。我受地狱苦则人天亦应苦。乐者由善业得。苦者由恶业得。乐者生染。苦者生嗔。或有勇健或有怖畏。如是异相故知不遍。我不说此是真实思惟。若我过三世者。过去已没如灯已灭。未来未到如未来灯。现在不停犹如流水。我非过去非未来非现在无时节。何以故。过时节故。若无时则无数。以无数故亦无有我。何以故。以可分故。阿者离我声。多者不破。么者灭憍慢。又阿者真实离我。真实离我故两过说阿。是故文殊师利。分别字故定无有我。佛说此祇夜。
　　磁石吸铁屑　　二种谁是我
　　不遍及自吸　　决定无我故
　　如渴人见焰　　非水生水想
　　邪见横执我　　其事亦复然
　　分别于阿字　　定知无有我

　　涅槃品第五

　　尔时文殊师利白佛言。世尊。涅槃者。声闻缘觉凡夫不能分别。唯如来正遍知之所能说。佛言。文殊师利。涅槃不灭。何以故。无断烦恼故无所到处。何以故。以无处故。到者得义。无到故无得。何以故。无苦乐故。无断不断无常不常。佛说此祇夜。
　　不断不灭　　不生不起　　不堕不落
　　不行不住

　　常住涅槃不断不常相。何以故。无生死故。文殊师利我尚不见生死。何况当见生死过患。文殊师利。我尚不见涅槃。何况见涅槃功德。佛说此祇夜。
　　若见有一法　　余法悉应见
　　以一法空故　　一切法亦空

　　文殊师利。当知诸法空。若不灭则不生。若不断则不灭。若不常则不生。无烦恼可断故是故不灭。无烦恼处故是故不生。
　　佛复告文殊师利。无障碍故不灭。不灭故无障碍。生善不善无记故不障碍。文殊师利。是说涅槃。佛说此祇夜。
　　不灭不到　　不断不常　　不障不碍
　　是说涅槃

　　佛告文殊师利常住涅槃。无日月星宿地水火风。无昼夜数量。无色无形无老病死。无年岁无所作。是常是恒离众苦业。如是涅槃善人所说。佛说此祇夜。
　　彼无有日月　　星宿及四大
　　昼夜与量数　　形色及虚空
　　亦无老病死　　年岁诸所作
　　已断生死本　　是常亦是恒
　　如是涅槃相　　善人之所说

　　文殊师利白佛言。世尊。有诸外道。说世间空又说不空。此是外道邪意分别。佛告文殊师利。此外道意不真实思惟。若世间空则无生死。何以故。以空故。生死若空。涅槃亦空。若涅槃无则无神通。若世间不空生死亦无。何以故。以不空故。以生死不空涅槃亦无。若无涅槃亦无神通。文殊师利若世间不生不坏何用涅槃。若生死无失坏不名生死。何以故。以无失故。若生死无失。即生死为涅槃。是故文殊师利。不应说世间空与不空亦不应说世间应断及以不断。何以故。以无有故。断者是断烦恼。不断者非断烦恼。亦无烦恼及非烦恼。亦无解脱。若无解脱则无涅槃。文殊师利。灭亦无。何以故。生死空不空故。是故无灭。若生死如此谁乐得涅槃。佛说此祇夜。
　　若诸世间空　　则无有生死
　　以生死无故　　涅槃亦不有
　　世间若不空　　亦无有生死
　　生死若无者　　涅槃亦非有
　　生死若如是　　谁当乐涅槃

　　般若波罗蜜品第六

　　尔时文殊师利白佛言。世尊般若波罗蜜。一切声闻缘觉。从般若波罗蜜出不。一切佛一切法。从般若波罗蜜出不。佛告文殊师利如是如是。一切声闻缘觉一切佛一切法。从般若波罗蜜出。菩萨于色行行于相。于色坏行行于相。若于色灭行行于相若行色空行于相如是菩萨无方便修行般若波罗蜜。文殊师利。般若波罗蜜。不以心意识修行。世尊。若般若波罗蜜不可取。云何修行般若波罗蜜。佛告文殊师利。是修行非修行。不以心意识故。文殊师利。心者聚义。意者忆义。识者现知义不以此心意识修行般若波罗蜜。不以此修行是修行。以无处是修行。修行者。不依欲界色界无色界。非过去非未来非现在。非内外非中间如此修行是修行般若波罗蜜。不修形色是修行般若。非地水火风是修行般若。非有非无非声闻缘觉。非善不善无记。非十二因缘非男非女。非非男非非女非常非智非灭非生。非可数不可思议。不可言说。无可依无名字无相无异相。无增无减自性清净真实不可觉普遍等虚空。无色无作出过三世。不苦不乐无日月星宿。如此修行是修行般若波罗蜜。真实非般若波罗蜜。般若波罗蜜非真实文殊师利。如此修行名修行般若波罗蜜。佛说此祇夜。
　　此法不思议　　离于心意识
　　一切言语断　　是修行般若

　　有余气品第七

　　尔时文殊师利白佛言。世尊。一切声闻缘觉有起烦恼不。起几种烦恼。佛告文殊师利。有余故名起者。譬如香气。所言气者。有二十四种业气。见处气染气色染气有染气无明染气行气识处气名色气六入气触气受气爱气取气有气生气老气病气死气忧气悲气苦气恼气疲极气依气。此谓二十四气。身口意余此谓业气。断见常见此谓见处气。著衣钵等此谓染气。十种色意。此谓色染气。无色界此谓有染气。不清净智有障碍智不遍知智。此谓无明气。若身口意种种觉。此谓行气。忆一切色有苦乐不苦不乐想如是分别。此谓识处气。坚湿热轻动一切悉有。此谓名色气眼色耳声鼻香舌味身触意法。此谓六入气。冷热坚湿饥渴暖滑。此谓触气。苦乐不苦不乐受。此谓受气。姓名国土欲界色界无色界。苦恼饥渴等于彼不知足此谓爱气。欲取见取戒取。此谓取气。欲有色有无色有。此谓有气。于后苦地必当生。此谓生气。诸根衰坏。此谓老气。种种疾患此谓病气涅槃想死想。此谓死气。身体枯燥。此谓忧气。号叫啼泣。此谓悲气。体烦热故。此谓苦气。过苦故此谓恼气。身心困弊。此谓疲极气。有怖畏无所归。此谓依气。文殊师利。此谓二十四气。文殊师利。诸佛世尊无归依气是归依处。何以故。唯有如来为众生所依。一切众生非归依处。世尊非有相。无思量无积因声闻闻法佛不闻法。何以故。无所不知故。佛说此祇夜。
　　阿罗汉有气　　以有过患故
　　唯佛独能度　　为众生归依

　　来去品第八

　　尔时文殊师利白佛言。世尊。来者何义。去者何义。佛告文殊师利。来者向义。去者背义。若无向背不来不去。是圣行处。来者痴义。去者不痴义。非痴非不痴。是圣行处。来者有为。去者无为。无有为无无为。是圣行处。来者识义。去者非识义。非识非非识。是圣行处。来者名色义。去者非名色义。非名色非不名色。是圣行处。来者六入义。去者非六入义。非入非非入。是圣行处。乃至忧悲疲极亦如是。
　　文殊师利。来者我义。去者无我义。非我非无我。无来无去。是圣行处。来者常义。去者非常义。非常非不常。是圣行处。来者断义。去者非断义。非断非不断。是圣行处。来者有义。去者无义。非有非无。是圣行处。文殊师利。来去义如是。佛说此祇夜。
　　来去义无相　　诸法亦如是
　　非知非可说　　是名来去义

　　中道品第九

　　尔时文殊师利白佛言。世尊。佛说无二法故。一切声闻缘觉菩萨。并无疑惑悉知中道。乃至凡夫亦能生信。佛告文殊师利。明无明无二。以无二故成无三智。文殊师利。此谓中道具足。真实观诸法。行无行无二。以无二故成无三智。文殊师利。此谓中道具足。真实观诸法。识非识乃至老死非老死无二亦如是。文殊师利。若无明有者是一边。若无明无者是一边。此二边中间无有色不可见。无有处无相无相待无标相。文殊师利。此谓中道行识。乃至老死亦如是。文殊师利。此中道具足。真实观诸法。诸法无二。无二有何义。谓末陀摩(末者莫义陀摩者中义莫著中此谓末陀摩)。何以故。不取常见有见故。是故名末陀摩。佛说此祇夜。
　　诸法无有二　　亦复无有三
　　此中道具足　　名为真实道

　　世间戒品第十

　　尔时文殊师利白佛言。世尊。菩萨有几种色衣。云何归依。愿为广说。为饶益诸菩萨故。佛告文殊师利。不大赤色。不大黄。不大黑。不大白。清净如法色。三法服及以余衣。皆如是色。若自染若令他染。如法捣成。随时浣濯常使净洁。如是卧具。得用青黄杂色。文殊师利菩萨衣色如是。菩萨内心寂静如法被著。与大乘相应。著涅槃僧离踝二指。若诸菩萨欲与国王大臣共语。随彼一问此亦一答。勿令差异。当如实说。若彼多问此亦多答。如是余婆罗门刹利毗舍首陀。沙门阇梨和上。及父母妻子仆使。及余卑族贫穷乞人。随其尊卑各随问答。或余天．龙．夜叉．罗刹．毗舍阇．阿修罗．迦楼罗．紧那罗．摩睺罗伽．若人若鬼。佛及缘觉声闻菩萨凡夫。随有所问当如法答。不为利养不为自身。不邪命不戏笑。如是应念。尔时文殊师利白佛言。世尊。云何归依。佛告文殊师利。归依者应如是言。大德。我某甲。乃至菩提归依佛。乃至菩提归依法。乃至菩提归依僧。第二第三亦如是说。复言我某甲。已归依佛已归依法已归依僧竟。如是三说。次言大德。我持菩萨戒。我某甲乃至菩提。不杀众生离杀生想。乃至菩提。不盗亦离盗想。乃至菩提。不非梵行离非梵行想。乃至菩提。不妄语离妄语想。乃至菩提。不饮诸酒离饮酒想。乃至菩提。不著香花亦不生想。乃至菩提。不歌舞作乐离歌舞想。乃至菩提。不坐卧高广大床离大床想。乃至菩提。不过中食离过中食想。乃至菩提。不捉金银生像离捉金银想。乃至当具六波罗蜜大慈大悲。佛说此祇夜。
　　发誓至菩提　　归依于三宝
　　受持十种戒　　亦誓至菩提
　　六度及四等　　皆当令具足
　　如是修行者　　与大乘相应

　　出世间戒品第十一

　　尔时文殊师利白佛言。世尊。菩萨出世间戒有几种。佛告文殊师利。若以心分别男女非男非女等。是菩萨犯波罗夷。若以心分别畜生饿鬼男女非男非女。诸天神男女非男非女。是菩萨犯波罗夷。若以身口行不堪得三乘。若受出世间菩萨戒。而不起慈悲心。是菩萨犯波罗夷。若以身口行不堪得三乘。若他物若小若大。若长若短。若有色若有形。若住若动若覆藏若移处。若有封印若盛贮。若以心起盗想。犯波罗夷。若以身口行不堪得三乘。若起妄语心犯波罗夷。若以身口行不堪得三乘。若树叶若皮若汁。若以心欲取。犯菩萨僧伽婆尸沙。若以身口取不堪得三乘。若起歌舞作乐华香璎珞想。是犯菩萨僧伽婆尸沙。若以身口行不堪得三乘。若起广大床想。是犯菩萨僧伽婆尸沙。若以身口行不堪得三乘。若起过中食想。是犯菩萨僧伽婆尸沙。若以身口行不堪得三乘。若起捉金银珍宝想。是菩萨僧伽婆尸沙。若以身口行不堪得三乘。若剃身毛若剪爪。如初月形若起此想。是菩萨偷兰遮。若以身口行不堪得三乘。若起斩斫草木想犯偷兰遮。若以身口行不堪得三乘。若起毁他名誉若色若姓若财物若技术。若车乘若身力等想。是犯偷兰遮。若以身口行不堪得三乘。
　　佛法僧物若花香涂香。若衣服若珍宝。若菩萨以脚践踏。犯波夜提。若佛塔若佛所行处。及菩提树转法轮处。若以脚践踏。犯波夜提。若不信者不堪得三乘。
　　若吐舌动眼毁诸威仪。起此想者犯突吉罗。若以身口行不堪得三乘。
　　若见他物他乐种种服玩。诈现求利及说人罪过。若起此想犯波罗提舍。若以身口行不堪得三乘。
　　若未犯前罪逆守护令不生。是菩萨僧炎伽陀尼(僧炎是逆守义加陀尼是令不生义)。眼耳鼻舌身意令无异。是菩萨应当学。此谓具出世间菩萨戒。

　　上出世间戒品第十二

　　尔时文殊师利白佛言。世尊。云何上出世间戒。无漏不可思议。无处无所著。文殊师利。戒者于彼众生。无我非无我无事无因无教化人。无行无不行无行处。无名无色。无色相无无色相。无寂无不寂。无可取无不可取。无真实无不真实。无身无言无说。无心无世间无非世间。非世法非不世法。不自叹戒不毁他戒。不求他过。不以持戒轻慢他人。不觉戒不思惟戒。无所思惟无所觉故。文殊师利。此谓上出世间圣戒。无漏无生无所著。出三界离一切依。佛说此祇夜。
　　有出世戒人　　无垢无所有
　　憍慢及所依　　无明与系缚
　　如是诸过患　　一切皆无有
　　无内寂外寂　　亦无内外寂
　　内外觉亦无　　知者得解脱

　　文殊师利。是有戒人于佛法。不自观身不著寿命。不著一切生得正行是正住。文殊师利。是谓有戒于佛法。不著世间不依世间。得光明无明闇无所有。无自想无他想不著想。清净戒不此岸不彼岸不中流。无所著无所缚。无罪过无漏。文殊师利。此有戒人于佛法及名色心不执著。常平等饶益。常寂静心无我无我所。是人如所说戒。住无所学无解脱无所作。是得上道是清净戒相。无胜戒无定戒无智慧戒。是圣人性不可得。是佛所叹戒。是空无与我等戒能安圣定。若清净定成修行慧。以慧得智以智得解脱。

　　菩萨受戒品第十三

　　尔时文殊师利白佛言。世尊。若善男子善女人受菩萨所受戒法。当云何。佛告文殊师利。应于佛前至诚礼拜。作如是言。我某甲。愿诸佛忆念我。如诸佛世尊。正知以佛智慧无所著。我当发菩萨心。为利益一切众生令得安乐。发无上道心。如过去未来现在诸菩萨。发无上菩提心。于一切众生如父母兄弟姊妹男女亲友等。为彼解脱得出生死。乃至令发三菩提心。勤起精进。随诸众生所须财法一切施与。以此财法摄受一切众生。渐渐随宜为解脱众生出生死故。乃至令安住无上菩提。我当起精进。我当不放逸如是再三。是名菩萨摩诃萨初发菩提心。文殊师利。此诸菩萨所受所行为化菩萨。不为声闻缘觉。不为凡夫诸不善者。

　　字母品第十四

　　尔时文殊师利白佛言。世尊。一切诸字母云何说。一切诸法入于此及陀罗尼字。佛告文殊师利。一切诸法入于字母及陀罗尼字。文殊师利。如说阿字是出无常声。说长阿字是出离我声。说伊字出诸根声。说长伊字出疾疫声。说忧字出荒乱声。说长忧字出下众生声。说厘字出直软相续声。说长厘字出断染游戏声。说梨字出相生法声。说长梨字出三有染相声。说[醫-酉+土]字出所起过患声。说翳字出圣道胜声。说乌字出取声。说燠字出化生等声说庵字出无我所声。说阿字出没灭尽声。说迦字出度业果报声。说佉字出虚空等一切诸法声。说伽字出深法声。说恒字出除坚重无明痴闇冥声。说誐字出预知行声。说遮字出四圣谛声。说车字出断欲染声。说阇字出度老死声。说禅字出摄伏恶语言声。说若字出说安住声。说多字出断结声。说他字出置答声。说陀字出摄伏魔贼声。说檀字出灭诸境界声。说那字出除诸烦恼声。说轻多字出如是无异不破声。说轻他字出勇猛力速无畏声。说轻陀字出施寂静守护安隐声。说轻檀字出圣七财声。说轻那字出分别名色声。说波字出第一义声。说颇字出作证得果声。说婆字出解脱缚声。说梵字出生三有声。说磨字出断憍慢声。说耶字出如法分别声。说啰字出乐不乐第一义声。说逻字出断爱声。说婆字出胜乘声。说舍字出信精进念定意慧声。说屣字出摄伏六入不得不知六通声。说娑字出觉一切智声。说诃字出正杀烦恼声。说攞字出最后字过此诸法不可说声。文殊师利。此谓字母义。一切诸字入于此中。
　　佛告文殊师利。我当说八字。云何八字。跛字第一义。一切诸法无我悉入此中。罗字以此相好无相好入如来法身义。婆字愚人法慧人法如法度。无愚无慧义。阇字度生老病死。令入不生不老不病不死义。伽字度业果报。令人无业果报义。他字总持诸法众语言空无相无作。令入法界义。舍字奢摩他毗婆舍那。令如实观诸法义。沙字一切诸法念念生灭。亦无灭不灭本来寂静。一切诸法悉入涅槃。文殊师利。此谓八字。是可受。持入一切诸法。
　　尔时文殊师利白佛言世尊。云何说无常声。佛告文殊师利。无常声者。一切有为法无常。如眼入无常。耳鼻舌身意入亦无常色入无常。声香味触法入亦无常。如眼界色界眼识界。乃至意界法界意识界亦无常。色阴无常。乃至识阴亦如是。此谓无常声。
　　无我声者。一切诸法无我。有说我人作者使作者等或断或常。此谓我想。我觉是外道语言。若过去已灭。若未来未至若现在不停。十二入十八界五阴。悉无有我。是长阿义。
　　诸根声者。谓大声。如眼根名大声。耳根乃至意根名大声。此谓伊字。是名大声。
　　多疾疫声者。眼多疾疫。乃至意亦如是。众生身心种种病苦。此谓多疾疫声。
　　荒乱声者。国土不安人民相逼。贼抄竞起米谷不登。此谓荒乱声。
　　下众生声者。下劣众生贫穷困苦无善根。诸禽兽虫蚋等。此谓下众生声。
　　直软相续声者。直者不谄。不谄者不曲。不曲者真实。真实者如说行。如说行者如佛语行。此谓为直。软者有六种。眼软乃至意软。此谓为软。相续者不离一切诸善法。是谓直软相续声。断染游戏声者。断欲界染三十六使。思惟所断四使。断者除灭义。游戏者五欲众具。众生于此游戏如是应断。此谓断染游戏声。
　　出相生法声者。一切诸法无我为相。念念生灭寂静相。无我为相者。色阴无常乃至识亦如是。此谓无我为相。念念生灭者。一切诸行念念生。生者必灭。此谓一切诸法念念生灭。寂静者。空无处所无色无体与虚空等。此谓寂静相者。过去未来现在无常。此谓相生法声。
　　出三有染相声者。相者五欲众具欲界相。色染色界相。无色染无色界相。此谓相。三有者。欲有色有无色有。云何欲有。地狱乃至他化自在天。云何色有。梵身乃至色究竟。云何无色有。空处乃至非想非非想处。染著。三界九十八使。此谓出三有染相声。
　　所起过患声者。三求。欲求有求梵行求。欲求者。求色声香味触。云何色求。色有二种。一谓色。二谓形色。色有十二种。谓青黄赤白烟云尘雾光影明闇。形色有八种。谓长短方圆高下平不平。此谓欲色。云何欲声。声有七种。谓螺声鼓声小鼓声大鼓声歌声男声女声。此谓欲声。云何欲香。香有七种。根香心香皮香糖香叶香花香果香。或男香女香。此谓欲香。云何欲味。味有七种。甜味酢味醎味苦味涩味淡味辛味。或男味或女味。此谓欲味。云何欲触。触有八种。冷热轻重涩滑饥渴。或男触或女触。此谓欲触。此谓欲求。云何有求。欲有色有无色有。此谓有求。云何梵行求出家苦行欲求天堂欲求涅槃。此谓梵行求。求者何义。谓乐著义。
　　云何所起过患声。众生诸有悉名过患。除天堂及涅槃。余处求一切有过患。此谓所起过患声。
　　圣道胜声者。谓八正道。正见乃至正定。无过患无所著故谓圣道。此谓圣道胜声。
　　取声者。执捉诸法。此谓取声。
　　化生声者。四阴受想行识。此谓化生。复说胎生卵生湿生化生。胎生四种。东弗于逮。南阎浮提西拘耶尼。北郁单越。卵生一切众鸟。湿生蚊虻虱等。化生诸天也。此谓化生声。
　　无我所声者。一切诸法非是我所。无我起故。无我所者。无我所慢。此谓无我所声。
　　没灭尽声者。无明灭故行灭。乃至生灭故忧悲苦恼灭。没尽者。泥洹寂静不复更生。此谓没灭尽声。
　　度业果报声者。业者三业。谓身三口四及意三业果报者三业清净。此谓度业果报声。虚空等诸法声者。诸法与虚空等。云何与虚空等。一切法唯有名唯有想。无有相无分别。无体不动不摇。不可思议不起不灭。无所作随无相。无所造无相貌。无形色无行处。等虚空住平等。不老不死无忧悲苦恼。色者虚空等。受想行识亦如是。过去已没未来未至现在不停。此谓虚空等诸法声。
　　深法声者。无明缘行乃至生缘老死忧悲苦恼。无明灭则行灭。乃至生灭忧悲苦恼灭。彼理真实是名为深。深者。是十二因缘一切语言。道断。无边无处无时节。断丈夫断世性。入平等破自他执。此谓深法声。
　　除坚重无明痴闇冥声者。坚者。身见等五见。重者五阴。无明者。不知前后际及有罪无罪。不识佛法僧。不知施戒天。不知阴界入。此谓无明。痴者。忘失觉念。此谓痴。闇者入胎苦恼一切不净。而生乐受迷惑去来。此谓闇。冥者。于三世无知。无方便不明了。此谓冥。除者。真实谛开示光明。除自果除烦恼。除非烦恼除余习。入平等不可思议为主。此谓除义。此谓除坚重无明痴闇冥声。
　　豫知行声者。八种豫知行。谓正见乃至正定。此谓菩萨豫知行。除断五见谓正见。不思惟贪嗔痴谓正思惟。身意业清净此谓正业。口业清净此谓正语。欺诳谄谀诈现少欲以利求利。五种贩卖。酤酒卖肉卖毒药卖刀剑卖女色。除此恶业此谓正命。善身行善意行谓正精进。念四念处此谓正念。以定心无染著。寂静相灭相空相。此谓正定。此谓预知行声。四圣谛声者。谓苦集灭道谛。云何苦谛。能断十使。云何集谛。能断七使。云何灭谛。能断七使。云何道谛。能断八使四思惟断。乃至断色无色结。此谓四圣谛声。
　　断欲染声者。欲者。染乐不厌欲庄严著姿态。思惟欲思惟触待习近。染者系缚。乐者乐彼六尘。不厌者专心著缘无有异想。欲者欢喜。庄严者为染意。著者游戏。姿态者作种种容仪。思惟欲者著五欲思惟触者欲相习近。待者以香花相引。习近者欲染心遂。断者悉除前不善法。此谓断欲染声。
　　度老死声者。老者。身体消减柱杖羸步诸根衰耗。此谓老。死者。诸根败坏何故名死更觅受生处彼行业熟。此谓为死。云何老死差别。诸根熟名老。诸根坏名死。先老后死此谓老死。度此老死此谓为度。度有何义。过度义。到彼岸自在不更生义。此谓度老死声。摄伏恶语言声者。摄伏者。摄伏语言摄伏身体。云何摄伏语言。以同类语破异类语。以异类语。破同类语。以真实语伏不真实语。以不真实语伏真实语。以非语言伏语言。以语言伏非语言。以第一义伏非第一义。以非第一义伏第一义。以决定语伏不决定语。以不决定语伏决定语。以一伏多以多伏一。以无犯伏有犯。以有犯伏无犯。以现证伏不现证。以不现证伏现证。以失伏不失。以不失伏失。以种类不得伏种类。以非种类不得伏非种类。恶者。说不实不谛不分别。伏者。断义遮义阴义。此谓摄伏恶语言声。
　　说安住声者。说令分明开示分别说。不覆障道随法说。此谓说。安住者。置在一处。说泥洹说出世间。述成所说无相语言。无貌语言。无异语言。无作语言。觉语言空语言。寂静语言。此谓说安住声。
　　说断结声者。无明灭乃至老死灭。灭一切阴。灭者失没断无有生。此谓灭。断者断一切诸使。断烦恼根无有遗余。此谓断结声。
　　置答声者。随问答分别答反问答置答。云何随问答。如问即答。云何分别答。随彼所问广为分别。云何反问答。若人有问反问令答。云何置答。如问我断我常。置而不答。以分别问问随问答。以反质问问分别答。以置答问问反质答。以随问答问问置答。此谓置答声。摄伏魔贼声者。魔者四魔。色受想行识。此谓阴魔贼。从此有度彼有息一切事。此谓死魔贼。无明爱取。此谓烦恼魔贼。五欲众具为天魔体。此谓天魔贼。此谓摄伏魔贼声。灭诸境界声者。灭色乃至灭触。境界者色声香味触。此谓灭诸境界声。
　　除诸烦恼声者。断灭烦恼。除烦恼者。染欲大毒不净观为药。嗔恚大毒慈悲为药。无明大毒十二因缘观为其药。此谓除诸烦恼声。无异不破声者。无异者。无破无异。第一义实谛。空无相无形平等。不动不可思议。此谓无异。不破者。无异形平等无相。不动不破不断。纯一无过患。无心无前后。此谓无异不破声。勇猛力速无畏声者。勇猛者精进。力者十力。速者駃也。无畏者一切处不怖畏。此谓勇猛力速无畏声。
　　施寂静守护安隐声者。施者二种。内施外施。云何内施。说真四谛。云何外施。施肌肉皮血国城妻子男女财物谷米等。寂静三种。谓身口意。云何身寂静。不作三过。口寂静者。无口四过。意寂静者。不贪不嗔不痴。守护者。守护六根。安隐者。同止和合不觅彼过。知足少欲。不求长短不觅他过者。不相觅过。不以此语彼。此谓施寂静守护安隐声。
　　七圣财声者。一信二惭三愧四施五戒六闻七慧。此谓七圣财声。
　　分别名色声者。名者四阴。色者四大。分别者分别名色。此谓分别名色声。
　　第一义声者。分别五阴。此谓第一义声。
　　作证得果声者。果者四果。须陀洹乃至罗汉及缘觉果。得者入义也。证者现证也。作者造作也。此谓作证得果声。
　　解脱缚声者。缚者三缚。贪嗔痴缚。解脱者离此三缚。此谓解脱缚声。
　　生三有声者。所谓生有现有后有。此谓出生三有声。
　　断憍慢声者。憍者。色憍盛壮憍富憍自在憍姓憍行善憍寿命憍聪明憍。此谓八憍。慢者。慢慢大慢增上慢我慢不如慢胜慢邪慢。此谓七慢。断者。断憍慢。此谓断憍慢声。
　　通达诸法声者。通达者如境而知。诸法者善不善法。五欲众具谓不善法。除断五欲此谓善法。此谓通达诸法声。
　　如法分别声者。如者等义。法者善法不善法。不善法者。不断五欲众具。善法者。断五欲众具。断者破灭义。此谓如法分别声。
　　乐不乐第一义声者。乐者五欲境界。不乐者不著五欲。第一义者空无相。此谓乐不乐第一义声。
　　断爱声者。爱者色爱。乃至触爱。断者灭除。此谓断爱声。
　　胜乘声者。所谓三乘。佛乘缘觉乘声闻乘。般若波罗蜜十地。此谓佛乘。调伏自身寂静自身。令自身入涅槃。此谓缘觉乘。软根众生怖畏众生欲出生死。此谓声闻乘。此谓胜乘声。信精进念定意慧声者。随逐不异思惟观。此谓信。勇猛勤策行事持事。此谓精进。专摄一心此谓念。诸事不动此谓定意。般若纯一平等此谓慧。此谓信精进念定意慧声。摄伏六入不得不知六通声者。六入者。眼入乃至意入。摄伏者。摄伏色乃至摄伏法。六通者。天眼天耳他心智宿命智身通漏尽通。不知者无明。不得不知者除彼无明。此谓摄伏六入不得不知六通声。
　　觉一切智声者。一切智者。一切世法皆悉知。世者念念生灭。复次世者。诸阴界入。复次世者二种。一众生世。二者行世。众生世者。一切诸众生。行世者。众生住处一切世界可知悉知。智者二种。声闻智一切智。此谓智觉者。觉自身觉他身。此谓觉一切智声。
　　正杀烦恼声者。杀者除断义。烦恼者九十八使。欲界苦所断十使。习灭七使。道谛八使。思惟四使。色界苦所断九使。习灭六使。道七使。思惟三使。无色亦如是。正者分明除断无余垢。此谓正杀烦恼声。
　　是最后字过此法不可说声者。若无有字此谓涅槃。若有字者则是生死。最后者。更无有字唯除罗字。不可说者。不可得不可分别。无色故不可说。诸法者。谓阴界入三十七品。此谓最后字过此不可说声。

　　　　文殊师利问经卷上



　　　　文殊师利问经卷下

　　　　梁扶南国三藏僧伽婆罗译

　　分部品第十五

　　尔时文殊师利白佛言。世尊。佛入涅槃后。未来弟子。云何诸部分别。云何根本部。佛告文殊师利。未来我弟子。有二十部能令诸法住。二十部者并得四果。三藏平等无下中上。譬如海水味无有异。如人有二十子。真实如来所说。文殊师利。根本二部从大乘出。从般若波罗蜜出。声闻缘觉诸佛悉从般若波罗蜜出。文殊师利。如地水火风虚空。是一切众生所住处。如是般若波罗蜜。及大乘是一切声闻缘觉诸佛出处。文殊师利白佛言。世尊。云何名部。佛告文殊师利。初二部者。一摩诃僧祇(此言大众老少同会共集律部也)。二体毗履(此言老宿淳老宿人同会共出律部也)。我入涅槃后一百岁。此二部当起。从摩诃僧祇出七部。于此百岁内出一部。名执一语言(所执与僧祇同故云一也)。于百岁内从执一语言部。复出一部。名出世间语言(称赞辞也)。于百岁内从出世间语言出一部。名高拘梨柯(是出律主姓也)。于百岁内从高拘梨柯出一部。名多闻(出律主有多闻智也)。于百岁内从多闻出一部。名只底舸(此山名出律主居之也)。于百岁内从只底舸出一部。名东山(亦律主居也)。于百岁内从东山出一部。名北山(亦律主居也)。此谓从摩诃僧祇部出于七部。及本僧祇是为八部。于百岁内从体毗履部出十一部。于百岁内出一部。名一切语言(律主执三世有故一切可厝语言也)。于百岁内从一切语言出一部。名雪山(亦律主居也)。于百岁内从雪山出一部。名犊子(律主姓也)于百岁内从犊子出一部。名法胜(律主名也)。于百岁内从法胜出一部。名贤(律主名也)于百岁内从贤部出一部。名一切所贵(律主为通人所重也)。于百岁内从一切所贵出一部。名芿山(律主居也)。于百岁内从芿山出一部。名大不可弃(律主初生母弃之于井父追寻之虽坠不死故云不可弃也又名能射)。于百岁内从大不可弃出一部。名法护(律主名也)。于百岁内从法护出一部。名迦叶比(律主姓也)。于百岁内从迦叶比出一部。名修妒路句(律主执修妒路义也)此谓体毗履部出十一部及体毗履成二十部。佛说此祇夜。
　　摩诃僧祇部　　分别出有七
　　体毗履十一　　是谓二十部
　　十八及本二　　悉从大乘出
　　无是亦无非　　我说未来起

　　杂问品第十六

　　尔时文殊师利白佛言。世尊。未来外道说如是语。世尊往昔说火聚经。六十比丘死。六十比丘休道。六十比丘解脱。外道当如是说。世尊非一切智。何以故。不见此事故。当云何答。佛告文殊师利。如人然灯不为杀虫。文殊师利。如来如是。随众生所堪则为彼说。如来说法无非因缘。若有众生有杀生业必受果报。彼众生不堪受法。是故休道。彼众生堪受法。则得解脱。皆随其因缘。非如来所作。何以故。佛从世间生。佛不说佛造世间。若人杀生自得短命。若人不杀自得长寿及解脱果。此诸众生虽复休道。如来未来必当化度。是故文殊师利。如来无过。文殊师利。如日月光照拘牟头分陀利郁波罗花等。或有合者或有开者或堕落者。非是日月有分别心。何以故。日月无心故。以无心故自开自落。非日月过。文殊师利。如来说法亦复如是。有众生长寿短寿。无病有病多病少病。可憎可爱。有下中上贫富贵贱。生阎浮提生郁单越生拘耶尼生弗于逮生四天王处。乃至非想非非想处。有生地狱饿鬼畜生阿修罗等。自业为财自业为分业为生处。唯业所造非余物造。有上中下非我所造。何以故。一切诸众生自业为财故。尔时文殊师利白佛言。世尊。菩萨摩诃萨事施。有妇儿施等。如须达拏以二子施丑婆罗门。此婆罗门打此二儿。世尊。何故无平等慈心。若菩萨无慈悲心不名菩萨。世尊。诸菩萨有平等心不。若有等心云何以儿与人打拍。有人此问当云何答。佛告文殊师利。如人有两儿。以其小儿施于大儿。文殊师利。此父母是平等心不。大儿打拍小儿遂死。文殊师利。谁当得罪。文殊师利白佛言。世尊。父母等心无有罪过。大儿自得此罪。佛告文殊师利。我于众生常平等心。如罗睺罗可爱可念。提婆达多亦可爱可念。文殊师利。是故菩萨无有罪过。复次文殊师利。如有一人日日施食。有人来乞。此人即施。因得食故劫盗他财。文殊师利。是谁得罪。文殊师利白佛言。世尊。非施主得罪。施主唯有施意。不令作盗。佛告文殊师利。如是诸菩萨唯有施意无有杀心。是故菩萨成无害想。有人杀害自得杀罪。佛说此祇夜。
　　常行平等心　　施时无害想
　　彼自有杀罪　　我平等无过
　　有寿有寿想　　复有杀害心
　　命断于此时　　害者得杀罪
　　若无有寿命　　而作寿命心
　　于此起害想　　亦得言有罪
　　提婆及罗睺　　爱念无有二
　　如是慈悲心　　是菩萨平等

　　文殊师利白佛言。世尊。如是如是诚如圣言。尔时文殊师利白佛言。世尊。未来有人当难。如来世尊常言。若人能说二十四处。便生二十四处。二十四处者。一洲王二洲王三洲王四洲王四天王。乃至他化自在天王。梵身梵富楼大梵。得须陀洹乃至阿罗汉。有大智慧有诸善行。不动不放逸。此谓二十四处。如来今既能说。亦应得此处。彼邪见难当云何答。佛告文殊师利。如来说法不为此因缘。文殊师利。如日月光利益诸花。虽有此力不求恩报。何以故。日月无心故。文殊师利。如来如是。不求报故为人说法。何以故。如来无心故。文殊师利。如来于诸法中无有染著。是故文殊师利。我所说法无为我义。何以故。昔于三阿僧祇劫。施头目髓脑手足支节国城妻子奴婢象马。种种布施。如来于彼无求报心。如来不求世间果报。何以故。我说诸法无为我义。不为自身不为他身不为自他身。若为自身他身及自他身。如来便有所著。
　　佛告文殊师利。犹如日月不作是思惟。花当报我恩不报我恩。日月无心故。如来亦无心。何以故。如来无可取。既无可取云何当得报。于是夜虽言我得阿耨多罗三藐三菩提道。我亦不说一字。何以故。无可取故。如来不可取如来无得果。何以故。离苦乐故。我先思惟是时得菩提。一切所求悉得。亦无所得无形无相。佛说是祇夜。
　　日月照诸花　　无有恩报想
　　如来无可取　　不求报亦然

　　尔时文殊师利白佛言。世尊先说。无有众生非时节死。何以故。虽必当死非时不死。故诸邪见人当作是说。至其死时我乃得杀。是故杀者无有罪过。何以故。是其死时故。是故我杀无有罪过。当云何答。佛告文殊师利。譬如有人造作宫殿。既已成就乐欲住止。问占相者。何日好住何日不好。彼人答言。汝不宜入。何以故。必当为火之所烧故。若人故烧亦必被烧。若不故烧亦被烧故。主人又言。若有此事作何方计。相师答言。当勤守护。主人即便勤加守护。有人将火。来烧此宫。文殊师利。此持火人有罪过不。文殊师利言。世尊。有罪有罪。如是文殊师利。若死时若非死时。有杀害者必得杀罪当入地狱。如烧宫殿。佛说此祇夜。
　　至时不至时　　若人杀害彼
　　必当入地狱　　譬如烧宫殿

　　尔时文殊师利白佛言。世尊。未来邪见当说此言。有人杀人不得杀罪。何以故。杀身不杀命。若身是命如父母死。其子烧身应得杀罪。何以故。身是命故。故知身非寿命寿命非身。何以故。身异命异故。若身即是命。若命即是身。烧身即烧命。若寿命往后世身亦应往。若身被烧命不被烧。是故知身非即是命。何以故。命不可烧故。是故身非是命命非是身。是故杀身不得杀罪。何以故。以异故。如人问路彼直动身。如是世尊。别烧别得罪。何以故。命往后世身犹在故。以是故知身非寿命。世尊。有人能杀命不。若人能杀命者。不应更生。若命已被杀不须涅槃。若身是寿命。身被杀时命亦被杀。若身是寿命。杀身则得涅槃。何以故。以无异故。是故无杀生果。
　　世尊。若身被杀寿命更生。受别异姓。是故此人不得杀罪。何以故。寿命更生故。更生者。地狱畜生饿鬼阿修罗等。是谓更生。是故杀身不名杀命。如坐禅师教诸弟子除心意识。若除心意识不更生。若不更生则无复身。若无复身则亦无命。若无有命则不更生。是为禅师杀人寿命。世尊。云何当答彼邪见人。佛告文殊师利。戒有二种。所谓身口非心意识戒。若心意识是戒。则无持戒人。何以故。心攀缘难制故。无住处故。譬如駃水亦如猿猴。动转不停不可守护。是故文殊师利。无心意识戒。虽身口有戒。心意识非杀罪处。何以故。非戒处故。若以心乐则能得定。若心不乐则不得定。是故学者以定杀心非人能杀。是故文殊师利。定得杀罪非心得罪。又若杀自身无有罪报。何以故。如菩萨杀身唯得功德。我身由我故。若身由我得罪果者。剪爪伤指便当得罪。何以故。自伤身故。若身自死众生得食。本无施心既不得福亦无有罪。何以故。诸菩萨舍身非是无记。唯得福德。是故烦恼灭故心则灭。心灭故意灭。意灭故识灭。识灭故身灭。身灭故寿灭。寿灭故命灭。命灭故诸根灭。诸根灭故诸入灭。诸入灭故诸界灭。诸界灭故诸阴灭。诸阴灭故不相续。不相续故心意识无处。心意识无处故得清净。如是文殊师利。譬如垢衣以灰汁浣濯。垢灭衣在。何以故。垢已去故。以垢去故衣得清净。如是文殊师利。诸过为垢。以智慧水洗除心垢。以除心垢故成清净。佛说此祇夜。
　　譬如垢污衣　　浣治以灰汁
　　以灰汁浣治　　是衣得清净
　　如是以过患　　染污于心识
　　浣以智慧灰　　心即得清净

　　尔时文殊师利白佛言。世尊。外道随其邪见。复当说言。若世尊是一切智。何故不先记外道女人孙陀利及栴遮摩尼。应谤如来。故知如来非一切智。以不逆遮彼诽谤故。令无数劫入恶道中。乃至入于无间地狱。世尊。当云何答。
　　佛告文殊。我今问汝。如有医师。明识众生有风痰热病。其病未起为逆治不。不也世尊。文殊师利。是师知病不。如是世尊。文殊师利。我亦如是。知诸众生多贪多嗔有多愚痴。长寿短寿恶业善业。佛虽先知非时不说。文殊师利。此女人孙陀利及栴遮摩尼。过去世时常杀众生起不善业。常诽谤圣人入阿鼻狱。文殊师利。众生恶业不由我造。若众生堪闻法。我为彼说。若不堪闻我则不说。文殊师利。如人病重不可疗治。医师舍去不与少药。如来亦尔。知此二人不可教化。是故默然不逆记说。文殊师利。若可记者我则为记。如我记弟子得声闻独觉及得菩萨。或不记说当得三乘。何以故以不定故。文殊师利。于汝意云何。若人诽谤虚空。虚空当云何答。文殊师利言。虚空无语言。何以故。虚空无故。如是文殊师利。如来与虚空等。虚空无语言。如来亦无语言。文殊师利。有五浊恶世。云何为五。劫浊众生浊命浊烦恼浊见浊。云何劫浊。三灾起时更相杀害。众生饥馑种种疾病。此谓劫浊。云何众生浊。恶众生善众生。下中上众生。胜劣众生。第一众生。不第一众生。此谓众生浊。云何命浊。十岁众生。二十三十四十五十六十七十八十九十岁百岁。二百岁四百岁八百岁。乃至千岁有长短故。此谓命浊。云何烦恼浊。多贪多嗔多痴。此谓烦恼浊。云何见浊。邪见戒取见取常见断见有见无见我见众生见。此谓见浊。如是五浊如来悉无。佛说此祇夜。
　　如来如虚空　　云何有言语
　　如来无五浊　　是故不逆记

　　尔时文殊师利白佛言。世尊。未来邪见人。当诽谤佛说如是言。若使如来是一切智。何故待众生作罪。然后制戒。佛告文殊师利。如此即是一切智相。若我逆制戒人当谤我。何以故。我不作罪云何强说。此非一切智。何以故。我无罪过故。如来无慈悲心。不饶益不摄受众生。如人无子而说有子某时当生。空有此言云何可信。何以故。不真实故。若真见生子则生信心。如是文殊师利。所未作罪人天不见。云何逆制戒。要须见罪然后乃制。文殊师利。譬如医师知风痰热等发起所由。亦知有药对治此病。有人勇健身无疾病。如此之人须师治不。文殊白佛。彼不须治。彼若病生师即为治。世间赞说是第一师。如是文殊师利。一切声闻一切众生。有宜制戒有不宜者。我知一切众生心之所行。未作罪者我则不制。若已作过我则制戒。我若如此则世间不谤。文殊师利。众生之中有下中上。如来制戒亦复如是。文殊师利。如种大麦及麻豆等。牙始生时已堪用不。文殊师利言。不堪用也。何以故。以未熟故。佛告文殊师利。一切众生善根未熟。亦如是不堪制戒。文殊师利。如拘物头花优钵罗花始生之时。日光所照能令开不。文殊师利言。不能开也。何以故。以新生故。佛告文殊师利。善根未熟亦如是。如来如是不得制戒。何以故。非时节故。若非时制戒。众生不受言。我无罪何故制戒。文殊师利。如种谷未熟为可取不。文殊师利言。不可取也。世尊。非时尚未有花。何况得米及以糠糩。文殊师利。我未制戒亦复如是。诸弟子无所犯无犯戒果。是故文殊师利。我不逆制戒。佛说此祇夜。
　　无罪逆制戒　　众生不信受
　　是故见有罪　　尔时乃制戒
　　譬如芽茎时　　未便有果实
　　诸比丘无罪　　不制戒亦然

　　尔时文殊师利白佛言。世尊。邪见人说如是言。摩醯首罗天造此世间。如是邪说当云何破。佛告文殊师利。此是虚妄非真实语。又余外道言。非首罗造。若由首罗不应自谤。何以故。自由故。若自由者。则一切世间以首罗为师更无余师。若一切世间各自有师。则诸世间非首罗造。若一切事由首罗者。若事首罗则应无疑。又摩醯首罗经不作是说。若有此说众生不应生疑。是故文殊师利。知此世间非首罗所造。当知不实是虚妄言。佛说此祇夜。
　　若诸善恶业　　摩醯首罗造
　　世间无事证　　无人决断说
　　如此不真语　　虽说不成就

　　尔时文殊师利白佛言。世尊。如来应供正遍知法身。世尊。为于法中有身。为以法为身。一切诸法。云何与虚空等。佛告文殊师利。不于法中有身。何以故。如虚空故。如不于虚空有虚空。何以故。虚空者无处。无处故名虚空。虚空无意乐当取虚空。复次虚空无体无作。故名虚空。文殊师利。虚空者非有非无。何以故。无处有无处无故。何以故。若初有故后成无。若初无故后成有。若初有后当有。若后无则初无。如是文殊师利。八种语言通一切诸法。佛告文殊师利。我不说有色为身。何以故。一切佛与虚空等。普遍故无思故。无心意识故。无处故无内外故。是故文殊师利。说名世尊。文殊师利。谓为佛者。不以身口意觉。故谓为佛。何以故。虚空不以身口意觉虚空故。佛告文殊师利。若无心意。是处为有为无。若有便定有。若无便定无。文殊师利白佛言。无有世尊亦无善逝。何以故。不可取故。与虚空等故。若等虚空云何有色相。若有色相便是无常。若是无常云何与虚空等。佛告文殊师利。譬如两手和合能出音声。为从左手生。为从右手生。若从左手生常应有声。右手亦然。何以故。二手常有故。一手无声合故有声。如是佛从世间出不著世间。如莲华从水生。不为水所著。如手合有声。亦有亦无亦现不现。可取不可取。如水中月。如来正遍知亦复如是。

　　嘱累品第十七

　　文殊师利。若有人受持此法若说此法。若诵若书若教他。所得功德不可限量。能生一切种智。如是善男子善女人。入佛境界住佛境界。随佛所学成满此愿。我若以七宝满此世界。及种种衣服日日施彼。所得功德无量无边。若有善男子善女人。受持读诵书写此经所得功德。取百分之一分为百分。如是展转百过分之。取后一分犹胜万倍。何以故。生一切智故。经所住处应当供养。是地清净能除诸恶。是清净处是寂静处。是诸天行处是诸佛所念处。是人天所贵是如来地住。
　　尔时阿难白佛言。世尊。云何名此经。云何奉持。佛告阿难。此经名为文殊师利所问。汝当受持。亦名种种乐说。汝当受持。亦名断一切疑。汝当受持。亦名菩萨诸行修妒路。汝当受持。
　　尔时文殊师利白佛言。世尊。如来应供正遍知所作已办可作已办。舍于重担已断一切诸结。已除一切烦恼已洗烦恼垢。已伏诸魔已得诸佛法。一切智者一切见者。成就十力四无畏十八不共法。五眼具足佛眼无障。见一切世间如是思惟。我初得道先为谁说法。云何众生清净善行。何人易教少贪嗔痴。何人能现证智慧。彼若不闻此法必当退转。是故我当先为说法。彼能堪受无有疑谤。世尊。阿罗汉正遍知等有何义。佛告文殊师利。阿罗汉多者得正遍知名阿罗汉多。复次阿者何义。过凡夫地名为阿义。罗者何义。从染得无染名为罗义。呵者何义以杀烦恼得光明义。那者何义。到于醍醐道不为生死所缚义。多者何义。求觅真实义。三藐三佛陀者何义。自觉觉彼正遍见义。婆者何义。诸法平等如虚空义。摩者何义。能灭憍慢义。耶者何义。如法分别义奄者何义。知后边身义。迦者何义。失业非业义。娑者何义。知生死轮转边义。婆者何义。解脱解脱系缚义。优者何义。能随问答义。陀者何义。得寂静义。他者何义。受持法性无体相义。所作已办者。舍身肉手足事已毕竟。谓所作已办。迦厘者。已舍不更舍。迦者见诸法如观其掌。厘者软直心相续。迦者断诸业行。厘者除三业性。多者觉真义。耶者灭没声如法成就义。所作已办者。诸善根已办舍于重担者。无复生死可担。已断一切诸结者。断一切贪嗔痴结。断一切烦恼者。拔三界诸烦恼。已洗烦恼垢者。无业烦恼气故。已伏诸魔者。除诸死魔故。已得诸佛法者。度一切般若波罗蜜。到一切般若波罗蜜。此谓已得诸佛法。一切智者无所不知。一切见者现证一切诸法义。成就十力者如法神力等。称量佛力胜一切众生力。百倍千倍百千万亿倍。不可思议不可数。佛成就无边力。从佛十力出无量力。成就一切诸力。名成就十力。十力者。谓是处非处力业力定力根力欲力性力至处道力宿命力天眼力漏尽力。四无畏者。一切智无畏。一切漏尽无畏。能说障道无畏。说尽苦道无畏。十力四无畏大慈大悲大喜大舍。谓十八不共法。十八不共成满故五眼亦满。所谓天眼佛眼法眼慧眼肉眼佛有无量眼。何以故。境界无量故。是故佛成就五眼无障碍。所见无余等虚空故。以此眼见一切世间。以无障碍眼见世间。以障碍眼亦见一切世间。见已如是思惟。为何等人我当先为说法。文殊师利。我说此言有何义。文殊师利白佛。我未解世尊意。佛告文殊师利。于此佛境界有无穷众生。惟阿罗罗郁头蓝弗。可先为说法。除此二人更无余人。而此二人死已七日。我先以佛智语十地菩萨。我以世间智为众生说法。此二人不闻我法故成退转。寿命唯余七日。诸天闻此言。即白佛言。如是世尊。阿罗罗郁头蓝弗死已七日。文殊师利。云何众生清净善行。可化易教。众生者。谓多功德人。清净者清净心也。善行者自行诸善根。可化者闻略说得度。易教者能分别诸法。善灭一切身口意垢。不为爱见之所系缚。若有如此众生。我当先为说法。我当令其得解不诽谤我。佛说此祇夜。
　　郁头蓝弗　　阿罗罗仙　　死已七日
　　我先已记　　后有诸天　　而来报我
　　如是世尊　　如是善逝　　二人并死
　　已经七日

　　文殊师利。无有余人速疾智慧。唯除如来善逝世尊。
　　尔时文殊师利白佛言。世尊。一切诸功德不与出家心等。何以故。住家无量过患故。出家无量功德故。佛告文殊师利如是如是。如汝所说。一切诸功德不与出家心等。何以故。住家无量过患故。出家无量功德故。住家者有障碍。出家者无障碍。住家者摄受诸垢。出家者离诸垢。住家者行诸恶。出家者离诸恶。住家者是尘垢处。出家者除尘垢处。住家者溺欲淤泥出家者离欲淤泥。住家者随愚人法。出家者远愚人法。住家者不得正命。出家者得正命。住家者多怨家。出家者无怨家。住家者多苦。出家者少苦。住家者是忧悲恼处。出家者欢喜处。住家者是恶趣梯。出家者是解脱道。住家者是结缚处。出家者是解脱处。住家者有怖畏。出家者无怖畏。住家者有弹罚。出家者无弹罚。住家者是伤害处。出家者非伤害处。住家者有热恼。出家者无热恼。住家者有贪利苦。出家者无贪利苦。住家者是愦闹处。出家者是寂静处。住家者是悭吝处。出家者非悭吝处。住家者是下贱处。出家者是高胜处。住家者为烦恼所烧。出家者灭烦恼火。住家者常为他。出家者常为自。住家者小心行。出家者大心行。住家者以苦为乐。出家者出离为乐。住家者增长蕀刺。出家者能灭蕀刺。住家者成就小法。出家者成就大法。住家者无法用。出家者有法用。住家者多悔吝。出家者无悔吝。住家者增长血泪乳。出家者无血泪乳。住家者三乘毁訾。出家者三乘称叹。住家者不知足。出家者常知足。住家者魔王爱念。出家者令魔恐怖。住家者多放逸。出家者无放逸。住家者是轻蔑处。出家者非轻蔑处。住家者为人仆使。出家者为仆使主。住家者是生死边。出家者是涅槃边。住家者是坠堕处。出家者无坠堕处。住家者是黑闇。出家者是光明。住家者纵诸根。出家者摄诸根。住家者长憍慢。出家者灭憍慢。住家者是低下处。出家者是清高处。住家者多事务。出家者无所作。住家者少果报。出家者多果报。住家者多谄曲。出家者心质直。住家者常有忧。出家者常怀喜。住家者如刺入身。出家者无有刺。住家者是疾病处。出家者无疾病。住家者是衰老法。出家者是少壮法。住家者为放逸死。出家者慧为命。住家者是欺诳法。出家者是真实法。住家者多所作。出家者少所作。住家者多饮毒。出家者饮醍醐。住家者多散乱。出家者无散乱。住家者是流转处。出家者非流转处。住家者如毒药。出家者如甘露。住家者爱别离。出家者无别离。住家者多重痴。出家者深智慧。住家者乐尘秽法。出家者乐清净法。住家者失内思惟。出家者得内思惟。住家者无归依。出家者有归依。住家者无尊胜。出家者有尊胜住家者无定住处。出家者有定住处。住家者不能作依。出家者能作依。住家者多嗔恚。出家者多慈悲。住家者有重担。出家者舍重担。住家者无究竟事。出家者有究竟事。住家者有罪过。出家者无罪过。住家者有过患。出家者无过患。住家者有苦难。出家者无苦难。住家者流转生死。出家者有齐限。住家者有秽污。出家者无秽污。住家者有慢。出家者无慢。住家者以财物为宝出家者以功德为宝。住家者多灾疫。出家者离灾疫。住家者常有退。出家者常增长。住家者易可得。出家者难可得。住家者可作。出家者不可作。住家者随流。出家者逆流。住家者是烦恼海。出家者是舟航。住家者是此岸。出家者是彼岸。住家者缠所缚。出家者离缠缚。住家者作怨家。出家者灭怨家。住家者国王所教诫。出家者佛法所教诫。住家者有犯罪。出家者无犯罪。住家者是苦生。出家者是乐生。住家者是浅。出家者是深。住家者伴易得。出家者伴难得。住家者妇为伴。出家者定为伴。住家者是罾网。出家者破罾网。住家者伤害为胜。出家者摄受为胜。住家者持魔王幢幡。出家者持佛幢幡。住家者是此住。出家者彼住。住家者增长烦恼。出家者出离烦恼。住家者如刺林。出家者出刺林。文殊师利。若我毁訾住家赞叹出家。言满虚空说犹无尽。文殊师利。此谓住家过患出家功德。
　　尔时文殊师利白佛言。世尊。诸菩萨摩诃萨常有几种心念。佛告文殊师利。菩萨自念我当何时出家住僧坊中。我当何时自恣和合。我当何时修行戒定慧解脱解脱知见。我当何时著衣如大牟尼尊。我当何时得仙师相好。我当何时住空闲处得处便住。我当何时乞食于好恶少多不生增减。或得或不得或寒或热。次第行乞为治饥疮如油膏车。为持寿命以少自活。我当何时离世八法。不为八法之所动转。何时厌离国城爱乐林薮。于十二入不著不乐。我当何时能守护六根令得禅定。我当何时调伏六根如制仆使。我当何时坐禅精进读诵经书。常乐断诸结使具修诸行。我当何时知足。我当何时不乐先戏乐事。我当何时为自他勤行精进。我当何时行诸菩萨所行之道。我当何时为世间第一贵。我当何时解脱爱奴。我当何时解脱居家。文殊师利。此谓菩萨心之所念。佛说此祇夜。
　　若人思惟菩萨心　　我知彼有诸功德
　　其数无量不可极　　堪得清净佛法身
　　不入恶趣受诸苦　　具足成就佛智慧

　　尔时文殊师利白佛言。世尊。余佛世界诸佛现在。有人于此欲见彼佛。当云何得见。佛告文殊师利。若能专念如来十号。佛于彼人常在不灭。亦得当闻诸佛说法。并见彼佛现在四众。增长寿命无诸疾病。云何十号。谓如来应供正遍知明行足善逝世间解无上士调御丈夫天人师佛世尊。文殊师利。念十号者。先念佛色身具足相好。又念法身寿命无尽。当作是念。佛非色身佛是法身。以执取以坚取见佛如虚空。乐虚空故知一切法义。文殊师利。如须弥山由乾陀山伊沙陀山须陀梨山珂罗底迦山阿输迦罗山毗那多山尼民陀罗山斫迦罗山。如是等山悉是障碍。若人一心念佛十号。此等诸山不能为障。何以故。以正念故佛威神故。复次文殊。念佛十号犹如虚空。以知如虚空故无有过失。以不失故得无生忍。如是依名字增长正念。见佛相好正定具足。具足定已见彼诸佛。如照水镜自见其形。彼见诸佛亦复如是。此谓初定。复次如一佛像现镜中分明。见十方诸佛亦如是分明。从此以后常正念思惟必有相起。以相起故常乐见佛。作此念时诸佛即现。亦不得神通亦不往彼世界。唯住此处见彼诸佛。闻佛说法得如实义。
　　文殊师利白佛言。以何法故起此定宝。佛告文殊师利。当近善知识供养善知识。常起精进不舍精进。不舍智慧不动智慧坚智慧利智慧。常入信心令精进根坚固。不为天魔沙门婆罗门所坏。由此四法能生此定。文殊师利白佛言。复有何法能生此定。佛告文殊师利。惭愧忏悔恭敬供养。事说法人如供养佛。以此四法能生禅定。复于九十日修无我想。端坐专念不杂思惟。除食及经行大小便时。悉不得起。复有四法能起此定。见诸佛。劝人听法。不嫉发菩提心人。行诸菩萨所行。复有四法。一者造像。二施有信人。三教化众生令离欺慢使得菩提。四为守护摄受诸佛正法。复有四法。少语言。不与在家。出家人和合。不著诸法相乐寂静处。复有诸法。谓无生忍。厌一切诸行一切生处。一切邪见一切五欲。亦不思惟。修无量定行。不起嗔恚。于四摄法常忆不忘。成就慈悲喜舍。不讥他过。常闻说法。质直修行清净三业。乐叹财施不起悭心。乐赞法施不起法悭。修忍辱行同止安乐若人轻骂诽谤打缚等。是我本业得此果报。于他不嗔。随闻受持广为人说。令他思惟修行正行。不生嫉妒。不自赞毁他。离睡眠懈怠。信佛法僧。恭敬上中下座。见他少德常忆不忘。语言真谛无余虚说。复次文殊师利。如出家人能修此定。在家之人亦能修习。如在家人能修此定。出家之人亦能修习。为他广说令彼修行。云何在家人能修此定。以信业果报舍一切财。归依三宝受持五戒。不穿不破不污不缺。受十善道令起诸善。修行梵行毁訾五欲。不生嫉妒不爱妻子。常乐出家受持八戒。常往僧坊有惭愧心。于出家人常生敬心。不秘吝法常乐化人。爱念恭敬和上阇梨及说法人。于父母善知识所心如佛想。安止父母及善知识。令得住于安隐之处。此是在家之人修此定法。云何出家人当修此定。不破戒不污戒。无毁点戒。清净戒不秽戒。不杂邪戒。无所依戒无所得戒。不堕戒。圣所叹戒。慧人所叹戒。于波罗提木叉善能守护。成就一切诸行处。常畏小罪净业净命。乐深无生法忍。于空无相无作不生怖畏。常勤精进正念现前。有信从心成就惭愧。不著世法不怀嫉妒。常行头陀功德。厌世语言不乐绮语。知恩知报恩。敬畏和上阿阇梨无憍慢心。常乐胜师及乐近善友。若有善友我当问法。既闻法已如说修行。若依经书若依师说。于说法人父母善友常怀佛想。乐阿兰若处不乐人间。于身命财心不系著。思念死想不依利养。无所触犯无渴爱心。摄受正法爱敬尊长。不长畜衣钵不受宿食。恒乐乞食行次第乞。常怀惭愧自省己罪。不捉金银珍宝。于真实法不生惊疑。常修慈心能断嗔怒。常修悲心能断杀害。饶益一切世间。慈悲一切众生。常乐经行无睡眠懈怠。若住如是功德。则能修此禅定。复次文殊师利。当具足诸善常念如来。专心思惟不起乱想。守护诸根于食知足。初夜后夜捐于睡眠离诸烦恼。令生禅定不著禅味。分别色相得不净想不著阴界入。不自称誉无有憍慢。于一切法作阿兰若想。于一切众生生亲友想。不为名闻而持禁戒。常行禅定不厌多闻。以多闻故不生憍慢。于法无疑不谤佛。不毁法不破僧。常近善人离不善人。乐佛所说出世言语。受念六法修五解脱处。能灭九种嗔恚。断八懈怠。修八精进行九想定。修八大人觉。成就诸禅解脱三昧三摩跋提。一切诸见所不能动。摄耳听法分别诸阴无有住相。怖畏生死如拔刀贼。于十二入如空聚想。于十八界如毒蛇想。于泥洹处生寂静想。观于五欲如蕀刺想。乐出生死无有诤讼。教化众生修诸功德。能如是者得深禅定。文殊师利。若人修行此定。所得功德永不退转。文殊师利。如三千大千世界尽末为尘。世界多少如微尘数。尽布七宝持用布施。于汝意云何。是人能如是施。功德多不。文殊师利言。甚多世尊。佛言。我今告汝。若善男子善女人直闻此定无怖畏心。所得功德于彼为多。何况信心思惟修行受持读诵。况复为人广说。何况修习得此定者。彼功德数我不能说。是故文殊师利。善男子善女人应当修习此定忆持此定。兼为他人广说此定。文殊师利。劫烧之时。若有菩萨持此定者。为火所逼无有是处。若值王难及恶鬼神。种种恶毒不能为难。除恶业深重决定受报。复次文殊师利。若菩萨摩诃萨持此定者。无有疾病。六根清净无诸横恼。复次文殊师利。若持此定者。诸天龙神悉皆守护。诸天所叹。乃至诸佛亦常赞叹。诸天常乐见。乃至诸佛亦常乐见。复次文殊师利。若受此定者所未闻法即皆得闻。乃至眠时梦得此定。文殊师利。我说此定功德。若一劫若过一劫。亦不能尽无有边际。何况菩萨能得此定。文殊师利。譬如有人身强多力。若向东行经百千岁。南西北方上下亦尔。于汝意云何。有人能称数此。人所行之处若一由旬二由旬乃至百千由旬不。文殊师利言。除佛一切种智。及大智舍利弗并不退菩萨。余无能数。佛告文殊师利。若有善男子善女人。彼所行处满中珍宝悉以布施。若复有人闻此定。闻已随喜发愿。欲得三菩提。欲得多闻。以此随喜功德比布施功德。百分千分乃至百千万亿分。不可为比。此人为过去诸佛所随喜。现在未来诸佛亦随喜。我亦随喜。文殊师利白佛言。世尊。如是如是。此定功德果报实不可思量。佛告文殊师利。若菩萨一日修行此定。过去未来现在众生。所修功德。不及此定百千万分之一。佛说此祇夜。
　　念如来十号　　及以无边德
　　如此诸功德　　不可得称量
　　珍宝广布施　　如上之所说
　　闻定随喜心　　过此不可数

　　尔时文殊师利白佛言。世尊。诸供养余花。用治众病或消恶毒。其法云何。若供养佛余花。般若波罗蜜花。佛足下花。菩提树花。转法轮处花。塔花菩萨花。众僧花佛像花。其法云何。世尊用此花。有几种咒法。世尊。一切诸花云何入佛花中。世尊。用此花法。为有一种为有多种。此咒为有一种为有多种。佛告文殊师利。各各花各各咒。一一花咒一百八遍。
　　诵佛花咒曰。
　　南无佛闼写冶莎呵
　　般若波罗蜜花咒曰。
　　那末柯卢履(民旨反)波若波罗蜜多[(嫡-女)/衣]莎诃
　　佛足花咒曰。
　　那莫波陀制点耽盐莎诃
　　菩提树花咒曰。
　　南无菩提逼力龛岚莎诃
　　转法轮处花咒曰。
　　南无达摩斫柯罗夜莎诃
　　塔花咒曰。
　　那莫逾跛耶莎诃
　　菩萨花咒曰。
　　南无菩提萨埵冶莎诃
　　众僧花咒曰。
　　那莫僧伽冶莎诃
　　佛像花咒曰。
　　那莫波罗底耶莎诃
　　文殊师利。咒经如是汝当受持。复告文殊师利。用此花法。若比丘比丘尼优婆塞优婆夷。若能信修行。应当早起清净澡漱。念佛功德恭敬此花。不以足蹈及跨花上。如法执取安置净器。若人寒热冷水摩花以用涂身。若头额痛亦皆以涂。若吐利出血。或腹内烦痛以浆饮摩花。当服此花饮。若口患疮以暖水摩花。唅此花汁。若人多嗔。或以冷水或以沙糖。以摩此花饮服花汁。若多贪染。以灰汁摩花涂其隐处。复以冷水摩花涂其顶上。贪结渐消。常为一切人所爱敬。若天雨不止。于空闲处以火烧花。令雨即止。若天亢旱。在空闲处以花置水中。复咒冷水更洒花上。天即降雨。若牛马象等本性不调。以花饲之即便调伏。若诸果树花实不茂。以冷水牛粪摩取花汁。以灌其根不得践踏。花实即多。若田中多水苗稼损减。捣花为末以散田中。即得滋长。若高原陆地无有水处。请四比丘于其处布花。一日之中百八遍诵咒。次复一日更以新花布先花上。又诵咒一百八遍。如是乃至七日掘便得水。若国多疾病以冷水摩花。涂螺鼓等吹击出声。闻者即愈。若敌国怨家欲来侵境。以水摩花。在于彼处用洒散之。即得退散。若于高山有磐石处。众多比丘于石上摩花。摩花既竟相与礼拜。久后石上自生珍宝。若人愚痴取所供养花。数有百种下至七种。捣以为末以[牛*秦]牛酥。先诵咒百八遍。和以为丸如弹丸大。日服一丸服丸之时。亦诵咒百八遍。渐得聪明利根。一日之中能诵百偈。若人有所作取优钵罗花拘物头花分陀利花郁波罗花等。若水陆生花花有百种先以供养。后以水摩随其所须。或涂或散悉皆有果。若得百种花。末以为散水和为丸。若恶重病摩其疮上其病即愈。若痈若疖若有诸毒。或服此丸或以涂傅。病即得除。若人常患气嗽身体消减。以大小麦汁摩于此花。涂其身上即便充悦。复以末利花汁和花散为丸。涂其额上。一切怨家见生爱念。
　　文殊师利。此花咒法。
　　南无佛闼写冶莎呵(一)那末柯芦履(民旨反)般若波罗蜜多[(嫡-女)/衣]莎诃(二)那莫波扡制点耽盐莎诃(三)南无菩提逼力龛岚莎诃(四)南无达摩斫柯罗夜莎诃(五)那莫鍮跋耶莎诃(六)南无菩提萨埵野莎诃(七)那莫僧伽野莎诃(八)那莫波罗底耶莎诃(九)
　　一一咒诵百八遍。此咒章句。汝于处处当说。如佛花法余花亦如是。佛说此祇夜。
　　善人足下尘　　胜上最第一
　　于诸世界中　　金山不能逾
　　佛足下微尘　　除断忧悲苦
　　不如彼金山　　增长诸怖畏
　　佛般若脚足　　菩提法轮处
　　塔及诸菩萨　　众僧与佛像
　　此处有九种　　应当修供养
　　是于世间中　　可礼可恭敬
　　能断一切恶　　灭除三界恼
　　功德自增长　　寿命亦复然
　　颜色常悦豫　　端正有身力
　　所作恒吉祥　　诸佛咸赞护

　　尔时文殊师利等诸菩萨。阿若憍陈如等诸声闻。天龙夜叉揵闼婆阿修罗迦楼罗紧那罗摩睺罗伽人非人等。一切大众闻佛所说。欢喜奉行。

　　　　文殊师利问经卷下


