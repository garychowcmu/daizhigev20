  佛说无垢贤女经
                        　　西晋 竺法护译

                        
        　      


　　佛说无垢贤女经

　　　　西晋月氏三藏竺法护译
　　闻如是。一时佛在罗阅只耆阇崛山中。与诸菩萨大弟子学士学女。诸天人民阿须伦鬼神龙无央数共会。时佛说经。尔时会中。有长者梵志。名曰须檀。有妇名捭楼延。与九百七十五亿妇人俱。叉手听经。时捭楼延怀妊。是女在母胎中。形体尽具。亦于胎中叉手听经。贤者阿那律。自以功德彻视之力。见此女子于胞胎中叉手听经。即自念言。想在会者目之所睹。未能探察无形之事。如我者也。则自侥幸光色愉悦。佛告阿那律。汝见何等心色悦异乃如是也。阿那律言。我以彻视见胎中女叉手听经。是以熙怡用自庆耳。
　　佛言。善哉善哉。如汝所言。譬如众星比日月光。宁为等不。汝于声闻所见第一无逮汝者。如来所观等见十方飞鸟走兽。地中诸虫皆有怀妊。子于胎中亦悉如汝一等听经。时阿那律及诸会者咸有疑意。佛放光明彻照无极。八方上下无所挂碍。令无数刹人物所有。譬如照镜表里相见。阿那律等仰视虚空。见飞鸟类停翼徘徊听佛所说。胎中之卵未生未孚。于鸟胎中亦复舒翅布翼听经。俯视走兽四足之类。辍草止水竦立听经。胞胎所怀亦于胎中。屈前两足一心听经。虫蛇蚯蚓地生之类。静身不摇精意听经。中有怀妊子未产生者。亦于胎中举头槃身一心听经。
　　时阿那律承佛威神。以八种音问胎中女。鸟卵虫兽胎中之子。用何等故。叉手舒翼。屈足槃身。一心听经。时女之等诸在胎者。答阿那律。我用一切生者之类。迷于五处不识正道。是故听经。及用一切多淫怒痴生死不绝。是故听经。用一切人不孝父母。不供事佛及比丘僧。是故听经。时阿那律。闻其所说。长跪白佛。忆知世尊功德威神洞彻如此。我宁以身陷在地狱。受众苦毒累劫无数。不取罗汉。所以者何。诸在胞胎未见身者。尚发大意念救一切。我今用身以死畏故。为想识所缚。譬如死人无益生者。
　　时女乃生从右胁出。三千国土为大震动。有无数天止在虚空。雨于天华作诸音乐。则有自然千叶莲华。大如车轮。茎如琉璃。女坐其上。时诸天人飞鸟走兽虫蛇蚯蚓诸怀妊者。亦皆出生。譬如王者征行之时。群官大小莫不随从。于是天帝。即持天衣。从上来下。以用与女。裸形可恶。取此衣著。忉利天子及诸王女。亦皆持衣与诸众生。时女报言。其有未脱欲泥洹。吾等不从有所受也。卿为罗汉我志菩萨。卿非我类所愿不同。天帝复言。我以女身裸露可恶。是以持衣用相与耳。女复报言。于大乘法无男无女。我今当有自然衣来。佛语天帝。如是不为装挍女身。发菩萨心自致相好。所现无限乃为装挍菩萨身耳。时舍利弗。深怪此女变动乃尔。前白佛言。此女从何国来到是间乎。谁当送衣。佛言。是女从东南方捭楼延法习佛所来。刹名阎浮檀国。去此十万佛刹。女从本国来欲见佛。自当有衣从本国来。衣便自然在空中来肃萧有声。空中有音则语女言。可著此衣。当得五通。又女本国尽得五通。女得衣著。便从华上下至佛所。女一举足。天地即为六反震动。一切母人。皆发无上平等度意。飞鸟虫兽莫不转身即化为人。身衣天衣珠璎服饰。女以头面稽首佛足。三言南无三耶三佛。长跪白佛。愿为一切诸来会者。广说经法令得所愿。佛随其意即为说经。
　　是时此女。及九百七十五亿母人闻佛所说踊跃欢喜不复贸身。便立佛前化成男子。各各脱璎珞珠宝用散佛上。佛之威神。令其所散自然变成珠。交露帐中有七宝师子之座。上有坐佛举手赞之。应时皆得阿惟越致。鸟兽虫蛇得为人者。亦复脱身珠璎宝饰以用散佛。帐中坐佛。令其所散合成宝帐。亦复如前等无差特。则为达嚫。俱得七住。佛告女菩萨无垢贤女。汝于胞胎。为众生作唱导。如来等正觉。亦于五道。为一切众生作唱导。佛说经已。一切众会。皆大欢喜。稽首而退。

　　佛说无垢贤女经


