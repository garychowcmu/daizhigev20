  身观经
　　西晋 竺法护译




　　　　身观经

　　　　西晋月支国三藏竺法护译
　　闻如是。一时佛在舍卫国祇树给孤独园。是时佛告诸比丘。是身有肌肤髓血肉。含满屎溺。自视身见何等好。常有九孔恶病。常不净常流。可足惭。常与冤家合。为至老死。亦与病俱。何以不恶。身会当堕。会当败以弃尸地中不复用。为狐狼所啖。何以见是不惭。谁说贪淫。如佛言。少可多罪。自心观是。如屠杆屠机为骨聚。如然炽火。如毒药痛为旋。痴人喜为喜不自知。何以不畏罗网。贪淫为痴。财钱谷金银牛马奴婢。人为命故求。命在呼吸。本命亦自少极寿百余岁。亦苦合会。观是谁为可者。如时过去。便命稍少。命日俱尽。如疾河水。如日月尽。命疾是过去。人命去不复还。如是为不可得。人死时命去。设使若干财。索天下奇物。亦一切有。死时对来亦不乐。亦不可厌。亦不可乐。亦不可自乐无余。但可自作善。所自作善。所应自然。若以知会当死。当有何等乐。人可堕贪淫。设使久寿。设使亡去会当死。何以意爱俱乐。何以故。不念自静。极意受悦。儿已死啼哭。不过十日。过十日已后。便稍忘之。爱儿妇亦尔。为家室亲属知识亦尔。以勤苦治生致财物。自爱身命绮好。人死时皆弃所有。身僵在地。下入于土。但为阴去生随行受形人。譬如树果实已见。如是为有人意堕有中。天下一切果物。一人得不自足。若得一分。当那得自厌。无有数三十五乐自乐遍之当为有何等益。人已逢苦索受罪人意为是所好。谓有所益不欲受静索为毒。[虫*兀]自身如少多亦尔。如多少亦尔。如病为大小亦苦。譬如骨无有肉。狗得咬之不厌。如是欲狗习。是亦难得。已得当多畏之。是习所不久。人亦堕恶。如人见梦。已寤不复得。贪淫亦如是。剧梦如梦为有乐。如黑[虫*兀]如钩饵肉。如树果实。实少味多。亡为增结。为恶作本。道家常不用。是人在天上舍乐。亦天上色树。亦在端正好苑园。亦得天上玉女。已得天人。不厌天上五乐。今当那得厌天下乐耶。为取二百日骨。骨百二十段为筋缠。为九孔常漏。为六十三种。为百病极。为肉血和。为生革肌。为中寒热风。为屎溺为千虫。皆从身起。中亦有千孔。亦有剧为亲已坏他为。从是不净出。从鼻中涕出。从口[泳-永+羨]唾出。从腋下汗流出。从下孔处屎溺出。如是皆从身出。剧塳间死人。诚可恶剧舍后可恶处。身所有不净如是为不净种为从是本来如金涂余物为衣故香粉脂泽赤絮绀黛。为痴人见是为是意乱。如画瓶赤如坑覆草。人所抱爱后会悔。比丘闻经跪拜受。道教如是。

　　　　身观经


