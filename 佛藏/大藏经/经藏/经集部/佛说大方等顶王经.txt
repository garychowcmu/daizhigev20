  佛说大方等顶王经
                        　　西晋 竺法护译

                        
        　      


　　佛说大方等顶王经(一名维摩诘子问)

　　　　西晋月氏三藏竺法护译
　　闻如是一时佛游于维耶离奈氏树园。与大比丘众俱。比丘八百菩萨一万。一切大圣神通以达。悉得总持辩才无碍。摄三世慧至三达智。空无相愿不中取证。行于大慈奉无盖哀。不计吾我以度彼岸。通于三世无去来今。晓一切法如幻化梦影向野马芭蕉水泡聚沫。解于三处本无所有。从缘对生有利无利。若誉若谤得名失誉。若苦若乐以过世间之所有法。因权方便周旋三涂。以超欲界色界无色界。解畅道义救度一切。诸天来侍咨受深法。开发愚心悉入道明。
　　尔时世尊明旦著衣持钵。入维耶离城分卫。至维摩诘舍。时维摩诘有子名曰善思。明旦沐浴以香涂身。体著新衣手执莲华。与妻室俱上楼阁观作妓相娱。宿命德本之所感应。遥见佛来与圣众俱入城分卫。现大瑞变以偈语妻。所说雅颂歌佛功德。
　　闻斯和雅音　　同时今俱作
　　众妓在其处　　速彻楼阁上
　　大雄来不疑　　护世演光辉
　　必以足右指　　蹈于城门阃
　　百鸟诸禽兽　　发哀悲和声
　　从古未曾闻　　如是诸妙向
　　大雄来不疑　　欲导利众生
　　今举右足指　　以安著门阃
　　我今日睹佛　　犹宝璎珞身
　　众妓不鼓鸣　　微妙可悦心
　　三千圣无疑　　威德净庄严
　　必以右足指　　蹈于城门阃
　　譬如有大钵　　著池河水至
　　则闻调和音　　周遍其土地
　　人中天无疑　　大圣演尊光
　　佛开导世间　　定来入城门
　　神通化众生　　犹树华茂盛
　　若干色芬葩　　流布极美香
　　大龙无所疑　　誓愿建立本
　　今以右足指　　安于城门阃
　　普照于虚空　　周遍于天地
　　日明为以蔽　　永不复现光
　　一切尊无疑　　现威大晃耀
　　今以右足指　　安于城门阃
　　犹如诸天人　　住于虚空中
　　众庶佛后从　　如天侍梵王
　　愍伤世无疑　　尊人圣导师
　　今以右足指　　安于城门阃
　　今日观城人　　各慈向不恨
　　展转相示谈　　如父母子孙
　　德光无沉吟　　福威自庄严
　　今以右足指　　安于城门阃
　　察男女大小　　各执若干花
　　叉手而自归　　欢悦遥散花
　　大导无犹豫　　德花严饰身
　　今以右足指　　安于城门阃
　　诸天人间华　　遍布于虚空
　　散华而烧香　　其香可意悦
　　大勇无疑结　　欲入维耶离
　　因化悦大众　　最胜故到此

　　尔时善思妻室。闻说是言心中抱恐。衣毛为竖身内和凉。住于兰边心自念言。是何等神。为天龙鬼魅反足手。真陀罗摩休勒人非人耶。口宣人语在其处所。不动不摇不敢移转。时佛往诣善思童子所居里中。在于舍边立在门前。善思童子见佛世尊。即欲下楼阁往自奉迎。心中喜悦不能自胜。已投楼下承佛圣旨。住于虚空以偈叹佛。
　　圣慧尊且住　　人中雄愍待
　　用哀众生故　　唯受斯水浆

　　于是世尊。为善思说偈言。
　　以住真本际　　世俗所不达
　　彼际无所有　　是为本际相

　　善思童子。以偈问佛。
　　云何住本际　　真本际化导
　　无明之猗际　　何谓立虚无

　　时佛复以偈。告善思曰。
　　其际真本际　　是际则如来
　　如审住本际　　了了住如是
　　如际真本际　　斯则如来际
　　犹了真本际　　童子住亦然

　　善思童子。复以偈白佛言。
　　无际际何际　　何所是际相
　　以何权方便　　名曰为本际

　　于是世尊。睹见善思心欲畅了解道无处。告于善思童子。以偈报曰。
　　无际不可待　　乃曰真本际
　　其际相虚空　　虚空亦无相

　　善思为佛。说偈问言。
　　甚哉真正处　　其处玄无上
　　使一切众生　　住如今导师

　　时善思童子前白佛言。世尊。垂愍受斯莲华。佛便受之。善思童子口身发言。以是功德致无上正真之道。成最正觉。为诸众生班宣经典。令不得至凡夫之法不至道法。尔时贤者舍利弗。亦在会中谓善思童子。于善思心所趣云何。所成正觉法何所像。欲为众生而班宣之。善思以诵答说偈言。
　　佛志无所得　　诸声闻亦然
　　当成斯正觉　　为众生班宣
　　彼无所向说　　亦复无所致
　　大智当解斯　　本净明如是
　　过去诸正觉　　护世无上尊
　　亦不得诸法　　导世因灭度
　　计求无法界　　亦无众生界
　　是则为本际　　世俗所不畅
　　假号曰世界　　人猗相名号
　　亦无诸所想　　更无有异业

　　尔时邠耨文陀尼子。为善思童子说是偈言。
　　童子卿云何　　而欲学斯法
　　是处深难逮　　明者所迷惑
　　仁生来久如　　智慧独勇猛
　　与声闻谈语　　卒对慧无畏
　　处处能分别　　所住像紫金
　　立王路巍巍　　犹虚空月盛

　　时善思童子。以偈答言。
　　唯仁问所生　　所生无所生
　　诸法无所起　　谁当复生者
　　其法无所生　　自然无所有
　　是曰本清净　　无法无所得
　　诸法本清净　　未曾能得是
　　以斯无明慢　　佛故说是法
　　在于仙人野　　第一转此轮
　　多存声闻业　　系志在虚空
　　宣畅法音向　　为众多辩才
　　以权来圣慧　　宣说如审谛
　　有生乃终没　　斯愚之行无
　　处在颠倒业　　如邠耨所说
　　以生有老死　　是为方俗言
　　其法无言辞　　托假造言教

　　尔时贤者邠耨文陀尼子前白佛言。至未曾有。世尊。今是善思童子。深入智慧巍巍乃尔。所宣独步众所不逮。佛言。如是如是。如邠耨言而无有异也。时佛告菩萨善思童子。卿何以故。欲逮无上正真之道为最正觉乎。善思答曰。圣尊所明故复相问。用最大圣故被弘誓。大圣至仁因宣是语。我身寂然不有所为。以被弘誓悉无挂碍。无所开化尔乃名曰斯深上句。众生无人亦然。其不或斯是等能度。至贤详序深妙上句。晓了斯本真际本末。其以无数无有若干。解达深妙无上章句。以用法故化此众生。其行各异诲无众生。设无众生彼一切空。无智智慧众生本净。以达本净无有各异。以解斯义是世明智。唯然圣尊。我蒙解斯。自成正觉为众说法。
　　贤者阿难前白佛言。至未曾有是善思童子。辩才乃深入如是乎。乃能宣斯应顺妙章无所著句。天上世间凡庶众人阿须轮闻必当恐怖不肯受学。谁当信乐此深妙法。往昔宿世曾闻学是深远之行。尔乃信受。于时阿难以偈叹曰。
　　犹如须弥顶　　远现微妙好
　　今此善思德　　在众妙如是
　　若如众山王　　坚住于大海
　　今处斯众中　　快宣此妙句
　　善思所咨嗟　　说名不有无
　　亦光于本际　　世俗所不观
　　其辞无所畏　　莫不敬叹者
　　唯善思说之　　云何知本末

　　善思以偈报曰。
　　吾以弃身命　　被无挂碍铠
　　志不贪正觉　　尔乃曰博闻
　　猗欲故堕落　　合集极殃祸
　　谁不堕灾者　　唯见世导师
　　是诸佛境界　　护世所持济
　　其身无所厄　　住于佛尊道
　　虚空及人身　　二俱不可得
　　如法不可得　　法怀无所畏
　　晓虚空佛身　　真实无处所
　　若成是忍辱　　永悉无所畏
　　其虚空至地　　自然无所有
　　是自然善思　　达悉无处所
　　其虚空至地　　善思不可得
　　无生无自然　　虚寂无所有
　　虚空无有高　　亦复无有下
　　以解了是法　　彼悉无所畏

　　尔时佛告善思童子。仁者。体性无所畏乎。白佛不也。世尊佛复重问。卿审不畏乎。白曰不也。佛言。善哉善哉。仁乃无畏不怀恐惧。时佛颂曰。
　　从有而生畏　　假现无所有
　　若能解是忍　　尔乃近佛道
　　因人想有畏　　众生本永无
　　若能解如是　　于斯无所住
　　其不得正觉　　无觉亦如斯
　　若余无所获　　此傥无所畏
　　若能晓了斯　　不住有无际
　　善思解如是　　是为由佛道

　　佛告善思。若有菩萨疾欲永安逮无上正真之道。为最正觉者。便当消除有常想安想苦想众生之想人寿命想。分别解了无所著行悉无所猗。作是慕业逮成无上正真之道也。佛往宿世行菩萨业时。作是行道以便怀来慧。无能得法乃曰佛道。时佛颂曰。
　　解常想犹幻　　计常致生死
　　常无常虚无　　求业无所有
　　众生有安想　　了不安自然
　　是想为颠倒　　用想有人故
　　若解了法者　　无有各各异
　　则不怀望想　　无命无有人
　　道明不得由　　无道亦复然
　　是乃曰本净　　法无所有故
　　若有明达者　　晓有悉本净
　　善思当解斯　　是为道正道
　　不行于道乘　　佛乘所救济
　　若有人诤斯　　便不畅道法
　　不行于慧业　　不为道所护
　　用不顺此行　　佛法深难解
　　诸法无所法　　本悉无形貌
　　所有亦虚无　　三界永不安
　　计诸乐众苦　　犹如行虚空
　　若能思是行　　斯乃心解脱
　　有身云吾我　　彼法亦虚无
　　其不有吾我　　所知无所有
　　斯等不想命　　不得究本末
　　虚无想真实　　少明为迷惑
　　吾我及寿命　　本净无所有
　　愚冥之所行　　计本净而有
　　佛道无思议　　不念是所有
　　若闻深妙法　　不能受奉持
　　未曾有班宣　　如是经法者
　　法不可逮得　　所说亦无获
　　坐于佛树下　　因是成道慧
　　若不致道慧　　则亦无所知
　　佛道及慧场　　亦无有言说
　　凡夫怀望想　　慕佛所演法
　　斯则真实教　　佛所宣深妙
　　其意觉甚深　　是为魔所行
　　若有得闻是　　佛所说经典
　　不解经义味　　诸法所救护
　　菩萨甚勤苦　　不求道安隐
　　于斯无道觉　　是二事无像
　　意当倚慕斯　　有是佛所说
　　是何此云何　　著于颠倒业
　　若有过苦恼　　甚著于深妙
　　各称举大音　　快佛无思议

　　佛复告善思。学是法者当习深典。勿得志存杂句多辞无益之义。不成正真无极大慧深远之法。乃曰优奥。是乃应法斯曰无得。众生堕邪不能行斯。不用三昧可解利义。慧无境界无慧亦然。当了斯际非智所行。佛往宿世闻是深法。以解寂净心无所著。若闻斯典得悦豫喜。曾于无数佛所造行立功勋德。受著心怀讽诵奉行。以化他人宣布十方。
　　佛复告善思童子。菩萨当修如是弘誓。世人所在常抱恐畏。勤学至真不当怀惧也。畏难退却当作是解。宣布奉行乃入道慧。善思前白佛言。唯然信乐也。世俗所不信独笃无穷。志旷如空永无所慕。佛复语善思。若菩萨大士志深妙法。斯诸正士以是方便顺如佛教。则于道法无所诤讼。以不诤讼一切诸法则无恐怖。皆不可断。一切诸法了之本无。志无所慕便入道慧。若有闻说一切法有不以为怖。若说言无不以为懅。于有无法不以增损。闻诸法应诸法不应。诸法精进诸法懈怠。解是一切十方诸法。慧所归趣若无所趣。若复不解诸法有念诸法无念不以恐怖。诸法有为诸法无为。诸法有界诸法无界。诸法忻喜诸法无喜不以恐怖。一切诸法亦不有为亦不无为。一切诸法本有所有本无所有。诸法寂然诸法愦乱不以恐怖。诸法颠倒无有颠倒。诸法虚无真实无为不以恐怖。诸法一切有戒无戒。有明无明有名无名。有兴无兴有畏无畏。有生无生有死无死不以恐怖。诸法有道诸法无道。诸法有度若不灭度。诸法是非不以恐怖。所以者何。诸法皆空虚无不真。犹如幻化泡沫芭蕉影向野马。梦中所见本无从来去无所至。犹如虚空忽现云雾尘烟灰等。托现虚空不能为垢。忽然便灭虚空自然亦无所净。有道无道世俗慧明。普解自然乃无所著了无所了。乃应道慧无上正真。无所恐畏心不怀懅。佛于是颂曰。
　　诸法无所有　　自然虚不真
　　其自然虚无　　是相便灭度
　　诸法无所诤　　斯亦无所有
　　以了诸法无　　达不有自然
　　所诤讼诸法　　是亦无所有
　　以晓法虚无　　则解不诤讼
　　诸法无所有　　本净永无形
　　本净不可得　　亦无所忘失
　　断一切诸法　　故曰为明智
　　斯谓永毁坏　　亦现无所坏
　　诸法无所灭　　计亦无起立
　　亦多无所坏　　法亦不可得
　　诸法本虚无　　亦不可得见
　　设使无所得　　方便现所有
　　诸法无所有　　因缘从对生
　　所有无所有　　班宣于经典
　　诸法能相应　　示现无所诤
　　不诤为自然　　究竟无有形
　　诸法无所应　　无作不灭度
　　如是不可得　　常离于诸数
　　诸法不可得　　亦无有过去
　　甚哉永无实　　乃曰本真际
　　诸法皆悦豫　　亦不可悦喜
　　若法不可得　　彼亦无言说
　　诸法无放逸　　二俱无所有
　　自然无可取　　是为深妙相
　　诸法不可知　　无我而自然
　　以解无志求　　至于自然号
　　无为无所乐　　彼亦无所有
　　用有无明业　　因号曰无为
　　若念于诸法　　究竟不可见
　　此则真实言　　故名曰意念
　　不念于诸法　　无住无所归
　　了斯无众生　　是号法中法
　　一切法犹幻　　其幻无所有
　　以法无明故　　因宣说生死
　　诸法无形貌　　是其自然义
　　若无有诸法　　解脱无解脱
　　假号曰境界　　自然无境界
　　愚冥所倚著　　故名曰部界

　　佛复告善思。色痛想行识空本无所有。眼耳鼻口身心空本无所有地水火风空本亦无形。因缘合成犹如五事成其屋宅。何谓为五。一曰材木。二曰瓦草。三曰土堑。四曰人功。五曰泥水。以是五事乃成为屋。本各别时都无屋名。因缘合成身亦如是。五阴缘对便有四大。因名曰身地水火风各缘来合。犹屋四柱四壁皆因缘会。合成散坏皆无处所。犹如梦中见屋宅城郭树木华实。流水田地犁牛诸种下其五谷各随时生。人主用意获之自给。心神无明不达一切三界皆空。因倚望求便生意识。十二牵连往来周旋。轮转无际劳于神识。沉迷五趣无懈息时。不解本空如梦所见。觉不知处何所归趣。至成正觉乃了五趣。本无处所独步无畏。佛于是颂曰。
　　色痛想识空　　眼耳鼻口意
　　本寂无所有　　地水风火异
　　了界得自在　　班宣无部章
　　所言上佛土　　其境灭度想
　　诸法各有形　　本亦无合会
　　不晓知空寂　　其本无有身
　　无得不可逮　　从缘对合成
　　无获不可致　　又现望得生
　　在彼不修戒　　亦复不犯禁
　　无行无有戒　　是为诸法相
　　诸法无所有　　因无明而生
　　以有无明法　　便造明达智
　　诸法假有名　　是名无所有
　　假号无有法　　乃名曰灭度
　　所起无所生　　因现有五阴
　　其阴无所见　　因号有所现
　　所有无处所　　因变示有法
　　法离生死业　　长无生死难
　　如幻师化形　　愚冥谓有人
　　所有无所有　　明者不为迷
　　法生无所生　　慧者无是计
　　诸法皆悉空　　愚者不解此
　　法适有所生　　便当有终没
　　其生及病死　　舍是无所畏
　　诸法一切空　　法亦无所归
　　善思当了斯　　是佛所演法
　　正觉无所作　　则为不可逮
　　若不得道处　　乃见三界事
　　若望想佛道　　则不求正觉
　　若行志存道　　永不造无想
　　诸生死自然　　不观自然法
　　自然无所有　　是为无为想
　　究竟无所生　　所说不可得
　　以行无明业　　因示无为法
　　以怀来众义　　诸法则自然
　　彼悉无所生　　便无诤讼事
　　彼无不奉行　　所宣深妙法
　　用一切起生　　菩萨行愍哀

　　尔时善思以偈答世尊曰。
　　佛兴出现世　　皆用愍我等
　　身以为疑网　　宣布是法义
　　佛出无思议　　为具足兴变
　　以坏魔罗网　　说除六十二
　　以绝生死元　　因坐佛树下
　　永无有沉吟　　宣消众想著
　　解畅虚伪业　　能仁灭诸见
　　勇猛为世俗　　断我众狐疑

　　尔时世尊告善思童子。菩萨所行未曾虚妄。多所救护以恩加济无有诤讼。除去众瑕一切无秽。愍伤众生行深远义不怀望想。世无坚固消去贪欲。以无贪欲蠲弃众结。常行等心加于众生志不虚妄。大慈之行法不可得。修大义吼不舍精进。心行至真不失勤业。无有娆害奉行忍辱而不诤讼。无所睹见夙夜尊行。善思一心弃于懈怠成就道行。定意正受其心寂静。修于善慧一切诸法永无所得。行无所畏心不怯羸。显发道心行无挂碍。成就如来十种之力。当以何行至殊特业。尊其至慧奉无等伦。游于十方诸佛世界。行无挂碍度脱一切。时佛颂曰。
　　行无虚妄业　　是诸菩萨辞
　　以奉于脱门　　不畏诸碍行
　　无行谓正行　　是菩萨之业
　　若能解是行　　则无所贪求
　　以法救摄之　　诸菩萨所宣
　　其无所得义　　是行为无上
　　言吾行道法　　则住于颠倒
　　以住颠倒业　　便得有所畏
　　假使有诤讼　　不见诤所在
　　明者作是达　　行于无上乘
　　是乘无所畏　　大乘最无极
　　畏与无所畏　　是亦无放逸
　　一切无所有　　众行中最胜
　　设了悉虚静　　彼行无上道
　　斯行甚微妙　　救护一切法
　　所济亦深远　　消除众望想
　　所行邈玄妙　　二俱无处所
　　若能知本际　　不倚念于法
　　法永无众垢　　亦不离垢去
　　是法本清净　　反宣舍于欲
　　而示现邪逆　　爱欲不坚固
　　不转文字业　　斯句为无上
　　不著犹如幻　　此则无言教
　　以弃反倒行　　便无诤讼意
　　一切众生行　　是实不可得
　　若能晓了斯　　此行乃善教
　　众生以无明　　故曰名黎庶
　　众生法亦尔　　是道则无上
　　其念及众生　　是永不可得
　　此为第一慈　　叹慈乃无极
　　是曰世大施　　斯乃为大士
　　常慕乐放舍　　乃曰慧道心
　　正使不得法　　诸法虚无实
　　示菩萨明达　　是曰好布施
　　解法不可得　　便无所恐畏
　　无尊是之法　　乃曰为布施
　　法貌不可获　　佛法不可思
　　是戒无所犯　　诸法无所著
　　佛土不可议　　此不见诸界
　　于戒不望想　　诸菩萨所叹
　　能忍诸众生　　一切不可得
　　佛所教训诲　　是法第一忍

　　佛复告善思。色空不可得。痛想行识空亦不可得。所谓空者色则为空无复异空。痛想行识空无复异空。四大五阴十八诸种三界本空。十二因缘无则为空无复异空。现世度世有为无为。四大皆空无复异空。色如聚沫痛痒如泡。思想如芭蕉。生死如梦。识如幻。三界犹化。五趣如影所以如影从缘对生。三界本末欲界色界及无色界心意所为。犹如画师治素壁板。因缘合成犹如飞鸟飞行空中。菩萨如是行无望想旋到十方。犹日宫殿行于虚空不污众冥。菩萨如是独步三界心无所著。去淫怒痴三毒窈冥。犹如莲华生于泥中不与其合。菩萨如是在于生死成最正觉。心净如空永无所著度脱一切。佛时颂曰。
　　其心不可得　　则无有诤讼
　　若不得众生　　是为第一忍
　　菩萨离懈怠　　其志无所行
　　永无所勤修　　乃曰最精进
　　其身及心意　　所遣直无邪
　　菩萨无所说　　是第一精进
　　若有懈怠者　　菩萨化立之
　　无心无所行　　住第一精进
　　其心不可得　　内外无所著
　　若心不可逮　　是则为定意
　　心常自勤修　　自然无所有
　　无思无正受　　乃曰逮三昧
　　所以言定意　　以能作是行
　　安住名自然　　是第一定意
　　不知慧所在　　何所自然法
　　自然及与慧　　二俱无所有
　　是法不可得　　斯识行正法
　　不以识知法　　自然无所有
　　若有了此行　　菩萨意坚强
　　行第一之义　　世所无所趣
　　众会无等伦　　为众而宣法
　　斯等虽游居　　无众生望想

　　佛复告善思。一切诸法犹如幻化。幻化本空悉无所有。迷惑愚俗自计己身及与他人。悉有所有故沈五趣。敢能晓了是悉无所畏。诸法本末无有内外。以了如是心不怯弱。不难三界三界悉空。若有菩萨晓是本无。独步三世而无所难。达于生死犹如虚空无形本亦无名。一切诸法亦复如是无形无名。用无明故驰逸三界转轮无际。犹如五事住于虚空不能为垢。自然之故心本清净。权未即解便有三毒五阴六衰客尘所蔽。虽有是非不污本净心亘开达。畅三世空便入大道。佛时颂曰。
　　众生犹如幻　　其幻无所有
　　所宣如是者　　永无所复畏
　　己身与他人　　二俱虚无寂
　　以能晓了是　　则永无所畏
　　其内及外法　　不计有所在
　　无以怯弱心　　不难于世俗
　　诸法无所碍　　犹如旋虚空
　　所至如虚空　　是法为自然
　　若能晓了斯　　菩萨无所畏
　　分别一切法　　解了众生行
　　彼不得众生　　其法皆如是
　　以剖判诸界　　其界无所有
　　是曰入道行　　斯曰无上道
　　以致此至业　　知众生心行
　　诸界及众生　　二俱无所有
　　以念彼如是　　皆了一切法
　　其内及外事　　无合会望想
　　以为不除法　　乃曰真本际
　　斯法无思议　　乃曰为佛法
　　此悉无所有　　悉亦无所成
　　所行能如是　　计数无有人
　　以无为之慧　　乃曰为佛慧
　　是乘为大众　　普安于一切
　　永不畏此世　　世亦无所有
　　其在于世界　　普世一切界
　　菩萨无所行　　求于无上慧
　　是法为深远　　佛法不可思
　　若法无可获　　是则近佛道
　　其佛及经法　　此一切悉无
　　若行如是者　　则得近佛道
　　以行如是者　　俗人无与侣
　　其心无所著　　彼乃近佛道

　　佛复告善思。若有菩萨大士闻是深经。若读持讽诵心不恐怖。善被弘誓心如金刚。疾近佛树坐于道场。近佛境界得亲至真无碍脱门。观于无为无合会处。到于十方诸佛世界。建习大慈无盖道哀。成十八不共诸佛之法。三世最尊慧喻日月。德无等侣慧过虚空。道明巍巍不可为喻。逮无边圣无见顶相。若有闻是无限雅典。以斯深卷为人班宣而信乐者。往过去世曾见诸佛亦不可计。又不轻慢戏笑之者。佛以豫见观其人本早信此经如来久睹。若不信乐习斯经典。闻之调戏则外异学诸魔官属放逸之人也。信是法者是佛弟子佛则是师为亲成就下其须发而作沙门。其不信者则外邪业。九十六种反逆道法。佛时颂曰。
　　见佛坐树下　　行于真道场
　　其不信佛道　　是慧不可得
　　其无挂碍法　　究竟不可得
　　了法无处所　　是曰为解脱
　　意入于圣慧　　一切法之王
　　诸法及道慧　　非佛之所宣
　　有为及无为　　愚所发望想
　　诸菩萨无想　　诸佛大圣明
　　普观于斯世　　世悉不可得
　　所用晓了世　　是亦无处所
　　佛圣及众生　　于是无望想
　　其无思想者　　善哉慈无上
　　假使众生界　　法界亦复然
　　是乃名之曰　　菩萨无所著
　　以睹于悲哀　　其哀无形貌
　　其哀以无貌　　非愚所了行
　　五事在虚空　　不有无处所
　　一切俗如是　　是乃无上哀
　　其无上正法　　乃曰为佛法
　　此无所贪世　　是为自然法
　　护世之所照　　其色无所有
　　以是无色法　　乃曰无见顶
　　虚空无有边　　普平不可获
　　是为佛正法　　名曰无能观
　　其慧不可逮　　是无上大道
　　慧以不可得　　斯无有坚固
　　此际及彼岸　　所见若不见
　　深解不行斯　　是非妄想求
　　念是智慧法　　斯法则平等
　　违此佛教法　　则非善亲友
　　无勤若勤度　　乃曰到虚妄
　　其不行平等　　则非善亲友
　　以发兴斯法　　若复灭斯法
　　此等诸比丘　　不善思佛教
　　以能断众苦　　本净无所有
　　如是说法者　　则班宣佛教

　　佛复告善思。若说诸行皆从习致。用三界习故修道习。有计吾我故行大慈修无盖哀。倚于三界行三脱门。慕四大故行无常苦空非身。以生老病死求四无畏。用十二因缘了十二部经。以十八种行十八不共诸佛之法。用十方众犯十恶故。行十善求十种力。用三弊故致三达智。著六情故行六度无极六通独步。应病与药使济危厄。佛犹良医经法如药。用疾病故而有医药。无病则无药一切本空。无形无名亦无假号。心等如空无比无侣。忽然无际尔乃应道。佛时颂曰。
　　其无所住法　　于中习所行
　　班宣修消除　　去佛法大远
　　若于斯寂法　　造虚妄思想
　　以虚妄之法　　不亲近灭度
　　其宣于诤讼　　斯为之灭度
　　善思当了是　　斯无正见行
　　若有修行道　　宣布反逆事
　　朋友乱颠倒　　是为学者业
　　佛所演讲说　　菩萨大名称
　　当来诸就学　　故劝化行道
　　若有奉持是　　佛所化深妙
　　用一切众生　　以为供养佛
　　若有明智者　　受持是真法
　　斯等将来世　　用正法存立
　　其不行是法　　心立存思想
　　自谓则应慧　　不用余致道

　　佛说是经时。善思童子。寻时逮得无所从生法忍。忻然大悦涌在虚空。去地四丈九尺。时佛忻笑。五色光明巍巍甚妙。青黄赤白红紫之色从佛口出。照于十方无量佛土。还绕佛三匝从顶上入。六反振动是三千大千世界。上虚空中天雨细捣栴檀香。木蜜众香。雨天好华晃耀人目。箜篌乐器不鼓自鸣。庄严虚空周匝十方靡不校饰。此三千大千世界。罗列诸宝交露[王*屈]琦妙帐。高阁树木流水浴池。五音俱发和雅悲哀。闻见此变莫不悦豫得未曾有。贤者阿难即从坐起。偏露右臂更整衣服。长跪叉手前白佛言。以何缘笑。既笑当有意。以偈叹佛。
　　圣尊未曾妄　　大明不虚忻
　　慈愍世雄说　　何缘而忻笑
　　天处虚空中　　供养人中上
　　各口而歌咏　　快哉宣经典
　　如高灯电光　　若干色微妙
　　斯耀亦如斯　　光光照远近
　　如诸佛之法　　授与正道决
　　还绕身三匝　　忽没于顶上
　　圣尊笑辉耀　　若干种光色
　　出佛口入顶　　唯说此瑞意

　　尔时世尊。为贤者阿难。说颂曰。
　　善思族姓子　　造立德无量
　　当成如来觉　　逮致天人尊

　　佛语阿难。是善思童子。当值不可计会亿垓兆佛。世世随侍未曾远之。常用至心供养诸佛。衣被饭食床榻卧具病瘦医药。佛灭度后供养舍利。兴众宝塔高四万里。以持舍利著众宝塔奉事供养。以好名香众华衣服众妙若干种宝伎乐幢幡栴檀杂香。以解脱华及众缯彩。以用供事诸如来至真等正觉。最后末世当得佛道。号无垢光如来至真等正觉明行成为善逝世间解无上士道法御天人师佛世尊。尔时大圣。即说颂曰。
　　若以众杂宝　　充满十方界
　　以用施诸佛　　护世众如来
　　若闻是经典　　德多过彼施
　　住力讲说法　　护世照三界

　　尔时舍利弗闻佛所说。欢喜心悦得未曾有。念佛至圣德逾须弥慧超三世。道不可比如空无侣。探古知今所睹无限。智明旷然无以为喻。救厄通明犹空无际一切蒙慈。时舍利弗。念佛恩德恭恪说偈。而叹颂曰。
　　是经甚微妙　　护世之所宣
　　不说其名号　　云何知其称
　　古来未曾闻　　班宣于斯法
　　彼不得住处　　甚哉说法快
　　假使有漏法　　及与无漏法
　　计亦无所得　　甚哉快说法
　　若令有为界　　及与无为界
　　斯二无所积　　是经归如斯
　　护世宣妙法　　道行正真教
　　睹不得处所　　此经义如是
　　所说诸佛法　　于斯无所叹
　　吾我不可得　　甚哉快说经
　　设使十方世　　自然无所有
　　护世之所宣　　未及此经趣
　　唯愍世宣之　　人中最愿演
　　班宣是经名　　今所未称号

　　佛告舍利弗。是经名顶王当共传号。大智。当了所以名顶王。如须弥顶皆见四天下。解是经慧得四无畏无上大道。无生老病死度三界厄。若世人好喜是法。十方靡不蒙济。故名顶王。常奉持斯。若有持此佛所宣经。当为世护诸天人民百万亿众。兴无数德无上正真。不为缘觉及与声闻。若宣是法必得成就无极世护。以得闻法深难究畅处处演义。解了是法深奥无上当得成佛。以能奉持于一切法无复狐疑。若受斯经所宣至化所喻顶王。不但当得第一法忍。第二第三具三忍法。其法不可得道无处所。无所光显乃布大道。于一切法此人无欲现在无求。若持是经佛所班宣顶王言辞。讽诵化人福不可量。若有女人受持斯经。以行智慧疾得殊胜。舍女恶态知一切一。以知众一便持是法。班宣斯经入诸行业。明了一切诸所归趣。以入此法说多所照。知若干品所行精进。无数众人悉受道教。本空无法所可班宣。皆无处所悉不可得。所以者何。本末空故。从古以来义不可逮一切法然。奉持是门法无可得。则不有无是本净法乃名执持。其慕斯光无量普明。当以随时讲是顶王。广求法界志斯光目。不得境界乃曰执持。诸法甚深法不可得。若不可得则不有无。辩才具足志存佛道。觉亦若斯以畅经义。无卷无形如龙化生。先兴其云然后乃雨。心无从来因缘合成。斯慧无形是无思议。若欲宣布无央数法当学斯经。解一切空无所著法。思惟经典不知从来。所说甚善。斯法无生如经所传。其光玄照犹如日明。光无从来去无所至。经典如是。照诸所有令无所有。若有比丘执持辩才清净无断。当以至心学是顶王。因法光明所耀无量谛广布法。疾得逮入无碍辩才。以学顶王饶益世俗。其不学此不知法味。无玄妙典顶王无上。若不奉是远佛法教。
　　诸比丘众若比丘尼。若不从是法典训诲不归义趣。其不求是不至正真。若有比丘比丘尼求归是法。为一切世而作法因。一切诸法悉不可喻。犹如有人住忉利天处天宫殿悉见天下。学斯经者。普超众生济度一切。若住须弥顶在于其上观察天下。斯经如是。解畅诸法睹一切无。开导众生。犹如有人执大炬火入于冥室消除窈冥。斯经如是。以法光明普照诸法。习持是典未曾遭冥。犹如日光出照天下靡不周遍。斯经如是。以道法明咸耀三界。一切众生示以道慧。犹如月殿游行虚空而不休废。斯经如是。照十方界一切蒙荷。是则法印印一切法。建立此印为诸菩萨。又计其印。犹如虚空悉无所有不可令有。虚空及印是二无望。佛与正法亦复如是。班宣是经亦无所说。犹如国王所爱敬子。欲立太子任以国财。
　　王告大臣。以是洪业付其太子。又斯圣财天下国土。一切万民委任系后诸臣奉命。今斯经法亦复如是。善思童子。从佛启受当以授与无数菩萨使入上法。佛以建立是经法要诸菩萨故也。炽盛德本若以手执福不可量。其持是经所宣顶王。不当疑是不成正觉。欲逮辩才于一切法而无所著。当学斯经所宣顶王。所云世法是则正道。所以者何。俗人信道若入此经或复不信。用闻经恩会久成道。若受是经广为人说皆谓至贤。普世诸人莫能虚欺。解诸佛法饶益众生世护无上。若说是经诸天亿千住于虚空。而嗟叹言善哉正觉所宣。甚哉难及难及。乃说妙典是举道英慧英。所益不可思议。若四句诵为人讲说。若复精学无央数经。以是深法不可思议。广为人说。其人蒙慈。为与佛谈爱乐圣典。以为宣传斯顶王法。训诲经典无上道要。是乃名曰不可思议。
　　佛告阿难。若有奉受如是像法纯淑经卷持讽诵读。若有比丘比丘尼清信士清信女。能从启受持讽诵读。其德无量功不可限。莫能称载得崖底者。犹如虚空不可得际。如是阿难。若受是经虽不能多。受四句颂讽诵宣布为他人说。福不可计德无崖底。无边无际不可为喻。佛尔时颂曰。
　　虚空尚可度　　众想可穷说
　　斯功德福祐　　不可竟尽极
　　奉十方世界　　诸无上护世
　　若有受持是　　为供斯诸佛
　　若睹诸神通　　举十方世界
　　不如闻此经　　普奉是诸佛
　　其于十方世　　弃捐第十业
　　以斯奉事佛　　闻不如供养
　　若供诸灭度　　及当来正觉
　　于今十方土　　现在天人尊
　　一切有为业　　归大仁师子
　　若持是经卷　　正觉所宣说
　　若以衣食养　　斯非精智慧
　　其有持是业　　此慧供无上
　　一切十方世　　满中众珍宝
　　以施诸正觉　　是福不殊特
　　其有学是经　　顶王所班宣
　　斯供养诸佛　　是所宣第一
　　我所宣经典　　不著诸佛道
　　其心倚于是　　欲供养如来
　　其不倚世俗　　是第一奉事
　　都无举无下　　是乃曰供养
　　其佛正觉法　　一切不可得
　　如来所班宣　　是第一礼敬
　　其定光诸佛　　所供养奉事
　　见诸菩萨法　　是第一供养
　　是供养第一　　如奉佛世尊
　　从其授决已　　当得致正觉
　　欲住于佛道　　正觉众生尊
　　习是清净法　　则供养导师
　　以如是供养　　得道无所至
　　愍众生奉法　　皆趣一切慧
　　十方诸佛法　　护世所敷演
　　是皆归趣正　　是第一供养
　　已得入佛界　　佛慧不可议
　　便能师子吼　　亦如我今日
　　因其师子吼　　在诸法勇猛
　　济脱亿载众　　灭度无有漏

　　佛复告善思。受斯经典宣布十方。一切受持奉行正法。无极大慧开示同学。令得习行六度无极救于三界。若族姓子及族姓女。受是经典为他人说德不可量。犹如虚空不可限度。佛说如是。善思童子一切圣众。诸天龙神诸阿须伦世间人民。闻佛所说莫不欢喜。作礼而去。

　　佛说大方等顶王经


