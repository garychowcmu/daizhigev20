  佛说法乘义决定经
　　宋 金总持等译




　　　　佛说法乘义决定经卷上

　　　　西天三藏明因妙善普济法师金总持等奉　诏译
　　如是我闻。一时薄伽梵。在舍卫国祇园精舍。与大比丘众千二百五十人俱。时有一比丘。名曰甚深勇猛。美妙音声。善问法要。初中后善。利益自他。能修梵行。清净圆满。敬礼合掌。前白佛言。世尊。如来往昔鹿野苑中。所说法乘决定之义。是事云何唯愿世尊。敷演分明。开示众生。皆令悟入。世尊叹言。善哉比丘。汝如是问甚深法要。最胜利益不可思议。汝应谛听。善思念之。吾当为汝分别解说。我于尔时。说四谛法。义无穷尽。所谓五蕴五取蕴。十二处。十八界。十二缘生支。四圣谛法。二十二根。五三摩地。四禅天定。四无色定。四三摩地。四念处。四正勤。五根。五力。七觉支。八圣道。十六心念。声闻四果。如来十力。四无所畏。四无碍辩。十八不共法。三十二大丈夫相。八十种随形相好。佛言。比丘如上所说。是名法乘决定之义。比丘复白佛言。世尊。云何五蕴。世尊答言。所谓色蕴受蕴想蕴行蕴识蕴。比丘是名五蕴。云何五取蕴。佛言。所谓色取蕴受取蕴想取蕴行取蕴识取蕴。比丘。是名五取蕴。云何十二处。佛言。所谓眼为内处。色为外处。耳为内处。声为外处。鼻为内处。香为外处。舌为内处。味为外处。身为内处。触为外处。意为内处。法为外处。比丘。是名十二处。云何十八界。佛言。所谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。比丘。是名十八界。云何十二缘生支。佛言。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老尽忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老尽忧悲苦恼灭。比丘。是名十二缘生支。比丘复白佛言。世尊。云何名无明。世尊答言。所谓痴惑暗蔽。无他明慧故。前际无智。后际无智。现在际无智。内无智外无智内外无智。业无智果无智业果无智。善作业无智。恶作业无智。因无智果无智因果法无智。缘无智缘生无智缘生法无智。无佛智无法智无僧智。苦无智集无智灭无智道无智。有耻无智无耻无智有耻无耻无智。有耻无耻法无智。乃至爱支有耻无耻法无智。世无智出世无智世出世法无智。依止无智非依止无智依止非依止法无智。有为无智无为无智有为无为法无智。过去无智现在无智未来无智过去现在未来法无智。比丘是名无明。云何无明缘行。佛言。所谓身行语行意行。是名无明缘行。云何身行。动转所作。身为济渡。任持诸法。为依止处。是名身行。云何语行。能诠能显。分别校量诸法实性。是名语行。云何意行。心所爱乐。心所思惟。心所摄受。心所依止。是名意行。云何行缘识。佛言。所谓眼识耳识鼻识舌识身识意识。比丘。是名行缘识。云何识缘名色。佛言。名谓非色四蕴受想行识。色谓形质。体即四大。是名识缘名色。云何四大。佛言。所谓地大水大火大风大。云何四大体相差别。所谓地以坚硬为性。水以湿润为性。火以温热为性。风以轻动为性。比丘。是名四大体相差别。云何名色缘六入。佛言。所谓眼入处耳入处鼻入处舌入处身入处意入处。比丘。是名名色缘六入。云何六入缘触。佛言。所谓眼触耳触鼻触舌触身触意触。比丘。是名六入缘触。云何触缘受。佛言。所谓眼触生受。谓生苦受乐受非苦非乐受。耳鼻舌身意生受。亦复如是。比丘。是名触缘受。比丘复白佛言。世尊。云何受缘爱。佛言。所谓色爱声爱香爱味爱触爱法爱。云何色爱。所谓一切有色。可爱可乐。深心恋著。无有厌离。是名色爱。声香味触法爱。亦复如是。比丘。是名受缘爱。云何爱缘取。佛言。所谓欲取见取戒禁取我语取。比丘。是名爱缘取。云何取缘有。佛言。所谓欲有色有无色有。云何欲有。谓欲界五趣。及四王天。忉利天。焰摩天。兜率天。化乐天。他化自在天。是名欲有。云何色有。佛言。所谓梵众天。梵辅天。大梵天。少光天。无量光天。极光天。少净天。无量净天。极遍净天。无云天。福生天。广果天。无烦天。无热天。善现天。善见天。色究竟天。比丘。是名色有。云何无色有。佛言。所谓空无边处。识无边处。无所有处。非想非非想处。是名无色有。比丘。如是三种。是谓取缘有。云何有缘生。佛言。所谓一切众生。以爱取为缘。润生五蕴。住世动作。随顺流转。种种差别所与及取。皆从蕴起。身之所生。以命为本。比丘。是名有缘生。云何生缘老尽。佛言。所谓四大迁变。诸根衰朽。身体羸弱。动辄疲苶。博识多知。智已昧劣一切众生。身识欲离。诸根欲灭。性境冥昧。无所觉知。比丘。是名生缘老尽。比丘复白佛言。世尊。云何四圣谛法。佛言。所谓苦圣谛法。集圣谛法。真圣谛法。道圣谛法。云何苦圣谛法。所谓生苦老苦病苦坏苦。爱别离苦。冤憎会苦。求不得见。五盛阴苦。比丘。是名苦圣谛法。云何苦集谛法。佛言。所谓众生爱著世间一切有及有具随顺贪欲。比丘。是名苦集谛法。云何苦真谛法。佛言。所谓以智慧刀。断除爱著世间一切有及有具随顺贪欲。永尽无余。入胜义谛。证寂灭理。是名苦真谛法。云何苦道谛法。佛言。所谓八圣道支。正见正思惟正语正业正命正念正定正精进。是名苦道谛法。云何二十二根。佛言。所谓眼等五根。谓眼耳鼻舌身。信等五根。谓信进念定慧。五受根。谓苦乐忧喜舍。三无漏根。谓未知当知根。已知根。具知根。及意命男女。比丘。是名二十二根。云何五三摩地。佛言。所谓身支五体。可喜可乐。无毁无损。深生恋著。于一切身。皆生爱乐。由如是心。随顺染欲。种种爱著。不了虚幻。妄执为实。是故应当如实观察。如是五体。皆从四大缘会而生。一心思惟。安住悟入妙三摩地。名身定智。譬如山上散水。于下流布四方。如是散已。不见其水。地复干涸。时有天人。空中告言。汝若须水。我有天水大泉。自然涌出。洁净清凉。甚可爱乐。济渡润益。无有穷尽。身生定智。利益无穷。亦复如是。复告比丘。当审思惟观察筹量。此身不实。勿应爱著。譬如优昙钵罗华。钵头摩华。俱勿陀华。奔茶利迦华。如是青黄赤白。四种莲华。众色殊好。甚可爱乐。皆生于水而坏于水。此身变异。虚幻不实。亦复如是。复告比丘。身语意业。圆满清净。获得胜解。如实安住三摩地门。以清净心。观一切身。皆非坚固。譬如长者及长者子。以众珍宝新净妙衣。严饰其身。色相虽好。体非坚固。能以清净身语意业。而为庄严。是名坚固。复告比丘。如是观察。善思念之。此身五体。有为无常。应行住坐卧四威仪中。系念思惟。清净定智。坚固摄受。比丘。是名五三摩地。比丘复白佛言。世尊。云何四禅定地。佛言。所谓离生喜乐地。离诸欲染一切烦恼故。定生喜乐地。已离寻伺降伏障染故。离喜妙乐地。安住方便作利乐行故。舍念清净地。苦乐已离。善恶心伏。非苦非乐念已离故。方便修习圆满清净。比丘。是名四禅定地。云何四无色定。佛言。所谓空无边处定。一切色想俱已远离。平等持心。如实安住故。识无边处定。内识无边。如实安住故。无所有处定。于一切法。皆无所有故。非想非非想处定。粗想非有。细想非无故。比丘。是名四无色定。尔时比丘复白佛言。世尊。云何名为四无量心。佛言所谓慈无量心。悲无量心。喜无量心。舍无量心。云何名为慈无量心。谓一切时处。慈心随顺。利益众生。不损害他。离诸冤结。以广大心等示众生。愍念救护犹如赤子。于冤亲所而无差别。令断缠盖皆得解脱。如是名为慈无量心。悲心随顺。喜心随顺。舍心随顺。亦复如是。比丘。如是名为四无量心。复有四种苦乐。皆应了知。所谓了知众苦。了知有苦。了知众乐。了知有乐。云何名为了知众苦。谓观一种补特伽罗所著者。贪所著者。嗔所著者。痴于贪不怖因贪故生。苦忧悲随顺。于嗔不怖因嗔故生。苦忧悲随顺。于痴不怖因痴故生。苦忧悲随顺。皆悉了知。于出世间五种善根。精勤修习。所谓信根进根念根定根慧根。次第获得三摩地门。名曰漏尽比丘。此则名为了知众苦。云何名为了知有苦。谓观一种补特伽罗。少贪少嗔少痴。虽少分贪不惧贪过故生。苦忧悲随顺。虽少分嗔不惧嗔过故生。苦忧悲随顺。虽少分痴不惧痴过故生。苦忧悲随顺。皆悉了知。于出世间五种善根。精勤修习。次第获得三摩地门。名曰漏尽比丘。此则名为了知有苦。云何名为了知众乐。所谓一种补特伽罗。皆悉了达此贪嗔痴三不善根。为生苦本。能永除断。于出世间信等五种无漏善根。精勤修习。次第获得三摩地门。名曰漏尽比丘。此则名为了知众乐。了知有乐。精勤修习。次第获得三摩地门。亦如上说。比丘如是四种苦乐。皆应了知。比丘复白佛言。世尊。云何名为四三摩地。佛言。所谓信解受持。如法修行。能断贪欲故。信解受持。如法修行。通达一切诸妙法门故。信解受持。如法修行。获得一切甚深智见故。信解受持。如法修行。获得一切清净妙慧故。云何能断贪欲。佛言比丘。汝等应当于显露处。或林间或树下或空寂处。常坐不卧。安住禅定。应观此身。三十六物和合而成。体非清净。虚幻不实。不应妄生爱念恋著。如是思惟。深生厌离。比丘。如是名为能断贪欲。云何三十六物。佛言。所谓外相十二。发毛爪齿眵泪耵聍涕唾垢汗大小便溺。中相十二。皮肤血肉筋脉骨髓肪膏脑膜。内相十二。脾肾心肺肝胆脏胃。赤白二痰。生熟二脏。比丘。是名三十六物。复告比丘。又诸世间。地中所生。百谷苗稼。须假耕种。亦非清净自然而生。是故汝应于显露处。或林树下。一心安住。如实观察。此身不净。虚假浮脆。眼耳等处。常行垢浊。而不坚固。极可厌离如是安住三摩地门。信解受持。如法修行。永断贪欲。云何通达一切诸妙法门。佛言比丘。汝等应当于显露处。或林树下。或空寂处。常坐不卧。修习禅定。护念怜愍一切众生。而为引导。皆令了悟。一切有为。虚幻不实。譬如优昙钵罗华。颜色殊好。既开敷已。非能坚固。此身非坚。亦复如是。是故汝应于显露处。或林树下。寂静之处。安住禅定。观一切身。有为不实。如梦如幻。方便开示。引导众生。皆令信受爱乐禅定。比丘。是名于三摩地信解受持如法修行通达一切诸妙法门。云何获得一切甚深智见。佛言比丘。安住禅定悟此甚深微妙法已。深心爱乐。决定坚固。昼夜系念。精进无懈。智光遍照。无明暗蔽。永尽无余。譬如虚空密云暗蔽于日中时。云忽退散得见日光。普照一切无有障碍。三摩地门一切智光。除其烦恼无明暗蔽。亦复如是。是故汝应善思念之。如实安住。昼夜无懈。于一切智。坚固摄受。比丘。是名于三摩地门信解受持如法修行。获得一切甚深智见。云何获得一切清净妙慧。佛言比丘。汝等应当于显露处。或林树下。或空寂处。常坐不卧。正念安住。三摩地门。苦受乐受忧受喜受及与舍受。皆已离故胜定熏修。圆满清净。则为安住四三摩地。悉能了知四种信解摄受通达作大导师。若摄受者。若通达者。则为安住善平等地。观察度量。一切智智。如是如是。复告比丘。汝应于显露处。或林树下。或空寂处。苦已离故。乐已离故。忧已离故。喜已离故。舍已离故。胜定解脱。圆满清净。如实安住四三摩地。比丘。是名于三摩地门信解受持如法修行。获得一切清净妙慧。比丘。如是名为四三摩地。

　　　　佛说法乘义决定经卷上



　　　　佛说法乘义决定经卷中

　　　　西天三藏明因妙善普济法师金总持等奉　诏译
　　尔时勇猛甚深比丘。复白佛言。世尊。云何名为住四念处。佛言。比丘。所谓应观内身外身内外身。住有色不净。一切世间。忧悲苦恼。正念了知。观内受外受内外受。住种种诸苦。一切世间。受悲苦恼。正念了知观内心外心内外心。住虚幻无常。一切世间。忧悲苦恼正念了知。观内法外法内外法。住悟无我理。一切世间。忧悲苦恼。正念了知。比丘。是名住四念处。比丘复白佛言。世尊。云何四正断。佛言。所谓未生不善法。以精进力。摄伏断除。令永不生故。已生不善法。以精进力。摄伏断除。令永断灭故。未生善法。以精进力。正念摄受。令生起故。已生善法。以精进力。坚固安住。正念摄受。令增长故。是名四正断。比丘复白佛言。世尊。云何四神足。佛言。所谓欲定断行具神足力。自欲获得思惟依止离欲依止寂灭依止。于此摄受伏除诤论。勤定断行具神足力。自勤获得思惟依止离欲依止寂灭依止。于此摄受伏除诤论。心定断行具神足力。自心获得思惟依止离欲依止寂灭依止。于此摄受伏除诤论。观定断行具神足力。自观获得思惟依止离欲依止寂灭依止。于此摄受伏除诤论。佛言。比丘。是谓四神足。比丘复白佛言。世尊。云何五根。佛言。所谓信根进根念根定根慧根。云何信根。谓于因果而生信乐。轮回世间信行正见业报差别。若作诸业。或善或恶。彼彼业果。如如招报。于自信根。如实了知。是名信根。云何进根。谓于妙法而生信乐。勤加精进。如法修行。是名进根。云何念根。以精进力。积集善行。念念修习。而无退转。是名念根。云何定根。谓于法念。专心一境。而无散动。是名定根。云何慧根。谓于定中。观照一切。通达无碍。是名慧根。比丘复白佛言。世尊。云何五力。佛言。所谓信力进力念力定力慧力。云何信力。谓诸有情。受如来法。信为根本。善能安住。而无流转。若沙门婆罗门。若天魔梵。若世间法。皆能信解。随顺摄受。是名信力。云何进力。谓能勇猛。精进坚固。安住善法。无有疲懈。虽被众苦。而能堪忍。不舍善轭。行大精进。是名进力。云何念力。谓于念中。安住分位。坚固忆持。常无散动。亦无忘失。是名念力。云何定力。谓能摧伏欲染业果诸不善法。乃至安住四禅三昧。是名定力。云何慧力。谓住世间。发起正慧。于圣道行。具足修行。择不善法。离诸苦际。是名慧力。比丘复白佛言。世尊。云何七觉支。佛言。所谓择法觉支。念觉支。定觉支。精进觉支。轻安觉支。舍觉支。喜觉支。云何择法觉支。谓于诸法。而能拣择。思惟依止离欲依止寂灭依止。摄伏诤论故。云何念觉支。谓于诸法。正念修习。思惟依止离欲依止寂灭依止。摄伏诤论故。云何定觉支。谓能发起清净妙慧。思惟依止离欲依止寂灭依止。摄伏诤论故。云何精进觉支。谓于善行。精进无懈。思惟依止离欲依止寂灭依止。摄伏诤论故。云何轻安觉支。谓于诸法。远离粗重。调畅身心。思惟依止离欲依止寂灭依止。摄伏诤论故。云何舍觉支。谓于诸法。远离放逸。令心寂静。思惟依止离欲依止寂灭依止。摄伏诤论故。云何喜觉支。谓于诸法。而生喜受。思惟依止离欲依止寂灭依止。摄伏诤论故。佛告比丘。是名七觉支。比丘复白佛言。世尊。云何八圣道。佛言。所谓正见。正思惟正语正业正命正勤正念正定。云何正见。于所见境。有取有与。有善恶行。有善恶行所招之果。有世出世间一切众生所作之业。乃至须陀洹果。斯陀含果。阿那含果。阿罗汉果。此世他世。微妙善行。皆以正见。通达明了。净修梵行。永断惑障。所作已办。到于彼岸。是名正见。云何正思惟。谓以智慧。分别拣择。令身语意三业无失。离诸过咎。是名正思惟。云何正语。谓能永断妄言绮语恶骂两舌。是名正语。云何正业。谓诸有情永离杀生偷盗染欲。是名正业。云何正命。谓受世间衣服卧具饮食医药。而为资养。非邪命故。是名正命。云何正精进。谓能勇猛。破烦恼魔。常修善行。无有懈怠。是名正精进。云何正念。谓忆过去所修善法。念念摄持。而无错谬。是名正念。云何正定。谓心能安住于奢摩他毗钵舍那。寂然不动。是名正定。佛告比丘。是名八圣道。尔时勇猛甚深比丘复白佛言。世尊。云何十六心念。佛言。所谓念心和合故。和合平等。如实了知。念心相应故。相应平等。如实了知。念法自性和合故。和合平等。如实了知。念法自性相应故。相应平等。如实了知。念法增长和合故。和合平等。如实了知。念法增长相应故。相应平等。如实了知。念身正知和合故。和合平等。如实了知念身正知相应故。相应平等。如实了知。念身行正知和合故。和合平等。如实了知。念身行正知相应故。相应平等。如实了知。念一切身正知和合故。和合平等。如实了知。念一切身正知相应故。相应平等。如实了知。念一切身行正知和合故。和合平等。如实了知。念一切身行正知相应故。相应平等。如实了知。念轻安身行和合故。和合平等。如实了知。念轻安身行相应故。相应平等如实了知。念喜正知和合故。和合平等。如实了知。念喜正知相应故。相应平等。如实了知。念乐正知和合故。和合平等。如实了知。念乐正知相应故。相应平等。如实了知。念心正知和合故。和合平等。如实了知。念心正知相应故。相应平等。如实了知。念心行正知和合故。和合平等。如实了知。念心行正知相应故。相应平等。如实了知。念轻安心行和合故。和合平等。如实了知。念轻安心行相应故。相应平等。如实了知。念喜乐心和合故。和合平等。如实了知。念喜乐心相应故。相应平等。如实了知。念胜解心和合故。和合平等如实了知。念胜解心相应故。相应平等。如实了知。念等引心和合故。和合平等。如实了知。念等引心相应故。相应平等。如实了知。如是乃至无常观。离欲观。寂灭观。出离观。和合平等。如实了知。相应平等。如实了知。佛言比丘。如是名为十六心念。比丘复白佛言。世尊。云何声闻四果。佛言。所谓须陀洹果。斯陀含果。阿那含果。阿罗汉果。如是四果。诸声闻众。皆能信解。如来十号。功德圆满。了知正法。清净流布。无有穷尽。了知僧伽。具足众善。功德圆满。于无我理。皆悉了达。如是信解。净修梵行。具戒定慧。无碍解脱。解脱知见。出世功德。转正法轮。证须陀洹果。功德具足。证斯陀含果。功德具足。证阿那含果。功德具足。证阿罗汉果功德具足。净戒圆满。圣智现前。自在安隐。离诸热恼。清净无染。尽未来际。无有间断。亦无退转。以方便智。观察一切。通达无碍。佛言。比丘。如是名为声闻四果。比丘复白佛言。云何如来十力。佛言。所谓处非处智力。因果相应及不相应。如实了知故。自业智力。三世三业。如实了知故。静虑解脱等持等至智力。皆能了知故。根胜劣智力。信等五根。或软中上。皆能了知故。种种胜解智力。观一切法。胜解明了。皆能通达故。种种界智力。无量世界。种种界性。皆能了知故。遍趣行智力。诸趣遍行。种种差别。皆能了知故。宿住随念智力。过去世境。宿住随念。皆能了知故。生灭智力。诸有情类。生灭因缘。皆能了知故。漏尽智力。根随诸惑。净尽无余故。佛告比丘。如是名为如来十力。比丘复白佛言。云何四无所畏。佛言。所谓正等觉无畏。佛于正觉。诸法等觉。诸法皆悉了知。心无所畏故。诸天魔梵。沙门婆罗门。天人阿修罗等。皆悉恭敬。漏尽智无畏。如来诸漏欲染烦恼。皆已尽故。住安隐地。无有惊怖。于大众中。作师子吼。梵释诸天转轮圣王。尊重赞叹。出障道无畏。如来通达三乘圣道。于一切法。无有障碍故。心无所畏。诸天魔梵。沙门婆罗门等。皆悉恭敬。出苦道无畏。如来于无数劫。修习善法。乃能决定出离苦道。诸天魔梵。沙门婆罗门等。皆悉恭敬佛告比丘。如是名为四无所畏。比丘复白佛言。云何四无碍辩。佛言。所谓法无碍辩。义无碍辩。词无碍辩。辩才无碍辩。法无碍辩于无漏法智无退转故。义无碍辩。于所诠理。智无退转故。词无碍辩随诸众生所有问难。一音解释。普令欢喜故。辩才无碍辩。世出世间。一切诸法。皆悉通达。智无退转故。佛告比丘。如是名为四无碍辩。比丘复白佛言。云何如来十八不共法。佛言。所谓如来无误失。无卒暴语。无种种想。无不定心。无忘失念。无不择舍欲。无减念。无减精进。无减定。无减慧。无减解脱。无减身业随智慧行。语业随智慧行。意业随智慧行。知过去世无著无碍。知未来世无著无碍。知现在世无著无碍。佛告比丘。如是名为十八不共法。比丘复白佛言。云何如来三十二相。佛言。所谓足下平满高下等触相。足下千辐轮文网毂圆满相。手足柔软如睹罗绵相。手足指间咸有网鞔金色交络相。手足诸指纤长圆满相。足跟广长与趺相称相。足趺修高充满柔软与跟相称相。双腨纤圆如翳泥耶鹿王腨相。双臂修圆如象王鼻平立过膝相密处深隐如龙象王相。身诸毛孔一一毛生柔软绀青右旋宛转相。发毛上靡柔软绀青螺文右旋相。身真金色光洁晃曜众宝庄严相。皮肤薄润尘垢不住相。手足掌中颈及双肩七处平满相。肩项之间妙好充满相。膊腋清净悉皆充实相。容仪圆满端严殊妙相。身相修广端直相称相。体相纵广量等周匝圆满如诺瞿陀相。其身上半如师子王威容广大相。身常放光面各一寻相。具四十齿齐平净密相。四牙锋利白逾珂雪相。于诸味中得最上味相。舌相广薄遍覆面轮相。梵音洪雅随众等闻相。眼睫齐整犹若牛王相。其目绀青鲜白红环间饰皎洁相。面如满月双眉皎净如天帝弓相。眉间白毫右旋宛转如睹罗绵鲜白光净相。其顶上现乌瑟腻沙高显周圆如天盖相。佛告比丘。如是名为三十二相。

　　　　佛说法乘义决定经卷中



　　　　佛说法乘义决定经卷下

　　　　西天三藏明因妙善普济法师金总持等奉　诏译
　　尔时世尊复告勇猛甚深比丘言。如来所现三十二相金色之身。皆由过去修种种行之所感得。亦为汝等。分别解说。时比丘众唯然谛听。佛言。所谓诸佛世尊。经无量劫。修菩萨行。于戒禁忍及惠舍中善能安住。坚固平等故。感得足下平满之相。有情苦恼。方便救护。孝顺父母。严饰布施。未尝退转故。感得足下千辐轮文相。给侍尊长。涂身按摩。沐浴衣服。庄严之具。未尝退转故。由是感得手足柔软相。以四摄法。饶益有情。平等护念。无有差别。由是感得手足指间金色网挽相。于诸尊长。恭敬和顺。于他有情。远离损害及不与取。能以妙法。密护众生。由是感得手足诸指纤长圆满相。以方便智。劝导覆护一切有情。令修善行。未尝退转故。由是感得足跟广门与趺相称相。足趺修高充满柔软与跟相称相。自于正法。如实摄受。皆能了解。广为人说及正为他善作给使。是故感得双腨纤圆如翳泥耶鹿王腨相。修习善行。无有懈惓。令诸善法展转增长。是故感得双臂修圆平立过膝相于被他摈无依有情。能以正法。慈悲摄受。令知惭愧。是故感得密处深隐如龙象王相。自善观察明智贤善乐欲亲近唯一住故。依一支故。入微义故。又能蠲除客尘垢故。是故感得身诸毛孔一一毛生柔软绀青右旋宛转相。发毛上靡柔软绀青螺文右旋相。能施悦意法喜饮食骑乘衣服严饰之具。资身什物。永离嗔恚。由此感得身真金色皮肤薄润尘垢不住相。广以上妙肴馔饮食。普施众生。皆令充足。由此感得其身七处皆悉平满相。于诸有情。随所生起。如法所作。能为上首。而作助伴。离于我慢心无犷悷。能为有情兴利益事。由是感得其身上半如师子王于一切事禀性勇决。又复感得肩项圆满膊腋充实容仪端严身相修广。能自防护身语意业。见疾病人给施良药。于不平等事业。皆不摄受。于界互违能令随顺由此感得身相圆满如诺瞿陀常光一寻。远离一切破坏亲友离间语言设已乖离能以善言方便和合。由是感得具四十齿齐平净密。修广大慈思惟法义。由是感得四牙锋利白逾珂雪。愍念众生犹如一子。方便救护。给施医药。由是感得于诸味中得最上味。远离杀害。修慈心故。于广大法。能正行故。由是感得其顶上现乌瑟腻沙。舌相广薄。遍覆面轮。常修谛语爱语法语及悦意语。由是因缘。得大梵音。言词辩雅。能悦众意。于诸世间。行大慈悲。怜愍饶益一切有情。由是感得目绀青色睫如牛王。见有德者。如实赞叹。称扬其美。由是感得面如满月。眉若帝弓眉间白毫。有旋宛转。鲜白光洁。如睹罗绵。佛告比丘。如是诸佛三十二相。往昔因缘。应如是知。比丘复白佛言。云何世尊八十种好。佛言。所谓世尊指爪狭长薄润光洁。世尊诸指纤圆佣直。世尊手足各等指间充密。世尊骨节深隐不现。世尊手足如意柔软。世尊筋脉盘结深隐。世尊两踝俱隐不现。世尊行步庠序如龙象王。世尊进止仪雅犹如鹅王。世尊右旋回顾举身随转如龙象王。世尊肢节佣圆妙善安布。世尊容貌敦萧无有所畏。世尊身支安定无有掉动。世尊骨节交络无隙犹如龙蟠。世尊膝轮圆满殊妙。世尊密处清净无垢。世尊肢节稠密坚固。世尊身相周匝端严。世尊身光常自照曜。世尊脐深圆妙殊异。世尊脐厚不窊不凸。世尊身体光洁离垢。世尊皮肤无疣赘等。世尊手掌平满润泽。世尊腹间方正柔软。世尊手纹深长明直不断。世尊唇色丹辉如频婆果。世尊面如满月端严称量。世尊舌相广长遍覆面轮。世尊梵音圆满犹如天鼓。世尊鼻高修直其窍不现。世尊诸齿方整齐密。世尊四牙锋利鲜白。世尊目净绀青青白分明。世尊眼相修广如青莲华叶。世尊上下眼睫齐整稠密。世尊双眉不白长致细软世尊身分上半威严最上如师子王。世尊额广圆满平正殊妙。世尊耳厚修长轮埵圆满。世尊两耳绮丽齐平离诸过失。世尊仪容能令见者无舍无染皆生恭敬。世尊双眉绮靡顺次其色绀青。世尊双眉高显光润犹如初月。世尊首发绀青修长稠密不白。世尊首发香洁细软润泽旋转。世尊首发齐整光净。世尊首发坚固不落。世尊首发尘垢不著。世尊身分充实坚固。世尊身相修长端直。世尊诸窍清净妙好。世尊身相势力殊胜无与等者。世尊身相众乐瞻仰无有厌足。世尊面轮修广相称皎洁光净如秋满月。世尊颜貌舒泰光显含笑先言唯向不背。世尊面貌光泽熙怡远离颦蹙无青赤色。世尊肢体清净无垢亦无臭秽。世尊所有身毛孔中常出如意微妙之香世尊面门常出最上殊胜之香。世尊首相周圆妙好犹如天盖世尊身毛光净绀青如孔雀项红辉绮错。世尊法音随众等闻应理无差世尊顶相无能见者。世尊手足指节分明庄严妙好。世尊行时其足去地如四指量而现印纹。世尊自持不待他卫身无倾动亦不逶迤。世尊威德远震一切嗔心见喜恐怖见安。世尊音声不高不下随众生意和悦与言。世尊能观诸有情类言音意乐而为说法。世尊一音演说诸法随有情类各令得解。世尊说法咸依次第必有因缘言无不善。世尊等观诸有情类赞善毁恶而无爱憎。世尊所为先观后作轨范具足令识善净。世尊相好一切有情不能观尽。世尊顶骨坚实圆满。世尊颜容无衰老相。世尊手足及胸臆前皆有吉祥喜旋德相。佛告比丘。如是名为八十种好。尔时世尊说是经已。复告勇猛甚深比丘言。吾今所说法乘妙理决定之义。所诠法要。初中后善。利益安乐。汝善诵持敷演分别。引导众生。令修梵行。一食如法。三衣具足。住显露处。或住冢间。或林树下。或空寂处。修头陀行。常勤精进。无有懈怠。永离惑染。究竟解脱。时勇猛甚深比丘与俱来会中诸大比丘等。及天人阿修罗等。一切大众。闻佛所说。欢喜作礼。信受奉行。

　　　　佛说法乘义决定经卷下


