  佛说頞多和多耆经
　　失译




　　　　佛说頞多和多耆经

　　　　失译人今附西晋录
　　闻如是。一时佛在为耶国时有多树木处。与众比丘僧俱。比丘有五百人。月十五日盛满时。夜半寂然安静。比丘僧自相难问。时栴檀调弗天人。持天形状威神光耀来。直前趣佛。前以后悉脱身上珍宝著一面。但披一领衣。前以头面著佛足礼毕。问佛言。诸可过去佛正觉弟子有经。经名頞多和多耆。佛弟子今亦复说是頞多和多耆经。愿佛为我说是经。当使弟子奉持。佛默然不应。栴檀调弗。稽首而却坐。佛即为比丘僧说经言。我为若说頞多和多耆经。皆听著心中。念之勿得忘。比丘言。愿佛说。我皆当受经戒。佛言。布施有八事。何谓为八。愚痴人布施。但布施不知其恩善所在。既布施不达世间无有常。痴人持作常世间苦无极。愚人持作乐世间。所有愚人言。是我所有可常得。世间人皆颠倒不净臭处恶露。愚人用作好。不知作善得善。作恶得恶。愚人施与人。不知其人德深浅。持善心施与得道者。福不可量。
　　佛告诸比丘。何以知愚人不知。布施有十因缘。何等为十。愚人布施不知为尊自用所与者得善。愚人不至心施与人也。愚人既施与人与时不敬重。不自手与。传教人与施。人不欲望其福。不即得其福者。自用忘其福。愚人施与佛辟支佛阿罗汉。不能自知其福大。愚人施与。不信佛辟支佛阿罗汉阿那含斯陀含须陀洹。皆用为弃损。无有后生。愚人施与。欲但得名字。欲使人称誉。是为愚人布施。佛说经已。栴檀调弗。及诸比丘。皆欢喜。前为佛作礼。

　　　　佛说頞多和多耆经


