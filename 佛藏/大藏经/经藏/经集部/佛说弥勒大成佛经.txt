  佛说弥勒大成佛经
                        　　姚秦 鸠摩罗什译

                        
        　      


　　佛说弥勒大成佛经

　　　　姚秦龟兹国三藏鸠摩罗什译
　　如是我闻。一时佛住摩伽陀国波沙山(孤绝山也)过去诸佛常降魔处。夏安居中与舍利弗。经行山顶。而说偈言。
　　一心善谛听　　光明大三昧
　　无比功德人　　正尔当出世
　　彼人说妙法　　悉皆得充足
　　如渴饮甘露　　疾至解脱道

　　时四部众平治道路。洒扫烧香皆悉来集。持诸供具供养如来及比丘僧。谛观如来。喻如孝子视于慈父。如渴思饮。爱念法父亦复如是。各各同心。欲请法王转正法轮。诸根不动心心相次流注向佛。是时比丘比丘尼优婆塞优婆夷。天龙鬼神乾闼婆阿修罗迦楼罗紧那罗摩睺罗伽人非人等。各从坐起右绕世尊。五体投地向佛泣泪。尔时大智舍利弗。齐整衣服偏袒右肩。知法王心善能随顺。学佛法王转正法轮。是佛辅臣持法大将。怜愍众生故。欲令脱苦缚。白佛言。世尊。如来向者于山顶上说偈。赞叹第一智人。前后经中之所未说。此诸大众心皆渴仰泪如盛雨。欲闻如来说未来佛开甘露道。弥勒名字功德神力国土庄严。以何善根何戒何施何定何慧何等智力。得见弥勒。于何心中修八正路。舍利弗发此问时。百千天子无数梵王。合掌恭敬。异口同音共发是问白佛言。世尊。愿使我等于未来世。得见人中最大果报。三界眼目光明。弥勒。普为众生说大慈悲。并八部众亦皆如此。恭敬叉手劝请如来。尔时梵王与诸梵众。异口同音合掌赞叹。而说颂曰。
　　南无满月　　具足十力　　大精进将
　　勇猛无畏　　一切智人　　超出三有
　　成三达智　　降伏四魔　　身为法器
　　心如虚空　　静然不动　　于有非有
　　于无非无　　达解空法　　世所赞叹
　　我等同心　　一时归依　　愿转法轮

　　尔时世尊。告舍利弗。当为汝等广分别说。谛听谛听善思念之。汝等今者以妙善心。欲问如来无上道业摩诃般若。如来明见如观掌中庵摩勒果。告舍利弗。若于过去七佛所。得闻佛名礼拜供养。以是因缘净除业障。复闻弥勒大慈根本得清净心。汝等今当一心合掌归依未来大慈悲者。我当为汝广分别说。弥勒佛国从于净命无诸谄伪。檀波罗蜜。尸罗波罗蜜。般若波罗蜜。得不受不著。以微妙十愿大庄严。得一切众生起柔软心。得见弥勒大慈所摄。生彼国土调伏诸根。随顺佛化。舍利弗。四大海水面各减少三千由旬。时阎浮提地纵广正等十千由旬。其地平净如流璃镜。大适意华。悦可意华。极大香华。优昙钵花。大金叶华。七宝叶华。白银叶华。华须柔软状如天缯。生吉祥果。香味具足软如天绵。丛林树华甘果美妙极大茂盛。过于帝释欢喜之园。其树高显高三十里。城邑次比鸡飞相及。皆由今佛种大善根。行慈心报俱生彼国。智慧威德五欲众具快乐安隐。亦无寒热风火等病。无九恼苦。寿命具足八万四千岁无有中夭。人身悉长一十六丈。日日常受极妙安乐。游深禅定以为乐器。唯有三病。一者饮食。二者便利。三者衰老。女人年五百岁尔乃行嫁。有一大城名翅头末。纵广一千二百由旬。高七由旬七宝庄严。自然化生七宝楼阁。端严殊妙庄校清净。于窗牖间列诸宝女。手中皆执真珠罗网。杂宝庄校以覆其上。密悬宝铃声如天乐。七宝行树间树渠泉。皆七宝成。流异色水更相映发。交横徐逝不相妨碍。其岸两边纯布金沙。街巷道陌广十二里。悉皆清净犹如天园扫洒清净。有大龙王名多罗尸弃。福德威力皆悉具足。其池近城龙王宫殿。如七宝楼显现于外。常于夜半化作人像。以吉祥瓶盛香色水。洒淹尘土其地润泽譬如油涂。行人往来无有尘坌。是时世人福德所致。巷陌处处有明珠柱。光喻于日四方各照八十由旬。纯黄金色。其光照耀昼夜无异。灯烛之明犹若聚墨香风时来吹明珠柱雨宝璎珞。众人皆用服者。自然如三禅乐。处处皆有金银珍宝摩尼珠等。积用成山。宝山放光普照城内。人民遇者皆悉欢喜发菩提心。有大夜叉神。名跋陀婆罗赊塞迦(秦言善教)昼夜拥护翅头末城。及诸人民洒扫清净。设有便利地裂受之受已还合。生赤莲华以蔽秽气。时世人民。若年衰老。自然行诣山林树下。安乐淡泊念佛取尽。命终多生大梵天上及诸佛前。其土安隐无有怨贼劫窃之患。城邑聚落无闭门者。亦无衰恼水火刀兵。及诸饥馑毒害之难。人常慈心恭敬和顺调伏诸根。如子爱父如母爱子。语言谦逊皆由弥勒慈心训导。持不杀戒不啖肉故。以此因缘生彼国者。诸根恬静面貌端正。威相具足如天童子。复有八万四千众宝小城以为眷属。翅头末城最处其中。男女大小虽远若近。佛神力故两得相见无所障碍。夜光摩尼如意珠华遍满世界。雨七宝花。钵头摩华。优钵罗华。拘物头华。分陀利华。曼陀罗华。摩诃曼陀罗花。曼殊沙花。摩诃曼殊沙华。弥布其地。或复风吹回旋空中。时彼国界城邑聚落。园林浴池泉河流沼。自然而有八功德水。命命之鸟鹅鸭鸳鸯。孔雀鹦鹉。翡翠舍利。美音鸠雕。罗耆婆阇婆快见鸟等。出妙音声。复有异类妙音之鸟不可称数。游集林池。金色无垢净光明华。无忧净慧日光明华。鲜白七日香华。瞻卜六色香华。百千万种水陆生华。青色青光黄色黄光赤色赤光白色白光香净无比。昼夜常生终无萎时。有如意果树。香美无比充满国界。香树金光生宝山间充满国界。出适意香普熏一切。尔时阎浮提中常有好香。譬若香山。流水美好味甘除患。雨泽随时。天园成熟香美稻种。天神力故一种七获。用功甚少所收甚多。谷稼滋茂无有草秽。众生福德本事果报。入口销化。百味具足香美无比气力充实。其国尔时有转轮圣王。名曰穰佉。有四种兵不以威武治四天下。具三十二大人相好。王有千子。勇猛端正怨敌自伏。王有七宝。一金轮宝。千辐毂辋皆悉具足。二白象宝。白如雪山七胑拄地。严显可观犹如山王。三绀马宝。朱鬣髦尾足下生华七宝蹄甲。四神珠宝。明显可观长于二肘。光明雨宝适众生愿。五玉女宝。颜色美妙柔软无骨。六主藏臣。口中吐宝足下雨宝两手出宝。七主兵臣。宜动身时四兵如云从空而出。千子七宝国界人民。一切相视不怀恶意。如母爱子。时王千子各取珍宝。于正殿前作七宝台。有三十重高十三由旬。千头千轮游行自在。有四大宝藏。一一大藏。各有四亿小藏围绕。伊钵多大藏。在乾陀罗国。般轴迦大藏。在弥缇罗国。宾伽罗大藏。在须罗吒国。穰佉大藏。在婆罗奈国古仙山处。此四大藏。自然开发显大光明。纵广正等一千由旬。满中珍宝。各有四亿小藏附之。有四大龙。各自守护此四大藏及诸小藏。自然踊出形如莲华。无央数人皆共往观。是时众宝无守护者。众人见之心不贪著。弃之于地犹如瓦石草木土块。时人见者心生厌离。各各相谓而作是言。如佛所说往昔众生为此宝故共相残害。更相偷劫欺诳妄语。令生死苦缘展转增长。堕大地狱。翅头末城众宝罗网弥覆其上。宝铃庄严微风吹动。其音和雅如扣钟磬。演说归依佛归依法归依僧。时城中有大婆罗门主。名修梵摩。婆罗门女名梵摩拔提。心性和弱。弥勒托生以为父母。虽处胞胎如游天宫。放大光明尘垢不障。身紫金色具三十二大丈夫相。坐宝莲华。众生视之无有厌足。光明晃耀不可胜视。诸天世人所未曾睹。身力无量。一一节力普胜一切大力龙象。不可思议毛孔光明。照耀无量无有障碍。日月星宿水火珠光。皆悉不现犹如埃尘。身长释迦牟尼佛八十肘(三十二丈)。胁广二十五肘(十丈)。面长十二肘半(五丈)。鼻高修直当于面门。身相具足端正无比成就相好。一一相八万四千好。以自庄严如铸金像。一一好中流出光明照千由旬。肉眼清彻青白分明。常光绕身面百由旬。日月星宿真珠摩尼。七宝行树皆悉明耀现于佛光。其余众光不复为用。佛身高显如黄金山。见者自然脱三恶趣。尔时弥勒谛观世间五欲过患。众生受苦沉没长流。在大生死甚可怜愍。自以如是正念观察苦空无常。不乐在家。厌家迫迮犹如牢狱。时蠰佉王共诸大臣国土人民。持七宝台。有千宝帐及千宝轩。千亿宝铃。千亿宝幡。宝器千口宝瓮千口。奉上弥勒。弥勒受已施诸婆罗门。婆罗门受已即便毁坏各共分之。诸婆罗门观见弥勒能作大施生大奇特心。弥勒菩萨见此宝台须臾无常。知有为法皆悉磨灭。修无常想。赞过去佛清凉甘露无常之偈。
　　诸行无常　　是生灭法　　生灭灭已
　　寂灭为乐

　　说此偈已。出家学道。坐于金刚庄严道场龙花菩提树下。枝如宝龙吐百宝华。一一花叶作七宝色。色色异果适众生意。天上人间为无有比。树高五十由旬。枝叶四布放大光明。尔时弥勒与八万四千婆罗门俱诣道场。弥勒即自剃发出家学道。早起出家。即于是日初夜降四种魔。成阿耨多罗三藐三菩提。即说偈言。
　　久念众生苦　　欲拔无由脱
　　今者证菩提　　霍然无所碍
　　亦达众生空　　本性相如实
　　永更无忧苦　　慈悲亦无缘
　　本为救汝等　　国城及头目
　　妻子与手足　　施人无有数
　　今始得解脱　　无上大寂灭
　　当为汝等说　　广开甘露道
　　如是大果报　　皆从施戒慧
　　六种大忍生　　亦从大慈悲
　　无染功德得

　　说此偈已默而住。时诸天龙鬼神王不现其身。而雨天花供养于佛。三千大千世界六变震动。佛身出光照于无量。应可度者皆得见佛。
　　尔时释提桓因护世天王。大梵天王无数天子。于花林园头面礼足。合掌劝请转于法轮。时弥勒佛默然受请。告梵王言。我于长夜受大苦恼修行六度。始于今日法海满。建法幢击法鼓吹法蠡雨法雨正尔。当为汝等说法。诸佛所转八圣道轮。诸天世人无能转者。其义平等直至无上无为寂灭。为诸众生断长夜苦。此法甚深难得难入难信难解。一切世间无能知者无能见者洗除心垢得万梵行。说是语时。复有他方无数百千万亿天子天女。大梵天王乘天宫殿。持天花香奉献如来。绕百千匝。五体投地合掌劝请。诸天伎乐不鼓自鸣。时诸梵王异口同声。而说偈言。
　　无量无数岁　　空过无有佛
　　众生堕恶道　　世间眼目灭
　　三恶道增广　　诸天路永绝
　　今日佛兴世　　三恶道殄灭
　　增长天人众　　愿开甘露门
　　令众心无著　　疾疾得涅槃
　　我等诸梵王　　闻佛出世间
　　今者得值佛　　无上大法王
　　梵天宫殿盛　　身光亦明显
　　普为十方众　　劝请大导师
　　唯愿开甘露　　转无上法轮

　　说此偈已头面作礼。复更合掌殷勤三请。唯愿世尊。转于甚深微妙法轮。为拔众生苦恼根栽。远离三毒破四恶道不善之业。
　　尔时世尊为诸梵王。即便微笑出五色光。默然许之。时诸天子无数大众。闻佛许可欢喜无量遍体踊跃。譬如孝子新丧慈父忽然还活。大众欢喜亦复如是。时诸天众右绕世尊经无数匝。敬爱无厌却住一面。
　　尔时大众皆作是念。虽复千亿岁受五欲乐。不能得免三恶道苦。妻子财产所不能救。世间无常命难久保。我等今者于佛法中净修梵行。作是念已复更念言。设受五欲经无数劫如无想天寿。无量亿岁。与诸婇女共相娱乐受细滑触。会归磨灭堕三恶道受无量苦。所乐无几犹如幻化。盖不足言。入地狱时大火洞然。百亿万劫受无量苦求脱叵得。如此长夜苦厄难拔。今日遇佛宜勤精进。时穰佉王高声唱言。
　　设复生天乐　　会亦归磨灭
　　不久堕地狱　　犹如猛火聚
　　我等宜时速　　出家学佛道

　　说是语已。时穰佉王。与八万四千大臣恭敬围绕。及四天王送转轮王。至花林园龙花树下。诣弥勒佛求索出家。为佛作礼。未举头顷须发自落袈裟著身。便成沙门。
　　时弥勒佛共穰佉王。与八万四千大臣诸比丘等恭敬围绕。并与无数天龙八部。入翅头末城。足蹑门阃。娑婆世界六种震动。阎浮提地化为金色。翅头末大城中央其地金刚。有过去诸佛所坐金刚宝座自然踊出。众宝行树。天于空中雨大宝华。龙王作众伎乐。口中吐华毛孔雨华用供养佛。佛于此座转正法轮。谓是苦苦圣谛。谓是集集圣谛。谓是灭灭圣谛。谓是道道圣谛。并为演说三十七品助菩提法。亦为宣说十二因缘。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼等。尔时大地六种震动。如此音声闻于三千大千世界。复过是数无量无边。下至阿鼻地狱。上至阿迦腻吒天。时四天王各各将领无数鬼神。高声唱言。佛日出时降法雨露。世间眼目今者始开。普令大地一切八部于佛有缘皆得闻知。三十三天。夜摩天。兜率陀天。化乐天。他化自在天。乃至大梵天。各各于己所统领处高声唱言。佛日出世降注甘露。世间眼目今者始开。有缘之者皆悉闻知。时诸龙王八部。山神树神药草神水神风神火神地神城池神屋宅神等。踊跃欢喜高声唱言。复有八万四千诸婆罗门。聪明大智。于佛法中亦随大王出家学道。复有长者名须达那。今须达长者是。亦与八万四千人俱共出家。复有梨师达多。富兰那兄弟。亦与八万四千人俱共出家。复有二大臣。一名梵檀末利二名须曼那。王所爱重。亦与八万四千人俱。于佛法中出家学道。转轮王宝女名舍弥婆帝。今之毗舍佉母是也。亦与八万四千婇女俱共出家。穰佉太子名天金色。今提婆婆那长者子是。亦与八万四千人俱共出家。弥勒佛亲族婆罗门子名须摩提。利根智慧。今郁多罗善贤比丘尼子是。亦与六万人俱。于佛法中俱共出家。穰佉王千子唯留一人用嗣王位。余九百九十九人。亦与八万四千人。于佛法中俱共出家。如是等无量亿众。见世苦恼五阴炽然。皆于弥勒佛法中俱共出家。尔时弥勒佛以大慈心语诸大众言。汝等今者不以生天乐故。亦复不为今世乐故来至我所但为涅槃常乐因缘。是诸人等皆于佛法中种诸善根。释迦牟尼佛出五浊世。种种呵责为汝说法。无奈汝何教殖来缘。今得见我。我今摄受是诸人等。或以读诵分别决定修多罗毗尼阿毗昙。为他演说赞叹义味。不生嫉妒教于他人令得受持。修诸功德来生我所。或以衣食施人持戒智慧。修此功德来生我所。或以妓乐幡盖华香灯明供养于佛。修此功德来生我所。或以施僧常食。起立僧房四事供养。持八戒斋修习慈心。行此功德来生我所。或为苦恼众生深生慈悲。以身代受令其得乐。修此功德来生我所。或以持戒忍辱修净慈心。以此功德来生我所。或造僧祇四方无碍斋讲设会供养饭食。修此功德来生我所。或以持戒多闻。修行禅定无漏智慧。以此功德来生我所。或有起塔供养舍利念佛法身。以此功德来生我所。或有厄困贫穷孤独系属于他。王法所加临当刑戮。作八难业受大苦恼拔济彼等令得解脱。修此功德来生我所。或有恩爱别离朋党诤讼极大苦恼。以方便力令得和合。修此功德来生我所。说是语已。称赞释迦牟尼佛。善哉善哉。能于五浊恶世。教化如是等百千万亿诸恶众生。令修善本来生我所。时弥勒佛如是三称赞释迦牟尼佛。而说偈言。
　　忍辱勇猛大导师　　能于五浊不善世
　　教化成熟恶众生　　令彼修行得见佛
　　荷负众生受大苦　　今入常乐无为处
　　教彼弟子来我所　　我今为汝说四谛
　　亦说三十七菩提　　庄严涅槃十二缘
　　汝等宜当观无为　　入于空寂本无处

　　说此偈已。复更赞叹彼时众生于苦恶世能为难事。贪欲嗔恚愚痴迷惑短命人中。能修持戒作诸功德。甚为希有。尔时众生不识父母沙门婆罗门。不知道法。互相恼害近刀兵劫。深著五欲嫉妒谄佞。曲浊邪伪无怜愍心。更相杀害食肉饮血。不敬师长不识善友。不知报恩。生五浊世不知惭愧。昼夜六时相续作恶不知厌足。纯造不善五逆恶聚。鱼鳞相次求不知厌。九亲诸族不能相济。善哉善哉释迦牟尼佛。以大方便深厚慈悲。能于苦恼众生之中。和颜美色善巧智慧。说诚实语示我当来度脱汝等。如是导师明利智慧。世间希有甚为难遇。深心怜愍恶世众生。为拔苦恼令得安隐。入第一义甚深法性。释迦牟尼三阿僧祇劫。为汝等故修行难行苦行。以头布施。割截耳鼻手足胑体受诸苦恼。为八圣道平等解脱利汝等故。时弥勒佛如是开导安慰无量诸众生等。令其欢喜。彼时众生身纯是法。心纯是法。口常说法。福德智慧之人充满其中。天人恭敬信受渴仰。时大导师各欲令彼闻于往昔苦恼之事。复作是念。五欲不净众苦之本。又能除舍忧戚愁恨。知苦乐法皆是无常。为说色受想行识苦空无常无我。说是语时。九十六亿人不受诸法。漏尽意解得阿罗汉。三明六通具八解脱。三十六万天子。二十万天女发阿耨多罗三藐三菩提心。天龙八部中。有得须陀洹者。种辟支佛道因缘者。发无上道心者。数甚众多不可称计。尔时弥勒佛。与九十六亿大比丘众。并穰佉王八万四千大臣比丘眷属围绕。如月天子诸星宿从出翅头末城。还花林园重阁讲堂。时阎浮提城邑聚落小王长者。及诸四姓皆悉来集龙花树下花林园中。尔时世尊重说四谛十二因缘。九十四亿人得阿罗汉。他方诸天及八部众六十四亿恒河沙人。发阿耨多罗三藐三菩提心住不退转。第三大会。九十二亿人得阿罗汉。三十四亿天龙八部发三菩提心。时弥勒佛说四圣谛深妙法轮。度天人已。将诸声闻弟子天龙八部一切大众。入城乞食。无量净居天众恭敬从佛入翅头未城。当入城时。佛现十八种神足。身下出水。如摩尼珠。化成光台照十方界。身上出火。如须弥山流紫金光。现大满空化成琉璃。大复现小如芥子许。泯然不现。于十方踊于十方没。令一切人皆如佛身。种种神力无量变现。令有缘者皆得解脱。释提桓因三十二辅臣与欲界诸天。梵天王与色界诸天。并天子天女。脱天璎珞及以天衣。而散佛上。时诸天衣化成花盖。诸天妓乐不鼓自鸣。歌咏佛德密雨天花。栴檀杂香供养于佛。街巷道陌竖诸幢幡。烧诸名香其烟若云。世尊入城时。大梵天王释提桓因。合掌恭敬以偈赞佛。
　　正遍知者两足尊　　天人世间无与等
　　十力世尊甚希有　　无上最胜良福田
　　其供养者生天上　　未来解脱住涅槃
　　稽首无上大精进　　稽首慈心大导师

　　东方天王提头赖吒。南方天王毗楼勒叉。西方天王毗留博叉。北方天王毗沙门王。与其眷属恭敬合掌。以清净心赞叹世尊。
　　三界无有比　　大悲自庄严
　　体解第一义　　不见众生性
　　及与诸法相　　同入空寂性
　　善住无所有　　虽行大精进
　　无为无足迹　　我今稽首礼
　　慈心大导师　　众生不见佛
　　长夜受生死　　坠堕三恶道
　　及作女人身　　今日佛兴世
　　拔苦施安乐　　三恶道已少
　　女人无谄曲　　皆当得止息
　　具足大涅槃　　大悲济苦者
　　施乐故出世　　本为菩萨时
　　常施一切乐　　不杀不恼他
　　忍心如大地　　我今稽首礼
　　忍辱大导师　　我今稽首礼
　　慈悲大丈夫　　自免生死苦
　　能拔众生厄　　如火生莲花
　　世间无有比

　　尔时世尊次第乞食。将诸比丘还至本处入深禅定。七日七夜寂然不动。弥勒佛弟子色如天色。普皆端正厌生老病死。多闻广学守护法藏行于禅定。得离诸欲如鸟出[穀-禾+卵]。
　　尔时释提桓因。与欲界诸天子。欢喜踊跃。复说偈言。
　　世间所归大导师　　慧眼明净见十方
　　智力功德胜诸天　　名义具足福众生
　　愿为我等群萌类　　将诸弟子诣彼山
　　供养无恼释迦师　　头陀第一大弟子
　　我等应得见过佛　　所著袈裟闻遗法
　　忏悔前身浊恶劫　　不善恶业得清净

　　尔时弥勒佛。与娑婆世界前身刚强众生及诸大弟子。俱往耆阇崛山到山下已。安详徐步登狼迹山。到山顶已举足大指蹑于山根。是时大地十八相动既至山顶弥勒以手两向擘山如转轮王开大城门。尔时梵王持天香油灌摩诃迦叶顶。油灌身已击大揵椎。吹大法蠡。摩诃迦叶即从灭尽定觉。齐整衣服偏袒右肩。右膝著地长跪合掌。持释迦牟尼佛僧迦梨。授与弥勒而作是言。大师释迦牟尼多陀阿伽度阿罗诃三藐三佛陀。临涅槃时以此法衣付嘱于我。令奉世尊。时诸大众各白佛言。云何今日此山顶上有人头虫。短小丑陋著沙门服。而能礼拜恭敬世尊。时弥勒佛诃诸大弟子莫轻此人。而说偈言。
　　孔雀有好色　　鹰鹘鹞所食
　　白象无量力　　师子子虽小
　　撮食如尘土　　大龙身无量
　　金翅鸟所搏　　人身虽长大
　　肥白端正好　　七宝瓶盛粪
　　污秽不可堪　　此人虽短小
　　智慧如练金　　烦恼习久尽
　　生死苦无余　　护法故住此
　　常行头陀事　　天人中最胜
　　苦行无与等　　牟尼两足尊
　　遣来至我所　　汝等当一心
　　合掌恭敬礼

　　说是偈已告诸比丘。释迦牟尼世尊。于五浊恶世教化众生。千二百五十弟子中。头陀第一身体金色。舍金色妇出家学道。昼夜精进如救头然。慈愍贫苦下贱众生。恒福度之为法住世。摩诃迦叶者此人是也。说此语已。一切大众悉为作礼。
　　尔时弥勒持释迦牟尼佛僧伽梨。覆右手不遍才掩两指。复覆左手亦掩两指。诸人怪叹先佛卑小。皆由众生贪浊憍慢之所致耳。告摩诃迦叶言。汝可现神足并说过去佛所有经法。尔时摩诃迦叶踊身虚空作十八变。或现大身满虚空中。大复现小如葶苈子。小复现大。身上出水身下出火。履地如水履水如地坐卧空中身不陷坠。东踊西没西踊东没。南踊北没北踊南没。边踊中没中踊边没。上踊下没下踊上没。于虚空中化作琉璃窟。承佛神力。以梵音声说释迦牟尼佛十二部经。大众闻已怪未曾有八十亿人远尘离垢。于诸法中不受诸法得阿罗汉。无数天人发菩提心。绕佛三匝还从空下。为佛作礼说有为法皆悉无常。辞佛而退还耆阇崛山本所住处。身上出火入般涅槃。收身舍利山顶起塔。弥勒佛叹言。大迦叶比丘是释迦牟尼佛于大众中。常所赞叹头陀第一通达禅定解脱三昧。是人虽有大神力而无高心。能令众生得大欢喜。常愍下贱贫苦众生弥勒佛叹大迦叶骨身言。善哉大神德释师子大弟子大迦叶。于彼恶世能修其心。尔时摩诃迦叶骨身。即说偈言。
　　头陀是宝藏　　持戒为甘露
　　能行头陀者　　必至不死地
　　持戒得生天　　及与涅槃乐

　　说此偈已。如琉璃水还入塔中。尔时说法之处。广八十由旬长百由旬。其中人众若坐若立若近若远。各见佛在其前独为说法。弥勒佛住世六万亿岁。怜愍众生故令得法眼。灭度之后诸天世人阇维佛身。时转轮王收取舍利。于四天下各起八万四千塔。正法住世六万岁。像法二万岁。汝等宜应勤加精进。发清净心起诸善业。得见世间灯明弥勒佛身必无疑也。佛说语已。尊者舍利弗。尊者阿难。即从座起为佛作礼。胡跪合掌白佛言。世尊。当何名斯经。云何奉持之。佛告阿难。汝好忆持。普为天人分别演说。莫作最后断法人耶。此法之要。名一切众生断五逆种净除业障报障烦恼障修习慈心与弥勒共行。如是受持。亦名一切众生得闻弥勒佛名必免五浊世不堕恶道经。如是受持。亦名破恶口业心如莲花定见弥勒佛经。如是受持。亦名慈心不杀不食肉经。如是受持。亦名释迦牟尼佛以衣为信经。如是受持。亦名若有闻佛名决定得免八难经。如是受持。亦名弥勒成佛经。如是受持。佛告舍利弗。佛灭度后比丘比丘尼优婆塞优婆夷。天龙八部鬼神等。得闻此经受持读诵礼拜供养恭敬法师。破一切业障报障烦恼障。得见弥勒及贤劫千佛。三种菩提随愿成就。不受女人身。正见出家得大解脱。说是语已。时诸大众闻佛所说。皆大欢喜礼佛而退。

　　佛说弥勒大成佛经


