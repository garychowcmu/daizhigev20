  佛说四自侵经
　　西晋 竺法护译




　　　　佛说四自侵经

　　　　西晋三藏竺法护译
　　佛言。夙夜不学老不止淫。得财不施不受佛言。是四出心。还自侵身。往古豪富。傲尊自恣。国王帝主。世俗愚人。但知昼夜过疾不觉命尽。常欲嗔怒强佷。自用淫憍贪富。今为所在。不好经道恶闻自侵。走心恣意放逸无禁。当尔之时。不觉饥渴。不能自惟九孔疮痍。臭处不净。行止卧觉。百端诸事。种苦恼根。慢于大法。不晓爱身。老病来时。姿颜则变。五乐之欲。不可常得。病著床时。扰动不安。死命忽至。身当败坏。安得久乎。死生不绝。恶道不休。己身寿命。亦与死生苦恼忧患。皆由己矣。以是观之。何者是人淫色戏乐。歌舞倡伎。几何间耶。若如呼吸。慧之明之。改其志分。守身贞洁。世间所有一归空无。假使歌戏。人不欢乐。不以为快。歌者便耻。众人迷惑。常乐伎乐。疾病忧至。尔乃愁戚。安隐之时。多事万端。不为身计。已招万罪。殃祸响应。不能分别。所因致身。身若画瓶。内满不净。臭处脓血。犹如革囊。裹于不净。不知内外身当归尽。常以彩色。脂粉庄严。自谓端正。颜貌无双。不察九孔疮病流出。斯人之等。罗网所缠。莫能观身。譬如幻化慌惚不现。唯有道士睹世俗人迷惑如此。常自计身谛观一切扰扰纭纭。但诤咽喉不急之事。祸从口出。千殃万罪。还自缠绕。或相害伤。忿怒成仇。皆由贪起。竞诤利欲。群迷雷同。不识道义之真俗伪之惑。老死忽至。不得自由。仁贤知者。若能晓了。财物非常。忽若风雨暴至。如电如梦幻化野马。无常对至。人所不喜。终始连锁。缚著相随。不离五阴六衰之狱。不孝师父。疏远道慧。贪身骨肉。淫态不休。耳目鼻口身心六事。但种灾患。多于天下草木之栽。恩爱之心。既广且长。喻于江海。从生至老。经事万端。虽有颜貌端正姝好。当以庠序观察非常苦空非身。而反迷惑。自见邪利。沉溺五音。匿能在内。不能摄心游逸四方。造俗方便。不在时节漏克之念。不在行步吉祥之间。愿一伏心。尽力削除众厄之患。莫若婴儿不别好丑屎尿不净矣。勤修精进。弃恶无处则可离恼。生老病死朽败之患。自惟念之。从三十三无思想天。都在三处。终始之难。发心学道。识道不谛。贪身散意。还堕六情。当谛思计。生死正心无复往来。终始乃断。人著色味。诸情不绝。反畏禁戒。众疑不除。吸吸计常。睹目前事。以是之故。五道不止。则复获身。除刈六情。揃去五阴。修行则安见可贪者。则自省己。不受六入。则无忧惧。已无所惧。则入道场。得向慧门。学者犹豫心不专恒。或进或退。故使迷惑。往来不绝。假喻言之。曾为怨家。后更和解。至重相亲。前作士夫。后更惊怯。意以向道。中复违失。还堕六入。此之谓也。还堕五道生死之恼。饮苦食毒。更相吞没。不避亲戚。不别宗门。不自觉知。巍巍佛圣。目睹之耳。痛其失道。故垂四等。慈悲喜护。愍伤万姓。萠类之兆。未见群类。苟怀一分志不转易。假使有人。至心欲度。当谛思计。一心行道。勿言我家宗亲。恩爱之恋。当知无常。假借是身。合会相偶。皆当别离。长有忧患。寄生相因。万物归空。皆非我所。晓知无者。则度天下十方人民。诸为业道者。不疑惠施。不怀忿怒。舍贪爱心。因缘皆断。道人观察可否之事。内自省身。譬如梦幻。喻如军征。百万之众。恃怙名将。以却怨敌。道人伏心。制意修法。奉道顺行戒禁。身意清白。布恩施德。除弃忿怒。憍奢诤讼。专精行道。无得为碍。志在轨迹。若将帅众也。先自正心。尔乃身行。身心俱正。则无所失。已无所失。则无群侣。得道绝去。雄猛无双。乃知道尊。犹如世人所行不同。有事天神地水火风日月山川诸鬼神者。永无所益。故在周旋生死之里。不得脱出罗网牢狱。但愿长寿安乐自恣。获百千岁。何足言乎。会当归死。行道一日。胜寿百年。不计无常。而反贪爱。言有父母兄弟妻子中外亲族。疾病忽至困劣著床。晓语亲属。分取吾痛。皆言不能。疾者乃觉也。五种亲戚。谓当益已。常坐汝等勤劳治生。随时给足。使身堕贪。自缚自侵忧念九族。妨废善行。坏乱道心。老病死来。善恶苦乐。独自当之。无有代者。未得道者。皆有此念。不能施与。守道为德。能施与者。今世后世。长得安隐。为生死粮。世世豪富。得致车乘象马舍宅金银财宝。不可称数。父母兄弟妻子知识。皆蒙得安。有布施者。边人助喜。得福无量。况其施主。手自斟酌。后世所生。福随身报。若影随形响之应声。无阴盖者。谓之泥洹。其泥洹者。亦无五阴。日月星辰。风寒明瞑。不虚不实。无有岁年。除老病死。响之无闻。不复阴身。以与道合。斯为长寿。常得安隐。久存无极。快乐难量。非俗所明也。慧人了是。分别说之。则可得佛。真人之道。愚不行道。但为身计。慕老病死危害之业。若干苦痛。如种五谷。还自食之。善恶如是。各自受之。本已种恼。不当畏之而复恐惧。畏老病死。四大之身。不免此难。水火盗贼怨家债主县官万端。同复畏之。不觉是苦本由此生。反求嗜欲。人生在世。作是忧事。此非天与。非道使然。从本所行自然获之。夫人学道。求度世者。极易不难。亦不劳役。常自勤意。精进求之。信受圣教。雄猛伏意。而得明慧。宝英之报。譬如师子威众兽靡不降伏。譬如世人不能了知苦之为苦。犹猪处溷不知臭之为臭。又如飞蛾入于灯火。颛愚之人。从心所好。苟见邪淫。投身爱狱。贪于生死。不知为生死之所恼。自谓无忧。高胜无上。虚天邪步广视裂目。不知天地日月之表。而可进退求生之术。但欲纭纭。竞称尊贵。贪慕荣名。憍豪自恣。欲令众人为己归伏。威加天地。令人畏之。望于敬事。自以毕足于当世也。佛见天下万端之事。皆处不肖。当法道化类习。先圣所弃污辱之行。世人可伤。怔忪求利。欲益多有。贪求快富。滋著五欲。宛转俗道。不假自出。如牢狱囚开锁五木。安能自济解脱。苦哉如是之属。志在生死。譬如车轮无穷无竟断绝。是行却除众欲。若开狱户。鸟脱罗网。夫学道者。坐恋亲戚妻子之属。是以自迷。不至泥洹。诸来会者。闻说如是。皆更一心离俗。远著精进。作礼而去。

　　　　佛说四自侵经


