  佛说未生冤经
                        　　吴 支谦译

                        
        　      


　　佛说未生冤经

　　　　吴月支国居士支谦译
　　闻如是。一时佛在王舍国鸡山中。诸天龙鬼神。帝王臣民。皆诣佛所稽首。承风供养之。仪靡不尽礼。调达睹之。其嫉无量。还告太子未生冤曰。汝父辇国众宝。以贡佛诸沙门。国藏空竭。可早图之。即位为王。吾当兴师往征佛也。子可为王。吾当为佛。两得其所。不亦善乎。子必成之。未生冤与调达。结斯阴谋已。则敕秉势臣令勒兵。王还夺其印绶以付狱。王还臣即如命。以王付狱。王意恬然。照之宿殃。心无恐惧。重信佛言。王曰吾有何过。而罪我乎。皇后贵人。率土巨细。莫不哀恸王顾谓哭者曰。佛说天地日月须弥山海。有成必败。盛者即衰。合会有离。生者必死。由之忧悲轮转无际。以致重苦。寻其原察其始。因缘合会即有。谓之生。因缘离散即灭。谓之空。夫身者四大耳。众生魂灵寄处其中。死还其本。魂灵空去。谓之非身。身尚不保。何国之常守乎。佛初入国。吾未有子也。问吾宁知当来王不乎。吾对曰不知。世尊重曰。一切无常。汝谛思之。佛之诫我。正为今也。各努力建志。怀存佛诫矣。王谓太子曰。汝每有疾。吾为燋心。欲以身命救危代汝。亲之仁恩。唯天为上。汝怀何心。忍为逆恶乎。夫杀亲者。死入太山。不中止息。汝将当之也。吾是汝尊。重亲尊孝。尚恐名不称。岂况杀父乎。以国惠汝。吾欲至佛所作沙门。吾观淫侄。犹火烧身。女类之好。以为虚空无。目之徒靡不惑焉。唯睹佛经。照女伪之尤恶。知荣利之害身。太子曰。汝莫多云。吾获宿愿。岂有赦哉。敕狱吏曰。绝其饷食。以饿杀之。有司将入狱。洴沙王向佛所在。稽首重拜曰。子有天地之恶。吾无丝发之忿心矣。唯存佛教。世无常乐。其苦有长。入狱被发。仰天呼曰。痛乎天岂有斯道哉后妃贵人。举国巨细。靡不哀恸。后谓太子曰。大王掠桎梏处牢狱。坐卧须人。其痛难言。自汝生来。大王赤心。悬情于汝。食息不忘。四大盈缩。枕伏临汝。涕泗交并。心燋体枯。欲以身命代尔殒矣。当存天人之育。无为逆也。佛说经云。夫善之极者。莫大于孝。恶之大者。其唯害亲乎。长幼相事。天当祐之。岂况亲哉。汝顺凶虐。为斯重恶。必入太山。世间六十亿年。为太山一日一夕。所更诸毒。每处有年。汝其毕之。不亦难乎。夫快心之士。无不后悔。太子曰。吾少小有志杀父为王。今日获愿。何谏之云乎。后曰夫不用谏者。亡国之基矣。吾欲见大王。宁可不乎。太子曰可。后净身澡浴。以蜜麨涂身。入见大王。面颜瘦痟。不识举哀。闻之者莫不挥泪。后曰佛说荣乐无常罪苦有恒。王曰狱吏绝饷食。饥渴日久。身八万户户。有数百种虫。扰吾腹中。血肉消尽。寿命且穷矣。言之哽咽息绝复连。后曰具照斯艰。妾以麨蜜涂身。可就食之。当惟佛诫无忽也。王食毕向佛所在。哽咽稽首曰。佛说荣福难保如幻如梦。诚如尊教。谓后曰。吾为王时。国土广大。衣食从好。而今处狱。当就饿死。子所从得桀逆之师。违佛仁教。吾不惧死。唯恨不面禀佛清化。与鹙鹭子。目连。大迦叶。讲尊道奥耳。王重谓后曰。佛说恩爱犹若众鸟会栖于树。晨各离散。随其殃福。目连众垢已除。诸恶已灭。得于六通四达。尚为贪嫉梵志所捶。岂况吾哉。为殃恶追人。犹影寻身响之应声。佛时难遇。神化难闻。贤众行高。仪式无量。非世濡所能履行。怀佛经典。以仁化民。获供养之福。禀其清化。诚亦难值哉。吾今死矣。迁神远逝。夫欲建志。莫尚佛教也。汝慎守之防来祸矣。后闻王诫。重又哀恸。太子诘狱吏曰。绝王食有日。不死何为。对曰皇后入狱有麨蜜之贡。以延王命。太子曰。自今莫令后见王。王饥势起向佛所在稽首。即为不饥。夜时为明。太子闻之。令塞窗牖。削其足底。无令得起而睹佛明。有司即削足底。其痛无量。念佛不忘。佛遥为说经曰。夫善恶行。殃福归身。可不慎矣。瓶沙王对曰。若当支解寸斩于体。终不念恶。世尊重曰。吾今为如来无所著正真道最正觉道法御天人师。三千大千。日月天神鬼龙靡不稽首。宿之余殃。于今不释。岂况凡庶。王受天中天恩。具照宿殃。不敢愠望。不惧大山烧煮之罪。中心在佛及诸弟子。坐卧敢忽。即叉手稽首。今日命绝。永替神化。喐咿哽咽。斯须息绝。举国臣民。靡不躄踊呼天奈何。瓶沙王即得道迹。上生天上。三道门塞。诸苦都灭矣。

　　佛说未生冤经


