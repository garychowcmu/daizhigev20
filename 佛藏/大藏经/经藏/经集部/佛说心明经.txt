  佛说心明经
                        　　西晋 竺法护译

                        
        　      


　　佛说心明经一卷

　　　　西晋月氏国三藏竺法护译
　　闻如是。一时佛游王舍城灵鹫山。与五百比丘四部众俱。佛以晨旦著衣持钵。往至一县而行分卫。诸天龙神追于上侍。到梵志馆门外而住。佛放大光普照十方。时梵志妇执爨炊饭。见光照身身得安隐。解悍无量心自念言。今此光耀不似日月释梵四王诸天之明。躬荷熙怡不能自胜。还顾见佛端正殊好。如星中月奇相巍巍。众好具足诸根澹泊。无有衰入建最上寂。得第一定如日初出现于山岗。如转轮王临幸大殿补臣翼从。又若帝释显据忉利。犹梵天王于第七尊。如高山雪冏灼普现。倍加踊跃重自惟忖。今得睹佛及佛弟子诚副宿愿。欲以食馔奉进正觉。隐察愚夫不信道德。志在邪疑六十二见。见妾所施必兴结恨。宿命愆咎失雄猛男。婴坠女像羁制于人。欲施圣尊不得由已。宜顺护意当如之何。便即箄饭取汁一杓以用上佛。佛之威神。钵中自然有百味食。佛时达嚫。口叹颂曰。
　　假以马百疋　　金银挍鞍勒
　　用惠施于人　　不如杓饭汁
　　设以七宝车　　载满诸珍琦
　　杓饭汁施佛　　其福过于彼
　　若施白象百　　明珠璎珞饰
　　供佛一杓汁　　其福超彼上
　　如圣转轮王　　普贤玉女后
　　端正无有比　　七宝璎珞身
　　如是之妙类　　其数各有百
　　悉以配施人　　不如一杓汁

　　于时梵志静住而听闻佛所叹。心怀疑惑前问佛言。一杓饭汁何所直也而乃称赞。若干宝施象马车乘。不可呰毁而云不如杓饭汁施。斯之饭汁不直一钱。然乃咨嗟若干亿倍孰当信哉。
　　于是世尊。寻即显露广长之舌。以覆其面上至梵天。告梵志曰。吾从无数亿百千劫。常行至诚六度无极。施诸所安有而不惜乃获斯舌。宁以妄语能致之乎。吾欲问卿至诚答之。曾颇往返舍卫罗阅。中路有树名尼拘类。荫庇人众五百乘车乎。对曰唯然。有是树我所见也。世尊又问其子大如。答曰形如芥子。佛告梵志。卿真两舌。实如芥子树何巨乎。对曰审尔不敢欺也。佛又告曰。种如芥子生树广大。地之生殖适无所置所覆弥广。乃况如来无上至真等正觉。无量福会普胜者哉。戒定慧解脱解脱知见事。大慈弘哀无所不济。以馔供献功祚难计。梵志默然无以加报。时佛乃笑。五色光从口出。照十方五趣之类。天欲止人心喜。饿鬼饱地狱痛息。畜生意开罪除。寻光来诣佛所。诸佛笑法皆有常瑞。授菩萨决。遍照十方光从顶入。授缘觉莂光入面门。授声闻莂光入肩斗。说生天事光从脐入。说降人中光从膝入。说趣三苦从足心入。诸佛之欣。不以欲笑。不以嗔笑。不以痴笑。不放逸笑。不利欲笑。不荣贵笑。不富饶笑。今佛普等愍伤群萌。行大慈笑无斯七也。贤者阿难分别七法。知法解义晓时了节畅众会事。自省己身明众人根。即从座起更整衣服长跪问佛。佛何因笑愿说其意。佛告阿难。见梵志妇发大意乎。对曰已见。佛言。斯妇寿终。当转女像得为男子。生于天上诸天中尊。下生世间为人中上。解深妙法如幻如化如水中月影响野马。却三十劫当得作佛。名曰心明如来至真等正觉明行成为善逝世间解无上士道法御天人师号佛世尊。梵志心伏五体投地克心自责。忏曰。我如小儿愚痴闇冥。怀疑犹豫不识大圣。口出粗言唯原罪衅佛言。善哉善哉。若自见过归命于佛。于道法律悔殃尘者。其咎损减福增日滋。梵志进启。唯垂大哀加恩矜摄令得出家。佛即纳受以为沙门。须发则除法衣在身。于时世尊。讲四圣谛苦习尽道。梵志踊跃漏尽意解。佛说如是。贤者阿难。诸四部众。天人龙神。皆发道意。欢喜稽首。

　　佛说心明经


