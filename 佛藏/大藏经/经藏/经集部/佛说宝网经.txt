  佛说宝网经
                        　　西晋 竺法护译

                        
        　      


　　佛说宝网经

　　　　西晋月氏三藏竺法护译
　　闻如是。一时佛游维耶离猕猴水边交路精舍。与大比丘众俱。比丘六万皆阿罗汉。菩萨三十亿悉一生补处。慈氏菩萨等二生补处三生补处。四生五生十生补处。十八生二十生三十生四十生补处。五十生百生补处。举要言之。上至千生而补佛处。有九十亿诸天之众。欲行天人。色行天子。四天王天。帝释梵天王。须深天子。月光天子。日光天子。胜英天子。作乐天子。此诸天子及余天人九十九亿。无劳龙王。沙竭龙王。和伦龙王。摩奈斯龙王。难头和难只龙王。文邻龙王。大悦龙王。燕居阿须伦王。与诸阿须伦民皆来集会。稽首佛足分部而坐。
　　尔时维耶离大城中。师子将军。有子号无量力。时无量力有童子仁贤。号曰宝网。曾已供养不可称计百千诸佛。为无量世之大庭燎执持法教。厥年八岁。时适寝寐。于梦中见兜率天人从天宫下宣扬其香音。而叹颂曰。
　　佛身现在导众生　　其光照曜三千界
　　颜容殊妙旷无厌　　体色紫金百福会
　　若干月光加亿数　　不比精明圣智容
　　其殿现光巨垓数　　令斯月宫遍东方
　　南方如是西亦然　　造宫北方为若兹
　　如是诸殿照巨亿　　其数各如江河沙
　　无比世护诸毛孔　　所演光明曜巍巍
　　能仁一一诸相好　　所出晖曜照无量
　　一一导师所奋威　　以用开化诸众生
　　犹复越于江河数　　普能现说三十六

　　于是童子宝网。于夜梦觉启白其父。夜诸天人下兜术宫。以偈相语而歌颂曰。赞佛功德今欲求索。缘见自归如来至真。童子宝网因时以颂而赞叹曰。
　　开寤众生善导师　　无念世父志广大
　　大人当知供养佛　　导师兴世甚希有
　　如灵瑞花难可遇　　其色煌煌软微妙
　　香气流布无耗损　　如是尊花难得值
　　我身今日　　启于大人　　愿以相施
　　欢喜之心　　其从世护　　光明之教
　　常当奉敬　　现真谛慧　　其无量力
　　怀欢悦心　　寻时即告　　犁车童子
　　师子将军　　供养大圣　　童子我往
　　惟从命耳　　若种六亿　　修精进业
　　供养导师　　于释师子　　殷勤自归
　　最上尊势　　皆随天帝　　其眼有千
　　又梵天王　　尊位自在　　其导师者
　　天魔之子　　与诸天子　　那术亿数
　　一切皆乐　　游维耶离　　床榻具足
　　满亿千数　　紫磨金色　　像明月珠
　　七宝挍成　　亦甚巍巍　　一一分部
　　其数亿千　　床悉如是　　布在右面
　　跱立幡幢　　常为欢乐　　一一床座
　　具足微妙　　其幢超绝　　有亿殊胜
　　诸幢幡者　　各在左右　　于阁如是
　　众好最胜　　明月珠宝　　卓然周遍
　　一一宝珠　　其价亿数　　而以垂挍
　　于诸幢幡　　跱竖立之　　上法甚高
　　其幡丁尾　　紫金交络　　其幡如是
　　不离黄金　　诸树皆悉　　满亿众千
　　众座安然　　罗在后面　　其此诸座
　　坚固殊胜　　所设安定　　犹如门阃
　　其床榻上　　宝盖光晃　　紫磨金色
　　周匝垂幡　　白银琉璃　　水精亦然
　　车磲之胎　　及与马瑙　　阿文珍藏
　　并及真珠　　其赤栴檀　　若干种宝
　　一一在前　　具足百千　　交路周匝
　　庄饰宝盖　　其于地上　　亦设微帐
　　以上妙金　　而合成之　　水精琉璃
　　白银如珍　　成就车磲　　及以马瑙
　　在于地上　　一一施设　　一一宝瓶
　　究竟百千　　烧香满中　　以为供养
　　奉上导师　　名称远闻　　于维耶离
　　上虚空中　　以紫磨金　　而为宝绳
　　一一宝绳　　甚微妙好　　连诸宝幢
　　其数亿千　　计彼宝璎　　亿垓无数
　　一一紫金　　以为绳连　　若来观者
　　甚以为好　　诸国中民　　维耶离城
　　从下上去　　四丈九尺　　维耶离城
　　皆布衣服　　赤栴檀香　　而用熏之
　　各遣其衣　　珠玑璎珞　　紫金杂厕
　　有七万亿　　其铃千种　　皆在左右
　　罗诸香炉　　有七万亿　　以用供养
　　佛释师子　　其大庄严　　所作如此
　　童子宝网　　国中所设　　以欣然心
　　启于父母　　我往诣佛　　欲请至圣
　　寻即时出　　于彼城门　　行到最胜
　　大圣人所　　稽首足下　　自归德海
　　童子即退　　却住一面

　　于是童子宝网。出维耶离大城行诣佛所。恭肃敬意稽首足下还坐一面。佛知其意则随时宜。所应当解而为说法。欣然大悦。童子宝网见佛劝助开化说法益以踊跃。即从坐起偏出右肩右膝著地。和颜悦色前白佛言。唯愿世尊。垂愍明日受请及与圣众。佛已受请默然不应许可。童子。于时佛愍哀宝网。宝网见佛默然。便从坐起绕佛三匝作礼而去。童子宝网与天帝释梵迹天王须深天子。入维耶离城。施百味馔奉若干品种种美食。即于夜时办诸座具。庄严校饰维耶离城。悬诸幢幡散花烧香。所设已办往诣佛所。稽首足下却住一面。叉手白佛。大圣见愍。时至食办从尊所宜。时佛明旦著衣持钵。与无央百千圣众。上虚空中去地四丈九尺。神足经行欲得前入维耶离城。适欲入城。如来应时六反震动三千大千诸佛世界显现十八无数亿垓百千众变。到维耶离。时无央数亿百千垓诸天悉来。雨诸天花。青莲诸红黄白众花诸天意花。蜜花香末香杂香持。其明月珠杂紫磨金众珍琦异七宝天华。奉散佛上同音歌颂。鼓无央数亿百千垓伎乐乐佛。空中雷音彻闻十方。雨天栴檀众宝璎珞校饰上下。盲者得目。聋者得听。哑者能言。病者得愈。跛者能行。狂者得正。乱者得定。偻者得申。其被毒者毒皆消歇。箜篌乐器不鼓自鸣。妇女珠环相掁玲玲。飞鸟禽兽相和悲鸣。众人集观莫不喜惊。于时世尊适已入城。诸天于上下诸宝盖执在虚空。佛即往到童子宝网家前坐其舍。与四部众比丘比丘尼清信士女。悉在其中次第而坐。童子宝网见佛弟子所坐已定。手自斟酌百种饮食若干种味殊异肴馔。供养世尊及与圣众四部弟子。等无差特。饭食毕讫行澡水竟。取三法衣其价无数亿百千垓。贡上大圣比丘比丘尼。亦复俱得三品法衣。其价施佛等无差特。各各赐遗清信士女。一具体衣。所以者何。皆是世尊圣恩所化故使其然。童子宝网供养佛竟。别自歇饥安身已讫。更取独座于佛前。却坐一面白佛言。欲有所问若见听者乃敢自陈。佛告宝网。在所欲问诸有疑者。如来至真当解结网令心坦然。童子问佛。唯然大圣。岂有诸佛往世修行所愿合成现在者乎。学菩萨道诸族姓子族姓女。学菩萨乘。得闻其名心中开解而不怀疑。成不退转当得无上正真道也。姿体端正颜色无比。财富无穷戒不缺漏。智慧具足心识宿命。不怀贪嫉无所妄想。所在之处常以和安。与诸菩萨以为眷属。离于一切诸声闻众。便得启受所说功德。不可称计亿百千垓。诸佛正觉之所钦爱。饱满众生久远饥虚。惊动诸魔咸来自归。修治严净诸佛国土。雪除众生心性翳垢。而为颁宣清白之法。诸天神明悉共拥护。菩萨大士咸俱念之。如来至真之所建立未曾违远诸佛世尊。而皆备悉诸菩萨行。而皆具足八万四千诸种事业。众究竟音其声如梵普彻佛界。莫不闻焉咸受其命。
　　于时佛告童子宝网。善哉善哉。所问辩才甚为微妙。多所忧念多所安隐。愍伤诸天及十方人能质如来如斯义乎。童子谛听善思念之。当为汝说分别其义。童子宝网与诸大众受教而听。佛言童子。当知东方去此有佛世界名曰解君。犹族姓子。江河沙等其中沙数若干佛土。从下水基转至上界三十三天。有诸埃尘周遍其中。时有一士夫自然出彼。一一皆数诸世界尘。过越若干亿百千垓诸佛刹土乃著一尘。佛言童子。是比类次如前数诸佛刹土复著一尘。长远久迥无限无量不可称计。虚空不容此诸尘数。稍稍举移悉令使尽。于童子意所志云何。宁能有人思惟计数称量下算。于彼士夫所移尘数所著处乎远近多少。答曰无能知者。天中之天。假使有人欲分别识。说此譬喻晓了其义。尚不能达。识其譬喻安知数乎。佛语童子。彼时士夫所移诸尘。一一著处是诸佛界。下至水际上至上界三十三天。满其中尘国土若干。于时复有第二人。出取彼一尘。过如前人所计尘数。而越若干不可称载亿百千垓诸佛刹土乃著一尘。佛言族姓子。以是比类。所过东方长远无际。复取一尘过如前数复著一尘。以是比像。其人所越天所不覆地不能载。不可计量亿百千垓诸佛刹土。尔乃得至解君世界。彼有佛名宝光月殿。号妙尊音王如来至真等正觉明行成为善逝世间解无上士道法御天人师佛世尊。于今现在。族姓子及族姓女学菩萨乘。闻彼佛名不怀犹豫。信佛道眼斯可闻名。所生之处作转轮王。若佛兴世常与相见。睹无央数诸佛至真咸供养之。净修梵行获致神通。进退独步总持自在。得观如来睹江河沙等平等正觉。弃舍生死超若干亿。劫亦如江河沙。心常安静未曾忽忘。恒志无上正真之道。无有尘埃不近众尘。由得自在身如钩锁。住在一处具足四事。体如紫金以三十二大人相庄严其身。逮八部音声喻梵天。弃捐八难常得闲静。于时世尊观此义已。则说颂曰。
　　其闻世吼名　　心不怀狐疑
　　笃信佛法明　　则为真众祐
　　常为转轮王　　辄值见诸佛
　　适遇寻供养　　无量不可议
　　恒遵修梵行　　神通而独步
　　执转诸总持　　致睹诸佛路
　　常得觐诸佛　　犹如江河沙
　　超越诸生死　　亿劫亦若干
　　以志佛道故　　心未曾忽忘
　　其宣世吼名　　为众请宣传
　　成转轮圣王　　立一处自由
　　致体紫金色　　其相三十二
　　若有闻佛号　　声音喻梵天
　　弃捐八难处　　五体归礼敬
　　不障塞佛道　　未曾怀嗔恨
　　其闻佛名者　　不怀犹豫故
　　若奉最胜号　　夙夜具七日
　　彼眼致清净　　逮见无量佛
　　未舍于肉眼　　而普见清净
　　睹无数诸佛　　犹如江河沙

　　佛告童子。若有菩萨闻彼佛名。及与凡夫殷勤精思。而遥自归咸能供养。悉闻十方诸佛所说。目皆睹见佥信乐之。前世宿命曾所供养无央数佛。适能得闻诸如来名。辄皆识念本所游历。为说往世本末名号志所誓愿见他众生根原所从来。究竟佛道心怀悦豫。亘如日出永无尘翳所睹极旷。弃除八难斗诤之事。其心和雅常怀闲静。若有笃信于佛道者。和合离别未曾述惕。正使往世犯诸罪衅。应在恶趣烧炙劫数。小遇头痛众殃消除。火不能灾风不能中。国主王者不能加害。闻如来名未曾生盲。目不痛瞎不聋不哑。闻佛名故不偻不跛。诸龙鬼神及阿须伦饿鬼[袖-由+厭]鬼人与非人不能犯触。诸魅暴鬼神龙地祇莫不爱乐。假使执持诸佛名者。功德如是不可称计。佛于是而作颂曰。
　　目皆见诸佛　　咸能供养之
　　闻所说趣受　　其人佥信乐
　　宿命所更历　　供养无数佛
　　适闻彼佛名　　一切悉识念
　　其本之名号　　为众人说之
　　复睹他众生　　能究竟佛道
　　兴发欢喜心　　弃捐诸八难
　　刈去诸诤讼　　所生常闲静
　　假使信名者　　世护正真主
　　其心不怀结　　雪弃愦闹事
　　设犯无择罪　　受殃若干劫
　　一时遇头痛　　诸衅永毕除
　　不为火所灾　　在风不见中
　　彼闻如来名　　王不能加害
　　未曾为生盲　　不聋亦不哑
　　其奉最胜号　　手脚不缺减
　　鬼神揵沓和　　饿鬼厌恶神
　　若闻如来称　　人毒咒不行
　　诸魅若罗刹　　诸天若干龙
　　奉此最胜名　　皆共爱敬之

　　佛复告童子。假使有闻彼佛名者。疾逮三昧决诸狐疑不著音响。志无所生劳勋亿千。所以然者闻佛名故。若值佛名坦然无疑则能奉持越无数劫。其于末世信乐此法功德如是。若闻导师灭度后名。善宣法训执持讲说。若能诵怀于人中尊所演经典。修净致尊备诸佛行。临寿终时其心不乱。寻能睹见亿垓诸佛。闻所说法皆能受持。已自修立开化众生。闻不求短而悉化之令住佛道。其人设奉诸佛名者。为应供养诸佛大圣。并信吾身从佛之教常自归命。永得解脱不趣地狱其信佛慧则归吾身。其诽谤者是魔官属。斯在五趣所游众生世尊悉济。令立一乘以一毛孔。如来至真则能演出江河沙光明度脱众生。佛于是作颂。
　　不疑音声句　　疾逮得三昧
　　兴畅亿功勋　　闻佛名所致
　　于后末世时　　奉持此经道
　　闻诸世吼名　　其心不犹豫
　　灭度诸正觉　　若颁宣法教
　　闻众导师名　　奉持能分别
　　则为具奉行　　诸佛所演法
　　能致尊严净　　众圣所应宜
　　临欲寿终时　　寻见亿垓佛
　　趣能皆启受　　诸佛所说法
　　已能逮立行　　并化亿众生
　　所闻不虚耗　　普建诸佛道
　　则为悉奉持　　一切诸佛教
　　信吾真圣目　　亦供养诸佛
　　归命诸最胜　　永度诸恶趣
　　其信佛慧者　　此人从吾教
　　若好佛道法　　为随大圣教
　　设诽谤正法　　皆是魔官属
　　如五趣众生　　所有体毛孔
　　济危如是数　　入之一乘道

　　佛告童子。如来至真以一毛孔用演江河沙等光明威神。若有信此于一世中睹见亿数诸佛世尊。若复闻此法王所说不怀结网。亦当成佛如我今也。若复随顺讲斯经典。于最后世希有信者。如江河沙数士夫世界。如此悉遍照佛土如是无思议。设能计是一切诸数。满中珍宝施于如来。加闻佛名心怀欣豫。当逮此慧不可思议。数数思念诸导师尊。其功德福不可称计。又佛光明照于十方。其身巍巍如宝合成。加闻佛名不怀狐疑。寻时逮得无所从生。口气馥芬名香远闻。宣持佛名其功德如是不可称量。佛于是而作颂曰。
　　从一毛孔中　　世吼圣威神
　　演出其光明　　犹如江河沙
　　假使有信此　　诸佛无量光
　　一世所觉了　　逮见亿载佛
　　若闻斯经者　　法王所叹咏
　　省之不怀疑　　当逮如我今
　　其有如应时　　闻说斯经者
　　然后末世时　　为人分别说
　　犹如江河沙　　赞士夫所由
　　以一光明曜　　照若干佛土
　　一切皆共计　　佛土无思议
　　满中紫磨金　　亲自奉世护
　　若闻诸佛名　　心中怀坦然
　　不如叹佛名　　是福最无限
　　常能数数念　　至真等正觉
　　无能叹究畅　　计数其功德
　　其身所演光　　如宝甚煌煌
　　设闻诸佛名　　不造立沉吟
　　逮成于法忍　　口气香馥芬
　　如天栴檀香　　悉由宣佛名

　　佛告童子宝网。假使人闻佛身毛孔所演光明。其晖远照开导众生心中悦豫。在所生处得侍诸佛不离在侧。亦如阿难今来侍佛。犹如子孙亲里骨肉。奉行佛道以见世明。欢喜无量所致恭恪不可称限。见诸佛已具足奉事获福如是。孰闻佛名而不敬承。惟魔官属迷惑外道能不信耳。童子。适见佛寻自归命是经法者。末世归之。执在身手心思口诵。曾见过佛说是尊经义。能殷勤供养者。斯经卷归彼人自然在手。法王所咏所建立誓愿至诚后世必获。若以一心奉无数佛。不如信此经典之要。福不可量胜供诸佛。容貌端正勇猛无畏。功德殊异财富无数志意坚强。三十二相庄严吉祥莫不宣畅。佛于是而作颂曰。
　　佛身诸毛孔　　若有人闻者
　　佛名及明曜　　能导化众生
　　世世所生处　　常为佛侍者
　　如阿难侍吾　　闻法辄受持
　　为子若亲属　　奉修菩萨道
　　当见世光明　　欢喜无有量
　　得见最胜味　　爱敬不可称
　　具足承事之　　常致妙道慧
　　谁闻导师名　　而不敬承者
　　惟有魔官属　　外道不笃信
　　长者子宝网　　睹佛寻奉养
　　然后末世时　　经法归彼掌
　　本闻佛讲说　　分别此尊经
　　若供养自归　　自然归彼手
　　法王之所说　　当受斯妙卷
　　建立斯正愿　　后世自然获
　　若一心供事　　不可计诸佛
　　其有信是经　　功德过于彼
　　颜貌常端正　　功勋无所畏
　　财富意坚强　　相好自庄严

　　佛告童子。若族姓子及族姓女。今闻此经于后末世得值此法。持讽诵读为人演说者。见百千佛所转法轮咸悉供养。然后末世不疑道目。前世所奉无数诸佛。闻佛名笃信明目。护于正法顺诸佛教。闻其名号造佛形像。愚痴闇塞人闻世尊名怀毒诽谤。亿百千劫盲冥无目。于无数劫斗乱众生诽谤此经。其罪过彼以故说是。后世值者无得怀疑不信佛慧。香华杂香勤心供养奉上衣服。从闻经者恭恪如是安隐庠序。宝网童子衣食奉上如来至真心不离之。灭度之后诸天神灵。住于虚空而雨天花。供养闻此经好喜爱乐者。一心无犹豫。佛于是而作颂曰。
　　若于后末世　　得闻此经典
　　受持而讽诵　　为他人说者
　　供养百千佛　　诸转法轮者
　　然其后末世　　不疑佛教故
　　往古无数劫　　奉养诸护世
　　假使复有人　　闻此诸佛名
　　信乐顺正法　　从诸佛教化
　　闻斯经法者　　当作佛形像
　　愚痴怀闇塞　　诽谤是佛名
　　盲冥无眼目　　亿劫获此殃
　　若住无数劫　　斗乱别离人
　　设诽谤此经　　其罪过于彼
　　然后将来世　　以故说斯义
　　无得怀犹豫　　疑佛无上慧
　　名香种种花　　杂香好衣服
　　闻如是经卷　　当勤勤供养
　　安和诸饮食　　其童子宝网
　　柔软妙供具　　数奉上如来
　　尔时诸天人　　謦扬大音声
　　诸天雨众花　　遥散闻此经

　　佛告童子宝网。此经典者多所安隐。犹如困疾值得良医疗治其病风寒热气无不除愈。菩萨如是。闻彼佛名殷勤精进。淫怒痴病皆得消尽。时无央数诸天人众。来集空中雨栴檀香。梵天亿数及与童子。闻此经名并如来号。欢喜踊跃善心生焉。口所宣说咨嗟无上。我等末世当为比丘。志强无畏当以此经在于郡国城郭县邑颁宣斯经当随佛教。假使远在亿百千里。当往启受不以迥邈而为患难。常请诸天人龙神阿须伦健沓和加留罗真陀罗摩睺勒人非人等。为说经义饱满道法。诸天悦豫空中散花其堕如雨。各赞叹言。法王一音普告佛土。为显无为愍伤众生。周遍佛土如江河沙。十方亦然。童子宝网覆诸佛国。若见大雄无有懈惓。世尊顾眄为分别说。莫疑佛法如来无量。佛眼无限普施安隐。佛慧无际达知三世。无所不通诸法中王。轮世五阴无有坚要。四大亦然。勿著音响色痛痒阴想生死阴。晓了是者知无有要也。其有思惟如来所说。疾得总持志不迷荒。诸法本净空无吾我。无所悕望无有畴疋。如来如是。于是而作颂曰。
　　诸天无央数　　亿千住虚空
　　而雨栴檀香　　亿载梵亦散
　　闻此宝网经　　赞劝助如来
　　心欢喜欣然　　口宣无上义
　　我于后末世　　为勇猛比丘
　　诣城郭县邑　　当为说此经
　　当谛顺佛教　　平等觉吉祥
　　故到亿喻旬　　颁宣是言教
　　请会诸天人　　诸龙真陀罗
　　诸人及非人　　饱满以法施
　　诸天人欢喜　　其心和悦安
　　于彼雨众花　　同音俱咨嗟
　　普遍诸佛土　　法王之境界
　　释师子人尊　　一毛光所照
　　导人兴愍哀　　世尊一出舌
　　蒙覆亿佛土　　亦如江河沙
　　十方亦如兹　　各照亿佛土
　　大雄即告曰　　于童子宝网
　　缘犁车国人　　及六十等侣
　　于彼侍世尊　　顾眄而告言
　　无得疑佛法　　如来不可量
　　无能限佛眼　　施安一切和
　　佛慧无央数　　普流于三世
　　世尊靡不达　　皆解诸经典
　　五阴无坚固　　人中导所说
　　四大之所变　　无得著音响
　　当解于色阴　　痛痒诸想念
　　生死猗众识　　无有真要者
　　别五阴如是　　顺如如来命
　　速得逮总持　　心未曾忽忘
　　诸法皆本净　　虚无无吾我
　　无诤无所念　　此从如来教

　　佛告童子。南方去此如前譬喻。过倍此数一切诸尘。更复越彼七十二亿百千垓不可计会诸佛刹土计倍。复有世界名杂种宝锦。彼有佛名树根花王现在说法。若族姓子及族姓女。闻彼佛名为如来至真等正觉明行成为善逝世间解无上士道法御天人师佛世尊。所演经法初中竟善。若族姓子及族姓女。闻彼佛名不怀疑结信吾道眼。则于现世至德具足逮受五法。何谓为五。一曰尽除吾我所生之处常值佛世。二曰获极尊势转轮圣王。三曰逮总持法执御经典诚信百千。四曰成三十二大人之相。至得佛道众行备悉。五曰逮得五通无所蔽碍。是为五。复有五事逮得神通。何谓为五。一曰彻视见于十方粗细大小。学无学声闻缘觉。上至世尊与众超越。二曰耳能彻听。闻万亿地狱饿鬼烧炙饥渴畜生之恼。天上世间安隐苦乐。或恶或好。十方诸佛所说经典。皆悉闻之。三曰身能飞行遍诸佛国。如日现水。虽现往来而无周旋。四曰能知一切众生心念善恶好丑。有志无志有漏无漏。有心无心慕俗乐道。而悉知之。五曰自知宿命。并见众生无数劫事古世所生。过去当来今现在事。靡所不通悉识念之。佛于是颂曰。
　　其有赞叹　　人中大圣　　闻不怀疑
　　常能晓了　　此则疾获　　逮致五通
　　敬是尊经　　佛所说者　　颜容端正
　　体如紫金　　当为尊主　　转轮圣王
　　身如钩锁　　则为功德　　建立威仪
　　而得自在　　其福兴盛　　具足千子
　　勇猛英雄　　游步无胜　　面貌殊妙
　　相好饰姿　　彼功德勋　　如天帝王
　　若为国王　　婇女满千　　身如天金
　　心性第一　　本所游居　　及当来处
　　见此王者　　观之无厌　　所可造行
　　不以为患　　诸有臣下　　一切尊豪
　　来就见者　　不以懈惓　　如是成就
　　第一大德　　诸天来归　　所愿难胜
　　世间人民　　及诸龙王　　咸为众生
　　善立国界　　悉能更立　　于佛道处
　　其国最安　　丰熟平等　　当为世间
　　自然之佛　　佥至其所　　奉敬第一
　　从始至终　　道无放逸　　何所知者
　　闻佛之名　　岂怀狐疑　　爱敬所知
　　于法第一　　布其威曜　　咨是尊经
　　佛之所说　　惟本前世　　从佛受法
　　疾致寂灭　　遵修正行　　但有诸佛
　　开导众生　　所行见敬　　众义备足
　　其信乐者　　谓是童子　　清净尊豪
　　是王财业　　童子谦卑　　承事于佛
　　闻斯名者　　第一无疑

　　佛告童子。西方去此过于前喻三倍尘数。复越彼刹十二阿僧祇百千亿垓佛土。有世界名胜月明。其佛号造王神通[火*僉]花如来至真等正觉明行成为善逝世间解无上士道法御天人师佛世尊。现在说法。若族姓子及族姓女学菩萨乘。闻彼佛名不怀狐疑。笃信于道自所宣说。所生之处致演光明三昧正定。寻复随逮十阿僧祇亿百千垓诸三昧门入于六十不可计会亿百千垓诸总持门。如海总持宝藏总持。然后不失诸定意法。临寿终时目见十方各十亿垓诸佛正觉。十方诸佛所说法者。皆能启受不失道教。至成佛道越五百劫生死之难。住于斯学如是不久。寻即成无上正真之道为最正觉。佛于是颂曰。
　　闻人中尊名　　为世护圣明
　　弃捐诸生死　　具足五百劫
　　临其寿终时　　各见百亿佛
　　辄稽首归命　　咨受所闻法
　　其所听经者　　亿劫未曾忘
　　奉修尊妙行　　悉闻如来名
　　所生百千世　　服宝三昧定
　　兴发亿功勋　　用闻佛名故
　　逮六十亿定　　载数不可计
　　因奉导师号　　奉事供养故
　　是故诸勇猛　　遵修佛道行
　　化无数千人　　建立尊上道
　　其晓了佛法　　未曾习尘欲
　　喻众生所行　　为造其名号
　　其闻此名者　　为一切广说
　　未曾堕八难　　易遇诸闲静
　　以除诸危厄　　佛今所可说
　　其人常自在　　值微妙佛世
　　童子设识解　　如如来所明
　　闻其名号者　　悉照此众生
　　即当以此经　　为他人宣畅
　　世正觉若斯　　世护多所救
　　其闻斯名者　　调和而启受
　　旋为他人说　　彼则护佛法
　　其护佛法者　　善宣正道因
　　以闻此经典　　为人剖判故

　　佛复告童子。北方去此如前譬喻复加三分。越彼佛土六十无限亿百千垓诸佛境土。其世界名曰决了宝网。其佛号月殿清净如来至真等正觉明行成为善逝世间解无上士道法御天人师佛世尊。现在说法。若族姓子及族姓女学菩萨乘。闻彼佛名信乐不疑。敬喜道眼之所颁宣。所生之处常当逮致宝幢三昧。观见十方各十江沙诸佛国土。亦越若干百千亿垓生死之难。立在初学疾逮无上正真之道为最正觉。若有女人闻彼佛名。不怀狐疑有信吾言。所生之处转女人身得男子形。劝化无数百千众生。令致无上正真之道。解其音响得不退转疾成正觉。当为一切讲说经典。令致三乘声闻缘觉菩萨大道。佛于是颂曰。
　　假使得闻两足名　　其心悦豫不沉吟
　　则能弃捐非法忧　　正行亿数如江河
　　得见诸佛其亦然　　奉事供养不可计
　　于一世中无崖底　　所可供养极美具
　　其能奉修尊佛道　　其人如是有殊特
　　若有咨嗟众圣明　　闻之未曾怀犹豫
　　若有女人得闻此　　诸佛名号不踌躇
　　则能疾转女人身　　得为男子光普照
　　其明遍曜靡不周　　往诣无量诸佛土
　　皆见世间众所行　　然后成佛常无忧
　　若能得闻诸佛名　　其神足力超如是
　　如来圣众如大龙　　何况发意求佛道
　　奉敬正觉离垢尘　　若闻其号速宣传
　　其明所照喻日光　　致三昧定善宣畅
　　若能遵行尊佛道　　其德殊异为若此
　　众生无量不可议　　诸圣所劝尊佛道
　　犹如月殿妙巍巍　　住在虚空演众曜
　　其能奉持如来号　　威德众好亦如是
　　何所知者说佛名　　而怀狐疑犹豫者
　　若能至诚行此法　　殷勤遵修最尊道
　　常能勤行无上义　　其人不致诤讼事
　　以无极行奉圣尊　　适闻其名寻归命

　　佛告童子。下方去此过于前喻九十九倍复越于彼。如九十九不可计会亿百千垓诸佛刹土。有世界名尊幢君。其佛号善寂月音王如来至真等正觉明行成为善逝世间解无上士道法御天人师佛世尊。所说经典上中下善。独步三界救济三世。令志大道无上正真。若族姓子及族姓女学菩萨乘。闻彼佛名心不怀疑。信我道眼之所解说。所生之处得普光三昧。临寿终时。具足逮见亿百千垓佛现住其前。十方各然。十方诸佛为说经典。闻则受持抱在心怀未曾忽忘。至成佛道。不可计会十倍功勋亿百千垓。致不可计无崖底载诸三昧定。不中失定。至成佛道无所蔽碍。十方诸佛皆共建立。在于新学。越九十九亿百千劫生死之难。菩萨疾近无上正真之道。不以劫数生死为碍。如自晃出天下大明。于是世尊观此义已。即说颂曰。
　　闻游世间尊上号　　为大神仙亿无极
　　得见诸佛亿百千　　当自奉事斯殊胜
　　以能供养诸如来　　为善导师广开化
　　普能照曜于三世　　然后成佛无忧患
　　于一世中所承事　　如江河沙无数尊
　　寻致三昧光遍照　　然后成佛无忧念
　　以致觉意广无厌　　遇诸法王转法轮
　　建立众生无三恶　　灭生死火如水浇
　　天人之尊为福田　　人中法导德殊胜
　　人民见之怀喜悦　　弃捐于斯诸八难
　　明智逮值独闲静　　逮得人身常聪圣
　　游无量世乃遇佛　　若有颁宣安住名
　　造立誓愿若百千　　而得闻此世明导
　　以安和成大觉眼　　亦当获致柔顺忍
　　如我锭光所得决　　见佛以花散其上
　　智者得忍亦如斯　　说超异愿亿佛名
　　其演光明临寿终　　闻其名号无不宣
　　唯有外道虚伪术　　以坐其人翳道教
　　假使有闻说斯经　　亲自所睹如来宣
　　斯党后世能受持　　复为他人分别说

　　佛告童子。上方去是过如前喻倍恒边沙。有世界名善分别。其佛号无数精进愿首如来至真等正觉明行成为善逝世间解无上士道法御天人师佛世尊。现在说法。颁宣道教开化十方。六通六度皆使蒙恩。唯学菩萨不断佛种。若善男子及善女人学菩萨乘。闻彼佛名不怀结网信吾道眼。世世所生未曾懈怠。不习贪欲不恋父母。不著妻子兄弟姊妹。不慕亲属中外种姓。不贪亲友交识所知。世世所在身未曾离。三十二相庄严其体。少淫怒痴身无疾病。不多忧虑安隐无量。至成佛已。常逮得不可称计亿百千垓功勋之德。佛于是颂曰。
　　未曾见忧戚　　父母及亲属
　　其闻诸佛名　　不怀疑结故
　　其世光明曜　　今现在上方
　　威神照三界　　为众说经法
　　若能闻名号　　为他人说者
　　以三十二相　　而常庄严身
　　智慧无损耗　　修行菩萨道
　　奉敬归诸佛　　用宣名所致
　　所在常奉敬　　不可议亿佛
　　其行佛道者　　未曾有所著
　　所获功勋德　　称扬不可尽
　　以闻是名故　　能为他人说
　　然后将来世　　若得值此号
　　无得怀狐疑　　佛慧无上盖
　　其见平等觉　　供养无央数
　　然后将来世　　是经归身手
　　宝网得见佛　　菩萨无所畏
　　适闻此经已　　未曾怀犹豫
　　无得疑佛道　　如来不可限
　　前世已曾行　　修无数亿劫
　　施以身手足　　耳鼻及头目
　　妻子国邑城　　惠与不怀恨
　　然后将来世　　得闻此经者
　　能为他人说　　则成最众祐
　　其欲解了义　　诸佛之所行
　　无得怀沉吟　　世护所教诲
　　是故闻此经　　调心习止足
　　讽诵学斯典　　数数当经行
　　常讲具精进　　满足备三月
　　转得总持决　　善执念诸法

　　于是童子宝网。闻佛所宣真谛之义心怀悦豫。以金缕织成衣其价无数奉上如来。如来应时即如其像三昧正受。佛身一切诸有毛孔悉演光明。照于东方不可称计无际世界。其在东方一切佛土。皆悉遥见此佛国土。其彼众会集在道场。亦复皆睹于此佛刹。当尔之时九十九亿百千兆载诸四部众。皆各各见诸佛世尊。佛告童子宝网。仁今乃见东方去此不可思议无能称计无际世界诸佛世尊。浩浩甚多无以为喻。童子白曰。已见世尊。佛告童子。譬如三千大千世界诸天人名一一身号。建立精进不可计会。其诸佛名复过于彼不可称载。或名吉祥。善寂亦然。或名月响。月殿亦然。或名清净。花光亦然。或有名号过神通王。如一名号。其若干名亦各如是。对曰已见。天中之天。东西南北四维上下亦复如是。如仁今者所见佛数。仁者。更转轮王若干反数。时童子宝网。欢喜踊跃善心生焉。时地大动一切众生皆得安隐。其大光明无所不照。劝发德本。无央数亿百千兆垓诸天之众住虚空中。散花烧香供养如来。释梵诸天各各侍从。无数兆载诸天营从。雨赤栴檀青莲芙蓉黄白莲花。或有诸天垂散无数诸宝璎珞。不可称计数亿百千垓世间人民。自来投身归佛足下。悲喜交集泪流于面。承佛威神识念无数亿百千垓宿世所更。遥睹无底兆载神足变化。于是天人叹颂曰。
　　其无央数亿　　诸天普周遍
　　柔软妙花香　　下散世光明
　　亿载天帝释　　佥住虚空中
　　紫磨金色花　　以奉两足尊
　　亿百千梵天　　手执赤栴檀
　　以散光明曜　　举声而嗟叹
　　无数诸天乐　　在上而自鸣
　　所演辞尊妙　　显离垢光明
　　诸天莲花有百千　　住在虚空赞导师
　　诸华若干天香盖　　为人中尊亿幢幡
　　各拥百千宝璎珞　　散明月珠奉叹佛
　　其心欢悦供最尊　　胜无等伦威无量
　　人民具足百千亿　　自归最胜不可量
　　头面著地而自归　　识亿垓宿无以喻
　　于时世光明　　则为扣法鼓
　　应时告于彼　　名闻巨亿土
　　无限不可量　　亿数人民会
　　佛则建立之　　尊慧人中上
　　上妙坚固宝　　栴檀无能胜
　　自然彼床座　　童子怀踊跃
　　巍巍微妙宝　　宝网即受持
　　化是无数千　　以奉两足尊
　　一心所思惟　　其价直千界
　　光明亿百千　　所出明月珠
　　一心悉如是　　宝网演威曜
　　其明所可照　　遍其维耶离
　　以此奉供养　　世护圣明主
　　宝盖三万六　　用上两足尊
　　若干种宝盖　　诸佛身形现
　　紫磨金色成　　团如尼拘类
　　所贡上宝盖　　周匝垂真珠
　　一一其宝盖　　二万有五千
　　如是献世尊　　须臾间悉辨
　　以黄金衣服　　赐遗诸菩萨
　　庄严于佛道　　具足普周遍
　　二万五千人　　诸亿百千众
　　众菩萨亿党　　无能计数者
　　无央数亿垓　　其载数如是
　　悉从东方来　　南方西亦然
　　北方上下方　　四隅亦如是
　　一切诸世界　　目悉遥睹之
　　世护诸圣主　　其色紫磨金
　　世尊住于彼　　晃晃奋光明
　　诸菩萨等类　　各从本土来
　　童子宝网者　　供养此学士
　　当尔集会时　　所敬不可议
　　世尊劝安将　　人上世师子
　　于诸天龙神　　人民高位者
　　如今住佛前　　一心而奉敬
　　往世亦如是　　供如江河沙
　　其闻此佛经　　童子宝网行
　　其三昧正定　　不退转至佛
　　所得功德报　　不可称限量
　　持斯经典者　　福无以为喻
　　十方诸佛土　　尚可知其数
　　水火及风种　　地可尽极知
　　若持此经者　　嗟叹说其限
　　不能尽究福　　功德之多少
　　比丘比丘尼　　及清信士女
　　诸天摩睺勒　　闻是经典者
　　众生悉集会　　不能称其德
　　血脉不损耗　　入火火为冷
　　七日专惟是　　奉修佛道行
　　亦供养菩萨　　奉经当如是
　　其欲一毛厘　　执持千世界
　　擎之以手掌　　亿劫不舍置
　　若于后末世　　以如是像经
　　广为他人说　　疾成尊觉道
　　能为他人说　　是为未曾有
　　佛道不可限　　譬喻难遍数
　　然于后末世　　外道异学人
　　闻佛师子吼　　必当共诤讼
　　其有奉敬佛　　世护演光明
　　于后将来世　　闻经甚谦恭

　　佛告童子。若有佛刹中三品众生。共和同心志于佛慧。设复有人供养此等。无央数劫如江河沙。以贡上佛一心无二。造立精舍极令广大如大千界。以天栴檀而合成之。一精舍里兴造讲堂计有亿数。一一讲堂施亿千榻。一一床上重布好衣柔软。百亿紫磨金宝以为床榻。使大神圣住在世间。以此床榻而供养之。竟恒沙劫灭度之后。为一一佛各起塔庙。亦如江河沙不可计亿。为一一佛所起塔庙七宝合成。大如三千大千世界。极高巍巍极于上界三十三天。一一塔庙所供养盖。数如江河沙。亿百千垓诸真珠贯垂著四面。亿千缯幡跱立诸幢。亦如江河沙。众宝校饰鼓诸伎乐。一塔庙竖天上柱。诸柱罗列亿百千垓。而见供养所设如是。一佛世界所兴塔庙幢盖香花。如是奉事江河沙劫。若闻是经一偈之颂。不怀犹豫颁宣咨嗟。一安住名号福过于彼。并供养吾为天中天。能持奉行不毁禁戒。若有明者闻三昧名。得见诸佛如江河沙。亦能恭敬消息承事。诸两足圣威神无极。讲说经典常无放逸。无数亿劫未曾忘失。其有曾见过去世吼为说尊经殊异道王。是等末世闻之乃悦。宿从世尊更已启受。弃捐结网瑕秽之垢。除诸恶行如粪不净出于贪欲。名曰有目。习乐闲居常无驰骋。其人本在维耶离城。以曾闻佛说是经时。自归如来及见宝网。于后末世乃持是经。如我所教为弟子说。其行尊妙功德茂盛。愍伤众生开度诸流。于后末世乃持是经。供养诸佛不可称计。是等之类于后末世乃持佛法。若亿千劫净修梵行在于世间。行不可计积累功德。于后末世闻此经者。福超于彼无能限量。启受经典精思无底。游诸佛土不可计会。见诸正觉讲无限法。见阿弥陀阿閦如来。其欲睹此诸人中导离垢光[火*僉]师子月英。然后末世当持此经。若复欲见弥勒如来无垢大圣师子英如来。如光明尊亦复如是。然后末世当持佛法。顺如是比尊妙经典。今者如来为宝网说。自于后世当奉行之。无得住立放逸之地。不毁禁戒常无放逸。于后世时当奉行之。仁寿终时当速往生上方世界无量光明最胜佛土。世界名曰为宝君主。彼寿终已当久逮寻见弥勒正觉。佛说如是。童子宝网。四万亿菩萨弥勒菩萨等。六十亿阿罗汉。九十亿诸天世人阿须伦。闻佛所说莫不欢喜。作礼而退。

　　佛说宝网经


