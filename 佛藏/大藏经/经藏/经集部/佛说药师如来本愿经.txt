  佛说药师如来本愿经
                        　　隋 达摩笈多译

                        
        　      


　　药师如来本愿功德经序

　　药师如来本愿经者。致福消灾之要法也。曼殊以慈悲之力请说尊号。如来以利物之心盛陈功业。十二大愿彰因行之弘远。七宝庄严显果德之纯净。忆念称名则众苦咸脱。祈请供养则诸愿皆满。至于病士求救应死更生。王者攘灾转祸为福。信是消百怪之神符。除九横之妙术矣。昔宋孝武之世鹿野寺沙门慧简已曾译出在世流行。但以梵宋不融文辞杂糅。致令转读之辈多生疑惑。矩早学梵书恒披叶典。思遇此经验其纰谬。开皇十七年初获一本。犹恐脱误未敢即翻。至大业十一年复得二本。更相仇比方为揩定。遂与三藏法师达磨笈多并大隋翻经沙门法行明则长顺海驭等。于东都洛水南上林园翻经馆重译此本。深鉴前非方惩后失。故一言出口必三覆乃书。传度幽旨差无大过。其年十二月八日翻勘方了仍为一卷。所愿此经深义人人共解。彼佛名号处处遍闻。十二夜叉念佛恩而护国。七千眷属承经力以利民。帝祚遐永群生安乐。式贻来世序云尔。

　　佛说药师如来本愿经

　　新翻药师经。大业十二年十二月八日。沙门慧矩等六人。于东都洛水南上林园译出。此本最定。诸读诵者愿莫更疑。得罪不轻。

　　佛说药师如来本愿经

　　　　隋天竺三藏达摩笈多译
　　如是我闻。一时婆伽婆游行人间至毗舍离国住乐音树下。与大比丘众八千人俱。菩萨三万六千。国王大臣婆罗门居士。天龙阿修罗犍达婆伽楼茶紧那罗摩呼罗伽等。大众围绕于前说法。
　　尔时曼殊室利法王子。承佛威神即从座起。偏露一髆右膝著地。向婆伽婆合掌曲躬白言。世尊。唯愿演说诸佛名号及本昔所发殊胜大愿。令众生闻已业障消除。摄受来世正法坏时诸众生故。
　　尔时婆伽婆。赞曼殊室利童子言。善哉善哉。曼殊室利大慈悲者。起无量悲。劝请我说。为欲义利种种业障所缠众生。饶益安乐诸天人故。曼殊室利。当善忆念听我所说。时曼殊室利童子。乐听佛说。白言。唯然世尊。佛告曼殊室利。东方过此佛土十恒河沙等佛土之外。有世界名净琉璃。彼土有佛。名药师琉璃光如来应正遍知明行足善逝世间解无上士调御丈夫天人师佛世尊。曼殊室利。彼世尊药师琉璃光如来本行菩萨行时。发十二大愿。何者十二。
　　第一大愿。愿我来世于佛菩提得正觉时。自身光明炽然照曜无量无数无边世界。三十二丈夫大相及八十小好以为庄严。我身既尔。令一切众生如我无异。
　　第二大愿。愿我来世得菩提时。身如琉璃内外清净无复瑕垢。光明旷大威德炽然。身善安住焰网庄严过于日月。若有众生生世界之间。或复人中昏暗及夜莫知方所。以我光故随意所趣作诸事业。
　　第三大愿。愿我来世得菩提时。以无边无限智慧方便。令无量众生界受用无尽。莫令一人有所少乏。
　　第四大愿。愿我来世得菩提时。诸有众生行异道者。一切安立菩提道中。行声闻道行辟支佛道者。皆以大乘而安立之。
　　第五大愿。愿我来世得菩提时。若有众生于我法中修行梵行。此诸众生无量无边。一切皆得不缺减戒。具三聚戒。无有破戒趣恶道者。
　　第六大愿。愿我来世得菩提时。若有众生。其身下劣诸根不具。丑陋顽愚聋盲跛躄。身挛背伛白癞癫狂。若复有余种种身病。闻我名已一切皆得诸根具足身分成满。
　　第七大愿。愿我来世得菩提时。若有众生。诸患逼切无护无依无有住处。远离一切资生医药。又无亲属贫穷可愍。此人若得闻我名号。众患悉除无诸痛恼。乃至究竟无上菩提。
　　第八大愿。愿我来世得菩提时。若有女人。为妇人百恶所逼恼故。厌离女身愿舍女形。闻我名已转女人身成丈夫相。乃至究竟无上菩提。
　　第九大愿。愿我来世得菩提时。令一切众生解脱魔网。若堕种种异见稠林。悉当安立置于正见。次第示以菩萨行门。
　　第十大愿。愿我来世得菩提时。若有众生。种种王法系缚鞭挞牢狱应死。无量灾难悲忧煎迫身心受苦。此等众生以我福力。皆得解脱一切苦恼。
　　十一大愿。愿我来世得菩提时。若有众生。饥火烧身为求食故作诸恶业。我于彼所先以最妙色香味食饱足其身。后以法味毕竟安乐而建立之。
　　十二大愿。愿我来世得菩提时。若有众生。贫无衣服寒热蚊虻日夜逼恼。我当施彼随用亦服种种杂色如其所好。亦以一切宝庄严具花鬘涂香鼓乐众伎。随诸众生所须之具皆令满足。
　　此十二大愿。是彼世尊药师琉璃光如来应正遍知。行菩萨时本昔所作。复次曼殊室利。药师琉璃光如来所有诸愿及彼佛土功德庄严。乃至穷劫说不可尽。彼佛国土一向清净。无女人形离诸欲恶。亦无一切恶道苦声。琉璃为地。城阙垣墙门窗堂阁柱梁斗拱周匝罗网。皆七宝成。如极乐国。净琉璃界庄严如是。于其国中有二菩萨摩诃萨。一名日光。二名月光。于彼无量无数诸菩萨众最为上首。持彼世尊药师琉璃光如来正法之藏。是故曼殊室利。信心善男子善女人。应当愿生彼佛国土。
　　尔时世尊复告曼殊室利童子言。曼殊室利。或有众生。不识善恶。多贪无厌不知布施及施果报。愚痴无智阙于信根。聚财护惜不欲分施。此等众生无施心故。见乞者来其心不喜如割身肉。复有无量悭贪众生。自不受用亦不欲与父母妻子。况奴婢作使及余乞人。此等众生人间命终。生饿鬼道或畜生道。由昔人间曾得闻彼药师琉璃光如来名号故。或在鬼道或畜生道。如来名号暂得现前。即于念时彼处命终还生人道。得宿命智怖畏恶趣不乐欲乐。好行慧施赞叹施者。一切所有悉能舍施。渐以头目手足血肉身分皆与求者。况余财物。
　　复次曼殊室利。有诸众生。虽奉如来受持学句。然破戒破行破于正见。或受学句护持禁戒。然不求多闻。不解如来所说修多罗中甚深之义。或复多闻而增上慢自是非他。嫌谤正法为魔伴党。此等痴人及余无量百千俱胝那由他众生行邪道者当堕地狱。此等众生应于地狱流转无期。以得闻彼世尊药师琉璃光如来名号故。于地狱处。彼佛威力如来名号暂得现前。即时舍命还生人道。正见精进淳善净心。便能舍家。于如来教中出家学道。满次修行菩萨诸行。
　　复次曼殊室利。或有众生。以妒忌故。但自称赞不赞他人。此诸众生以自高轻他故。于三恶道无量千岁受诸苦毒。过无量千岁已。于彼命终生畜生趣。作牛马驼驴。鞭杖捶击饥渴逼恼。身负重担随路而行。若生人道常居下贱。为人奴婢受他驱役。若昔人中闻彼世尊药师琉璃光如来名号者。以此善根众苦解脱。诸根猛利聪慧博识恒求善本。得与良友常相随逐。能断魔罥破无明[穀-禾+卵]竭烦恼河。解脱一切生老病死忧悲苦恼。
　　复次曼殊室利。有诸众生。好喜乖离更相斗讼。此等互起恶心众生。身口及意恒作诸恶。为欲相损各各常以无益相加。或告林神树神山神冢神种种别神杀诸畜生取其血肉祭祀一切夜叉罗刹食血肉者。书怨人字并作其形。成就种种毒害咒术厌魅蛊道起尸鬼咒。欲断彼命及坏其身。由闻世尊药师琉璃光如来名号故。此诸恶事不能伤损。皆得互起慈心益心无嫌恨心。各各欢悦更相摄受。
　　复次曼殊室利。此诸四众比丘比丘尼优婆塞优婆私。及余信心善男子善女人等。受八分斋。或复一年或复三月受持诸戒。以此善根随所喜乐随所愿求。若欲往生西方极乐世界阿弥陀如来所者。由得闻彼世尊药师琉璃光如来名号故。于命终时有八菩萨。乘空而来示其道径。即于彼界种种异色波头摩华中自然化生。若复此人欲生天上即得往生。本昔善根无有穷尽。不复更生诸余恶趣。天上命尽当生人间为转轮王四洲自在安立无量百千俱胝那由他众生于十善业道。或复生于刹利大族婆罗门大族居士大家。金银粟帛仓库盈满。形色具足。自在具足。眷属具足。勇健多力如大力士。若有女人得闻说此如来名号至心受持。此人于后永离女身。
　　尔时曼殊室利童子白佛言。世尊。我于后时。以彼世尊药师琉璃光如来名号。于信心善男子善女人所。种种方便流布令闻。乃至睡中亦以佛名觉寤其耳。若受持此经读诵宣说。或复为他分别开解。若自书若令人书。若取经卷五色净彩以盛裹之。洒扫净处以安置之。持种种华种种香涂香华鬘宝幢幡盖而用供养。尔时四大天王。与其眷属并余百千俱胝那由他诸天皆诣其所。若此经卷流行之处。若复有人诵持此经。以得闻彼世尊药师琉璃光如来名号及本昔所发殊胜大愿故。当知是处无复横死。亦复不为诸鬼所持夺其魂魄。设已夺者还复如故。佛言。如是如是。曼殊室利。如汝所说。曼殊室利。信心善男子善女人。若欲供养彼如来者。此人应作如来形像。七日七夜受八分斋食清净食。于清净处散种种华。烧种种香。以种种缯彩种种幡幢庄严其处。澡浴清洁著新净衣。应生无垢浊心无怒害心于一切众生起利益心慈悲喜舍平等之心。鼓乐歌赞右绕佛像。应念彼如来本昔大愿并解释此经。如所思念如所愿求。一切所欲皆得圆满。求长寿得长寿。求福报得福报。求自在得自在。求男女得男女。或复有人忽得恶梦。或见诸恶相。或怪鸟来集。于其住所百怪出现。此人若能以种种众具。供养恭敬彼药师琉璃光如来者。一切恶梦恶相不吉祥事皆悉隐没。或有水怖火怖刀怖毒怖悬险之怖。恶象师子虎狼熊罴毒蛇恶蝎蜈蚣蚰蜒如是等怖。忆念供养彼如来者。一切怖畏皆得解脱。若他国侵扰贼盗反乱如是等怖。亦应念彼如来恭敬尊重。
　　复次曼殊室利。若有信心善男子善女人。乃至尽形受三归依不事余天。或持五戒或持十戒或持菩萨一百四戒。或复出家受持比丘二百五十戒。若比丘尼受持五百戒。于随所受中毁犯禁戒畏堕恶道。若能供养彼世尊药师琉璃光如来者。决定不受三恶道报。或有女人临当产时受于极苦。若能称名供养彼世尊药师琉璃光如来者。速得解脱。所生之子身分具足。形色端正见者欢喜。利根聪明安隐少病。无有非人夺其魂魄。
　　尔时世尊告慧命阿难言。阿难。如我称扬彼世尊药师琉璃光如来所有功德。汝信受耶。汝于如是诸佛如来甚深境界多生疑惑。时慧命阿难白佛言。大德世尊。我于如来所说法中无复疑惑。何以故。一切如来身口意行无不清净。世尊。此日月。有如是大神通有如是大威力。可令堕落。须弥山王可得移动。诸佛所言无有差异。大德世尊。或有众生信根不具闻说如来佛境界已。作是思惟。云何但念彼如来名获尔许功德。心不信受生于诽谤。此等长夜无义饶益当堕苦趣。佛言。阿难。若彼如来所有名号入其耳中。此人堕恶道者无有是处。阿难。诸佛境界诚为难信。汝今信受。应知皆是如来威力。非一切声闻辟支佛地所能信受。唯除一生补处菩萨摩诃萨。阿难。人身难得。于三宝中信敬尊重亦难可得。闻彼如来名号倍难于此。阿难。彼世尊药师琉璃光如来无量菩萨行。无量诸巧便。无量旷大愿。我欲一劫若过一劫说彼如来菩萨行愿。乃至穷劫彼世尊药师琉璃光如来本昔所行及殊胜大愿。亦不究尽。
　　尔时众中有菩萨摩诃萨名曰救脱。即从座起偏露一[骨*專]右膝著地。向婆伽婆合掌曲躬白言。大德世尊。于未来世当有众生身婴重病长患羸瘦。不食饥渴喉唇干燥。死相现前。目无所见。父母亲眷朋友知识啼泣围绕。其人尸形卧在本处。阎摩使人引其神识。置于阎摩法王之前。此人背后有同生神。随其所作若罪若福一切皆书。尽持授与阎摩法王。时阎摩法王推问其人算计所作。随善随恶而处分之。若能为此病人归依彼世尊药师琉璃光如来如法供养。即得还复。此人神识得回还时如从梦觉皆自忆知。或经七日或二十一日或三十五日或四十九日。神识还已具忆所有善恶业报。由自证故。乃至失命不造恶业。是故信心善男子善女人。应当供养药师如来。
　　尔时慧命阿难问救脱菩萨言。善男子。应云何供养彼世尊药师琉璃光如来也。救脱菩萨言。大德阿难。若有患人欲脱重病。当为此人七日七夜受八分斋。当以饮食及种种众具随力所办供养比丘僧昼夜六时礼拜供养彼世尊药师琉璃光如来四十九遍读诵此经然四十九灯。应造七躯彼如来像一一像前各置七灯一一灯量大如车轮或复乃至四十九日光明不绝。当造五色彩幡长四十九尺。
　　复次大德阿难。灌顶刹利王等若灾难起时。所谓人民疾疫难。他方侵逼难。自界反逆难。星宿变怪难。日月薄蚀难。非时风雨难。过时不雨难。尔时此灌顶刹利王。当于一切众生起慈愍心赦诸系闭依前所说供养法式供养彼世尊药师琉璃光如来。时灌顶刹利王用此善根。由彼世尊药师琉璃光如来本昔胜愿故。其王境界即得安隐。风雨以时禾稼成就国土丰熟。一切国界所有众生无病安乐多生欢喜。于其国界亦无夜叉罗刹毗舍阇等诸恶鬼神扰乱众生。所有恶相皆即不现。彼灌顶刹利王。寿命色力无病自在并得增益。
　　尔时慧命阿难问救脱菩萨言。善男子。云何已尽之命而可更延。救脱菩萨言。阿难。汝岂不闻如来所说九横死耶。是故教以咒药方便。或有众生。得病非重。然无医药及看病人。或复医人疗治失所非时而死。是为初横。第二横者。王法所杀。第三横者。游猎放逸淫醉无度。为诸非人害其魂魄。第四横者。为火所烧。第五横者。为水所溺。第六横者。入狮子虎豹诸恶兽中。第七横者。饥渴所困不得饮食因此致死。第八横者。厌祷毒药起尸鬼等之所损害。第九横者。投岩取死。是名如来略说大横有此九种。其余复有无量诸横。
　　尔时众中有十二夜叉大将。俱在会坐。所谓。
　　宫毗罗大将　　跋折罗大将
　　迷佉罗大将　　安捺罗大将
　　安怛罗大将　　摩涅罗大将
　　因陀罗大将　　波异罗大将
　　摩呼罗大将　　真达罗大将
　　招度罗大将　　鼻羯罗大将

　　此等十二夜叉大将。一一各有七千夜叉以为眷属。皆同一声白世尊言。我等今者蒙佛威力。得闻世尊药师琉璃光如来名号已。不复更有恶道之怖。我今相与皆同一心。乃至寿尽归依佛归依法归依僧。皆当荷负一切众生为作义利饶益安乐。随于何等村城聚落阿兰拏处。若流布此经。若复持彼世尊药师琉璃光如来名号亲近供养者。我等眷属卫护是人。皆使解脱一切苦难。诸有所求悉令满足。尔时世尊赞诸夜叉大将言。善哉善哉。大夜叉将。汝等若念彼世尊药师琉璃光如来恩德者。当念饶益一切众生。
　　尔时慧命阿难白佛言。世尊。此经何名。云何奉持。佛言。阿难。此法门者名为药师琉璃光如来本昔所发殊胜大愿。当如是持。名为十二夜叉大将自誓。当如是持。名为净一切业障。当如是持。时婆伽婆说是语已。诸菩萨摩诃萨诸大声闻。国王大臣婆罗门居士。及一切大众阿修罗揵达婆等。闻佛所说欢喜奉行。

　　佛说药师如来本愿经


