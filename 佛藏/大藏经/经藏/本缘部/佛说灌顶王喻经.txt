  灌顶王喻经
　　宋 施护等译




　　佛说灌顶王喻经

　　　　西天译经三藏朝奉大夫试光禄卿传法大师赐紫臣施护等奉　诏译
　　尔时世尊。在舍卫国。以因缘故。告诸苾刍言。汝等当知。有三刹帝利王。于三时中。在于某方。受王灌顶。而彼三王。乃至尽寿。常所思念。何等为三。谓第一王。年方少盛。依灌顶法。在于某方。受王灌顶。得灌顶已。乃至尽寿。常所思念。又第二王。功力渐大。依灌顶法。在于某方。受王灌顶。得灌顶已。乃至尽寿。常所思念。又第三王。有大威力。战勇最胜。一切对敌。而悉信伏。以最胜故。得胜安住。依灌顶法。在于某方。受王灌顶。得灌顶已。乃至尽寿。常所思念。汝诸苾刍。亦复如是。于三时中。在于某方。作修证事。乃至尽寿。常所思念。何等为三。谓有苾刍。发正信心。舍家出家。剃除须发。被袈裟衣。此为第一。在于某方修苾刍事。乃至尽寿。常所思念。又有苾刍。修诸胜行。为证灭故。断诸集法。如是知已。远尘离垢。于诸法中。得法眼净。此为第二。在于某方。修苾刍事。乃至尽寿。常所思念。又有苾刍。诸漏已尽。非漏随增。心善解脱。慧善解脱。自智所证。已得成就。我生已尽。梵行已立。所作已办。不受后有。此为第三。在于某方。证圣果事。乃至尽寿。常所思念。

　　佛说灌顶王喻经


