  过去世佛分卫经
　　西晋 竺法护译




　　佛说过去世佛分卫经

　　　　西晋月氏国三藏竺法护译
　　佛言。过世有佛入城分卫。与尊弟子诸菩萨俱。弟子菩萨姿容相好皆悉端正。如本所行各得其道。有一母人妊身数月。见佛及僧有所至奏。心自计愿我所怀子生。如此使为沙门佛弟子。日月满足即生安隐。儿亦姝好与众人异。母以恩爱无意令儿行作沙门。中有觉意。即自念言。我前有愿。若我生子当使为道。儿今已生有异凡人。令我安隐复无恶露。不可恋嫪恩爱之故违我本心。子年七岁家复贫狭。即作二人饭具及三法衣。手持澡瓶自将其子行诣佛所。稽首佛足前白佛言。愿哀我子使为沙门。令后得道身形如佛。佛即听之令作沙门。母以澡灌前洗儿手。应时九龙从瓶口出。吐水灌儿手中。澡讫残水散儿头上。水之潺渧于儿头上化成华盖珠交络帐。中有师子座上有坐佛。佛笑口中五色光出。照十亿佛刹。还绕佛身从儿顶入。母以饭具前上佛并食其子。便发无上平等道意。应时十亿佛刹为六反震动。众刹诸佛皆自然现。佛以母饭饱。尔所佛及诸比丘僧皆等饱足。其饭如故亦不损减。母即欢喜。及无数天人皆得阿惟越致。时儿发堕成为沙门。即亦得立不退转地。母前白佛。今我所见有三可怪。我澡儿手九龙吐水。此一可怪。澡已残水散儿头上化成宝帐。及师子座上有坐佛。是二可怪。佛笑口中光从儿顶入。是三可怪。愿佛为我分别说之。佛言。此儿却后十四劫当得作佛。九龙当浴师子座华盖宝帐。佛笑光从儿顶入。皆是其应。母闻佛言倍怀踊跃。后当作母人转轮圣王。积七百世竟。其劫寿尽转母人身。当得阿惟越致。佛言。是时小儿我身是。我今于世功德如是。诸天龙神一切人民闻佛所说。皆得阿惟越致。
　　　无热佛　性空佛　天王佛　金仁佛

　　佛说过去世佛分卫经


