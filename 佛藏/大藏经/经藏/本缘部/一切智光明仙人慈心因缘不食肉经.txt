  一切智光明仙人慈心因缘不食肉经
　　失译




　　一切智光明仙人慈心因缘不食肉经

　　　　失译人名今附秦录
　　如是我闻。一时佛住摩伽提国寂灭道场弥加女村自在天祠精舍。时有迦波利婆罗门子。名弥勒。躯体金色三十二相八十种好。放银光明黄金校饰。如白银山威光无量。来至佛所。尔时世尊。与千二百五十比丘经行林中。又有结发梵志五百人等。遥见弥勒威仪庠序相好清净。五体投地如银山崩。成金花聚宝间厕。金花金台七宝为果。于台阁中有妙音声。而说偈言。
　　我见牟尼尊　　面貌常清净
　　百福相奇特　　世间无伦匹
　　烦恼垢永尽　　智慧悉成满
　　一向常归命　　身心无疲倦
　　故我以五体　　欲得胜安乐
　　脱苦无所畏　　敬礼释迦文

　　时诸梵志见闻此事白佛言。世尊。如此童子威仪庠序光明无量。与佛无异。于何佛所初发道心受持谁经。唯愿天尊。为我解说。
　　佛告式干梵志。汝今谛听善思念之。吾当为汝分别解说令汝欢喜。乃往过去无量无边阿僧祇劫时。有世界名胜花敷。佛号弥勒。恒以慈心四无量法教化一切。彼佛说经名慈三昧光大悲海云。若有闻者。即得超越百亿万劫生死之罪。必得成佛无有疑虑。时彼国中有大婆罗门。名一切智光明。聪慧多智广博众经。世间技艺六十四能无不综练。闻佛出世说慈三昧光大悲海云经。即以世间一切义论难诘彼佛。尽其辞辩而不能屈。即便信伏为佛弟子。寻发阿耨多罗三藐三菩提心。而作是言。我今于佛法中。诵持大慈三昧光大悲海云经。以此功德愿于未来过算数劫。必得成佛而号弥勒。于是舍家即入深山。长发为相修行梵行。八千岁中少欲无事乞食自活。诵持是经一心除乱。彼时世间有雨星现。国王淫荒彗星横流。连雨不止洪水暴涨。仙人端坐不得乞食经历七日。时彼林中有五百白兔。有一兔王。母子二兽见于仙人七日不食。而作是言。今此仙人为佛道故。不食多日命不云远。法幢将崩法海将竭。我今当为无上大法令得久住不惜身命。即告诸兔。一切诸行皆悉无常。众生爱身空生空死未曾为法。我今欲为一切众生作大桥梁令法久住供养法师。尔时兔王即为群兔。而说偈言。
　　若有畜生类　　得闻诸佛名
　　永离三恶道　　不生八难处
　　若闻法奉行　　生处常值佛
　　信法无疑惑　　归依贤圣僧
　　随顺诸戒行　　如是疾得佛
　　必至大涅槃　　常受无上乐

　　尔时兔王说此偈已。告诸兔言。我今以身欲供养法。汝等宜当各各随喜。所以者何。我从多劫丧身无数。三毒所使为鸟兽形。唐生唐死未曾为法。吾今欲为无上法故弃舍身命供养法师。时山树神即积香薪以火然之。兔王母子。围绕仙人足满七匝白言。大师。我今为法供养尊者。仙人告言。汝是畜生。虽有慈心何缘能办。兔白仙人。我自以身供养仁者。为法久住令诸众生得饶益故。作此语已即语其子。汝可随意求觅水草。系心思惟正念三宝。尔时兔子闻母所说。跪白母言。如尊所说无上大法欲供养者。我亦愿乐。作此语已。自投火中母随后入。当于菩萨舍身之时天地大动。乃至色界及以诸天。皆雨天华持用供养。肉熟之后。时山树神白仙人言。兔王母子为供养故投身火中。今肉已熟汝可食之。时彼仙人闻树神语。悲不能言。以所诵经书置树叶。又说偈曰。
　　宁当然身破眼目　　不忍行杀食众生
　　诸佛所说慈悲经　　彼经中说行慈者
　　宁破骨髓出头脑　　不忍啖肉食众生
　　如佛所说食肉者　　此人行慈不满足
　　常受短命多病身　　迷没生死不成佛

　　时彼仙人说此偈已。因发誓言。愿我世世不起杀想恒不啖肉。入白光明慈三昧。乃至成佛制断肉戒。作此语已。自投火坑与兔并命。是时天地六种震动。天神力故树放光明。金色晃曜照千国土。时彼国中诸人民等。见金色光从山树出。寻光来至。既见仙人及以二兔死在火中。见所说偈并得佛经。持还上王。王闻此法传告共宣。令闻此者皆发无上正真道心。
　　佛告式干。汝今当知。尔时白兔王者。今现我身释迦文尼佛是。时兔儿者今罗睺罗是。时诵经仙人者。今此众中婆罗门子弥勒菩萨摩诃萨是。我涅槃后五十六亿万岁。当于穰佉转轮圣王国土华林园中金刚座处龙华菩提树下。得成佛道。转妙法轮。时五百群兔者。今摩诃迦叶等五百比丘是。时二百五十山树神者。舍利弗目犍连等二百五十比丘是。时千国王。跋陀婆罗等千菩萨是。彼王国土诸人民等得闻经者。从我出世乃至楼至。于其中间受法弟子得道者是。
　　佛告式干。菩萨求法勤苦历劫不惜身命。虽复从报受畜生身。常能为法不惜躯命。投于火坑以身供养。便得超越九百万亿劫生死之罪。于是得在恒河沙等无量诸佛先。先弥勒前得成佛道。汝等云何不勤为法。佛说是语时。式干等五百梵志求佛出家。佛言善来。须发自落即成沙门。佛为说法。豁然意解成阿罗汉。八万诸天亦发阿耨多罗三藐三菩提心。时会大众闻佛所说。各各称赞菩萨所行。舍利弗白佛言。时彼仙人投火坑已为生何处。佛告舍利弗。时彼仙人投火坑已生于梵世。普为一切说大梵法。乃至成佛转大梵轮。所说经典亦名慈三昧光大悲海云。所制波罗提木叉。不行慈者名犯禁人。其食肉者犯于重禁。后身生处常饮热铜。至彼仙人得作佛时。如弥勒菩萨下生经说。尊者阿难。闻佛所说即从坐起。偏袒右肩右膝著地。合掌向佛叉手长跪。而白佛言。世尊。弥勒成佛所说戒法。乃以慈心制不食肉。为犯重禁。甚奇甚特。时会大众异口同音皆共称赞。彼国众生不食肉戒。愿生彼国。世尊悉记当得往生。尊者阿难。复白佛言。当何名此经。云何受持之。佛告阿难。此法之要。名白兔王菩萨不惜身命为无上道。亦名一切智光明仙人慈心因缘不食肉经。如是受持。尊者阿难及诸比丘。闻佛所说欢喜奉行。

　　一切智光明仙人慈心因缘不食肉经


