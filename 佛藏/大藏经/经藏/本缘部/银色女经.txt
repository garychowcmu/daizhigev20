  银色女经
　　元魏 佛陀扇多译




　　银色女经

　　　　元魏天竺三藏佛陀扇多译
　　如是我闻。一时婆伽婆。住舍卫国祇陀树林给孤独园。与大比丘众千二百五十人俱。尔时世尊告诸比丘言。诸比丘。若有众生。能知布施所有功德及施果报。如我所知于食食时。若初食抟。若后食抟。若不舍施不应自食。尔时世尊而说偈言。
　　若有诸众生　　如佛之所说
　　减食分而施　　成就大果报
　　或以初食抟　　或以后食抟
　　若不用布施　　则不应自食

　　尔时世尊说是偈已。告诸比丘言。诸比丘。乃往过去过无量劫。时有王都王号莲华。彼城有女名曰银色。端正殊妙容相具足。成就最上胜妙色身。彼银色女有所须故。从自家出往至他舍。入他舍已。见彼家内新产妇女生一童子。端正殊妙身色成就。时产妇女以手擎子而欲食之。时银色女即问之曰。妹何所作。彼即答言。我今甚饥无有气力。不知何食故欲啖子。时银色女即语之言。妹今且止。此事不可。妹此舍中岂更无食人所食者。即答言。姊我久积集悭贪垢吝。是故于今无物可食。银色女言。妹今且止。待我向家与妹取食。彼复言。姊我今二胁皆欲破坏。背复欲裂。心战不安。诸方皆闇。姊适出舍我命即断。时银色女作如是念。若将子去彼妇命终。若不将去必食此子。以何方便救此二命。即语之言。妹此室中有利刀不。我今须之。彼答言有。即便取刀授与银色。银色取刀自割二乳与彼令食。而语之言。食我此乳即令妹身离饥渴苦。彼取食已。复问之言。妹为饱不。彼答言饱。银色女言。妹今当知。此子乃是我自身肉之所赎得。今且寄妹。我须向家取诸饮食。作是语已。流血遍身曳地而去。往至家中。银色眷属诸亲见已。皆共问言。是谁所作。银色答言。是我自作。彼复问言。何以故尔。银色答言。我已起心不舍大悲。为求成就阿耨多罗三藐三菩提故。诸亲皆言。虽行布施而心悔者。乃可是檀非波罗蜜。作是语已。复问之言。当割舍时为欢喜不。勿以苦痛至生悔恼。时银色女即发誓言。我割二乳不生悔心心无异想。以是誓愿。令我二乳还复如本。作是誓已。即时二乳还复如本。
　　尔时莲华城中诸夜叉等。发大声言。银色女今自舍二乳。尔时地天闻已复唱。虚空中天闻已传唱。如是传声乃至梵天。时帝释王作如是念。是事希有。此银色女愍众生故自舍二乳。我今当往至彼试之。作是念已。即自变身作婆罗门。于左手中执金澡罐及捉金钵。于右手中捉一金杖。而便往诣莲花王都。到已渐渐至银色女所居舍宅。在门外立唱言乞食。时银色女既闻门外乞食声已。即便随时以器盛食。出在门外。时婆罗门而语之言。妹今且停我不须食。女言何故。婆罗门言。我是帝释。我于汝所甚生疑心。故来到此。如我所问必当答我。女语之言。大婆罗门。今者但问。随意所问我当答之。必令称汝婆罗门心。时婆罗门即问言。妹实割二乳施他以不。答言实尔。大婆罗门。婆罗门言。何以故尔。银色女言。大悲之心为取阿耨多罗三藐三菩提故。婆罗门言。此事甚难。甚难事者。所谓阿耨多罗三藐三菩提。若布施已而生悔心彼乃是檀非波罗蜜。汝当施时欢喜以不。当割时苦生异念不。银色即答言。憍尸迦。我今立誓。我以求于一切智心。为求一切世间胜心。求救一切众生之心。割此二乳实不生悔。若不悔者。令我女身变成男子。时银色女作是誓已。即成男子。彼见女身成男子已。心生欢喜踊跃无量。至于余处树下睡眠。
　　时莲华王忽然崩亡。其王无子。时甚大热。当于是时诸大臣等。从树至树从村至村。从城至城从都至都。处处永觅有相之人应为王者。诸臣皆言。我等今者云何而得如法治王。当尔之时。有一大臣。以热困故入华池中。时彼大臣见树下人。色貌殊胜具足众相。睡卧不觉日虽移去。然其树影不舍彼人。时彼大臣弹指令觉。彼既觉已。将至王舍即与剃发。令被王服首著宝冠。而语之言。当治王事。彼即答言。我实不能治于王事。复语之言。今者必须治于王事。彼复答言。我若为王如法治国。汝等诸人。若当悉受十善业道。我则为王。彼皆答言。臣等顺行。即时皆受十善业道。彼人如是十善业道劝众生已。即治王事名银色王。尔时国内诸人民等。寿命七万那由他岁。彼王于是无量百岁无量千岁治王事已。尔乃命终。临命终时作如是言。
　　一切皆无常　　必有败坏事
　　合会必有离　　有命皆必死
　　随所作事业　　若善若不善
　　一切有生者　　命皆不久住

　　彼王命终。还生彼处莲华王都。于长者妻而便托生。可八九月便生童子。端正殊妙具足众色。然彼童子过八岁后。五百童子而围绕之将诣学堂。彼学堂处。先有五百童子学书。时彼童子问旧者言。汝等于此为何所作。旧者答言。我等学书。又言。学书得何义利。汝等何须学此书为。汝等但应发阿耨多罗三藐三菩提心。旧童子言。发阿耨多罗三藐三菩提心。为何所作。童子答言。必须修行六波罗蜜。何等为六。所谓檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。彼既闻已即言。我发阿耨多罗三藐三菩提心。
　　时彼童子既令诸人发阿耨多罗三藐三菩提心已。作如是念。我今欲以微少物施。我今当为二足四足禽兽鹿等而行布施。作是念已。而便往至尸陀林中。即以利刀刺身出血涂身令遍。复以油涂卧彼林中。而自唱言。诸有近远二足四足鹿等禽兽须食之者。愿来至此食我身肉。
　　于时彼处飞鸟众中有一鸟来。名曰有手。坐其额上挽其右眼。挽已还放。彼问鸟言。汝今何故挽我右眼而复放耶。彼鸟答言。我于人身余分肉中。一切无有美于眼者。彼语鸟言。假使千遍挽我右眼而复放之。而我不生嫌恨之心。彼鸟于是啖其二眼。无量鸟众集彼林中。彼鸟悉共食其肉尽。唯白骨在。
　　彼舍身已。即复还生莲华王都。托生彼处婆罗门妇。足满十月生一童子。端正殊妙最上无比。身色具足年二十后。于时父母而语之言。摩那婆。当须造舍。时彼童子报父母言。为我造舍为有何义。我心今者不在于舍。惟愿放我入于深山。父母即听。彼出自舍往诣山林。既往到已见山林中。于前先有二婆罗门旧住仙人。在彼林中。时摩那婆。至婆罗门二仙人所。问婆罗门二仙人言。梵仙在此山林之中。为何所作。二仙报言。摩那婆。我等皆为利益众生故在此林。行于苦行作种种事。彼复语言。我于今者。亦为利益一切众生故。来至此欲作苦行。彼摩那婆即至余处树林之中。量地作屋。彼摩那婆以修善业福德力故。忽得天眼。即时遥见于其住处。相去不远。有一母虎住在彼处。而彼母虎怀妊将产。时摩那婆见已念言。而此母虎将产不久。此虎产已或容饿死。或时饥饿极受困苦。或食自子。念已。即问彼婆罗门二仙人言。谁能割身与此虎者。彼即答言。我等不能自割身施。作是语已。复过七日母虎便产。虎既产已口衔诸子。复置于地而复还取。时摩那婆见是事已。即便往到二仙人所语言。大仙。母虎已产。若为利益诸众生故行苦行者。今正是时。可割身肉与此母虎。时彼仙人二婆罗门。即便往至母虎左已。作是思惟。谁能忍受如是苦事而行大施。谁能自割所爱身肉与此饿虎。作是念已。彼产母虎即远逐之。彼二仙人惜身命故飞空而去。时摩那婆即便遥语彼婆罗门二仙人言。此是汝等誓愿事耶。作是语已。即发誓言。我今舍身以济饿虎。愿令我身以此因缘必得阿耨多罗三藐三菩提。作是愿已。于彼地处得一利刀。自坏其身以施饿虎。诸比丘。我愍汝等生于疑心。诸比丘。勿生异疑莫作余观。何以故。汝等当知。尔时于彼莲华王都银色女人割二乳者岂异人乎。今我身是。诸比丘。勿生异疑莫作余观。何以故。汝等当知。我是尔时莲华王都银色女也。诸比丘。勿生异疑莫作余观。何以故。汝等当知。我是尔时名银色女。舍于二乳济彼子者。诸比丘。勿生异疑莫作余观。何以故。汝等当知。罗睺罗者岂异人乎。即是尔时彼童子也。诸比丘。勿生异疑莫作异观。何以故。汝等当知。尔时于彼莲华王都尸陀林中。为诸鸟众割舍身者。岂异人乎。我身是也。诸比丘。勿生异疑莫作余观。何以故。汝等当知。尔时二仙婆罗门者。岂异人乎。即是汝等诸比丘也。诸比丘。勿生异疑莫作余观。何以故。汝等当知。我是尔时婆罗门子摩那婆也。
　　诸比丘。是故我今为比丘说。若诸比丘知施功德及施果报。应施初抟若施后抟如是而食。佛说此时彼诸比丘皆大欢喜。

　　银色女经


