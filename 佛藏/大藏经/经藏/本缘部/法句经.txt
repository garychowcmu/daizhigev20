  法句经
　　法救撰  吴 维只难等译




　　　　法句经卷上

　　　　尊者法救撰
　　　　吴天竺沙门维只难等译

　　无常品第一二十有一章

　　无常品者。寤欲昏乱。荣命难保。唯道是真。
　　睡眠解寤　　宜欢喜思　　听我所说
　　撰记佛言　　所行非常　　谓兴衰法
　　夫生辄死　　此灭为乐　　譬如陶家
　　埏埴作器　　一切要坏　　人命亦然
　　如河驶流　　往而不返　　人命如是
　　逝者不还　　譬人操杖　　行牧食牛
　　老死犹然　　亦养命去　　千百非一
　　族姓男女　　贮聚财产　　无不衰丧
　　生者日夜　　命自攻削　　寿之消尽
　　如[榮-木+巾][雨/井]水　　常者皆尽　　高者亦堕
　　合会有离　　生者有死　　众生相克
　　以丧其命　　随行所堕　　自受殃福
　　老见苦痛　　死则意去　　乐家缚狱
　　贪世不断　　咄嗟老至　　色变作耄
　　少时如意　　老见蹈藉　　虽寿百岁
　　亦死过去　　为老所厌　　病条至际
　　是日已过　　命则随减　　如少水鱼
　　斯有何乐　　老则色衰　　所病自坏
　　形败腐朽　　命终自然　　是身何用
　　恒漏臭处　　为病所困　　有老死患
　　嗜欲自恣　　非法是增　　不见闻变
　　寿命无常　　非有子恃　　亦非父兄
　　为死所迫　　无亲可怙　　昼夜慢惰
　　老不止淫　　有财不施　　不受佛言
　　有此四弊　　为自侵欺

　　非空非海中　　非入山石间
　　无有地方所　　脱之不受死
　　是务是吾作　　当作令致是
　　人为此[跳-兆+參]扰　　履践老死忧
　　知此能自净　　如是见生尽
　　比丘厌魔兵　　从生死得度

　　教学品　　法句经第二二十有九章

　　教学品者。导以所行。释己愚闇得见道明。
　　咄哉何为寐　　螉螺蚌蠹类
　　隐弊以不净　　迷惑计为身
　　焉有被斫创　　心如婴疾痛
　　遘于众厄难　　而反为用眠
　　思而不放逸　　为仁学仁迹
　　从是无有忧　　常念自灭意
　　正见学务增　　是为世间明
　　所生福千倍　　终不堕恶道

　　莫学小道　　以信邪见　　莫习放荡
　　令增欲意　　善修法行　　学诵莫犯
　　行道无忧　　世世常安　　慜学摄身
　　常慎思言　　是到不死　　行灭得安
　　非务勿学　　是务宜行　　已知可念
　　则漏得灭　　见法利身　　夫到善方
　　知利健行　　是谓贤明　　起觉义者
　　学灭以固　　着灭自恣　　损而不兴
　　是向以强　　是学得中　　从是解义
　　宜忆念行　　学先断母　　率君二臣
　　废诸营从　　是上道人　　学无朋类
　　不得善友　　宁独守善　　不与愚偕
　　乐戒学行　　奚用伴为　　独善无忧
　　如空野象　　戒闻俱善　　二者孰贤
　　方戒称闻　　宜谛学行　　学先护戒
　　开闭必固　　施而无受　　仂行勿卧

　　若人寿百岁　　邪学志不善
　　不如生一日　　精进受正法
　　若人寿百岁　　奉火修异术
　　不如须臾顷　　事戒者福称
　　能行说之可　　不能勿空语
　　虚伪无诚信　　智者所屏弃
　　学当先求解　　观察别是非
　　受谛应诲彼　　慧然不复惑
　　被发学邪道　　草衣内贪浊
　　曚曚不识真　　如聋听五音
　　学能舍三恶　　以药消众毒
　　健夫度生死　　如蛇脱故皮

　　学而多闻　　持戒不失　　两世见誉
　　所愿者得　　学而寡闻　　持戒不完
　　两世受痛　　丧其本愿　　夫学有二
　　常亲多闻　　安谛解义　　虽困不邪
　　稊稗害禾　　多欲妨学　　耘除众恶
　　成收必多　　虑而后言　　辞不强梁
　　法说义说　　言而莫违　　善学无犯
　　畏法晓忌　　见微知者　　诫无后患
　　远舍罪福　　务成梵行　　终身自摄
　　是名善学

　　多闻品　　法句经第三十有九章

　　多闻品者。亦劝闻学积闻成圣。自致正觉。
　　多闻能持固　　奉法为垣墙
　　精进难逾毁　　从是戒慧成
　　多闻令志明　　已明智慧增
　　智则博解义　　见义行法安
　　多闻能除忧　　能以定为欢
　　善说甘露法　　自致得泥洹
　　闻为知法律　　解疑亦见正
　　从闻舍非法　　行到不死处
　　为能师现道　　解疑令学明
　　亦兴清净本　　能奉持法藏
　　能摄为解义　　解则义不穿
　　受法猗法者　　从是疾得安
　　若多少有闻　　自大以憍人
　　是如盲执烛　　照彼不自明
　　夫求爵位财　　尊贵升天福
　　辩慧世间悍　　斯闻为第一
　　帝王聘礼闻　　天上天亦然
　　闻为第一藏　　最富旅力强
　　智者为闻屈　　好道者亦乐
　　王者尽心事　　虽释梵亦然
　　仙人常敬闻　　况贵巨富人
　　是以慧为贵　　可礼无过是
　　事日为明故　　事父为恩故
　　事君以力故　　闻故事道人
　　人为命事医　　欲胜依豪强
　　法在智慧处　　福行世世明
　　察友在为谋　　别伴在急时
　　观妻在房乐　　欲知智在说
　　闻为今世利　　妻子昆弟友
　　亦致后世福　　积闻成圣智
　　是能散忧恚　　亦除不祥衰
　　欲得安隐吉　　当事多闻者
　　斫创无过忧　　射箭无过愚
　　是壮莫能拔　　唯从多闻除
　　盲从是得眼　　闇者从得烛
　　亦导世间人　　如目将无目
　　是故可舍痴　　离慢豪富乐
　　务学事闻者　　是名积聚德

　　笃信品　　法句经第四十有八章

　　笃信品者。立道之根果。于因正见行不回顾。
　　信惭戒意财　　是法雅士誉
　　斯道明智说　　如是升天世
　　愚不修天行　　亦不誉布施
　　信施助善者　　从是到彼安
　　信者真人长　　念法所住安
　　近者意得上　　智寿寿中贤

　　信能得道　　法致灭度　　从闻得智
　　所到有明　　信能度渊　　摄为船师
　　精进除苦　　慧到彼岸　　士有信行
　　为圣所誉　　乐无为者　　一切缚解
　　信之与戒　　慧意能行　　健夫度恚
　　从是脱渊　　信使戒诚　　亦受智慧
　　在在能行　　处处见养　　比方世利
　　慧信为明　　是财上宝　　家产非常
　　欲见诸真　　乐听讲法　　能舍悭垢
　　此之为信　　信能度河　　其福难夺
　　能禁止盗　　野沙门乐　　无信不习
　　好剥正言　　如拙取水　　掘泉扬泥
　　贤夫习智　　乐仰清流　　如善取水
　　思令不扰　　信不染他　　唯贤与人
　　可好则学　　非好则远　　信为我舆
　　莫知斯载　　如大象调　　自调最胜
　　信财戒财　　惭愧亦财　　闻财施财
　　慧为七财　　从信守戒　　常净观法
　　慧而利行　　奉敬不忘　　生有此财
　　不问男女　　终以不贫　　贤者识真

　　戒慎品　　法句经第五十有六章

　　诫慎品者。授与善道禁制邪非。后无所悔也。
　　人而常清　　奉律至终　　净修善行
　　如是戒成　　慧人护戒　　福致三宝
　　名闻得利　　后上天乐　　常见法处
　　护戒为明　　得成真见　　辈中吉祥
　　持戒者安　　令身无恼　　夜卧恬淡
　　寤则常欢　　修戒布施　　作福为福
　　从是适彼　　常到安处　　何终为善
　　何善安止　　何为人宝　　何盗不取
　　戒终老安　　戒善安止　　慧为人宝
　　福盗不取　　比丘立戒　　守摄诸根
　　食知自节　　悟意令应　　以戒降心
　　守意正定　　内学正观　　无忘正智
　　明哲守戒　　内思正智　　行道如应
　　自清除苦　　蠲除诸垢　　尽慢勿生
　　终身求法　　勿暂离圣　　戒定慧解
　　是当善惟　　都已离垢　　无祸除有
　　着解则度　　余不复生　　越诸魔界
　　如日清明　　狂惑自恣　　已常外避
　　戒定慧行　　求满勿离　　持戒清净
　　心不自恣　　正智已解　　不睹邪部
　　是往吉处　　为无上道　　亦舍非道
　　离诸魔界

　　惟念品　　法句经第六十有二章

　　惟念品者。守微之始。内思安般必解道纪。
　　出息入息念　　具满谛思惟
　　从初竟通利　　安如佛所说
　　是则照世间　　如云解月现
　　起止学思惟　　坐卧不废忘
　　比丘立是念　　前利后则胜
　　始得终必胜　　逝不睹生死
　　若见身所住　　六更以为最
　　比丘常一心　　便自知泥洹
　　已有是诸念　　自身常建行
　　若其不如是　　终不得意行
　　是随本行者　　如是度爱劳
　　若能悟意念　　知解一心乐
　　应时等行法　　是度老死恼
　　比丘悟意行　　当令应是念
　　诸念生死弃　　为能作苦际
　　常当听微妙　　自觉悟其意
　　能觉者为贤　　终始无所会
　　以觉意能应　　日夜务学行
　　当解甘露要　　令诸漏得尽
　　夫人得善利　　乃来自归佛
　　是故当昼夜　　常念佛法众
　　己知自觉意　　是为佛弟子
　　常当昼夜念　　佛与法及僧
　　念身念非常　　念戒布施德
　　空不愿无相　　昼夜当念是

　　慈仁品　　法句经第七十有八章

　　慈仁品者。是谓大人圣人所履德普无量。
　　为仁不杀　　常能摄身　　是处不死
　　所适无患　　不杀为仁　　慎言守心
　　是处不死　　所适无患　　彼乱已整
　　守以慈仁　　见怒能忍　　是为梵行
　　至诚安徐　　口无粗言　　不嗔彼所
　　是谓梵行　　垂拱无为　　不害众生
　　无所娆恼　　是应梵行　　常以慈哀
　　净如佛教　　知足知止　　是度生死
　　少欲好学　　不惑于利　　仁而不犯
　　世上所称　　仁寿无犯　　不兴变快
　　人为诤扰　　慧以嘿安　　普忧贤友
　　哀加众生　　常行慈心　　所适者安
　　仁儒不邪　　安止无忧　　上天卫之
　　智者乐慈　　昼夜念慈　　心无克伐
　　不害众生　　是行无仇　　不慈则杀
　　违戒言妄　　过不与他　　不观众生
　　酒致失志　　为放逸行　　后堕恶道
　　无诚不真　　履仁行慈　　博爱济众
　　有十一誉　　福常随身　　卧安觉安
　　不见恶梦　　天护人爱　　不毒不兵
　　水火不丧　　在所得利　　死升梵天
　　是为十一　　若念慈心　　无量不废
　　生死渐薄　　得利度世　　仁无乱志
　　慈最可行　　愍伤众生　　此福无量

　　假令尽寿命　　勤事天下人
　　象马以祠天　　不如行一慈

　　言语品　　法句经第八十有二章

　　言语品者。所以戒口发说谈论当用道理。
　　恶言骂詈　　憍陵蔑人　　兴起是行
　　疾怨滋生　　逊言顺辞　　尊敬于人
　　弃结忍恶　　疾怨自灭　　夫士之生
　　斧在口中　　所以斩身　　由其恶言
　　诤为少利　　如掩失财　　从彼致诤
　　令意向恶

　　誉恶恶所誉　　是二俱为恶
　　好以口侩斗　　是后皆无安
　　无道堕恶道　　自增地狱苦
　　远愚修忍意　　念谛则无犯
　　从善得解脱　　为恶不得解
　　善解者为贤　　是为脱恶恼
　　解自抱损意　　不躁言得中
　　义说如法说　　是言柔软甘
　　是以言语者　　必使己无患
　　亦不克众人　　是为能善言
　　言使投意可　　亦令得欢喜
　　不使至恶意　　出言众悉可
　　至诚甘露说　　如法而无过
　　谛如义如法　　是为近道立
　　说如佛言者　　是吉得灭度
　　为能作浩际　　是谓言中上

　　双要品　　法句经第九二十有二章

　　双要品者。两两相明善恶有对。举义不单。
　　心为法本　　心尊心使　　中心念恶
　　即言即行　　罪苦自追　　车轹于辙
　　心为法本　　心尊心使　　中心念善
　　即言即行　　福乐自追　　如影随形
　　随乱意行　　拘愚入冥　　自大无法
　　何解善言　　随正意行　　开解清明
　　不为妒嫉　　敏达善言　　愠于怨者
　　未尝无怨　　不愠自除　　是道可宗
　　不好责彼　　务自省身　　如有知此
　　永灭无患　　行见身净　　不摄诸根
　　饮食不节　　慢堕怯弱　　为邪所制
　　如风靡草　　观身不净　　能摄诸根
　　食知节度　　常乐精进　　不为邪动
　　如风大山　　不吐毒态　　欲心驰骋
　　未能自调　　不应法衣　　能吐毒态
　　戒意安静　　降心已调　　此应法衣
　　以真为伪　　以伪为真　　是为邪计
　　不得真利　　知真为真　　见伪知伪
　　是为正计　　必得真利　　盖屋不密
　　天雨则漏　　意不惟行　　淫泆为穿
　　盖屋善密　　雨则不漏　　摄意惟行
　　淫泆不生　　鄙夫染人　　如近臭物
　　渐迷习非　　不觉成恶　　贤夫染人
　　如近香熏　　进智习善　　行成洁芳
　　造忧后忧　　行恶两忧　　彼忧惟惧
　　见罪心懅　　造喜后喜　　行善两喜
　　彼喜惟欢　　见福心安　　今悔后悔
　　为恶两悔　　厥为自殃　　受罪热恼
　　今欢后欢　　为善两欢　　厥为自祐
　　受福悦豫　　巧言多求　　放荡无戒
　　怀淫怒痴　　不惟止观　　聚如群牛
　　非佛弟子　　时言少求　　行道如法
　　除淫怒痴　　觉正意解　　见对不起
　　是佛弟子

　　放逸品　　法句经第十有二十章

　　放逸品者。引律戒情。防邪捡失以道劝贤。
　　戒为甘露道　　放逸为死径
　　不贪则不死　　失道为自丧
　　慧智守道胜　　终不为放逸
　　不贪致欢喜　　从是得道乐
　　常当惟念道　　自强守正行
　　健者得度世　　吉祥无有上
　　正念常兴起　　行净恶易灭
　　自制以法寿　　不犯善名增
　　发行不放逸　　约以自调心
　　慧能作定明　　不返冥渊中
　　愚人意难解　　贪乱好诤讼
　　上智常重慎　　护斯为宝尊
　　莫贪莫好诤　　亦莫嗜欲乐
　　思心不放逸　　可以获大安
　　放逸如自禁　　能却之为贤
　　已升智慧阁　　去危为即安
　　明智观于愚　　譬如山与地
　　居乱而身正　　彼为独觉悟
　　是力过师子　　弃恶为大智
　　睡眠重若山　　痴冥为所弊
　　安卧不计苦　　是以常受胎
　　不为时自恣　　能制漏得尽
　　自恣魔得便　　如师子搏鹿
　　能不自恣者　　是为戒比丘
　　彼思正净者　　常当自护心
　　比丘谨慎乐　　放逸多忧愆
　　变诤小致大　　积恶入火焰
　　守戒福致善　　犯戒有惧心
　　能断三界漏　　此乃近泥洹

　　若前放逸　　后能自禁　　是照世间
　　念定其宜　　过失为恶　　追覆以善
　　是照世间　　念善其宜　　少庄舍家
　　盛修佛教　　是照世间　　如月云消
　　人前为恶　　后止不犯　　是照世间
　　如月云消　　生不施恼　　死而不戚
　　是见道悍　　应中勿忧　　断浊黑法
　　学惟清白　　度渊不反　　弃猗行止
　　不复染乐　　欲断无忧

　　心意品　　法句经第十一十有二章

　　心意品者。说意精神虽空无形造作无竭。
　　意使作狗　　难护难禁　　慧正其本
　　其明乃大　　轻躁难持　　唯欲是从
　　制意为善　　自调则宁　　意微难见
　　随欲而行　　慧常自护　　能守即安
　　独行远逝　　覆藏无形　　损意近道
　　魔系乃解　　心无住息　　亦不知法
　　迷于世事　　无有正智　　念无适止
　　不绝无边　　福能遏恶　　觉者为贤
　　佛说心法　　虽微非真　　当觉逸意
　　莫随放心　　见法最安　　所愿得成
　　慧护微意　　断苦因缘　　有身不久
　　皆当归土　　形坏神去　　寄住何贪
　　心豫造处　　往来无端　　念多邪僻
　　自为招恶　　是意自造　　非父母为
　　可勉向正　　为福勿回　　藏六如龟
　　防意如城　　慧与魔战　　胜则无患

　　华香品　　法句经第十二十有七章

　　华香品者。明学当行因华见实使伪反真。
　　孰能择地　　舍鉴取天　　谁说法句
　　如择善华　　学者择地　　舍鉴取天
　　善说法句　　能采德华　　知世坏喻
　　幻法忽有　　断魔华敷　　不睹生死
　　见身如沫　　幻法自然　　断魔华敷
　　不睹生死　　身病则萎　　若华零落
　　死命来至　　如水湍骤　　贪欲无厌
　　消散人念　　邪致之财　　为自侵欺
　　如蜂集华　　不娆色香　　但取昧去
　　仁入聚然　　不务观彼　　作与不作
　　常自省身　　知正不正　　如可意华
　　色好无香　　工语如是　　不行无得
　　如可意华　　色美且香　　工语有行
　　必得其福　　多作宝花　　结步摇绮
　　广积德者　　所生转好　　奇草芳花
　　不逆风熏　　近道敷开　　德人逼香
　　旃檀多香　　青莲芳花　　虽曰是真
　　不如戒香　　华香气微　　不可谓真
　　持戒之香　　到天殊胜　　戒具成就
　　行无放逸　　定意度脱　　长离魔道
　　如作田沟　　近于大道　　中生莲华
　　香洁可意　　有生死然　　凡夫处边
　　慧者乐出　　为佛弟子

　　愚闇品　　法句经第十三二十有一章

　　愚闇品者。将以开曚故陈其态欲使窥明。
　　不寐夜长　　疲惓道长　　愚生死长
　　莫知正法　　痴意常冥　　逝如流川
　　在一行强　　独而无偶　　愚人着数
　　忧戚久长　　与愚居苦　　于我犹怨
　　有子有财　　愚惟汲汲　　我且非我
　　何忧子财　　暑当止此　　寒当止此
　　愚多务虑　　莫知来变　　愚曚愚极
　　自谓我智　　愚而胜智　　是谓极愚
　　顽闇近智　　如瓢斟味　　虽久狎习
　　犹不知法　　开达近智　　如舌尝味
　　虽须臾习　　即解道要　　愚人施行
　　为身招患　　快心作恶　　自致重殃
　　行为不善　　退见悔吝　　致涕流面
　　报由宿习　　行为德善　　进睹欢喜
　　应来受福　　喜笑悦习　　过罪未熟
　　愚以恬惔　　至其熟处　　自受大罪
　　愚所望处　　不谓适苦　　临堕厄地
　　乃知不善　　愚蠢作恶　　不能自解
　　殃追自焚　　罪成炽燃　　愚好美食
　　月月滋甚　　于十六分　　未一思法
　　愚生念虑　　至终无利　　自招刀杖
　　报有印章

　　观处知其愚　　不施而广求
　　所堕无道智　　往往有恶行
　　远道近欲者　　为食在学名
　　贪猗家居故　　多取供异姓
　　学莫堕二望　　莫作家沙门
　　贪家违圣教　　为后自匮乏
　　此行与愚同　　但令欲慢增
　　利求之愿异　　求道意亦异
　　是以有识者　　出为佛弟子
　　弃爱舍世习　　终不堕生死

　　明哲品　　法句经第十四

　　明哲品者。举智行者。修福进道法为明镜。
　　深观善恶　　心知畏忌　　畏而不犯
　　终吉无忧　　故世有福　　念思绍行
　　善致其愿　　福禄转胜　　信善作福
　　积行不厌　　信知阴德　　久而必彰
　　常避无义　　不亲愚人　　思从贤友
　　押附上士　　喜法卧安　　心悦意清
　　圣人演法　　慧常乐行　　仁人智者
　　斋戒奉道　　如星中月　　照明世间
　　弓工调角　　水人调船　　材匠调木
　　智者调身　　譬如厚石　　风不能移
　　智者意重　　毁誉不倾　　譬如深渊
　　澄静清明　　慧人闻道　　心净欢然

　　大人体无欲　　在所照然明
　　虽或遭苦乐　　不高现其智
　　大贤无世事　　不愿子财国
　　常守戒慧道　　不贪邪富贵
　　智人知动摇　　譬如沙中树
　　朋友志未强　　随色染其素

　　世皆没渊　　鲜克度岸　　如或有人
　　欲度必奔　　诚贪道者　　览受正教
　　此近彼岸　　脱死为上　　断五阴法
　　静思智慧　　不反入渊　　弃猗其明
　　抑制情欲　　绝乐无为　　能自拯济
　　使意为慧　　学取正智　　意惟正道
　　一心受谛　　不起为乐　　漏尽习除
　　是得度世

　　罗汉品　　法句经第十五有十章

　　罗汉品者。言真人性脱欲无着心不渝变。
　　去离忧患　　脱于一切　　缚结已解
　　冷而无暖　　心净得念　　无所贪乐
　　已度痴渊　　如雁弃池　　量腹而食
　　无所藏积　　心空无想　　度众行地
　　如空中鸟　　远逝无碍　　世间习尽
　　不复仰食　　虚心无患　　已到脱处
　　譬如飞鸟　　暂下辄逝　　制根从止
　　如马调御　　舍憍慢习　　为天所敬
　　不怒如地　　不动如山　　真人无垢
　　生死世绝　　心已休息　　言行亦正
　　从正解脱　　寂然归灭　　弃欲无着
　　缺三界障　　望意已绝　　是谓上人
　　在聚若野　　平地高岸　　应真所过
　　莫不蒙祐　　彼乐空闲　　众人不能
　　快哉无望　　无所欲求

　　述千品　　法句经第十六十有六章

　　述千品者。示学者经多而不要不如约明。
　　虽诵千言　　句义不正　　不如一要
　　闻可灭意　　虽诵千言　　不义何益
　　不如一义　　闻行可度　　虽多诵经
　　不解何益　　解一法句　　行可得道
　　千千为敌　　一夫胜之　　未若自胜
　　为战中上　　自胜最贤　　故曰人雄
　　护意调身　　自损至终　　虽曰尊天
　　神魔梵释　　皆莫能胜　　自胜之人
　　月千反祠　　终身不辍　　不如须臾
　　一心念法　　一念道福　　胜彼终身
　　虽终百岁　　奉事火祠　　不如须臾
　　供养三尊　　一供养福　　胜彼百年

　　祭神以求福　　从后观其报
　　四分未望一　　不如礼贤者
　　能善行礼节　　常敬长老者
　　四福自然增　　色力寿而安
　　若人寿百岁　　远正不持戒
　　不如生一日　　守戒正意禅
　　若人寿百岁　　邪伪无有智
　　不如生一日　　一心学正智
　　若人寿百岁　　懈怠不精进
　　不如生一日　　勉力行精进
　　若人寿百岁　　不知成败事
　　不如生一日　　见微知所忌
　　若人寿百岁　　不见甘露道
　　不如生一日　　服行甘露味
　　若人寿百岁　　不知大道义
　　不如生一日　　学推佛法要

　　恶行品　　法句经第十七二十有二章

　　恶行品者。感切恶人动有罪报不行无患。
　　见善不从　　反随恶心　　求福不正
　　反乐邪淫　　凡人为恶　　不能自觉
　　愚痴快意　　令后郁毒　　凶人行虐
　　沈渐数数　　快欲为人　　罪报自然
　　吉人行德　　相随积增　　甘心为之
　　福应自然　　妖[卄/(阿-可+辛)/女]见福　　其恶未熟
　　至其恶熟　　自受罪虐　　贞祥见祸
　　其善未熟　　至其善熟　　必受其福
　　击人得击　　行怨得怨　　骂人得骂
　　施怒得怒　　世人无闻　　不知正法
　　生此寿少　　何宜为恶　　莫轻小恶
　　以为无殃　　水渧虽微　　渐盈大器
　　凡罪充满　　从小积成　　莫轻小善
　　以为无福　　水滴虽微　　渐盈大器
　　凡福充满　　从纤纤积　　夫士为行
　　好之与恶　　各自为身　　终不败亡
　　好取之士　　自以为可　　没取彼者
　　人亦没之　　恶不即时　　如构牛乳
　　罪在阴祠　　如灰覆火　　戏笑为恶
　　以作身行　　号泣受报　　随行罪至
　　作恶不覆　　如兵所截　　牵往乃知
　　已堕恶行　　后受苦报　　如前所习
　　如毒摩疮　　船入洄澓　　恶行流衍
　　靡不伤克

　　加恶诬罔人　　清白犹不污
　　愚殃反自及　　如尘逆风坌
　　过失犯非恶　　能追悔为善
　　是明照世间　　如日无云曀
　　夫士所以行　　然后身自见
　　为善则得善　　为恶则得恶
　　有识堕胞胎　　恶者入地狱
　　行善上升天　　无为得泥洹
　　非空非海中　　非隐山石间
　　莫能于此处　　避免宿恶殃
　　众生有苦恼　　不得免老死
　　唯有仁智者　　不念人非恶

　　刀杖品　　法句经第十八十有四章

　　刀杖品者。教习慈仁无行刀杖贼害众生。
　　一切皆惧死　　莫不畏杖痛
　　恕己可为譬　　勿杀勿行杖
　　能常安群生　　不加诸楚毒
　　现世不逢害　　后世长安隐

　　不当粗言　　言当畏报　　恶往祸来
　　刀杖归躯　　出言以善　　如叩钟磬
　　身无论议　　度世则易　　欧杖良善
　　妄谗无罪　　其殃十倍　　灾迅无赦
　　生受酷痛　　形体毁折　　自然恼病
　　失意恍惚　　人所诬咎　　或县官厄
　　财产耗尽　　亲戚离别　　舍宅所有
　　灾火焚烧　　死入地狱　　如是为十
　　虽裸剪发　　长服草衣　　沐浴踞石
　　奈痴结何　　不伐杀烧　　亦不求胜
　　人爱天下　　所适无怨　　世党有人
　　能知惭愧　　是名诱进　　如策良马
　　如策善马　　进道能远　　人有信戒
　　定意精进　　受道慧成　　便灭众苦

　　自严以修法　　灭损受净行
　　杖不加群生　　是沙门道人
　　无害于天下　　终身不遇害
　　常慈于一切　　孰能与为怨

　　老耗品　　法句经第十九十有四章

　　老耗品者诲人勤仂不与命竞老悔何益。
　　何喜何笑　　命常炽然　　深弊幽冥
　　如不求锭　　见身形范　　倚以为安
　　多想致病　　岂知非真　　老则色衰
　　病无光泽　　皮缓肌缩　　死命近促
　　身死神徒　　如御弃车　　肉消骨散
　　身何可怙　　身为如城　　骨干肉涂
　　生至老死　　但藏恚慢　　老则形变
　　喻如故车　　法能除苦　　宜以仂学
　　人之无闻　　老若特牛　　但长肌肥
　　无有福慧　　生死无聊　　往来艰难
　　意猗贪身　　生苦无端　　慧以见苦
　　是故弃身　　灭意断行　　爱尽无生
　　不修梵行　　又不富财　　老如白鹭
　　守伺空池　　既不守戒　　又不积财
　　老羸气竭　　思故何逮　　老如秋叶
　　何秽鉴录　　命疾脱至　　亦用后悔

　　命欲日夜尽　　及时可勤力
　　世间谛非常　　莫惑堕冥中
　　当学燃意灯　　自练求智慧
　　离垢勿染污　　执烛观道地

　　爱身品　　法句经第二十十有三章

　　爱身品者。所以劝学终有益己灭罪兴福。
　　自爱身者　　慎护所守　　悕望欲解
　　学正不寐　　为身第一　　常自勉学
　　利乃诲人　　不惓则智　　学先自正
　　然后正人　　调身入慧　　必迁为上
　　身不能利　　安能利人　　心调体正
　　何愿不至　　本我所造　　后我自受
　　为恶自更　　如刚钻珠　　人不持戒
　　滋蔓如藤　　逞情极欲　　恶行日增
　　恶行危身　　愚以为易　　善最安身
　　愚以为难　　如真人教　　以道法身
　　愚者疾之　　见而为恶　　行恶得恶
　　如种苦种　　恶自受罪　　善自受福
　　亦各须熟　　彼不自代　　习善得善
　　亦如种甜　　自利利人　　益而不费
　　欲知利身　　戒闻为最　　如有自忧
　　欲生天上　　敬乐闻法　　当念佛教

　　凡用必豫虑　　勿以损所务
　　如是意日修　　事务不失时
　　夫治事之士　　能至终成利
　　真见身应行　　如是得所欲

　　世俗品　　法句经第二十一十有四章

　　世俗品者。说世幻梦当舍浮华勉修道用。
　　如车行道　　舍平大途　　从邪径败
　　生折轴忧　　离法如是　　从非法增
　　愚守至死　　亦有折患　　顺行正道
　　勿随邪业　　行住卧安　　世世无患
　　万物如泡　　意如野马　　居世若幻
　　奈何乐此　　若能断此　　伐其树根
　　日夜如是　　必至于定　　一施如信
　　如乐之人　　或从恼意　　以饭食众
　　此辈日夜　　不得定意　　世俗无眼
　　莫见道真　　如少见明　　当养善意
　　如雁将群　　避罗高翔　　明人导世　　度脱邪众　　世皆有死　　三界无安
　　诸天虽乐　　福尽亦丧　　观诸世间
　　无生不终　　欲离生死　　当行道真
　　痴覆天下　　贪令不见　　邪疑却道
　　苦愚从是　　一法脱过　　谓妄语人
　　不免后世　　靡恶不更

　　虽多积珍宝　　嵩高至于天
　　如是满世间　　不如见道迹
　　不善像如善　　爱如似无爱
　　以苦为乐像　　狂夫为所厌

　　　　法句经卷上


　　　　法句经序

　　昙钵偈者。众经之要义。昙之言。法钵者句也。而法句经别有数部。有九百偈或七百偈及五百偈。偈者结语。犹诗颂也。是佛见事而作。非一时言。各有本末布在诸经。佛一切智厥性大仁。愍伤天下出兴于世。开显道义所以解人。凡十二部经。总括其要别为数部。四部阿含佛去世后阿难所传。卷无大小皆称闻如是处。佛所在究畅其说。是后五部沙门。各自钞众经中四句六句之偈。比次其义条别为品。于十二部经靡不斟酌。无所适名。故曰法句。诸经为法言。法句者由法言也。近世葛氏传七百偈。偈义致深译人出之颇使其浑。惟佛难值其文难闻。又诸佛兴皆在天竺。天竺言语与汉异音云。其书为天书语为天语。名物不同传实不易。唯昔蓝调安侯世高都尉佛调。译梵为秦。实得其体。斯已难继。后之传者虽不能密。犹常贵其宝粗得大趣。始者维只难。出自天竺。以黄武三年来适武昌。仆从受此五百偈本。请其同道竺将焰为译。将焰虽善天竺语未备晓汉。其所传言或得梵语。或以义出音。迎质真朴初谦其为辞不雅。维只难曰。佛言。依其义不用饰。取其法不以严。其传经者令易晓。勿失厥义。是则为善。坐中咸曰。老氏称美言不信。信言不美。仲尼亦云。书不尽言。言不尽意。明圣人意深邃无极。今传梵义实宜经达。是以自偈受译人口。因修本旨不加文饰。译所不解则阙不传。故有脱失多不出者。然此虽辞朴而旨深。文约而义博事钩众经章有本句有义说。其在天竺始进业者。不学法句谓之越叙。此乃始进者之洪渐。深入者之奥藏也。可以启曚辩惑诱人自立。学之功微而所苞者广。寔可谓妙要也哉。昔传此时。有所不解。会将炎来。更从咨问受此偈辈。复得十三品。并校往古。有所增定。第其品目合为一部三十九篇。大凡偈七百五十二章。庶有补益共广问焉。


　　　　法句经卷下

　　　　尊者法救撰
　　　　吴天竺沙门维只难等译

　　述佛品　　法句经第二十二二十有一章

　　述佛品者道佛神德无不利度明为世则。
　　己胜不受恶　　一切胜世间
　　睿智廓无强　　开曚令入道
　　决网无挂碍　　爱尽无所积
　　佛意深无极　　未践迹令践
　　勇健立一心　　出家日夜灭
　　根断无欲意　　学正念清明
　　见谛净无秽　　已度五道渊
　　佛出照世间　　为除众忧苦
　　得生人道难　　生寿亦难得
　　世间有佛难　　佛法难得闻
　　我既无归保　　亦独无伴侣
　　积一行得佛　　自然通圣道
　　船师能渡水　　精进为桥梁
　　人以种姓系　　度者为健雄
　　坏恶度为佛　　止地为梵志
　　除馑为学法　　断种为弟子
　　观行忍第一　　佛说泥洹最
　　舍罪作沙门　　无娆害于彼
　　不娆亦不恼　　如戒一切持
　　少食舍身贪　　有行幽隐处
　　意谛以有黠　　是能奉佛教

　　诸恶莫作　　诸善奉行　　自净其意
　　是诸佛教　　佛为尊贵　　断漏无淫
　　诸释中雄　　一群从心　　快哉福报
　　所愿皆成　　敏于上寂　　自致泥洹
　　或多自归　　山川树神　　庙立图像
　　祭祠求福　　自归如是　　非吉非上
　　彼不能来　　度我众苦　　如有自归
　　佛法圣众　　道德四谛　　必见正慧
　　生死极苦　　从谛得度　　度世八道
　　斯除众苦　　自归三尊　　最吉最上
　　唯独有是　　度一切苦　　士如中正
　　志道不悭　　利哉斯人　　自归佛者
　　明人难值　　亦不比有　　其所生处
　　族亲蒙庆　　诸佛兴快　　说经道快
　　众聚和快　　和则常安

　　安宁品　　法句经第二十三十有四章

　　安宁品者。差次安危去恶即善快而不堕。
　　我生已安　　不愠于怨　　众人有怨
　　我行无怨　　我生已安　　不病于病
　　众人有病　　我行无病　　我生已安
　　不戚于忧　　众人有忧　　我行无忧
　　我生已安　　清净无为　　以乐为食
　　如光音天　　我生已安　　澹泊无事
　　弥薪国火　　安能烧我　　胜则生怨
　　负则自鄙　　去胜负心　　无争自安
　　热无过淫　　毒无过怒　　苦无过身
　　乐无过灭　　无乐小乐　　小辩小慧
　　观求大者　　乃获大安　　我为世尊
　　长解无忧　　正度三有　　独降众魔
　　见圣人快　　得依附快　　得离愚人
　　为善独快　　守正道快　　工说法快
　　与世无诤　　戒具常快　　依贤居快
　　如亲亲会　　近仁智者　　多闻高远
　　寿命鲜少　　而弃世多　　学当取要
　　令至老安

　　诸欲得甘露　　弃欲灭谛快
　　欲度生死苦　　当服甘露味

　　好喜品　　法句经第二十四十有二章

　　好喜品者。禁人多喜能不贪欲则无忧患。
　　违道则自顺　　顺道则自违
　　舍义取所好　　是为顺爱欲
　　不当趣所爱　　亦莫有不爱
　　爱之不见忧　　不爱见亦忧
　　是以莫造爱　　爱憎恶所由
　　已除缚结者　　无爱无所憎

　　爱喜生忧　　爱喜生畏　　无所爱喜
　　何忧何畏　　好乐生忧　　好乐生畏
　　无所好乐　　何忧何畏　　贪欲生忧
　　贪欲生畏　　解无贪欲　　何忧何畏
　　贪法戒成　　至诚知惭　　行身近道
　　为众所爱　　欲态不出　　思正乃语
　　心无贪爱　　必截流渡　　譬人久行
　　从远吉还　　亲厚普安　　归来欢喜
　　好行福者　　从此到彼　　自受福祚
　　如亲来喜　　起从圣教　　禁制不善
　　近道见爱　　离道莫亲　　近与不近
　　所住者异　　近道升天　　不近堕狱

　　忿怒品　　法句经第二十五二十有六章

　　忿怒品者。见嗔恚害宽弘慈柔天祐人爱。
　　忿怒不见法　　忿怒不知道
　　能除忿怒者　　福喜常随身
　　贪淫不见法　　愚痴意亦然
　　除淫去痴者　　其福第一尊

　　恚能自制　　如止奔车　　是为善御
　　弃冥入明　　忍辱胜恚　　善胜不善
　　胜者能施　　至诚胜欺　　不欺不怒
　　意不多求　　如是三事　　死则上天
　　常自摄身　　慈心不杀　　是生天上
　　到彼无忧　　意常觉寤　　明慕勤学
　　漏尽意解　　可致泥洹　　人相谤毁
　　自古至今　　既毁多言　　又毁讷忍
　　亦毁中和　　世无不毁　　欲意非圣
　　不能制中　　一毁一誉　　但为利名
　　明智所誉　　唯称是贤　　慧人守戒
　　无所讥谤　　如罗汉净　　莫而诬谤
　　诸人咨嗟　　梵释所称　　常守慎身
　　以护嗔恚　　除身恶行　　进修德行
　　常守慎言　　以护嗔恚　　除口恶言
　　诵习法言　　常守慎心　　以护嗔恚
　　除心恶念　　思惟念道　　节身慎言
　　守摄其心　　舍恚行道　　忍辱最强
　　舍恚离慢　　避诸爱会　　不著名色
　　无为灭苦　　起而解怒　　淫生自禁
　　舍不明健　　斯皆得安　　嗔断卧安
　　恚灭淫忧　　怒为毒本　　软意梵志
　　言善得誉　　断为无患　　同志相近
　　详为作恶　　后别余恚　　火自烧恼
　　不知惭愧　　无戒有怒　　为怒所牵
　　不厌有务　　有力近兵　　无力近软
　　夫忍为上　　宜常忍羸　　举众轻之
　　有力者忍　　夫忍为上　　宜常忍羸
　　自我与彼　　大畏有三　　如知彼作
　　宜灭己中　　俱两行义　　我为彼教
　　如知彼作　　宜灭己中　　苦智胜愚
　　粗言恶说　　欲常胜者　　于言宜默
　　夫为恶者　　怒有怒报　　怒不报怒
　　胜彼斗负

　　尘垢品　　法句经第二十六十有九章

　　尘垢品者。分别清浊学当洁白无行污辱。
　　生无善行　　死堕恶道　　住疾无间
　　到无资用　　当求智慧　　以然意定
　　去垢勿污　　可离苦形　　慧人以渐
　　安徐稍进　　洗除心垢　　如工炼金
　　恶生于心　　还自坏形　　如铁生垢
　　反食其身

　　不诵为言垢　　不勤为家垢
　　不严为色垢　　放逸为事垢
　　悭为惠施垢　　不善为行垢
　　今世亦后世　　恶法为常垢

　　垢中之垢　　莫甚于痴　　学当舍恶
　　比丘无垢　　苟生无耻　　如鸟长喙
　　强颜耐辱　　名曰秽生　　廉耻虽苦
　　义取清白　　避辱不妄　　名曰洁生
　　愚人好杀　　言无诚实　　不与而取
　　好犯人妇　　逞心犯戒　　迷惑于酒
　　斯人世世　　自掘身本　　人如觉是
　　不当念恶　　愚近非法　　久自烧没
　　若信布施　　欲扬名誉　　会人虚饰
　　非入净定　　一切断欲　　截意根原
　　昼夜守一　　必入定意　　著垢为尘
　　从染尘漏　　不染不行　　净而离愚
　　见彼自侵　　常内自省　　行漏自欺
　　漏尽无垢

　　火莫热于淫　　捷莫疾于怒
　　网莫密于痴　　爱流驶乎河
　　虚空无辙迹　　沙门无外意
　　众人尽乐恶　　唯佛净无秽
　　虚空无辙迹　　沙门无外意
　　世间皆无常　　佛无我所有

　　奉持品　　法句经第二十七十有七章

　　奉持品者。解说道义法贵德行不用贪侈。
　　好经道者　　不竞于利　　有利无利
　　无欲不惑　　常愍好学　　正心以行
　　拥怀宝慧　　是谓为道　　所谓智者
　　不必辩言　　无恐无惧　　守善为智
　　奉持法者　　不以多言　　虽素少闻
　　身依法行　　守道不忌　　可谓奉法
　　所谓老者　　不必年耆　　形熟发白
　　蠢愚而已　　谓怀谛法　　顺调慈仁
　　明远清洁　　是为长老　　所谓端政
　　非色如花　　悭嫉虚饰　　言行有违
　　谓能舍恶　　根原已断　　慧而无恚
　　是谓端政　　所谓沙门　　非必除发
　　妄语贪取　　有欲如凡　　谓能止恶
　　恢廓弘道　　息心灭意　　是为沙门
　　所谓比丘　　非时乞食　　邪行淫彼
　　称名而已　　谓舍罪福　　净修梵行
　　慧能破恶　　是为比丘　　所谓仁明
　　非口不言　　用心不净　　外顺而已
　　谓心无为　　内行清虚　　此彼寂灭
　　是为仁明　　所谓有道　　非救一物
　　普济天下　　无害为道　　戒众不言
　　我行多诚　　得定意者　　要由闭损
　　意解求安　　莫习凡人　　使结未尽
　　莫能得脱

　　道行品　　法句经第二十八二十有八章

　　道行品者。旨说大要度脱之道此为极妙。
　　八直最上道　　四谛为法迹
　　不淫行之尊　　施灯必得眼
　　是道无复畏　　见净乃度世
　　此能坏魔兵　　力行灭邪苦
　　我已开正道　　为大现异明
　　已闻当自行　　行乃解邪缚
　　生死非常苦　　能观见为慧
　　欲离一切苦　　行道一切除
　　生死非常空　　能观见为慧
　　欲离一切苦　　但当勤行道
　　起时当即起　　莫如愚覆渊
　　与堕与瞻聚　　计罢不进道
　　念应念则正　　念不应则邪
　　慧而不起邪　　思正道乃成
　　慎言守意念　　身不善不行
　　如是三行除　　佛说是得道
　　断树无伐本　　根在犹复生
　　除根乃无树　　比丘得泥洹

　　不能断树　　亲戚相恋　　贪意自缚
　　如犊慕乳　　能断意本　　生死无强
　　是为近道　　疾得泥洹　　贪淫致老
　　嗔恚致病　　愚痴致死　　除三得道
　　释前解后　　脱中度彼　　一切念灭
　　无复老死　　人营妻子　　不观病法
　　死命卒至　　如水湍骤　　父子不救
　　余亲何望　　命尽怙亲　　如盲守灯
　　慧解是意　　可修经戒　　勤行度世
　　一切除苦　　远离诸渊　　如风却云
　　已灭思想　　是为知见　　智为世长
　　惔乐无为　　知受正教　　生死得尽
　　知众行空　　是为慧见　　罢厌世苦
　　从是道除　　知众行苦　　是为慧见
　　罢厌世苦　　从是道除　　众行非身
　　是为慧见　　罢厌世苦　　从是道除
　　吾语汝法　　爱箭为射　　宜以自勖
　　受如来言

　　吾为都以灭　　往来生死尽
　　非一情以解　　所演为道眼
　　驶流澍于海　　潘水漾疾满
　　故为智者说　　可趣服甘露
　　前未闻法轮　　转为哀众生
　　于是奉事者　　礼之度三有
　　三念可念善　　三亦难不善
　　从念而有行　　灭之为正断
　　三定为转念　　弃猗行无量
　　得三三窟除　　解结可应念
　　知以戒禁恶　　思惟慧乐念
　　已知世成败　　息意一切解

　　广衍品　　法句经第二十九十有四章

　　广衍品者。言凡善恶积小致大证应章句。
　　施安虽小　　其报弥大　　慧从小施
　　受见景福　　施劳于人　　而欲望祐
　　殃咎归身　　自遘广怨　　已为多事
　　非事亦造　　伎乐放逸　　恶习日增
　　精进惟行　　习是舍非　　修身自觉
　　是为正习　　既自解慧　　又多学问
　　渐进普广　　油酥投水　　自无慧意
　　不好学问　　凝缩狭小　　酪酥投水
　　近道名显　　如高山雪　　远道闇昧
　　如夜发箭　　为佛弟子　　常寤自觉
　　昼夜念佛　　惟法思众　　为佛弟子
　　当寤自觉　　日暮思禅　　乐观一心

　　人当有念意　　每食知自少
　　则是痛欲薄　　节消而保寿
　　学难舍罪难　　居在家亦难
　　会止同利难　　难难无过有
　　比丘乞求难　　何可不自勉
　　精进得自然　　后无欲于人
　　有信则戒成　　从戒多致宝
　　亦从得谐偶　　在所见供养
　　一坐一处卧　　一行无放恣
　　守一以正身　　心乐居树间

　　地狱品　　法句经第三十十有六章

　　地狱品者。道泥梨事作恶受恶罪牵不置。
　　妄语地狱近　　作之言不作
　　二罪后俱受　　是行自牵往
　　法衣在其身　　为恶不自禁
　　苟没恶行者　　终则堕地狱
　　无戒受供养　　理岂不自损
　　死啖烧铁丸　　然热剧火炭
　　放逸有四事　　好犯他人妇
　　卧险非福利　　毁三淫泆四
　　不福利堕恶　　畏恶畏乐寡
　　王法重罚加　　身死入地狱
　　譬如拔菅草　　执缓则伤手
　　学戒不禁制　　狱录乃自贼
　　人行为慢惰　　不能除众劳
　　梵行有玷缺　　终不受大福
　　常行所当行　　自持必令强
　　远离诸外道　　莫习为尘垢
　　为所不当为　　然后致郁毒
　　行善常吉顺　　所适无悔吝
　　其于众恶行　　欲作若已作
　　是苦不可解　　罪近难得避

　　妄证求败　　行已不正　　怨谮良人
　　以抂治士　　罪缚斯人　　自投于坑
　　如备边城　　中外牢固　　自守其心
　　非法不生　　行缺致忧　　令堕地狱
　　可羞不羞　　非羞反羞　　生为邪见
　　死堕地狱　　可畏不畏　　非畏反畏
　　信向邪见　　死堕地狱　　可避不避
　　可就不就　　玩习邪见　　死堕地狱
　　可近则近　　可远则远　　恒守正见
　　死堕善道

　　象喻品　　法句经第三十一十有八章

　　象喻品者。教人正身为善得善福报快焉。
　　我如象斗　　不恐中箭　　常以诚信
　　度无戒人　　譬象调正　　可中王乘
　　调为尊人　　乃受诚信　　虽为常调
　　如彼新驰　　亦最善象　　不如自调
　　彼不能适　　人所不至　　唯自调者
　　能到调方

　　如象名财守　　猛害难禁制
　　系绊不与食　　而犹暴逸象
　　没在恶行者　　恒以贪自系
　　其象不知厌　　故数入胞胎
　　本意为纯行　　及常行所安
　　悉舍降伏结　　如钩制象调
　　乐道不放逸　　能常自护心
　　是为拔身苦　　如象出于陷
　　若得贤能伴　　俱行行善悍
　　能伏诸所闻　　至到不失意
　　不得贤能伴　　俱行行恶悍
　　广断王邑里　　宁独不为恶
　　宁独行为善　　不与愚为侣
　　独而不为恶　　如象惊自护
　　生而有利安　　伴软和为安
　　命尽为福安　　众恶不犯安
　　人家有母乐　　有父斯亦乐
　　世有沙门乐　　天下有道乐
　　持戒终老安　　信正所正善
　　智慧最安身　　不犯恶最安

　　如马调软　　随意所如　　信戒精进
　　定法要具　　明行成立　　忍和意定
　　是断诸苦　　随意所如　　从是往定
　　如马调御　　断恚无漏　　是受天乐
　　不自放恣　　从是多寤　　羸马比良
　　弃恶为贤

　　爱欲品　　法句经第三十二三十有二章

　　爱欲品者。贱淫恩爱世人为此盛生灾害。
　　心放在淫行　　欲爱增枝条
　　分布生炽盛　　超跃贪果猴
　　以为爱忍苦　　贪欲著世间
　　忧患日夜长　　莚如蔓草生
　　人为恩爱惑　　不能舍情欲
　　如是忧爱多　　潺潺盈于池
　　夫所以忧悲　　世间苦非一
　　但为缘爱有　　离爱则无忧
　　己意安弃忧　　无爱何有世
　　不忧不染求　　不爱焉得安
　　有忧以死时　　为致亲属多
　　涉忧之长涂　　爱苦常堕危

　　为道行者　　不与欲会　　先诛爱本
　　无所植根　　勿如刈苇　　令心复生

　　如树根深固　　虽截犹复生
　　爱意不尽除　　辄当还受苦
　　猿猴得离树　　得脱复趣树
　　众人亦如是　　出狱复入狱
　　贪意为常流　　习与憍慢并
　　思想猗淫欲　　自覆无所见
　　一切意流衍　　爱结如葛藤
　　唯慧分别见　　能断意根原
　　夫从爱润泽　　思想为滋蔓
　　爱欲深无底　　老死是用增
　　所生枝不绝　　但用食贪欲
　　养怨益丘塳　　愚人常汲汲
　　虽狱有钩鍱　　慧人不谓牢
　　愚见妻子息　　染著爱甚牢
　　慧说爱为狱　　深固难得出
　　是故当断弃　　不视欲能安
　　见色心迷惑　　不惟观无常
　　愚以为美善　　安知其非真
　　以淫乐自裹　　譬如蚕作茧
　　智者能断弃　　不盻除众苦
　　心念放逸者　　见淫以为净
　　恩爱意盛增　　从是造狱牢
　　觉意灭淫者　　常念欲不净
　　从是出邪狱　　能断老死患
　　以欲网自蔽　　以爱盖自覆
　　自恣缚于狱　　如鱼入笱口
　　为老死所伺　　若犊求母乳
　　离欲灭爱迹　　出网无所弊
　　尽道除狱缚　　一切此彼解
　　已得度边行　　是为大智士
　　勿亲远法人　　亦勿为爱染
　　不断三世者　　会复堕边行
　　若觉一切法　　能不著诸法
　　一切爱意解　　是为通圣意
　　众施经施胜　　众味道味胜
　　众乐法乐胜　　爱尽胜众苦
　　愚以贪自缚　　不求度彼岸
　　贪为败处故　　害人亦自害
　　爱欲意为田　　淫怨痴为种
　　故施度世者　　得福无有量
　　伴少而货多　　商人怵惕惧
　　嗜欲贼害命　　故慧不贪欲
　　心可则为欲　　何必独五欲
　　违可绝五欲　　是乃为勇士
　　无欲无有畏　　恬惔无忧患
　　欲除使结解　　是为长出渊
　　欲我知汝本　　意以思想生
　　我不思想汝　　则汝而不有

　　伐树忽休　　树生诸恶　　断树尽株
　　比丘灭度　　夫不伐树　　少多余亲
　　心系于此　　如犊求母

　　利养品　　法句经第三十三有二十章

　　利养品者。励己防贪见德思议不为秽生。
　　芭蕉以实死　　竹芦实亦然
　　駏驉坐妊死　　士以贪自丧
　　如是贪无利　　当知从痴生
　　愚为此害贤　　首领分于地

　　天雨七宝　　欲犹无厌　　乐少苦多
　　觉者为贤　　虽有天欲　　慧舍无贪
　　乐离恩爱　　为佛弟子　　远道顺邪
　　贪养比丘　　止有悭意　　以供彼姓
　　勿猗此养　　为家舍罪　　此非至意
　　用用何益　　愚为愚计　　欲慢用增
　　异哉失利　　泥洹不同　　谛知是者
　　比丘佛子　　不乐利养　　闲居却意
　　自得不恃　　不从他望　　望彼比丘
　　不至正定　　夫欲安命　　息心自省
　　不知计数　　衣服饮食　　夫欲安命
　　息心自省　　取得知足　　守行一法
　　夫欲安命　　息心自省　　如鼠藏穴
　　潜隐习教　　约利约耳　　奉戒思惟
　　为慧所称　　清吉勿怠　　如有三明
　　解脱无漏　　寡智鲜识　　无所忆念
　　其于食饮　　从人得利　　而有恶法
　　从供养嫉　　多结怨利　　强服法衣
　　但望饮食　　不奉佛教　　当知是过
　　养为大畏　　寡取无忧　　比丘释心

　　非食命不济　　孰能不揣食
　　夫立食为先　　知是不宜嫉

　　嫉先创己　　然后创人　　击人得击
　　是不得除　　宁啖烧石　　吞饮洋铜
　　不以无戒　　食人信施

　　沙门品　　法句经第三十四三十有二章

　　沙门品者。训以法正弟子受行得道解净。
　　端目耳鼻口　　身意常守正
　　比丘行如是　　可以免众苦
　　手足莫妄犯　　节言顺所行
　　常内乐定意　　守一行寂然

　　学当守口　　宥言安徐　　法义为定
　　言必柔软　　乐法欲法　　思惟安法
　　比丘依法　　正而不费　　学无求利
　　无爱他行　　比丘好他　　不得定意
　　比丘少取　　以得无积　　天人所誉
　　生净无秽　　比丘为慈　　爱敬佛教
　　深入止观　　灭行乃安　　一切名色
　　非有莫惑　　不近不忧　　乃为比丘
　　比丘扈船　　中虚则轻　　除淫怒痴
　　是为泥洹　　舍五断五　　思惟五根
　　能分别五　　乃渡河渊　　禅无放逸
　　莫为欲乱　　不吞洋铜　　自恼燋形
　　无禅不智　　无智不禅　　道从禅智
　　得至泥洹　　当学入空　　静居止意
　　乐独屏处　　一心观法　　常制五阴
　　伏意如水　　清净和悦　　为甘露味
　　不受所有　　为慧比丘　　摄根知足
　　戒律悉持　　生当行净　　求善师友
　　智者成人　　度苦致喜　　如卫师华
　　熟如自堕　　释淫怒痴　　生死自解
　　止身止言　　心守玄默　　比丘弃世
　　是为受寂　　当自敕身　　内与心争
　　护身念谛　　比丘惟安　　我自为我
　　计无有我　　故当损我　　调乃为贤
　　喜在佛教　　可以多喜　　至到寂寞
　　行灭永安　　傥有少行　　应佛教戒
　　此照世间　　如日无曀

　　弃慢无余憍　　莲华水生净
　　学能舍此彼　　知是胜于故
　　割爱无恋慕　　不受如莲华
　　比丘渡河流　　胜欲明于故

　　截流自恃　　逝心却欲　　仁不割欲
　　一意犹走　　为之为之　　必强自制
　　舍家而懈　　意犹复染　　行懈缓者
　　劳意弗除　　非净梵行　　焉致大宝
　　沙门何行　　如意不禁　　步步著粘
　　但随思走　　袈裟披肩　　为恶不损
　　恶恶行者　　斯堕恶道　　不调难诫
　　如风枯树　　作自为身　　曷不精进
　　息心非剔　　慢訑无戒　　舍贪思道
　　乃应息心　　息心非剔　　放逸无信
　　能灭众苦　　为上沙门

　　梵志品　　法句经第三十五有四十章

　　梵志品者。言行清白理学无秽可称道士。
　　截流而渡　　无欲如梵　　知行已尽
　　是谓梵志　　以无二法　　清净渡渊
　　诸欲结解　　是谓梵志　　适彼无彼
　　彼彼已空　　舍离贪淫　　是谓梵志
　　思惟无垢　　所行不漏　　上求不起
　　是谓梵志　　日照于昼　　月照于夜
　　甲兵照军　　禅照道人　　佛出天下
　　照一切冥

　　非剃为沙门　　称吉为梵志
　　谓能舍众恶　　是则为道人
　　出恶为梵志　　入正为沙门
　　弃我众秽行　　是则为舍家

　　若猗于爱　　心无所著　　已舍已正
　　是灭众苦　　身口与意　　净无过失
　　能舍三行　　是谓梵志　　若心晓了
　　佛所说法　　观心自归　　净于为水
　　非蔟结发　　名为梵志　　诚行法行
　　清白则贤　　饰发无慧　　草衣何施
　　内不离著　　外舍何益　　被服弊恶
　　躬承法行　　闲居思惟　　是谓梵志
　　佛不教彼　　赞己自称　　如谛不妄
　　乃为梵志　　绝诸可欲　　不淫其志
　　委弃欲数　　是谓梵志　　断生死河
　　能忍起度　　自觉出堑　　是谓梵志
　　见骂见击　　默受不怒　　有忍辱力
　　是谓梵志　　若见侵欺　　但念守戒
　　端身自调　　是谓梵志　　心弃恶法
　　如蛇脱皮　　不为欲污　　是谓梵志
　　觉生为苦　　从是灭意　　能下重担
　　是谓梵志　　解微妙慧　　辩道不道
　　体行上义　　是谓梵志　　弃捐家居
　　无家之畏　　少求寡欲　　是谓梵志
　　弃放活生　　无贼害心　　无所娆恼
　　是谓梵志　　避争不争　　犯而不愠
　　恶来善待　　是谓梵志　　去淫怒痴
　　憍慢诸恶　　如蛇脱皮　　是谓梵志
　　断绝世事　　口无粗言　　八道审谛
　　是谓梵志　　所世恶法　　修短巨细
　　无取无舍　　是谓梵志　　今世行净
　　后世无秽　　无习无舍　　是谓梵志
　　弃身无猗　　不诵异行　　行甘露灭
　　是谓梵志　　于罪与福　　两行永除
　　无忧无尘　　是谓梵志　　心喜无垢
　　如月盛满　　谤毁已除　　是谓梵志
　　见痴往来　　堕堑受苦　　欲单渡岸
　　不好他语　　唯灭不起　　是谓梵志
　　已断恩爱　　离家无欲　　爱有已尽
　　是谓梵志　　离人聚处　　不堕天聚
　　诸聚不归　　是谓梵志　　弃乐无乐
　　灭无熅燸　　健违诸世　　是谓梵志
　　所生已讫　　死无所趣　　觉安无依
　　是谓梵志　　已度五道　　莫知所堕
　　习尽无余　　是谓梵志　　于前于后
　　乃中无有　　无操无舍　　是谓梵志
　　最雄最勇　　能自解度　　觉意不动
　　是谓梵志　　自知宿命　　本所更来
　　得要生尽　　睿通道玄　　明如能默
　　是谓梵志

　　泥洹品法句经第三十六三十有六章

　　泥洹品者。叙道大归。恬惔寂灭。度生死畏。
　　忍为最自守　　泥洹佛称上
　　舍家不犯戒　　息心无所害

　　无病最利　　知足最富　　厚为最友
　　泥洹最快　　饥为大病　　行为最苦
　　已谛知此　　泥洹最乐　　少往善道
　　趣恶道多　　如谛知此　　泥洹最安
　　从因生善　　从因堕恶　　由因泥洹
　　所缘亦然　　麋鹿依野　　鸟依虚空
　　法归其报　　真人归灭　　始无如不
　　始不如无　　是为无得　　亦无有思

　　心难见习可睹　　觉欲者乃具见
　　无所乐为苦际　　在爱欲为增痛
　　明不清净能御　　无所近为苦际
　　见有见闻有闻　　念有念识有识
　　睹无著亦无识　　一切舍为得际
　　除身想灭痛行　　识已尽为苦竟
　　猗则动虚则净　　动非近非有乐
　　乐无近为得寂　　寂已寂已往来
　　来往绝无生死　　生死断无此彼
　　此彼断为两灭　　灭无余为苦除

　　比丘有世生　　有有有作行
　　有无生无有　　无作无所行
　　夫唯无念者　　为能得自致
　　无生无复有　　无作无行处
　　生有作行者　　是为不得要
　　若已解不生　　不有不作行
　　则生有得要　　从生有已起
　　作行致死生　　为开为法果
　　从食因缘有　　从食致忧乐
　　而此要灭者　　无复念行迹
　　诸苦法已尽　　行灭湛然安
　　比丘吾已知　　无复诸入地
　　无有虚空入　　无诸入用入
　　无想不想入　　无今世后世
　　亦无日月想　　无往无所悬
　　我已无往反　　不去而不来
　　不没不复生　　是际为泥洹
　　如是像无像　　苦乐为以解
　　所见不复恐　　无言言无疑
　　断有之射箭　　遘愚无所猗
　　是为第一快　　此道寂无上
　　受辱心如地　　行忍如门阈
　　净如水无垢　　生尽无彼受
　　利胜不足恃　　虽胜犹复苦
　　当自求去胜　　已胜无所生
　　毕故不造新　　厌胎无淫行
　　种燋不复生　　意尽如火灭
　　胞胎为秽海　　何为乐淫行
　　虽上有善处　　皆莫如泥洹
　　悉知一切断　　不复著世间
　　都弃如灭度　　众道中斯胜
　　佛以现谛法　　智勇能奉持
　　行净无瑕秽　　自知度世安
　　道务先远欲　　早服佛教戒
　　灭恶极恶际　　易如鸟逝空
　　若已解法句　　至心体道行
　　是度生死岸　　苦尽而无患
　　道法无亲疏　　正不问羸强
　　要在无识想　　结解为清净
　　上智餍腐身　　危跪非实真
　　苦多而乐少　　九孔无一净
　　慧以危贸安　　弃猗脱众难
　　形腐销为沫　　慧见舍不贪
　　观身为苦器　　生老病无痛
　　弃垢行清净　　可以获大安
　　依慧以却邪　　不受漏得尽
　　行净致度世　　天人莫不礼

　　生死品法句经第三十七十有八章

　　生死品者。说诸人魂灵亡神在随行转生。
　　命如果待熟　　常恐会零落
　　已生皆有苦　　孰能致不死
　　从初乐恩爱　　可淫入泡影
　　受形命如电　　昼夜流难止
　　是身为死物　　精神无形法
　　假令死复生　　罪福不败亡
　　终始非一世　　从痴爱久长
　　自此受苦乐　　身死神不丧
　　身四大为色　　识四阴曰名
　　其情十八种　　所缘起十二
　　神止凡九处　　生死不断灭
　　世间愚不闻　　蔽闇无天眼
　　自涂以三垢　　无目意妄见
　　谓死如生时　　或谓死断灭
　　识神造三界　　善不善五处
　　阴行而默到　　所往如响应
　　欲色不色有　　一切因宿行
　　如种随本像　　自然报如意
　　神以身为名　　如火随形字
　　著烛为烛火　　随炭草粪薪
　　心法起则起　　法灭而则灭
　　兴衰如雨雹　　转转不自识
　　识神走五道　　无一处不更
　　舍身复受身　　如轮转著地
　　如人一身居　　去其故室中
　　神以形为庐　　形坏神不亡
　　精神居形躯　　犹雀藏器中
　　器破雀飞去　　身坏神逝生
　　性痴净常想　　乐身想疑想
　　嫌望非上要　　佛说是不明
　　一本二展转　　三垢五弥广
　　诸海十三事　　渊销越度欢
　　三事断绝时　　知身无所直
　　命气熅暖识　　舍身而转逝
　　当其死卧地　　犹草无所知
　　观其状如是　　但幻而愚贪

　　道利品法句经第三十八十有九章

　　道利品者。君父师行开示善道率之以正。
　　人知奉其上　　君父师道士
　　信戒施闻慧　　终吉所生安
　　宿命有福庆　　生世为人尊
　　以道安天下　　奉法莫不从
　　王为臣民长　　常以慈爱下
　　身率以法戒　　示之以休咎
　　处安不忘危　　虑明福转厚
　　福德之反报　　不问尊以卑
　　夫为世间将　　修正不阿抂
　　心调胜诸恶　　如是为法王
　　见正能施惠　　仁爱好利人
　　既利以平均　　如是众附亲
　　如牛厉渡水　　导正从亦正
　　奉法心不邪　　如是众普安
　　勿妄娆神象　　以招苦痛患
　　恶意为自煞　　终不至善方
　　戒德可恃怙　　福报常随己
　　见法为人长　　终远三恶道
　　戒慎除苦畏　　福德三界尊
　　鬼龙邪毒害　　不犯持戒人
　　无义不诚信　　欺妄好斗诤
　　当知远离此　　近愚兴罪多
　　仁贤言诚信　　多闻戒行具
　　当知亲附此　　近智诚善多
　　善言不守戒　　志乱无善行
　　虽身处潜隐　　是为非学法
　　美说正为上　　法说为第二
　　爱说可彼三　　诚说不欺四
　　无便获利刃　　自以克其身
　　愚学好妄说　　行牵受幸戾
　　贪淫嗔恚痴　　是三非善本
　　身以斯自害　　报由痴爱生
　　有福为天人　　非法受恶形
　　圣人明独见　　常善承佛令
　　戒德后世业　　以作福追身
　　天人称誉善　　心正无不安
　　为恶不念止　　日缚不自悔
　　命逝如川流　　是恐宜守戒
　　今我上体首　　白生为被盗
　　已有天使召　　时正宜出家

　　吉祥品　　法句经第三十九十有九章

　　吉祥品者修己之术去恶就善终厚景福。
　　佛尊过诸天　　如来常现义
　　有梵志道士　　来问何吉祥
　　于是佛愍伤　　为说真有要
　　已信乐正法　　是为最吉祥
　　若不从天人　　希望求侥幸
　　亦不祷祠神　　是为最吉祥
　　友贤择善居　　常先为福德
　　敕身从真正　　是为最吉祥
　　去恶从就善　　避酒知自节
　　不淫于女色　　是为最吉祥
　　多闻如戒行　　法律精进学
　　修已无所争　　是为最吉祥
　　居孝事父母　　治家养妻子
　　不为空之行　　是为最吉祥
　　不慢不自大　　知足念反复
　　以时诵习经　　是为最吉祥
　　所闻常以忍　　乐欲见沙门
　　每讲辄听受　　是为最吉祥
　　持斋修梵行　　常欲见贤圣
　　依附明智者　　是为最吉祥
　　以信有道德　　正意向无疑
　　欲脱三恶道　　是为最吉祥
　　等心行布施　　奉诸得道者
　　亦敬诸天人　　是为最吉祥
　　常欲离贪欲　　愚痴嗔恚意
　　能习诚道见　　是为最吉祥
　　若以弃非务　　能勤修道用
　　常事于可事　　是为最吉祥
　　一切为天下　　建立大慈意
　　修仁安众生　　是为最吉祥
　　欲求吉祥福　　当信敬于佛
　　欲求吉祥福　　当闻法句义
　　欲求吉祥福　　当供养众僧
　　戒具清净者　　是为最吉祥
　　智者居世间　　常习吉祥行
　　自致成慧见　　是为最吉祥
　　梵志闻佛教　　心中大欢喜
　　即前礼佛足　　归命佛法众

　　　　法句经卷下


