  菩萨本行经
　　失译




　　　　佛说菩萨本行经卷上

　　　　失译人名今附东晋录
　　闻如是。一时佛在舍卫国祇树给孤独园。尔时世尊见诸沙门。身心懈怠不勤精进。告阿难言。夫懈怠者众行之累。居家懈怠则衣食不供产业不举。出家懈怠不能出离生死之苦。一切众事皆由精进而得兴起。在家精进衣食丰饶。居业益广远近称叹。出家精进行道皆成。欲得具足三十七品。诸禅三昧道法之藏。截生死流至泥洹岸无为安乐。当勤精进勤修为本。欲得六度无极。四等四恩。如来十力四无所畏。十八不共特异之法。六通三达成一切智。欲得具足三十二相八十种好。严净国土教化众生。皆由精进而得成办。佛告阿难。乃往过去无央数劫时。有五百长者子。设施大坛竖立大幡击鼓宣令。沙门婆罗门。贫穷乞丐。悉当惠与。五百长者子。各出珍宝象马车乘衣被饮食。各随所乏悉皆与之。时有一贫人。周行诸国至此国中。见五百长者子施立大坛赈穷济乏周救一切无所遗惜。而问之言。汝等布施所作功德求何等愿。即便答言。持此功德欲求佛道。尔时贫人重复问曰。何谓佛道其法云何。诸长者子而答之言。夫佛道者。过于罗汉辟支佛上。三界特尊天人之师。无量大慈无极大哀。普愍五道众生之类犹如赤子。教化一切悉令为善。断绝众生三涂之苦。度生死海使至泥洹安乐之处。所谓佛者。诸恶永尽诸善普会。无复众垢诸欲都灭。六度无极皆悉满毕。以权方便随时教化而无有极。有十神力四无所畏十八不共奇特之法。三十七品道法之藏而无有极。身紫金色三十二相八十种好。六通清彻无所挂碍。前知无穷却睹无极。现在之事靡所不知。三达遐鉴显于十句。有如此德。故号为佛也。诸长者子等。各各叹佛无量德行。悉皆如是。于时贫人闻佛功德。心自念言。我今亦欲学习此愿广度一切。加复贫穷无有财宝。当用何等而行布施。意自念言。当持己身而用惠施。作是念已便行索蜜。而用涂身卧于冢间。便作愿言。今我以身施与一切。若有须肉头目髓脑。我悉与之。持是功德用求佛道广度一切。作是愿已应时三千大千世界为大震动。诸天宫殿陂峨踊没。时诸天人驰动惶懅。释提桓因即以天眼观阎浮提。见于菩萨在于冢间以身布施。即便来下而欲试之。化作众狗飞鸟走兽。欲来食之。于是菩萨而见众狗诸飞鸟辈来啖其身。心便欢喜无有退转倾动之意。于时天帝还复释身而赞叹言。善哉善哉。甚奇难及。所作功德欲求何愿。天帝梵王转轮王乎。于是菩萨便起答言。不求天帝转轮圣王魔王梵王。亦不愿求三界之乐。今我至意欲求佛道。我既贫穷无有财宝可用布施。以身惠施用求佛道。广度一切无量众生。尔时天帝释无数诸天异口同音赞言。善哉善哉。奇特难及。时天帝释便说偈言。
　　欲求最胜道　　不惜其躯命
　　弃身如粪土　　解了无吾我
　　虽用财宝施　　此事不为难
　　勇猛如是者　　精进得佛疾

　　时天帝释语菩萨言。汝大勇猛精进难及过逾。于此五百菩萨所施者。上百千亿倍不可计倍。当先在前而得作佛。帝释诸天以天香花。而散其上欢喜而去。佛告阿难。尔时贫人者今我身是。五百长者子。今此弥勒五百菩萨是。我以精进勇猛之故。超诸菩萨所作功德而先成佛。精进勤修不可不逮也。菩萨布施如是。于是阿难及诸比丘。闻佛所说莫不欢喜。为佛作礼。各各精进修建道行。
　　闻如是。一时佛在舍卫国祇树给孤独园。有一居士财富无数。所有珍宝多于王藏。字摩诃男摩。为人悭贪不敢衣食不知布施。若行出时乘杇故车。结草为盖著弊故衣。食郁陈谷未曾美食。食便闭门。时病困笃遂便丧亡。又无子息。所有财宝。波斯匿王尽夺收去。己身妻女不蒙其恩。波斯匿王往至佛所。稽首佛足却坐常位问世尊言。国有居士名摩诃男摩。为人悭贪不肯布施不知衣食。今者已死生于何道。佛告王曰。堕于卢獦地狱之中。数千万岁受众苦痛。从地狱中出当堕饿鬼。昼夜饥渴身常火燃。百千万岁初不曾闻水谷之名。王闻佛说心惊毛竖。悲泣哽咽不能自胜。佛告王曰。夫为智者能舍悭贪行于布施。现世获祐后世受福。昔过去世此阎浮提有大国王。名迦那迦跋弥。为人慈仁典阎浮提。八万四千诸小国王。有万大臣二万婇女一万夫人。人民兴盛。时火星运现。太史占之。当旱不雨经十二年。太史白王。星运变现。举阎浮提。十二年中当旱不雨。若不雨者则五谷不收。人民饥饿国欲大荒。当云何耶。时王闻之大用愁忧。即敕群臣召八万四千诸小国王。尽来集会。尽皆条疏人民口数。又疏现谷多少斛斗。不问男女豪贵贫贱大小。计人并计日。日与一升粟不得长食。群臣诸王皆悉受教各还本国。宣令所局悉皆如是。从是已后天旱不雨。不耕不种无有米谷。人民饥饿死者甚多。群臣白王。人民饥困死者甚多。王告群臣宣令诸国。告敕人民各持十善。虽复身死神得生天快乐自然。诸臣受教咸各宣令。人民大小皆持十善。其有死者尽得生天。时有一人聪明智慧端正无比。见比舍家母与儿共通。其人见之心便不乐。意自念言。虽得人身作畜生行。色欲所惑。子不识母母不识子。颠倒上下不相分别。生死之中甚大可畏。即便剃头而著袈裟。诣于山泽坐禅思惟。由有愚痴贪淫嗔恚致有众行。便受五道生死众苦。若无三毒则无诸行。诸行已灭则不受身。已无有身众苦便灭。思惟如是豁然意解诸欲永尽。即时便得辟支佛道。六通清彻无所挂碍。便自思惟。我今当受何谁食耶。观阎浮提一切人民。皆悉饥饿食不可得。唯当往诣大王迦那迦跋弥所而乞食耳。即便飞到大王宫内。从王乞食。王言。我食齐此今日便尽。王自念言。今我自食会亦当死。若我不食亦当死耳。今得值此神人难遇。我宁不食饭此快士。自持食分即便用饭此辟支佛。辟支佛食饭已讫。意自念言。今此大王所施难及。当使其王益加欢喜。即于王前升于虚空飞腾变化。东踊西没。西踊东没。南踊北没。北踊南没。上方踊下方没。下方踊上方没。经行虚空或坐或卧。身上出水身下出火。身下出水身上出火。自分一身作百作千作万乃至无数。以无数身还合为一。现变已竟从空来下。住于王前而语王言。汝今所施实为难及。欲求何愿必当与王。王及群臣夫人婇女。皆大欢喜头面著地礼辟支佛足。而求愿言。今我国土人民饥饿。危困至甚命在旦夕。今我持此最后之食施此快士。持此功德除我国中饥困。唯求此愿。时辟支佛即答王言。当如所愿。言竟即便飞去。应时四方。便即云起合于虚空。便作大风吹地不净。瑕秽粪除悉令化去。便雨自然百味饮食遍阎浮提。复雨五谷。次雨衣被。次雨七宝。阎浮提内八万四千诸王臣民皆大欢喜。王告敕群臣宣令八万四千诸王。各敕所局。一切人民皆持十善。时阎浮提五谷丰盛。人民欢喜行于十善。慈心相向如父如母如兄如弟。于时人民寿终之后尽得生天。无有堕于三恶道者。佛告王曰。尔时迦那迦跋弥者我身是也。而我尔时直以一食施辟支佛。现世获福功德如是。因此功德自致成佛。一切众生诸有饥渴苦恼之者令获道证。安隐快乐使至无为。时诸弟子帝王臣民皆大欢喜。
　　尔时世尊重告王曰。一切众生为悭索所缚。悭盖所覆不知布施。获其大报不可称量。自念曩昔过去世时。此阎浮提有城名不流沙。王名婆檀宁。夫人字跋摩竭提。时国谷贵人民饥饿。加有疫病。时王亦病。夫人自出祠天。街边有一家。夫行不在时妇产儿。又无婢使产后饥虚。复无有食饥饿欲死。便自念言。今死垂至更无余计。唯当还自啖其儿耳。而用济命。即便取刀适欲杀儿。心为悲感举声大哭。尔时夫人欲还宫中。闻此妇人悲声惨切。怆然怜伤便住听之。而此妇人适欲举刀欲杀其子。便自念言。何忍啖其子肉。作是念已便复啼哭。夫人便入其舍就而问之。何以啼哭欲作何等。妇即答言。无食食之。加复产后身倍虚羸。欲自杀儿用济其命。夫人闻之心为悼愍。语言。莫杀其子。我到宫中当送食来。妇人答言。夫人尊贵或复稽迟。或能忘之。而我今日命在呼吸不逾时节。不如自啖其子以用济命。夫人问言。更得余肉食之可不。答言。果得济命不问好丑也。于是夫人即便取刀自割其乳。便自愿言。今我以乳持用布施济此危厄。不愿作转轮圣王天帝魔王梵王也。持此功德用成无上正真之道。即便持乳与此妇人。适欲举刀更割一乳。应时三千大千世界为大震动。诸天宫殿皆悉动摇。时天帝释天眼观之。见夫人自割其乳济其危厄。时天帝释无数诸天。即时来下住虚空中。皆为悲泣泪如盛雨。于时天帝住夫人前而便问言。汝今所施甚为难及。求何愿耶。夫人答言。持此功德用求无上正真之道。度脱一切众生苦厄。天帝答言。汝求此愿以何为证。于是夫人即立誓言。今我所施功德审谛成正觉者。我乳寻当平复如故。其乳寻时平复如故。天帝赞言。善哉善哉。汝成佛不久。诸天欢喜即便现形叹夫人言。汝今所施得无悔恨以为痛耶。答言。我无悔恨不以为痛。天复答言。若无悔恨以何为证。于是夫人便立誓言。我今所施用求佛道无悔恨者。令我女身变成男子。立誓已讫。应时女身变为男子。时诸天神赞言。善哉善哉。如汝所愿成佛不久。王及臣民叹甚奇特欢喜无量。是时国中众病消除。谷米丰贱人民安乐。却后国王崩亡。群臣共议当更立王。时天帝释来下语群臣言。跋摩竭提。变身化成男子。加有福德应得为王。诸臣欢喜即拜为王。人民炽盛国遂兴隆。佛告王言。尔时跋摩竭提者今我身是。而我尔时不惜身命。布施如是现世获报。即变其身成于男子得绍王位。因是功德今得成佛普救一切。菩萨行檀波罗蜜。勇猛如是。诸弟子国王臣民皆大欢喜。为佛作礼而去。
　　闻如是。一时佛在舍卫国祇树给孤独园。城中有一婆罗门。于城外兴立祠坛设施饮食。请诸婆罗门祠祀已讫便还入城。时佛入城乞食。来出道中见佛光相巍巍。欢喜踊跃绕佛一匝作礼而去。时佛便笑。光从口出遍照十方。上至三十三天。下至大地狱。诸畜生禽兽诸饿鬼。五道境界莫不蒙明。病者皆愈。牢狱系闭悉得放解。诸天人民见佛光明欢喜无量。来至佛所以若干花香供养世尊。阿难长跪前白佛言。今日世尊欣笑如是。愿说笑意。佛告阿难。见此婆罗门绕佛一匝者不。对曰。唯然见之。佛告阿难。此婆罗门见佛欢喜。清净敬意绕佛一匝。以此功德从是以后。二十五劫不堕三涂。天上人中所生之处快乐无极。竟二十五劫当得辟支佛。名特[打-丁+親]那只梨。阿难及一切大众。闻佛所说身心清净。有得须陀洹斯陀含阿那含阿罗汉者。或发无上正真道者。众会欢喜为佛作礼右绕而去。
　　闻如是。一时佛在郁单罗延国。佛与千二百五十沙门俱行诣村落。如来色相三十有二。八十种好。光明晃煜照曜天地莫不大明。犹如盛月星中特明。时天盛热无有荫凉。有一放羊人。见佛光相心自念言。如来世尊三界之师。涉冒盛热无有荫凉。即编草作盖用覆佛上。捉随佛行。去羊大远。放盖掷地还趣羊边。佛便微笑。金色光从口中出数千万岐。岐出百千万光。遍照十方。上至三十三天。下至十八地狱。禽兽饿鬼莫不大明。三界天人见佛光明。应时皆来至于佛所。一切人民及诸龙阿修伦。无数众会皆大欢喜。持香花伎乐供养如来。阿难长跪前白佛言。佛不妄笑。愿说其意。佛告阿难。汝今见此放羊人不。对曰。唯然见之。佛告阿难。此放羊人以恭敬之心。而以草盖用覆佛上。以此功德十三劫中。天上世间生尊贵处。常自然有七宝之盖而在其上。命终之后不堕三恶道中。竟十三劫出家为道。成辟支佛名阿耨婆达。一切大众闻佛所说。或得道迹．往来．不还．无著之证。成辟支佛。或发无上正真道意者。或得立不退转地者。众会欢喜为佛作礼而去。
　　闻如是。一时佛在舍卫国祇树给孤独园。佛尊弟子名舍利弗。昼夜六时常以道眼观于众生。应得度者辄往度之。王波斯匿有一大臣。名曰师质。财富无量应时得度。时舍利弗。明日晨朝著衣持钵。往诣其家而从乞食。于是师质见即作礼。问讯请命入坐施设床座饭食。时舍利弗。食讫澡手漱口为说经法。富贵荣禄众苦之本。居家恩爱犹如牢狱之中。一切所有皆悉非常。三界尊贵犹如幻化。五道生死转贸身形无有吾我。师质闻法心意悚然。不慕荣贵不乐恩爱。观于居家犹如丘墓。便以居业一切尽以以付其弟。便剃须发而著袈裟。便入深山坐禅行道。其妇愁忧思念前夫不顺后夫。后夫问言。居家财产珍宝甚多。何所乏短常愁不乐。其妇报言。思念前夫是以愁耳。其夫复问。汝今与我共为夫妇。何以昼夜思念前夫。妇复答言。前夫心意甚好无比。是以思念。其弟见嫂思念。恐兄返戒还夺其业。便语贼帅。雇汝五百金钱斫彼沙门头来。贼帅受钱往到山中见彼沙门。沙门语言。我唯弊衣无有财产。汝何以来。贼即答言。汝弟雇我使来杀汝。沙门恐怖便语贼言。我新作道人。又未见佛不解道法。且莫杀我。须我见佛少解经法。杀我不迟。贼语之言。今必杀汝不得止也。沙门即举一臂而语贼言。且斫一臂留我残命使得见佛。时贼便斫一臂持去与弟。于是沙门便往见佛作礼却坐。佛为说法。汝无数劫久远以来。割夺其头手脚之血。多于四大海水。积身之骨高于须弥。涕泣之泪过于四海。饮亲之乳多于江海。汝从无数劫以来不但今也。一切有身皆受众苦。一切众苦皆从习生。由习恩爱有斯众苦。痴爱已断不习众行。不习众行便无有身。已无有身众苦便灭。唯当思惟八正之道。于是沙门闻佛所说豁然意解。即于佛前得阿罗汉道。便放身命而般涅槃。贼担其臂往持与弟。弟便持臂著于嫂前。语其嫂言。常云思念前婿。此是其臂。其嫂悲泣哽咽不乐。便往白王。王即推挍如实不虚。便杀其弟。诸比丘有疑问佛。而此沙门前世之时。作何恶行今见斫臂。修何德本今值世尊得阿罗汉道。佛告诸比丘。乃昔过去世波罗奈国。尔时有王名婆罗达。出行游猎驰逐走兽。迷失径路不知出处。草木参天无余方计。而得来出大用恐怖。遂复前行见一辟支佛。王问其言。迷失径路从何得出。军马人众在于何所。时辟支佛臂有恶疮不能举手。即便持脚示其道径。王便嗔恚。此是我民见我不起。反持其脚示我道径。王便拔刀斫断其臂。时辟支佛意自念言。王若不自悔责以往。当受重罪无有出期。于是辟支佛即于王前。飞升虚空神足变现。时王见之以身投地。举声大哭悔过自谢。辟支佛唯愿来下受我忏悔。时辟支佛即便来下受其忏悔。王持头面著辟支佛足。作礼自陈。唯见矜愍受我忏悔。愿莫使我久受苦痛。时辟支佛便放身命入于无余涅槃。王便收取耶旬起塔花香供养。常于塔前忏悔求愿而得度脱。佛言。尔时王者此沙门是。由斫辟支佛臂。五百世中常见斫臂而死至于今日。由忏悔故不堕地狱。解了智慧而得度脱成阿罗汉道。佛告诸比丘。一切殃福终不朽败。诸比丘闻佛所说。莫不惊悚。头面作礼。
　　昔佛在阿耨达池告五百阿罗汉。汝等各各自说前世宿行今得成道。时诸阿罗汉承佛教诲。各各自说宿行所作功德。时有阿罗汉名婆多竭梨。自说。前世无央数劫。时世有佛。名曰定光如来至真等正觉明行成为善逝世间解无上士道法御天人师有大慈哀众祐一切。为于众生作大依怙。兴出于世教化人天皆令成道。乃取灭度。分布舍利起于塔庙。法欲末时。我为贫人。无余方业穷行采薪。遥见大泽中有塔寺甚为巍巍。我时见之心用欣然踊跃难量。即便行往到其塔所。瞻睹所像欢喜作礼。见诸狐狼飞鸟走兽在中止宿。草木荆棘不净满中。迥绝无人无人行迹无供养者。而我睹见心用怆然。不晓知如来威神功德之法。但以欢喜诛伐草木。及于扫除不净尽去。扫塔已讫一心欢喜绕之八匝。叉手作礼而去。持此功德。寿终之后得生第十五光音天上。以众名宝用为宫殿光明晃煜。于诸天中特为巍巍不可计量。尽其天寿而复百返为转轮圣王。七宝自然典主四域。复毕其寿常生国王大姓长者家。财富无数颜容殊妙无有双比。人见欢喜莫不爱敬。欲行之时道路自净。虚空之中雨散众花用此恭敬生处自然。一阿僧祇九十劫中回流宛转。常生天上及与人中。尊荣豪贵封授自然不堕三涂。我忆此事大自雅奇。今我最后福愿毕满。遭值释师三界中雄。入于尊法便成沙门。六通清彻无不解达。诸欲永尽得成罗汉。无复恼热冷而无暖。其心清净获于大安。若有能于佛法及与众僧所作如毛发之善。所生之处受报弘大无有穷极。自念往古所作德行报应如是者乎。婆多竭梨于佛前。自说宿行已。为佛作礼却住一面。
　　昔佛初得道。惟念众生愚痴倒见刚强难化。吾设当为说法者谁肯信受。不如取般涅槃。亦无有来请佛说法者。梵天知佛意欲取涅槃。即与无数梵众。如人屈伸臂顷。来至佛所头面作礼。绕佛三匝长跪叉手前白佛言。三界众生盲冥甚久。大圣出现。唯愿世尊。以大慈大悲无量大哀。愿受我请必受我请。开演法藏施慧光明。佛告梵天。众生难寤迷惑倒见。吾设当为说其经法谁肯信受。吾不如早取泥洹。于是梵天重复请曰。三界众生为久在幽冥。亿百千劫乃有佛耳。犹优昙钵花时时乃有。佛亦难值。唯愿如来重加大哀。开寤愚痴愿说经法。世尊往昔无数劫来。放舍身命头目髓脑肌肉骨血国城妻子施与一切。为众生故起大弘誓。当为众生作大光明。乃昔过去无央数劫。时阎浮提有大国王。名度阇那谢梨。慈仁勇猛端正第一。典主八万四千诸国。其国丰盛人民安乐。尔时国王处于正殿坐自思惟。夫人在世尊荣豪贵富乐自然。皆由先世施行众善修习智慧。以是之故今致自然。已得自然。迷惑色欲。不惟非常。不知更绍来世之福。犹如畜生饱食终日无所用心。夫为智者唯当修习智慧正法日新之益。作是思惟已便告傍臣。命请中有智慧者为吾说法。我欲闻之。群臣受教遣使四出诸国。命请聪明大智慧者。时有一婆罗门。学问广博智慧第一。来应王命。群臣白王。今有婆罗门。聪明博达来在门外。王闻欢喜即出奉迎。头面作礼施设宝座。供施甘馔食讫澡漱。王语婆罗门言。久闻有德故远相屈。唯愿大仙为说经法。答言。我学以来积年勤苦。大王云何直尔欲闻。王语婆罗门言。欲须国城珍宝。随意所欲悉当相给。答言。我亦不用珍宝国城妻子象马。大王若能[剜-夗+死]其身肉用作千灯。若能尔者当为说法。不能尔者经法难闻。王自念言。无数劫来丧身叵计未曾为法。今为法故以身为灯甚为快善。王大欢喜答婆罗门言。如汝所敕即当奉行不敢违命。婆罗门言。能尔者大善。何时当为。王复答言。却后七日乃当为之。王敕群臣告下诸国大王。却后七日为闻法故。当于身上而燃千灯。诸欲来见王者。皆悉集于大国。群臣受教同时遣使。下八万四千诸国。大王却后七日当于身上而燃千灯。诸王臣民诸欲来见王者。疾来驰至集于大国。当是之时诸王臣民。闻之惊愕如丧父母。哀[口*睪]涕泣动阎浮提。诸王臣民悉来集会。王敕语傍臣。于大广博平坦之地设施座席。群臣奉命。即时于广博地设施床座。时王饭已与诸夫人二万婇女一万大臣导从前后。王于座所王处正座。诸夫人婇女及诸王群臣人民。皆悉同时腹拍王前。同声白王言。唯愿天王大慈大悲无量大哀。以我等故莫于身上而燃千灯。王答谢诸王臣民夫人婇女。吾从无央数劫。五道生死坏身无数。未曾为法丧身命也。今为法故以身作灯。持是功德用求佛道。普为十方无量众生作大光明。除去众生三毒痴冥。吾成佛时当为汝等施慧光明照除生死。开涅槃门入安隐法。汝等莫却我无上道心。时诸会者皆悉默然。于是大王即便持刀授与左右。敕令[剜-夗+死]身作千灯处。出其身肉深如大钱以酥油灌中而作千灯。安炷已讫语婆罗门言。先说经法然后燃灯。而婆罗门。为王唯说一偈言。
　　常者皆尽　　高者亦堕
　　合会有离　　生者有死

　　王闻偈已欢喜踊跃告诸群臣夫人婇女皆悉受诵。即便疏偈题著诸门街陌里巷。敕诸人民皆令讽诵。下阎浮提诸王臣民亦令讽诵。于是大王告婆罗门。今可燃灯。王便立誓。今为法故以身为灯。我不求作圣王上至天帝及诸天王世界荣乐。亦不求二乘之证。持是功德愿求无上正真之道。普为十方五道众生。作大法光明照于众冥。尔时国王发是愿已。即时三千大千世界六种震动。上至首陀会天。一切宫殿皆悉震动。时诸天人甚大惶怖。是何瑞应令地大动。即以天眼观阎浮提。见于菩萨为于法故身燃千灯发于弘誓。是使尔耳。时诸天人皆悉来下而见菩萨身燃千灯。无数诸天悲泣雨泪。时天帝释住于王前。赞言。善哉善哉。为于法故不惜身命。欲求何等。菩萨答言。我亦不求转轮圣王天帝魔王及梵天王。色声香味。亦不求罗汉辟支佛。持是功德用求无上正真之道。普为十方无量众生施慧光明。照除众生三毒痴冥。令离众苦至泥洹安乐。时天帝释复问王言。身燃千灯得无痛恼而有悔耶。王答天帝。不以为痛亦无悔恨。天帝重问。若无悔恨以何为证。于是国王便自誓言。而我今日为于法故身燃千灯。持是功德用求无上正真之道。审当成佛者。千灯诸疮即当除愈。身即平复无有疮瘢。作是语已身即平复无复疮瘢。端正姝好过逾于前。时天帝释无数诸天。国王群臣夫人婇女无量庶民。异口同音悉赞叹言。善哉善哉。叹未曾有欢喜踊跃。皆奉行十善之教。佛言。尔时国王者则我身是。时婆罗门者调达是。菩萨求习智慧精进如是。

　　　　佛说菩萨本行经卷上

　　丹藏以此卷为下卷。以中为上。以下为中。今详始末。丹藏错耳。


　　　　佛说菩萨本行经卷中

　　　　失译人名今附东晋录
　　昔佛在舍卫国祇树给孤独园。时有贤者名曰须达。居家贫穷无有财产。至信道德往至佛所。头面作礼稽首佛足。却坐一面听说经法。佛问须达。在家之士当行布施不布施也。须达白佛。当行布施。多布施耶。小布施也。当以好意而布施耶。以不好意而布施乎。佛告须达。夫于布施所施虽多而获报小。布施虽小而获报多。何谓施多而获报小。虽多布施而无至心无恭敬心。不大欢喜贡高自大。所施之人信邪倒见。非是正见不得快士。所施虽多而获报小。犹如耕田薄地之中下种虽多收实甚小。何谓施小而获大福。所施虽小欢喜与。净洁心与。恭敬与。不望报与。所施之人复得快士。佛及辟支佛沙门四道应正见者。所施虽小获报弘大。犹如良田所种虽小收实甚多。佛告须达。吾自忆念过去世时。此阎浮提有转轮王。名波陀颰宁。王有千子主四天下。此阎浮提有八万四千国。时有一婆罗门名曰比蓝。身体金色端正无比聪明智慧。天地变运医方镇压。上知天文下察地理中知人情。一切典藉靡不贯达。为人仁爱慈愍一切。王甚爱敬。八万四千诸王及国人民。亦皆奉敬以为师主。比蓝大师为是大王。非是波陀颰宁。何以故。波陀颰宁王。治国正民一一咨启。比蓝大师尔乃教化。诸王臣民莫不欢喜。于时大王而从比蓝启受经典。亦复宣告八万四千诸小国王群臣太子一切人民。皆从比蓝咨受经典习学智慧。诸王臣民皆从比蓝。启受经典莫不欢喜。皆言。此是梵天来化我等。为于好事非是凡人。于时八万四千诸王。受学智慧心意开解皆大欢喜。八万四千诸小王人。持一白象金银绞络。骏马一疋亦金银绞络。牛一头亦金银绞络。妙女一人亦端正无比。七宝璎珞服饰姝好。金钵盛银粟银钵盛金粟。琉璃钵盛金粟。颇梨钵盛金粟。以金为车七宝庄饰。各各皆尔有八万四千。以用贡上比蓝大师。尔时大王波陀颰宁。闻诸小王贡遗比蓝。大用欢喜。我亦当复贡上比蓝大师财宝。即时庄严八万四千玉女之等。七宝珠玑服饰姝妙璎珞其身。八万四千白象纯金绞络饰。八万四千疋马亦金银绞络。八万四千头牛尽金庄校。八万四千金钵盛银粟。八万四千银钵盛金粟。八万四千琉璃钵盛金粟。八万四千颇梨钵尽盛金粟。八万四千乘车尽金绞饰用上比蓝。比蓝受已念此财宝象马车乘。一切所有皆悉非常而不坚固。白大王言。财产所有皆悉非常摩灭之法。我不用之。意欲布施济诸穷乏。王闻其言大用欢喜。告敕群臣击鼓宣令阎浮提内。贫穷孤老婆罗门梵志皆悉来集。比蓝即设大檀。人民闻令云兴而集。强弱相扶皆悉来至。于时比蓝欲澡婆罗门手。倾于军持而水不出。大用愁忧。今我大祠将有何过。意不清净所施不好。以何等故而水不出。即时天人于虚空中语比蓝言。汝今布施大好无比。其心净洁无能过者。汝之功德天下第一无过上者。但所施人尽是邪伪倒见之徒。非是清高快士之辈。而不堪任受汝澡敬。以是之故水不出耳。于是比蓝闻天人语。意便开解即作誓言。今我所施用成无上正真之道。审如所愿者。令我泻水当堕我手中。作誓愿已讫。便倾澡瓶。水即来出自堕掌中。诸天空中赞言。善哉善哉。如汝所愿成佛不久。尔时比蓝布施贫乏衣被饮食一切所须。十二年中。象马珍宝玉女之等。尽用布施无所藏积。佛告须达。尔时比蓝婆罗门者。今我身是。而我尔时所施亦好其心亦好。受者不好所施虽多获报甚少。而今我法真妙清净弟子真正。所施虽少获报甚多。于是比蓝十二年中所作布施。及阎浮提一切人民行于布施。计其功德。不如布施一须陀洹人。其福甚多过出其上。设施百须陀洹并前比蓝所施阎浮提人。所得福报。不如施一斯陀含人。其福甚多亦过其上。正使施百斯陀含百须陀洹及前比蓝施阎浮提人。所得福报不如施一阿那含人。其福倍多过出其上。施百阿那含人百斯陀含百须陀洹并前比蓝阎浮提人。所得福报。不如施一阿罗汉。其福甚多过出其上。正使施百罗汉百阿那含百斯陀含百须陀洹并前比蓝阎浮提人。所施功德。不如施一辟支佛。其福甚多过出其上。正使布施百辟支佛百阿罗汉百阿那含百斯陀含百须陀洹及前比蓝施阎浮提人。所得功德。不如起塔僧房精舍。衣被床卧饭食供养。过去当来今现在。四方众僧沙门道士给其所须。计其功德过前所作功德者。上虽起塔僧房精舍。施辟支佛阿罗汉阿那含斯陀含须陀洹并前比蓝阎浮提人。所作布施福德。不如施佛一人。功德甚多不可复计。虽供养佛起塔僧房精舍。及辟支佛阿罗汉阿那含斯陀含须陀洹并前比蓝阎浮提人。所施功德。不如有人一日之中受三自归八关斋。若持五戒所得功德逾过于前所施福德。百千万倍不可为喻。复以持戒之福。并合集前一切施佛功德及辟支佛四道之等。合前比蓝阎浮提人所施福德。不如坐禅慈念众生经一食之顷。所得功德逾过于前百千万倍。逾前比蓝阎浮提人所作布施。及施四道辟支佛。起塔僧伽蓝上至施佛。持戒坐禅慈念众生。合集其德。不如闻法执在心怀。思惟四谛非常苦空非身之法泥洹寂灭。比前所作一切功德。最尊第一无有过上。于是须达闻法踊跃无量。身心清净得阿那含道。唯有五金钱。一日持一钱施佛。一钱施法。一钱施僧。一钱自食。一钱作本。日日如是。常有一钱在终无有尽。即受五戒长跪白佛言。我今日欲心已断。处在居家当云何也。佛告须达。如汝今日心意清净无复爱欲。汝还归家问诸妇女。今我欲心已灭。汝等各从所乐。须夫婿者恣从所好。若欲在此当给衣食。须达受教为佛作礼。使还归家问诸妇女。我今爱欲都已永尽无复欲事。汝等若欲须夫婿者各随所好。欲在此者供给衣食令无乏少。诸妇女等各各从意随其所乐。时有一妇人。[火*(甬-用+(刃/一))]谷作麨。有牂抵来抴[火*(甬-用+(刃/一))]麦不可奈何。捉[打-丁+剔]火杖用打牂抵。杖头有火著羊毛住。羊毛得火热用揩象厩。象厩火然并烧王象。象身烂破便杀猕猴用拍象身。天于空中而说偈言。
　　嗔恚斗诤边　　不当于中止
　　羯羠共相抵　　蝇蛾于中死
　　婢共牂抵斗　　猕猴而坐死
　　智者远嫌疑　　莫与愚人止

　　波斯匿王敕臣作限。自今以去。夜不得燃火及于灯烛。其有犯者罚金千两。尔时须达得道在家昼夜坐禅。初人定时燃灯坐禅。夜半休息。鸡鸣复燃灯坐禅。伺捕得之。捉灯白王。当输罚负。须达白王。今我贫穷无百钱产。当用何等输王罚负。王嗔敕使闭著狱中。即将须达付狱执守。四天王见须达被闭在狱。初夜四天王来下语须达言。我与汝钱用输王罚。可得来出。须达答言。王自当欢喜意解。不须用钱。为四天王而说经竟。天王便去。到中夜天帝释复来下就而见之。须达为说法竟。帝释便去。次到后夜梵天复下见于须达。便为说法。梵天复去。时王夜于观上见狱上有火光。时王明日即便遣人往语须达。坐火被闭而无惭羞续复燃火。须达答言。我不燃火。若燃火者当有烟灰表式。复语须达。初夜有四火。中夜有一火倍大前火。后夜复有一火遂倍于前。言不燃火为是何等。须达答言。此非是火也。初夜四天王来下见我。中夜第二天帝来下见我。后夜第七梵天来下见我。是天身上光明之焰。非是火也。使闻其语即往白王。王闻如是心惊毛竖。王言。此人福德殊特乃尔。我今云何而毁辱之。即敕吏言。促放出去。勿使稽迟。便放令去。须达得出往至佛所。头面作礼却坐听法。波斯匿王即便严驾寻至佛所。人民见王皆悉避坐而起。唯有须达心存法味。见王不起王心微恨。此是我民怀于轻慢见我不起。遂怀愠心。佛知其意止不说法。王白佛言。愿说经法。佛告王言。今非是时为王说法。云何非时人起嗔恚忿结不解。若起贪淫耽荒女色。憍贵自大无恭敬心。其心垢浊闻于妙法而不能解。以是之故。今非是时为王说法。王闻佛语意自念言。坐此人故。令我今日有二折减。又起嗔恚不得闻法。为佛作礼而去。出到于外敕语左右。此人若出直斫头取。作是语已。应时四面虎狼师子毒害之兽。悉来围绕于王。王见如是。即大恐怖还至佛所。佛问大王。何以来还。王白佛言。见其如是恐怖来还。佛告王曰。识此人不。王曰。不识。佛言。此人以得阿那含道。坐起恶意向此人故。是使尔耳。若不还者王必当危不得全济。王闻佛语即大恐怖。即向须达忏悔作礼。羊皮四布于须达前。王言。此是我民而向屈辱实为甚难。须达复言。而我贫穷行于布施亦复甚难。尸罗师质为国平正为贼所捉。贼语之曰。言不见我我当放汝。不者杀汝。尸罗师质意自念言。今作妄语为非法事。若堕地狱谁当放我。作是思惟便语贼言。宁斫我头终不妄语。贼便放之危害垂至。不犯妄语慎行正法实为甚难。复有天名曰尸迦梨。复自说我受八关斋。于高楼上卧。有天玉女来至我所。以持禁戒而不受之实为甚难。于是四人各各自说如是。即于佛前而说颂曰。
　　贫穷布施难　　豪贵忍辱难
　　危险持戒难　　少壮舍欲难

　　佛说偈已重说经法。王及臣民皆大欢喜。为佛作礼而去。
　　闻如是。一时佛在罗阅只比留畔迦兰陀尼波僧伽蓝。优连聚落有一泉水。中有毒龙名曰酸陀梨。甚大凶恶。放于雹霜。伤破五谷令不成熟。人民饥饿。时有婆罗门。咒龙伏之令不雹霜。五谷熟成经有年载。此婆罗门。遂便老耄咒术不行。尔时有壮婆罗门。咒术流利举声诵咒。云便解散令不雹霜。五谷丰熟人民欢喜。语婆罗门在此住止。当共供给令不乏少。婆罗门言。可便住于彼常共合。敛输婆罗门不使有乏。自佛来入国广说经法。人民大小咸受道化得道甚多。诸龙鬼神皆悉为善不作恶害。风雨时节五谷丰贱。更不供给婆罗门所须。婆罗门往从索之。诸人民辈逆更唾骂而不与之。时婆罗门心起嗔恚。蒙我恩力而得饱满。反更调我。欲得破灭人民国土。便问人言。求心所愿云何得之。人语之言。饭佛四尊弟子。必得从愿如心所欲。时婆罗门即设饭食。请大迦叶舍利弗目连阿那律。饭是四尊至心作礼求心所愿。我今持此所作福德。愿使我作大力毒龙破灭此国。必当使我得此所愿。时舍利弗道眼观之求何等愿。知婆罗门心中所念愿作毒龙欲灭此国。时舍利弗语婆罗门。莫作此愿用作龙蛇害恶身为。若欲求作转轮圣王。若天帝释魔王梵王尽皆可得。用此恶身不好愿为。时婆罗门答舍利弗言。久求此愿适欲得此不用余愿。时婆罗门举手五指水即流出。时舍利弗见其意坚证现。如此默然而止。时婆罗门及妇二儿俱愿作龙。死受龙身有大神力至为毒恶。便杀酸陀梨龙夺其处住。便放风雨大堕雹霜。伤杀五谷唯有草秸。因名其龙阿波罗利。妇名比寿尼。龙有二子。一名玑鄯尼。人民饥饿死者甚多。加复疫病死者无数。时阿阇世王往至佛所。头面作礼长跪白佛。国界人民为恶龙疫鬼所见伤害。死者无数。唯愿世尊大慈大悲怜愍一切。唯见救护禳却灾害。佛即可之。尔时世尊明日晨朝。著衣持钵入城乞食。诣于龙泉食讫洗钵。洗钵之水澍于泉中。龙大嗔恚即便出水。吐于毒气吐火向佛。佛身出水灭之。复雨大雹在于虚空化成天花。复雨大石化成琦饰。复雨刀剑化成七宝。化现罗刹。佛复化现毗沙门王。罗刹便灭。龙复化作大象鼻捉利剑。佛即化作大师子王。象便灭去。适作龙像。佛复化作金翅鸟王。龙便突走。尽其神力不能害佛。突入泉中。密迹力士举金刚杵打山。山坏半堕泉中欲走来出。佛化泉水尽成大火急欲突走。于是世尊蹈龙顶上。龙不得去龙乃降伏。长跪白佛言。世尊。今日特见苦酷。佛告龙曰。何以怀恶苦恼众生。龙便头面作礼稽首佛足。长跪白佛言。愿见放舍。世尊所敕我当奉受。佛告龙曰。当受五戒为优婆塞。龙及妻子尽受五戒为优婆塞。慈心行善不更霜雹。风雨时节五谷丰熟。诸疫鬼辈尽皆走去向毗舍离。摩竭国中人民饱满。众病除愈遂便安乐。毗舍离人民疫病死者甚多。闻摩竭国佛在其中降伏恶龙疫病消灭。毗舍离王即遣使者往至佛所。于是使者前至佛所。稽首佛足长跪白佛言。王故遣我来稽首问讯。如来大圣。我国疫死者甚多。唯愿世尊。大慈怜愍临覆我国。劳屈光威望得全济。毗舍离国与摩竭国素有怨嫌。阿阇世王闻毗舍离国疫鬼流行。大用欢喜。尔时世尊告毗舍离使。我以先受阿阇世王。九十日请。而今未竟。汝自往语阿阇世王。使白佛言。二国素有怨嫌。我今往到必当见杀。佛告使言。汝但为佛作使。终无有能杀汝者也。佛重告使言。语阿阇世王。杀父恶逆之罪。用向如来改悔故。在地狱中当受世间五百日罪。便当得脱。使即受教往诣王门。王及群臣闻毗舍离使在于门外。咸共嗔恚皆共议言。当截其头刓其耳鼻。碎其身骨当使如面。使入到殿前大唱声言。世尊遣我到大王边。闻是佛使皆各欢喜。王问使言。佛遣汝来何所告敕。使便答言。佛谢大王所作恶逆杀父之罪。用向如来忏悔之故。在于地狱当受世间五百日罪。便当得出。唯当自责改往修来莫用愁忧。王闻是语欢喜踊跃不能自胜。我造逆罪在于地狱为有出期。即遥向佛稽首作礼。王语使言。汝能为我致此消息快不可言。欲求何愿恣当与汝。使白王言。毗舍离国疫病流行。欲得请佛光临国界望得全济。唯愿大王听佛使去。王即可之便报使言。语汝大王。我从城门到恒水边。修治道路以花布地。罗列幢幡到恒水边。举国兵众侍送世尊到恒水边。汝亦当从毗舍离城平治道路而散花香。罗列幢幡到恒水边。举毗舍离臣民兵众。尽来迎佛到恒水边。若能尔者听佛使去。不能尔者不放使去。毗舍离使闻王所使欢喜踊跃。即便辞还到于佛所。头面作礼白佛如是。佛即可之。使便辞佛作礼而去。还毗舍离白王如是。王闻所言大用欢喜。我曹国中亦须种福。即便宣令平治道路。从于城门到恒水边悉令清净。布散诸花烧众名香竖诸幢幡。毗舍离王举国臣民。椎钟鸣鼓作众伎乐。到恒水边迎佛世尊。持五百宝盖贡上世尊。摩竭国王亦复宣令。修治道路悉令清净。布散花香竖诸幢幡到恒水边。与诸臣民举国兵众。椎钟鸣鼓作众伎乐震动天地。持送世尊。到恒水边。以五百宝盖奉上世尊。四天王忉利天王上至化应声天王各各皆与无数诸天。各赍天上异妙珍琦杂种花香若干伎乐。持五百宝盖来贡上世尊。第七梵天王上至首陀会天。是诸天王各与无数诸天子等。各赍天上杂妙香花若干伎乐。持五百宝盖贡上世尊。毗摩毗罗阿须伦王。与无央数阿须伦民。持于众宝杂种花香若干伎乐五百宝盖来奉上佛。娑竭龙王与无数诸龙眷属。各赍若干种香。作众伎乐。五百宝盖来奉上世尊。合三千盖唯留一盖余盖受之。所留一盖者持用覆护后诸弟子令得供养。当于尔时诸天人民龙阿须伦。不可称计来至佛所。毗舍离王及诸臣民。皆言今佛当渡恒水。我曹当共作五百船使佛渡水。摩竭国王及诸臣民。亦言今日佛当渡水。我曹亦当作五百船令佛渡水。诸天亦各作五百宝船。诸阿须伦亦复共作五百宝船。于时诸龙自共编身作五百桥。欲令世尊蹈上而渡。尔时世尊见于诸天一切人民龙阿须伦各各欢喜有恭敬心。欲使众生普得其福。即便化身遍诸船上。诸天人民龙阿须伦。皆各自见如来世尊独在我船不在余船。于是如来渡水已竟。无数诸天畟塞虚空。散众名花烧异妙香作诸伎乐。人及诸龙并阿须伦。皆亦如是散众名华。烧众杂香作诸伎乐。娱乐世尊欢喜无量。于时如来观于三界诸天人民。心怀欢喜踊跃无量供养如来。世尊将欲说于前世本所修行菩萨道时。即便微笑。五色光明从口中出。光有五分。一一光头出无数明。一一光头有宝莲花。一一花上皆有化佛。一分光明上照欲界色界无色界。三界诸天见其光明。又睹化佛皆悉欢喜。各离欲乐来诣化佛所听说经法。无量诸天闻说经法欢喜踊跃。皆各得道迹．往来．不还．无著证者。发大道意入不退转者。一分光明遍照三千大千世界在人道者。光明化佛弥满世界。一切人民见其光明又睹化佛。嗔恚盛者忿意消灭皆发慈心。淫火盛者欲心消除观其瑕秽。愚痴盲冥皆悉醒寤解四非常。牢狱系闭悉皆放解。盲者得视。聋者得听。哑者能语。拘躄者得手足。癃残百病皆悉除愈。一切人民莫不欢喜。各离所乐来诣佛所。时诸化佛各各说法心意开解。或得道迹往来不还无著之果。发于无上正真道意。坚住大乘不退转者。不可称计。一分光明照于一切饿鬼境界。光明化佛悉遍饿鬼境界之处。诸饿鬼等见佛光明。自然饱满无有饥渴。身心清净无诸恼热。闻其说法皆悉欢喜悭垢消灭。寿终之后皆得生天。一分光明照于大千畜生境界。一切禽兽见佛光明。皆悉欢喜善心自生。虎狼师子龙蛇毒恶之心皆悉消灭。慈心相向不相伤害。寿终之后皆生天上。一分光明遍照大千地狱。铁围山间幽冥之处莫不明彻。一切地狱众生之类见其光明。又睹化佛欢喜踊跃火灭汤冷。拷治酷毒皆得休息。冰寒狱中自然熅暖。地狱众生既得休息欢喜踊跃。诸化佛等各为说法心开意解。即时寿终尽得生天。当于是时光明化佛。弥满三千大千世界。五道众生皆得度脱。凡于如来光明入处各有所应。欲说地狱事光从足下入。欲说畜生事光从足上入。欲说饿鬼事光从胫踝入。欲说人道事光从[月*坒]入。欲说转轮圣王事光从脐入。欲说罗汉事光从口入。欲说辟支佛事光从眉间入。欲说菩萨事光从顶入。欲说过去事光从后入。欲说当来今现在事光从前入。尔时世尊现大变化。光明普照十方世界。大千境界雨众天花。无量伎乐不鼓自鸣。诸天人民一切大众。莫不欢喜倍加踊跃。于是世尊还摄神足。光明便还绕佛三匝光从后入。无量诸天一切大众。异口同音赞叹如来。功德巍巍难量不可思议乃如是乎。于是阿难长跪叉手。前白佛言。佛不妄笑笑必有因。今日世尊欣笑如是。将欲自说先世宿行。佛告阿难及诸大众。乃昔过去久远无量无数世时。此阎浮提有转轮王。名修陀梨鄯宁。王四天下。此阎浮提八万四千诸小国王。八万四千城。王有七宝。一金轮宝。轮有千幅。纵广四十里。周匝百二十里。王欲行时轮在前导。不宾伏者金轮自然在头上旋。自然降伏不用兵仗。二摩尼珠宝。著于幢头。昼夜常照千六百里。三白象宝。其象身体优修姝好白如雪光。王乘其上自然飞行。一食之顷周四天下。四绀马宝。朱色髦尾。王乘其上一食之顷遍四天下。五典兵臣。王意欲得百千万兵自然而至。六典藏臣。王意欲须金银七宝衣被饮食。披其两手七宝财产一切所须。随意所欲从手中出而无有尽。七玉女宝。端正无比犹若天女。无有女人瑕秽之垢。身体香洁如优钵花。王意欲得清凉之时身自然冷。欲得温时身自然温。声如梵声常能使王欢喜踊跃。名曰玉女宝。王有千子勇猛无比。王欲出时七宝大盖常在其头上。七宝随从。群臣无数导从前后。百千伎乐其音和雅。巍巍堂堂不可称计。王千子中其最小者。见王如是问其母言。此何国王巍巍如是。其母答言。此是修陀梨鄯宁大转轮王主四天下。汝之父也。不识之耶。太子报言。我当何时应得为王。母复答言。王有千子。汝第一小不应得王。太子复言。若不应得为王者。何用在家作白衣为。即便长跪白其母言。愿听出家作沙门。诣山泽中学于仙道。母即听之。其母告言。若汝思惟所得智慧必还语我。儿即许之。即便剃头而著袈裟。诣于山泽精进坐禅思惟智慧。内解五阴外了万物皆悉非常。一切受身众苦之器。飞轮王帝豪俊世主三界尊荣。犹若幻化空无吾我。缘会则有缘离则无。皆从痴爱因有诸行。以有诸行受一切身。五道之分便有众苦。若无痴爱则无诸行。以无诸行则无五道。以无五道则不受身。以无有身众苦便灭。思惟如是霍然意解成辟支佛。飞腾变化六通清彻无所挂碍。如其本誓便还见母。现其神足身升虚空经行坐卧。身上出水身下出火。身上出火身下出水。分一身作百作千作万无数。还合为一。其母见之欢喜踊跃头面作礼。母复问言。从何所而得饮食。答言。乞丐自存。母复白言。莫更乞食当受我请。从今以往在此园中住。愿当日日受我饮食。亦当使我得其福德。时辟支佛便受母请住于园中。其母日日自往饭之。于彼园中经涉数年。思惟身分瑕秽不净。身为苦器何用此为。便舍身命入于泥洹而般泥洹。其母即便耶旬起塔花香供养。王于异时到此园中。见此塔即问左右。而此园中素无是塔。谁起此塔。辟支佛母即便白言。是王太子之中第一小者。见王出时而问我言。是何大王巍巍如是。我即答言。修陀梨鄯宁转轮圣王。是卿之父。复问我言。我当何时应得为王。我语之曰。汝于千子第一最小不应得王。其子便言。若使不得应作王者。何用在家作白衣为。便辞我出家学道。我便听之我与共要。若得道者必还见我。剃除须发著于袈裟。诣山泽中精进坐禅成辟支佛道。如其所誓便还见我。我即请之在此园中。日日供养饮食所须。经历数年便般泥洹。在此耶旬起于塔庙。是其塔也。王闻此语且悲且喜。答夫人言。何不语我。我即当以转轮王位而用与之。我不得闻大有折减。而今虽死我以王位而用与之。即脱天冠七宝拂饰王者威服著于塔上。王大七宝盖用覆塔上头面作礼。花香供养伎乐娱乐。
　　佛告阿难。乃昔尔时修陀梨鄯宁转轮王者。今我身是。而我尔时自我之子成辟支佛供养其塔。而以王位而用施之。大七宝盖覆于塔上。因是功德无央数劫作转轮王。主四天下七宝随从。常有三千七宝之盖自然而至。无央数劫或作天帝。或作梵王至于今日。若我不取佛者。三千宝盖常自然至无有穷尽。供养一辟支佛塔。受其功德不可穷尽。何况供养如来色身。及灭度后舍利起塔。作佛形像供养之者。计其功德过逾于彼。百千亿倍。不可计倍。无以为喻。于时大众皆大欢喜心悦意解。应时有得须陀洹者。斯陀含者。阿那含者。阿罗汉者。或发无上正真道意者。或住立不退转者。不可称计。尔时大众皆大欢喜。绕佛三匝头面作礼各还本所。于是世尊进至毗舍离城。到门阃上。而说偈言。
　　在地诸天神　　虚空住诸天
　　诸来在此者　　皆当发慈心
　　昼夜怀欢喜　　当随正法言
　　勿得怀害意　　娆恼诸人民


　　　　佛说菩萨本行经卷中



　　　　佛说菩萨本行经卷下

　　　　失译人名今附东晋录
　　尔时如来说是正真微妙语时。诸疫鬼辈皆走去向摩竭国。毗舍离国病尽除差。时佛复还摩竭国中。疫鬼复还毗舍离国。尔时世尊往来七返。即便说言。我从无数劫以来。所作功德作大誓愿。我今以此正真之行。除去一切众生身病并除意病。佛言。我为尸毗王时。为一鸽故割其身肉。兴立誓愿除去一切众生危险。摩诃萨埵太子时。为饿虎故放舍身命。舍尸王时。自以身肉供养病人经十二年。阿弥陀加良王时。病自合药而欲服之。时有辟支佛病与王同。来从乞药。王自不服。即便持药施辟支佛。自作誓愿。使一切病皆悉除愈。修陀素弥王时。百王临死而济其命。令迦摩沙颰王使入正见。十二年恶誓使得销除。须大拏太子时。二儿及妇持用布施。摩休沙陀太子时。以药除众生病。复入大海得摩尼珠。复除众生贫困。摩诃婆利王时。二十四日自以身肉以供病人。羼提婆罗仙人时。割截手足不起恚意。迦尸王时人民疫病。王受八关斋。起大慈心念于众生。人民病者皆悉除差。毗婆浮为解咒师时。人民疫病。以身血肉持用解除与鬼啖之。人民众病皆悉除差。梵天王时。为一偈故自剥身皮而用写经。毗楞竭梨王时。为一偈故于其身上而啄千钉。优多梨仙人时。为一偈故剥身皮为纸折骨为笔血用和墨。跋弥王时。国中人民尽有疮病。王自行见毒树。此毒树叶堕于水中。人饮此水令人有病。即拔毒树根株尽随以火烧之。人民疮病半得除差。其中故有不差者。王问医言。众生疮病何以不差。医答王言。此疮病重当得鱼肉食之乃差。王闻其言。即到水边上树求愿作鱼。今我以身除众生病。持此功德用求佛道。普除一切众生无量身病意病审如所愿。其有众生食我肉者病尽除差。即从树上投身水中。便化成鱼而有声言。其有病者来取我肉啖病当除差。人民闻声。皆来取鱼肉食之。病尽除愈。于是世尊自说前世宿行所作。结于誓愿今皆得之。今我以此正真之教。除去一切众生灾祸。时佛便自化身作两头。一头看毗舍离国。一头看摩竭国。疫鬼尽去还于大海。人民众病皆悉除差。五谷丰熟人民安乐。以法广化。并使意中诸欲之病悉得清净立之于道。一切人民皆大欢喜。于是诸比丘异口同音赞叹如来无量功德。甚奇甚特不可思议。
　　佛告诸比丘。我不但今除众生病饥渴之患。过去世时亦复如是。乃往过去无数世时。此阎浮提有大国王名曰梵天。典阎浮提八万四千诸小国王。有二万夫人婇女一万。无有太子。昼夜愁忧祷祠神祇梵天天帝摩诃霸梨天诸大神日月天地因乃得儿。时子生皆端正殊好有大人相。名大自在天。为人慈仁聪明智慧。世之典籍星宿变运日月博蚀。一切技术莫不通达。复学医术和合诸药宣令国中诸有病者悉来诣我。当给医药饮食占视。人民闻令诸有病者尽诣太子。国中大小皆悉欢喜莫不叹德。更不向余医轻慢余医。诸医师辈尽皆嗔恚妒忌太子。当于是时举阎浮提人民疫病加复谷贵。集诸医药不能令差。人民死者日日甚多。王大愁忧命召诸医问其方药。时有一医妒王太子者。心自念言。今此太子是我怨家。今乃得便。即白王言。更有一方试尽推觅。王便可之。即时便去明日乃还。前白王言。推得一方。若使大王得服之者众病必除。王即告言。须何等药便试说之。医答王言。当得从生以来仁慈愍众生未曾起于嗔恚意者。当用其血和药服之。得其两眼用解遣鬼众病乃差。王即答言。从生以来不起嗔恚。此实难有此事甚难。不可得也。太子闻之白父王言。此事易耳不为难得。太子白王言。我是父王之子。我从生以来不曾恚嗔加害于人。常慈愍一切初无恶相。我身非常而无坚固。不久会亦当死。唯愿大王听我为药除众生病。王便答言。我无子息。祷祠诸天日月星辰四山五岳。因乃得子。今宁亡身失国终不听汝。太子便白父王言。我求佛道。今我以血施与众生。持此功德佛诸经法尽当解了。我今以此肉眼施与众生。以此功德当得如来智慧之眼。当为一切而作正导。大王虽无太子故得为王。若使国土无有人民。为谁作王。使诸人民众病悉除。亦使父王无有忧愁。王复悲泣答太子言。今我宁弃国王位。可哀之子实不能舍。于是太子长跪叉手。白父王言。今我求于无上正真之道。若使爱惜臭秽之身。云何得解如来智慧深妙之法。云何当得一切慧眼。唯愿父王莫得却我无上道心。父王默然更无所说。医白王言。我试取血持用和药与诸病人。若便得差乃出其眼。若不差者不须出眼。于是太子刺臂出血。作誓愿言。我以此血除众生病。持此功德用成无上正真之道。审成佛者。一切众生服此药者。病当除差。便以血和药与诸病人病皆除愈。医便白王。其有病人服此药者皆悉除差。目前现事可不信也。时阎浮提八万四千诸小王臣民。闻大王太子自出其眼愍救一切莫不悲泣。皆悉来集长跪叉手白太子言。唯愿大王太子。我曹宁自放舍身命。不使太子毁其眼目。汝之慈愍一切众生不久成佛。愿莫自毁坏其眼目。于是太子谏谢诸王臣民。今我以此血肉之眼除众生病。持此功德用求佛道。我成佛时。当除汝等身病意病。莫得却我无上道心。尔时诸王一切臣民。闻是语已默然而住。于是太子便敕左右。设施解具欲挑其眼。语左右人言。谁能挑我眼者。左右人民皆辞不能。时医妒太子者。答言我能。太子欢喜。报言甚快。持刀授之。语医者言。挑眼著我掌中。便挑一眼著太子掌中。于是太子便立誓言。今我以此肉眼施与众生。不求转轮圣王。不求魔王。不求梵王色声香味细滑之乐。持此功德用求无上正真之道。使我得成一切智眼。普为十方无量众生作大医王。除去一切众生身病意病。施众生智慧之眼。作是语已即便持眼著于案上。审如我心所愿者。一切众生病皆除愈。父母见之即便闷绝良久乃稣。诸王臣民举声啼哭。动于天地宛转自扑。或有迷闷绝者。适欲举刀更挑一眼。应时三千大千世界为大震动。三界诸天皆悉来下。见于菩萨为众生故自挑其眼而血流出。无数诸天皆悉悲泣泪如盛雨。时天帝释到太子前问太子言。汝今慈愍为众生故。不惜身命出其肉眼。如是勤苦实为甚难。所作功德欲求何等。求转轮王天帝魔王梵天。王子求何等愿耶。太子答言。不求圣王天帝魔王梵天王也。不求三界色声香味细滑之乐。持此功德用求无上正真之道。为十方一切众生作大医王。普除一切众生身病意病。施与众生智慧之眼。普离生死一切诸患。时天帝释一切诸天赞言。善哉善哉。甚快难及。如汝所愿成佛不久。时天帝释即取其眼。还用持著太子眼中。于时太子眼即平复。绝更明好逾倍于前。无量诸天即以天花而散其上莫不欢喜。父王及母夫人婇女诸王臣民。皆大欢喜踊跃无量。时天帝释敕比婆芩(丹喑)摩大将军。逐诸疫鬼尽还大海。一切病者皆悉除愈。天帝便雨种种饮食。次雨谷米。次雨衣服。次雨七宝。一切众生病尽除差。皆悉饱满无饥渴者。人民欢喜国遂兴隆。却后数年父王命终。便登王位坐于正殿七宝自至。为转轮王主四天下莫不蒙庆。所作功德现世获之。佛告诸比丘。尔时太子大自在天者则我身是。尔时父王梵天者则今父王白净是。尔时母者今我母摩耶是。尔时医挑我眼者今调达是。尔时阎浮提人民者今毗舍离国摩竭国人民是。而我尔时亦除其病饥渴之困。我今亦复除去众生身病意病。亦使众生普得慧眼立于道证。菩萨行檀波罗蜜勤苦如是。时诸比丘闻佛所说。皆大欢喜为佛作礼。
　　闻如是。一时佛在舍卫国祇树给孤独园。佛与千二百五十沙门俱。欲入城分卫。其佛欲入城之时。五百天人先放香风吹于道路。及诸里巷悉令清净。不净瑕秽粪除臭处自然入地。悉令道路净洁。五百天人雨于香汁。道路街巷悉令润泽而散天花。国王臣民见其瑞应。知佛当来悉舍所好诸事缘务。皆悉驰走来迎世尊。人民见佛中有扫地者。散花者。烧香者。持衣布地者。中有解发布地欲令佛踏上而过者。以身投地四布令佛踏上者。有持幡盖者。有作伎乐者。一心叉手以清净意而视佛。一切众生各各种种恭敬世尊。时有一婆罗门至为贫穷。无有花香供养之调。用自惭耻更无余计。唯当一心净意视佛。即便恭肃敬意。以踊跃心叉手而住视于如来。以偈叹佛。而说颂曰。
　　表容紫金耀　　三十二相明
　　一切众生类　　睹者莫不欢
　　见佛心踊跃　　忧愁皆销除
　　永度生死海　　稽首礼大安

　　尔时世尊欣然而笑。五色光从口中出有千百奇。一一光头出无数明。一一光端有七宝莲花。一一花上皆有化佛遍照十方。下至诸大地狱。上至三十三天。遍照五道幽冥之处。极佛境界莫不大明。三千世界诸天人民。见佛光明莫不踊跃。各离宫殿舍其所乐。咸至佛所。听说经法而得度者。见其光明而得度者。或闻化佛所说经法而得度者。或有寻光来至佛所而得度者。无量地狱拷治之处悉得休息。寿终之后尽得生天。一切畜生禽兽之处善心自生。慈心相向不相伤害。寿终之后亦得生天。饿鬼之中都悉自然得百味食。无有饥渴之想。欢喜踊跃无复悭心。寿终之后尽得生天。无量众生盲者得视。聋者得听。哑者能语。偻者得伸。拘躄能行。癃残百病皆悉除愈。牢狱系闭悉皆放解。当尔之时大千世界诸天人民。一切大众莫不欢喜。心皆清净无复三垢。其中或有得生天者。得道迹者。往来者。不还者。得罗汉者。得辟支佛道者。有发无上正真道意者。或有坚住不退转者。各各如是不可称计。世尊光明照十方已。还绕身三匝从眉间入。于是阿难更整衣服。长跪叉手前白佛言。世尊今笑必有所因。唯愿说之。佛告阿难。见此婆罗门不。阿难对曰。唯然已见。佛告阿难。此婆罗门以清净心一偈叹佛。从是以后十三劫中。天上人中封授自然。常得端正言辞辩慧人所赞叹。不堕三涂八难之处。却后皆当成辟支佛。名曰欢悦。一切众会闻佛所说。皆悉欢喜歌叹佛德。阿难白佛言。如来功德不可思议。此婆罗门一偈叹佛。所得功德不可限量。快乃如是。佛告阿难。此婆罗门非但今日而赞叹我而得善利。乃往过去世。波罗奈国王名婆摩达多。而出游猎。象兵马兵车兵导从前后。游猎于山得一白象。身白如雪光泽可爱而有六牙。王得此象大用欢喜。即付象师令使调之。于时象师即著枷鞅靽大杖闭之。于时其象悲泣泪出。不欲饮食经于七日。象师怖懅。此王家象若不饮食不久便死。即白王言。所得白象不肯饮食悲泣泪出。王闻其言即往看之。王问象言。何以不食。象便作人语而白王言。我心愁忧。唯愿大王当去我愁。王复问言。有何等愁。象答王言。我有父母。年老朽迈不能行来。更无供养者。唯我供养采取饮食。若我在此拘系无供养者。便当俱没用为悲愁。大王若有大慈放我使去。供养父母毕其年命。自当来还供养大王。不违此誓。王闻其言怆然不乐。即赞叹言。汝虽畜生修于人行。我虽为人作畜生行。王即长跪解象令去。时象便去供养父母经十二年。父母终亡。即便来还诣于王宫。王见象还益加欢喜。七宝庄严璎珞其身。王欲出时象在前导。王爱此象过逾太子。众象中最因名象幡。时有贫婆罗门。欲诣王乞。便问人言。作何方便可得财贿。有人语之。王有白象甚为敬爱。汝若能叹此象者。乃可大得。时婆罗门伺王出时在路傍住。即叹白象而说偈言。
　　汝身甚姝好　　犹若天帝象
　　众象相具足　　福德甚巍巍
　　形影无双比　　犹若白雪光
　　身体甚难及　　奇特不可量

　　尔时国王闻叹白象大用欢喜。赐婆罗门金钱五百。便用致富。佛告阿难。尔时象幡者。则我身是。时婆罗门者。今此婆罗门是。尔时叹我而得益利。用济穷乏。今我成佛而复叹我。获其福报不可限量。因得济度生死之难。阿难长跪前白佛言。若使有人四句一颂赞叹如来。当得几许功德之报。佛告阿难。正使亿百千那术无数众生皆得人身。悉得成就辟支佛道。设使有人供养是等诸辟支佛。衣被饮食医药床卧敷具满百岁中。其人功德宁为多不。阿难白佛言。甚多甚多不可计量。若使有人四句一偈。以欢喜心赞叹如来。所得功德过于供养诸辟支佛得福德者。上百千万倍亿亿无数倍无以为喻。贤者阿难一切大会。闻佛所说皆大欢喜。绕佛三匝头面作礼。
　　闻如是。一时佛在波罗奈国精舍中止。诸佛之法昼三时夜三时。以正觉眼观于众生。谁应度者辄往度之。时波罗奈王。有辅相婆罗门。新取妇甚为爱敬。其妇白夫。与我一愿。辅相答曰。欲求何等恣随汝意。妇即报言。听我施佛及比丘僧。手自斟酌听说经法。夫即可之从汝所欲。尔时世尊知其应度。明旦晨朝著衣持钵往诣其家。辅相夫妇闻佛在外。欢喜跃踊即出奉迎。稽首佛足施设床座。请佛入坐供施甘馔。世尊食毕。辅相夫妇手自执水灌世尊手。于是如来洗手漱口已讫为说经法。赞施之德持戒之福。天上人中封授自然。尊荣豪贵富乐无极。虽复高尊诸欲自恣。不能得免三涂之苦。地狱之中火烧汤煮。刀山剑树火车炉炭。刀锯解析甚酷甚痛不可具陈。饿鬼中苦身瘦腹大咽细如针孔。骨节相敲共相切磨举身火然。百千万岁不闻水谷之名。饥渴甚困不可具说。畜生中苦虎狼师子蛇蟒蝮蚖。更相残害互相啖食。三涂之中恶心炽盛无有善意大如毛发。宛转苦毒无有出期。唯舍诸欲思惟正谛。尔乃得离众苦毒耳。受三界身悉皆有苦。一切众苦皆从习生。由习诸欲三毒之垢。诸行之报便有众苦。断绝三毒销然诸欲则无诸行。众行已尽则不受身。已无有身众苦便灭。欲尽诸行一切缚者。唯当思惟八正之道。佛为辅相夫妇说此法已。应时夫妇欢喜踊跃入四正谛。即于佛前得须陀洹道。于是夫妇观家如狱。见欲如火不乐恩爱。长跪白佛。愿为沙门。佛即可之。须发自堕法衣在身。其夫便成沙门。妇即成比丘尼。俱随佛后到于精舍。尔时世尊重为说法。三十七品诸禅三昧。思惟意解诸欲永尽。俱成罗汉六通清彻。时诸比丘赞叹如来神力智慧。并复赞叹二阿罗汉。甚奇甚特。在于尊豪便能放舍尊贵荣禄。其妇少壮弃欲舍乐。甚为难及。佛告诸比丘。此阿罗汉乃前世时。亦有好心今意亦好。乃往过去无量世时。波罗奈国婆罗摩达王。王有辅相名比豆梨。为人慈仁聪明博达靡所不通。唯以十善而用教化。王及臣民莫不咨受。王甚敬爱。时海龙王名波留尼。王有夫人名摩那斯。王甚爱敬。于时龙王欲至天上会于释所。龙王持妇嘱宫中五百婇女。无得娆恼触误其意。龙王去后。于时夫人坐自思惟宿命之事。忆念前世为人之时毁失禁戒今堕龙中。即便不乐悲泣泪出。诸侍女辈见其不乐。咸共问之。何以不乐。夫人答言。忆念先世本为人时坐犯禁戒。今作龙身受此毒恶丑秽之形。用为不乐。问诸侍女。作何方便得脱龙身生于天上。诸侍女言。以龙之形含毒炽盛。求脱龙身生于天上。甚难甚难。求索人身尚不可得。况生天上。中有一女而便答言。我曾闻于阎浮提波罗奈国波罗达王有一辅相。至为慈仁智慧无比。一切经典靡不通达。生天人中五道所趣悉皆知之。五戒十善而用教化。能往问之。乃知生天所行之法脱龙之行。龙王来还见于夫人颜色不乐。即便问言。何以不乐。夫人答言。阎浮提波罗奈国婆罗达王。有一辅相名比豆梨。至为慈仁怜愍众生智慧无比。一切经籍靡不通达。欲得此心而用食之。欲得其血而欲饮之。若得此者我愁乃除。龙王答言。莫得忧愁我当求索。于是龙王有亲友夜叉。名曰不那奇。语夜叉言。而我夫人闻阎浮提波罗奈国王有辅相名比豆梨。为人慈愍智慧第一。一切经籍莫不通畅。欲得此心并及其血而饮食之。为我索来。持两明珠而用与之。于是夜叉即便受教取明珠去。到阎浮提化作贾客。入波罗奈城捉摩尼珠。行人问之言。汝持此珠欲卖之不。答言。不卖欲用博戏。即便白王。外有贾客持二明珠欲用博戏。其王闻之大用欢喜。王自恃巧博必定得胜。王言。将来即唤入宫。时王问言。欲愿何等。夜叉答言。我得胜者持比豆梨与我。王若得胜此珠属王。王便可之。诸臣左右咸皆难之。王利明珠自恃巧博。我必得胜不用臣语。即便共博。夜叉得胜得比豆梨。于时夜叉捉比豆梨径飞虚空。王失比豆梨大用愁忧。诸臣皆言。王行五事亡国失位。一者博戏。二者嗜酒。三者耽荒女色惑于音乐。四者好出游猎。五者不用忠谏。行此五事王不得久。于是夜叉担比豆梨。到于山间便欲杀之。时比豆梨问夜叉言。何以杀我。夜叉答言。龙王夫人。闻汝聪明智慧第一为人慈仁。欲得汝血并及其心。是以杀汝。比豆梨言。汝之愚痴不解意趣。闻我智慧欲得我血者。欲得我法。欲得我心者。而欲得我心中智慧。共往见之。欲须何等我尽与之。时比豆梨即为夜叉说。人作恶有五事。一者作事仓卒而不审谛。二者后常多悔。三者多怀嗔恚无有慈心。四者恶名远闻人所憎嫉不欲见之。五者死堕地狱畜生饿鬼。修善之人有五事好。何等为五。一者所作审谛以法自御而不卒暴后无所悔。二者多慈愍心无所加害。三者好名流布声震四远。四者人皆敬爱犹若师父。五者死生天上及与人中快乐无极。于是夜叉闻其所说心即开解。头面作礼稽首其足。即从比豆梨求受教诲。时比豆梨为说十善生天之法。夜叉闻法欢喜踊跃奉而行之。即将比豆梨至龙王所。夫人见比豆梨欢喜无量。头面作礼稽首归命。设施宝座供百味馔。于是比豆梨便为龙王及夫人。说于五道所行罪福。摄身三恶慈愍众生无所伤害。除舍悭贪义让不盗。观欲瑕秽离于女色贞洁不淫。言常至诚无有虚欺。言常柔软无粗犷辞。和其斗诤不讼彼此。语则应律不加绮饰。心常慈忍不起嗔恚。见人快善代用欢喜无嫉妒心。一心奉信佛法圣众及至真式。明了罪福意无狐疑。行此十善具足无缺便得生天。七宝宫殿所欲自然。不杀不盗不淫不欺绝酒不醉。五事具足生于人中。国王大姓长者之家。尊荣豪贵富乐无极。无有慈心残害众生。强劫人财盗窃非道。淫犯他妻爱欲情态无有厌足。妄言两舌。恶口骂詈。嗔恚嫉妒。不孝父母。不信三尊。背正向邪。行此诸恶死入地狱。烧炙榜笞。万毒皆更痛不可言。负债不偿。借贷不归。抵突无信。憍慢自大。谤毁三宝。死堕畜生驴马骆驼猪羊狗犬师子虎狼蚖蛇蝮蝎[虫*(打-丁+片)]蝪及余禽兽。更相残害毒心炽盛。宛转受苦无有出期。悭贪嫉妒不肯布施不知衣食。不信三尊。悭火所烧。死堕饿鬼形体羸瘦。骨节相[敲-高+亭]举身火然。百千万岁无有解时。昼夜饥渴初不曾闻水谷之名。唯行十善摄身口意。长得生天快乐无极。于是龙王及与夫人。一切诸龙悚然心惊毛竖。皆奉十善摄身口意持八关斋。诸龙欢喜。当于是时金翅鸟王欲来啖龙。尽其神力而不能近。于是诸龙甚自欣庆怪未曾有。龙王夫人大海诸龙。一切夜叉尽奉十善。莫不欢喜作礼稽首。龙王即问比豆梨言。大师欲还阎浮提不。答言欲还。于是龙王即以栴檀摩尼明珠。及诸妙宝贡上菩萨。夫人婇女一切诸龙及诸夜叉。各各奉上异妙珍奇。还送比豆梨至波罗奈。稽首作礼欢喜辞去。大海诸龙及诸夜叉。毒心销灭死皆生天。婆罗达王及诸群臣一切人民还得觐见师比豆梨皆大欢喜。头面作礼问讯起居。时比豆梨为王具说本未。如是王及臣民。莫不欢喜叹未曾有。于是比豆梨以摩尼珠举著幢头至心求愿。即雨七宝衣被饮食遍阎浮提。无量臣民皆悉丰乐。时天帝释及与人王。大海龙王迦留金翅鸟王。各舍诸欲来在山泽。持斋坐禅自守身心。各各自言。我得福多。天王自言。我舍天上诸欲之乐。今来在此摄身口意。我得福多。人王复言。我舍宫中诸欲之娱。来在此间守身口意。我得福多。龙王复言。我舍大海七宝宫殿诸欲之乐。今来在此守身口意。我得福多。金翅鸟王亦复说言。今此龙王是我之食。我今持斋摄身口意。无伤害心而不食之。我得福多。于是四王各自叹说意不决了。便相谓言。今当共往问师比豆梨。即往比豆梨所。头面作礼。各白如是。谁得福多。菩萨答言。汝等各竖四幢幡。青色白色黄色赤色。即便受教竖四幢幡。菩萨问言。其影异耶。一种色乎。四王答言。幡色各异。其影一色而无有异。菩萨答言。汝等四王各舍所欲。而来在此持戒自守。所得功德皆悉同等而无差特。如四色幡其影一类而无有异。于时四王闻其所言。各各意解欢喜踊跃。时天帝释即以天上劫波育衣奉上菩萨。于时人王即以杂妙之宝上于菩萨。大海龙王即以髻中摩尼宝珠。以上菩萨。金翅鸟王天金[巾*弗]饰以贡菩萨。于时四王皆大欢喜作礼而去。时阎浮提一切民人龙及夜叉尽行十善。当是之时世有寿终者尽皆生天。无有堕于三涂中者。佛告诸比丘。尔时国师比豆梨者。今我身是。尔时龙王波留尼者。今辅相是。龙王夫人摩那斯者。今此辅相妇是。昔为龙时从我闻法欢喜入心。得脱龙身生于天上。今我得佛从我闻法欢喜意解。即便出家思惟智慧。诸欲永尽俱得罗汉。过去世时其心亦好。至于今世其心亦好。时诸比丘闻佛所说。皆大欢喜为佛作礼。

　　　　佛说菩萨本行经卷下


