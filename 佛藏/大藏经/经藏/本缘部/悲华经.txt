  悲华经
　　北凉 昙无谶译




　　　　悲华经卷第一

　　　　北凉天竺三藏昙无谶译

　　转法轮品第一

　　如是我闻。一时佛在王舍城耆阇崛山。与大比丘僧六万二千人俱。皆阿罗汉诸漏已尽无复烦恼。一切自在。心得解脱。慧得解脱。譬如善调摩诃那伽。所作已办舍于重担。逮得己利尽诸有结。正智得解心得自在。于一切心得度彼岸。唯除阿难。菩萨摩诃萨四百四十万人。弥勒菩萨最为上首。皆得陀罗尼忍辱禅定。深解诸法空无定想如是大士皆不退转。是时复有大梵天王。与无量百千诸梵天子俱他化自在天王与其眷属四百万人俱。化乐天王亦与眷属三百五十万人俱。兜率天王亦与眷属三百万人俱。夜摩天王亦与眷属三百五十万人俱。忉利天王释提桓因亦与眷属四百万人俱。毗沙门天王亦与鬼神眷属十万人俱。毗楼勒天王亦与拘办荼眷属一千俱。毗楼勒叉天王亦与诸龙眷属一千俱。提头赖吒天王与乾闼婆眷属一千俱。难陀龙王婆难陀龙王亦各与一千眷属俱。如是等众。皆已发心趣于大乘。已行六波罗蜜。
　　尔时世尊眷属围绕。为诸大众说微妙法。除四颠倒生善法明。得智慧光了四圣谛。欲令来世诸菩萨等得入三昧。入三昧已。过于声闻辟支佛地。于阿耨多罗三藐三菩提无有退转。尔时弥勒菩萨。无痴见菩萨。水天菩萨。师子意菩萨。日光菩萨。如是等上首菩萨摩诃萨十千人俱。即从座起偏袒右肩右膝著地。叉手合掌向东南方。一心欢喜恭敬瞻仰而作是言。南无莲华尊多陀阿伽度阿罗呵三藐三佛陀。南无莲华尊多陀阿伽度阿罗呵三藐三佛陀。希有世尊。成阿耨多罗三藐三菩提。未久而能示现种种无量神足变化。令无量无边百千亿那由他众生得种善根。不退转于阿耨多罗三藐三菩提。尔时会中有菩萨摩诃萨。名宝日光明。即从座起偏袒右肩右膝著地。合掌向佛而白佛言。弥勒菩萨。无痴见菩萨。水天菩萨。师子意菩萨。日光菩萨。如是等上首菩萨摩诃萨十千人等。以何缘故。舍于听法而从座起。偏袒右肩右膝著地。叉手合掌向东南方一心欢喜而作是言。南无莲华尊多陀阿伽度阿罗呵三藐三佛陀。南无莲华尊多陀阿伽度阿罗呵三藐三佛陀。希有世尊。成阿耨多罗三藐三菩提。未久而能示现种种无量神足变化。令无量无边百千亿那由他众生得种善根。世尊。是莲华尊佛去此远近。彼佛成道已来几时。国土何名。以何庄严。莲华尊佛何故示现种种变化。于十方世界所有诸佛示现种种无量变化。或有菩萨而得瞻见我独不睹。尔时佛告宝日光明菩萨。善男子。善哉善哉。汝所问者。即是珍宝。即是贤善。即是善辩。即是善问。汝善男子。能问如来如是妙义。欲得教化无量万亿那由他众生令种善根。欲得显现莲华尊界种种庄严。善男子。我今当说。谛听谛听。善思念之。善受摄持。宝日光明菩萨一心欢喜受教而听。尔时世尊告宝日光明。善男子。东南方去此一亿百千佛土。有佛世界名曰莲华。以种种庄严而挍饰之。散诸名华香气遍熏宝树庄严种种宝山绀琉璃地。无量菩萨充满其国。善法妙音周遍而闻。其地柔软譬如天衣。行时足下蹈入四寸。举足还复自然而生种种莲华。其七宝树高七由旬。其枝自然悬天袈裟。其佛世界常闻诸天伎乐音声。彼诸众鸟声中。常出根力觉意妙法之音。诸树枝叶相掁作声。过诸天人五乐之音。一一树根所出香泪过诸天香。香气遍满过千由旬。其树中间悬天璎珞。有七宝楼观高五百由旬。纵广正等一百由旬。周匝栏楯七宝所成。其楼四边有大池水。长八十由旬广五十由旬。其池四方有妙阶道纯以七宝。其池水中有优钵罗华拘物头华。波头摩华芬陀利华。一一莲华纵广正等满一由旬。于夜初分有诸菩萨。于华台中生结加趺坐。受于解脱喜悦之乐。过夜分已四方有风。柔软香洁触菩萨身。其风能令合华开敷吹散布地。是时菩萨从三昧起。复受解脱喜悦之乐。下莲华台升于高楼。于七宝座处。结加趺坐听受妙法。其园观外周匝四边。有阎浮檀紫磨金山高二十由旬。纵广正等满三由旬。山有无量百千珍宝绀琉璃珠火珠之明间错其间。尔时莲华尊佛以大光明并诸宝明。和合显照其佛世界。其土光明微妙第一。更无日月亦无昼夜。以华合鸟迁而知时节。其宝山上有绀琉璃妙好之台。高六十由旬纵广二十由旬。其台四边周匝栏楯七宝所成。其台中央有七宝床。其床各有一生菩萨坐听受法。善男子。其佛世界有菩提树名因陀罗。高三千由旬。树茎纵广五百由旬。枝叶纵广一千由旬。下有莲华。琉璃为茎高五百由旬。一一诸华各有一亿百千金叶高五由旬。马瑙为[革*茸]七宝为须高十由旬。纵广正等满七由旬。尔时莲华尊佛坐此华上。即于昨夜成阿耨多罗三藐三菩提。其菩提华座周匝复有种种莲华。有诸菩萨各坐其上。见莲华尊佛种种变化。
　　尔时世尊释迦牟尼说是事已。宝日光明菩萨摩诃萨白佛言。世尊。莲华尊佛以何相貌作诸变化。惟愿说之。佛告宝日光明。善男子。莲华尊佛于昨夜分成阿耨多罗三藐三菩提。其佛过夜分已示现种种神足变化。其身变现乃至梵天。顶肉髻相放六十亿那由他百千光明。照于上方微尘数等诸佛世界。尔时上方菩萨不观下方眼所缘色。所谓大小铁围及诸小山。但观佛光所及世界于诸世界有诸菩萨得授记莂。若得陀罗尼忍辱三昧。或得上位一生补处。是菩萨等所有光明。以佛光故悉不复现。如是等众叉手向于莲华尊佛瞻仰尊颜。尔时惟见三十二相璎珞其身八十种好次第庄严。见莲华尊佛及其世界种种庄严。如是见已心得欢喜。尔时如微尘数等诸佛世界中。诸菩萨摩诃萨见莲华尊佛光明变化及其世界已。各舍本土以自神足。悉共发来诣彼佛所。礼拜围绕供养恭敬尊重赞叹。善男子。尔时彼佛见诸菩萨出其舌相。悉皆遍覆诸四天下行住坐等一切众生。或有菩萨入于禅定从禅定起在大众中。礼拜围绕供养恭敬尊重赞叹莲华尊佛。善男子。彼佛尔时示现如是广长舌相。作变化已即还摄之。善男子。莲华尊佛复放身毛孔光。一一毛孔出六十亿那由他百千光明。其光微妙普遍十方。一一方面各各过于微尘数等诸佛世界。彼世界中在在处处。所有菩萨得授记已。得陀罗尼三昧忍辱。或得上位一生补处。见是光已。各各自舍其佛世界乘神通力皆共发来至彼佛所。礼拜围绕供养恭敬尊重赞叹。善男子。尔时彼佛作此变化即复还摄为诸菩萨及诸大众。讲说正法转不退轮。欲令无量无边众生得大利益得大快乐。怜愍世间为人天故。欲令具足无上大乘。

　　　　悲华经陀罗尼品第二

　　尔时宝日光明菩萨白佛言。世尊。彼佛世界。云何得知昼夜差别。所闻音声为何相貌。彼诸菩萨云何而得成就一心行何异行。佛告宝日光明菩萨。善男子。彼佛世界常有佛光以为照明。以华合鸟迁如来菩萨入诸禅定师子游戏。其心欢喜受解脱乐。尔时便知即是夜分。若有风吹诸华散地。诸鸟相和作微妙声。雨种种华四方风起。香气微妙柔软细滑。佛及菩萨从禅定起。是时彼佛为诸大众说菩萨法藏。欲令出过声闻缘觉。是故得知即是昼分。善男子。彼佛世界诸菩萨众。常闻佛音法音僧音寂灭之音。无所有音。六波罗蜜音。力无畏音。六神通音。无所作音。无生灭音。微妙寂静音。因寂静音。缘寂静音。大慈大悲无生法忍授记之音。纯诸菩萨清净妙音。常不远离闻如是音。善男子。所闻音声相貌如是。善男子。彼界菩萨若已生若当生。皆悉成就三十二相。常身光明照一由旬。乃至成阿耨多罗三藐三菩提。终不堕于三恶道中。彼诸菩萨皆悉成就大慈心。大悲心。柔软心。无爱浊心。调伏心。寂静心。忍辱心。禅定心。清净心。无障碍心。无垢心。无污心。真实心。喜法心。欲令众生断烦恼心。如地心。离一切世俗言语心。爱乐圣法心。求善法心。离我心。离生老病死寂灭心。烧诸烦恼心。解一切缚寂灭心。于一切法得不动心。善男子。彼诸菩萨得专心力。得发起力。得缘力。得愿力。得无诤力。得观一切法力。得诸善根力。得诸三昧力。得多闻力。得持戒力。得大舍力。得忍辱力。得精进力。得禅定力。得智慧力。得寂静力。得思惟力。得诸通力。得念力。得菩提力。得坏一切魔力。得摧伏一切外道力。得坏一切诸烦恼力。如是菩萨于彼佛土。已生当生者即是真实。菩萨已得供养无量百千诸佛世尊。于诸佛所种诸善根。彼诸菩萨以禅味为食。法食香食犹如梵天。无有揣食亦无名字。无有不善亦无女人。苦受爱憎诸余烦恼。及我我所身心苦恼。三恶道等。皆悉无有是诸名字。亦无黑闇臭处。不净荆棘秽恶。山陵堆阜土沙砾石。及日月星宿然火之明。须弥大海大小铁围二山中间幽冥之处。亦无有雨浊乱恶风及八难处。悉亦无有此诸名字。善男子。彼佛世界常以佛光菩萨宝光而为照明。其光微妙清净第一遍满其国。其中有鸟名曰善果。声中常出根力觉道微妙之音。
　　尔时宝日光明菩萨复白佛言。世尊。彼佛世界纵广几何。住世寿命说法几时。昨夜始成阿耨多罗三藐三菩提。灭度之后法住久近。诸菩萨众在世几时。生彼世界。诸菩萨等。颇有远于见佛闻法。供养众僧不。莲华世界佛未出时名字何等。彼界先昔佛日世尊灭度已来为经几时。灭度之后中间几时。莲华尊佛而得成道。以何因缘于十方世界在在处处。所有诸佛入于师子游戏三昧。示现种种神足变化。诸菩萨等或有见者或不见者。尔时佛告宝日光明菩萨。善男子。如须弥山王。高十六万八千由旬。纵广八万四千由旬。或时有人勤行精进。或幻化力或禅定力。碎破须弥犹如芥子过诸算数。除佛世尊。一切智者余无能知。如一芥子为一四天下。是莲华世界所有四天下数尽此芥子。有诸菩萨充满其中。犹如西方安乐世界诸菩萨等。善男子。彼莲华尊佛寿命说法三十中劫。灭度已后正法住世满十中劫。善男子。彼诸菩萨已生当生者。寿命四十中劫。善男子。彼佛世界本名栴檀。清净好妙不如今也。尔时世界亦无如是清净菩萨。善男子。栴檀世界过去先佛出于世间。号日月尊如来应正遍知明行足善逝世间解无上士调御丈夫天人师佛世尊。寿命说法三十中劫。临灭度时或有菩萨以愿力故至余佛土。其余在者作如是念。今夜中分日月尊如来当取涅槃。见佛灭已我等当于十中劫中护持正法。谁能于此正法灭已。次第得成阿耨多罗三藐三菩提。时有菩萨名虚空印。以本愿故日月尊如来即与授记。善男子。我灭度已正法住世满十中劫。过十中劫于夜初分正法灭尽。汝于是时即当成阿耨多罗三藐三菩提。号曰莲华尊如来应正遍知明行足善逝世间解无上士调御丈夫天人师佛世尊。尔时诸菩萨摩诃萨至日月尊佛所。至佛所已诸菩萨等以禅定力种种自在师子游戏。供养日月尊如来。作供养已右绕三匝。作如是言。世尊。我等愿欲于此十中劫中入灭尽定。善男子。尔时日月尊如来告虚空印菩萨摩诃萨。善男子。受持此解了一切陀罗尼门。过去诸多陀阿伽度阿罗呵三藐三佛陀。已为受佛职位诸菩萨说。如今现在十方诸佛。亦为受佛职位诸菩萨说。未来诸佛世尊亦当为受佛职位诸菩萨说。所谓解了一切陀罗尼门。即说章句。
　　阇梨　阇连尼　摩诃阇连　休翅休翅三钵提摩诃　三钵提　提陀阿吒醯多遮吒迦吒陀罗卓迦　阿斯摩迦斯　醯隶　弥隶帝隶流流翅　摩诃流流翅　阇移头阇移　阇移末坼膻坻　舍多祢伽陀祢阿茂隶　茂罗波　隶阇尼摩罗斯祢毗罗婆祢　目帝目帝波隶输题　阿毗坻　波夜无郅祢　波罗乌呵罗祢　檀陀毗阇比阇婆留郁耽祢
　　如是章句。破坏外道一切论议摄正法轮。复能拥护说正法者。开示分别四念处解脱法门。尔时世尊复说章句。
　　佛陀波加舍移　阿摩摩祢摩摩呵庶纸颇缇额缇涅帝罗祢　路迦提目帝删提陀隶婆末尼
　　如是章句。开示分别四种圣解脱法门。尔时世尊复说章句。
　　波沙缇　波沙祢　陀隶　陀罗波坻　掬坻守毗守婆波坻　祢坻　须摩跋坻羼提翅坻迦留那郁提叉移　比坻忧比叉　三钵祢　阿罗翅婆罗地　佉岐佉岐竭移　阿茂隶　牧罗输檀尼
　　如是章句。开示分别四无所畏解脱法门。尔时世尊复说章句。
　　咀颇罗　阿伽颇罗　阿涅颇罗　涅罗颇罗三目多阿延陀　伊毗持坻毗持　乌头都罗兜蓝阿兴三乘　伊提多婆　阿埵多埵　萨婆路伽　阿茶伽　隶频陀　阿浮萨隶　陀陀曼坻毗舍伽跋提阿颇逻迦颇蓝
　　如是章句。开示分别守护三乘法门。尔时世尊复说章句。
　　门陀多　安祢醯罗　婆波多骠　伊昙颇隶尼炎颇隶　三茂檀那延　毗浮舍　波拖苏摩兜　阿免摩五阿鸠摩都拖陀跋帝达舍婆罗毗波拖他　悉舍涕多　何尼饮摩底拏摩坻　阿路俱　阿提斗拏萨坻末坻
　　如是章句。现在诸佛本所修习。开示分别四正勤法门。尔时世尊复说章句。
　　安祢　摩祢　摩祢　摩摩祢　遮隶至利帝隶履赊履多毗　[羊*面*毛]帝目帝郁多履　三履尼三履三摩三履叉裔　阿叉裔　阿阇地[面*毛]帝　赊蜜致　陀罗尼　阿跋伽婆婆斯赖那婆提　赖魔波提阇那婆提　弥留婆提叉裔尼陀舍尼　路伽婆提波祢陀舍尼
　　如是章句。开示分别四无阂辩解脱法门。尔时世尊复说是章句。
　　研閦阿婆婆祢陀舍尼　禅那路伽陀兜波婆散尼　萨婆因提浮摩坻千坻　萨婆萨婆　婆摩萨婆波吔婆叉夜迦隶　惧迦隶婆阇尼　路伽[少/兔]达舍那比婆
　　如是章句。开示分别四如意足解脱法门。尔时世尊复说章句。
　　阿遮隶　佛提陀陀波遮隶　那尼　干拏斯提苷频提　尼屑提三笔知　波隶伽萨隶苏弥战提　战提阿遮隶　阿遮遮隶　阿波隶　频枝婆离　祢婆离婆遮遮离　波波离　阿那夜　阿那夜　阿俾斯　钩钩娑婆毗祢迦祢　祢阇斯　伽伽弥　那由禘
　　如是章句。开示分别一切根力解脱法门。尔时世尊复说章句。
　　富罢　帚富罢　度摩波　隶呵隶　阿婆移郁支隶　支迦勒差　阿夜末兜
　　帝帝隶摩摩隶手遮尸尸隶　路伽写尼阇那夜叉岐醯帝那遮夜帝沙栴提那
　　如是章句。开示分别七菩提分解脱法门。尔时世尊复说章句。
　　遮迦婆阇隶　婆帝遮迦隶　遮加陀隶　陀罗遮迦隶陀隶　茂隶醯醯隶隶陀离阿楼婆跋提　休休　夜他甚婆饿频婆隶夜陀祈尼　夜他波兰遮　离提奢夜他婆耶离离絁萨遮尼隶呵罗　阇留遮毗离　毗梨尼离呵罗　未离未伽尼隶呵罗尼罗尼隶呵罗　三摩提尼隶呵罗　般若尼隶呵罗比目帝尼隶呵罗　比目帝阇那陀隶舍那尼隶呵罗那叉帝尼隶呵罗　栴陀尼
　　隶呵罗　修利尼　隶呵罗　波陀舍夜六耽多陀阿伽度阿浮陀尼罗浮昙三佛陀陀佛陀　伊呵浮陀　咀哆浮陀　尼呵我摩茂隶　阿罗颇陀陀罗颇半茶隶　曼陀隶咀哆　隶多留摩伽伽怜尼茂祖拏　三半茂祖拏　恒伽崩伽摩[少/兔]尼　留婆那舍尼那舍槃檀尼　叱叱帝　叱叱睹摩由婆醯灯伽摩婆隶摩隶呵咀尼　婆隶摩隶频提毗离毗离忧沙离　舍罗尼　陀罗尼　婆婆坻　婆蓝那罗易　毗头摩婆罗龋摩梵摩遮隶那因提婆尸提提耶罗尼摩醯首罗罗尼　三摩宿弥阿蓝念弥　伊迦勒叉利师遮尼遮罗阿支栴陀罗修利　萨婆修罗阿婆蓝富那伽致耽半持多　阿夜那　虔稚阎波斯迦伽陀隶阿罗陀呵尼　摩伽罗毗路呵尼　悉昙曼啼　毗路迦曼啼
　　是陀罗尼门。诸佛世尊之所受持。开示分别如来十力解脱法门。
　　尔时世尊释迦牟尼说是解了一切陀罗尼法门时。三千大千世界六种震动。叵我踊没。尔时有大微妙光明遍于十方。过如恒河沙等世界。其中所有须弥山王。大小铁围不与眼对。但见世界地平如掌。十方世界所在之处。有诸菩萨其数无量得诸禅定总持忍辱。如是等众以佛神力于己刹没。忽然来至娑婆世界耆阇崛山。到如来所头面礼足。以诸菩萨所得种种自在神足供养于佛。作供养已。各各次第于一面坐。欲听解了一切陀罗尼门。不可称计欲色界诸天来至佛所头面礼足。亦各次第坐于一面。听受解了一切陀罗尼门。如是大众悉皆得见莲华佛刹。亦见彼佛与大菩萨围绕集会。尔时世尊释迦牟尼说此解了一切陀罗尼门。有七十二恒河沙等诸菩萨摩诃萨得此陀罗尼门。即时得见不可称计十方世界诸佛世尊。及见诸佛净妙世界。诸菩萨等怪未曾有。是诸菩萨以禅定力师子游戏得自在故。作种种供具以供养佛。
　　尔时佛告诸菩萨等。善男子。若菩萨修是解了一切陀罗尼门者。即得八万四千陀罗尼门。七万二千三昧门。六万法聚门。即得大慈大悲解三十七助道之法。得一切智无有障阂。是陀罗尼门摄一切佛法。诸佛了此陀罗尼已。为诸众生说无上法。久久在世不入涅槃。善男子。汝今所见当知。即是解了一切陀罗尼门威神力故。令此大地六种震动。及有微妙清净光明。遍照十方过恒河沙等诸佛世界。光所及处无量世界诸菩萨等。来至此会听受解了一切陀罗尼门。并及此界所有无量欲色界天和合聚集。复有诸龙夜叉阿修罗人非人等。皆来欲听解了一切陀罗尼门。若菩萨闻解了一切陀罗尼门已。即于阿耨多罗三藐三菩提而不退转。若有书写其人乃至无上涅槃。常得不离见佛闻法供养众僧。若能读诵诸恶业等永尽无余。转身受生即过初地。得第二住。菩萨摩诃萨若能修行解了一切陀罗尼门。所作五逆重恶之罪悉得除灭。第二转生即过初地得第二住。若无五逆即于此身所有重业永尽无余。转身即得过于初地得第二住。若其不能读诵修行。于听法时以诸缯彩奉上法师者。尔时如恒河沙等现在诸佛各于世界。称扬赞叹善哉善哉。即与授其阿耨多罗三藐三菩提记。是菩萨以供养因缘故。不久当得受佛职位。一生成就阿耨多罗三藐三菩提。若香供养不久当得无上定香。若华供养不久当得无上智华。若以珍宝供养法师。不久当得三十七助道法之宝。善男子。若有菩萨能解了是陀罗尼者。得大利益。何以故。此陀罗尼门。能开示分别一切菩萨诸法宝藏。以是持故令诸菩萨得无阂辩四适意法。善男子。日月尊如来为虚空印菩萨。说陀罗尼门已。尔时大地亦六种震动。亦有无量微妙光明。遍照十方无量无边诸佛世界。见诸佛刹地平如掌。
　　尔时会中亦有无量菩萨摩诃萨。悉见十方不可称计诸佛世尊。是时十方无量无边诸菩萨等。各各自于己世界没忽然来至栴檀世界。见日月尊佛礼拜围绕。供养恭敬尊重赞叹。皆欲听受是陀罗尼门。善男子。尔时彼佛告诸菩萨。善男子。我今已听汝等若是一生补处。于十中劫听入灭定。其余菩萨应十中劫。从虚空印菩萨摩诃萨。受此陀罗尼门菩萨法藏。随受持法得见十方无量世界所有诸佛。因见佛故心生欢喜得种善根。尔时会中有诸菩萨得种种自在师子游戏者。以种种供具供养彼佛。作供养已。白佛言。世尊。是虚空印菩萨摩诃萨。过十中劫成阿耨多罗三藐三菩提。当得转于无上法轮。时佛告曰。诸善男子。如汝所说。是虚空印菩萨摩诃萨。过十中劫得成阿耨多罗三藐三菩提。即过其夜便转法轮。尔时虚空印菩萨摩诃萨。成阿耨多罗三藐三菩提已。即过其夜转正法轮不退法轮无上法轮。尔时会中无量无边百千亿那由他菩萨。先从虚空印菩萨。于十中劫受是陀罗尼门者。得不退转。有一生补处当得阿耨多罗三藐三菩提。善男子。若有菩萨。不多修学是陀罗尼者。于当来世得过初地上二住位。不退转于阿耨多罗三藐三菩提。决定得是陀罗尼门。如是说已。日月尊如来为诸菩萨示现种种神足变化示现是已。为虚空印菩萨摩诃萨示现那罗延三昧。汝得是定便当得受金刚之身。复为示现一切庄严三昧光明。善男子。汝虽未转是正法轮。梦为诸菩萨说此陀罗尼门。汝于尔时便为已得如来身分三十二相八十种好。亦当放此一切庄严三昧光明。遍照无量一切世界。复于光中得见无量无边诸佛。复为示现金刚场三昧。以三昧力故虽未坐道场菩提树下未转法轮。已能为诸菩萨说微妙法。复为示现轮须三昧。以三昧力故寻转法轮。转法轮时有无量无边百千亿那由他菩萨当得毕定。尔时虚空印菩萨摩诃萨。闻说是已寻即自知当转法轮。欢喜踊跃与无量菩萨共供养佛。作供养已各各自入诸楼观中。尔时彼佛即于其夜入无余涅槃时。诸菩萨过其夜已供养舍利。既供养已各各还入宝楼观中。他方菩萨各各自还本佛世界。一生菩萨于十中劫入灭尽定。其余菩萨因虚空印说妙法故满十中劫得种善根。是虚空印菩萨摩诃萨。始于昨夜成阿耨多罗三藐三菩提。即于今日转正法轮。示现种种神足变化。令百千亿那由他无量众生。于阿耨多罗三藐三菩提不退转。我今于此说是陀罗尼门时。亦有八十那由他百千菩萨得无生忍。七十二亿众生于阿耨多罗三藐三菩提不退转。七十二那由他百千菩萨得是解了一切陀罗尼门。无量无边天与人发阿耨多罗三藐三菩提心。尔时会中有菩萨名解脱怨憎。白佛言。世尊。菩萨摩诃萨成就几法。能修集是解了一切陀罗尼门。佛告解脱怨憎菩萨言。善男子。菩萨成就四法。则能修是陀罗尼门。何等为四。菩萨住是四圣种中。于粗衣食卧具医药。常得知足。菩萨成就如是四法。则能修是陀罗尼门。复次善男子。菩萨摩诃萨成就五法。则能修是陀罗尼门。何等为五。自持禁戒。所谓爱护解脱戒。成就威仪行。防护戒法心生怖畏如小金刚。受持修学一切诸戒。见破戒者劝令持戒。见邪见者劝令正见。破威仪者劝住威仪。见散心者劝令一心。见有好乐于二乘者。劝令安住阿耨多罗三藐三菩提。菩萨成就如是五法。则能修是陀罗尼门。复次善男子。菩萨成就六法。则能修是陀罗尼门。何等为六。自修多闻通达无阂。见寡闻者劝令多闻。自不悭吝见悭吝者。劝令安住不悭吝法。自不嫉妒见嫉妒者。劝令安住不嫉妒法。自不怖他施以无畏。见怖畏者为作拥护。善言诱喻使得安隐。心不谀谄。无有奸诈行空三昧。菩萨成就如是六法。则能修是陀罗尼门。菩萨摩诃萨成就如是相貌法已。于七岁中总略一切陀毗梨章句。昼夜六时头面恭敬。一心思惟缘身念处。行空三昧读诵如是陀毗章句。即于起时。遍念十方一切世界无量诸佛是菩萨摩诃萨过七岁已。即便得是解了一切陀罗尼门。菩萨得是陀罗尼门已。便得如是圣清净眼。得是眼已。见于十方如恒河沙等世界中在在处处。诸佛世尊不取涅槃。亦见示现种种无量神足变化。是菩萨尔时悉见一切无量诸佛无有遗余。以见佛故即得八万四千陀罗尼门七万二千三昧门。六万法门。菩萨摩诃萨得是解了一切陀罗尼门已。复于众生得大慈悲。复有菩萨摩诃萨得是法门已。所有五逆重恶罪等转身便得永尽无余。第三生已。尽一切业得第十住。若无五逆其余诸业即于此身永尽无余。过一生已得第十住。不久便得三十七品及一切智。善男子。是解了一切陀罗尼门。能大利益诸菩萨摩诃萨。若菩萨常念诸佛法身故。得见种种神足变化。见是化已即得如是无漏欢喜。因欢喜故便成如是神足变化。以神足力则能供养如恒河沙等世界诸佛。得供养已于诸佛所亦听受妙法。听受法故即得陀罗尼三昧忍辱。便还来至此佛世界。善男子。是陀罗尼门能作如是大利益事。损灭恶业增诸善根。尔时有诸菩萨白佛言。世尊。我等于过去如一恒河沙等诸佛所。闻是陀罗尼门。闻已即得。复有菩萨作如是言。我等已于二恒河沙等诸佛所。闻是陀罗尼门。闻已即得。复有菩萨作如是言。我等已于三恒河沙等诸佛所。闻是陀罗尼门。闻已即得。复有菩萨作如是言。我等已于四恒河沙等诸佛所。闻是陀罗尼门。闻已即得。复有菩萨作如是言。我等已于五恒河沙等诸佛所。闻是陀罗尼门。闻已即得。复有菩萨作如是言。我等已于六恒河沙等诸佛所。闻是陀罗尼门。闻已即得。复有菩萨作如是言。我等已于七恒河沙等诸佛世尊。闻是陀罗尼门。闻已即得。复有菩萨作如是言。我等已于八恒河沙等诸佛所。闻是陀罗尼门。闻已即得。复有菩萨作如是言。我等已于九恒河沙等诸佛所。闻是陀罗尼门。闻已即得。
　　尔时弥勒菩萨摩诃萨白佛言。世尊。我于往世过十恒河沙等劫时。有大劫名善普遍。于此劫中是娑婆世界。微妙清净一切庄严。尔时有佛出现于世。号娑罗王如来应正遍知明行足善逝世间解无上士调御丈夫天人师佛世尊。有无量百千亿那由他比丘僧。复有不可计诸菩萨摩诃萨恭敬围绕。尔时娑罗王佛。为诸大众说是解了一切陀罗尼门。我于尔时从彼佛所得闻是法闻已修学。学已即得增广具足。如是无量无边劫中。有不可计阿僧祇佛。我于尔时随其寿命。以诸菩萨所得种种师子游戏自在三昧。供养如是无量诸佛。我于尔时便得于此一一佛所种无量无边不可称计阿僧祇善根。种善根已即得无量大功德聚。以是善根故无量诸佛与我授记。以本愿故久在生死。以待时故不成阿耨多罗三藐三菩提。世尊。惟愿如来。于今与我受佛职位。令得阿耨多罗三藐三菩提。
　　尔时佛告弥勒菩萨摩诃萨。如是如是如汝所说。娑罗王佛现在世时。汝已得是解了一切陀罗尼法门。弥勒。汝于过去十大劫中。若欲愿成阿耨多罗三藐三菩提者。汝于尔时寻应具足速疾成就阿耨多罗三藐三菩提。入无余涅槃。弥勒。汝久住生死以本愿故。所以不成以待时故。弥勒。我今为汝受佛职位。尔时世尊观诸大众及诸菩萨比丘．比丘尼．优婆塞．优婆夷。天．龙．夜叉．阿修罗．罗刹．乾闼婆．人．非人等。作是观已说是章句。
　　带哆浮弥　檀陀浮弥　昙摩陀浮弥　伽帝浮弥　蜜帝浮弥　般若浮弥　毗舍罗阇浮弥　钵帝三毗多浮弥　阿耨差婆浮弥　阿婆差浮弥　三摩多博差摩博差浮弥　阇帝叉[(嫡-女)/衣]浮弥　三叉阇毗叉阇　波罗叉阇　毗舍伽达舍婆帝　毗舍陀帝罗那　罗伽伽　三叉舍婆多
　　毗摩帝揄波醯罗罗伽摩　阿吒叉罗　婆舍僧伽摩　伊帝朱罗失帝弥文陀罗陀呵罗跋帝般若浮多　阿陀伽弥多娑图沙槃多　伊罗耶尼罗耶　阿呼萨吒　阿牧陀牧阿他婆帝伽楼婆帝　帝醯那提　婆阿迦那摩帝　婆迦那摩帝三弥帝毗娑婆地　祎陀婆罗祎陀婆罗　阿罗多罗　拘留沙兜楼沙赖摩罗留他多留他　萨婆他　萨婆他遮尼留他提呵多多醯颇罗　婆睺颇罗萨婆颇罗世吒婆提
　　说是杂十二因缘解脱章句时。有六十那由他诸天见四圣谛。尔时世尊复说章句。
　　带颇岚　阿伽颇岚　罗罗颇岚　阿罗颇岚尼罗呼罗　婆婆多骠　伊昙颇岚　尼监颇岚　南无陀盐　毗浮蛾　般若遮伽　阿[少/兔]毗地遮迦　阇尼遮迦
　　说是解脱章句时。有一亿诸天发阿耨多罗三藐三菩提心皆得不退转。尔时世尊复说章句。
　　波拖　苏摩都　阿[少/兔]摩都　阿拘摩都　鸱陀婆拘　摩哆他陀舍罗　毗簸跛他　伊呵世铁多苏祢摩　苏帝厕拏帝(利惠)阿路拘(光明)阿陀斗拏(大默然)
　　说是解脱章句时。六万四千诸龙发阿耨多罗三藐三菩提心皆得不退转。尔时世尊复说章句。
　　阿叉修跋叉　修婆沙波曼陀那　阿罗住婆伽罗厨　迦罗茶叉　悉昙摩帝三曼多　茤阿叉婆隶　醯吒迦路摩诃婆隶　乌阇陀路　陀罗尼　醯伽罗叉　拘陀叉　拘婆叉　鞞路布　毗留波　目佉　势帝害哆　势帝婆隶阿修路比那　修路波摩提
　　说是解脱章句时。十二亿夜叉。发阿耨多罗三藐三菩提心。皆得不退转。尔时世尊复说章句。
　　阿挮卑　梨离　尼帝挮　珊帝挮　伽帝抳　那迦弥　阿蓝弥　波岚弥　阿陀弥摩陀弥　摩帝弥　珊尼阿　守隶　陀罗尼　阿毗舍多　萨陀　萨提婆　萨那伽　萨夜叉　萨阿修罗提婆那伽　尼六帝隶婆罗　尼六帝罗毗蜜帝般若般梨跋多末帝　婆利罗毗伽帝提　帝波利波罗伽帝提帝罗毗弗婆翅毗阇祢毗萨遮利畔多　阿毗陀那畔多　首罗畔陀到罗毗梨耶毗陀毗多毗畔坻　毗娑婆祢　末伽文陀毗舍钵利剑摩　祢叉波罗呼　乌呵罗路提罗波都　阿修罗文陀那伽叉文陀　夜叉文陀　罗利文陀　鞞提　鞞提弥多卑　多多卑　乌拏那咩　婆佉提　陀罗尼阿毗舍多提舍首陀尼　波翅输提　耆婆输陀尼　波翅波利羯磨　帝摩帝伽帝趺帝伽那波帝婆罗那拂提阇耶　遮加输若陀遮迦　卑夜
　　说是解脱章句已。五万六千阿修罗。发阿耨多罗三藐三菩提心皆得不退转。
　　尔时世尊告无所畏平等地菩萨摩诃萨言。善男子。诸佛世尊出世甚难。演布是法乃复倍难。是法乃是戒定慧解脱解脱知见之所熏修。善男子。如是章句能令菩萨威德成就。善男子。如来本行菩萨道时。以布施持戒忍辱精进禅定智慧。摄是章句。供养恭敬无量无边百千万亿诸佛世尊。于诸佛所或行布施。或修梵行清净持戒或勤精进或修忍辱。或入三昧或修习慧。种种修集纯善净业。是故我今得无上智。善男子。我昔于无量阿僧祇亿那由他劫。修菩萨道时。身常远离妄语两舌恶口绮语。是故我今得是舌相。善男子。以是因缘故。诸佛世尊所说真实无有虚妄。尔时世尊示现种种神足变化。作变化已入遍一切功德三昧。入是三昧已。出广长舌遍覆面门。从其舌根放六十亿光明。其光微妙遍照三千大千世界。地狱饥鬼畜生天人皆蒙其光。地狱众生身炽然者。以蒙光故于须臾间得清凉乐。是诸众生即于其前。各有化佛三十二相八十种好庄严其身。尔时众生以见佛故皆得快乐。各作是念蒙是人恩令我得乐。于化佛所心得欢喜。叉手恭敬。
　　尔时佛告彼诸众生。汝今称南无佛南无法南无僧。以是缘故常得快乐。是诸众生长跪叉手前受佛教而作是言。南无佛南无法南无僧。是诸众生以是善根因缘故。于此命终或生天上或生人中。若有众生在寒冻地狱。是时寻有柔软暖风来触其身。乃至生天人中亦复如是。饿鬼众生为饥渴所逼。蒙佛光故除饥渴恼受于快乐。亦各于前有一化佛。三十二相八十种好庄严其身。以见佛故皆得快乐。各作是念。蒙是人恩令我得乐。于化佛所心得欢喜。叉手恭敬。尔时世尊令彼众生得见宿命罪业因缘。寻自悔责。以是善根于中命终生天人中。畜生众生亦复如是。尔时世尊为诸天人。示宿世因缘故。有无量无边众生来至佛所。头面作礼却坐一面听受妙法。尔时有不可计诸天及人。发阿耨多罗三藐三菩提心。无数菩萨摩诃萨得陀罗尼三昧忍辱。

　　　　悲华经卷第一



　　　　悲华经卷第二

　　　　北凉天竺三藏昙无谶译

　　大施品第三之一

　　尔时会中有菩萨摩诃萨名曰寂意。瞻睹如来种种神化已。白佛言。世尊。何因缘故。其余诸佛所有世界。清净微妙种种庄严。离于五浊无诸秽恶。其中纯有诸大菩萨。成就种种无量功德受诸快乐。其土乃至无有声闻辟支佛名。何况当有二乘之实。今我世尊。何因何缘处斯秽恶不净世界。命浊．劫浊．众生浊．见浊．烦恼浊。于是五浊恶世之中。成阿耨多罗三藐三菩提。在四众中说三乘法。以何缘故。不取如是清净世界。而不远离五浊恶世。佛告寂意菩萨。善男子。菩萨摩诃萨以本愿故取净妙国。亦以愿故取不净土。何以故。善男子。菩萨摩诃萨成就大悲故。取斯弊恶不净土耳。是故吾以本愿。处此不净秽恶世界。成阿耨多罗三藐三菩提。善男子。汝今谛听善思念之善受善持。吾今当说。时诸菩萨受教而听。佛告寂意菩萨。善男子。我于往昔过恒河沙等阿僧祇劫。此佛世界名删提岚。是时大劫名曰善持。于彼劫中有转轮圣王名无诤念。主四天下。有一大臣名曰宝海。是梵志种。善知占相。时生一子有三十二相璎珞其身。八十种好次第庄严。以百福德成就一相。常光一寻其身圆足如尼拘卢树。谛观一相无有厌足。当其生时有百千诸天来共供养。因为作字号曰宝藏。其后长大剃除须发法服出家。成阿耨多罗三藐三菩提。还号宝藏如来应供正遍知明行足善逝世间解无上士调御丈夫天人师佛世尊。即转法轮令百千无量亿那由他诸众生等。得生人天或得解脱。如是利益诸天人已。与百千亿那由他声闻大众。恭敬围绕。次第游行城邑聚落。渐到一城。名安周罗。即是圣王所治之处。去城不远有一园林名曰阎浮。尔时如来与百千无量亿那由他声闻大众止顿此林。时转轮王闻宝藏佛与百千无量亿那由他大声闻众。次第游行至阎浮林。尔时圣王便作是念。我今当往至于佛所。礼拜围绕供养恭敬尊重赞叹。作是念已。即便自以圣王神力。与无量大众前后围绕。出安周罗城向阎浮林。既至林外如法下车。步至佛所到佛所已。头面礼足右绕三匝却坐一面。善男子。尔时宝藏多陀阿伽度阿罗呵三藐三佛陀。即为圣王说于正法。以种种方便示教利喜。说是法已默然而止。时转轮王便从坐起。长跪叉手前白佛言。唯愿如来及诸圣众。于三月中受我供养衣被饮食卧具汤药。善男子。彼时如来默然许之。时王即知佛已许可。头面作礼绕佛三匝欢喜而去。时转轮王告诸小王大臣人民及其眷属。作如是言。汝等知不。我今已请宝藏如来及其大众。终竟三月奉诸所安。自我所用爱重之物。诸供养具僮使仆从。我今悉舍以奉施佛及诸圣众。汝等今者亦当如是舍所重物诸供养具僮使仆从。以奉施佛及诸圣众。诸人闻已即便受教欢喜奉行。时主宝臣于阎浮林中以纯金为地。于其地上作七宝楼。其楼四门七宝所成。七宝行树其树皆悬宝衣璎珞。种种真珠妙好宝盖及诸宝器以用庄严。复有诸香妙宝华果以庄挍树散种种华。綩綖缯纩以为敷具悬诸缯幡。圣王金轮于楼观前悬处虚空去地七尺。令白象宝在如来后持七宝树。其树复有真珠缯帛。种种璎珞以用庄挍。其上复有七宝妙盖。使玉女宝于如来前。磨牛头栴檀及黑沉水用散佛上。以摩尼珠宝置于佛前。宝珠金轮二光微妙。常明遍满阎浮檀林昼夜无异。宝藏如来常身光明微妙清净。遍满三千大千世界。以牛头栴檀为一一声闻作诸床榻。一一床边牛头栴檀以为机隥。一一座后有白象宝。持七宝树种种庄严亦如如来。一一座前有玉女宝。磨牛头栴檀及黑沉水散以供养。于一一声闻座前。各各安置摩尼宝珠。其园林中作种种伎乐。其园外边有四兵宝周匝围绕。善男子。是转轮王清旦出城向于佛所。既至林外如法下车步至佛所。至佛所已头面礼足右绕三匝。自行澡水手自斟酌上妙肴馔佛及大众。饮食已讫舍钵漱口。时转轮王手执宝扇。以扇如来及一一声闻。时王千子及八万四千诸小王等。悉皆供养一一声闻。如转轮王供养世尊。寻于食后。有百千无量亿那由他众生入阎浮林。于如来所听受正法。
　　尔时虚空中有百千无量亿那由他诸天。散诸天华作天伎乐以供养佛。是时虚空中有天衣璎珞种种宝盖而自回转。复有四万青衣夜叉。于栴檀林取牛头栴檀。为佛大众然火熟食。时转轮王其夜于佛及大众前。然百千无量亿那由他灯。善男子。时转轮王顶戴一灯。肩荷二灯。左右手中执持四灯。其二膝上各置一灯。两足趺上亦各一灯。如是竟夜供养如来。佛神力故身心快乐无有疲极。譬如比丘入第三禅。转轮圣王所受快乐亦复如是。如是供养终竟三月。时王千子及八万四千诸小王等。百千无量亿那由他众。亦以妙食供养一一诸声闻等。亦如圣王所食肴馔亦满三月。其玉女宝亦以种种华香供养。如转轮王供养于佛。等无差别。其余众生华香供养。亦如玉女供养声闻无有异也。善男子。时转轮王过三月已。以主藏宝臣贡上如来阎浮檀金作龙头璎。八万四千上金轮宝。白象绀马摩尼珠宝。妙好火珠主藏臣宝主四兵宝。诸小王等安周罗城诸小城邑。七宝衣树妙宝华聚种种宝盖。转轮圣王所著妙衣。种种华鬘上妙璎珞。七宝妙车种种宝床。七宝头目挍络宝网。阎浮金锁宝真珠贯。上妙履屣綩綖茵蓐。微妙机隥七宝器物钟鼓伎乐。宝铃珂贝园林幢幡。宝灌灯烛七宝鸟兽。杂厕妙扇种种诸药。如是等物。各八万四千以用奉施佛及圣众。作是施已。白佛言。世尊。我国多事有诸不及今我悔过。唯愿如来久住此园。复当令我数得往来。礼拜围绕恭敬供养尊重赞叹。彼王诸子在佛前坐。一一王子复各请佛及比丘僧。终竟三月奉诸所安。唯愿许可。尔时如来默然许之。时转轮王已知如来受诸子请。头面礼佛及比丘僧。右绕三匝欢喜而去。善男子。时王千子第一太子名曰不眴。终竟三月供养如来及比丘僧。奉诸所安一如圣王。时转轮王日至佛所。瞻睹尊颜及比丘僧听受妙法。善男子。尔时大臣宝海梵志。周遍到于阎浮提内男子女人童男童女一切人所。乞求所须。尔时梵志先要施主。汝今若能归依三宝。发阿耨多罗三藐三菩提心者。然后乃当受汝所施。时阎浮提一切众生。其中乃至无有一人不从梵志受三归依发阿耨多罗三藐三菩提心者。既令诸人受教诫已。即便受其所施之物。
　　尔时梵志令百千亿无量众生住三福处。及发阿耨多罗三藐三菩提心。太子不眴供养如来及比丘僧。竟三月已所奉哒嚫。八万四千金龙头璎。唯无圣王金轮白象绀马玉女。藏臣主兵摩尼宝珠。其余所有金轮象马。妙好火珠。童男童女七宝衣树。七宝华聚种种宝盖。微妙衣服种种华鬘。上好璎珞七宝妙车。种种宝床七宝头目。挍络宝网阎浮金锁宝真珠贯上妙履屣。綩綖茵蓐微妙机隥。七宝器物钟鼓伎乐。宝铃珂贝园林幢幡。宝灌灯烛七宝鸟兽。杂厕妙扇种种诸药。如是等物。各八万四千。以奉献佛及比丘僧。作是施已。白佛言。世尊。所有不及今日悔过。时第二王子名曰尼摩。终竟三月。供养如来及比丘僧。如不眴太子所奉哒嚫。如上所说。第三王子名曰王众。第四王子名能加罗。第五王子名无所畏。第六王子名曰虚空。第七王子名曰善臂。第八王子名曰泯图。第九王子名曰蜜苏。第十王子名曰濡心。十一王子名瞢伽奴。十二王子名摩樗满。十三王子名摩奴摸。十四王子名摩嗟粗满。十五王子名摩阇奴。十六王子名曰无垢。十七王子名阿阇满。十八王子名曰无缺。十九王子名曰义云。二十王子名曰因陀罗。二十一名尼婆卢。二十二名尼伽珠。二十三名曰月念。二十四名曰日念。二十五名曰王念。二十六名金刚念。二十七名忍辱念。二十八名曰住念。二十九名曰远念。三十名曰宝念。三十一名罗睺。三十二名罗睺力。三十三名罗睺质多罗。三十四名罗摩质多罗。三十五名曰国财。三十六名曰欲转。三十七名兰陀满。三十八名罗刹卢苏。三十九名罗耶输。四十名炎摩。四十一名夜婆满。四十二名夜阇卢。四十三名夜磨区。四十四名夜堕珠。四十五名夜颇奴。四十六名夜娑奴。四十七名南摩珠帝。四十八名阿蓝遮奴。如是等圣王千子。各各三月。供养如来及比丘僧。一切所须衣服饮食卧具医药。亦复皆如第一太子所奉哒嚫种种之物。亦复各各八万四千。因其所施各各发心。或愿忉利天王。或求梵王。或求魔王。或求转轮圣王。或愿大富。或求声闻。是诸王子。其中乃至尚无一人求于缘觉。况求大乘。时转轮王因布施故。而复还求转轮王位。是时圣王及其千子。如是供养满二百五十岁。各各向佛及比丘僧悔诸不及。善男子。时宝海梵志寻往佛所。而白佛言。唯愿如来及比丘僧。满七岁中受我供养衣服饮食卧具医药。尔时如来默然许可受梵志请。善男子。尔时梵志供养如来及比丘僧所须之物。亦如圣王之所供养。善男子。宝海梵志复于后时作如是念。我今已令百千亿那由他众生。发阿耨多罗三藐三菩提心。然我不知转轮圣王所愿何等。为愿人王天王声闻缘觉。为求阿耨多罗三藐三菩提。若我来世必成阿耨多罗三藐三菩提。度未度者解未解者。未离生老病死忧悲苦恼。悉令得离。未灭度者令得灭度。定如是者我于夜卧。当有诸天魔梵诸龙及夜叉等。诸佛世尊声闻沙门婆罗门等。为我现梦说此圣王之所志求。为求人王为求天王。为求声闻辟支佛乘阿耨多罗三藐三菩提耶。善男子。时宝海梵志于睡眠中见有光明。因此光故即见十方如恒河沙等。诸世界中在在处处诸佛世尊。彼诸世尊各各遥以微妙好华。与此梵志。其华台中见日轮像。于日轮上各各悉有七宝妙盖。一一日轮各各皆出六十亿光。是诸光明皆悉来入梵志口中。自见其身满千由旬。净无垢秽譬如明镜。见其腹内有六十亿那由他百千菩萨。在莲华上结加趺坐三昧正受。复见日鬘围绕其身。于诸华中出诸伎乐逾于天乐。善男子。尔时梵志又见其王血污其身。四方驰走面首似猪啖种种虫既啖虫已。坐伊兰树下。有无量众生来食其身唯有骨锁。舍骨锁已数数受身亦复如是。于是复见诸王子等。或作猪面或作象面。或水牛面或师子面。或狐狼豹面或猕猴面。以血污身亦各皆啖无量众生坐伊兰树下。复有无量众生来食其身。乃至骨锁离骨锁已。数数受身亦复如是。或见王子须曼那华以作璎珞。载小弊车驾以水牛。从不正道南向驰走。复见四天大王释提桓因大梵天王来至其所告梵志言。汝今四边所有莲华。应先取一华与转轮王。一一王子各与一华。其余诸华与诸小王。次与汝子并及余人。梵志得闻如是语已。即如其言悉取赋之。如是梦已。忽然而寤。从卧起坐忆念梦中所见诸事。寻时得知转轮圣王所愿卑下。爱乐生死贪著世乐。我今复知诸王子中或有所愿卑小下劣。以诸王子有发心求声闻乘者故。我梦见须曼那华以作璎珞。载水牛车于不正道南向驰走。我何缘故。昨夜梦中见大光明。及见十方无量世界。在在处处诸佛世尊。以我先教阎浮提内无量众生。悉令安住三福处故。是故于梦得见光明及见十方无量世界。在在处处诸佛世尊。以我教敕阎浮提内一切众生。发阿耨多罗三藐三菩提心。请宝藏佛及比丘僧。足满七岁奉诸所安。是以梦中见十方诸佛与我莲华。以我发阿耨多罗三藐三菩提心故。是以梦见十方诸佛与我宝盖。如我所见莲华台中见日轮像。有无量光明入我口中。及见大身满千由旬。七宝盖上以日为饰。及见腹中有六十亿百千菩萨。在莲华上结加趺坐。三昧正受。时梵天王所可教敕赋诸莲华。如是等梦非我所解。唯有如来乃能解之。我今当往至世尊所问其所以。何因缘故见是诸事。善男子。尔时宝海梵志过夜清旦。即至佛所饮食以办。自行澡水手自斟酌上妙肴馔。食已行水收举钵讫。即于一面坐卑小床欲听妙法。尔时圣王及其千子无量无边百千大众。出安周罗城恭敬围绕向阎浮园。到园外已如法下车步至佛所。头面礼佛及比丘僧。在佛前坐为欲听法。尔时梵志如梦中所见具向佛说。佛告梵志。汝梦所见有大光明。十方无量如恒河沙等诸世界中。在在处处诸佛世尊与汝莲华。于华台中有日轮像。大光入口。以汝先于二百五十年中。教阎浮提内无量众生。令住三福处。复令无量众生发阿耨多罗三藐三菩提心。于今复作如是大施供养如来及比丘僧。以是故十方诸佛授汝阿耨多罗三藐三菩提记。十方如恒河沙等诸佛世尊现在说法。与汝莲华银茎金叶琉璃为须马瑙为[革*茸]。莲华台中有日轮像。如是等事皆是汝之受记相貌。梵志。汝梦所见十方如恒河沙等诸世界中。在在处处诸佛世尊现在说法。彼诸世尊所可与汝七宝妙盖。盖上庄饰至梵天者。汝于来世。当于夜分成阿耨多罗三藐三菩提。即于其夜有大名称。遍满十方如恒河沙等诸世界中上至梵天。当得无见顶相无能过者。即是汝之成道初相。汝梦见大身又见日鬘而自围绕者。汝于来世成阿耨多罗三藐三菩提已。汝先所可于阎浮提内教无量众生。令发阿耨多罗三藐三菩提心者。亦当同时于十方如微尘等世界之中。成阿耨多罗三藐三菩提。亦皆各各发此赞言。我于往昔为宝海梵志之所劝化。发阿耨多罗三藐三菩提心。是故我等今日。悉成阿耨多罗三藐三菩提。某甲世尊。即是我之真善知识。尔时诸佛各各自遣诸大菩萨为供养汝故。诸菩萨等以先所得已佛世界。种种自在师子游戏神足变化而以供养。尔时诸菩萨种种供养已。于彼听法得陀罗尼三昧忍辱。是诸菩萨听受法已各还本土。向佛世尊称说汝国所有诸事。梵志。如是梦事皆是汝之成道相貌。梵志。汝所梦见于其腹内有无量亿诸大菩萨。在莲华上结加趺坐三昧正受者。汝于来世成阿耨多罗三藐三菩提已。复当劝化无量亿万百千众生。令不退于阿耨多罗三藐三菩提。汝入无上般涅槃已。其后未来之世。当有十方世界无量诸佛法王世尊。亦当称汝名字作如是言。过去微尘数等大劫有某甲佛。是佛世尊劝化我等。安住于阿耨多罗三藐三菩提令不退转。是故我等今成阿耨多罗三藐三菩提作正法王。梵志。如是等梦皆是汝之成道相貌。梵志。汝梦所见人形猪面。乃至猕猴面。以血污身啖种种虫。已坐伊兰树下。无量众生唼食其身。乃至骨琐离骨琐已。数数受身者。有诸痴人住三福处。所谓布施调伏善摄身口。如是人等当生魔天有退没苦。若生人中受生老病死忧悲苦恼。爱别离苦。怨憎会苦。所求不得苦。生饿鬼中受饥渴苦。生畜生中无明黑闇有断头苦。生地狱中受种种苦。欲得不离如是诸苦。是故安住修三福处。愿求天王转轮圣王。或欲主领一四天下乃至主领四四天下。如是痴人食一切众生。是众生等复当还食如是痴人如是展转。行于生死不可得量。梵志。如是梦者。即是久受生死之相貌也。梵志。汝梦所见有诸人等。须曼那华以作璎珞。载小弊车驾以水牛。于不正道南向驰走。梵志。即是安住于三福事。能自调伏令得寂静向声闻乘者之相貌也。善男子。尔时宝海梵志白转轮王言。大王当知。人身难得。王今已得成就无难。诸佛世尊出世甚难过优昙华。调善欲心及作善愿乃复甚难。大王。今者若愿天人即是苦本。若欲得主一四天下及二三四。亦是苦本轮转生死。大王。若生人天皆是无常无决定相犹如疾风。其人贪著乐于五欲。心不厌足。犹如小儿见水中月。若有愿求在天人中受放逸乐。其人数数堕于地狱受无量苦。若生人中受爱别离苦怨憎会苦。若生天上有退没苦。当复数数有受胎苦。复有种种互相食啖夺命之苦。痴如婴儿心不知厌。何以故。离善知识故。不作善愿故。不行精进故。应得者不得故。应解者不解故。应证者不证故。痴如婴儿无所识别。唯菩提心能离诸苦。无有遗余而反生厌。世间生死数数受苦。而更甘乐遂令诸苦转复增长。大王。今当思惟生死有如是等种种诸苦。大王。今者已供养佛已种善根。是故于三宝中应生深信。大王当知。先所供养佛世尊者。即是来世大富之因。爱护禁戒即是来世人天中因。今者听法即是来世智慧因也。大王。今者已得成就如是等事。应发阿耨多罗三藐三菩提心。时王答言梵志。我今不用如是菩提。我心今者爱乐生死。以是缘故。布施持戒听受妙法。梵志。无上菩提甚深难得。是时梵志复白大王。是道清净应当一心具足愿求。是道无浊。心清净故。是道正直。无谄曲故。是道鲜白。离烦恼故。是道广大。无障阂故。是道含受。多思惟故。是道无畏。不行诸恶故。是道大富。行檀波罗蜜故。是道清净。行尸罗波罗蜜故。是道无我。行羼提波罗蜜故。是道不住。行毗梨耶波罗蜜故。是道不乱。行禅波罗蜜故。是道善择。行般若波罗蜜故。是道乃是真实智慧之所至处。行大慈故。是道不退行大悲故。是道欢喜行大喜故。是道坚牢行大舍故。是道无刺棘。常远离欲恚恼觉故。是道安隐心无障阂故。是道无贼分别色声香味触故。是道坏魔。善分别阴入界故。是道离魔断诸结故。是道妙胜。离声闻缘觉所思惟故。是道遍满。一切诸佛所受持故。是道珍宝一切智慧故。是道明净。智慧光明无障阂故。是道善说。为善知识之所护故。是道平等。断爱憎故。是道无尘。离恚秽忿怒故。是道善趣。离一切不善故。大王。是道如是能到安乐之处乃至涅槃。是故应发阿耨多罗三藐三菩提心。尔时转轮圣王答大臣言。梵志。今者如来出现于世。寿八万岁其命有限。不能悉与一切众生。断诸恶业令种善根。种善根已安置圣果。或得陀罗尼三昧忍辱。或得菩萨胜妙善根。诸佛授记得阿耨多罗三藐三菩提。或少善根于天人中受诸快乐。是诸众生各各自受善不善报。梵志。于众生中乃至一人无善根者。如来不能说断苦法。如来世尊虽为福田。若无善根不能令断诸苦恼法。梵志。我今发阿耨多罗三藐三菩提心。我行菩萨道时修集大乘。入于不可思议法门。教化众生而作佛事。终不愿于五浊之世秽恶国土。发菩提心。我今行菩萨道。愿成阿耨多罗三藐三菩提时。世界众生无诸苦恼。若我得如是佛刹者。尔乃当成阿耨多罗三藐三菩提。善男子。尔时宝藏多陀阿伽度阿罗呵三藐三佛陀即入三昧。其三昧名见种种庄严。入三昧已作神足变化放大光明。以三昧力故。现十方世界一一方面。各千佛刹微尘数等。诸佛世界种种庄严。或有世界佛已涅槃。或有世界佛始涅槃。或有世界其中菩萨始坐道场菩提树下降伏魔怨。或有世界佛始成道便转法轮。或有世界佛久成道方转法轮。或有世界纯诸菩萨摩诃萨等遍满其国。无有声闻缘觉之名。或有世界佛说声闻辟支佛乘。或有世界无佛菩萨声闻缘觉。或有世界五浊弊恶。或有世界清净微妙无诸浊恶。或有世界卑陋不净。或有世界严净妙好。或有世界寿命无量。或有世界寿命短促。或有世界有大火灾。或有世界有大水灾。或有世界有大风灾。或有世界劫始欲成。或有世界成就以竟。有如是等无量世界。微妙光明悉皆遍照令得显现。
　　尔时大众悉见如是等无量清净诸佛世界种种庄严。时宝海梵志白转轮王。大王。今者已得见此诸佛世界种种庄严。是故今应发阿耨多罗三藐三菩提心。随意欲求何等佛土。善男子。时转轮王向佛叉手。而白佛言。世尊。诸菩萨等以何业故取清净世界。以何业故取不净世界。以何业故寿命无量。以何业故寿命短促。佛告圣王。大王当知。诸菩萨等以愿力故。取清净土离五浊恶。复有菩萨以愿力故求五浊恶。尔时圣王前白佛言。世尊。我今还城于闲静处。专心思惟当作誓愿。我如所见佛土相貌。离五浊恶愿求清净庄严世界。佛告圣王。宜知是时。善男子。时转轮王头面礼佛及比丘僧右绕三匝。即退而去。便还入城到所住处。自宫殿中在一屏处。一心端坐思惟修集种种庄严己佛世界。善男子。时宝海梵志。次白太子不眴。善男子。汝今亦当发于阿耨多罗三藐三菩提心。如汝所行三福处者。所谓布施调伏善摄身口。及余所行清净善业。尽应和合回向阿耨多罗三藐三菩提。尔时太子作如是言。我今先应还至宫殿。在一屏处端坐思惟。若我必能发阿耨多罗三藐三菩提心者。我当还来至于佛所。当于佛前毕定发心。愿取种种净妙佛土。尔时太子头面礼佛及比丘僧。右绕三匝即还而去。至本宫殿。在一屏处一心端坐思惟修集。种种庄严己佛世界。善男子。尔时梵志。复白第二王子。作如是言。善男子。汝今当发阿耨多罗三藐三菩提心。如是圣王千子。皆悉教化令发阿耨多罗三藐三菩提心。尔时梵志。复教化八万四千诸小王等及余九万二千亿众生。令发阿耨多罗三藐三菩提心。一切大众皆作是言。梵志。我等今当各各还至所住之处。在一静处一心端坐。思惟修集种种庄严己佛世界。如是大众一心寂静于七岁中。各各于己本所住处。一心端坐。思惟修集种种庄严己佛世界。善男子。宝海梵志。复于后时作如是念。今我教化无量百千亿那由他众生。令发阿耨多罗三藐三菩提心。我今已请佛及大众。于七岁中奉诸所安。若我当来必成阿耨多罗三藐三菩提。所愿成就者。我当劝喻天．龙．鬼神．阿修罗．乾闼婆．紧那罗．摩睺罗伽．夜叉．罗刹．拘办荼等。令其供养如是大众。善男子。尔时梵志。即念毗沙门天王。善男子。尔时天王即知梵志心之所念。与百千亿无量夜叉。恭敬围绕至梵志所。寻于其夜在梵志前。作如是言。梵志。欲何教敕。梵志问言。汝是谁耶。毗沙门言。梵志。汝颇曾闻毗沙门王不。即我身是。欲何所敕。时梵志言。善来大王。我今供养如是大众。汝可助我共供养之。毗沙门王言。敬如所敕随意所须。梵志复言。大王。若能随我意者。令诸夜叉发阿耨多罗三藐三菩提心。复当宣告诸夜叉等。欲得福者。欲得阿耨多罗三藐三菩提者。可度大海日日往取牛头栴檀及以沉水。并诸余香。种种诸华。持来至此。亦当如我日日供养佛及众僧。尔时天王闻是语已。还至住处击鼓集会夜叉罗刹。唱如是言。卿等知不。此阎浮提有转轮圣王名无诤念。有梵志名曰宝海。即是圣王之大臣也。终竟七岁请佛及僧奉诸所安。卿等。于此福德应生随喜。生随喜已以是善根。发心回向阿耨多罗三藐三菩提。善男子。尔时有百千无量亿那由他夜叉等。叉手合掌作如是言。若宝海梵志。于七岁中供养如来及比丘僧。奉诸所安善根福报我等随喜。以是随喜善根故。令我等成阿耨多罗三藐三菩提。尔时天王复作是言。卿等。谛听欲得福德及善根者。便可日日渡于大海。为彼梵志取牛头栴檀及以沉水。熟食饭佛及比丘僧。时有九万二千夜叉同时发言。天王。我等今者于七岁中。常当取是牛头栴檀及以沉水。与彼梵志。熟食饭佛及比丘僧。复有四万六千夜叉亦同声言。我等当取微妙诸香。与彼梵志。供养如来及比丘僧。复有五万二千诸夜叉等。亦各同声作如是言。我等当取种种妙华。与彼梵志。供养如来及比丘僧。复有二万诸夜叉等亦同声言。我等当取诸味之精。与彼梵志。调和饮食以供养佛及比丘僧。尔时复有七万夜叉亦同声言。我等当往与作饮食。供养如来及比丘僧。善男子。尔时梵志复作是念。次当劝喻毗楼勒叉天王毗楼罗叉天王提头赖吒天王。作是念已。尔时三王即知其念。往梵志所。乃至还所住处。毗楼勒叉与百千亿那由他拘办荼等。毗楼罗叉天王与百千无量亿那由他诸龙。提头赖吒与百千无量亿那由他诸乾闼婆。乃至发阿耨多罗三藐三菩提心亦如是。善男子。尔时梵志。即复念于第二天下四天大王。彼四天王以佛力故。至梵志所作如是言。梵志。今者欲何所敕。梵志答言。我今劝汝与诸眷属发阿耨多罗三藐三菩提心四天王言。敬如所敕。即各还至所住之处。与诸眷属悉共发于阿耨多罗三藐三菩提心。如是乃至三千大千世界百亿毗沙门王。发阿耨多罗三藐三菩提心。百亿毗楼勒叉天王。百亿毗楼罗叉。百亿提头赖吒。各各自与所有眷属。亦复如是发阿耨多罗三藐三菩提心。善男子。尔时梵志复作是念。若我未来必成阿耨多罗三藐三菩提。所愿成就得己利者。当令一切诸天皆使得此福德之分。亦劝使发阿耨多罗三藐三菩提心。若我来世以是善根。必成阿耨多罗三藐三菩提者。忉利天王当来至此与我相见。夜摩天子。兜术天子。化乐天子。他化自在天子亦当来此与我相见。善男子。尔时梵志作是念已。忉利天王。夜摩天王。兜术天王。化乐天王。他化自在天王。悉皆来此。与梵志相见作如是言。梵志。今者欲何所敕。梵志答言。汝是谁也。时五天王各称姓名。复言梵志。欲何所敕。不须在此大会使耶。梵志答言。天王当知汝等天上所有妙宝台殿楼阁。有诸宝树及诸衣树香树华树果蓏之树。天衣天座綩綖茵蓐。上妙宝器及以璎珞。天幢天盖诸缯幡等种种庄严。诸天所有种种伎乐。汝等可以如此之物。种种庄严此阎浮园。供养于佛及比丘僧。时五天王作如是言。敬如所敕。时诸天王各各还至所住之处。忉利天王告毗楼勒天子。夜摩天王告阿荼满天子。兜术天王告路醯天子。化乐天王告拘陀罗天子。他化自在天王告难陀天子。各作是言。卿今当下阎浮提界。以此所有种种庄严彼阎浮园。悬诸璎珞敷种种座。如诸天王种种庄严。为如来故作宝高楼。当使如此忉利天上所有宝楼。是诸天子闻是教已。即下来至阎浮提中。寻于其夜种种庄严是阎浮园。以诸宝树乃至天幡。而庄挍之。为如来故作七宝楼。如忉利天所有宝楼是五天子持诸宝物。种种庄严阎浮提园已。寻还天上各白其王。大王当知。我等已往庄挍彼园。所有之物如此无异。为如来故作七宝楼。如忉利天所有宝楼。等无差别。善男子。时忉利天王。夜摩天王。兜术天王。化乐天王。他化自在天王。即便来至阎浮提中。到梵志所。作如是言。梵志。我今已为佛及众僧。庄挍此园。更何所敕愿便说之。梵志答言。汝等各各自于境界。有自在力可集诸天。汝持我言。阎浮提内有大梵志名曰宝海。于七岁中请佛世尊及无量僧奉诸所安。卿等。今者于此福德应生随喜。生随喜已。发心回向阿耨多罗三藐三菩提。是故应往佛所。见佛世尊及比丘僧。供养所须听受妙法。时五天王。从梵志所闻是言已。各各自还至所住处。尔时忉利天王释提桓因。即集诸天而告之曰。卿等当知。阎浮提内有转轮圣王名无诤念。有大梵志名曰宝海。即其圣王之大臣也。请佛世尊及无量亿僧。终竟七岁奉诸所安。我已先为佛比丘僧。取诸宝物种种庄严彼阎浮园。卿等。以是善根因缘。生随喜心。生随喜已。发心回向阿耨多罗三藐三菩提。亦令梵志得如所愿。善男子。尔时百千无量亿那由他忉利天子。恭敬叉手作如是言。我等今者于是善根生随喜心。以是随喜故。令我等一切得成阿耨多罗三藐三菩提。夜摩天王。兜术天王。化乐天王。他化自在天王。如是等各集诸天而告之曰。卿等当知。阎浮提内有转轮圣王名无诤念。有大梵志。名曰宝海。即其圣王之大臣也。请佛世尊及无量亿僧。终竟七岁奉诸所安。我已先为佛比丘僧。取诸宝物种种庄挍彼阎浮园。卿等。以是善根因缘故。应生随喜。生随喜已。发心回向阿耨多罗三藐三菩提。当令梵志得如所愿。善男子。尔时四天各有百千无量亿那由他天子。恭敬叉手作如是言。我等今者。于是善根生随喜心。以是随喜故。令我等一切皆得成阿耨多罗三藐三菩提。尔时五王各各告言。卿等。今当至阎浮提。见宝藏佛及比丘僧。礼拜围绕恭敬供养尊重赞叹。善男子。时五天王各各于夜。一一将诸天子天女童男童女及余眷属百千亿那由他众。前后围绕来至佛所。顶礼佛足及比丘僧。从佛听法至明清旦。迁住虚空以种种天华。优钵罗华。钵头摩华。拘物头华。分陀利华。须曼那华。婆尸师华。阿提目多伽占婆伽华。曼陀罗华。摩诃曼陀罗华。以散大会如雨而下。并鼓天乐而以供养。善男子。尔时宝海梵志复作是念。若我当来必成阿耨多罗三藐三菩提。所愿成就得己利者。复当教化诸阿修罗。悉令发于阿耨多罗三藐三菩提心。善男子。尔时梵志作是念已。有五阿修罗王到梵志所。乃至百千无量亿那由他阿修罗。男子女人童男童女。如梵志教发阿耨多罗三藐三菩提心。至于佛所听受妙法。善男子。尔时宝海梵志复作是念。若我当来必成阿耨多罗三藐三菩提。所愿成就得己利者。复当教化天魔波旬。令发阿耨多罗三藐三菩提心。善男子。时魔波旬即知梵志心之所念。寻与百千无量亿那由他男子女人童男童女。至梵志所敬如教敕。发阿耨多罗三藐三菩提心。乃至听法亦复如是。

　　　　悲华经卷第二



　　　　悲华经卷第三

　　　　北凉天竺三藏昙无谶译

　　大施品第三之二

　　佛复告寂意。善男子。尔时梵志复作是念。若我当来成阿耨多罗三藐三菩提。所愿成就得己利者。次当教化大梵天王。发阿耨多罗三藐三菩提心。时梵天王即知梵志心之所念。到梵志所。作如是言。欲何所敕。梵志问言。汝是谁也。梵王报言。我是大梵天王。梵志答言。善来。天王可还天上集会诸天。汝持我言。阎浮提内有大梵志。名曰宝海。于七岁中请佛世尊及无量僧。奉诸所安。卿等。今者于此福德应生随喜。生随喜已。发心回向阿耨多罗三藐三菩提。尔时梵王闻是教已。寻还天上聚集诸梵。而告之言。卿等当知。阎浮提内有转轮圣王名无诤念。有大梵志名曰宝海。即其圣王之大臣也。请佛世尊及无量僧。终竟七岁奉诸所安。卿等。以是善根应生随喜。生随喜已。发心回向阿耨多罗三藐三菩提。当令宝海得如所愿。善男子。尔时百千无量亿那由他诸梵天子。恭敬叉手作如是言。我等今者于是善根生随喜心。以是随喜故。悉令我等一切皆得成阿耨多罗三藐三菩提。复更告言。卿等。今当至阎浮提。见宝藏佛及比丘僧。礼拜围绕恭敬供养尊重赞叹。善男子。时梵天王与百千无量亿那由他诸梵天子。前后围绕来至佛所。头面礼佛足及比丘僧听受妙法。善男子。尔时梵志复作是念。复当教化第二天下忉利天王。夜摩天王。兜术天王。化乐天王。他化自在天王。以佛力故即各来至是梵志所。各作是言。欲何所敕。梵志问言。汝是谁也。各各答言。我是其余忉利天王。乃至他化自在天王。梵志报言。汝等各还至所住处。汝持我言。阎浮提内有转轮王名无诤念。有大梵志名曰宝海。即其圣王之大臣也。终竟七岁供养如来及比丘僧。卿等。以是善根应生随喜。生随喜已。发心回向阿耨多罗三藐三菩提。忉利天王乃至他化自在天王。闻是语已。各各还至所住之处。即集会诸天而告之言。卿等当知。阎浮提内有转轮圣王名无诤念。有大梵志名曰宝海。即其圣王之大臣也。终竟七岁供养如来及比丘僧。卿等。以是善根因缘故应生随喜。生随喜已。发心回向阿耨多罗三藐三菩提。善男子。时诸天众恭敬叉手作如是言。我等今者于是善根生随喜心。以随喜故。悉令我等一切皆得成阿耨多罗三藐三菩提。复更告言。卿等。今者当至佛所。见佛世尊及比丘僧。礼拜围绕恭敬供养尊重赞叹。善男子。尔时忉利天王乃至他化自在天王。各各悉与百千无量亿那由他天子天女童男童女及余眷属。前后围绕来至佛所。顶礼佛足及比丘僧听受妙法。第二天下五阿修罗王。天魔波旬。大梵天王亦复如是。第三第四第五乃至三千大千佛之世界。百亿忉利天。百亿夜摩天。百亿兜率天。百亿化乐天。百亿他化自在天。百亿五阿修罗王。百亿魔波旬。百亿大梵天王。及无量亿百千那由他眷属。悉发阿耨多罗三藐三菩提心。以佛力故皆共来到此四天下至于佛所。头面礼佛及比丘僧听受妙法。尔时大众悉皆遍满此间。三千大千世界无空缺处。善男子。尔时宝海梵志复作是念。我今已得教化百亿毗沙门天王乃至百亿大梵天王。而我今者所有誓愿已得自在。复作是念。若我来世必成阿耨多罗三藐三菩提。逮得己利所愿成就者。愿佛世尊为诸大众。示现种种神足变化。以神力故令此三千大千世界所有畜生饿鬼地狱及世人等。悉皆得离一切苦恼纯受诸乐。各于一一众生之前。有一化佛劝彼众生。令发阿耨多罗三藐三菩提心。善男子。尔时宝藏如来。寻知宝海心之所念。即时入于无热三昧。尔时世尊入是三昧已。示现如是神足变化。一一毛孔放于无量无边光明。其光微妙遍照三千大千世界及照地狱。冰冻众生遇之则温。热恼众生遇之则凉。饥渴众生遇之则饱。受最妙乐。一一众生。各于其前有一化佛。三十二相璎珞其身。八十种好次第庄严。彼诸众生受快乐已。作如是思惟。我等何缘得离苦恼受是妙乐。尔时众生见于化佛。三十二相而自璎珞。八十种好次第庄严。见如是已各作是言。蒙是成就大悲者恩。令我得离一切苦恼受于妙乐。尔时众生以欢喜心瞻仰尊颜。尔时化佛告诸众生。汝等皆应称南无佛。发阿耨多罗三藐三菩提心。从是已后更不受苦。常受第一最妙快乐。彼诸众生寻作是言。南无世尊。发阿耨多罗三藐三菩提心。以此善根断一切恶。而于其中寻得命终。转生人中。热恼众生以蒙光故寻得清凉。离饥渴苦受诸妙乐。乃至生于人中。如地狱畜生饿鬼人亦如是。其光遍照诸世界已。还绕佛身满三匝已。从顶上入。是时即有无量无边人天．夜叉．阿修罗．乾闼婆．诸龙．罗刹。得不退转于阿耨多罗三藐三菩提。复有不可计众生。得陀罗尼三昧忍辱。尔时阎浮人间无量诸天。为佛世尊及比丘僧。自以天上种种所有庄挍。严饰安周城外阎浮之园。如天庄严等无差别。是人复作是念。我等今者当往观之。并见如来及比丘僧因听受法。善男子。尔时日日常有百千无量亿那由他男子女人童男童女。来至佛所头面礼佛及比丘僧。右绕三匝恭敬供养尊重赞叹。并欲见此阎浮之园。其园门户具足二万纯七宝成。一一门前复敷五百七宝之床。有五百梵志各坐其上。若有众生欲入是园。此诸梵志辄便劝化。令其毕定归依三宝。发阿耨多罗三藐三菩提心。然后乃听入此园中。见于世尊及比丘僧。礼拜围绕恭敬供养尊重赞叹。善男子。尔时梵志于七岁中教化不可计天。令其毕定住于阿耨多罗三藐三菩提。复令不可计龙阿修罗乾闼婆罗刹拘槃茶毗舍遮饿鬼畜生地狱及人。毕定住于阿耨多罗三藐三菩提。善男子。尔时梵志过七岁已。以八万四千金轮惟除天轮。八万四千白象七宝庄严惟除象宝。乃至八万四千种种诸乐。如是等物欲以奉献佛及众僧。
　　尔时转轮圣王。于七岁中。心无欲欲无嗔恚欲无愚痴欲无憍慢欲。无国土欲无儿息欲。无玉女欲无食饮欲。无衣服欲无华香欲。无车乘欲无睡眠欲。无想乐欲无有我欲。无有他欲。如是七岁乃至无有一欲之心。常坐不卧无昼夜想无疲极想。亦复无声香味触想。而于其中常见十方一一方面。如万佛土微尘数等。诸佛世界清净庄严。不见须弥及诸小山大小铁围二山中间幽冥之处。日月星辰诸天宫殿。其所见者惟见清净庄严佛土。见是事已。随愿取之。如转轮圣王于七岁中得受快乐。见于清净种种庄严诸佛世界。愿取上妙清净佛土。转轮圣王太子不瞬。乃至千子八万四千诸小王等。及九万二千亿众生等。各七岁中心无欲欲。乃至无有香味触想。各于静处入定思惟。亦得见于十方世界一一方面。如万佛土微尘数等。诸佛世界所有庄严。不见须弥及诸小山大小铁围二山中间幽冥之处。日月星辰诸天宫殿。其所见者惟见清净庄严佛土。如其所见随而取之。如是一切诸大众等。于七岁中各得修行种种法门。或愿清净佛土。或愿不净佛土。善男子。尔时梵志过七岁已。持诸七宝奉献于佛及比丘僧。向佛合掌前白佛言。世尊。我已劝化转轮圣王。发阿耨多罗三藐三菩提心。还至住处静坐思惟。乃至不听一人令入。我复劝化其王千子。发阿耨多罗三藐三菩提心。是诸王子亦各还至所住之处静坐思惟。乃至不听一人令入。八万四千小王九万二千亿众生等。亦发阿耨多罗三藐三菩提心。各在静处端坐思惟。乃至不听一人令入。世尊。今当令是转轮王等。从三昧起来至佛所。及我先所教化令发阿耨多罗三藐三菩提心者。悉令集此佛世尊所。一心端坐受于清净佛之世界。不退转于阿耨多罗三藐三菩提。从佛授记已。当取国土及名姓字。善男子。尔时宝藏如来即入三昧王三昧。入是三昧已。于其口中出种种色光青黄赤白紫。如转轮王在定中者。各于其前有化梵王。作如是言。汝等今者可从定起至于佛所。见佛世尊及比丘僧。礼拜围绕恭敬供养尊重赞叹。汝等当知。宝海梵志于七岁中作法会竟。今佛世尊复当游行诸余国土。时转轮王等闻是言已。寻从定起。尔时诸天在虚空中作诸伎乐。是时圣王即便严驾。与其千子八万四千诸小王等。九万二千亿人。前后导从出安周罗城向阎浮园。既到园外如法下车。步至佛所。头面礼佛及比丘僧却坐一面。善男子。尔时梵志白圣王言。惟愿大王。持此宝物并及大王先于三月。供养如来及比丘僧种种珍宝。八万四千安周罗城。如是福德今应回向阿耨多罗三藐三菩提。其王千子八万四千。诸小王等九万二千亿人。皆悉教令回向阿耨多罗三藐三菩提。复作是言。大王当知。以此布施不应求于忉利天王大梵天王。何以故。王今福报所有珍宝。皆是无常无决定相犹如疾风。是故应当以此布施所得果报。令心自在速成阿耨多罗三藐三菩提。度脱无量无边众生令入涅槃。

　　　　悲华经诸菩萨本授记品第四之一

　　尔时宝藏如来复作是念。如是等无量众生。已不退转于阿耨多罗三藐三菩提。我今当与各各授记。并为示现种种佛土。尔时世尊即入三昧。其三昧名不失菩提心。以三昧力故放大光明遍照无量无边世界。皆悉令是转轮圣王。及无量众生等。见无边诸佛世界。尔时十方无量无边诸余世界。其中各各有大菩萨。蒙佛光故以佛力故。各各悉来至于佛所。以己所得神足变化。供养于佛及比丘僧。头面礼足右绕三匝。坐于佛前欲听如来为诸菩萨受佛记莂。善男子。尔时宝海梵志复白圣王。大王。今可先发誓愿取妙佛土。善男子。尔时圣王闻是语已。即起合掌长跪向佛。前白佛言。世尊。我今真实欲得菩提。如我先于三月之中以诸所须。供养于佛及比丘僧。如是善根我今回向阿耨多罗三藐三菩提。终不愿取不净佛土。世尊。我先已于七岁之中。端坐思惟种种庄严清净佛土。世尊。我今发愿令我得成阿耨多罗三藐三菩提。时世界之中无有地狱畜生饿鬼。一切众生命终之后。令不堕于三恶道中。世界众生皆作金色。人天无别皆得六通。以宿命通乃至得知百千万亿那由他劫宿世之事。以清净天眼悉见百千亿那由他十方世界。亦见其中在在处处现在诸佛说微妙法。以清净天耳悉闻百千亿那由他十方世界现在诸佛说法之声。以他心智故知无量无边亿那由他十方世界众生之心。以如意通故于一念中遍于百千亿那由他诸佛世界。周旋往返令是众生悉解无我及无我所。皆得不退于阿耨多罗三藐三菩提。愿我世界无有女人及其名字。一切众生等一化生寿命无量除其誓愿。无有一切不善之名世界清净无有臭秽。常有诸天微妙之香皆悉充满。一切众生皆悉成就三十二相而各璎珞。所有菩萨皆是一生除其誓愿。愿我世界所有众生于一食顷以佛力故。遍至无量无边世界。见现在佛。礼拜围绕以其所得神足变化供养于佛。即于食顷还至本土而常讲说佛之法藏。身得大力如那罗延。世界所有庄严之事。乃至得天眼者不能尽说。所有众生皆得四辩。一一菩萨所坐之树。枝叶遍满一万由旬。世界常有净妙光明。悉令他方无量佛土种种庄严而于中现。所有众生乃至成阿耨多罗三藐三菩提。不行不净常为其余一切诸天人及非人之所恭敬供养尊重。乃至成阿耨多罗三藐三菩提。而于其中常得六根清净。即于生时得无漏喜受于快乐。自然成就一切善根。寻于生时著新袈裟便得三昧。其三昧名善分别。以三昧力遍至无量诸佛世界见现在佛。礼拜围绕恭敬供养尊重赞叹。乃至成阿耨多罗三藐三菩提。于此三昧无有退失。所有菩萨如其所愿。各自庄严修净妙土。于七宝树中悉皆遥见诸佛世界一切众生。寻于生时得遍至三昧。以三昧力故。常见十方无量无边诸世界中现在诸佛。乃至成阿耨多罗三藐三菩提终不退失。愿令我界所有众生。皆得宫殿衣服璎珞种种庄严。犹如第六化自在天。世界无有山陵堆阜大小铁围须弥大海。亦无阴盖及诸障阂烦恼之声。无三恶道八难之名。无有受苦之名及不苦不乐名。世尊。我今所愿如是。欲得如是严净佛土。世尊。我于来世便当久久行菩萨道。要得成就如是清净佛土。世尊。我于来世作是希有事已。然后乃成阿耨多罗三藐三菩提。世尊。我成阿耨多罗三藐三菩提时。菩提树纵广正等一万由旬。于此树下坐道场时。于一念中成阿耨多罗三藐三菩提。成阿耨多罗三藐三菩提已光明照于无量无边百千亿那由他诸佛世界。令我寿命无量无边百千亿那由他劫无能知者。除一切智。令我世界无有声闻辟支佛乘。所有大众纯诸菩萨。无量无边无能数者。除一切智。愿我成阿耨多罗三藐三菩提已。令十方诸佛称扬赞叹我之名字。愿我成阿耨多罗三藐三菩提已。无量无边阿僧祇余佛世界。所有众生闻我名者。修诸善本欲生我界。愿其舍命之后必定得生惟除五逆诽谤圣人废坏正法。愿我成阿耨多罗三藐三菩提已。其余无量无边阿僧祇诸佛世界所有众生。若发阿耨多罗三藐三菩提。修诸菩提欲生我界者。临终之时我时当与大众围绕现其人前。其人见我即于我所得心欢喜。以见我故离诸障阂即便舍身来生我界。愿我成阿耨多罗三藐三菩提已。诸菩萨摩诃萨所未闻法欲从我闻者。如其所愿悉令得闻。愿我成阿耨多罗三藐三菩提已。其余无量无边阿僧祇世界。在在处处诸菩萨等闻我名者。即得不退转于阿耨多罗三藐三菩提。得第一忍第二第三有愿欲得陀罗尼及诸三昧者。如其所愿必定得之。乃至成阿耨多罗三藐三菩提无有退失。我灭度后过诸算数劫已。有无量无边阿僧祇世界。其中菩萨闻我名字。心得净信第一欢喜。悉礼拜我叹未曾有。是佛世尊为菩萨时已作佛事。久久乃成阿耨多罗三藐三菩提。彼诸菩萨得最第一信心欢喜已。必定当得第一初忍第二第三。有愿欲得陀罗尼门及诸三昧者。如其所愿悉皆得之。乃至成阿耨多罗三藐三菩提无有退失。我成阿耨多罗三藐三菩提已。其余无量无边阿僧祇世界。有诸女人闻我名者。即得第一信心欢喜。发阿耨多罗三藐三菩提心。乃至成佛终不复受女人之身。愿我灭度已。虽经无量无边阿僧祇劫。有无量无边阿僧祇佛刹。其中女人闻我名者。即得第一信心欢喜。发阿耨多罗三藐三菩提心。乃至成佛终不复受女人之身。世尊。我之所愿如是佛土如是众生。世尊。若世界清净众生如是者。然后乃成阿耨多罗三藐三菩提。善男子。尔时宝藏如来语转轮王言。善哉善哉大王。今者所愿甚深已取净土。是中众生其心亦净。大王。汝见西方过百千万亿佛土。有世界名尊善无垢。彼界有佛名尊音王如来应供正遍知明行足善逝世间解无上士调御丈夫天人师佛世尊。今现在为诸菩萨说于正法。彼界无有声闻辟支佛名。亦无有说小乘法者。纯一大乘清净无杂。其中众生等一化生。亦无女人及其名字。彼佛世界所有功德清净庄严。悉如大王所愿。无量种种庄严佛之世界等无差别。悉已摄取无量无边调伏众生。今改汝字为无量清净。尔时世尊便告无量清净。彼尊音王佛。过一中劫当般涅槃。般涅槃已正法住世满十中劫。正法灭已过六十中劫。彼土转名弥楼光明。当有如来出现于世。号不可思议功德王如来应供正遍知明行足善逝世间解无上士调御丈夫天人师佛世尊。是佛犹如尊音王如来。世界庄严如尊善无垢等无有异。其佛寿命六十中劫。佛灭度已正法住世六十中劫。正法灭已过千中劫。是时世界故名尊善无垢复有佛出号宝光明如来应供正遍知明行足善逝世间解无上士调御丈夫天人师佛世尊。世界所有寿命多少。正法住世亦如不可思议功德王佛等无有异。正法灭已。是时世界转名善坚。复有佛出号宝尊音王如来应供正遍知明行足善逝世间解无上士调御丈夫天人师佛世尊。世界庄严如前无异。佛寿三十五中劫。佛灭度后正法住世满七中劫。正法灭已。复有无量无边诸佛次第出世。所有世界寿命正法悉亦如是。我今皆见如是诸佛始初成道及其灭度。是时世界常住不异无有成败。大王。如是诸佛悉灭度已。复过一恒河沙等阿僧祇劫。入第二恒河沙等阿僧祇劫。是时世界转名安乐。汝于是时当得作佛号无量寿如来应供正遍知明行足善逝世间解无上士调御丈夫天人师佛世尊。是时圣王闻是语已。前白佛言。世尊。如是等辈当成佛者为在何处。
　　佛告大王。如是菩萨今在此会。其数无量不可称计。悉从十方余佛世界而来集此。供养于我听受妙法。是诸菩萨已从过去诸佛。授阿耨多罗三藐三菩提记。复从现在十方诸佛。授阿耨多罗三藐三菩提记。是故先成阿耨多罗三藐三菩提。大王。是诸菩萨已曾供养无量无边百千万亿那由他佛。种诸善根修集智慧。大王以是之故是诸菩萨在于汝前。成阿耨多罗三藐三菩提。时转轮王复白佛言。世尊。是宝海梵志。乃能劝我及诸眷属发阿耨多罗三藐三菩提心。是梵志于未来世为经几时当成阿耨多罗三藐三菩提。佛告大王。是梵志成就大悲故。于未来世师子吼时汝自知之。时转轮王复白佛言。世尊。若我所愿成就如佛所记者。我今头面礼佛。当令十方如恒河沙等世界六种震动。其中诸佛亦当为我授阿耨多罗三藐三菩提记。善男子。尔时无量净王作是语已。寻于佛前头面著地。尔时十方如恒河沙等诸佛世界六种震动。是中诸佛即与授记作如是言。删提岚界善持劫中人寿八万岁。有佛出世号曰宝藏。有转轮圣王名无量净。主四天下三月供养宝藏如来及比丘僧。以是善根故。过一恒河沙等阿僧祇劫已。始入第二恒河沙阿僧祇劫。当得作佛号无量寿。世界名安乐。常身光照纵广周匝十方。各如恒河沙等诸佛世界尔时宝藏如来。即为大王说此偈言。
　　十方世界　　震动大地
　　及余山林　　如恒沙等
　　汝今可起　　已得授记
　　为天人尊　　胜法调御

　　善男子。尔时转轮圣王闻是偈已。心生欢喜。即起合掌前礼佛足。去佛不远复坐听法。善男子。尔时宝海梵志。复白圣王第一太子言。善男子。持此宝物并及先所于三月中供养如来及比丘僧种种珍宝。如是福德和合集聚。回向阿耨多罗三藐三菩提。复作是言。善男子。以此所施不应求于忉利天王大梵天王。何以故。今者所有福报之物。皆是无常无决定相。犹如疾风。是故应当以是布施所得果报。令心自在。速成阿耨多罗三藐三菩提。度脱无量无边众生。令入涅槃。是时太子闻是语已。答梵志言。我今观于地狱众生多诸苦恼。人天之中或有垢心。以垢心故数数堕于三恶道中。复作是念。是诸众生以坐亲近恶知识故。退失正法堕大闇处。尽诸善根摄取种种诸邪见等。以覆其心行于邪道。世尊。今我以大音声告诸众生。我之所有一切善根。尽回向阿耨多罗三藐三菩提。愿我行菩萨道时。若有众生受诸苦恼恐怖等事。退失正法堕大闇处。忧愁孤穷无有救护无依无舍。若能念我称我名字。若其为我天耳所闻天眼所见。是众生等若不得免斯苦恼者。我终不成阿耨多罗三藐三菩提。复白佛言。世尊。我今复当为众生故。发上胜愿。世尊。我今若能逮得己利者。愿令转轮圣王。过第一恒沙等阿僧祇劫已。始入第二恒沙等阿僧祇劫。是时世界名曰安乐。大王成佛号无量寿。世界庄严众生清净作正法王。是佛世尊于无量劫。作佛事已。所作已办入无余涅槃。乃至正法住时。我于其中修菩萨道。即于是时能作佛事。是佛正法于初夜灭。即其后夜成阿耨多罗三藐三菩提。复白佛言。惟愿世尊为我授记。今我一心请于十方如恒河沙等现在诸佛。惟愿各各为我授记。善男子。尔时宝藏佛寻为授记。善男子。汝观天人及三恶道一切众生。生大悲心欲断众生诸苦恼故。欲断众生诸烦恼故。欲令众生住安乐故。善男子。今当字汝为观世音。善男子。汝行菩萨道时。已有百千无量亿那由他众生得离苦恼。汝为菩萨时已能大作佛事。善男子。无量寿佛般涅槃已。第二恒河沙等阿僧祇劫后分。初夜分中正法灭尽。夜后分中彼土转名一切珍宝所成就世界。所有种种庄严无量无边。安乐世界所不及也。善男子。汝于后夜种种庄严。在菩提树下坐金刚座。于一念中间成阿耨多罗三藐三菩提。号遍出一切光明功德山王如来应供正遍知明行足善逝世间解无上士调御丈夫天人师佛世尊。其佛寿命九十六亿那由他百千劫。般涅槃已正法住世六十三亿劫。
　　尔时观世音前白佛言。若我所愿得成就者。我今头面敬礼佛时。当令十方如恒河沙等诸世界中现在诸佛。亦复各各为我授记。亦令十方如恒河沙等世界大地及诸山河六种震动。出种种音乐一切众生心得离欲。善男子。尔时观世音菩萨寻礼宝藏如来头面著地。尔时十方如恒河沙等世界。六种震动。一切山林悉出种种无量音乐。众生闻已即得离欲。其中诸佛皆与授记作如是言。散提岚界善持劫中人寿八万岁。时有佛出世。号曰宝藏。有转轮圣王。名无量净。主四天下其王太子名观世音。三月供养宝藏如来及比丘僧。以是善根故。于第二恒河沙等阿僧祇劫后分之中。当得作佛号遍出一切光明功德山王如来。世界名曰一切珍宝所成就也。尔时宝藏如来。为观世音而说偈言。
　　大悲功德　　今应还起
　　地六种动　　及诸佛界
　　十方诸佛　　已授汝记
　　当成为佛　　故应欢喜

　　善男子。尔时太子观世音。闻是偈已心生欢喜。即起合掌前礼佛足。去佛不远复坐听法。善男子。尔时宝海梵志。复白第二王子尼摩言。善男子。汝今所作福德清净之业。为一切众生得一切智故。应回向阿耨多罗三藐三菩提。善男子。尔时王子在佛前坐。叉手白佛言。世尊。如我先于三月之中。供养如来及比丘僧。并我所有身口意业清净之行。如此福德我今尽以回向阿耨多罗三藐三菩提。不愿不净秽恶世界。令我国土及菩提树。如观世音所有世界种种庄严宝菩提树。及成阿耨多罗三藐三菩提。复愿遍出功德光明佛始初成道。我当先请转于法轮。随其说法所经时节。于其中间行菩萨道。是佛涅槃后正法灭已。我于其后次第成于阿耨多罗三藐三菩提。我成佛时所作佛事。世界所有种种庄严。般涅槃后正法住世。如是等事悉如彼佛等无有异。尔时佛告第二王子。善男子。汝今所愿最大世界。汝于来世当得如是大世界处如汝所愿。善男子。汝于来世当于如是最大世界成阿耨多罗三藐三菩提。号曰善住珍宝山王如来应供正遍知明行足善逝世间解无上士调御丈夫天人师佛世尊。善男子。由汝愿取大世界故。因字汝为得大势。尔时得大势前白佛言。世尊。若我所愿成就得己利者。我今敬礼于佛。当令十方如恒河沙等诸佛世界六种震动。雨须曼那华。其中现在诸佛各授我记。善男子。尔时得大势在于佛前头面著地。寻时十方如恒河沙等世界六种震动。天雨须曼那华。其中现在诸佛世尊各与授记。尔时宝藏如来为得大势而说偈言。
　　坚力功德　　今可还起
　　大地震动　　雨须曼华
　　十方诸佛　　已授汝记
　　当来得成　　人天梵尊

　　善男子。尔时得大势闻是偈已。心生欢喜即起合掌前礼佛足。去佛不远复坐听法。善男子。尔时宝海梵志。复白第三王子王众言。善男子。今汝所作福德之聚清净之业。应为一切众生得一切智故。回向阿耨多罗三藐三菩提。善男子。尔时第三王子在佛前坐。叉手白佛言。世尊。如我先于三月之中。供养如来及比丘僧。并我所有身口意业清净之行。如是福德今我尽以回向阿耨多罗三藐三菩提。我今所愿不能于是不净世界成阿耨多罗三藐三菩提。亦复不愿速成阿耨多罗三藐三菩提。我行菩萨道时。愿令我所化十方无量无边诸佛世界所有众生。发阿耨多罗三藐三菩提心。安止于阿耨多罗三藐三菩提心。劝化安止于六波罗蜜者。愿令先我悉于十方一一方面。如恒河沙佛刹微尘数等诸佛世界成佛说法。令我尔时以清净天眼悉遍见之。愿我为菩萨时能作如是无量佛事。我于来世行菩萨道无有齐限。我所教化诸众生等。令其心净犹如梵天。如是众生生我界者。尔乃当成阿耨多罗三藐三菩提。以是等清净庄严佛刹。愿令三千大千世界恒河沙等十方佛土。为一佛刹。周匝世界有大宝墙七宝填厕。其墙高大至无色界。真绀琉璃以为其地。无诸尘土石沙秽恶荆蕀之属又无恶触。亦无女人及其名字。一切众生皆悉化生。不食揣食等。以法喜三昧为食。无有声闻辟支佛乘。纯诸菩萨。离于贪欲嗔恚愚痴。皆修梵行悉满其国。当其生已须发自落服三法衣。即于生已便欲得食寻有宝器。在右手中。自然而有上妙百味具足在钵。时诸菩萨作是思惟。我等不应啖是揣食。我今当持至于十方。供养诸佛及声闻众并贫穷者。有诸饿鬼受饥渴苦其身炽然。当至其所而给足之。我等自应修行法喜三昧之食。作是念已得菩萨三昧。其三昧名不可思议行。得是三昧已即得无阂神力。到于无量无边世界现在佛所。供养诸佛及比丘僧。给施贫穷下至饿鬼。作是施已因为说法。寻于食时周旋往返还归本土。衣服珍宝及所须物。供养诸佛下至饿鬼。亦复如是。然后自用。愿令我世界无有八难不善苦恼。亦无受戒毁戒忏悔及其名字。愿我世界常有无量种种珍宝。以为厕填。珍宝衣树十方世界。所未曾有未曾见闻。乃至亿岁说其名字犹不能尽。愿我世界诸菩萨等。欲见金色随意得见。欲见银色亦随意见。当见银时不失金相。当见金时不失银相。颇梨琉璃车磲马瑙及赤真珠。种种珍宝随意得见亦复如是。欲见阿竭琉香。多伽琉香。多摩罗跋栴檀沉水。及赤栴檀。牛头栴檀。欲见纯栴檀者。随意得见。欲见沉水者。亦随意见。当见沉水不失栴檀。当见栴檀不失沉水。余亦如是。种种所愿皆得成就。愿我世界无有日月。诸菩萨等有大光明。如本所求自然而出。乃至能照百千万亿那由他世界。以光明故无有昼夜。众华开敷即知昼分。众华合时便知夜分。世界调适无有寒热及老病死。若有一生菩萨。于余方成阿耨多罗三藐三菩提者。即以此身处于他方兜术天宫命终作佛。若我成阿耨多罗三藐三菩提已。不于其界取般涅槃。若般涅槃时处在虚空。诸菩萨等所欲得者自然而有。其世界边周匝常有百千亿那由他自然音乐。此音乐中不出欲想之声。常出六波罗蜜声佛声法声比丘僧声菩萨藏声甚深义声。而诸菩萨于诸音声随其所解。世尊。我行菩萨道时。如我所见百千亿那由他阿僧祇诸佛世界种种庄严。种种璎珞种种相貌。种种住处种种所愿。令我世界悉皆成就如是等事所有庄严。惟除声闻辟支佛等。亦复无有五浊之世三恶道等须弥诸山大小铁围土沙砾石大海林木。纯有宝树。过天所有更无余华。惟有天上曼陀罗华摩诃曼陀罗华。无诸臭秽纯有妙香遍满其国。诸菩萨等皆是一生。无有一人生于余处。惟除他方当成佛者。处兜术天命终成阿耨多罗三藐三菩提。世尊我行菩萨道时无有齐限。要当成是微妙果报清净佛土。一生菩萨充满其中。是诸菩萨无有一人非我所教。初发阿耨多罗三藐三菩提心安止六波罗蜜者。如是菩萨。皆是我初教发心安止六波罗蜜。此散提岚界。若入我界一切苦恼皆悉休息。世尊。我行菩萨道时。要当成就如是等辈希有之事。然后于未来世乃成阿耨多罗三藐三菩提。愿菩提树名曰选择见善珍宝。纵广正等万四天下。香气光明遍于一十三千大千世界。菩提树下以种种珍宝为金刚座纵广正等五四天下。其座名曰善择寂灭智香等近。高万四千由旬。我于此座结加趺坐。于一念中成阿耨多罗三藐三菩提。乃至般涅槃。常于道场菩提树下。坐金刚座不解不坏。复当化作无量诸佛及菩萨众。遣在其余诸佛世界教化众生。一一化佛于一食顷为诸众生说微妙法。即于食顷令无量无边众生悉发阿耨多罗三藐三菩提心。寻发心已即不退转阿耨多罗三藐三菩提。如是化佛及菩萨众。常作如是希有之事。我成阿耨多罗三藐三菩提已。愿诸余世界其中众生悉见我身。若有众生眼见我身三十二相八十种好。悉令必定于阿耨多罗三藐三菩提。乃至涅槃不离见佛。愿令我界所有众生。六情完具无所缺少。若诸菩萨欲见我者。随其所住行来坐卧悉得见之。是诸菩萨寻发心已即时见我坐于道场菩提树下。当见我时。先来所有于诸法相疑滞之处。我未为说便得除断。亦得深解法相之义。愿我当来寿命无量无能数者。除一切智。菩萨寿命亦复如是。我一念中成阿耨多罗三藐三菩提已。即一念中有无量菩萨。须发自落服三法衣乃至涅槃。于其中间无有一人长其须发著俗衣裳。一切皆著沙门之服。尔时佛告第三王子。善男子。善哉善哉。汝是纯善大丈夫也。聪睿善解能作如是甚难大愿。所作功德甚深甚深难可思议。微妙智慧之所为也。汝善男子。为众生故自发如是尊重之愿取妙国土。以是故今号汝为文殊师利。于未来世过二恒河沙等无量无边阿僧祇劫。入第三无量无边阿僧祇劫。于此南方有佛世界。名曰清净无垢宝置。此散提岚界亦入其中。彼世界中有种种庄严。汝于此中当成阿耨多罗三藐三菩提。号普现如来应正遍知明行足善逝世间解无上士调御丈夫天人师佛世尊。诸菩萨众皆悉清净。汝之所愿具足成就如说而得。善男子。汝行菩萨道时。于无量亿诸如来所种诸善根。是故一切众生以汝为药。汝心清净能破烦恼。增诸善根。尔时文殊师利前白佛言。世尊。若我所愿成就得己利者。惟愿十方无量无边阿僧祇世界六种震动。其中诸佛现在说法与我受记。亦愿一切众生受欢喜乐。譬如菩萨入第二禅自在游戏。天雨曼陀罗华。遍满世界。华中常出佛声法声比丘僧声六波罗蜜力无所畏。如是等声。愿我敬礼宝藏佛时。即出如是诸相貌等。作是语已。寻时礼佛头面著地。即于是时。十方无量无边阿僧祇世界六种震动。天于空中雨曼陀罗华。一切众生受于喜乐。譬如菩萨入第二禅自在游戏。诸菩萨等是时惟闻佛声法声比丘僧声六波罗蜜十力无畏如是等声。是时他方诸菩萨等。见闻是事怪未曾有。各白其佛言。何因缘故有是瑞应。诸佛各告诸菩萨言。十方诸佛各各广为文殊师利。授阿耨多罗三藐三菩提记故。是其瑞应。尔时宝藏如来为文殊师利。而说偈言。
　　胜意旷大　　今可还起
　　十方诸佛　　已授汝记
　　当于来世　　成尊胜道
　　世界大地　　六种震动
　　众生满足　　受于快乐

　　善男子。尔时文殊师利闻是偈已。心生欢喜。即起合掌前礼佛足。去佛不远复坐听法。

　　　　悲华经卷第三



　　　　悲华经卷第四

　　　　北凉天竺三藏昙无谶译

　　诸菩萨本授记品第四之二

　　善男子。尔时宝海梵志。白第四王子能伽奴言。乃至发愿亦复如是。尔时佛告阿伽那言。善哉善哉。善男子。汝行菩萨道时。以金刚慧破无量无边众生诸烦恼山。大作佛事然后乃成阿耨多罗三藐三菩提。善男子。是故号汝为金刚智慧光明功德。尔时佛告金刚智慧光明功德菩萨。善男子。汝于来世过一恒河沙等阿僧祇劫。入第二恒河沙等阿僧祇劫。于此东方过十恒河沙等世界中微尘数等世界。有世界名曰不眴。善男子。汝于是中当得作佛。号曰普贤如来应供正遍知明行足善逝世间解无上士调御丈夫天人师佛世尊。其佛世界所有庄严。如汝所愿悉皆具足。善男子。宝藏如来授金刚慧光明德菩萨摩诃萨阿耨多罗三藐三菩提记。时虚空中有无量无边百千亿那由他天。而赞叹言。善哉善哉。雨牛头栴檀阿伽流香。多伽流香。多摩罗跋并及末香。而以供养。尔时金刚智慧光明功德菩萨白佛言。世尊。若我所愿成就得己利者。我今敬礼诸佛世尊。惟愿十方如恒河沙等世界满中诸天微妙好香众生之类。或在地狱畜生饿鬼天上人中。若闻是香所有身心苦恼之疾悉得远离。如是头面到地。善男子。尔时金刚智慧光明功德菩萨作是言已。即头面礼佛。尔时十方如恒河沙等世界。周遍悉有微妙之香。众生闻者皆得远离身心苦恼。尔时宝藏如来即为金刚智慧光明功德菩萨。而说偈言。
　　金刚慧能破　　汝今可还起
　　十方佛世界　　周遍有妙香
　　与无量众生　　安乐及欢喜
　　当来得成佛　　无上世间解

　　善男子。尔时金刚智慧光明功德菩萨闻是偈已。其心欢喜即起合掌前礼佛足。去佛不远复坐听法。善男子。尔时宝海梵志。复白第五王子无所畏言。乃至发心亦复如是。尔时王子答梵志言。我今所愿。不欲于此不净世界成阿耨多罗三藐三菩提。愿成佛时。世界之中无有地狱畜生饿鬼。其地纯以绀琉璃宝。广说皆如莲华世界所有庄严。尔时无畏王子。手持莲华上宝藏佛。作如是言。世尊。若我所愿成就得己利者。以佛力故今在佛前。愿我当得悉见种种庄严三昧。复愿天雨种种莲华大如车轮。遍满十方如恒河沙世界微尘数等诸佛国土。亦令我等皆遥见之。善男子。无畏王子说是言已。以佛力故寻时即得悉见种种庄严三昧。天雨种种无量莲花大如车轮。遍满十方如恒河沙等世界微尘等诸佛国土。一切大众皆得遥见。见是事已得欢喜乐。尔时佛告无畏王子。善男子。及能作是甚深微妙之大愿也。取严净佛土。复能疾得悉见种种庄严三昧。愿不虚故天雨如是无量莲华。世尊。若我所愿成就得己利者愿此诸华悉住于空不复堕落。时宝藏佛告无畏王子言。善男子。汝今速疾以诸莲华印于虚空。是故号汝为虚空印。尔时佛告虚空印菩萨。善男子。汝于来世过一恒河沙等阿僧祇劫。入第二恒河沙等阿僧祇劫。于东南方去此佛土百千万亿恒河沙等世界。彼有世界名曰莲华。汝于是中当成阿耨多罗三藐三菩提。号莲华尊如来应正遍知明行足善逝世间解无上士调御丈夫天人师佛世尊。所有大众纯诸菩萨摩诃萨等其数无量不可称计。其佛寿命无量无边。所愿具足悉皆成就。尔时虚空印菩萨摩诃萨头面礼于宝藏如来。即起合掌去佛不远复坐听法。尔时世尊为虚空印。而说偈言。
　　善男子当知　　有人作己利
　　能断烦恼结　　常令得寂静
　　所受持功德　　数如恒河沙
　　世界微尘等　　成就而不失
　　汝于当来世　　成就无上道
　　亦如过去佛　　等无有差别

　　善男子。虚空印菩萨闻是偈已心生欢喜。善男子。尔时宝海梵志白第六王子虚空言。乃至发心亦复如是。尔时王子庵婆罗白佛言。世尊。我今所愿不欲于此不净世界成阿耨多罗三藐三菩提。略说如虚空印所愿。世尊。若我所愿成就得己利者。愿令十方如恒河沙等世界之中。自然而有七宝妙盖。在上虚空罗列而住。纯金为网以覆其上。七宝为铃垂以庄严。其盖宝铃常出佛声法声比丘僧声六波罗蜜及六神通十力无畏如是等声。世界众生闻者。寻发阿耨多罗三藐三菩提心。已发心者即得不退转。宝铃所生佛法僧声乃至无所畏声。悉闻十方世界虚空以佛力故乃得自闻。世尊。若我所愿成就得己利者。愿我今者得知日三昧。以三昧力故增益一切诸善根本。得三昧已。惟愿诸佛与我授阿耨多罗三藐三菩提记。是时王子说是语已。以佛力故即得知日三昧。尔时世尊赞王子言善哉善哉。善男子。汝所愿者甚深甚深。以甚深功德因缘故。寻时十方如恒河沙诸世界中。自然而有七宝妙盖。于上虚空罗列而住。纯金为网以覆其上。七宝为铃悉以庄严。其铃常出佛法僧声乃至无所畏声。尔时有百千亿那由他众生。闻是声已寻发阿耨多罗三藐三菩提心。是故号汝为虚空日光明。尔时佛告虚空日光明菩萨摩诃萨。汝于来世当成阿耨多罗三藐三菩提。过一恒河沙阿僧祇劫。入第二恒河沙等阿僧祇劫。东方去此二恒河沙等佛刹。有世界名曰日月。汝于是中当成阿耨多罗三藐三菩提。号法自在丰王如来应正遍知明行足善逝世间解无上士调御丈夫天人师佛世尊。尔时虚空日光明菩萨闻是记已即礼佛足。尔时世尊为虚空日光明。而说偈言。
　　善男子今起　　善哉自调御
　　以淳淑大悲　　于一切众生
　　度脱令断苦　　毕竟住彼岸
　　智慧善分别　　令到无上道

　　善男子。尔时虚空日光明菩萨闻是偈已。其心欢喜即起合掌前礼佛足。去佛不远复坐听法。
　　尔时宝海梵志复白第七王子善臂言。乃至发心亦复如是。尔时王子白佛言。我今所愿不欲于此不净世界成阿耨多罗三藐三菩提。愿我来世所有世界。无有地狱畜生饿鬼女人名字及以胎生。须弥诸山大小铁围。山陵堆阜石沙秽恶。荆棘恶风木树丛林。大海江河日月昼夜闇冥臭处。众生等类无有便利涕唾污垢。身心不受诸不乐事。马瑙为地无诸尘土。纯有百千无量珍宝而庄严之。无有诸草唯有好妙曼陀罗华。种种宝树以为挍饰。其宝树下有妙宝盖。复有种种宝衣华鬘。诸宝璎珞香华伎乐。诸宝器物诸宝妙华。以如是等挍饰其树。世界之中无有昼夜。以华开合而知时节。诸菩萨等在金华中自然出生。既得生已皆得悉见种种庄严三昧。以三昧力故得见十方如微尘等诸世界中现在诸佛。于此三昧一念之顷具足六通。以天耳故悉闻十方如微尘等世界现在诸佛说法音声。以宿命智知过去世如一佛土微尘等劫宿世之事。以天眼故悉见十方诸佛世界种种庄严。以他心智故于一念中。得知如一佛世界微尘数等世界众生心之所念。乃至成阿耨多罗三藐三菩提终不失是三昧。清旦之时四方有风柔软清净。吹微妙香及散诸华。以风力故。诸菩萨等从三昧起。三昧起已即得如是如意通力。以是力故于一念顷能到十方一一方面如一佛土。微尘数等诸佛世界。供养现在诸佛世尊请受妙法。即一念中还至本土无有挂阂。诸菩萨等在曼陀罗华摩诃曼陀罗华华台之中。结加趺坐思惟法门。所谓欲得见我所在方面。随身所向悉令得见若于深法有疑滞者。以见我故寻得除灭。若有问义欲听法者。以见我故即得深解无有狐疑。所有菩萨深解无我及无我所。是故能舍身根命根一切必定不退于阿耨多罗三藐三菩提。世界无有一切不善之名。亦无受戒破戒之名毁戒悔过。一切众生其身皆有三十二相。得那罗延力。乃至成阿耨多罗三藐三菩提。无有一人六根毁缺不完具者。所有众生即于生已须发自落。服三法衣。得善分别三昧。乃至阿耨多罗三藐三菩提终不中失。诸众生等悉得和合一切善根。无有一人为老病所苦。若诸菩萨命终之时结加趺坐。入于火定自烧其身。烧其身已四方清风来吹其身。舍利散在诸方无佛世界。寻时变作摩尼宝珠。如转轮圣王所有宝珠。若有众生见触之者。悉令不堕三恶道中。乃至涅槃不受诸苦。即得舍身生于他方现在佛所咨受妙法。发阿耨多罗三藐三菩提心便不退转。所有众生若命终时。其心在定无有散乱。不受诸苦爱别离等。命终之后不堕八难无佛之世。乃至成阿耨多罗三藐三菩提。常得见佛咨受妙法供养众僧。一切众生离于贪欲嗔恚愚痴恩爱嫉妒无明憍慢。世界无有声闻缘觉。所有大众纯诸菩萨摩诃萨等充满其国。其心柔软无有爱浊。坚固不退于阿耨多罗三藐三菩提得诸三昧。世界纯有清净光明。十方如微尘等诸佛世界。悉皆得闻我之世界。我界所有微妙之香。悉遍十方如微尘等诸佛世界。我界众生常得快乐。未曾闻有受苦之声。世尊。我行菩萨道时不作齐限。我今要当庄严如是清净佛土。众生之类皆使清净遍满其国。然后乃成阿耨多罗三藐三菩提。世尊。我成阿耨多罗三藐三菩提。当出无量无边光明照于十方。如千佛刹微尘数等诸佛世界。令彼众生悉遥见我三十二相。即时得断贪欲嗔恚愚痴嫉妒无明憍慢一切烦恼。发阿耨多罗三藐三菩提心。如其所求得陀罗尼三昧忍辱。以见我故。寒冰地狱所有众生悉得熅乐。譬如菩萨入第二禅。以见我故身心受于第一妙乐。发阿耨多罗三藐三菩提心。若其命终要当生我佛之世界。生已即得不退转于阿耨多罗三藐三菩提。热地狱等畜生饿鬼亦复如是。诸天所见光明一倍。令我寿命无量无边无能数者。除一切智。世尊。我成阿耨多罗三藐三菩提已。令十方无量无边阿僧祇世界现在诸佛称赞于我。其余众生若得闻是称赞我声。愿作善根速生我国。命终之后必生我国。唯除五逆毁坏正法诽谤圣人。世尊。我成阿耨多罗三藐三菩提已。十方无量无边阿僧祇世界中所有众生。若闻我声发愿欲生我世界者。是诸众生临命终时。悉令见我与诸大众前后围绕。我于尔时入无翳三昧。以三昧力故现在其前而为说法。以闻法故寻得断除一切苦恼。心大欢喜。其心喜故得宝冥三昧。以三昧力故令心得念及无生忍。命终之后必生我界。若余世界诸众生等无有七财。不欲修集行于三乘。不欲生于人天中者。亦不修行一切善根及三福处。非法行污爱著恶欲专行邪见。如是众生愿我入于无燋恼三昧。以三昧力故彼诸众生若命终时。我与大众而住其前为说妙法。复为示现佛土所有。又劝令发阿耨多罗三藐三菩提心。众生闻已即于我所心生深信欢喜安乐。寻发阿耨多罗三藐三菩提心。令彼众生得断苦恼。断苦恼已便得日灯光明三昧断于痴闇。命终之后寻生我界。尔时宝藏如来赞言。善哉善哉。汝今乃能作微妙之大愿也。世尊。若我所愿成就得己利者。愿令十方如微尘等诸佛世界。悉雨忧陀罗婆罗香并栴檀香牛头栴檀香种种末香。若有众生在在处处闻是香者。悉发阿耨多罗三藐三菩提心。令我今者得金刚愿三昧。以三昧力故悉得遥见诸世界中所雨诸香。善男子。尔时王子说是言已寻得三昧。自见十方如微尘数等诸佛世界。所有诸香忧陀罗婆罗香牛头栴檀种种末香。及见一一方面有不可计诸众生等。恭敬叉手发阿耨多罗三藐三菩提心。宝藏如来告王子言。善男子。汝之所愿已得成就。天雨种种诸微妙香已。有不可计众生。恭敬叉手发阿耨多罗三藐三菩提心。是故号汝为师子香。汝于来世过一恒河沙等阿僧祇劫。入第二恒河沙等阿僧祇劫。上方去此四十二恒河沙世界微尘数等诸佛世界。有世界名青香光明无垢。于彼土当得成阿耨多罗三藐三菩提。号汝光明无垢坚香丰王如来应供正遍知明行足善逝世间解无上士调御丈夫天人师佛世尊。善男子。尔时师子香菩萨礼宝藏如来头面著地。尔时如来为师子香菩萨。而说偈言。
　　天人师起　　受诸供养
　　度脱生死　　令离苦恼
　　断诸结缚　　及诸烦恼
　　来世当作　　天人之尊

　　善男子。尔时师子香菩萨闻是偈已。心大欢喜即起合掌。去佛不远复坐听法。
　　善男子。尔时宝海梵志复白第八王子泯图言。乃至发心亦复如是。尔时王子前白佛言。世尊。我今所愿要当于是不净世界修菩萨道。复当修治庄严十千不净世界。令其严净如青香光明无垢世界。亦当教化无量菩萨。令心清净无有垢秽皆趣大乘。悉使充满我之世界。然后我当成阿耨多罗三藐三菩提。世尊。愿我修行菩萨道时。要当胜于余诸菩萨。世尊。我已于七岁之中。端坐思惟诸佛菩萨清净功德。及种种庄严佛土功德。是时即得悉见种种庄严三昧等万一千菩萨三昧增进修行。世尊。若未来诸菩萨等行菩萨道时。亦愿悉得如是三昧。世尊。愿我得出离三世胜幢三昧。以三昧力故悉见十方无量无边诸佛世界。在在处处现在诸佛。出离三世为诸众生说于正法。世尊。愿我得不退三昧。以三昧力故于一念中。悉见如微尘等诸佛菩萨及诸声闻恭敬围绕。愿我于此一一佛所。得无依止三昧。以三昧力故作变化身。一时遍至如一佛界微尘数等诸如来所供养礼拜。愿我一一身以种种无上珍宝华香涂香末香妙胜伎乐种种庄严。供养一一诸佛。世尊。愿我一一身于一一佛所。如大海水渧等劫行菩萨道。愿我得一切身变化三昧。以三昧力故于一念中在一一佛前。知如一佛土微尘数等诸佛世界。世尊。愿我得功德力三昧。以三昧力故于一一佛前。遍到如一佛土微尘数等诸世尊所。以微妙赞叹赞叹诸佛。世尊。愿我得不眴三昧。以三昧力故于一念中悉见诸佛遍满十方无量无边世界之中。世尊。愿我得无诤三昧。以三昧力故于一念中悉见过去未来现在诸佛所有净妙世界。世尊。愿我得首楞严三昧。以三昧力故化作地狱之身入地狱中。与地狱众生说微妙法。劝令发阿耨多罗三藐三菩提心。彼诸众生闻是法已。寻发无上菩提之心。即便命终生于人中。随所生处常得值佛。随所值佛而得听法。听受法已即得住于不退转地。乾闼婆．阿修罗．迦楼罗．紧那罗．摩睺罗伽．人．非人等。天．龙．鬼神．夜叉罗刹．毗舍遮．富单那．伽吒富单那。屠杀．魁脍．商贾．淫女．畜生．饿鬼。如是等众亦复如是。皆令发阿耨多罗三藐三菩提心。有诸众生随所生处得诸色像。我分之身如业所作。随受苦乐及诸工巧。愿我变化作如是身。随其所作而教化之。世尊。若有众生各各异音。愿我随其种种音声。而为说法各令欢喜。因其欢喜劝发安止。令其不退于阿耨多罗三藐三菩提。世尊。我要当教十千佛土所有众生。令心清净无有行业烦恼诸毒。乃至不令一人属于四魔。何况多也。若我庄严十千佛土。如是清净如光明无垢尊香王佛青香光明无垢世界。所有种种微妙庄严。然后我身及诸眷属。乃当如彼师子香菩萨之所愿也。世尊。若我所愿成就得己利者。当令十千诸佛世界所有众生断诸苦恼。得柔软心得调伏心。各各自于四天下界。见佛世尊现在说法一切众生。自然而得种种珍宝华香末香及以涂香。种种衣服种种幢幡。各各以用供养于佛。供养佛已悉发无上菩提之心。世尊。我等今者以悉得见种种庄严三昧力故。皆得遥见如是诸事。作是语已寻如所愿悉得见之。尔时世尊赞阿弥具言。善哉善哉。善男子。汝今世界周匝四面一万佛土清净庄严。于未来世复当教化无量众生令心清净。复当供养无量无边诸佛世尊。善男子。以是缘故今改汝字名为普贤。于未来世过一恒河沙等阿僧祇劫。入第二恒河沙等阿僧祇劫。末后分中于北方界。去此世界过六十恒河沙等佛土。有世界名知水善净功德。汝当于中成阿耨多罗三藐三菩提。号智刚吼自在相王如来应正遍知明行足善逝世间解无上士调御丈夫天人师佛世尊。善男子。尔时普贤菩萨摩诃萨头面著地礼宝藏佛。尔时如来即为普贤菩萨。而说偈言。
　　汝起善导师　　已得如所愿
　　善能调众生　　皆令得一心
　　度于烦恼河　　及脱诸恶法
　　来世作灯明　　诸天世人师

　　善男子尔时会中有十千人心生懈怠。异口同音作如是言。世尊。我等来世即于如是严净佛土。成阿耨多罗三藐三菩提。所谓普贤菩萨所修清净诸世界也。世尊。我等要当具足修六波罗蜜。以具足六波罗蜜故。各各于诸佛土成阿耨多罗三藐三菩提。善男子。尔时宝藏如来即便为是十千人等。授阿耨多罗三藐三菩提记。善男子。普贤菩萨成阿耨多罗三藐三菩提时。汝等当于普贤菩萨所修清净万佛土中。一时成阿耨多罗三藐三菩提。有一千佛同号智炽尊音王如来应供正遍知明行足善逝世间解无上士调御丈夫天人师佛世尊。复有千佛同号增相尊音王。复有千佛同号善无垢尊音王。复有千佛同号离怖畏尊音王。复有千佛同号善无垢光尊音王。复有千五百佛同号日音王。复有五百佛同号日宝藏尊王。复有五佛同号乐音尊王。复有二佛同号日光明。复有四佛同号龙自在。复有八佛同号离恐怖称王光明。复有十佛同号离音光明。复有八佛同号音声称。复有十一佛同号显露法音。复有九佛同号功德法称王。复有二十佛同号不可思议王。复有四十佛同号宝幢光明尊王。复有一佛号觉知尊想王。复有七佛同号不可思议音。复有三佛同号智藏。复有十五佛同号智山幢。复有五十佛同号智海王。复有三十佛同号大力尊音王。复有二佛同号山功德劫。复有八十佛同号清净智勤。复有九十佛同号尊相种王。复有百佛同号善智无垢雷音尊王。复有八十佛同号胜尊大海功德智山力王。复有四十佛同号无上菩提尊王。复有二佛同号智觉山华王。复有二佛同号功德山智觉。复有三佛同号金刚师子。复有二佛同号持戒光明。复有二佛同号示现增益。复有一佛号无量光明。复有三佛同号师子游戏。复有二佛同号无尽智山。复有二佛同号宝光明。复有二佛同号无垢智慧。复有九佛同号智慧光明。复有二佛同号师子称。复有二佛同号功德通王。复有二佛同号雨法华。复有一佛号造光明。复有一佛号增益山王。复有一佛号出法无垢王。复有一佛号香尊王。复有一佛号无垢目。复有一佛号大宝藏。复有一佛号力无障阂王。复有一佛号自知功德力。复有一佛号衣服知足。复有一佛号得自在。复有一佛号无障阂利益。复有一佛号智慧藏。复有一佛号大山王。复有一佛号曰力藏。复有一佛号求功德。复有一佛号华幢枝。复有一佛号众光明。复有一佛号无痴功德王。复有一佛号金刚上。复有一佛号曰法相。复有一佛号尊音王。复有一佛号坚持金刚。复有一佛号珍宝自在王。复有一佛号坚自然幢。复有一佛号山劫。复有一佛号雨娱乐。复有一佛号增益善法。复有一佛号娑罗王。复有二佛同号功德遍满大海功德王。复有一佛号智慧和合。复有一佛号智炽。复有一佛号华众。复有一佛号世间尊。复有一佛号优昙钵华幢。复有一佛号法幢自在王。复有一佛号栴檀王。复有一佛号善住。复有一佛号精进力。复有一佛号幢等光明。复有一佛号曰智步。复有一佛号曰海幢。复有一佛号灭法称。复有一佛号坏魔王。复有一佛号众光明。复有一佛号出智光明。复有一佛号曰慧灯。复有一佛号安隐王。复有一佛号曰智音。复有一佛号幢摄取。复有一佛号天金刚。复有一佛号种种庄严王。复有一佛号无胜智。复有一佛号善住意。复有一佛号月王。复有一佛号无胜步自在王。复有一佛号娑怜陀王。复有八十佛同号师子步王。复有五十佛同号那罗延无胜藏。复有七十佛同号聚集珍宝功德。复有三十佛同号光明藏。复有二十佛同号分别星宿称王。复有二佛同号功德力娑罗王。复有九十佛同号微妙音。复有一佛号曰梵增。复有一佛号提头赖吒王。复有千佛同号莲华香择称尊王。复有六十佛同号光明炽渚王。复有三十佛同号莲华香力增。复有二佛同号无量功德大海智增。复有一佛号阎浮阴。复有一百二佛同号功德山幢。复有一佛号师子相。复有一百一佛同号龙雷尊华光明王。复有一佛号善趣种无我甘露功德王劫。复有千佛同号离法智龙王解脱觉世界海眼山王。皆有十号如来应正遍知明行足善逝世间解无上士调御丈夫天人师佛世尊。如是等佛同共一日一时。各各于诸世界成阿耨多罗三藐三菩提。寿命各十中劫。卿等涅槃亦同一日。般涅槃已所有正法七日即灭。善男子。尔时十千人向宝藏佛头面作礼。尔时世尊为十千人。而说偈言。
　　龙王汝起　　坚固自在
　　无上善愿　　清净和合
　　卿等用意　　疾如猛风
　　精勤修学　　六波罗蜜
　　来世必成　　天人之尊

　　善男子。尔时十千人闻是偈已。心生欢喜即起合掌前礼佛足。去佛不远复坐听法。善男子。尔时宝海梵志复白第九王子蜜苏言。乃至发心亦复如是。尔时王子前白佛言。世尊。我行菩萨道时。愿十方如恒河沙等世界。所有现在诸佛为我作证。今于佛前发阿耨多罗三藐三菩提心。世尊。愿我行菩萨道时。乃至成佛于其中间不生悔心。乃至成佛常住一心无有退转。如说而行如行而说。乃至无有一人来恼我心。更不求于声闻缘觉。不起淫欲恶想之心。其心不与睡眠憍慢疑悔等共。亦复不生贪淫杀盗妄言两舌恶口绮语贪恚邪见嫉妒慢法欺诳之心。我修菩萨道乃至成阿耨多罗三藐三菩提。中间不生如是等法乃至成阿耨多罗三藐三菩提行时步步心心数法常念诸佛得见诸佛咨受妙法供养众僧。于诸生处常愿出家。当出家时即得成就粪扫三衣。常在树下独坐思惟。住阿兰若常行乞食。不求利养行于知足。常讲说法成就无量无障阂辩不犯大罪。不以我相为女人说法。若说法时恒以空相。其心常念空无之法。拱手端坐亦不露齿。若有学习大乘之人而于其所起世尊想恭敬供养。所闻法处亦起佛想。于诸沙门婆罗门中。故生恭敬供养尊重。除佛世尊。于诸众中不生分别此是福田此非福田而行布施。愿我不于法施人所生嫉妒心。若有众生应被刑戮。愿我舍命以救护之。若有众生犯于诸罪。愿我以力言说钱财。而拔济之。令得解脱。若有在家出家之人有诸罪过。愿不发露显现于人。于诸利养名誉等中而常远离。如避火坑刀剑毒树。世尊。若我此愿乃至成阿耨多罗三藐三菩提已悉得成就如今佛前之所愿者。令我两手自然而有千辐天轮。所得光明如火猛焰。善男子。是时王子说是语已。其两手中即寻各有一千辐轮如说而得。世尊。若我所愿成就逮得己利。成阿耨多罗三藐三菩提者。我今遣此千辐天轮。至于无佛五浊世界。是轮当作如是大声遍满佛土。如难陀龙王优波难陀龙王。作大音声遍满世界。其轮音声亦复如是。所谓菩萨受记音声。不失专念智慧之声。修学空法诸佛所有法藏之声。若有众生在在处处闻是法声。即时得断贪欲嗔恚愚痴憍慢悭吝嫉妒。而得寂静思惟诸佛甚深智慧。发阿耨多罗三藐三菩提心。善男子。尔时王子即遣二轮。譬如诸佛神足捷疾。其轮去疾亦复如是。遍至十方无佛恶世。为诸众生出诸菩萨受记音声。不失专念智慧之声。修学空法诸佛所有法藏之声。在在处处诸众生等闻是法音。即便得断贪欲嗔恚愚痴憍慢悭吝嫉妒。而得寂静思惟诸佛甚深智慧。发阿耨多罗三藐三菩提心。其轮须臾还来在此王子前住。善男子。尔时宝藏如来赞王子言。善哉善哉。善男子。汝行菩萨道所发善愿无上最妙。遣此天轮至于无佛五浊之世。令无量无边阿僧祇亿百千众生安止住于无秽浊心。心无恼害劝化发于阿耨多罗三藐三菩提以是故今改汝名为阿閦。于未来世当为世尊。汝今当于佛前如心所喜愿取种种庄严佛土。
　　尔时阿閦白佛言。世尊。我今所愿如是种种庄严佛土。令我世界纯金为地。地平如掌多有种种诸天妙宝遍满其国。无有山陵堆阜土沙砾石荆蕀之属。其地柔软譬如天衣。行时足下蹈入四寸举足还复。无有地狱畜生饿鬼不净臭秽。纯有诸天微妙上香及曼陀罗摩诃曼陀罗华遍满其国。所有众生无有老病。各各自在不相畏怖。常不恼他命不中夭。临舍命时心无悔恨。其心决定无有错乱。系念思惟诸佛如来。若命终已不堕恶道。不生无佛五浊恶世。乃至成阿耨多罗三藐三菩提。常得见佛咨受妙法供养众僧。所有众生薄淫怒痴皆行十善。世界无有种种工巧。无有犯罪及犯罪名。亦无天魔诸留难事。众生受形无有恶色。亦不分别尊卑高下。一切众生深解无我及无我所。声闻菩萨乃至梦中不失不净。众生常乐求法听法。无有一人生于倒见。亦无外道。众生无有身心疲极。皆得五通无有饥渴诸苦恼事。随所喜乐。种种食饮即有宝器自然在手。有种种食犹如欲界所有诸天。无有涕唾便利之患痰癊污泪。亦无寒热。常有柔软香风触身。此风香气微妙具足。薰诸天人不须余香。如是香风随诸天人所求冷温皆使满足。又复有求优钵罗华香风。又复有求优陀娑罗香风。有求沉水香风。有求多伽罗香风。有求阿伽罗香风。有求种种香风。如所悕望于发心时皆得成就。除五浊世。愿我国土有七宝楼。其宝楼中敷七宝床。茵蓐丹枕细滑柔软犹如天衣。众生处此宝楼床榻皆悉欢乐。其楼四边有好池水。其水具足有八功德。众生随意而取用之。其国多有金多罗树种种华果妙香。具足上妙宝衣种种宝盖。真珠璎珞而以庄严。诸众生等随意所喜妙宝衣服即于树上自恣取著。华果香等亦复如是。世尊。愿我菩提之树纯是七宝高千由旬。树茎周匝满一由旬。枝叶纵广满千由旬。常有微风吹菩提树。其树则出六波罗蜜根力觉道微妙之声。若有众生闻此妙声。一切皆得离于欲心。所有女人成就一切诸妙功德。犹如兜术天上天女。无有妇人诸不净事两舌悭吝嫉妒覆心。不与男子漏心交通。若诸男子发淫欲心。至女人所以爱心视。须臾之间便离欲心。自生厌离即便还去。寻得清净无垢三昧。以三昧力故于诸魔缚而得解脱。更不复生恶欲之心。如是女人若见男子有爱欲心便得妊身。亦得离于淫欲之想。当妊身时若怀男女。身心无有诸苦恼事。常受快乐如忉利天人身心所受上妙快乐。女人怀妊七日七夜。所受快乐亦复如是。亦如比丘入第二禅。处胎男女不为一切不净所污。满足七日即便出生。当其生时受诸快乐有微妙音。女人产时亦无诸苦如是母子俱共入水洗浴其身。是时女人得如是念。以念力故寻得离欲清净三昧。以三昧力故其心常定。于诸魔缚而得解脱。若有众生宿业成就。应无量世作女人身。以定力故得离女身乃至涅槃。一切女业永灭无余更不复受。或有众生宿业成就于无量亿劫。应处胞胎受苦恼者。愿我成阿耨多罗三藐三菩提已。闻我名字即生欢喜。生欢喜已寻便命终。处胎即生我之世界。寻于生已所受胎分永尽无余。乃至成阿耨多罗三藐三菩提更不受胎。或有众生多善根者。寻便得来至我世界莲华中生。或有众生少善根者。要当处胎。或受女人而生我界。然后乃得永尽胎分。所有众生一向纯受微妙快乐。微风吹此金多罗树出微妙声。所谓苦空无我无常等声。闻是声者皆得光明三昧。以三昧力故得诸空定甚深三昧。世界无有淫欲相声。世尊。我坐菩提树下。于一念中成阿耨多罗三藐三菩提已。愿我世界无有日月光明昼夜差别除华开合。我成阿耨多罗三藐三菩提已。当以光明遍照三千大千世界。以光明力故令诸众生悉得天眼。以天眼故得见十方无量无边诸佛世界。在在处处诸佛世尊现在说法。世尊。我成阿耨多罗三藐三菩提已。说于正法令此音声遍满三千大千世界。众生闻者得念佛三昧。众生或有行住回转。随所方面常得见我。若于诸法有疑滞处。以见我故即得断疑。世尊。我成阿耨多罗三藐三菩提已。十方无量无边阿僧祇诸佛世界。在在处处所有众生若学声闻。若学缘觉。若学大乘。闻我名者命终要来生我世界。若声闻人闻我法者。得八解脱阿罗汉果。学大乘人闻我法者。得深法忍陀罗尼门及诸三昧。不退转于阿耨多罗三藐三菩提。得无量声闻以为眷属。其数无边无能数者。唯除诸佛。世尊。我成阿耨多罗三藐三菩提。随所至方举下足处。即有千叶金莲华生。其华微妙有大光明。我当遣至无佛之处称赞我名。若有众生于此华中得闻称赞我名字者。寻生欢喜种诸善根欲生我国。愿命终时悉皆来生。我诸大众出家之人。远离谄曲妒嫉奸欺沙门之垢尊重于法。于诸所须名称利养心不贵重。常乐苦．空．无常．无我。常勤精进尊法依僧。若诸菩萨得不退者。皆悉令得就雨三昧。以三昧力故为众生说般若波罗蜜。令离生死乃至成佛。于其中间所可说法不忘不失。世尊。我成佛已寿命住世十千大劫。般涅槃后正法住世满一千劫。尔时如来赞阿閦言。善哉善哉。善男子。汝今已取清净世界。汝于来世过一恒河沙等阿僧祇劫。入第二恒河沙等阿僧祇劫。东方去此十佛世界。彼有世界名曰妙乐。所有庄严如汝所愿皆悉具足。汝于是中当成阿耨多罗三藐三菩提。犹号阿閦如来应正遍知明行足善逝世间解无上士调御丈夫天人师佛世尊。尔时阿閦菩萨白佛言。世尊。若我所愿成就得己利者。一切世间阴界诸入所摄众生皆得慈心。无怨贼想及诸秽浊。身心快乐犹如十住诸菩萨等。处莲华上结加趺坐三昧正受。以三昧力令心无垢。是诸众生身心快乐亦复如是。我今头面敬礼于佛。唯愿此地有金色光。善男子。尔时阿閦菩萨以头面敬礼佛足。是时一切无量众生。身心即得受大快乐。其地亦有金色光明。尔时宝藏如来为阿閦菩萨。而说偈言。
　　尊意且起　　汝今以令
　　一切众心　　心无忿怒
　　复于众生　　生大悲心
　　两手各得　　天千辐轮
　　净意当来　　为天人尊

　　善男子。尔时阿閦菩萨闻是偈已。心大欢喜即起合掌前礼佛足。去佛不远复坐听法。

　　　　悲华经卷第四



　　　　悲华经卷第五

　　　　北凉天竺三藏昙无谶译

　　诸菩萨本授记品第四之三

　　佛告寂意菩萨。善男子。尔时宝海梵志复白第十王子软心言。乃至发心亦复如是。王子所愿皆如阿閦菩萨所愿。白佛言。世尊。若我所愿成就得己利者。令一切众生悉得思惟诸佛境界。手中自然生栴檀香．优陀婆罗香。以此诸香供养诸佛。
　　尔时宝藏如来赞王子言。善哉善哉。善男子。汝所愿者甚奇特。汝愿众生手中自然有栴檀香．优陀婆罗香。悉得思惟诸佛境界系念清净。以是故。今改汝字号为香手。佛告香手。善男子。未来之世过一恒河沙等阿僧祇劫。入第二恒河沙等阿僧祇劫。后分之中阿閦如来般涅槃后。正法灭尽过七日已。汝于是时当成阿耨多罗三藐三菩提。其佛世界故名妙乐。佛名金华如来应正遍知明行足善逝世间解无上士调御丈夫天人师佛世尊。尔时香手菩萨复作是言。世尊。若我所愿成就得己利者。今我礼佛此阎浮园周匝当雨诸薝卜华。善男子。尔时香手菩萨。于宝藏佛前头面著地。是时阎浮园中如其所言。周匝遍雨诸薝卜华。尔时宝藏如来为香手菩萨。而说偈言。
　　尊妙功德　　善趣汝起
　　如心所愿　　雨薝卜华
　　度脱无量　　一切众生
　　示诸善道　　令至无畏

　　善男子。尔时香手菩萨闻是偈已心大欢喜。即起合掌前礼佛足。去佛不远复坐听法。
　　善男子。尔时宝海梵志复白第十一王子瞢伽奴言。乃至发心亦复如是。王子所愿亦如香手菩萨所愿。尔时师子王子。以珍宝幢供养宝藏如来时。佛即赞师子王子言。善哉善哉。善男子。汝今以此宝幢供养。是故号汝名为宝相。佛告宝相。未来之世过一恒河沙等阿僧祇劫。入第二恒河沙等阿僧祇劫。后分之中妙乐世界。金华如来般涅槃后。正法灭已过三中劫。妙乐世界转名月胜。汝于是中当成阿耨多罗三藐三菩提。号龙自在尊音王如来应正遍知明行足善逝世间解无上士调御丈夫天人师佛世尊。彼佛世界所有庄严。如妙乐世界等无差别。尔时宝相菩萨前白佛言。世尊。若我所愿成就得己利者。我今头面礼于佛足。令一切众生得如是念。犹如菩萨住无谄三昧。一切众生得大利益生于大悲发菩提心。善男子。尔时宝相菩萨在宝藏佛前头面著地。一切众生悉得如是无谄三昧得大利益。生于大悲发菩提心。尔时宝藏如来为宝相菩萨。而说偈言。
　　善意勤起　　已于我前
　　为诸众生　　善作大誓
　　能大利益　　无量众生
　　令心无垢　　是故来世
　　得成为佛　　天人之尊

　　善男子。尔时宝相菩萨闻是偈已心大欢喜。即起合掌前礼佛足。去佛不远复坐听法尔时摩阇婆王子等。五百王子作如是愿。愿得如是种种庄严功德佛土。皆如虚空印菩萨摩诃萨所修净土。尔时宝藏如来皆为一一授阿耨多罗三藐三菩提记。同共一时各于余国成无上道。如虚空印菩萨摩诃萨。复次四百王子作是誓愿愿取庄严净妙佛土皆如金刚智慧光明菩萨摩诃萨。尔时宝藏如来亦为一一授阿耨多罗三藐三菩提记。同共一时各于异国成无上道。如金刚智慧光明菩萨摩诃萨。复次八十九王子。又作是愿。愿取如是庄严佛土。如普贤菩萨摩诃萨所修佛土等无差别。
　　尔时八万四千小王。各各别异作殊胜愿。人人自取种种庄严上妙佛土。尔时宝藏如来各各与授阿耨多罗三藐三菩提记。当来之世各在余国同共一时成无上道。尔时九十二亿众生亦各发愿。取种种庄严胜妙佛土。时宝藏如来一切皆与授阿耨多罗三藐三菩提记。汝等来世于余国土。同共一时成无上道。善男子。尔时宝海梵志有八十子。即是宝藏如来之兄弟也。其最长子名海地尊。善男子。尔时宝海梵志告其长子言。汝今可取微妙清净庄严佛土。其子答言。惟愿尊者先师子吼。其父告言。我之所愿当最后说。其子复言。我今所愿当取清净不清净耶。父复答言。若有菩萨成就大悲。尔乃取于不清净世界。何以故。欲善调伏众生垢故。如是之事汝自知之。善男子。尔时海地尊至宝藏如来所。在于佛前白佛言。世尊。我愿阿耨多罗三藐三菩提。若人有寿八万岁时。如今佛世尔乃成阿耨多罗三藐三菩提。我今又愿令我国土所有众生。薄淫恚痴厌离身心。怖畏生死见其过患。来至我所出家学道。我于尔时为诸众生说三乘法。世尊。若我所愿成就得己利者。惟愿世尊授我阿耨多罗三藐三菩提记。尔时宝藏如来告海地尊言。善男子。未来之世过一恒河沙等阿僧祇劫。入第二恒河沙等阿僧祇劫。是时有劫名曰遍敷优钵罗华。此佛世界当名愿爱。是时人民寿八万岁。汝于是中成阿耨多罗三藐三菩提。号曰宝山如来应正遍知明行足善逝世间解无上士调御丈夫天人师佛世尊。尔时海地尊复作是言。世尊。若我所愿成就得己利者。此阎浮园周匝当雨赤色真珠。一切树木自然皆出微妙技乐。善男子。时海地尊在宝藏佛前头面作礼。当尔之时其园周匝雨赤真珠。一切树木皆出种种微妙伎乐。尔时宝藏如来即为摩纳。而说偈言。
　　大力汝起　　无量智藏
　　慈悲众生　　作大利益
　　所愿清净　　今得成就
　　当为众生　　作天人师

　　善男子。尔时海地尊。闻是偈已心大欢喜即起合掌前礼佛足。去佛不远复坐听法。
　　梵志第二子名曰三婆婆。白佛言。世尊。我今所愿如海地尊之所愿也。尔时宝藏如来便告三婆婆言。未来之世优钵罗华劫中愿爱世界。人寿转多八十亿岁。汝当于中得成阿耨多罗三藐三菩提。号曰日华如来应正遍知明行足善逝世间解无上士调御丈夫天人师佛世尊。第三子所得世界亦复如是。人寿二千岁时成阿耨多罗三藐三菩提。号火音王如来乃至天人师佛世尊。第四成佛号须曼那。第五成佛号持戒王。第六成佛号善持目。第七成佛号梵增益。第八成佛号阎浮影。第九成佛号富楼那。第十成佛号曰胜妙。十一成佛号曰宝山。十二成佛号曰海藏。十三成佛号那罗延。十四成佛号曰尸弃。十五成佛号南无尼。十六成佛号曰觉尊。十七成佛号憍陈如。十八成佛号师子力。十九成佛号曰智幢。二十成佛号音声。二十一成佛号尊胜佛。二十二成佛号离世尊佛。二十三号利益佛。二十四号智光明佛。二十五号师子尊佛。二十六号寂静智佛。二十七号难陀佛。二十八号尼拘罗王佛。二十九号金色目佛。三十号得自在佛。三十一号曰乐佛。三十二号宝胜佛。三十三号善目佛。三十四号梵善乐佛。三十五号梵仙佛。三十六号梵音佛。三十七号法月佛。三十八号示现义佛。三十九号称乐佛。四十号增益佛。四十一号端严佛。四十二号善香佛。四十三号眼胜佛。四十四号善观佛。四十五号摄取义佛。四十六号善意愿佛。四十七号胜慧佛。四十八号金幢佛。四十九号善目佛。五十号天明佛。五十一号净饭佛。五十二号善见佛。五十三号毗琉璃幢佛。五十四号毗楼博叉佛。五十五号梵音佛。五十六号功德成就佛。五十七号有功德净佛。五十八号宝光明佛。五十九号摩尼珠佛。六十号释迦文尼佛。六十一号音尊王佛。六十二号智和合佛。六十三号胜尊佛。六十四号成华佛。六十五号善华佛。六十六号无怒佛。六十七号日藏佛。六十八号尊乐佛。六十九号日明佛。七十号龙得佛。七十一号金刚光明佛。七十二号称王佛。七十三号常光明佛。七十四号相光明佛。七十五号删尼输佛。七十六号智成就佛。七十七号音王佛。七十八号娑罗王那罗延藏佛。七十九号火藏佛。善男子。尔时梵志其最小子名离怖恼。在佛前住。白佛言。世尊。是七十九人佛。今已为现前授记。于遍敷优钵罗华劫愿爱世界人寿转多时。成阿耨多罗三藐三菩提。世尊。我今佛前发阿耨多罗三藐三菩提心。优钵罗华劫后分之中。成阿耨多罗三藐三菩提。时如七十九佛所得寿命。愿我寿命亦复如是。如七十九佛所度众生。我所度众生亦复如是。如七十九佛三乘说法。我亦如是说三乘法。如七十九佛声闻弟子众数多少。我之所得众数多少亦复如是。是七十九佛于优钵罗华劫。所可教化无量众生。使受人身未得度者。我于末劫成阿耨多罗三藐三菩提已。悉当教化令住三乘。世尊。若我所愿成就得己利者。惟愿世尊授我阿耨多罗三藐三菩提记。善男子。尔时宝藏佛即赞离怖恼言。善哉善哉。善男子。汝今乃为无量众生生大悲心。善男子。未来之世过一恒河沙等阿僧祇劫。入第二恒河沙等阿僧祇劫。是中有劫名优钵罗华。后分之中汝当成阿耨多罗三藐三菩提。号无垢灯出王如来应正遍知明行足善逝世间解无上士调御丈夫天人师佛世尊。七十九佛所得寿命都合半劫。汝之寿命亦得半劫。如前所愿悉得成就。尔时离怖恼菩萨复作是言。世尊。若我所愿成就得己利者。我今头面敬礼于佛。令此世界周匝遍雨优钵罗华微妙之香。若有众生闻此香者。身诸四大清净无秽调适和顺。一切病苦悉得除愈。善男子。尔时离怖恼菩萨说是言已。寻以头面敬礼佛足。尔时此佛世界寻时遍雨优钵罗华微妙之香。众生闻者身诸四大清净无秽调适和顺。一切病苦悉得除愈。宝藏如来为是菩萨。而说偈言。
　　善心慈悲　　导师可起
　　诸佛世尊　　咸称赞汝
　　能断坚牢　　诸烦恼结
　　当来成善　　净智慧藏

　　善男子。尔时离怖恼菩萨。闻是偈已心大欢喜。即起合掌前礼佛足。去佛不远复坐听法。
　　善男子。尔时宝海梵志有三亿弟子。在园门外一处而坐。教余众生受三归依。令发阿耨多罗三藐三菩提心者。善男子。尔时梵志劝诸弟子作如是言。汝等今者应发阿耨多罗三藐三菩提心。取佛世界。今于佛前如心所求便可说之。是三亿人中有一人名曰树提。作如是言。尊者。云何菩提。云何助菩提法。云何菩萨修行菩提。云何系念得于菩提。尔时其师报言。摩纳。如汝所问。菩提者。即是菩萨之所修集四无尽藏。何等为四。所谓无尽福德藏。无尽智藏。无尽慧藏。无尽佛法和合藏。善男子。是名菩提。摩纳如佛所说助菩提法。所谓摄取助清净度生死法门。善男子。舍财即是助菩提法。以调伏众生故。持戒即是助菩提法。随其所愿得成就故。忍辱即是助菩提法。三十二相八十种随形好具足故。精进即是助菩提法。具足一切诸事故。禅定即是助菩提法。其心当得善调伏故。智慧即是助菩提法。以知一切诸烦恼故。多闻即是助菩提法。得无阂辩故。福德即是助菩提法。一切众生之所须故。智即是助菩提法。成就无阂智故。寂灭即是助菩提法。柔软善心得成就故。思惟即是助菩提法。成就断疑故。慈心即是助菩提法。成就无阂心故。悲心即是助菩提法。教化众生无厌足故。喜心即是助菩提法。于正法中生爱乐故。舍心即是助菩提法。成就断于爱憎法故。听法即是助菩提法。成就灭五盖故。出世即是助菩提法。成就舍除一切世间故。阿兰若是助菩提法。所作不善灭使不生。所有善根多增长故。念是助菩提法。成就护持故。意是助菩提法。成就分别诸法故。持是助菩提法。成就思议寤醒故。念处即是助菩提法。分别身受心法成就故。正勤即是助菩提法。以离一切不善法修行一切善法增广故。如意足是助菩提法。成就身心轻利故。诸根即是助菩提法。摄取诸根成就故。诸力即是助菩提法。摧灭一切烦恼故。觉是助菩提法。觉知实法故。六和即是助菩提法。调伏众生令清净故。摩纳。是名摄取助清净度生死法门。树提复言。尊者。如佛所说。布施果报即是大富得大眷属。护持禁戒得生天上。广博多闻得大智慧。又如佛说。思惟之法得度生死。师复报言。摩纳。若乐生死故行布施。是故大富。摩纳。若善男子善女人。心向菩提为心调伏故行布施。为心寂静故持禁戒。为心清净无有爱浊故求多闻。为大悲故思惟修道。其余诸法智慧方便成就助求。摩纳。是名助菩提法。如是修行即是系念得菩提也。摩纳。如是菩提今应生欲。是道清净应专心作愿。是道无浊心清净故。是道正直无有谄曲断烦恼故。是道安隐乃至能到涅槃城故。汝等今应作大善愿。取庄严佛土随意所求净及不净。善男子。尔时树提摩纳。在宝藏佛前。右膝著地长跪叉手。前白佛言。世尊我今发阿耨多罗三藐三菩提心。此不净世界所有众生。少于贪淫嗔恚愚痴。不犯非法心无爱浊无怨贼想。舍离悭吝嫉妒之心。离邪见心安住正见。离不善心求诸善法。离三恶心求三善道。于三福处成就善根。于三乘法精勤修集尔时我当成无上道。世尊。若我所愿成就得己利者。令我两手自然而出白色龙象。作是言已佛神力故。其两手中即出龙象。其色纯白七处到地。见是事已告言。龙象。汝等今者可至虚空去此不远。遍雨此界八德香水。觉悟此界一切众生。若有众生得遇一渧闻其香气悉断五盖。所谓淫欲嗔恚眠睡掉悔疑盖。作是语已。尔时龙象在虚空中。周旋速疾犹如力士善射放箭。是二龙象所作诸事悉成就已。复还来至摩纳前住。尔时树提见是事已心大欢喜。善男子。尔时宝藏如来即告摩纳。善男子。未来之世过一恒河沙等阿僧祇劫。入第二恒河沙阿僧祇劫。是时有劫名音光明。此佛世界转名和合音光明。汝于是中成阿耨多罗三藐三菩提。号宝盖增光明如来应正遍知明行足善逝世间解无上士调御丈夫天人师佛世尊。善男子。尔时树提。头面著地礼于佛足。宝藏如来即为树提。而说偈言。
　　其心离垢　　清净且起
　　今已授记　　能令无量
　　亿数众生　　净第一道
　　于当来世　　调御天人

　　善男子。尔时树提闻是偈已生大欢喜。即起合掌前礼佛足。去佛不远复坐听法。三亿弟子除一千人。其余咸共同声发愿。于此世界成阿耨多罗三藐三菩提。尔时宝藏如来皆为一一授其阿耨多罗三藐三菩提记。乃至毗婆尸。尸弃。毗尸沙婆。最后成阿耨多罗三藐三菩提。其余千人悉皆读诵毗陀外典。其中最大所宗仰者。名婆由比纽。白佛言。世尊。我今所愿当于五浊恶世成阿耨多罗三藐三菩提。为此厚重贪欲嗔恚愚痴多恼众生。说于正法。时千人中复有一人字曰火鬘。作如是言。尊者婆由比纽。向见何义愿于五浊恶世之中成阿耨多罗三藐三菩提。其师报言。是菩萨大悲成就故。于五浊世成阿耨多罗三藐三菩提。尔时众生无有救护无诸善念。其心常为烦恼所乱。诸见所侵。于中成阿耨多罗三藐三菩提。乃能大益无量众生。善能为作拥护依止舍宅灯明。兼复度脱于生死大海。教令安住于正见中。使处涅槃服甘露水。是菩萨摩诃萨欲示现大悲故。愿取如是五浊恶世。善男子。尔时宝藏如来告婆由比纽言。善男子。当来之世过一恒河沙等阿僧祇劫。入第二恒河沙等阿僧祇劫。后分之中东方去此一佛世界微尘数等佛土。有世界名袈裟幢。汝于是中当成阿耨多罗三藐三菩提。号金山王如来应正遍知明行足善逝世间解无上士调御丈夫天人师佛世尊。尔时婆由比纽复白佛言。世尊。若我所愿成就得己利者。我今头面敬礼佛足。惟愿如来以百福庄严佛之两足置我顶上。善男子。尔时婆由比纽说是语已。寻时敬礼宝藏佛足。即时如来百福之足在其头上。复以此偈。而赞叹言。
　　大悲心者　　今可还起
　　智慧明利　　行菩萨道
　　为菩提故　　断除坚牢
　　诸烦恼缚　　当来成佛
　　能大利益　　无量众生

　　善男子。尔时婆由比纽闻是偈已心大欢喜。即起合掌前礼佛足。去佛不远复坐听法。
　　善男子。尔时火鬘摩纳在宝藏佛前。右膝著地长跪叉手。前白佛言。我今所愿于此世界。发阿耨多罗三藐三菩提心。若有众生三毒等分。不能专心住于善法。其心不善寿四万岁。尔时我当成阿耨多罗三藐三菩提。尔时宝藏如来告火鬘言。善男子。未来之世过一恒河沙等阿僧祇劫。入第二恒河沙等阿僧祇劫。后分之中此佛世界当名娑婆。何因缘故名曰娑婆。是诸众生忍受三毒及诸烦恼。是故彼界名曰忍土。时有大劫。名曰善贤。何因缘故劫名善贤。是大劫中多有贪欲嗔恚愚痴憍慢众生。有千世尊成就大悲出现于世。善男子。贤劫之初人寿四万岁。于千佛中最初成阿耨多罗三藐三菩提。号拘留孙如来应正遍知明行足善逝世间解无上士调御丈夫天人师佛世尊。为诸众生说三乘法。令无量众生在生死者。悉得解脱住于涅槃。善男子。尔时火鬘摩纳前礼佛足。却在一面复坐听法。
　　善男子。尔时第二摩纳字虚空在佛前坐。白佛言。世尊。我于来世次拘留孙如来之处人寿三万岁。我当成阿耨多罗三藐三菩提。尔时世尊告虚空摩纳言。善男子。当来之世过一恒河沙等阿僧祇劫。入第二恒河沙等阿僧祇劫后分。入贤劫中娑婆世界。次拘留孙佛后人寿三万岁。汝当于中成阿耨多罗三藐三菩提。号伽那迦牟尼如来应正遍知明行足善逝世间解无上士调御丈夫天人师佛世尊。有大名称遍闻世间。尔时虚空闻受记已。头面礼佛右绕三匝在佛前住。以种种华散佛身上。叉手恭敬礼以偈赞佛。
　　摄护身心　　善入禅定
　　以微妙音　　善能教诫
　　其心清净　　无有浊乱
　　虽化众生　　不坏世法
　　名称光明　　及念总持
　　百福功德　　无不增广
　　为诸众生　　示现善道
　　竖仙胜幡　　积功德山
　　持以利益　　无量众生
　　悉令一切　　功德满足
　　又与众生　　善寂灭道
　　所烧烦恼　　如须弥山
　　于三有中　　生大悲心
　　而与无量　　众生受记

　　善男子。尔时第三摩纳字毗舍掬多。在于佛前以七宝床。床上所敷綩綖茵蓐价直千万两金。于其床上置真金器盛满七宝。纯金澡灌七宝妙杖。供养世尊及比丘僧。作是施已白佛言。世尊。我未来世过一恒河沙等阿僧祇劫。第二恒河沙等阿僧祇劫后分。入贤劫中愿我成阿耨多罗三藐三菩提。尔时人民寿命损减。初入五浊所有众生厚重贪淫嗔恚愚痴悭吝嫉妒。行于邪见随恶知识。诸不善根以覆其心。于诸善根心没退失。远离正见邪命自活。伽那迦牟尼般涅槃后。正法灭已一切众生盲无慧眼无所师宗。人寿二万岁。尔时我当成阿耨多罗三藐三菩提。善男子。尔时宝藏如来赞毗舍掬多言。善哉善哉。善男子。汝今成就无上智慧。汝当初入五浊恶世。时人寿命满二万岁。盲无慧眼无所师宗。汝于是中成阿耨多罗三藐三菩提。今当号汝为大悲智慧。佛告大悲智慧菩萨。善男子。汝于来世过一恒河沙等阿僧祇劫。入第二恒河沙等阿僧祇劫后分。入贤劫中人寿二万岁。汝于尔时得成阿耨多罗三藐三菩提。号迦叶如来应正遍知明行足善逝世间解无上士调御丈夫天人师佛世尊。善男子。尔时大悲智慧菩萨。寻以头面礼于佛足却住一面。以种种华香末香涂香供养世尊。以偈赞佛。
　　人中之尊　　利益众生
　　悉能令彼　　生爱乐心
　　念定法门　　心得专一
　　我闻妙音　　心大欢喜
　　智慧方便　　无不具足
　　是故能行　　世间教化
　　又与无量　　无边众生
　　授于无上　　菩提道记
　　缘是得见　　十方诸佛
　　智慧神足　　皆悉平等
　　诸佛所有　　微妙功德
　　并及示现　　修菩萨道
　　授诸众生　　无上道记
　　若欲称赞　　不可得尽
　　是故我今　　稽首敬礼

　　尔时宝海梵志复告第四摩纳毗舍耶无垢言。善男子。汝今可发阿耨多罗三藐三菩提心。善男子。尔时毗舍耶无垢在佛前住白佛言。世尊。我愿于此世界贤劫中。求阿耨多罗三藐三菩提。非于五浊恶世之中如迦叶佛所有国土。迦叶如来般涅槃后正法灭已。人寿转少至十千岁。所有布施调伏持戒悉皆灭尽。是诸众生善心转灭远离七财。于恶知识起世尊想。于三福事永无学心。离三善行勤行三恶。以诸烦恼覆智慧心令无所见。于三乘法不欲修学。是众生中。若我欲成阿耨多罗三藐三菩提。尚无有人能作遮阂。何况人寿一千岁也。乃至人寿百岁。是时众生乃至无有善法名字。何况有行善根之者。五浊恶世人民寿命稍稍减少。乃至十岁刀劫复起。我于尔时当从天来拥护众生。为现善法令离不善法。乃至安住十善法中。离于十恶烦恼诸结。悉令清净灭五浊世众生。乃至人寿八万岁。尔时我当成阿耨多罗三藐三菩提。是时众生。少于贪淫嗔恚愚痴无明悭吝嫉妒。我于尔时为诸众生说三乘法令得安住。世尊。若我所愿成就得己利者。惟愿如来授我阿耨多罗三藐三菩提记。世尊。若我不得如是受记。我于今者当求声闻或求缘觉。如其乘力疾得解脱度于生死。时宝藏佛告毗舍耶无垢言。善男子。菩萨有四懈怠。若菩萨成就如是四法者。贪著生死于生死狱受诸苦恼。不能疾成阿耨多罗三藐三菩提。何等四。下行。下伴。下施。下愿。云何菩萨下行。或有菩萨破身口戒不能善护。是名下行。菩萨下伴。亲近声闻及辟支佛与共从事。是名菩萨下伴。云何下施。不能一切舍诸所有。于受者中心生分别。为得天上受快乐故而行布施。是名菩萨下施。云何下愿。不能一心愿取诸佛净妙世界。所作誓愿不为调伏一切众生。是名菩萨之下愿也。菩萨成是四懈怠法。久处生死受诸苦恼。不能疾成阿耨多罗三藐三菩提。善男子。复有四法。菩萨成就则能疾成阿耨多罗三藐三菩提。何等四。一能持禁戒净身口意护持法行。二亲近修学大乘之人。与法同事。三所有之物能一切舍。以大悲心施于一切。四一心愿取种种庄严诸佛世界。亦为调伏一切众生。是名四法菩萨成就则能疾成阿耨多罗三藐三菩提。复有四法。菩萨成就能持无上菩提之道。何等四。精勤。行于诸波罗蜜。摄取一切无量众生。心常不离四无量行。游戏诸通。是名四法菩萨成就能持无上菩提之道。复有四法。令心无厌。何等为四。一者行施。二听法。三修行。四摄取众生。如是四法令心无厌。菩萨应学。复有四无尽藏。是诸菩萨所应成就。何等四。一者信根。二者说法。三善根愿。四者摄取贫穷众生。是为菩萨四无尽藏具足修满。
　　复有四清净法。菩萨成就。何等四。持戒清净以无我故。三昧清净无众生故。智慧清净无寿命故。解脱知见清净以无人故。是为四清净法。菩萨成就以是故。疾成阿耨多罗三藐三菩提。转虚空法轮。转不可思议法轮。转不可量法轮。转无我法轮。转无言说法轮。转出世法轮。转通达法轮。转诸天人所不能转微妙之轮。善男子。未来之世。过一恒河沙等阿僧祇劫入第二恒河沙等阿僧祇劫后分。初入贤劫五浊灭已。寿命增益至八万岁。汝于是中成阿耨多罗三藐三菩提。号曰弥勒如来应正遍知明行足善逝世间解无上士调御丈夫天人师佛世尊。尔时毗舍耶摩纳。在于佛前头面礼足却住一面。以种种华香末香涂香。供养于佛及比丘僧。以偈赞佛。
　　世尊无垢　　如真金山
　　眉间毫相　　白如珂雪
　　应时为我　　说微妙法
　　记我来世　　作天人师
　　谁有见闻　　而当不取
　　仙圣大觉　　世灯功德

　　善男子。尔时宝海梵志一千摩纳。惟除一人。悉共读诵比陀外典。皆已劝化于阿耨多罗三藐三菩提。如拘留孙。迦那伽牟尼。迦叶。弥勒。其第五者。名师子光明。亦如是其千人中。惟除一人。其余皆愿于贤劫中成阿耨多罗三藐三菩提。于其众中最下小者。名持力捷疾。宝海梵志。复教令发阿耨多罗三藐三菩提心。善男子。汝今莫观久远当离心觉。为诸众生起大悲心。尔时梵志。即为持力捷疾。而说偈言。
　　阴界诸入　　所摄众生
　　畏老病死　　堕于爱海
　　闭在三有　　可畏狱中
　　饮烦恼毒　　互相侵害
　　长夜堕在　　苦恼海中
　　痴盲无目　　失于正道
　　久处生死　　机关所覆
　　三有众生　　诸苦炽然
　　以离正见　　安住邪见
　　周回生死　　五道之中
　　不得休息　　譬如车轮
　　有诸众生　　失于法眼
　　盲无所睹　　又无救护
　　汝应修集　　无量智慧
　　令离痴惑　　使发菩提
　　应与众生　　作善知识
　　为烧爱结　　解烦恼缚
　　应为是等　　发菩提心
　　失法眼者　　为痴所覆
　　为离痴故　　应与胜道
　　生死有狱　　大火炽然
　　与法甘露　　令其充足
　　汝今速往　　至于佛所
　　头顶礼足　　作大利益
　　当于佛所　　发妙胜愿
　　所愿胜妙　　善持念之
　　汝当来世　　调御天人
　　亦当愿施　　众生无畏
　　拔济一切　　悉令解脱
　　亦令具足　　根力觉道
　　雨大法雨　　施智慧水
　　灭诸众生　　苦恼之火

　　善男子。尔时持力捷疾作如是言。尊者。我今所愿不求生死果报。不求声闻辟支佛乘。我今惟求无上大乘。待时待处。待调伏众生。待发善愿。我今思惟如是等事。尊者。且待须臾。听我师子吼。时善男子。尔时宝海梵志渐渐却行。有侍者五人。一名手龙。二名陆龙。三名水龙。四名虚空龙。五名妙音龙。而告之曰。汝等今者可发阿耨多罗三藐三菩提心。五人报曰。尊者。我等空无所有。无以供养佛及众僧未种善根。云何得发阿耨多罗三藐三菩提心。善男子。尔时梵志。以左耳中所著宝环。持与手龙。右耳宝环持与陆龙。所坐宝床持与水龙。所用宝杖与虚空龙。纯金澡罐与妙音龙。如是与已复作是言。童子。汝今可持此物供养佛及众僧发阿耨多罗三藐三菩提心。

　　　　悲华经卷第五



　　　　悲华经卷第六

　　　　北凉天竺三藏昙无谶译

　　诸菩萨本授记品第四之四

　　尔时五人即至佛所以所得物。供养世尊及比丘僧。供养已复白佛言。世尊。惟愿如来授我阿耨多罗三藐三菩提记。令于贤劫成阿耨多罗三藐三菩提。善男子。尔时宝藏如来即与五人授阿耨多罗三藐三菩提记。手龙汝于来世贤劫之中。当得成佛号坚音如来。十号具足。坚音如来般涅槃后。陆龙次当作佛号快乐尊如来。十号具足。快乐尊佛般涅槃后。水龙次当成佛号导师如来。十号具足。导师佛般涅槃后。虚空龙次当成佛号爱清净如来。十号具足。爱清净佛般涅槃后。妙音龙次当作佛号那罗延胜叶如来。十号具足。善男子。宝藏如来记是五人贤劫成佛已。宝海梵志。复告持力捷疾。善男子。汝今可取种种庄严净妙世界。如心所喜便可发愿。与一切众生甘露法味。专心精勤行菩萨道。慎莫思惟劫数长远。善男子。尔时梵志捉持力捷疾臂将至佛所至佛所已坐于佛前白佛言。世尊。未来之世于贤劫中。有几佛向如来出世。尔时佛告持力捷疾言。善男子。半贤劫中有千四佛出现于世。持力捷疾言。世尊。彼贤劫中诸佛世尊般涅槃已。最后妙音龙成阿耨多罗三藐三菩提。号那罗延胜叶。世尊。我愿于尔时修菩萨道。修诸苦行持戒布施多闻精进忍辱爱语福德智慧。种种助道悉令具足。贤劫诸佛垂成佛时。愿我在初奉施饮食。般涅槃后收取舍利。起塔供养。护持正法。见毁戒者劝化安止令住持戒。远离正见堕诸见者。劝化安止令住正见。散乱心者劝化安止令住定心。无威仪者劝化安止住圣威仪。若有众生欲行善根。我当为其开示善根。彼诸世尊般涅槃后正法垂灭。我于尔时当护持之令不断绝。于世界中然正法灯。刀兵劫时。我当教化一切众生。持不杀戒乃至正见。于十恶中拔出众生。安止令住十善道中。灭诸盲冥开示善法。我当灭此劫浊命浊众生浊烦恼浊见浊。令无有余。于饥馑劫。我当劝化一切众生。安止住于檀波罗蜜乃至般若波罗蜜。亦如是我劝众生住六波罗蜜时。众生所有一切饥饿。黑闇秽浊怨贼斗诤。及诸烦恼悉令寂静。于疾疫劫。我当教化一切众生。悉令住于六和法中。亦令安止住四摄法。众生所有疾疫黑闇当令灭尽。于半贤劫断灭众生如是苦恼。一千四佛。于半劫中出世。涅槃。正法灭已。然后我当成阿耨多罗三藐三菩提。如千四佛所得寿命声闻弟子。我之寿命声闻弟子。亦复如是等无差别。如千四佛于半劫中调伏众生。愿我亦于半贤劫之中调伏众生。是半劫中诸佛所有声闻弟子。毁于禁戒堕在诸见。于诸佛所无有恭敬。生于嗔恚恼害之心。破法坏僧诽谤贤圣。毁坏正法作恶逆罪。世尊。我成阿耨多罗三藐三菩提时。悉当拔出于生死污泥。令入无畏涅槃城中。我般涅槃后正法贤劫一时灭尽。若我涅槃正法贤劫俱灭尽已。我之齿骨并及舍利。悉当变化作佛形像。三十二相璎珞其身。一一相中有八十种好。次第庄严遍至十方无量无边无佛世界。一一化佛以三乘法。教化无量无边众生悉令不退。若彼世界病劫起时无有佛法。是化佛像亦当至中。教化众生如前所说。若诸世界无珍宝者。愿作如意摩尼宝珠。雨诸珍宝自然发出纯金之藏。若诸世界所有众生。离诸善根诸苦缠身。我当于中雨忧陀娑香栴檀沉水种种诸香。令诸众生断烦恼病诸邪见病身四大病。于三福处勤心修行。令命终时生天人中。世尊。我行菩萨道时。当作如是利益众生。我成阿耨多罗三藐三菩提已。当作如是佛事。般涅槃后舍利复至无量世界。如是利益众生。世尊。若我所愿不成不得己利。不能与诸众生作大医王。不能利益者。我今便为欺诳十方无量世界在在处处现在诸佛如来。今者亦复不应与我授阿耨多罗三藐三菩提记。世尊。所与无量无边亿阿僧祇众生。授阿耨多罗三藐三菩提记者。我亦不得见如是人。亦不闻佛音声法僧之声行善法声。常堕阿鼻地狱中。世尊。若我所愿成就得己利者。如来今者当称赞我。时佛即赞持力捷疾。善哉善哉。善男子。汝于来世作大医王。令诸众生离诸苦恼。是故字汝为火净药王。
　　佛告火净药王。汝于来世过一恒河沙等阿僧祇劫。入第二恒河沙阿僧祇劫。后分贤劫中一千四佛。垂成阿耨多罗三藐三菩提。汝当悉得奉施饮食。乃至如上汝之所愿。那罗延胜叶。般涅槃后正法灭已。汝当成于阿耨多罗三藐三菩提。号楼至如来应正遍知明行足善逝世间解无上士调御丈夫天人师佛世尊。寿命半劫。汝之所得声闻弟子。如千四佛所有弟子等无差别。所化众生。般涅槃后。正法灭已贤劫俱尽。齿骨舍利悉化作佛。乃至生天人中亦复如是。尔时火净药王菩萨复白佛言。世尊。若我所愿成就得己利者。惟愿如来。以百福庄严金色之手摩我顶上。善男子。尔时宝藏如来即以百福庄严之手。摩火净药王顶上。善男子。尔时火净药王菩萨见是事已心生欢喜。即以头面。礼于佛足却住一面。尔时宝海梵志。以天妙衣与火净药王菩萨。而赞之曰。善哉善哉。善男子。汝之所愿甚奇甚特。从今已往更不须汝与我策使。常得自在修安乐行。尔时佛告寂意菩萨。善男子。时宝海梵志作是思惟。我今已劝无量无边百千亿那由他众生。令住阿耨多罗三藐三菩提。我今见是诸大菩萨各各发愿取净佛土。唯除一人婆由毗纽。此贤劫中其余菩萨亦离五浊。我今当于是末世中。以真法味与诸众生。我今当自坚牢庄严作诸善愿。如师子吼。悉令一切菩萨闻已心生疑怪叹未曾有。复令一切大众天龙鬼神乾闼婆阿修罗迦楼罗紧那罗摩睺罗伽人及非人。叉手恭敬供养于我。令佛世尊称赞于我并授记莂。令十方无量无边在在处处现在诸佛。为诸众生讲说正法。彼诸如来闻我师子吼者。悉赞叹授我阿耨多罗三藐三菩提记。亦遣使来令诸大众悉得见之。我今最后发大誓愿。成就菩萨所有大悲。乃至成阿耨多罗三藐三菩提已。若有众生闻我大悲名者。悉令生于希有之心。若于后时有诸菩萨成就大悲者。亦当愿取如是世界。是世界中所有众生饥虚于法。盲无慧眼具足四流。是诸菩萨当作救护而为说法。我乃至般涅槃已。十方无量无边百千亿诸世界中。在在处处现在诸佛。于诸菩萨大众之中称赞我名。亦复宣说我之善愿。令彼菩萨以大悲勤心。皆专心听闻是事已。心大惊怪叹未曾有。先所得悲皆更增广。如我所愿取不净土。是诸菩萨皆如我于不净世界。成阿耨多罗三藐三菩提。拔出四流众生。安止令住于三乘中乃至涅槃。善男子。尔时宝海梵志。思惟如是大悲愿已。偏袒右肩至于佛所。尔时复有无量百千万亿诸天。在虚空中作天伎乐雨种种华。各各同声而赞叹言。善哉善哉。善大丈夫。今至佛所发奇特愿。欲以智水灭于世间众生烦恼。尔时一切大众合掌恭敬。在梵志前同声礼敬而赞叹言。善哉善哉。尊大智慧。我等今者得大利益。能作牢坚诸善愿也。我等今者。愿闻尊意所发善愿。尔时梵志。在于佛前右膝著地。尔时三千大千世界六种震动。种种伎乐不鼓自鸣。飞鸟走兽相和作声。一切诸树生非时华。三千大千世界之中。因地众生。于阿耨多罗三藐三菩提。若已发心若未发心。惟除地狱饿鬼下劣畜生。其余众生皆悉生于大利益心纯善之心无怨贼心无秽浊心慈希有心。飞行众生寻住于空心生欢喜。散种种华末香涂香。种种伎乐幢幡衣服而以供养。柔软妙音赞咏梵志。皆悉一心欲闻梵志所发善愿。乃至阿迦贰吒天天上诸天亦下阎浮提。在虚空中散种种华末香涂香。种种伎乐幢幡衣服而以供养。柔濡妙音赞咏梵志。精勤一心欲闻梵志所发善愿。尔时宝海梵志叉手恭敬以偈赞佛。
　　游戏禅定　　如大梵王
　　光明端严　　如天帝释
　　舍财布施　　如转轮王
　　持妙珍宝　　如主藏臣
　　功德自在　　如师子王
　　不可倾动　　如须弥山
　　心不波荡　　如大海水
　　于罪不罪　　其心如地
　　除诸烦恼　　如清净水
　　烧诸结使　　如火猛焰
　　无诸障阂　　犹如大风
　　示现实法　　如四天王
　　所雨法雨　　如大龙王
　　充足一切　　犹如时雨
　　破诸外道　　如大论师
　　功德妙音　　如须曼华
　　说法妙音　　犹如梵天
　　除诸苦恼　　如大医王
　　等心一切　　如母爱子
　　摄取众生　　犹如慈父
　　身不可坏　　如金刚山
　　能断爱枝　　犹如利刀
　　广度生死　　犹如船师
　　以智济人　　犹如舟船
　　光明清凉　　如月盛满
　　开众生华　　如日初出
　　能与众生　　沙门四果
　　犹如秋树　　生诸果实
　　仙圣围绕　　犹如凤凰
　　其意深广　　犹如大海
　　等心众生　　犹如草木
　　知诸法相　　如观空拳
　　等心行世　　平如水相
　　成就妙相　　善于大悲
　　能与无量　　众生授记
　　我今调伏　　无量众生
　　惟愿如来　　与我授记
　　于未来世　　成就胜道
　　微妙智慧　　大仙世尊
　　愿以妙音　　真实说之
　　我于恶世　　要修诸忍
　　与诸结使　　烦恼贼斗
　　拔出无量　　一切众生
　　安止住于　　寂灭道中

　　善男子。宝海梵志说此偈赞佛已。是时一切大众皆赞叹言。善哉善哉。大丈夫。善能赞叹如来法王。尔时梵志复白佛言。世尊。我已教化无量亿众。发阿耨多罗三藐三菩提心。是诸众生已各愿取净妙世界。离不净土。以清净心种诸善根。善摄众生而调伏之。火鬘摩纳等一千四人。皆悉读诵毗陀外典。如来已为是诸人等。授其记莂。于贤劫中当成为佛。有诸众生多行贪淫嗔痴憍慢。悉当调伏于三乘中。是一千四佛所放舍者。所谓众生厚重烦恼。五浊恶世能作五逆。毁坏正法。诽谤圣人。行于邪见。离圣七财不孝父母。于诸沙门婆罗门所心无恭敬。作不应作。应作不作。不行福事不畏后世。于三福处无心欲行。不求天上人中果报。勤行十恶趣三不善。离善知识不知亲近真实智慧。入于三有生死狱中。随四流流没在灰河。为痴所盲离诸善业。专行恶业。如是众生诸佛世界所不容受。是故摈来集此世界。以离善业行不善业行。于邪道重恶之罪积如大山。尔时娑婆世界贤劫中人寿命千岁。是一千四佛大悲不成。不取如是弊恶之世。令诸众生流转生死。犹如机关无有救护。无所依止无舍无灯。受诸苦恼而反舍放。各各愿取净妙世界。净土众生已自善调。其心清净已种善根勤行精进。已得供养无量诸佛而更摄取。世尊。是诸人等为实尔不。尔时世尊即告梵志。实如所言。善男子。是诸人等如其所喜。各取种种严净世界。我随其心已与授记。
　　尔时梵志复白佛言。世尊。我今心动如紧花树叶。心大忧愁身皆燋悴。此诸菩萨虽生大悲不能取此五浊恶世。今彼诸众生堕痴黑闇。世尊。乃至来世过一恒河沙等阿僧祇劫。入第二恒河沙等阿僧祇劫。后分贤劫中人寿千岁。我当尔时行菩萨道。久在生死忍受诸苦。以诸菩萨三昧力故。要当不舍如是众生。世尊。我今自行六波罗蜜调伏众生。如佛言。曰。以财物施名檀波罗蜜。世尊。我行檀波罗蜜时。若有众生世世从我乞求所须。向其所求要当给足。饮食医药衣服卧具。舍宅聚落华香璎珞涂身之香。供给病者医药侍使。幢幡宝盖钱财谷帛。象马车乘金银钱货。真珠琉璃颇梨。珂贝璧玉珊瑚真宝伪宝天冠拂饰。如是等物。我于众生乃至贫穷。生大悲心悉以施与。虽作是施不求天上人中果报。但为调伏摄众生故。以是因缘舍诸所有。若有众生乞求过量。所谓奴婢聚落城邑妻子男女。手脚鼻舌头目皮血骨肉身命。乞求如是过量之物。尔时我当生大悲心。以此诸物持用布施不求果报。但为调伏摄众生故。世尊。我行檀波罗蜜时。过去菩萨行檀波罗蜜者所不能及。未来菩萨当发阿耨多罗三藐三菩提心。行檀波罗蜜者亦不能及。世尊。我于来世为行菩萨道故。于百千亿劫当行如是檀波罗蜜。世尊。未来之世若有欲行菩萨道。者我当为是行檀波罗蜜令不断绝。我初入尸罗波罗蜜时。为阿耨多罗三藐三菩提故持种种戒修诸苦行如檀中说。观我无我故五情不为五尘所伤。此羼提波罗蜜。我如是行羼提波罗蜜亦如上说。观有为法离诸过恶。见无为法微妙寂灭。精勤修集于无上道不生退转。此毗梨耶波罗蜜。我亦如是行毗梨耶波罗蜜。若一切处修行空相得寂灭法。是名禅波罗蜜。若解诸法本无生性今则无灭。是名般若波罗蜜。我于无量百千亿阿僧祇劫。坚固精勤修集般若波罗蜜。何以故。或有菩萨于过去世不为阿耨多罗三藐三菩提行菩萨道。坚固精勤修集般若波罗蜜。未来之世或有菩萨未为阿耨多罗三藐三菩提行菩萨道。坚固精勤修集般若波罗蜜。是故我今当于来世发阿耨多罗三藐三菩提心修菩萨道。令诸善法无有断绝。世尊。我初发心已为未来诸菩萨等。开示大悲乃至涅槃。有得闻我大悲名者。心生惊怪叹未曾有。是故我于布施不自称赞。不依持戒不念忍辱。不猗精进不味诸禅。所有智慧不著三世虽行如是六波罗蜜不求果报。有诸众生离圣七财。诸佛世界之所摈弃。作五逆罪毁坏正法。诽谤贤圣。行于邪见。重恶之罪犹如大山。常为邪道之所覆蔽。是故我今为是众生专心庄严。精勤修集六波罗蜜。我为一一众生种善根故。于十劫中入阿鼻地狱受无量苦。畜生饿鬼及贫穷鬼神卑贱人中。亦复如是。若有众生。空无善根失念燋心。我悉摄取而调伏之令种善根。乃至贤劫于其中间终不愿在天上人中受诸快乐。惟除一生处兜术天待时成佛。世尊。我应如是久处生死。如一佛世界微尘等劫。以诸所须供养诸佛。为一众生种善根故。以一佛世界微尘数等诸供养具。供养十方无量无边一一诸佛。亦于十方无量无边一一佛所。得如一佛世界微尘数等诸善功德。于一一佛前复得教化如一佛世界微尘数等众生。令住无上菩提之道。缘觉声闻亦复如是。随诸众生所愿而教。若有世界佛未出世。愿作仙人教诸众生令住十善。五神通中远离诸见。若有众生事摩醯首罗天。我愿化身如摩醯首罗。而教化之令住善法。事八臂者亦愿化为八臂天身。而教化之令住善法。事日月梵天亦愿化为日月梵身。而教化之令住善法。有事金翅鸟乃至事兔。愿化为兔身随而教化令住善法。若见饥饿众生。我当以身血肉与之令其饱满。若有众生犯于诸罪。当以身命代其受罪为作救护。世尊。未来世中有诸众生。离诸善根烧灭善心。我于尔时为是众生当勤精进行菩萨道在生死中受诸苦恼。乃至过一恒河沙等阿僧祇劫入第二恒河沙等阿僧祇劫。后分初入贤劫。火鬘摩纳成阿耨多罗三藐三菩提。字拘留孙如来时。我所教化离诸善业。行不善业烧燋善心。离圣七财。作五逆罪。毁坏正法。诽谤圣人。行于邪见。重恶之罪犹如大山。常为邪道之所覆蔽。无佛世界所弃捐者。令发阿耨多罗三藐三菩提心行檀波罗蜜。乃至行般若波罗蜜。安止住于不退转地。皆令成佛在于十方如一佛土。微尘数等诸佛世界转正法轮。令诸众生于阿耨多罗三藐三菩提。种诸善根出离恶道。安止得住功德智慧助菩提法者。愿我尔时悉得见之。世尊。若有诸佛在在处处。遣诸众生至于佛所。受阿耨多罗三藐三菩提记。令得陀罗尼三昧忍辱。即得次第上菩萨位。得于种种庄严世界。各各悉得随意所求取净佛土。如是众生悉是我之所劝化者。入贤劫中拘留孙佛出世之时。如是等众亦于十方如微尘等诸佛世界。成阿耨多罗三藐三菩提。在在处处住世说法亦令我见。世尊。拘留孙佛成佛之时。我至其所。以诸供具而供养之。种种咨问出家之法。持清净戒广学多闻。专修三昧勤行精进说微妙法。唯除如来余无能胜。是时或有钝根众生无诸善根。堕在邪见。行不正道。作五逆罪。毁坏正法。诽谤圣贤。重恶之罪犹如大山。我时当为如是众生。说于正法摄取调伏。佛日没已我于其后。自然当作无量佛事。伽那迦牟尼迦叶佛等住世说法。乃至自然作于佛事。亦复如是。乃至人寿千岁。我于尔时劝诸众生。于三福处。过千岁已。上生天上为诸天人讲说正法令得调伏。乃至人寿百二十岁。尔时众生愚痴自在。自恃端正种姓豪族。有诸放逸悭吝嫉妒。堕在黑闇五浊恶世。厚重贪欲嗔恚愚痴憍慢悭吝嫉妒。非法行欲非法求财。行邪倒见。离圣七财。不孝父母。于诸沙门婆罗门所不生恭敬。应作不作。作不应作。不行福事不畏后世。不勤修集于三福处不乐三乘。于三善根不能修行。专为三恶。不修十善勤行十恶。其心常为四倒所覆。安止住于四破戒中。令四魔王常得自在。[漂*寸]在四流五盖盖心。当来世中如是众生。六根放逸行八邪法。入大罪山起诸结缚。不求天上人中果报。邪倒诸见趣于邪道行于五逆毁坏正法诽谤圣人离诸善根。贫穷下贱无所畏忌。不识恩义失于正念。轻蔑善法无有智慧。不能学问破戒谀谄。以嫉妒心于所得物不与他分。互相轻慢无有恭敬。懒惰懈怠诸根缺漏。身体羸劣乏于衣服。亲近恶友处胎失念。以受种种苦恼故恶色燋悴。其眼互视无惭无愧。互相怖畏于一食顷。身口意业所作诸恶无量无边。以能为恶故得称叹。尔时众生专共修集断常二见。坚著五阴危脆之身。于五欲中深生贪著。常起忿恚怨贼之心欲害众生。心常嗔恼秽浊粗朴。未得调伏悭吝贪著。不舍非法无有决定。互相畏怖起于诤竞。以秽浊心共相杀害。远离善法起无善心作诸恶。业于善不善不信果报。于诸善法起违背心。于灭善法生欢喜心。于不善法起专作心。于寂灭涅槃起不救心。于持戒沙门婆罗门所生不敬心。于诸缚结起悕求心于老病死起深信心。于诸烦恼起受持心。于五盖法起摄取心。于正法幢起远离心。于诸见幢起竖立心。常起相违轻毁之心。共起斗诤相食啖心。各各相违共相侵陵。摄取怨恨恼乱之心。于诸欲恶起无厌心。于他财物起嫉妒心。于受恩中起不报心。于诸众生起贼盗心。于他妇女起侵恼心。是时众生。一切心中无有善愿。是故常闻地狱声。畜生声。饿鬼声。疾病声。老死声。恼害声。八难声。闭系声。杻械枷锁缚束声。夺他财物侵恼声。嗔恚轻毁呵责声。破坏众人和合声。他方国贼兵甲声。饥饿声。谷贵偷盗声。邪淫妄语狂痴声。两舌恶言绮语声。悭贪嫉妒摄取声。若我我所斗诤声。憎爱适意不适意声。恩爱别离忧悲声。怨憎集聚苦恼声。各各相畏僮仆声。处胎臭秽不净声。寒热饥渴疲极声。耕犁种殖匆务声。种种工巧疲厌声。疾病患苦羸损声。是时众生各各常闻如是等声。如是众生断诸善根。离善知识常怀嗔恚。皆悉充满娑婆世界。悉是他方诸佛世界之所摈弃以重业故。于贤劫中寿百二十岁。如是众生业因缘故。于娑婆世界受其卑陋。成就一切诸善根者之所远离。娑婆世界其地多有咸苦盐卤土沙砾石。山陵堆阜溪谷沟壑。蚊虻毒蛇诸恶鸟兽充满其中。粗涩恶风非时而起。当于非时恶雹雨水。其雨水味毒酢咸苦。以是雨故生诸药草树木茎节枝叶华果。百谷诸味皆悉杂毒。如是非时粗涩恶浊杂毒之物。众生食已增益嗔恚。颜色燋悴无有润泽。于诸众生心无慈愍。诽谤圣人各各无有恭敬之心。常怀恐怖共相残害生恼乱心。啖肉饮血剥皮而衣。执持刀杖勤作杀害。自恃豪族色相端正。读诵外典便习鞍马。善用刀槊弓箭射御。于自眷属生嫉妒心。若诸众生修习邪法受种种苦。世尊。愿我尔时从兜术天下生最胜转轮王家。若自在王家处在第一大夫人胎。为诸众生调伏其心。修善根故寻入胎时放大光明。其光微妙遍照娑婆世界。从金刚际上至阿迦尼吒天。令彼所有诸众生等。若在地狱若在畜生若在饿鬼。若在天上若在人中。若有色若无色。若有想若无想。若非有想若非无想。悉愿见我微妙光明。若光触身亦愿得知。以见知光故。悉得分别生死过患。勤求无上寂灭涅槃。乃至一念断诸烦恼。是名令诸众生初种涅槃之根栽也。愿我处胎于十月中。得选择一切法入一切法门。所谓无生空三昧门。于未来世无量劫中说此三昧。善决定心不可得尽。若我出胎成阿耨多罗三藐三菩提已。彼诸众生我当拔出令离生死。如是等众悉令见我。虽处母胎满足十月。然其实是住珍宝三昧。结加趺坐正受思惟。十月满已从右胁出。以一切功德成就三昧力故。令娑婆世界从金刚际上至阿迦尼吒天六种震动。其中众生或处地狱畜生饿鬼天上人中。悉得惺悟。尔时复有以微妙光明。遍照娑婆世界亦得惺悟无量众生。若有众生未种善根。我当安止令种善根。于涅槃中种善根已。令诸众生生三昧芽我出右胁足蹈地时。复愿娑婆世界从金刚际上至阿迦尼吒天六种震动。所有众生依水依地依于虚空胎生卵生湿生化生。在五道者悉得惺悟。若有众生未得三昧愿皆得之。得三昧已。安止令住三乘法中不退转地。我既生已。于娑婆世界所有诸天梵王魔天。忉利诸天及日月天。四天王诸大龙王乾闼婆阿修罗迦楼罗紧那罗摩睺罗伽化生神仙夜叉罗刹。悉令尽来共供养我。令我生已寻行七步。行七步已。以选择功德三昧力故。说于正法令诸大众心生欢喜住于三乘。于此众中若有众生学声闻者。愿尽此生便得调伏。若有习学缘觉乘者。一切皆得日华忍辱。有学大乘者。皆得执持金刚爱护大海三昧。以三昧力故超过三住。我于尔时悕求洗浴。愿有最胜大龙王来洗浴我身。众生见者即住三乘。所得功德如上所说。我为童子乘羊车时。所可示现种种伎术。为悟一切诸众生故。处在宫殿妻子彩女五欲之中。共相娱乐见其过患。夜半出城除诸璎珞严身之具。为欲破坏尼揵子等诸外道师。恭敬衣服故我著袈裟至菩提树下。众生见我处于菩提树下。皆悉发愿欲令我速以一切功德成就三昧力说三乘法。闻是法已。于三乘中生深重欲勤行精进。若有已发声闻乘者令脱烦恼。要一生在当于我所而得调伏。若有已发缘觉乘者。皆悉令得日华忍辱。若有已发大乘之者。皆得执持金刚爱护大海三昧。以三昧力故超过四地。我自受草于菩提树下敷金刚座处。结加趺坐身心正直。系念在于阿颇三昧。以三昧力故令入出息停住寂静。于此定中一日一夜日食半麻半米。以其余半持施他人。我如是久远修集苦行。娑婆世界上至阿迦尼吒。闻我名者皆到我所供养于我。我如是苦行如是等众悉当为我而作证明。若有众生于声闻乘种善根者。世尊。愿令是等于诸烦恼心得寂静。若余一生要至我所。我当调伏缘觉大乘亦复如是。若有诸龙鬼神乾闼婆阿修罗迦楼罗紧那罗摩睺罗伽饿鬼毗舍遮五通神仙。来至我所供养于我。我如是苦行。是等众生皆为证明。若有已学声闻缘觉及大乘者亦复如是。若有四天下众生。修于外道粗食苦行。有诸非人往至其所说如是言。卿等不能悉行诸苦。亦复不得大果报也。非是希有。如我地分有一生菩萨行于苦行。复入如是微妙禅定身口意业。皆悉寂静灭出入息。一日一夜日食半麻半米。如是苦行大得果报。得大利益多所开化。是苦行人不久当成阿耨多罗三藐三菩提。卿若不信我所言者。自可往至其所观其所作。世尊。愿是诸人舍其所修。悉来我所观我苦行。或有众生已学声闻乃至大乘亦复如是。若有诸王大臣人民在家出家。一切见我行是苦行。来至我所供养于我。或有已学声闻缘觉大乘亦复如是。若有女人见我苦行。来至我所供养于我。是诸女人所受身分即是后身。若有已学声闻缘觉大乘亦复如是。若有诸禽兽见我苦行亦至我所。是诸禽兽于此命终。更不复受畜生之身。若有已发声闻乘者。余一生在要至我所而得调伏。若有已发缘觉心者亦复如是。乃至微细小虫饿鬼亦如是。我如是久远苦行一结加趺坐。时有百千亿那由他等无量众生为我证明。如是众生已于无量无边阿僧祇劫种解脱子。世尊。我如是苦行过去众生未曾有能作如是行。及余外道声闻缘觉大乘之人。亦无有能作如是苦行。世尊。我如是苦行未来众生亦无能作。及余外道声闻缘觉大乘之人。亦无能作如是苦行。我未成阿耨多罗三藐三菩提时。已能作大事。所谓破坏魔王及其眷属。我愿破烦恼魔成阿耨多罗三藐三菩提已。为一众生安住阿罗汉胜妙果中。随尔所时现受残业报身。如是第二众生安住阿罗汉。第三第四亦复如是。我为一一众生故。示现百千无量神足。欲令安住正见之中。为一一众生故。说百千无量法门义随其所堪令住圣果。以金刚智慧。破一切众生诸烦恼山。为诸众生说三乘法。为一一众生故。过百千由旬不乘神力。往至其所而为说法。令得安住无所畏中。或有诸人于我法中欲出家者。愿无障阂。所谓羸劣失念狂乱憍慢。无有畏惧痴无智慧。多诸结使其心散乱。若有女人欲于我法出家学道受大戒。者成就大愿。我诸四众比丘比丘尼优婆塞优婆夷悉得供养。愿诸天人及诸鬼神得四圣谛。诸龙阿修罗及余畜生。受持八戒修净梵行。世尊。我成阿耨多罗三藐三菩提已。若有众生于我生嗔。或以刀杖火坑及余种种。欲残害我。或以恶言诽谤骂詈。遍十方界而作轻毁。若持毒食以用饭我。如是残业我悉受之。成阿耨多罗三藐三菩提。往昔所有怨贼众生。起于害心种种恶言。以杂毒食出我身血。如是等人悉以恶心来至我所。我当以戒多闻三昧。大悲薰心梵音妙声而为说法。令彼闻已心生清净住于善法。所作恶业寻便忏悔更不复作。悉令得生天上人中无有障阂。生天人中得妙解脱。安住胜果离诸欲恶。永断诸流障阂业尽。若诸众生有残业者。皆悉得尽无有遗余。世尊。我成阿耨多罗三藐三菩提已。一切所有身诸毛孔。日日常有诸化佛出。三十二相璎珞其身。八十种好次第庄严。我当遣至无佛世界有佛世界及五浊界。若彼世界有五逆人。毁坏正法诽谤圣人。乃至断诸善根。有学声闻缘觉大乘。毁破诸戒堕于大罪。烧灭善心灭失善道。堕在生死空旷泽中。行诸邪道登涉罪山。如是众生百千万亿。一一化佛一日之中遍为说法。或有奉事魔醯首罗。随作其形而为说法。亦于尔时称我名字而赞叹之。愿是众生闻赞叹我心生欢喜。种诸善根生我世界。世尊。是诸众生若临终时。我不在其前为演说法令心净者。我于未来终不成阿耨多罗三藐三菩提。若彼众生命终之后堕三恶道。不生我国受人身者。我之所知无量正法悉当灭失。所有佛事皆不成就。事那罗延者亦复如是。世尊。我成阿耨多罗三藐三菩提已。愿令他方世界所有五逆之人。乃至行诸邪道登涉罪山。如是众生临命终时。悉来集聚生我世界。随其本相所受身色。艾白无润面目丑陋如毗舍遮。失念破戒臭秽短命。以此诸恶损减其身。资生所须常不供足。为是众生故于娑婆世界诸四天下。一时之中从兜术下现处母胎。乃至童子学诸伎艺出家苦行破坏诸魔。成无上道转正法轮。般涅槃后流布舍利。如是示现种种佛事。悉皆遍满如是百亿诸四天下。

　　　　悲华经卷第六



　　　　悲华经卷第七

　　　　北凉天竺三藏昙无谶译

　　诸菩萨本授记品第四之五

　　世尊。我成阿耨多罗三藐三菩提已一音说法。或有众生学声闻乘。闻佛说法即得知声闻法藏。或有修学辟支佛乘。闻佛说法便得解于辟支佛法。或有修学无上大乘。闻佛说法便得解了大乘之法纯一无杂。若有修集助菩提法欲得菩提。闻佛说法即得舍财行于布施。若有众生离诸功德。悕求天上人中快乐。闻佛说法即得持戒。若有众生互相怖畏有爱嗔心。闻佛说法即得相于生亲厚心。若有众生喜为杀业。闻佛说法即得悲心。若有众生常为悭吝嫉妒覆心。闻佛说法即修喜心。若有众生端正无病贪著于色心生放逸。闻佛说法即得舍心。若有众生淫欲炽盛其心放逸。闻佛说法即观不净。若有众生学大乘者为掉盖所覆。闻佛说法即得身念处法。若有众生常自称赞能大论议。其智慧明犹如抴电。闻佛说法即解甚深十二因缘若有众生寡闻少见自称能论。闻佛说法即得不夺不失诸陀罗尼。若有众生入邪见山。闻佛说法即解诸法甚深空门。若有众生诸觉覆心。闻佛说法即得深解无相法门。若有众生诸不净愿覆蔽其心。闻佛说法即得深解无作法门。若有众生心不清净。闻佛说法心得清净。若有众生以多缘覆心闻佛说法。得解不失菩提心法。若有众生嗔恚覆心。闻佛说法解真实相得受记莂。若有众生依猗覆心。闻佛说法深解诸法无所依猗。若有众生爱染覆心。闻佛说法疾解诸法无垢清净。若有众生忘失善心。闻佛说法深解日光三昧若有众生行诸魔业。闻佛说法速得解了清净之法。若有众生邪论覆心。闻佛说法即得深解增益正法若有众生烦恼覆心。闻佛说法即得解了离烦恼法。若有众生行诸恶道。闻佛说法即得回反。若有众生于大乘法赞说邪法以为吉妙。闻佛说法即于邪法生退转心而得正解。若有菩萨厌于生死。闻佛说法即于生死心生爱乐。若有众生不知善地。闻佛说法即得觉了善地之法。若有众生见他为善不生好乐生于妒嫉。闻佛说法即得心喜。若有众生其心各各共相违反。闻佛说法即得无阂光明。若有众生行诸恶业。闻佛说法深解恶业所得果报。若有众生怖畏大众。闻佛说法深得解了师子相三昧。若有众生四魔覆心。闻佛说法疾得首楞严三昧。若有众生不见诸佛国土光明。闻佛说法即得深解种种庄严光明三昧。若有众生有憎爱心。闻佛说法即得舍心。若有众生未得佛法光明。闻佛说法即得法幢三昧。若有众生离大智慧。闻佛说法即得法炬三昧。若有众生疑闇覆心。闻佛说法即得日灯光明三昧。若有众生口无辩才。闻佛说法即得种种功德应辩。若有众生观色和合无有坚固犹如水沫。闻佛说法即得那罗延三昧。若有众生心乱不定。闻佛说法即得坚牢决定三昧。若有众生欲观佛顶。闻佛说法即得须弥幢三昧。若有众生放舍本愿。闻佛说法即得坚牢三昧。若有众生退失诸通。闻佛说法即得金刚三昧。若有众生于菩提场而生疑惑。闻佛说法即得了达金刚道场。若有众生一切法中无厌离心。闻佛说法即得金刚三昧。若有众生不知他心。闻佛说法即知他心。若有众生于诸根中不知利钝。闻佛说法即知利钝。若有众生各各种类不相解语。闻佛说法即得解了音声三昧。若有众生未得法身。闻佛说法即得解了分别诸身。若有众生不见佛身。闻佛说法即得不眴三昧。若有众生分别诸缘。闻佛说法即得无诤三昧。若有众生于转法轮心生疑惑。闻佛说法于转法轮得心清净。若有众生起无因邪行。闻佛说法即得法明随顺因缘。若有众生于一佛世界起于常见。闻佛说法即得善别无量佛土。若有众生未种诸相善根。闻佛说法即得种种庄严三昧。若有众生不能善别一切言语。闻佛说法即得解了分别种种言音三昧。若有众生专心求于一切智慧。闻佛说法即得无所分别法界三昧。若有众生退转于法。闻佛说法即得坚固三昧。若有众生不知法界。闻佛说法即得大智慧。若有众生离本誓愿。闻佛说法即得不失三昧。若有众生分别诸道。闻佛说法即得一道无所分别。若有众生推求智慧欲同虚空。闻佛说法即得无所有三昧。若有众生未得具足诸波罗蜜。闻佛说法即得住于净波罗蜜。若有众生未得具足四摄之法。闻佛说法即得妙善摄取三昧。若有众生分别四无量心。闻佛说法即得平等勤心精进。若有众生未得具足三十七助菩提法。闻佛说法即得住不出世三昧。若有众生其心失念及善智慧。闻佛说法即得大海智印三昧。若有众生其心疑惑未生法忍。闻佛说法即得诸法决定三昧。以一法相故。若有众生忘所闻法。闻佛说法即得不失念三昧。若有众生各各说法不相喜乐。闻佛说法即得清净慧眼无有疑网。若有众生于三宝中不生信心。闻佛说法即得功德增长三昧。若有众生渴乏法雨。闻佛说法即得法雨三昧。若有众生于三宝中起断灭见。闻佛说法即得诸宝庄严三昧。若有众生不作智业不勤精进。闻佛说法即得金刚智慧三昧。若有众生为诸烦恼之所系缚。闻佛说法即得虚空印三昧。若有众生计我我所。闻佛说法即得智印三昧。若有众生不知如来具足功德。闻佛说法即得世间解脱三昧。若有众生于过去世未供养佛。闻佛说法即得种种神足变化。若有众生一法界门于未来世无量劫中未得说之。闻佛说法即得解说一切诸法同一法界。若有众生于诸一切修多罗中未得选择。闻佛说法即得诸法平等实相三昧。若有众生离六和法。闻佛说法即得解了诸法三昧。若有众生于不可思议解脱法门不勤精进。闻佛说法于诸通中即得师子游戏三昧。若有众生欲分别入于如来藏。闻佛说法更不从他闻。即得分别入如来藏。若有众生于菩萨道不勤精进。闻佛说法即得智慧勤行精进。若有众生未曾得见本生经。闻佛说法即得一切在在处处三昧。若有众生行道未竟。闻佛说法即得受记三昧。若有众生未得具足如来十力。闻佛说法即得无坏三昧。若有众生未得具足四无所畏。闻佛说法即得无尽意三昧。若有众生未得具足佛不共法。闻佛说法即得不共法三昧。若有众生未得具足无愚痴见。闻佛说法即得愿句三昧。若有众生未觉一切佛法之门。闻佛说法即得鲜白无垢净印三昧。若有众生未得具足一切智者。闻佛说法即得善了三昧。若有众生未得成就一切佛事。闻佛说法即得无量不尽意三昧。如是等众生。于佛法中各得信解。有诸菩萨。其心质直无有谄曲。闻佛说法即得八万四千诸法门。八万四千诸三昧门。七万五千陀罗尼门。有无量无边阿僧祇菩萨摩诃萨修集大乘者。闻是说法亦得如是无量功德。安止住于不退转地。是故诸菩萨摩诃萨。欲得种种庄严坚牢故。发不可思议愿。增益不可思议知见以自庄严。以三十二相庄严故。得八十随形好。以妙音庄严故。随诸众生所喜说法。令闻法者满足知见。以心庄严故。得诸三昧不生退转。以念庄严故。不失一切诸陀罗尼。以心庄严故。得分别诸法。以念庄严故。得解微尘等义。以善心庄严故得坚固誓愿牢坚精进。如其所愿到于彼岸。以专心庄严故。次第过住。以布施庄严故。于诸所须悉能放舍。以持戒庄严故。令心善白清净无垢。以忍辱庄严故。于诸众生。心无障阂。以精进庄严故。一切佐助悉得成就。以禅定庄严故。于一切三昧中得师子游戏。以智慧庄严故。知诸烦恼习。以慈庄严故。专心念于一切众生。以悲庄严故。悉能拔出众生之苦。以喜庄严故。于一切法心无疑惑。以舍庄严故。得离憍慢心心无高下。以诸通庄严故。于一切法得师子游戏。以功德庄严故。得不可尽藏宝手。以智庄严故。知诸众生所有诸心。以意庄严故。方便惺悟一切众生。以光明庄严故。得智慧眼明。以诸辩庄严故。令众生得法义应辞。以无畏庄严故。一切诸魔不能留难。以功德庄严故。得诸佛世尊所有功德。以法庄严故。得无阂辩常为众生演说妙法。以光明庄严故。得一切佛法光明。以照明庄严故。能遍照于诸佛世界。以他心庄严故。得正智无乱。以教诫庄严故。得如所说护持禁戒。以神足庄严故。得如意足到于彼岸。以受持一切诸如来庄严故。得入如来无量法藏。以尊法庄严故。得不随他智慧。以随行一切善法庄严故。得如说而行。欲令如是众生悉得如是等功德利益。若有无量无边阿僧祇菩萨摩诃萨修集大乘。以我说一句法故。悉具如是白净善法皆使充足。以是故。诸菩萨摩诃萨于诸法中所得智慧。不从他闻得成就大法光明。成阿耨多罗三藐三菩提。世尊。若众生于他方世界作五逆罪乃至犯四重禁。烧灭善法。若学声闻缘觉大乘。以愿力故欲来生我世界。既来生已。复取一切诸不善业粗朴弊恶。其心喜求强梁难调。专以四倒贪著悭吝。如是等众生八万四千异性乱心。我当为其各各异性。广说八万四千法聚。世尊。若有众生学无上大乘。我当为其具足广说六波罗蜜。所谓檀波罗蜜。乃至般若波罗蜜。若有众生学声闻乘未种善根。愿求诸佛以为其师。我当安止于三归依。然后劝令住六波罗蜜。若有众生喜为杀害。我当安止于不杀中。若有众生专行恶贪。我当安住于不盗中。若有众生非法邪淫。我当安止不邪淫中。若有众生各各故作诽谤妄语。我当安止不妄语中。若有众生乐为狂痴。我当安止不饮酒中。若有众生犯此五事。我当令受优婆塞五戒。若有众生于诸善法不生喜乐。我当令其一日一夜受持八戒。若有众生少于善根于善根中心生爱乐。我当令其于未来世。在佛法中出家学道。安止令住梵净十戒。若有众生悕心求于诸善根法。我当安止善根法中。令得成就梵行具足大戒。如是等众生。作五逆罪乃至悭吝。为是众生以种种门示现神足。说诸句义开示阴界诸入苦空无常无我令住善妙安隐寂灭无畏涅槃。为如是四众比丘比丘尼优婆塞优婆夷说法。若有众生求闻论议。我当说正法论。乃至有求解脱之者。我当为说空无之论。若有众生其心不乐于正善法。我当为说营作众事。若有众生于正善法其心爱乐。我当为说空三昧定示正解脱。世尊。我为如是一一众生要当过于百千由旬不以神足。而以开示无量无边种种方便。为解句义示现神足乃至涅槃。心不生厌。世尊。我以三昧力故。舍第五分所得寿命而般涅槃。我于是时自分其身如半葶苈子。为怜愍众生故求般涅槃。般涅槃后所有正法住世千岁。像法住世满五百岁。我涅槃后若有众生。以珍宝伎乐供养舍利。乃至礼拜右绕一匝。合掌称叹一茎华散。以是因缘随其志愿。于三乘中各不退转。世尊。我般涅槃后。若有众生于我法中。乃至一戒如我所说能坚持之。乃至读诵一四句偈为他人说。令彼听者心生欢喜。供养法师乃至一华一礼。以是因缘随其志愿于三乘中各不退转。乃至法炬灭法幢倒正法灭已。我之舍利寻没于地至金刚际。尔时娑婆世界空无珍宝。我之舍利变为意相琉璃宝珠。其明焰盛从金刚际出于世间。上至阿迦尼吒天。雨种种华曼陀罗华。摩诃曼陀罗华。波利质多华。曼殊沙华。摩诃曼殊沙华。有净光明大如车轮。百叶千叶或百千叶或百千华。其光遍照。复有好香微妙常敷。观者无厌。其明焰盛不可称计。微妙之香无量无边。纯雨如是无量诸华。当其雨时。复出种种微妙音声。佛声法声比丘僧声。三归依声。优婆塞戒声。成就八戒声。出家十戒声。布施声。持戒声。清净梵行具大戒声。佐助众事声。读经声。禅思惟声。观不净声。念出入息声。非想非非想声。有想无想声。识处声。空处声。八胜处声。十一切入声。定慧声。空声。无相声。无作声。十二因缘声。具足声闻藏声。学缘觉声。具足大乘六波罗蜜声。于其华中出如是等声。色界诸天皆悉闻之。本昔所作诸善根本。各自忆念所有不善寻自悔责。即便来下娑婆世界。教化世间无量众生。悉令得住于十善中。欲界诸天亦得闻受。所有爱结贪喜五欲。诸心数法悉得寂静。本昔所作诸善根本。各自忆念所有不善寻自悔责。即便来下娑婆世界。教化世间无量众生。悉令得住于十善中。世尊。如是诸华于虚空中。复当化作种种珍宝金银摩尼真珠琉璃珂贝璧玉真宝伪宝马瑙珊瑚天冠宝饰。如雨而下。一切遍满娑婆世界。尔时人民其心和悦。无诸斗诤饥饿疾病。他方怨贼恶口诸毒。一切消灭皆得寂静。尔时世界有如是乐。若有众生见诸珍宝若触若用。于三乘中无有退转。是诸珍宝作是利益。作利益已还没于地。至本住处金刚际上。世尊。娑婆世界兵劫起时。我身舍利复当化作绀琉璃珠从地而出。上至阿迦尼吒天。雨种种华。曼陀罗华。摩诃曼陀罗华。波利质多华。乃至还没于地。至本住处金刚际。亦复如是。世尊。如刀兵劫饥饿疾疫。亦复如是。世尊。如是大贤劫中我般涅槃后。是诸舍利作如是佛事。调伏无量无边众生。于三乘中得不退转。如是当于五佛世界微尘数等大劫之中。调伏无量无边众生。令于三乘得不退转。世尊。若后满千恒沙等阿僧祇劫。于十方无量无边阿僧祇余世界。成佛出世者。悉是我修阿耨多罗三藐三菩提时。所教化初发阿耨多罗三藐三菩提心。安止令住六波罗蜜者。世尊。我成阿耨多罗三藐三菩提已。所可劝化令发阿耨多罗三藐三菩提心。安止令住六波罗蜜。及涅槃后舍利变化。所化众生令发阿耨多罗三藐三菩提心者。是诸众生过千恒河沙等阿僧祇劫。于十方无量无边阿僧祇世界成佛出世。皆当称我名字而说赞叹。过去久远有劫名贤。初入劫时。第四世尊名曰某甲。彼佛世尊劝化我等。初发阿耨多罗三藐三菩提心。我等尔时烧灭善心集不善根。作五逆罪乃至邪见。彼佛尔时劝化我等。令得安住六波罗蜜。因是即得解了一切陀罗尼门。转正法轮离生死缚令无量无边百千众生。安住胜果。复令无量百千众生。安止天人乃至解脱果。若有众生求菩提道。闻赞叹我已。各问于佛。彼佛世尊见何义利。于重五浊恶世之中。成阿耨多罗三藐三菩提。是诸世尊。即便向是求菩提道善男子善女人。说我往昔所成大悲。初发阿耨多罗三藐三菩提心。庄严世界及妙善愿本起因缘。是人闻已。其心惊愕叹未曾有。寻发妙愿于诸众生生大悲心。如我无异作是愿言。其有如是重五浊世其中众生作五逆罪。乃至成就诸不善根。我当于中而调伏之。彼诸世尊。以是诸人成就大悲。于五浊世发诸善愿。随其所求而与授记。世尊。彼佛世尊。复为修学大乘诸人。说我舍利所作变化本起因缘。过去久远有佛世尊号字某甲。般涅槃后刀兵疾病饥饿劫起。我等尔时于其劫中受诸苦恼。是佛舍利为我等故。作种种神足师子游戏。是故我等即得发阿耨多罗三藐三菩提心。种诸善根精勤修集于六波罗蜜如上广说。佛告寂意菩萨。善男子。尔时宝海梵志。在宝藏佛所诸天大众人非人前。寻得成就大悲之心广大无量。作五百誓愿已。复白佛言。世尊。若我所愿不成不得己利者。我则不于未来贤劫重五浊恶。互共斗诤。末世盲痴无所师咨无有教诫。堕于诸见大黑闇中作五逆恶。如上说中成就所愿作于佛事。我今则舍菩提之心。亦不愿于他方佛土殖诸善根。世尊。我今如是专心。不以是善根成阿耨多罗三藐三菩提。亦不愿求辟支佛乘。亦复不愿作声闻乘天王人王贪乐五欲生天人中。不求乾闼婆阿修罗迦楼罗紧那罗摩睺罗伽夜叉罗刹诸龙王等。以是善根不求如是诸处。世尊。若得大富以施为因。若得生天以戒为因。若得大智以广学为因。若断烦恼以思惟为因。如佛言曰。如是等事皆是己利功德之人。则能随其所求皆悉得之。世尊。若我善根成就得己利者。我之所有布施持戒。多闻思惟悉当成就。以是果报皆为地狱一切众生。若有众生堕阿鼻地狱。以是善根当拔济之令生人中。闻佛说法即得开解。成阿罗汉速入涅槃。是诸众生若业报未尽。我当舍寿入阿鼻狱代受苦恼。愿令我身数如一佛世界微尘。一一身如须弥山等。是一一身觉诸苦乐。如我今身所觉苦乐。一一身受如一佛世界微尘数等。种种重恶苦恼之报。如今一佛世界微尘等。十方诸佛世界所有众生。作五逆恶起不善业。乃至当堕阿鼻地狱。若后过如一佛世界微尘等大劫。十方诸佛世界微尘数等所有众生。作五逆恶起不善业。当堕阿鼻地狱者。我当为是一切众生。于阿鼻地狱代受诸苦令不堕地狱。值遇诸佛咨受妙法。出于生死入涅槃城。我今要当代是众生。久久常处阿鼻地狱。复次如一佛世界微尘数等。十方世界所有众生恶业成就。当必受果堕火炙地狱。如阿鼻地狱。所说炙地狱。摩诃卢獦地狱。逼迫地狱。黑绳地狱。想地狱。及种种畜生饿鬼贫穷。夜叉拘槃茶毗舍遮阿修罗迦楼罗等。皆亦如是。世尊。若有如一佛世界微尘数等。十方世界。所有众生。成就恶业。必当受报生于人中。聋盲喑哑无手无脚。心乱失念食啖不净。我亦当代如是众生。受于诸罪如上所说。复次若有众生堕阿鼻地狱受诸苦恼。我当久久代是众生受诸苦恼。如生死众生所受阴界诸入。畜生饿鬼贫穷。夜叉拘办茶毗舍遮阿修罗迦楼罗等。皆亦如是。世尊。若我所愿成就逮得己利。成阿耨多罗三藐三菩提。如上所愿者。十方无量无边阿僧祇世界。在在处处现在诸佛。为众生说法悉当为我作证。亦是诸佛之所知见。世尊。惟愿今者与我阿耨多罗三藐三菩提记。于贤劫中人寿百二十岁时成佛出世。如来应供正遍知乃至天人师佛世尊。世尊。若我必能成就如是佛事如我愿者。令此大众及诸天龙阿修罗等若处地虚空。唯除如来。其余一切皆当涕泣。悉于我前头面作礼赞言。善哉善哉。大悲成就无能及也。得念甚深为诸众生生是深悲。发坚固誓愿。汝今所作不由他教。以专心大悲覆护一切。摄取五逆诸不善人。汝之善愿我今悉知。汝初发阿耨多罗三藐三菩提心时。已为众生作大良药。为作归依拥护舍宅。为令众生得解脱故作是誓愿。汝今所愿得己利者。如来为汝授阿耨多罗三藐三菩提记。说是语已。时转轮圣王无量清净。寻从座起悲泣泪出。叉手合掌向是梵志。头面敬礼。而说偈言。
　　汝今所愿　　坚固甚深
　　放舍己乐　　为诸众生
　　起大悲心　　为我等现
　　诸法真实　　妙胜之相

　　尔时观世音菩萨。说偈赞言。
　　众生多所著　　汝今无所著
　　于上下诸根　　久已得自在
　　故能随众生　　根愿具足与
　　未来世当得　　陀罗尼智藏

　　尔时得大势菩萨。说偈赞言。
　　无量亿众生　　为善故集聚
　　见知汝大悲　　一切皆啼泣
　　所作诸苦行　　昔来未曾有

　　尔时文殊师利菩萨。复说偈赞言。
　　精进三昧　　甚坚牢固
　　妙胜智慧　　善能分别
　　若以华香　　供养汝者
　　汝于今日　　则能堪受

　　尔时虚空印菩萨。复说偈赞言。
　　汝为众生　　成就大悲
　　舍财布施　　于浊恶世
　　严持诸相　　微妙第一
　　为诸天人　　作调御师

　　尔时金刚智慧光明菩萨。复说偈赞言。
　　汝今大悲心　　广大如虚空
　　欲为众生亲　　故现行菩提

　　尔时虚空日菩萨。复说偈赞言。
　　汝所成就　　大悲功德
　　胜妙智慧　　善别法相
　　除佛世尊　　余无能及

　　尔时师子香菩萨。复说偈赞言。
　　汝未来世　　于贤劫中
　　多烦恼处　　得大名称
　　复令无量　　诸众生等
　　断除苦恼　　得妙解脱

　　尔时普贤菩萨。复说偈赞言。
　　一切众生　　勤心修集
　　生死饥饿　　涉邪见山
　　互相食啖　　无有善心
　　汝以大悲　　故能摄取

　　尔时阿閦菩萨。复说偈赞言。
　　烧灭善心　　专作逆恶
　　堕大无明　　黑闇之中
　　无由得出　　烦恼淤泥
　　汝已摄取　　如是众生

　　尔时香手菩萨。复说偈赞言。
　　汝今审见　　未来之世
　　多诸恐怖　　如观镜像
　　其中众生　　毁坏正法
　　皆悉烧灭　　一切善心

　　尔时宝相菩萨。复说偈赞言。
　　汝今纯以　　智慧持戒
　　三昧慈悲　　庄严其心
　　故能摄取　　烧灭善法
　　诽谤圣人　　如是众生

　　尔时离恐怖庄严菩萨。复说偈赞言。
　　汝今所修　　无量苦行
　　皆为摄取　　当来众生
　　烧灭善心　　依邪见者

　　尔时华手菩萨。复说偈赞言。
　　汝今大悲　　智慧精进
　　于此大众　　无能及者
　　是故摄取　　邪见诸心
　　为老病死　　之所逼者

　　尔时智称菩萨。复说偈赞言。
　　无量众生　　多诸病苦
　　常为烦恼　　恶风所吹
　　汝今能以　　大智慧水
　　消灭诸魔　　破其力势

　　尔时地印菩萨。复说偈赞言。
　　汝今已得　　坚固精进
　　能尽烦恼　　而得解脱
　　我等志薄　　不能及是

　　尔时月华菩萨。复说偈赞言。
　　坚固修习　　精进用意
　　依止功德　　生怜愍心
　　是故来世　　能为众生
　　断于三世　　三有结缚

　　尔时无垢月菩萨。复说偈赞言。
　　菩萨所行道　　大悲为最上
　　所说非相立　　是故我稽首

　　尔时持力菩萨。复说偈赞言。
　　五浊恶世　　多烦恼病
　　汝依菩提　　发坚固愿
　　为诸众生　　断烦恼根

　　尔时火鬘菩萨。复说偈赞言。
　　汝之智慧　　犹如宝藏
　　所发誓愿　　清净无垢
　　所可修行　　无上菩提
　　但为众生　　作大医王

　　尔时现力菩萨悲泣涕泪。在梵志前头面作礼。合掌叉手说偈赞言。
　　汝今以此　　大智慧炬
　　为诸众生　　断烦恼病
　　亦为贫穷　　穷乏众生
　　断除一切　　无量诸苦

　　善男子。尔时一切大众天龙鬼神乾闼婆人及非人。在梵志前头面作礼。礼已起立合掌恭敬。以种种赞法而赞叹之。
　　佛告寂意菩萨。善男子。尔时宝海梵志。于如来前右膝著地。是时大地六种震动。一切十方如一佛世界。微尘数等诸佛世界亦六种震动。有大光明遍照世间。雨种种华。曼陀罗华。摩诃曼陀罗华。波利质多华。曼殊沙华。摩诃曼殊沙华。乃至有无量光明。遍照十方如一佛世界。微尘等若净不净诸世界中。在在处处现在诸佛。为诸众生说于正法。是诸佛所各有菩萨坐而听法。是诸菩萨见此大地六种震动。放大光明雨种种华。见是事已。前白佛言。世尊。何因缘故。而此大地六种震动。有大光明雨种种华。尔时东方去此一恒河沙等。有佛世界名选择珍宝。是中有佛号宝月如来应正遍知明行足善逝世间解无上士调御丈夫天人师佛世尊。今现在与无量无边阿僧祇等诸大菩萨。恭敬围绕说大乘法。有二菩萨。一名宝相。二名月相。向宝月佛。合掌恭敬而白佛言。世尊。何因缘故。六种震动有大光明雨种种华。尔时彼佛告二菩萨。善男子。西方去此如一恒河沙等。彼有世界名删提岚。有佛世尊号曰宝藏如来乃至佛世尊。今现在与无量无边诸菩萨等。授阿耨多罗三藐三菩提记。说诸国土。开示诸佛所有世界庄严善愿三昧境界陀罗尼门如是等经。彼大会中有一大悲菩萨摩诃萨。作如是愿。我今当以大悲熏心。授阿耨多罗三藐三菩提记。为诸菩萨摩诃萨故示现善愿。是以先令无量无边诸菩萨等发大誓愿。取于种种庄严世界调伏众生。是菩萨所成大悲。于诸大众无能及者。于五浊世调伏弊恶多烦恼者。摄取一切五逆之人。乃至集聚诸不善根烧灭善心。彼诸大众天龙鬼神人及非人不供养佛。悉共供养最后成就大悲菩萨。头面礼已。起立恭敬合掌说偈赞叹。是时大悲菩萨在于佛前。右膝著地听佛授记。彼佛世尊即便微笑。以是因缘令此十方如一佛刹。微尘数等诸世界地。六种震动放大光明雨种种华。惺悟一切诸菩萨等。亦复示现诸菩萨道。彼佛世尊。悉令十方如一佛刹。微尘数等诸菩萨皆共集会。为如是等诸大菩萨。说诸三昧陀罗尼门无畏法门。是故彼佛示现如是种种变化。善男子。时二菩萨闻是事已。即白佛言。世尊。是大悲菩萨发心已来为经几时。行菩萨道复齐几时。何时当于五浊恶世。调伏摄取厚重烦恼互共斗诤多作五逆。成就一切诸不善根。烧灭善心如是众生。尔时彼佛告二菩萨。善男子。是大悲菩萨。今日初发阿耨多罗三藐三菩提心。善男子。汝今可往见宝藏佛。恭敬供养礼拜围绕。听说三昧陀罗尼门无畏法门如是等经。并见大悲菩萨摩诃萨。汝以我声作如是言。宝月如来致意问讯。以此月光净华作信与汝。又赞汝言。善哉善哉。善男子。汝初发心已能成就如是大悲。汝今已有无量名称。遍满十方如一佛刹微尘数等诸佛世界。皆言大悲菩萨。汝初发心已能成就如是大悲。是故善男子。我今赞汝。善哉善哉。复次善男子。汝为当来诸菩萨等。成就大悲故。说是大悲不断善愿竖立法幢。是故复赞。善哉善哉。复次善男子。汝之名称未来世住。当如一佛刹微尘数等阿僧祇劫。教百千亿无量无边阿僧祇众生。安止令住阿耨多罗三藐三菩提。至于佛所得不退转。或发善愿或取净土。摄取众生随而调伏。复令未来得受阿耨多罗三藐三菩提记。如是众生于未来世。过如一佛刹微尘数劫。当于十方如一佛刹微尘数劫。当于十方如一佛刹微尘数等诸佛世界得成阿耨多罗三藐三菩提。转正法轮。复当赞叹大悲菩萨。是故以此三赞叹法赞叹于汝。善哉善哉。善男子。尔时彼土有九十二亿诸菩萨摩诃萨。异口同声作如是言。世尊。我等欲往删提岚界见宝藏佛礼拜供养恭敬围绕。听诸三昧陀罗尼门无畏法门如是等经。并欲见于大悲菩萨。尔时彼佛以此三赞叹法及月光净华。与二菩萨而告之曰。宜知是时。尔时宝相菩萨月相菩萨。于彼佛所取月光净华。并与九十二亿菩萨摩诃萨。发彼世界如电光发没彼。即到删提岚刹阎浮园中宝藏佛所。到佛所已头面礼足。以诸菩萨所得种种师子游戏。供养佛已。见宝海梵志为此大众所共恭敬合掌赞叹。见是事已即便思惟。今此大士。或当即是大悲菩萨。是故能令宝月如来送此宝华。是二菩萨。寻于佛前旋向梵志。即以华与作如是言。宝月如来。以此妙华与汝为信。并三赞法如上所说如是东方无量无边阿僧祇诸佛世界。亦遣无量菩萨摩诃萨。至删提岚界。皆以月光净华三赞叹法余如上说。善男子。尔时南方去此七万七千百千亿佛世界。有佛世界名宝楼师子吼。有佛号师子相尊王如来应正遍知明行足善逝世间解无上士调御丈夫天人师佛世尊。今现在为诸菩萨说大乘法。有二菩萨摩诃萨。一名金刚智相。二名师子金刚相。是二菩萨白佛言。世尊。何因缘故。地六种动有大光明雨种种华。皆如东方诸菩萨比。复次南方无量无边诸佛。遣无量菩萨至删提岚界亦如是。尔时西方去此八万九千百千亿世界。有世界名安乐。有佛号摄诸根净目如来。今现在为四部众说三乘法。有二菩萨。一名贤日光明。二名师子吼身。是二菩萨白佛言。世尊。何因缘故。地六种动有大光明雨种种华。余如上说。如是西方无量世界。亦复如是。尔时北方过九万百千亿世界。彼有世界名胜真宝。有佛号世间尊王如来。今现在为诸菩萨说大乘法。有二菩萨。一名不动住。二名得智慧世间尊王。是二菩萨白佛言。世尊。何因缘故地六种动。余如上说。北方无量世界亦如是。尔时下方过九万八千百千亿那由他世界。有世界名离闇雾。有佛号离恐怖围绕音。今现在为四部众说三乘法。有二菩萨。一名日尊。二名虚空日。是二菩萨白佛言。世尊。何因缘故地六种动。余如上说。下方世界亦复如是。

　　　　悲华经卷第七



　　　　悲华经卷第八

　　　　北凉天竺三藏昙无谶译

　　诸菩萨本授记品第四之六

　　尔时上方过二十万百千世界。有世界名妙华。是中有佛号华敷日王如来。今现在为四部众说三乘法。有二菩萨。一名选择自法摄取国土。二名陀罗尼妙音。是二菩萨俱白佛言。世尊。何因缘故。而此大地六种震动。有大光明雨种种华。尔时彼佛告二菩萨。善男子。下方过二十万百千世界。有世界名删提岚。有佛世尊号曰宝藏如来乃至佛世尊。今现在与无量无边诸菩萨等。授阿耨多罗三藐三菩提记。说诸国土。开示诸佛所有世界庄严善愿三昧境界陀罗尼门如是等经。彼大会中有一大悲菩萨摩诃萨。作如是愿。我今当以大悲熏心。授阿耨多罗三藐三菩提记。为诸菩萨摩诃萨故示现善愿。是以先令无量无边诸菩萨等。发大誓愿。取于种种庄严世界调伏众生。是菩萨所成大悲。于诸大众无能及者。于五浊世调伏弊恶多烦恼者。摄取一切五逆之人。乃至集聚诸不善根烧灭善心。彼诸大众天龙鬼神人及非人不供养佛。悉共供养最后成就大悲菩萨。头面作礼。礼已起立。恭敬合掌说偈赞叹。是大悲菩萨在于佛前。右膝著地听佛授记。彼佛世尊即便微笑。以是因缘。令此十方如一佛刹微尘等世界地六种动。放大光明雨种种华。惺悟一切诸菩萨等。亦复示现诸菩萨道。彼佛世尊悉令十方如一佛刹。微尘数等诸菩萨众皆共集会。为如是等诸大菩萨。说诸三昧陀罗尼门无畏法门。是故彼佛示现如是种种变化。善男子。时二菩萨闻是事已即白佛言。世尊。是大悲菩萨发心已来。为经几时行菩萨道。复齐几时。何时当于五浊恶世。调伏摄取厚重烦恼互共斗诤多作五逆成就一切诸不善根烧灭善心如是众生。尔时彼佛告二菩萨。善男子。是大悲菩萨今日初发阿耨多罗三藐三菩提心。善男子。汝今可往见宝藏佛。供养恭敬礼拜围绕。听说三昧陀罗尼门无畏法门如是等经。并见大悲菩萨摩诃萨。汝以我声作如是言。华敷日王佛致意问讯。以此月光净华作信与汝。又赞汝言。善哉善哉。善男子。汝初发心已能成就如是大悲。汝今已有无量名称遍满十方如一佛刹微尘数等诸佛世界皆言。大悲菩萨始初发心已能成就如是大悲。是故善男子。我今赞汝。善哉善哉。复次善男子。汝为当来诸菩萨等成就大悲故。说是大悲不断善愿竖立法幢。是故复赞言。善哉善哉。复次善男子。汝之名称未来世住。当如一佛刹微尘数等阿僧祇劫。教百千亿无量无边阿僧祇众生。安止令住阿耨多罗三藐三菩提。至于佛所得不退转。或发善愿或取净土。摄取众生随愿而调伏。复令未来得受阿耨多罗三藐三菩提记。如是众生于未来世。过如一佛刹微尘数等劫。当于十方如一佛刹微尘数等诸世界中。得成阿耨多罗三藐三菩提转正法轮。复当赞汝。是故以此三赞叹法赞叹于汝。善哉善哉。善男子。尔时彼土有无量亿菩萨。异口同声作如是言。世尊。我等欲往删提岚界见宝藏佛。礼拜供养恭敬围绕。听诸三昧陀罗尼门无畏法门。并欲见于大悲菩萨。尔时彼佛以此三赞叹法及月光净华。与二菩萨而告之曰。宜知是时。时二菩萨于彼佛所。取此宝华并与无量亿菩萨众。如一念顷没彼世界。忽然来到删提岚界阎浮园中。见宝藏佛头面作礼。尔时世界诸大菩萨。修习大乘及发缘觉声闻乘者。天龙鬼神摩睺罗伽。如是等类其数无量不可称计。譬如苷蔗竹苇稻麻丛林遍满其国。以诸菩萨所得种种师子游戏供养于佛。供养佛已。见宝海梵志为此大众所共恭敬合掌赞叹。见是事已即便思惟。今此大士或当即是大悲菩萨。是故能令华敷日王如来送此宝华。是二菩萨复于佛前旋向梵志。即以华与作如是言。华敷日王如来以此妙华与汝为信。并三赞法如上所说。善男子。尔时所雨种种诸华。亦到无佛世界。复出种种妙善音声。其声遍满。所谓佛声法声比丘僧声。灭尽声。无所有声。诸波罗蜜声。力无所畏声。六神通声。无所作声。无生灭声。寂静声。大慈声。大悲声。无生忍声。授记声。说大乘声。彼有菩萨以本愿故有大神力。修习深法而得自在。为众生故住彼世界闻是声已。以佛力故以愿力故。以三昧力于彼世界乘神通力。如大力士屈申臂顷。至删提岚界阎浮园中宝藏佛所。头面礼足。以诸菩萨所得种种师子游戏。供养于佛及诸大众。次第而坐听受妙法。善男子。尔时宝海梵志取此月光净华供养宝藏如来已白佛言。世尊。惟愿如来与我授阿耨多罗三藐三菩提记。善男子。尔时宝藏如来即入三昧。其三昧名电灯。以三昧力故令删提岚界一切山树草木土地变为七宝。令诸大众悉得自见。皆于佛前听受妙法。随所思惟。或自见身青色黄色白色紫色赤色黑色。或见似风或见似火或见似空。或见似热时之炎。或见似水或似水沫。或似大山或似梵天或似帝释。或见似华或似迦楼罗。或见似龙或似师子。或似日月或似星宿。或见似象或似野狐。在佛前坐听受妙法。随时思惟各自见身如是相貌。善男子。如是众生随所思惟。复见自身同宝藏佛身等无差别。是诸大众在于佛前。寻见梵志坐于千叶七宝莲华。一切大众处地虚空。若坐若立。一一众生各各自见宝藏如来独坐其前。独为说法惟我独见。善男子。尔时宝藏如来赞宝海梵志言。善哉善哉。大悲净行。汝为无量无边众生。起此大悲能大利益。于世间中作大光明。梵志譬如成就华田。有种种色种种香种种触种种叶种种茎种种根种种功德。诸药所须皆悉成就。或有莲华满百千由旬。光明妙香亦与华等。或有纵广一百。或有纵广二百。或有纵广三百由旬。光明妙香亦与华等。有华乃至如一天下。光明妙香亦等无差别众生之类或有盲者。闻此华香即得见色。聋者闻声。乃至一切诸根不具即得具足。若有众生四百四病。或动发时闻此华香病即除愈。若有颠狂放逸狂痴睡眠心乱失念。闻此华香皆得一心。是华田中亦生分陀利华。其华坚牢犹如金刚。琉璃为茎。台有百子。纯金为叶。马瑙为[革*茸]。赤真珠为须。华高八十四亿由旬。周匝纵广十万由旬。是华所有色香触等遍满十方。如一佛刹微尘数等诸佛世界。其中众生。或有四大不调适者。疾病困笃诸根羸损。颠狂放逸狂痴睡眠心乱失念。见华光明及闻其香。一切所患各各除愈皆得一心。若彼众生适命终已及身未坏。光明来触香气来熏。寻得命根还起如本。与诸亲属共游园观。以所五欲共相娱乐。若必命终不生余处生于梵天。在彼久住寿命无量。梵志。是莲华田者。即是此会之大众也。譬如日出众华开敷。如佛日出增益长养妙香光明。为诸众生断除诸苦。善男子。我今如日出现于世。令诸众生善根华敷。有微妙香光明遍照。能除众生种种诸病。即是如来出现于世。以大悲光明遍覆一切。令诸众生善根开敷。增益安住于三福处也。汝善男子。所化无量无边阿僧祇众生。令住阿耨多罗三藐三菩提。至我所者是诸众生各各自发种种善愿。取佛世界或净不净。我已随其所愿授记。善男子。若有菩萨在于我前愿取净土。以清净心善自调伏。种诸善根摄取众生者。虽谓菩萨犹非猛健大丈夫也。非是菩萨深重大悲。为众生故。求阿耨多罗三藐三菩提。若有取于净佛土者。即是菩萨舍离大悲。又复不愿杂二乘者。如是菩萨无巧便慧善平等心。若有菩萨作是誓愿。令我世界远离声闻辟支佛乘灭不善根。无诸女人及三恶道。成阿耨多罗三藐三菩提已。纯以菩萨摩诃萨等为大眷属。纯说无上大乘之法。寿命无量久住于世经无数劫。纯为善心调伏白净成善根者说微妙法。如是之人虽谓菩萨非大士也。何以故。以无巧便平等智故。善男子。尔时宝藏如来申金色臂。其五指头放大光明。其光明有种种无量百千诸色遍照西方。过无量无边阿僧祇世界。有世界名曰大指。彼土人民寿三十岁。面色丑陋形貌可恶。成就一切诸不善根。身长六尺。彼中有佛。号大光明如来应正遍知明行足善逝世间解无上士调御丈夫天人师佛世尊。今现在为四部众说三乘法。善男子。尔时大众悉得遥见彼佛世尊及诸大众。时宝藏佛告诸大众。彼大光明佛于过去无量无边阿僧祇劫宝盖光明佛所。初发阿耨多罗三藐三菩提心。尔时亦劝无量无边亿那由他众生。安止住于无上道中。随心所愿取于种种庄严世界。或净不净取五浊恶世。是大光明佛亦劝我发心安止住于阿耨多罗三藐三菩提。尔时我于宝盖光明佛所。劝发庄严愿于此五浊恶世成阿耨多罗三藐三菩提。尔时彼佛赞我。善哉善哉。即便授我阿耨多罗三藐三菩提记。我于尔时有是善知识故。劝我阿耨多罗三藐三菩提。彼善知识胜妙丈夫。取此重恶五浊之世。多诸烦恼不净国土。所有众生行于恶逆。乃至成就诸不善根。烧灭善心宛转生死空旷泽中。所愿调伏如是众生尔时是善丈夫。十方无量无边诸佛世界。所有诸佛各各遣使。至是人所称扬赞叹。即为作号名为大悲日月光明。彼大悲日月光明即是我之善知识也。作大利益。于大指世界成佛未久。为此短命诸恶人等转正法轮。彼佛初成阿耨多罗三藐三菩提时。十方无量无边诸佛。各各遣使至彼佛所。为供养恭敬尊重赞叹故。是诸世尊皆是往昔大光明佛之所劝化。初令安住檀波罗蜜乃至般若波罗蜜。是诸世尊以知恩故。遣诸菩萨致是供养。梵志。汝今见不。是诸世尊各各处于清净世界寿命无量。纯为善心调伏白净成善根者作于佛事。是大光明佛处斯秽恶不净世界五浊恶世。成阿耨多罗三藐三菩提。所有众生多作逆罪。乃至成就诸不善根寿命短促。能于是中增益长寿。无量佛事不舍声闻辟支佛乘。为诸众生说三乘法。汝是丈夫。一切大众所不及也所作胜妙甚难。誓愿取不净土。五浊恶世人多作逆乃至成就诸不善根。调伏摄取如是众生。善男子。若有菩萨取清净佛世界离三恶道及声闻缘觉。摄取调伏善心。白净成就善根如是众生。是名菩萨譬如余华也。非谓大菩萨如分陀利华。以于善心调伏众生。种诸善根作佛事故。梵志。今听菩萨四法懈怠。何等四。一者愿取清净世界。二者愿于善心调伏白净众中施作佛事。三者愿成佛已不说声闻辟支佛法。四者愿成佛已寿命无量。是名菩萨四法懈怠。是谓菩萨譬喻余华。非谓菩萨如分陀利。梵志。于此天众惟除一人婆由比纽。取不净世界调伏摄护多烦恼者。于贤劫中或有菩萨取不净土。梵志。菩萨有四法精进。何等四。一者愿取不净世界。二者于不净人中施作佛事。三者成佛已三乘说法。四者成佛已得中寿命不长不短。是名菩萨四法精进。是谓菩萨如分陀利非如余华。是名菩萨摩诃萨。梵志。汝今于此无量无边阿僧祇菩萨大众华田之中。发愿授记汝于佛前已生大悲分陀利故。摄取多逆成就一切诸不善根五浊恶世。而于是中随调伏之。汝以大悲音声故。能令十方如一佛刹。微尘等诸佛世尊遣信称赞。称赞已号汝为成就大悲。复令此大众供养于汝。又汝大悲于未来世。过一恒河沙等阿僧祇劫。入第二恒河沙等阿僧祇劫后分。娑婆世界贤劫中人寿百二十岁。为老病死之所缠缚。黑闇世中无所师咨。聚集一切诸不善根。行于邪道入烦恼河。专作五逆。毁坏正法。诽谤圣人。犯四重禁。余如上说。于如是等烦恼乱世。当成为佛如来应正遍知明行足善逝世间解无上士调御丈夫天人师佛世尊。离生死轮转正法轮破坏四魔。尔时有大名声。十方遍满无量无边诸佛世界。有声闻大众千二百五十。次第于四十五岁中。成就如是无量佛事。如汝所愿具足无缺。是无量净王成佛时寿命无量。虽于无量无边劫中。亦能成就如是佛事等无差别。汝善丈夫。般涅槃后正法住世满一千岁。正法灭已汝诸舍利。如汝所愿作于佛事。久久在世利益众生如上所说。善男子。尔时会中有一梵志。名相具足。作如是言。善大丈夫。若于来世无量无边阿僧祇劫。为菩萨时在在生处。我当为汝常作侍使。恒以慈心奉给所须。至一生时复当作父。汝成佛已作大檀越。亦当授我无上道记。时有海神。名曰调意。复作是言。善大丈夫。从今已往在在之处。乃至一生愿我常当为汝作母。汝成佛已亦当授我无上道记。时有水神。复作是言。从今已往所在之处乃至一生。愿我常当作汝乳母。汝成佛已亦当授我无上道记。有二帝释。一名善念。二名宝念。复作是言。善大丈夫。汝成佛已我等当作智慧神足声闻弟子。复有帝释名善见足。作如是言。大悲。从今已往在在之处。乃至一生常为汝子。有须弥山神名善乐华。复作是言。大悲。汝乃至一生常为汝妇。成佛道已亦当授无上道记。复有阿修罗王名胸臆行。复作是言。大悲。于无量无边阿僧祇劫。为菩萨时乃至一生于其中间。我当为汝僮仆给使奉诸所安。汝成阿耨多罗三藐三菩提已。转正法轮我初解法。得于实果服甘露味。乃至得断一切烦恼成阿罗汉。尔时复有一恒河沙等。天龙鬼神阿修罗迦楼罗人非人等。向大悲菩萨作是誓愿。善大丈夫。要当调伏教化我等。尔时有一裸形梵志。名乱想可畏。复作是言。善大丈夫。汝于无量无边阿僧祇劫行菩萨道时我当从汝求索所须常至汝所。乞求衣服床榻卧具。房舍屋宅象马车乘。国城妻子头目髓脑。皮肉手脚耳鼻舌身。善大丈夫。我当为汝作佐助因。令汝满足檀波罗蜜乃至般若波罗蜜。大悲梵志如是等行菩萨道时。我当劝汝令得具足六波罗蜜。汝成佛已愿作弟子。当从汝闻八万法聚。闻已即能辩说法相。说法相已汝当授我无上道记。善男子。尔时梵志。闻是事已即礼佛足。便告裸形梵志言。善哉善哉。汝真是我无上道伴。汝于无量无边百千万亿阿僧祇劫。常至我所乞索所须。所谓衣服乃至舌身。我于尔时以清净心。舍诸所有布施于汝。汝于是时亦无罪分。善男子。尔时大悲菩萨摩诃萨。复作是言。世尊我于无量无边百千万亿阿僧祇劫。在在生处为菩萨时。有诸乞士在我前住。若求饮食。或以软语或以恶言。或轻毁呰或真实言。世尊。我于尔时乃至不生一念恶心。若生嗔恚如弹指顷。以施因缘求将来报者。我即欺诳十方世界无量无边阿僧祇现在诸佛。于未来世亦当必定不成阿耨多罗三藐三菩提。世尊。我今当以欢喜之心施于乞者。愿令受者无诸损益。于诸善根亦无留难乃至一毫。若我令彼受者有一毫损益善根留难者。则为欺诳十方世界无量无边阿僧祇等现在诸佛。若诳诸佛者。则当必堕阿鼻地狱。不能欢喜施与衣服饮食。若彼乞者。或以软语或粗恶言。或轻毁呰或真实言求索如是头目髓脑。世尊。若我是时心不欢喜。乃至生于一念嗔恚。以此施缘求果报者。则为欺诳十方世界无量无边现在诸佛。以是因缘必定堕于阿鼻地狱。如檀波罗蜜说乃至般若波罗蜜亦如是。善男子。尔时宝藏如来即便赞叹宝海梵志。善哉善哉。善能安止大悲心故作是誓愿。善男子。尔时一切大众诸天龙鬼神人及非人合掌赞言。善哉善哉。善能安止大悲心故。作是誓愿得大名称。坚固行于六和之法。充足利益一切众生。善男子。如裸形梵志作誓愿时。复有八万四千人。亦同梵志所发誓愿。善男子。尔时大悲菩萨摩诃萨复共如是八万四千人同作誓愿心生欢喜。合掌四顾遍观大众。作如是言。未曾有也。未来之世正法灭时。多诸烦恼五浊恶世。我于是中放大光明作调御师。于黑闇世燃正法灯。若诸众生无有救护。无有势力无佛示导我今初发菩提心时。已得如是等无上道伴。是等诸人愿令世世从我。受此头目髓脑皮肉骨血手足耳鼻舌身。乃至衣服饮食。善男子。尔时宝海梵志白佛言。世尊。若未来之世无量无边百千万亿阿僧祇劫。如是众生来至我所。受我所施头目髓脑乃至饮食如一毛分已。我成阿耨多罗三藐三菩提已。若不脱生死不得授记于三乘者。我则欺诳十方世界无量无边现在诸佛。必定不成阿耨多罗三藐三菩提。善男子。尔时宝藏如来复重赞叹大悲菩萨。善哉善哉。善大丈夫。汝能如是行菩萨道。譬如往昔须弥山。宝菩萨在世间光明佛前。初发如是菩提之心。作是誓愿。亦行如是菩萨之道。过一恒河沙等阿僧祇劫。东方去此百千亿佛世界。彼有世界名光明智炽。人寿百岁于中成佛号智华无垢坚菩提尊王如来应正遍知明行足善逝世间解无上士调御丈夫天人师佛世尊。住世说法四十五年作于佛事。尔时佛告大悲菩萨。彼佛般涅槃后。正法住世满一千岁。正法灭已像法住世亦一千岁。大悲。彼佛世尊若在世若涅槃。正法像法于此中间。有诸比丘及比丘尼。非法毁戒行于邪道。断法供养无惭无愧。或断招提僧物。断现前僧衣服饮食卧具医药。取众僧物以为己有自用与人及与在家者。善男子。如是等人彼佛世尊皆与授记于三乘中。大悲。彼如来所若有出家著袈裟者。皆得授记不退三乘。若有比丘比丘尼优婆塞优婆夷犯四重禁。彼佛于此起世尊想种诸善根。亦与授记不退三乘。善男子尔时大悲菩萨摩诃萨复作是言。世尊。我今所愿行菩萨道时。若有众生我要劝化令安止住檀波罗蜜乃至般若波罗蜜。乃至劝化令住如一毛端善根。乃至成阿耨多罗三藐三菩提。若不安止乃至一众生于三乘中令退转者。则为欺诳十方世界无量无边阿僧祇等现在诸佛。必定不成阿耨多罗三藐三菩提。世尊。我成佛已若有众生入我法中出家著袈裟者。或犯重戒或行邪见。若于三宝轻毁不信集诸重罪。比丘比丘尼优婆塞优婆夷。若于一念中生恭敬心。尊重世尊或于法僧。世尊。如是众生乃至一人不于三乘得授记莂而退转者。则为欺诳十方世界无量无边阿僧祇等现在诸佛。必定不成阿耨多罗三藐三菩提。世尊。我成佛已诸天龙鬼神人及非人。若能于此著袈裟者。恭敬供养尊重赞叹。其人若得见此袈裟少分。即得不退于三乘中。若有众生为饥渴所逼。若贫穷鬼神下贱诸人乃至饿鬼众生若得袈裟少分乃至四寸。其人即得饮食充足。随其所愿疾得成就。若有众生共相违反起怨贼想展转斗诤。若诸天龙鬼神乾闼婆阿修罗迦楼罗紧那罗摩睺罗伽拘办荼毗舍遮人及非人。共斗诤时。念此袈裟。寻生悲心。柔软之心。无怨贼心。寂灭之心。调伏善心。有人若在兵甲斗讼断事之中。持此袈裟少分至此辈中。为自护故供养恭敬尊重。是诸人等无能侵毁触娆轻弄。常得胜他过此诸难。世尊。若我袈裟不能成就如是五事圣功德者。则为欺诳十方世界无量无边阿僧祇等现在诸佛。未来不应成阿耨多罗三藐三菩提作佛事也。没失善法必定不能破坏外道。善男子。尔时宝藏如来伸金色右臂。摩大悲菩萨顶。赞言。善哉善哉。大丈夫。汝所言者。是大珍宝。是大贤善。汝成阿耨多罗三藐三菩提已是袈裟衣服。能成就此五圣功德作大利益。善男子。尔时大悲菩萨摩诃萨闻佛称赞已心生欢喜踊跃无量。因佛伸此金色之臂长指合缦其手柔软犹如天衣。摩其头已其身即变。状如童子二十岁人。善男子彼会大众天龙鬼神乾闼婆人及非人。叉手恭敬向大悲菩萨。供养散种种华乃至技乐而供养之。复种种赞叹赞叹已默然而住。

　　　　悲华经檀波罗蜜品第五之一

　　善男子。尔时大悲菩萨头面礼敬宝藏如来。礼佛足已在于佛前。白佛言。世尊。所言诸三昧门。助菩提法清净门经。齐几名为诸三昧门助菩提法清净门经。云何菩萨无畏庄严具足于忍。善男子。尔时彼佛赞大悲菩萨言。善哉善哉。大悲。汝今所问甚奇甚特。即是珍宝。能大利益无量无边诸菩萨等。何以故。大悲。汝能问佛如是大事。大悲。汝今谛听谛听。若有善男子善女人修行大乘。有首楞严三昧。入是三昧能入一切诸三昧中。有宝印三昧。入是三昧能印诸三昧。有师子游戏三昧。入是三昧于诸三昧能师子游戏。有善月三昧。入是三昧能照诸三昧。有幢相三昧。入是三昧能持诸三昧幢。有出一切法性三昧。入是三昧能出一切三昧。有观印三昧。入是三昧能观一切三昧顶。有离法界三昧。入是三昧能分别诸三昧。有离幢相三昧。入是三昧能持一切诸三昧幢。有金刚三昧。入是三昧能令一切三昧不可破坏。有诸法印三昧。入是三昧能印一切法。有三昧王善住三昧。入是三昧于诸三昧安住如王。有放光三昧。入是三昧能放光明照诸三昧。有力进三昧。入是三昧于诸三昧增进自在。有正出三昧。入是三昧能正出诸三昧。有辩辞三昧。入是三昧悉解一切无量音声。有语言三昧。入是三昧能入一切诸语言中。有观方三昧。入是三昧悉能遍观诸三昧方。有一切法三昧。入是三昧能破一切法。有持印三昧。入是三昧持诸三昧印。有入一切法寂静三昧。入是三昧令一切三昧入于寂静。有不失三昧。入是三昧不忘一切三昧。有一切法不动三昧。入是三昧令一切三昧不动。有亲近一切法海印三昧。入是三昧摄取亲近一切三昧。有一切无我三昧。入是三昧令诸三昧无有生灭。有遍覆虚空三昧。入是三昧遍覆一切三昧。有不断一切法三昧。入是三昧持诸三昧令不断绝。有金刚场三昧。入是三昧能治一切诸三昧场。有一切法一味三昧。入是三昧能持一切法一味。有离乐爱三昧。入是三昧离一切烦恼及助烦恼。有一切法无生三昧。入是三昧示一切三昧无生无灭。有光明三昧。入是三昧能照一切三昧令其炽明。有不灭一切法三昧。入是三昧不求一分别一切三昧。有不求三昧。入是三昧不求一切诸法。有不住三昧。入是三昧。于诸法中不住法界。有虚空忆想三昧。入是三昧令诸三昧皆是虚空见其真实。有无心三昧。入是三昧能于一切诸三昧中灭心心数法。有色无边三昧。入是三昧于一切三昧中色无边光明。有净灯三昧。入是三昧于一切三昧中能作灯明。有一切法无边三昧。入是三昧于诸三昧悉能示现无量智慧。有电无边三昧。入是三昧于诸三昧示现智慧。有一切光明三昧。入是三昧于诸三昧示现三昧门光明。有诸界无边三昧。入是三昧于诸三昧示现无量无边智慧。有白净坚固三昧。入是三昧于诸三昧得空定。有须弥山空三昧。入是三昧于诸三昧示现虚空。有无垢光明三昧。入是三昧于诸三昧除诸垢秽。有一切法中无畏三昧。入是三昧于诸三昧示现无畏。有乐乐三昧。入是三昧于诸三昧悉得乐乐。有一切法正游戏三昧。入是三昧于诸三昧示现无有一切诸色。有放电光三昧。入是三昧于诸三昧示现放光。有一切法安止无垢三昧。入是三昧于诸三昧示现无垢智慧。有无尽三昧。入是三昧于诸三昧示现非尽非不尽。有一切法不可思议清净三昧。入是三昧于诸三昧示现如镜中像等不可思议。有大光三昧。入是三昧于诸三昧令智慧炽然。有离尽三昧。入是三昧于诸三昧示现不尽。有不动三昧。入是三昧于诸法中不动不受无有轻戏。有增益三昧。入是三昧于诸三昧悉见增益。有日灯三昧。入是三昧于诸三昧放光明门。有月无垢三昧。入是三昧于诸三昧作月光明。有白净光明三昧。入是三昧于诸三昧得四种辩。有作不作三昧。入是三昧于诸三昧作与不作示现智相。有金刚三昧。入是三昧悉得通达一切诸法。乃至不见如微尘等障碍。有住心三昧。入是三昧其心不动不受苦乐。不见光明无有嗔恚。于此心中亦复不见此是心想。有遍照三昧。入是三昧于诸三昧见一切明。有善住三昧。入是三昧于诸三昧善能得住。有宝山三昧。入是三昧见诸三昧犹如宝山。有胜法印三昧。入是三昧能印诸三昧。有顺法性三昧。入是三昧见一切法悉皆随顺。有离乐三昧。入是三昧于一切法得离乐著。有法炬三昧。入是三昧除诸法闇。有法雨三昧。入是三昧。于诸三昧能雨法雨破坏著相。有等言语三昧。入是三昧于诸法中悉得眼目。有离语言三昧。入是三昧于诸法中乃至无有一言。有断缘三昧。入是三昧断诸法缘。有不作三昧。入是三昧于诸法中不见作者。有净性三昧。入是三昧见一切法自性清净。有无障碍三昧。入是三昧于诸法中无有障碍。有离网三昧。入是三昧见诸三昧足离于高下。有集聚一切功德三昧。入是三昧离一切法集。有正住三昧。入是三昧于诸法中不见有心及心数法。有觉三昧。入是三昧即能觉悟一切诸法。有念分别三昧。入是三昧于诸法中得无量辩。有净智觉三昧。入是三昧于一切法得等非等。有智相三昧。入是三昧能出三界。有智断三昧。入是三昧见诸法断。有智雨三昧。入是三昧得一切法雨。有无依三昧。入是三昧于诸法中不见依止。有大庄严三昧。入是三昧于诸法中不见法幢有行三昧。入是三昧能见诸法悉寂静行。有一切行离一切有三昧。入是三昧于诸法中通达解了。有俗言三昧。入是三昧能解俗言。有离语言无字三昧。入是三昧于诸法中。悉得解了无有语言。有智炬三昧。入是三昧于诸法中能作照明。有智胜相吼三昧。入是三昧于诸法中示现净相。有通智相三昧。入是三昧于诸法中悉见智相。有成就一切行三昧。入是三昧于诸法中成就一切行。有离苦乐三昧。入是三昧于诸法中无所依止。有无尽行三昧。入是三昧见诸法无尽。有陀罗尼三昧。入是三昧于诸三昧能持法相不见邪正。有无憎爱三昧。入是三昧于诸法中不见憎爱。有净光三昧。入是三昧于有为法不见是垢。有坚牢三昧。入是三昧不见诸法。有不坚牢有满月净光三昧。入是三昧悉能具足成就功德。有大庄严三昧。入是三昧。于诸三昧悉见成就无量庄严。有一切世光明三昧。入是三昧于诸三昧以智照明。有一切等照三昧。入是三昧于诸三昧悉得一心。有净无净三昧。入是三昧于诸三昧不见净不净。有无宅三昧。入是三昧不见诸三昧舍宅。有如尔三昧。入是三昧于诸法中不见作与不作。有无身三昧。入是三昧于诸法中不见有身。诸菩萨得如是等诸三昧门。口业清净如虚空。于诸法中不见口业。犹如虚空无有障碍。大悲是名修学大乘菩萨摩诃萨诸三昧门。

　　　　悲华经卷第八



　　　　悲华经卷第九

　　　　北凉天竺三藏昙无谶译

　　檀波罗蜜品第五之二

　　善男子。云何菩萨摩诃萨助菩提法清净之门。善男子。布施即是助菩提法化众生故。持戒即是助菩提法。具足善愿故。忍辱即是助菩提法。具足三十二相八十随形好故。精进即是助菩提法。于诸众生勤教化故。禅定即是助菩提法令心具足得调伏故。智慧即是助菩提法具足能知诸烦恼故。多闻即是助菩提法。于诸法中具无碍故。一切功德即是助菩提法。一切众生得具足故。智业即是助菩提法。得具足无碍智故。修定即是助菩提法。悉得成就柔软心故。慧业即是助菩提法。远离一切诸疑惑故。慈心即是助菩提法。于诸众生心无碍故。悲心即是助菩提法。拔出众生诸苦故。喜心即是助菩提法。受乐法故。舍心即是助菩提法。断憎爱故。听法即是助菩提法。断五盖故。出世即是助菩提法。舍诸所有故。阿兰若即是助菩提法。离诸匆务故。专念即是助菩提法。得陀罗尼故。正忆即是助菩提法。分别意识故。思惟即是助菩提法。于诸法中得成就义故。念处即是助菩提法。身受心法觉分别故。正勤即是助菩提法。断不善法修善法故。如意足即是助菩提法。身心轻利故。诸根即是助菩提法。得一切众生根具足故。诸力即是助菩提法。具足能坏诸烦恼故。诸觉即是助菩提法。于诸法中具足觉知实法相故。正道即是助菩提法。远离一切诸邪道故。圣谛即是助菩提法。断灭一切诸烦恼故。四辩即是助菩提法。得断众生诸疑惑故。缘念即是助菩提法。不从他闻得智慧故。善友即是助菩提法。一切功德特成就故。发心即是助菩提法。成就不诳诸众生故。用意即是助菩提法。出一切法故。专心即是助菩提法。增益善法故。思惟善法即是助菩提法。随所闻法得成就故。摄取即是助菩提法。成就教化诸众生故。护持正法即是助菩提法。令三宝种不断绝故。善愿即是助菩提法。成就严净佛世界故。方便即是助菩提法。速得成就一切智故。善男子。是名菩萨摩诃萨助菩提法清净门经。善男子。尔时宝藏如来四顾遍观菩萨大众。告大悲言。大悲。云何菩萨以无所畏庄严璎珞具足于忍。善男子。若菩萨见第一义。得无痴精进不著三界。若不著三界。是谓三昧无畏沙门之法。如空中动手悉无所著。又观诸法不见相貌。大悲。是名菩萨摩诃萨以无所畏庄严璎珞。善男子。云何菩萨具足于忍。如是菩萨住于法时。不见诸法如微尘相貌。逆顺观行于诸法中解无果报。于所习慈了无有我。于所习悲了无众生。于所习喜了无有命。于所习舍了无有人。虽行布施不见施物。虽行持戒不见净心。虽行忍辱不见众生。虽行精进无离欲心。虽行禅定无除恶心。虽行智慧心无所行。虽行念处不见思惟。虽行正勤不见心之生灭。虽行如意足不见无量心。虽行于信不见无障碍心。虽行于念不见心得自在。虽行于定不见入定心。虽行于慧不见慧根。虽行诸力无所破坏。虽行诸觉心无分别。虽行正道不见诸法。虽行定业不见心之寂静。虽行慧业不见心之所行。虽行圣谛不见通达法相。虽修念佛不见无量行心。虽修念法心等法界。虽修念僧心无所住。教化众生心得清净。虽持正法于诸法界心不分别。虽修净土其心平等犹如虚空。虽修相好心无诸相。虽得忍辱心无所有。虽住不退常自不见退与不退。虽行道场解了三界无有异相。虽坏诸魔乃是利益无量众生。虽行菩提观诸法空无菩提心。虽转法轮于一切法无转无还。虽复示现大般涅槃。于生死中心等无异。是名菩萨具足于忍。说是法时。有六十四亿菩萨摩诃萨从十方来。至耆阇崛山释迦牟尼佛所。听此本缘三昧助菩提法清净门经。闻是法已得无生忍。尔时释迦牟尼佛告诸大众。汝今当知。宝藏如来于往古世。说是法时有四十八恒河沙等菩萨摩诃萨得无生忍。四天下微尘数等菩萨摩诃萨住不退转地。一恒河沙等菩萨摩诃萨。得此本缘三昧助菩提法清净门经。善男子。尔时大悲菩萨闻是法已。心生欢喜即得变身。其状犹如年二十人。追随如来犹影随形。善男子。尔时转轮圣王及其千子。八万四千小王。九十二亿人悉共出家。奉持禁戒修学多闻。忍辱三昧勤行精进善男子。尔时大悲菩萨摩诃萨渐渐从佛咨受声闻所有八万四千法聚。缘觉所有九万法聚。受持讽诵悉令通利。大乘法藏身念处中十万法聚。受念处中十万法聚。心念处中十万法聚。法念处中十万法聚。悉皆受持读诵通利。十八界中十万法聚。十二入中十万法聚。断除贪欲十万法聚。断除嗔恚十万法聚。断除愚痴十万法聚。三昧解脱十万法聚。诸力无畏不共之法十万法聚。如是等十亿法聚。皆悉受持读诵通利。善男子。其后彼佛入般涅槃。尔时大悲菩萨摩诃萨。以无量无边种种诸华末香涂香。宝幢幡盖珍宝妓乐。而以供养。以种种香积以为[卄/積]。阇维其身收取舍利。起七宝塔高五由旬。纵广正等满一由旬。于七日中复以种种无量无边华香妓乐宝幢幡盖。而供养之。尔时复令无量无边众生。安止住于三乘法中。善男子。大悲菩萨过七日已。与八万四千人俱共出家。剃除须发著染袈裟。于宝藏佛般涅槃后。随顺等心炽然正法满十千岁。复令无量无边阿僧祇众生。安止住于三乘法中。及三归依五戒八斋沙弥十戒。次第具足大僧净行。复更劝化无量百千万亿众生。安止住于神通方便四无量行。令观五阴犹如怨贼。观于诸入如空聚落。观有为法从因缘生。劝化众生令得知见。观一切法如镜中像。如热时炎如水中月。于诸法中皆知无我无生无灭。第一寂静微妙涅槃。复令无量无边众生。安止住于八圣道中。作如是等大利益已。即便命终。寻时复有无量无边百千诸人。以种种供养。供养大悲比丘舍利。其所供养悉如转轮圣王之法。如是大众种种供养大悲舍利。亦复如是。大悲比丘命终之日。宝藏如来所有正法。即于其日灭尽无余。彼诸菩萨以本愿故生诸佛土。或生兜术人中龙中。或夜叉中或阿修罗。生于种种畜生之中。善男子。大悲比丘命终之后以本愿故。南方去此十千佛土。有佛世界名曰欢喜。彼中人民寿八十岁。集聚一切诸不善根。喜为杀害安住诸恶。于诸众生无慈悲心。不孝父母乃至不畏未来之世。大悲比丘以本愿故。生彼世界旃陀罗家。所受身体长大端正。力势刚强威猛勇健。专念问答辩才捷疾。如是诸事悉胜于人。以强力势逼捉诸人。作如是言。汝今若能受不盗戒。乃去远离种种邪见。行正见者。当施汝命给汝所须资产之物。令无所乏。若不受者。我今要当断汝命根。然后乃去。尔时诸人长跪叉手。作如是言。仁者。今已为我调御。如仁所敕我今授持。尽其寿命不复偷盗。乃至正见亦复如是。尔时强力旃陀罗。往至王所或大臣所。作如是言。我今困乏资产之具。所谓饮食医药衣服卧具。香华金银钱货真珠。琉璃珂贝璧玉珊瑚虎珀真宝伪宝。若我得此种种物已。持施众生。尔时国王大臣。即与种种所须之物。令其充足。时旃陀罗因其施故。安止此王及其大臣。住九善中。尔时人民增益寿命满五百岁。其王命终。诸大臣等以旃陀罗绍继王位。因为作字号功德力。善男子。尔时功德力王。不久王一国土。复以力故王二国土。如是不久乃至得作转轮圣王王阎浮提。然后教化一切众生。安止令住不杀生戒。乃至正见亦复如是。随诸众生心所志乐。劝化令住于三乘中。尔时功德力王。教化阎浮提内无量众生于十善道及三乘中已。于阎浮提内大声唱言。若有乞求欲须食饮。乃至欲得种种珍宝。悉来至此我当给施。是时阎浮提内一切乞士。闻是唱已悉来集会。时功德力王。种种随意给施所须。皆令满足。尔时有一尼乾子名曰灰音。往至王所而作是言。王今所作种种大施。以求无上正真之道。我今所须王当与我令得满足。王于来世当炽然法灯。时王问言。卿何所须。彼人答言。我诵持咒术。欲得与彼阿修罗斗。怖其破坏自得胜利。是故白王如是事耳。所可须者。未死之人皮之与眼。尔时大王闻是语已。如是思惟。我今得是无量势力转轮圣王已。得安止无量众生住于十善及三乘中。复作无量无边大施。此善知识。欲令我以不坚牢身贸坚牢身。尔时大王便作是言。汝今可生欢喜之心。我今以此凡夫肉眼布施于汝。以是缘故。令我来世得清净慧眼。以欢喜心剥皮施汝。复以是缘令我成阿耨多罗三藐三菩提已得金色身。善男子。尔时功德力王。以其右手挑取二目施尼乾子。血流污面而作是言。诸天龙神乾闼婆阿修罗迦楼罗紧那罗摩睺罗伽人非人等。若在虚空若在地者。悉听我言。我今所施皆为无上菩提之道白净涅槃。度诸众生于四流水。令得安止住于涅槃。复作是言。若我必定成阿耨多罗三藐三菩提者。虽作是事所有命根不应断坏。不失正命不应生悔。令尼乾子所作咒术便得成就。复作是言。汝今可来剥取我皮。善男子。时尼乾子即持利刀剥取王皮。却后七日所作咒术悉得成就。尔时大王于七日中。其命未终不失正念。虽受是苦乃至一念不生悔心。善男子。汝今当知。尔时大悲菩萨者岂异人乎。莫作是观则我身是。于过去世宝藏佛所。初发阿耨多罗三藐三菩提心。初发心已劝化无量无边众生于阿耨多罗三藐三菩提。善男子。是我最初勇健精进。尔时我以本愿力故。命终生于欢乐世界旃陀罗家。是我第二勇健精进。我生旃陀罗家。教化众生于善法中。以自力势乃至得作转轮圣王。灭阎浮提斗诤秽浊。令得寂静增长寿命。是我初始舍于身皮及以眼目。善男子。我以愿故于彼命终。复还来生欢喜世界旃陀罗家。乃至得作转轮圣王。以大势力。安止众生于善法中。于彼世界。复得除灭怨贼斗诤秽浊之事。令诸众生增益寿命。我于尔时始舍舌耳。于彼三千大千世界一一天下。作如是等大利益已。以愿力故。精进坚牢如是次第。复于如是一恒河沙等五浊恶世作大利益。安止众生住于善法及三乘中。灭除怨贼斗诤秽浊。善男子。其余他方清净世界。所有诸佛本行阿耨多罗三藐三菩提时。不说他过不为他人说粗恶言。不以力势示现恐怖。不劝众生于声闻乘辟支佛乘。是故诸佛具满成就阿耨多罗三藐三菩提已。得此清净妙好世界。无诸罪名无有受戒。耳终不闻粗恶之言。无不善声常闻法声。离于一切不适意声。于诸众生而得自在。无有声闻辟支佛名。善男子。我于恒河沙等大劫。如恒河沙等无佛国土五浊之世。以粗恶言断命因缘恐怖众生。然后劝令安住善法及三乘中。是余业故令得如是弊恶世界。以不善音唱满世界。是故今得不善众生充满世界。说三乘法如我本愿取佛世界调伏众生。其事如是。我已如说精勤修集行菩提道。是故今得种子相似佛之世界。如我本愿今得如是。善男子。今我略说往昔所行檀波罗蜜。我行檀波罗蜜时。过去诸菩萨行菩萨道时。亦无有能行如是行。未来之世行菩萨道。亦无有能行如是行。我为菩萨行檀波罗蜜时。唯除过去八善丈夫。第一菩萨名曰一地得。在此南方一切过患国。成阿耨多罗三藐三菩提。号破烦恼光明如来应正遍知明行足善逝世间解无上士调御丈夫天人师佛世尊。人寿百岁于中说法。七日之后入般涅槃。第二菩萨名精进清净。在此东方炎炽国土。成阿耨多罗三藐三菩提。号曰功德如来应正遍知明行足善逝世间解无上士调御丈夫天人师佛世尊。人寿百岁于中说法。作佛事已。彼佛过一恒河沙等大劫已。入无上涅槃。其佛舍利乃至今日。在无佛国作于佛事。如我无异。第三菩萨名坚固华。于诸三昧勤行精进。以大力势行于布施。于当来世过十恒河沙等大劫。在此北方欢乐世界。成阿耨多罗三藐三菩提。号断爱王如来应正遍知明行足善逝世间解无上士调御丈夫天人师佛世尊。第四菩萨名曰慧炽摄取欢喜。过一大劫在此西方可畏世界。人寿百岁于中成阿耨多罗三藐三菩提。号日藏光明无垢尊王如来应正遍知明行足善逝世间解无上士调御丈夫天人师佛世尊。于今我前有二菩萨。一名日光二名喜臂。未来之世过于无量无边大劫。在此上方灰雾国土。劫名大乱。五浊恶世多诸烦恼人寿五十岁。日光菩萨以本愿故。于中成阿耨多罗三藐三菩提。号不思议日光明如来应正遍知明行足善逝世间解无上士调御丈夫天人师佛世尊。满十岁中具足佛事而般涅槃。即涅槃日正法亦灭。其后十岁空过无佛人寿转减。至三十岁。喜臂菩萨以本愿故。于中得成阿耨多罗三藐三菩提。号胜日光明如来应正遍知明行足善逝世间解无上士调御丈夫天人师佛世尊。彼佛世尊亦十岁中。具足佛事而般涅槃。般涅槃已以本愿故。正法住世满七十岁。时二菩萨在于我前。始得授阿耨多罗三藐三菩提记。以闻记故心生欢喜。头面敬礼。以欢喜故上升虚空高七多罗树。叉手向佛异口同音。而说偈言。
　　如来光明　　殊于日月
　　能于恶世　　演大智慧
　　调御自净　　无有垢秽
　　以妙论议　　摧伏外道
　　我无量劫　　修无相定
　　以求无上　　胜妙菩提
　　供养诸佛　　数如恒沙
　　而过去佛　　不授我记
　　世尊离欲　　心得解脱
　　于黑闇世　　善为佛事
　　为诸失道　　众生说法
　　悉令得出　　生死漂流
　　我今所愿　　于此自在
　　清净佛法　　出家修道
　　解脱净戒　　如说而行
　　定心观佛　　如影随行
　　不为利养　　但求正法
　　得闻法已　　服甘露味
　　是故世尊　　与我授记
　　于未来世　　得无上道

　　善男子。其余二人故未发心。已发心者。一名日光。二名喜臂。先有四人。一名地得。二名精进净。三名坚固华。四名慧炽摄取欢喜。合有八人。是六菩萨我初劝其令发阿耨多罗三藐三菩提心。善男子。汝今谛听往昔因缘过去无量阿僧祇劫。尔时此界名无垢须弥。人寿百岁有佛出世。号香莲华。般涅槃后像法之中。我于尔时作大强力转轮圣王。号难沮坏王阎浮提千子具足。我悉劝化令发阿耨多罗三藐三菩提心。其后寻于香莲华佛像法之中。出家修道炽然增益佛之遗法。唯除六子。不肯出家发菩提心。我于尔时数数告言。卿等今者欲何所求。何以不发无上道心出家修道。是时六子作如是言。不应出家。所以者何。若于末世像法出家。不能成就护持戒聚。离圣七财。以不护戒没于生死污泥之中。堕三恶道不能得生天上人中。以是因缘。我等不能出家修道。善男子。我复重问。卿等何以不发无上道心。六子答言。若能与我阎浮提者。然后我当发阿耨多罗三藐三菩提心。善男子。我闻是已心生欢喜。作是思惟。我今已化阎浮提人。安置三归受八戒斋住于三乘。我今当分此阎浮提以为六分与此六子。令其得发无上道心。然后我当出家修道。思惟是已如其所念。分阎浮提即为六分。赐与诸子寻便出家。尔时六王。各相违戾不相承顺。互相抄掠攻伐斗诤缚束枷锁。尔时一切阎浮提内。苗稼不登人民饥饿。水雨不时诸树枯悴。不生华实药草不生。人民禽兽及诸飞鸟悉皆饥饿。其身炽然犹如火聚。我于尔时。复自思惟。我今应当自舍己身肌体血肉。以施众生令其饱满。作是念已。从其所住阿兰若处。至于人间中路有山名水爱护住是山上复作是愿。而说偈言。
　　如我自舍　　所有身命
　　为大悲心　　不求果报
　　但为利益　　诸天及人
　　愿作肉山　　给施众生
　　我今所舍　　妙色端严
　　不求帝释　　天魔梵王
　　但为利益　　未来人天
　　以此血肉　　施诸众生
　　诸天龙神　　人及非人
　　住山林者　　今听我言
　　为诸众生　　我起大悲
　　自以血肉　　而给施之

　　善男子。我于尔时作是愿已。诸天搔娆大地诸山须弥大海皆六种动。人天大众发声悲号。尔时我于水爱护山自投其身以愿力故即成肉山。高一由旬纵广正等亦一由旬。是时人民飞鸟禽兽。始于是时啖肉饮血。以本愿故。于夜中分增益广大其身。乃至高千由旬。纵广正等亦千由旬。其边自然而生人头发毛眼耳鼻口唇舌。具足而有彼诸头中。各各有声而唱是言。诸众生等各各自恣随意取用。饮血啖肉取头目耳鼻唇舌齿等。皆令满足。然后悉发阿耨多罗三藐三菩提心。或发声闻辟支佛心。卿等当知如是之物悉不可尽。食之易消不夭寿命。有明智者食肉饮血。取其头目耳鼻舌者。或发声闻辟支佛乘。或发阿耨多罗三藐三菩提心。或求天上人中富乐。以本愿故身无损减乃至万岁。阎浮提内人及鬼神飞鸟禽兽。皆悉充足。于万岁中所施目如一恒河沙。所施血如四大海水。所舍肉如千须弥山。所舍舌如大铁围山。所舍耳如纯陀罗山。所舍鼻如毗富罗山。所舍齿如耆阇崛山。所舍身皮犹如三千大千世界所有地等。善男子。汝今当知。我于往昔万岁之中。所舍无量无边阿僧祇身。一寿命中自以血肉给施如是无量无边阿僧祇众生。悉令饱足。乃至一念不生悔心。我于尔时复作是言。若我必定成阿耨多罗三藐三菩提。所愿成就得己利者。我今于此一阎浮提万岁之中。自以血肉给施一切无量众生。如是一恒河沙等万岁。遍满于此无垢须弥三千大千世界。作血肉山。一一天下于万岁中。自以血肉头目耳等。给施众生。所谓天龙鬼神人及非人一切畜生。若在虚空及因地者。乃至饿鬼悉令满足。然后劝化安置住于三乘法中。若遍于此一佛世界。满足众生已。复至十方如一恒河沙等五浊恶世。复给血肉头目耳等。给施众生悉令充足。如是如一恒河沙等大劫之中为众生故。自舍身命以施众生。若我所愿不成。不得己利者。即便欺诳十方世界无量无边诸佛世尊。为诸众生转法轮者。必定不成阿耨多罗三藐三菩提。住于生死。毕竟不闻佛声法声比丘僧声。波罗蜜声。力无畏声。乃至一切诸善根声。若我不能成就舍身布施充足诸众生者。常堕阿鼻地狱。善男子。我于往昔如是所愿皆悉成就。于一一天下舍身血肉。给施众生悉令饱满。如是次第遍满十方如恒河沙等诸佛世界。舍身血肉给施众生悉令满足。善男子。汝今当知。我于尔时为檀波罗蜜舍身布施。如是次第施于眼目。其聚满此阎浮提内高至忉利天。善男子。是名如来略说舍身檀波罗蜜。复次善男子。如是复过无量无边阿僧祇劫。尔时此界转名月电亦五浊世。我于尔时作转轮圣王。王阎浮提号灯光明。亦教无量无边阿僧祇人。安止住于诸善法中亦如上说。作是事已。游在园林观看土地。见有一人身被束缚。我即问言。此何所犯。大臣白言。诸有田作所得谷麦。应为六分一分入官。是人不顺王法。不肯输送是故被缚。我于尔时即敕令放。从今已后不须强取。大臣答言。是人民中乃至无有一人生欢喜心。以义送之。今诸王子后宫眷属贵人婇女。诸所资用饮食之具。一切皆从他边强取。无有一人清净心与。我闻是已心大忧愁。即自思惟。此阎浮提当持与谁。尔时我有五百诸子。先已令发无上道心。当分此地为五百分等与诸子。我当出家至阿兰若处。修诸仙法学梵净行。思惟是已。寻分此地为五百分。等与诸子即便出家。至南海边郁头摩树大林之中。食诸果子渐渐修学。得五神通。善男子。时阎浮提有五百商人。入于大海欲采珍宝。有一商主名曰满月。此人先世福德缘故。得如所愿至于宝渚。多取种种诸珍宝已。即欲发引还阎浮提。尔时海神高声涕哭。多有诸龙心怀嗔恚欲害商人。有一龙王名曰马坚。是大菩萨以本愿故生于龙中。起发悲心。救护诸商令得安隐过于大海至彼岸边。龙王然后还本住处。尔时复有大恶罗刹。随逐商人如影随形欲为虐害。是恶罗刹即于其日放大恶风。时诸商人迷闷失道。生大怖畏失声号哭。称唤诸天摩醯首罗。水神地神火神风神。复称父母妻子眷属。愿救济我。善男子。我于尔时以净天耳闻其音声。寻往其所。以柔软音而慰抚之。莫生怖畏当示汝道。令汝安隐还阎浮提。善男子。我于尔时白叠缚臂。以油灌之然以为炬。发真实言。我先以于郁头摩林。三十年中专精修行四无量心。为诸众生食啖果子。劝化八万四千诸龙夜叉神等。不退转于阿耨多罗三藐三菩提。以是善根因缘。今然此臂为示道故。令是诸商安隐得还阎浮提中。然臂乃至七日七夜。此诸商人寻便安隐还阎浮提。善男子。我于尔时复作善愿。若阎浮提无诸珍宝。若我必成阿耨多罗三藐三菩提。得己利者当作商主。于一一天下七返雨宝。复入大海取如意珠。于一一天下复雨种种杂厕宝物。如是次第遍此世界乃至十方无量无边阿僧祇诸世界中亦复如是。善男子。我于往昔诸所发愿皆悉成就。如恒河沙等大劫中。常作无上萨薄之主。于恒河沙等五浊恶世。雨种种珍宝。一日之中七返雨之。如是利益无量众生。悉令珍宝得满足已。然后劝化安止令住于三乘中。善男子。汝今当知即是如来舍诸珍宝。为得诸相善根因缘。复次善男子。如是复过无量无边阿僧祇劫。此佛世界转名为网。劫名知具足。其世五浊人民寿命满五万岁。以本愿故生阎浮提婆罗门家。字曰须香。读诵外典阐陀章句。尔时众生多著常见。互共斗诤起怨贼想。我于尔时以强力势。为诸众生说五受阴犹如怨家。说十二入如空聚落。说十二缘其性生灭。开示分别阿那婆那令其修学。复作是言。仁等今者可发无上菩提之心。所作善根应生回向。我于是时自然而得五通神仙。尔时复有无量无边阿僧祇人。受我教故悉得五通。复有无量无边众生。远离斗诤灭除怨憎。出家入山食果蓏子。昼夜修集四无量心。是劫欲尽是诸人等各各分散。游阎浮提教化众生。令离斗诤除灭怨憎。悉使寂静。或有水旱暴风恶雨皆令除灭。其地柔软五谷成熟食啖滋味。以劫欲尽众生复为种种病苦之所缠恼。善男子。我于尔时寻复思惟。若我不能除众生病。我则不成阿耨多罗三藐三菩提。为诸众生断除烦恼。我今当以何等方便除众生病。唯有聚集一切大众释天梵天四天王等。及诸天仙龙仙人仙。问诸医方合集诸草。种种咒术以疗众病。思惟是已。即以神力至释天梵天四天大王及诸天神龙人仙所。作如是言。有毗陀山愿诸仁等皆共来集。尔时大众闻是言已皆悉集聚。既集聚已皆共诵持毗陀咒术。以是力故能却一切诸恶鬼神。拥护众生。复修医方。能治痰癊风寒冷热。以是因缘令无量无边阿僧祇人离诸苦恼。善男子。我于尔时复更作愿。若我已为此一天下无量众生。作智慧光安止住于三乘法中。闭三恶门通天人路。除诸病苦令得欢喜。复次第为无量无边阿僧祇人。作智慧光乃至欢乐。以是善根因缘果报故。令我所愿皆得成就逮得己利。如我已为此一天下无量无边阿僧祇人。闭三恶道通天人路。为诸病者请诸天龙神仙之人。集毗罗山修毗陀咒。令无量无边阿僧祇人。悉得离病受于快乐。如是遍满此网世界。利益一切在在处处无量众生安住三乘。闭三恶道通天人路。复为如是世界病者。请诸天龙神仙之人。集毗罗山修毗陀咒。令此世界无量无边阿僧祇人。悉得离病受于快乐。如此世界乃至十方如恒河沙。五浊恶世亦复如是。善男子。我于尔时在网世界。乃至十方如恒河沙五浊恶世。诸所作愿皆得成就。善男子。汝今当知。即是如来为菩萨时。增益智慧修菩萨道。是名如来爱护三业善根种子。

　　　　悲华经卷第九



　　　　悲华经卷第十

　　　　北凉天竺三藏昙无谶译

　　檀波罗蜜品第五之三

　　佛告寂意菩萨。善男子。其后复过无量无边阿僧祇劫。此界转名选择诸恶。尔时大劫名善等盖世亦五浊。东方去此五十四天下。彼阎浮提名卢婆罗。以愿力故。生于彼中作转轮圣王。主四天下号虚空净。教诸众生安住十善及三乘中。我于尔时布施一切无所分别。是时多有无量乞儿来。从我乞种种珍宝金银琉璃颇梨钱货青琉璃珠大青琉璃火珠摩尼。所有珍宝少不足言。乞者无量。我于是时即问大臣。如是珍宝从何处生。大臣答言。是诸龙王之所示现。虽有此宝惟供圣王。不能广及如是乞者。我于尔时作大誓愿。若我未来于五浊中厚重烦恼人寿百岁。必定成阿耨多罗三藐三菩提。所愿成就得己利者。作大龙王示现种种珍宝之藏。于此选择诸恶世界。在在处处四天下中。于一一天下七返受身。一一身中示现无量百千万亿那由他等珍宝之藏。一一宝藏纵广正等一千由旬。各各充满种种珍宝。如上所说给施众生。如我在此一世界中精勤用意。如是次第遍十方如恒河沙等五浊恶世无佛国土。于一一佛土一一天下。七返受身乃至如上所说。善男子。我作如是善愿。尔时天人有百千亿。在虚空中雨种种华而赞我言。善哉善哉一切布施。汝今已得如心所愿。善男子。尔时大众闻虚空净王诸天作字号一切施。闻是事已。各各相谓我等今者应往乞求难舍之物。若能舍者可得名为一切布施。如其不能何得称为一切施也。是时诸人各各从王。乞索后宫夫人婇女及儿息等。时转轮王闻是事已心大欢喜。随其所索悉皆与之。是时诸人复更相谓。如是妻子皆是易舍非难事也。今当从王乞身支节。若能舍者真可得名能舍一切。尔时诸人往大王所。于是众中有乞儿字青光明。受持狗戒。向转轮王作如是言。大王。若是一切施者。唯愿施我此阎浮提。我时闻已心大欢喜。寻以香水洗浴其人。令著柔软上妙衣服。以水灌顶绍圣王位。持阎浮提即以施之。复作是愿。如我以此阎浮提施。是因缘故成阿耨多罗三藐三菩提。所愿成就得己利者。是阎浮提所有人民。皆当承顺奉敬。此人以为王者。复令此人寿命无量作转轮王。我成阿耨多罗三藐三菩提已。当与授记一生当得补佛之处。有婆罗门名曰卢志。复来从我乞其两足。我闻是已心生欢喜。即持利刀自断二足持以施之。施已发愿。愿我来世具足当得无上戒足。有婆罗门名曰牙。复来从我乞索二目。我闻是已心生欢喜。即挑二目持以与之。施已发愿。愿我来世当得具足无上五眼。未久之间有婆罗门名净坚牢。复来从我乞索二耳。我闻是已心生欢喜。寻自割耳持以施之。施已发愿。愿我来世当得具足无上智耳。未久之间有尼乾子名想。复来从我乞索男根。我闻是已心生欢喜。寻即自割持以施之。施已发愿。愿我来世成阿耨多罗三藐三菩提得马藏相。未久之间复有人来。从我乞索其身血肉。我闻是已心生欢喜即便施之。施已发愿。愿我来世具足无上金色之相。未久之间有婆罗门名曰蜜味。复来从我求索二手。我闻是已心生欢喜。右手持刀寻断左手。作如是言今此右手不能自割。卿自取之。作是施已复发愿言。愿我来世具足当得无上信手。善男子。我截如是诸支节已其身血流。复作愿言。因此施故必定成阿耨多罗三藐三菩提。所愿成就得己利者。其余身分重得受者。尔时非圣不知思义。诸小王等及诸大臣皆作是言。咄哉愚人。如何自割身体支节。令诸自在一旦衰灭。其余肉抟复何所直。是时大臣即持我身。送著城外旷野冢间。各还所止。时有无量蚊虻蝇等唼食我血。狐狼野干雕鹫之属悉来啖肉。我于尔时命未断间。心生欢喜。复作愿言。如我舍于一切自在及诸支节。乃至一念不生嗔恚及悔恨心。若我所愿成就得己利者。当令此身。作大肉山。有诸饮血啖肉众生。悉来至此随意饮啖作是愿已。寻有众生悉来食啖。本愿力故。其身转大高千由旬。纵广正等五百由旬。满千岁中以此血肉给施众生。我于尔时所舍舌根。令诸虎狼鸱枭雕鹫食之饱足。以愿力故复生如本。假当聚集如耆阇崛山。作是施已。复作是愿。愿我来世具足得成广长舌相。善男子。我时命终在阎浮提。以本愿故生于龙中。作大龙王名示现宝藏。即于生夜示现百千亿那由他种种宝藏。自宣令言。今是分中多有宝藏。其中具足诸珍异物。金银乃至摩尼宝珠。是诸众生闻是唱已。各各自恣取诸宝物随意所用。用已具足行十善道发阿耨多罗三藐三菩提心。或发声闻辟支佛心。我于尔时在龙王中七返受身。寿命七万七千亿那由他百千岁。示现无量无边阿僧祇宝藏与诸众生。尔时安住无量无边阿僧祇人于三乘中。劝令具足行十善道。以种种无量珍宝满众生已。复发愿言。愿我来世具足当得三十二相。如是第二天下亦复七生作大龙王。乃至遍满选择世界在在处处诸四天下。悉作如是无量利益。乃至十方无量无边无佛世界。一一佛界一一天下。亦复七生作大龙王。寿命七万七千亿那由他百千岁。示现如是无量无边阿僧祇宝藏。亦复如是。善男子。汝今当知是谓如来为菩萨时深重精进求三十二相之因缘也。善男子。如来为菩萨时所行精进除上八人。过去世中更无能及。若过去无者。当知未来诸菩萨等。亦复不能如是勤行深重精进如我所行。善男子。复过无量无边阿僧祇劫。此界转名珊瑚池。劫名华手。是时无佛其世五浊。我于是中作释提桓因。名善日光明。观阎浮提见诸众生转行恶法。我时即化为夜叉像。其形可畏下阎浮提住诸人前。诸人见我皆生怖畏。而问我言。欲何所须愿速说之。我时答言。唯须饮食更无所须。其人复问欲食何等。我复答言。唯杀于人啖其血肉。汝等若能尽其形寿持不杀戒乃至正见。发阿耨多罗三藐三菩提心。若发声闻缘觉心者。我即不复食啖汝等。善男子。我于尔时常作化人以供食饮。尔时众生见我如是倍生怖畏。悉皆尽形受不杀戒乃至正见。或发阿耨多罗三藐三菩提心。或发声闻辟支佛心。我劝如是阎浮提内一切众生。修行十善住三乘已。复作誓愿。若我必成阿耨多罗三藐三菩提。所愿成就得己利者。复当劝此四天下人令行十善道。乃至遍满此之世界。在在处处四天下中。以如是相貌令诸众生行十善道。劝化发于三乘之心。如是遍满一世界已。乃至十方无量无边阿僧祇等五浊恶世无佛国土亦复如是。善男子。我于尔时发是愿已一切成就。于珊瑚池世界。化作可畏夜叉之像。调伏众生令住十善及三乘中。如是遍于十方无量无边阿僧祇等五浊恶世无佛国土。作夜叉像调伏众生。令行十善住三乘中。我于往昔恐怖众生令行十善住三乘中。以是业因缘故今得坐于菩提树下。欲成阿耨多罗三藐三菩提时。天魔波旬与诸大众。来至我所欲得坏乱我菩提道。善男子。略说我为菩萨之时檀波罗蜜善男子。诸大菩萨甚深法忍微妙总持解脱三昧。我于尔时悉未得之。唯除二身有漏五通。我于尔时作此大事。令无量无边阿僧祇人。安止住于阿耨多罗三藐三菩提。无量无边阿僧祇人。安止住于辟支佛乘。无量无边阿僧祇人。安止住于声闻乘中。况复兼得供养诸佛。如一佛世界微尘数等。一一佛边所得功德。数如大海诸水渧等。供养无量声闻缘觉师长父母五通神仙。亦复如是。如我昔者为菩萨时自以血肉供给众生。如是大悲今诸罗汉悉无是心。

　　　　悲华经入定三昧门品第六

　　尔时佛告寂意菩萨摩诃萨言。善男子。如我今者。以佛眼见十方世界如一佛土微尘等。诸佛世尊般涅槃者。皆悉是我昔所劝化初发阿耨多罗三藐三菩提心。行檀波罗蜜乃至般若波罗蜜者。未来之世亦复如是。善男子。我今见此东方世界无量无边阿僧祇等诸佛世尊。今现在世转正法轮。亦是我昔初劝令发阿耨多罗三藐三菩提心行六波罗蜜者。南西北方四维上下。亦复如是。善男子。东方去此八十九亿诸佛世界。彼有世界名曰善华。是中有佛号无垢功德光明王如来应正遍知明行足善逝世间解无上士调御丈夫天人师佛世尊。今现在为众生说法。彼佛亦是我昔所劝初发阿耨多罗三藐三菩提心。令行檀波罗蜜乃至般若波罗蜜。东方复有妙乐世界。是中有佛号阿閦如来。复有阎浮世界。是中有佛号日藏如来。复有世界名乐自在。是中有佛号乐自在音光明如来。复有世界名曰安乐是中有佛号智日如来。复有世界名胜功德。是中有佛号龙自在如来。复有世界名善相。是中有佛号金刚称如来。复有世界名江海王。是中有佛号光明如来。复有世界名不爱乐。是中有佛号日藏如来。复有世界名离垢光明。是中有佛号自在称如来。复有世界名山光明。是中有佛号不可思议王如来。复有世界名聚集。是中有佛号大功德藏如来。复有世界名华光明。是中有佛号光明意相如来。复有世界名和炽盛。是中有佛号安和自在见山王如来。复有世界名善地。是中有佛号和像如来。复有世界名曰华昼。是中有佛号眼净无垢如来。善男子。如是东方无量无边阿僧祇等现在诸佛。为诸众生转法轮者。未发无上菩提心时。我初劝其令发阿耨多罗三藐三菩提心。又复引导将至十方在在处处佛世尊所。随所至处。修行安止檀波罗蜜乃至般若波罗蜜使得授阿耨多罗三藐三菩提记。尔时东方善华世界无垢功德光明王佛。师子之座及其大地六种震动。有大光明雨于种种妙宝莲华。彼诸菩萨见是事已。心生惊疑怪未曾有。即白佛言世尊。何因缘故。如来之座如是震动。我等昔来未曾见是。其佛即告诸菩萨言。善男子。西方去此八十九亿诸佛世界。彼有国土名曰娑婆。是中有佛号释迦牟尼如来。今现在为四部众说本缘法。彼佛世尊为菩萨时。初劝化我发阿耨多罗三藐三菩提心。复引导我至诸佛所。初令我行檀波罗蜜乃至般若波罗蜜我于尔时随所至处。即得初受阿耨多罗三藐三菩提记。彼佛世尊释迦牟尼。即是我之真善知识。今在西方处在大众。为诸四部说本缘经。是彼如来神足力故。令我所坐师子座动。善男子。汝等今者谁能至彼娑婆世界。问讯彼佛起居轻利。时诸菩萨各白佛言。世尊。此善华世界诸菩萨等皆得神通。于诸菩萨功德自在。今日清旦见是大光。其光悉从诸佛世界来至于此。大地时时六种震动雨种种华。见是事已有无量百千万亿诸菩萨等。欲以神力往娑婆世界见释迦牟尼佛供养恭敬尊重赞叹。并欲咨受解了一切陀罗尼门。然各不知娑婆世界释迦牟尼所在方面。彼佛寻伸金色右臂。于五指头放于种种微妙光明。其光即照八十九亿诸佛国土至娑婆世界。时诸菩萨因光得见娑婆世界有诸菩萨摩诃萨等充满侧塞。复有诸天龙神乾闼婆阿修罗迦楼罗紧那罗摩睺罗伽等满虚空中。见是事已白佛言。世尊。我今已得见彼世界。知其方面并见菩萨诸天大众。弥满其土间无空处。释迦如来不观我等说微妙法。彼佛告诸菩萨大士。善男子。释迦如来恒以清净无上佛眼。遍观一切无不见者。善男子。娑婆世界所有众生在地处空。一一皆言。释迦如来独观我心为我说法。善男子。彼释迦如来以一音声。为诸种种异类说法。众生各各随类得解。非以异音为多人说。彼土众生。或事梵天见如来身。为梵天像而得闻法。若事魔天释天日月毗沙门天。毗楼罗叉毗楼博叉。提头赖吒。摩醯首罗。如是种类八万四千。随其所事各见其像而得闻法。生独为想。是时会中有二菩萨。一名罗睺电。二名火光明。尔时无垢功德光明王佛告二菩萨。善男子。汝今可往娑婆世界。汝持我声问讯释迦牟尼世尊。起居轻利气力安不。时二菩萨即白佛言。世尊。我见彼佛一切世界。大众云集。在地虚空充满侧塞。其间无有空缺之处。若我等往当住何处。时佛告言。诸善男子。莫作是语言彼世界无止住处。所以者何。彼所住处宽博无边。彼佛所有无量功德不可思议。以本愿故。悲心广大乃令无量诸众生类入于佛法受三归依。然后为说三乘之法。复说三戒示三脱门。复拔无量无边众生于三恶道。安止令住三善道中。善男子。又一时中释迦如来成无上道。未久之间为欲调伏诸众生故。在毗陀山因台娑罗窟。七日七夜结加趺坐。三昧正受入解脱乐。佛身尔时遍满是窟间无空处乃至四寸。过七日已。十方世界有十二那由他菩萨摩诃萨。至娑婆世界住其山边。欲见释迦牟尼如来供养恭敬尊重赞叹启受妙法。善男子。尔时如来于所住处。以大神足。令其窟舍宽博无量。悉得容受十二那由他菩萨摩诃萨。诸菩萨等既得入已。见其窟舍广博严事。有诸菩萨。以师子游戏自在神足供养于佛。一一菩萨于化宝座而坐听法。善男子。彼佛神力其事如是。是诸菩萨得闻法已。寻从坐起头面礼佛。右绕三匝各各还归本佛世界。其去未久窟还如故。彼四天下第二天主。释提桓因名憍尸迦。其命将终必定当堕畜生道中。以是事故心生恐惧。与八万四千诸忉利天俱共来下。诣因娑罗窟欲见如来。时有夜叉名曰王眼。即其窟神在外而住。尔时帝释以佛力故。作是思惟。今我当使乾闼婆子般遮旬先至佛所以妙音声赞咏如来。当令世尊。从三昧起。善男子。释提桓因思惟是已。即令乾闼婆子般遮旬弹琉璃琴以微妙音。其音别异有五百种以赞如来。善男子。是般遮旬当赞佛时。尔时如来即复转入相三昧中。以三昧力故。于此世界作大神力。令诸夜叉罗刹乾闼婆阿修罗迦楼罗紧那罗摩睺罗伽欲色界天悉来聚集其中。若有喜闻妙音随意得闻心大欢喜。或有喜闻赞叹佛者。闻赞叹已心生欢喜。于如来所转生尊重恭敬之心。或有众生喜闻乐音。即得闻之闻已欢喜。尔时释迦牟尼如来寻从定起示诸大众娑罗窟门。释提桓因寻至佛所。头面礼足却住一面。白佛言。世尊。我于今者当坐何处。时佛报曰。憍尸迦。汝之眷属但入聚集。我今当拓此娑罗窟令极宽博。悉使容受此十二恒河沙等大众眷属皆令得坐。尔时释迦牟尼如来于大众中。以一妙音敷演正法。令八万四千诸根众生随所乐闻。众中或有学声闻者闻声闻法。即有九十九亿众生得须陀洹果。若有修学缘觉乘者。即便得闻缘觉之法。若有修学大乘法者纯闻大乘。乾闼婆子般遮旬等上首之众十八那由他。得不退转于阿耨多罗三藐三菩提。未发心者或发无上菩提之心。或发缘觉或发声闻。尔时释提桓因恐怖即除。增寿千岁得须陀洹果。善男子。释迦如来以神力故。能作如是广博无边。说法音声亦复如是。亦无一人能寻彼佛音声齐限。彼佛方便无量无边。所化众生无有能知如是方便。善男子。彼佛色身亦无量无边。无有人能得其身量见其顶者。善男子。如是大众若欲得入彼佛腹中悉亦容受。既入腹已复有欲得其腹边者无有是处。然如来腹亦不增减。若众生类皆共和合欲往来者。于一毛中悉无挂阂。乃至天眼亦无能得一毛孔边。其毛孔亦不增不减。彼佛世尊其身如是无量无边。善男子。彼佛世界亦无量无边。善男子。假使十方如一恒河沙等世界。所有众生入彼世界亦得容受。何以故。彼佛初发菩提心时。所作誓愿无量无边。善男子。置是一恒河沙等世界众生。乃至十方千恒河沙等世界众生。入彼世界亦得容受。如其本相不增不减。善男子。释迦如来初发无上菩提心时。欲得具足一切智故发大誓愿。是故今者所得世界无量无边。善男子。释迦牟尼以是四法。诸佛世尊所不能及。善男子。汝今持此月光明无垢净华。往于西方如目所见娑婆世界。并持我声闻讯彼佛起居轻利气力安不。尔时无垢功德光明王佛。取月光无垢净华。与二菩萨而告之曰。汝今乘我大神通力往彼世界。尔时会中有二万菩萨白佛言。世尊。如是如是。我等今当乘佛神力往彼世界见释迦如来。供养恭敬尊重赞叹。彼佛告曰。善男子。汝等宜知是时。时二菩萨与二万大士乘佛神力。发善华界一念之顷。忽然来到娑婆世界耆阇崛山。在如来前长跪叉手前白佛言。世尊。东方去此八十九亿佛之世界。彼有世界名曰善华。是中有佛号无垢功德光明王佛。今现在与诸菩萨摩诃萨等大众围绕。赞叹世尊无量功德。作如是言。娑婆世界有释迦牟尼如来。今现在为诸大众转正法轮。彼佛世尊为菩萨时。初劝化我发菩提心。以是因缘我于尔时寻得发于无上道心。我发心已复劝修集六波罗蜜乃至如来以是四法。诸佛世尊所不能及。是故彼佛以此月光明无垢净华。供养世尊。问讯如来起居轻利气力安不。善男子。东方妙乐世界阿閦如来。所坐之处师子之座。亦六种动。亦有无量诸大菩萨见是事已白佛言。世尊。何因缘故。如来所坐师子座处。如是震动。如上所说。一切东方亦复如是。尔时东方无量无边阿僧祇等诸大菩萨。皆来到此娑婆世界。悉持月光明无垢净华。见佛供养恭敬尊重赞叹。善男子。如是东方无量诸佛。皆遣诸菩萨称赞于我。善男子。我今见此南方去此世界。过一恒河沙等诸佛国土。彼有世界名离诸忧。是中有佛号无忧功德如来。今现在说法。复有世界名阎浮光明。是中有佛号法自在师子游戏如来。复有世界名安须弥。是中有佛号道自在娑罗王如来。复有世界名功德楼王。是中有佛号师子吼王如来。复有世界名珍宝庄严。是中有佛号八臂胜雷如来。复有世界名真珠光明遍照。是中有佛号珍宝藏功德吼如来。复有世界名天月。是中有佛号火藏如来。复有世界名栴檀根。是中有佛号星宿称如来。复有世界名曰称香。是中有佛号功德力娑罗王如来。复有世界名曰善释。是中有佛号妙音自在如来。复有世界名头兰若。是中有佛号娑罗胜毗婆王如来。复有世界名月自在。是中有佛号光明自在如来。复有世界名善雷音。是中有佛号妙音自在如来。复有世界名宝和合。是中有佛号宝掌龙王如来。复有世界名垂宝树。是中有佛号雨音自在法月光明如来。如是南方无量无边阿僧祇等。现在诸佛悉是我昔为菩萨时。初可劝发菩提心者。是诸世尊师子座处亦皆震动。彼诸佛等亦各赞叹我之功德。亦遣无量无边阿僧祇等诸大菩萨。持月光明无垢净华。悉来至此娑婆世界耆阇崛山。见佛礼拜供养恭敬尊重赞叹。却坐一面次第听法。善男子。我今复见西方去此七万七千百千由旬佛之世界。彼有世界名寂静。是中有佛号曰宝山。今现在为诸四众说微妙法。复有胜光无忧佛音智藏佛称广佛遍藏佛梵华势进佛法灯勇佛胜音山佛称音王佛梵音王佛。如是西方无量无边阿僧祇等诸佛世尊。亦是我昔为菩萨时。初可劝发菩提心者。是诸世尊师子之座亦皆震动。彼诸佛等亦各赞叹我之功德。亦遣无量无边阿僧祇等诸大菩萨。持月光明无垢宝华。悉来至此娑婆世界耆阇崛山。见佛礼拜供养恭敬尊重赞叹。却坐一面次第听法。东北方去此百千那由他佛世界。彼有世界名无垢。是中有佛号离热恼增毗沙门娑罗王如来。有二菩萨。一名宝山。二名光明观。复有坏诸魔佛娑罗王佛大力光明佛莲华增佛栴檀佛弥楼王佛坚沉水佛火智大力佛。如是无量诸佛如来。乃至北方四维上下皆亦如是。尔时释迦牟尼如来。以大神力为欲容受如是众故。即一一变来会者身。极令微细如亭历子。娑婆世界虚空及地。弥满侧塞间无空处乃至一毛。时诸众生各不相见。亦复不见大小诸山须弥山王。大小铁围二国中间幽冥之处。及上诸天所有宫殿。下至不见金刚地际。唯除一人佛世尊也。尔时释迦牟尼如来复入遍虚空断诸法定意三昧。令此无量月光净华悉入一切身诸毛孔。一切大众悉皆自见。尔时众生都不忆念佛色身相。唯见毛孔。有妙园观。其园观中有诸宝树。其树复有种种茎叶华果茂盛。种种宝衣天幡幢盖天冠宝饰真珠璎珞所有庄严。譬如西方安乐世界。是诸大众见是事已。复作思惟今我当往游观彼园。尔时唯除三恶众生及无色天。其余所有一切大众。皆从毛孔入如来身处园而坐。尔时如来还舍神足。时诸大众各各还得如本相见。各相谓言如来今者为在何处。尔时弥勒菩萨告诸大众。汝等当知我今与汝等悉在如来身分之中。尔时大众即见如来身之内外。寻自觉知与无量大众集聚。共处如来身中。复相谓言。我等为从何处得入。谁将导我令入是中。弥勒菩萨复告之曰。谛听谛听如来今者现大神通变化之力。复为利益我等大众将欲说法。仁等今当一心专念。尔时大众闻是语已。长跪合掌受教而听。尔时世尊以一切行门而演说法。何等名为一切行门。出生死淤泥入八圣道。具足成就得一切智。善男子。有十专心发于菩提能入是门。何等为十。一者欲令众生悉得解脱。回向随喜故。二者发大悲心摄众生故。三者欲度未度。精勤修治无上法船故。四者欲解未解者庄严。观脱于虚妄颠倒故。五者欲师子吼无所怖畏庄严。观于诸法性无我故。六者欲随所到一切世界心无分别。善学诸法同十喻故。七者欲得光明庄严世界。修治戒聚令清净故。八者成就庄严如来十力。具足一切波罗蜜故。九者成就庄严四无所畏。如说而作故。十者庄严十八不共之法。随所闻法悉得无余。不放逸故。是名十法专心发于无上菩提则能入是一切行门。即得不退无上菩提。无相行门。智道行门。一切法无我心无思惟。不生不灭是名菩萨不退转地。以是故非退非不退。非断非常非定非乱。说是法时。如来腹内八十亿恒河沙等菩萨摩诃萨。得不退转于阿耨多罗三藐三菩提。不可数菩萨摩诃萨得诸三昧甚深法忍。悉从如来身毛孔出。心大惊怪叹未曾有。即于佛前头面著地为佛作礼。起已忽然各还十方本佛世界。复闻释迦牟尼如来所演音声。过十方无量无边阿僧祇等诸佛世界。无诸障阂。是诸菩萨虽还彼界。续闻如来所演音教。章句义味无所减少。如在佛前近听无异。身亦如是遍诸十方无量世界。亦有无量无边阿僧祇菩萨声闻亦见毛孔出入无碍。如是第二乃至一切一一毛孔出入无碍。十方世界亦如是。尔时大众从释迦如来毛孔中出。头面礼佛右绕三匝住于佛前。以种种音声而赞叹佛。尔时欲界色界诸天。雨种种华涂香末香幢幡璎珞微妙技乐供养如来。尔时会中有一菩萨名无畏等地。长跪叉手前白佛言。世尊。如是大经当名何等。云何奉持。佛告无畏等地菩萨。是经当名解了一切陀罗尼门。亦名无量佛。亦名大众。亦名授菩萨记。亦名四无所畏出现于世。亦名一切诸三昧门。亦名示现诸佛世界。亦名犹如大海。亦名无量。亦名大悲莲华。无畏等地菩萨摩诃萨复白佛言。世尊。若有善男子善女人。受持是经读诵通利。为他人说乃至一偈得几所福。佛告无畏等地菩萨。我已先说所得福德。今当为汝更略说之。善男子善女人。若有受持是经读诵通利为他人说乃至一偈。于后五十岁中。乃至有能书写一偈。所得功德胜诸菩萨十大劫中行六波罗蜜。何以故。诸天魔梵沙门婆罗门夜叉罗刹龙乾闼婆阿修罗迦楼罗紧那罗摩睺罗伽拘办荼饿鬼毗舍遮人及非人有嗔恚心者。闻是经已即得清净柔软欢喜。而离诸病忿怒怨贼种种斗诤。消灭一切暴风恶雨。病者得愈。饥渴者得饱满。受诸快乐和合相愿。嗔恚之者能令忍辱。怖畏者无所畏怖受诸欢乐。有烦恼者令离烦恼。能令善根一切增长。能拔恶道所有众生。能示三乘出要之路。能得甚深法忍三昧陀罗尼门。能与众生作大利益。能坐道场金刚之座。能破四魔。能示一切助菩提法。能转法轮。无圣财者能令具足。能令无量无边众生入无畏城。以是因缘。能持此经读诵通利。为他人说乃至一偈。若后末世五十岁中乃至有能书写一偈。得如是等无量无边福德之聚。是故我今说如是经。如是大经当付嘱谁。谁能于后五十岁中护持是法。谁能与诸在在处处不退菩萨宣说令闻。谁复能为行非法欲恶贪邪见不信善恶有果报者。演布是教。尔时大众皆知佛心。于时有一大仙夜叉。名无怨沸宿坐于众中。尔时弥勒菩萨摩诃萨即从坐起。将是夜叉至于佛所。是时如来告是夜叉大仙。汝今当受是经。乃至末后五十岁中。为不退菩萨乃至不信善恶报者。演布是教。尔时夜叉即白佛言。我于过去八十四大劫中。以本愿故作仙夜叉。修行阿耨多罗三藐三菩提。尔时教化无量无边阿僧祇人。安止于四无量心。复令无量无边众生不退转于阿耨多罗三藐三菩提。世尊。我今当为未来之世一切众生作拥护故。于后末世五十岁中受持是经。乃至从他闻四句偈。要当读诵悉令通利。流布与人令不断绝。佛说是经已。寂意菩萨诸天大众。乾闼婆等人及非人。皆大欢喜。头面作礼退坐而去。

　　　　悲华经卷第十


