  月光菩萨经
　　宋 法贤译




　　佛说月光菩萨经

　　　　西天译经三藏朝散大夫试鸿胪少卿明教大师臣法贤奉　诏译
　　如是我闻：
　　一时，佛在王舍城竹林精舍，与大苾刍众，而为说法。时舍利弗、大目乾连，前诣佛所，五体投地，礼佛足已，白佛言：“世尊！我等今者，不忍见佛入于圆寂，而于此时，先入灭度。”
　　尔时众中，有一苾刍，合掌向佛，而作是言：“世尊！舍利弗、大目乾连，有何因缘，今于佛前，先欲入灭？唯愿世尊，为解众疑。”
　　尔时世尊，告苾刍言：“汝今谛听！吾为汝说。舍利弗、大目乾连，贪嗔痴等诸漏断尽，所作已办，梵行已立，不受后有，非唯今日先欲入灭。于过去世，北印度内，有一大城，名曰贤石，长十二由旬，广阔亦尔。彼有国王，名为月光，寿四万岁，有天眼、宿命通，身色端严，诸相具足，光明照耀，如天满月；所往之处，不假灯烛日月之明，故号月光。统领四洲六万八千国土。时世丰熟，人民安隐，金银珍宝，饮食衣服，象马车乘，悉皆盈满。于城四门，皆有楼阁，户牖轩窗，俱用众宝而为严饰；街巷道陌，扫洒清净，竖立幢幡宝盖，真珠璎珞。复有沉香、粖香、栴檀之香，微风时起，吹其香气，周遍国城，车马行人，不闻秽气。处处复有花果树木——多摩罗树、迦尼迦啰树、无优树、贝多树、娑罗树、帝罗迦树、龙花树、末俱罗树、阿底目伽树、播吒罗树、繁郁茂盛。鹦鹉舍利、迦陵频伽、俱计罗鸟等，于诸树间，作微妙音。于城内外，流泉浴池，常出好花——优钵罗花、俱母那花、奔吒利迦花等，如是富贵，种种装严。”
　　佛告苾刍：“尔时月光天子，于市肆街巷及城四门，堆聚金银珍宝、象马车乘、饮食衣服、卧具医药、种种庄严之物，即击金鼓，告令众人：‘月光天子，以种种财物，普施一切。随意所须，求者相给。’尔时南赡部洲，一切众生，皆至王城，求其所施，无不丰足，得大富贵，无一贫乏及徒行者。
　　“尔时月光天子，复自思惟：‘虽诸众生无有贫乏，对我所用犹未齐等。’复以细妙衣服、最上珍宝、头冠璎珞、卧具饮食等，施诸众生，富贵庄严，皆如月光天子身；城邑宫殿，楼阁园林，种种严饰，如忉利天。
　　“有七十二百千那由他人，常止此城；有二千五百大臣，有二辅相：一名大月、二名持地，容貌端正，福德淳厚，智慧深远，高才博识，恒以十善，化诸众生。
　　“是时大月，于夜睡眠，而作一梦，王戴天冠，变黑烟色，复有鬼来，就王头上，夺冠而去。作是梦已，忧惶惊惧，恐有不祥而自思惟：‘我王慈愍，惠施一切，求者不违。必有恶人，来乞王头。’作是念已，即用七宝，造一宝头，如有乞者，以此代之。
　　“时持地辅相，亦作一梦，见月光身，四体分散。即召婆罗门，占梦凶吉。婆罗门曰：‘此梦甚恶，必有远人，来乞王头。’持地闻已，悲泣感伤：‘云何我王，有斯大祸？’
　　“尔时，一万三千五百亲位大臣，俱作恶梦，幢幡倒地，金鼓不鸣，恩爱别离，悲啼哭泣。如是梦已，共相议曰：‘王若不吉，一切众生，谁为救济？我等云何而得安隐？’
　　“时月光天子，又告大臣：‘尽我寿命，施于众生，不得间断。’
　　“尔时香醉山中，有大婆罗门，名曰恶眼，聪明多智，善解技术。知月光天子，于城四门，大开施会，击鼓宣令，普告四方：‘求者供给，而无乏少。’‘我今往彼，乞于王头。’作是语已，下香醉山。
　　“山有天人，知婆罗门来乞王头，悲痛伤叹：‘苦哉，苦哉！此王心怀慈愍，利乐群生；如若命终，世间薄祐。’作是语时，天地昏黑、日月不现、泉井枯干、暴风卒起、吹砂走石、树木摧折、大地震动，有如是不祥之相。
　　“去城不远，有一仙人，身具五通，名弥湿嚩弭怛啰，与五百眷属，常以慈愍，护念众生，见此征祥，甚怀忧恼，告摩拏嚩迦曰：‘必有灾祸，临于民主。我等云何而为救护？’虚空中紧那罗众及诸天人，皆悉下泪，如降微雨；一切人民，心怀惊怖。
　　“时恶眼婆罗门，将欲至城。护城天人，诣月光天子前：‘今有恶人，从香醉山来，怀杀害心，欲乞王头，不得听之。宜保爱自身，固安圣体。’
　　“王既闻已，心生踊跃，叹言：‘善哉！令我圆满檀波罗蜜。’
　　“时恶眼婆罗门，即入王城；守门天人，见婆罗门，神情丑恶，隔住门外，终不放入。时月光天子，知彼来至、不放入城，即告宰臣大月：‘有婆罗门，从香醉山来，欲见于我。令彼门司，不得障碍。’
　　“大月受教，白守门天人：‘即令放入。’大月见已，问婆罗门曰：‘汝来至此，有何所求？’
　　“婆罗门言：‘我闻月光天子，慈愍有情，设大施会，若有所求，一切无吝。今来至此，欲乞王头。’大月告言：‘婆罗门！王头脓血所成，终归烂坏，汝今乞得，有何所用？我有七宝头，复有种种金银珍宝，俱奉施之，乃令子孙永得大富。’
　　“婆罗门言：‘我本乞头，非为珍宝。’
　　“时二大臣，啼泣雨泪，悲痛忧恼：‘我等云何得免斯害？’
　　“时婆罗门，即诣王前，见已顶礼，住立一面，合掌白言：‘闻王慈愍，普施一切。我今远来，只乞王头。愿垂慈愍，欢喜布施。’而说偈言：
　　“‘菩萨志求无上智，　　安住最胜清净法，
　　愿垂慈愍速舍头，　　圆满檀度波罗蜜。’

　　“时月光天子，即起合掌而说偈言：
　　“‘父母所生不净身，　　汝求我头欢喜舍，
　　满尔本愿称心归，　　令我速成菩提果。’”

　　“说此偈已，白婆罗门言：‘勿嫌我头，骨髓脓血，皮肉相连，无有清净，而即施之，满汝本愿。’
　　“时婆罗门，心大欢喜。王欲截头，即去头冠；是时南赡部洲，一切头冠悉皆落地，人各惊惶。辅相二人，不忍见王舍弃身命，即于彼处，自尽其寿；以善根力，生大梵宫。
　　“时菩摩夜叉，于虚空中，高声唱言：‘苦哉，天子！今将命终。’复有百千亿人，奔诣王宫，啼泣下泪，伤爱别离。王即说法安慰，令发道心。
　　“婆罗门言：‘王若舍头，宜于净处。’
　　“王即告言：‘我有一苑，名摩尼宝藏，花果茂盛，流泉浴池，种种庄严，最为第一；于斯舍头，汝意云何？’
　　“婆罗门言：‘宜速往彼。’
　　“王即携剑，往彼苑中，立瞻卜树下，告婆罗门言：‘我今舍头，汝来截之。’
　　“婆罗门曰：‘王不自断，令我持刃，非布施行。’
　　“时有护苑天人，见是事已，悲泣涕泪，告婆罗门曰：‘汝大恶人！月光天子，慈愍一切，普利群生。何以此处，害天子命？’
　　“王告天人：‘莫作是言，障碍胜事。我于过去无量生中，为大国王；于此苑内，千度舍头。时诸天人，皆无障碍。昔济饿虎，舍身命等，超于慈氏四十劫，彼时天人，亦不障碍。汝于今日，发随喜心，当获胜利。’
　　“月光天子复告天龙八部一切贤圣：‘我今舍头，不求轮王、不求生天、不求魔王、不求帝释、不求梵王，为求无上正等正觉，令未受化者回心受化、已受化者速得解脱，得解脱者圆证寂灭究竟彼岸。又愿命终之后，舍利如白芥子，于摩尼宝藏苑，建一大塔，令一切众生，礼拜供养见闻随喜；命终之后，皆得生天，发菩提心，出生死界。’
　　“发是愿已，婆罗门曰：‘王舍内财，甚为稀有，于未来世，速成佛道。’作是语时，王以首发，系无忧树枝，即执利剑，自断其头。
　　“尔时三千大千世界六种振动，于虚空中，天人赞言：‘善哉，善哉！今月光天子当得成佛。’复雨优钵罗花、钵纳摩花、俱母那花、曼陀罗花，及沉香、粖香、旃檀之香，种种供养；即以旃檀香木，焚烧遗体，收其舍利，于摩尼苑及四衢路，各起一塔，恒时供养。现在未来一切众生，于此苑中，行住坐卧，及于塔前，瞻礼供养；命终之后，生六欲天，及梵天上。”
　　尔时佛告诸苾刍：“往昔月光天子者，今我身是；大月、持地二辅相者，今舍利弗、大目乾连是；恶眼婆罗门者，今提婆达多是。由是因缘，先于佛前，而请入灭。”
　　时诸苾刍，闻佛所说，皆大欢喜，信受奉行。礼佛而退。

　　佛说月光菩萨经


