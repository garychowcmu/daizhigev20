  太子须大拏经
　　西秦 圣坚译




　　太子须大拏经

　　　　西秦沙门圣坚奉　诏译
　　闻如是。一时佛在舍卫国祇洹阿难邠坻阿蓝。时与无央数比丘比丘尼优婆塞优婆夷俱。在四部弟子中央坐。时佛笑口中五色光出。阿难从坐起整衣服。叉手长跪白佛言。我侍佛以来二十余年。未尝见佛笑如今日也。今佛为念过去当来现在佛乎。独当有意。愿欲闻之。佛语阿难。我亦不念去来今佛也。我自念过去无央数阿僧祇劫时行檀波罗蜜事耳。阿难问佛言。何等为行檀波罗蜜事。佛言。往昔过去不可计劫时。有大国名为叶波。其王号湿波。以正法治国不枉人民。王有四千大臣。主六十小国八百聚落。有大白象五百头。王有二万夫人了无有子。王自祷祠诸神及山川。夫人便觉有娠。王自供养夫人。床卧饮食皆令细软。至满十月便生太子。宫中二万夫人闻太子生。悉皆欢喜踊跃。乳湩自然而出。以是之故。便字太子为须大拏。有四乳母养护太子。中有乳太子者。中有抱太子者。中有洗浴太子者。中有将太子行游戏者。太子至年十六。书计射御及诸礼乐皆悉备足。太子承事父母如事天神。王为太子别立宫室。太子少小以来常好布施。天下人民及飞鸟走兽。愿令众生常得其福。愚人悭贪不肯布施。愚惑自欺无益于己。智者居世则知布施为德。布施之士皆为过去当来今现在佛辟支佛阿罗汉所共称誉。太子年遂长。大王为纳妃。妃名曼坻。国王女也。端正无双。以妙琉璃金银杂宝璎珞其身。太子有一男一女。太子自思惟。欲作檀波罗蜜事。太子白王。欲出游观。王即听之。太子便出城。天王释下化作贫穷聋盲喑哑人。悉在道边。太子见之。即回车还宫。大愁忧不乐。王问太子。出游来还何故不乐。太子白言。我适出游见诸贫穷聋盲喑哑人。是故愁忧耳。我欲从王乞求一愿。不审大王。当见听不。王答太子。欲愿何等。在汝所索耳。不违汝意。太子言。我愿欲得大王中藏所有珍宝置四城门外及著市中以用布施。在所求索不逆人意。王语太子。恣汝所欲不违汝也。太子即使傍臣辇取珍宝著四城门外及著市中以用布施。恣人所欲不逆人意。八方上下莫不闻知太子功德者。四远人民有从百里来者千里来者万里外来者。人欲得食者饲之。欲得衣者与之。欲得金银珍宝者恣意与之。在所欲得不逆其意。时有敌国怨家。闻太子好喜布施在所求索不逆人意。即会诸臣及众道士共集议言。叶波国王有行莲华上白象。名须檀延。多力健斗。每与诸国共相攻伐。此象常胜。谁能往乞者。诸臣咸言。无能往得者。中有道士八人即白王言。我能往乞之。当给我资粮。王即给之。王便语言。能得象者我重赏汝。道士八人即行持杖。远涉山川诣叶波国。至太子宫门。俱挂杖翘一脚向门而立。时守门者入白太子。外有道士。悉皆挂杖俱翘一脚住。自说言。故从远来欲有所乞。太子闻之甚大欢喜。便出迎之前为作礼。如子见父。因相劳问。何所从来。行道得无勤苦。欲何所求索用一脚为翘乎。道士八人言。我闻太子好喜布施。在所求索不逆人意。太子名字流闻八方。上彻苍天下至黄泉。布施之德功不可量。远近歌颂莫不闻知。人说太子实不虚也。今为天人之子。天人所言终不欺也。如今太子审能布施不逆人意者。欲从太子乞丐行莲花上白象。太子即将至象厩中令取一象去。道士八人言。我正欲得行莲华上白象名须檀延者。太子言。此大白象是我父王之所爱重。王视白象如视我无异。不可与卿。若与卿者我即失父王意。或能坐此象逐我令出国。太子即自惟念。我前有要愿。在所布施不逆人意。今不与者违我本心。若不以此象施者。何从当得无上平等度意。听当与之以成我无上平等度意。太子言诺。大善。愿以相与。即敕左右。被象金鞍疾牵来出。太子左手持水澡道士手。右手牵象以授与之。八人得象即咒愿太子。咒愿毕已。累骑白象欢喜而去。
　　太子语道士言。卿速疾去。王若知者便能追逐夺卿。时道士八人即便疾去。国中诸臣闻太子以白象布施怨家。皆大惊怖。从床而堕愁忧不乐。念言。国家但怙此象以却敌国耳。诸臣皆往白王。太子以国中却敌之宝象。布施怨家。王闻愕然。臣复白王。今王所以得天下者。有此象故。此象胜于六十象力。而太子用与怨家。恐将失国当如之何。太子如是自恣布施中藏日空。臣恐举国及其妻子皆以与人。王闻是语。益大不乐。王呼一臣而问之曰。太子审持白象与怨家不。臣答王言。实以与之。王闻臣言。乃更大惊。从床而堕闷不知人。以冷水洒之良久乃稣。二万夫人亦皆不乐。王与诸臣共议言。当奈太子何。中有一臣言。以脚入象厩中者当截其脚。手牵象者当截其手。眼视象者当挑其眼。或言。当断其头。诸臣共议各言如是。王闻此语甚大愁忧。语诸臣言。儿大好道喜布施人。奈何禁止拘闭之也。中有一大臣。嫌诸臣议不当尔也。王唯有是一子耳。甚爱重之。云何欲刑残。乃生是心耶。大臣白王言。臣亦不敢使大王禁止拘闭太子也。但逐令出国置野田山中十二年许。当使惭愧。王即随此大臣所言。即遣使者召问太子。汝持白象与怨家不。太子白王。实以与之。王问太子。汝今何故。持我白象以与怨家而不白我。太子白言。前已与王自有要令。诸所布施不逆人意。是以不白王耳。王言。前所要者自谓珍宝。白象何预。太子报言。此皆是王之所有物。何得独不在中耶。王语太子。速出国去。徙汝著檀特山中十二年。太子白王言。不敢违戾大王教令。愿复布施七日展我微心。乃出国去。王言。正坐。汝布施太剧空我国藏失我却敌之宝。故逐汝耳。不得复住布施七日。速疾出去不听汝也。太子白王言。不敢违戾大王教令。今我自有私财。愿得布施尽之乃去。不敢复烦国家财宝。二万夫人共诣王所。请留太子布施七日乃令出国。王即听之。太子便使左右普告四远。其有欲得财物者。悉诣宫门随所欲得。人有财物不可常保。会当坏散。四方人民皆来诣门。太子为设饭食。施与珍宝恣意而去。七日财尽。贫者得富万民欢乐。
　　太子语其妻疾起听我言。大王今逐我著檀特山中十二年。妃闻太子言愕然惊起白太子。有何过咎而王乃当至是乎。太子报言。用我布施太剧空虚国藏。以健白象施与怨家。王及傍臣用是之故。恚共逐我耳。曼坻言。使国丰溢。愿令大王及诸傍臣吏民大小富乐无极。但当努力共于山中勤求道耳。太子言。人在山中恐怖之处。致难为心。虎狼猛兽大可畏也。汝惯憍乐何能忍是。汝在宫中衣即细软止即帏帐。饮食甘美恣口所欲。今在山中卧则草蓐。食则果蓏。汝何能乐是。又多风雨雷电雾露。使人毛竖。寒则大寒热则大热。树木之间不可依止。加地有蒺藜砾石毒虫。汝何能忍是。曼坻言。我当用是细软帏帐甘美饮食为。而与太子别乎。我终不能相远离也。会当与太子相随去耳。王者以幡为帜。火者以烟为帜。妇人者以夫为帜。我但怙太子耳。太子者我之所天。太子在国时布施四远人。我常与太子共之。今太子远去。若有人来乞者我当应之云何。我闻人来求太子时我当感死何疑。太子言。我好布施不逆人意。有人从我乞儿索女者。我则不能不与之。汝若不顺我言。即乱我善心可不须去。曼坻言。听随太子在所布施莫懈。世间布施未有如太子者也。太子言。汝能尔者甚大善。
　　太子与妃及其二子。共至母所辞别欲去。白其母言。愿数谏大王。以正法治国。莫邪抂人民。母闻太子辞别如是即感憿悲哀。语傍人言。我身如石心如刚铁。奉事大王未尝有过。今唯有一子而舍我去。我心何能不破裂而死耶。儿在腹中如树木叶日夜长大。养子适大而舍我去。诸夫人皆当快。我王不复敬我。天不违我愿者。使其子速来还国耳。太子与妃及其二子。俱为父母作礼。于是而去。
　　二万夫人以真珠各一贯以与太子。四千大臣作七宝华奉上太子。太子从中宫北出城门。悉以七宝珠华。布施四远人民即时皆尽。吏民大小数千万人。供送太子者皆窃议言。太子善人是国之神。父母何能逐是珍宝之子乎。观者皆共惜之。太子于城外树下坐。辞谢来送者。可从此而还。吏民大小垂泪而归。太子与妃二子共载自御而去。前行已远止息树下。有婆罗门来乞马。太子即卸车以马与之。以二子著车上妃于后推。自入辕中步挽而去。适复前行。复逢婆罗门来乞车。太子即以车与之。适复前行。复逢婆罗门来乞。太子言。我不与卿有所爱惜也。我财物皆尽。婆罗门言。无财物者与我身上衣。太子即解宝衣与之。更著一故衣。适复前行。复逢婆罗门来乞。太子以妃衣服与之。转复前行。复逢婆罗门来乞。太子以两儿衣服与之。太子布施车马钱财衣被了尽。初无悔心大如毛发。太子自负其男妃负其女步行而去。太子与妃及其二子。和颜欢喜相随入山。
　　檀特山去叶波国六千余里。去国遂远。行在空泽中大苦饥渴。忉利天王释即于圹泽中。化作城郭市里街巷伎乐衣服饮食。城中有人出迎太子。便可于此留止饮食以相娱乐。妃语太子。行道甚极可暇止此不。太子言。父王徙我著檀特山中。于此留者违父王命。非孝子也。遂便出城。顾视其城忽然不见。转复前行到檀特山。山下有大水深不可度。妃语太子。且当住此须水减乃渡。太子言。父王徙我著檀特山中。于此住者违父王教。非孝子也。太子即入慈心三昧。水中便有大山以堰断水。太子即与妃褰裳而渡。渡已太子即心念言。便尔去者。水当浇灌杀诸人民蜎飞蠕动。太子即还顾谓水言。复流如故。若有欲来至我所者。皆当令得渡。太子适语已。水即复流如故。前到檀特山中。太子见山嵚崟嵯峨。树木繁茂百鸟悲鸣。流泉清池美水甘果。凫雁鵁鶄翡翠鸳鸯异类甚众。太子语妃。观是山中树木参天无折伤者。饮此美泉啖是甘果。而此山中亦有学道者。太子入山。山中禽兽皆大欢喜。来迎太子。山上有一道人名阿州陀。年五百岁有绝妙之德。太子作礼却住白言。今在山中何所有好甘果泉水可止处耶。阿州陀言。是山中者普是福地所在可止耳。道人即言。今此山中清净之处。卿云何然妻子来而欲学道乎。太子未答。曼坻即问道人言。在此学道为几何岁。道人答言。止此山中四五百岁。曼坻谓言。计有吾我人者。何时当得道耶。虽久在山中亦如树木无异。不计吾我人者乃可得道。道人言。我实不知此事也。
　　太子即问道人言。汝颇闻叶波国王太子须大拏不。道人言。我数闻之。但未曾见耳。太子言。我正是太子须大拏也。道人问太子。所求何等。太子答言。欲求摩诃衍道。道人言。太子功德乃尔。今得摩诃衍道不久也。太子得无上正真道时。我当作第一神足弟子。道人即指。语太子所止处。太子则法道人结头编发。以泉水果蓏为饮食。即取柴薪作小草屋。并为曼坻及二小儿。各作一草屋。凡作三草屋。男名耶利年七岁。著草衣随父出入。女名罽拏延年六岁。著鹿皮衣随母出入。山中禽兽悉皆欢喜依附太子。太子适住一宿。山中空池皆出泉水。枯木诸树皆生华叶。诸毒虫兽皆为消灭。相食啖者皆自食草。诸杂果树自然茂盛。百鸟嘤嘤相和悲鸣。曼坻主行采果以饲太子及其男女。二儿亦复舍父母行。在于水边与禽兽戏。或有宿时。时男耶利骑师子上戏。师子跳踉。耶利堕地伤面血出。猕猴便取树叶拭其面血。将至水边以水洗之。太子在坐亦遥见之曰。禽兽乃有你心。
　　时鸠留国有一贫穷婆罗门。年四十乃取妇。妇大端正。婆罗门有十二丑身体黑如漆。面上三憔鼻正匾[匚@虒]。两目复青。面皱唇哆。语言謇吃。大腹凸臗。脚复缭戾。头复[乞*頁]秃。状类似鬼。其妇恶见咒欲令死。妇行汲水逢诸年少嗤说其婿。形调笑之。问言。汝绝端正。何能为是人作妇耶。妇语年少言。是老翁头白如霜著树。朝暮欲令其死。但无那其不肯死何。妇便持水啼泣。且归语其婿言。我适取水。年少曹辈共形调我。当为我索奴婢。我有奴婢者。便不复自行汲水。人亦不复笑我。婿言。我极贫穷。当于何所得奴婢耶。妇言。若不为我索奴婢者。我便当去不复共居。妇言。我常闻太子须大拏坐布施太剧故。父王徙著檀特山中。有一男一女可往乞之。婿言。檀特山去此六千余里。初不山行。当于何所而求之乎。妇言。不为我求奴婢者。我当自刭死耳。婿言。宁杀我身不欲令汝死也。婿言。汝欲令我行者。当给我资粮。妇言。便去。无有资粮。婆罗门自办资粮涉道而去。
　　于是婆罗门径诣叶波国。至王宫门外。问守门者。太子须大拏今为所在。时守门者即入白王。外有婆罗门来问求太子。王闻人求太子。心感且恚言。但坐是辈故逐我太子。今此人复来耶。王便自说喻言。如火自炽复益其薪。今我愁忧譬如火炽。人来问太子如益其薪。婆罗门言。我从远方来闻太子名。上彻苍天下至黄泉。太子布施不逆人意。故从远来欲有所得。王言。太子独处深山甚大贫穷。当何以与卿耶。婆罗门言。太子虽无所有贵欲相见耳。王即使人指示道径。婆罗门即行诣檀特山。至大水边。但念太子即便得渡。时婆罗门遂入山中。逢一猎师。问言。汝在山中。颇见太子须大拏不。猎者素知太子坐布施诸婆罗门故徙在山中。猎者便取婆罗门缚著树。以捶鞭之。身体悉破。骂言。我欲射汝腹啖汝肉用问太子为。婆罗门自念。今当为子所杀耶。当作一诡语耳。便言。汝不当问我耶。猎者问言。汝欲何说。婆罗门言。父王思见太子故。遣我来追呼太子令还国耳。猎者便即解放逆辞谢之。实不相知。即指示其处。婆罗门即到太子所。太子遥见婆罗门来。甚大欢喜迎为作礼因相劳问。何所从来行道得无疲极。何所索乎。婆罗门言。我从远方来。举身皆痛又大饥渴。太子即请婆罗门入坐。出果蓏水浆著其前。婆罗门饮水食果竟。便语太子言。我是鸠留国人也。久闻太子好喜布施名闻十方。我大贫穷。欲从太子有所乞丐。太子言。我不与卿有所爱也。我所有尽赐无以相与。婆罗门言。若无物者。与我两儿以为给使可养老者。如是至三。太子言。卿故远来。欲得我男女奈何不相与。时两儿行戏。太子呼两儿言。婆罗门远来乞汝。我已许之。汝便随去。两儿走入父腋下泪出。且言。我数见婆罗门。未尝见是辈。此非婆罗门。为是鬼耳。今我母行采果未还。而父持我与鬼作食定死无疑。今我母来索我不得。当如牸牛觅其犊子。便啼哭号泣愁忧。太子言。我已许之。何从得止。是婆罗门耳。非是鬼也。终不啖汝。汝便逐去。婆罗门言。我欲发去。恐其母来便不复得去。卿持善心与我。母来即败卿善意。太子报言。我从生已来布施未尝有悔也。
　　太子即以水澡婆罗门手。牵两儿授与之。地为震动。两儿不肯随去。还至父前长跪谓父言。我宿命有何罪。今复遭值此苦。乃以国王种为人作奴婢。向父悔过。从是因缘罪灭福生。世世莫复值是。太子语儿言。天下恩爱皆当别离。一切无常何可保守。我得无上平等道时自当度汝。两儿语父言。为我谢母。今便永绝恨不面别。自我宿罪当遭此苦。念母失我忧苦愁劳。婆罗门言。我老且羸。小儿各当舍我走至其母所我奈何得之。当缚付我耳。太子即反持两儿手使婆罗门自缚之。系令相连总持绳头。两儿不肯随去。以捶鞭之血出流地。太子见之泪下堕地。地为之沸。太子与诸禽兽。皆送两儿不见乃还。诸禽兽皆随太子。还至儿戏处呼哭宛转而自扑地。婆罗门径将两儿去。儿于道中以绳绕树不肯随去。冀其母来。婆罗门以捶鞭之。两儿言。莫复挝我。我自去耳。仰天呼言。山神树神一哀念我。今当远去为人作奴婢不见母别。可语我母弃果疾来与我相见。母于山中左足下痒右目复瞤两乳汁出。母便自思惟。未尝有是怪。当用此果为。宜归视我子。得无有他。故便弃果而归时第二忉利天王释知太子以儿与人。恐妃败其善心。便化作师子当道而蹲。妃语师子。卿是兽中王。我亦是人中王子共在山中。愿小相避使得过去。我有二子皆尚幼小。朝来无所食。但望待我耳。师子知婆罗门去远。乃起避道令妃得过。妃还见太子独坐。不见两儿。自至其草屋中索之不见。复至儿屋中觅之不见。至儿常所戏水边。亦复不见。但见与所戏禽兽獐鹿师子猕猴皆在。曼坻前自扑号呼。所戏池水为之空竭。曼坻便还至太子所。问太子两儿为何所在。太子不应。曼坻复言。儿遥见我持果走来。趣我躄地复起跳踉。呼言。阿母来归见我。坐时皆在左右。见我身上有尘土即为我拂去之。今亦不见儿。儿亦不来附我为持与谁乎。今不见之我心摧裂。早语我处。莫令我发狂。如是至三。太子不应。曼抵益更愁毒言。不见两儿尚复可耳。太子不应。益令我迷荒。太子语言。鸠留国有一婆罗门来。从我乞两儿便以与之。妃闻太子语。便感激躄地如太山崩。宛转啼哭而不可止。太子言。且止。汝识过去提和竭罗佛时本要不耶。我尔时作婆罗门子。字鞞多卫。汝作婆罗门女。字须陀罗。汝持华七茎。我持银钱五百。从汝买华欲以散佛。汝以二茎华寄我上佛。而求愿言。愿我后生常为卿妻好丑不离。我尔时与汝要言。欲为我妻者当随我意。在所布施不逆人心。唯不以父母施耳。其余施者皆随我意。汝尔时答我言可。今以儿布施而反乱我善心耶。妃闻太子言。心意开解便识宿命。听随太子布施疾得心所欲。天王释见太子布施如此。即下试太子知欲何求。化作婆罗门亦有十二丑。到太子前而自说言。常闻太子好喜布施。在所求索不逆人意。故来到此。愿乞我妃。太子言善。妃可得耳。妃言。今以我与人。谁当供养太子者也。太子言。今不以汝施者。何从得成无上平等度意。太子以水澡婆罗门手。牵妃与之。释知太子了无悔心。诸天赞善天地大动。时婆罗门便将妃去。行至七步寻将妃还以寄太子。莫复与人也。太子言。何为不取岂有恶乎。诸人妇中是妇为善。现国王子。其父唯有是一女耳。是妇用我故。自投汤火。饮食粗恶而常不避所为精勤。面貌端正。卿今取去我心乃喜。婆罗门语太子言。我非婆罗门。是天王释故来相试耳。欲愿何等。即复释身端正殊妙。妃即作礼从索三愿。一者令婆罗门将我两儿还卖本国中。二者令我两儿不苦饥渴。三者令我及太子早得还国。天王释言。当如所愿。太子言。愿令众生皆得度脱。无复生老病死之苦。天王释言。大哉所愿巍巍无上。若欲生天作日月中王。世间帝主注延寿命。我能相与如卿所说。三界特尊非我所及也。太子言。今且愿我令得大富常好布施又胜于前。愿令父王及诸傍臣皆思见我。天王释言。必如所愿。须臾之间忽然不见。
　　鸠留国婆罗门得儿归家。妇逆骂之。何忍持此面来还。此儿国王种。而无慈仁心。挝打令生疮身体皆脓血。速将炫卖之更求可使者。婿随妇言即行卖之。天王释主行坏其市井言。此儿贵无能买者。儿适饥渴。天以自然气令儿得饱满。天王化其意。乃至叶波国。国中诸臣人民识是太子儿大王之孙。举国大小莫不悲哀。诸臣即问所从得此儿。婆罗门言。我自乞得用问我为。诸臣言。卿来入我国我亦应问卿。大臣人民便欲夺取婆罗门儿。中有长者而谏之曰。斯乃太子布施之心以至于此。而今夺之。不当固违太子本意耶。不如白王。王若知者自当赎之。于是乃止。诸臣白王言。大王两孙今为婆罗门之所炫卖。王闻之大惊。即呼婆罗门。使将儿入宫。王与夫人及诸傍臣后宫婇女。遥见两儿莫不哽咽。王问婆罗门何缘得此儿。婆罗门答言。我从太子乞得耳。王呼两儿而欲抱之。儿皆涕泣不肯就抱。王问婆罗门。卖儿索几钱。婆罗门未及得对。男儿便言。男直银钱一千特牛一百头。女直金钱二千牸牛二百头。王言。男儿人之所珍。何故男贱而女贵耶。儿言。后宫婇女与王无亲。或出微贱或但婢使。王意所幸便得尊贵。被服珍宝饮食百味。王独有一子而逐之于深山。日日自与宫中婇女共相娱乐。了无念子之意。是以明知男贱而女贵也。王闻是语感憿悲哀涕泣交迸言。我负汝。汝何故不就我抱。恚我乎。畏婆罗门耶。儿言。不敢怨大王。亦不畏婆罗门。古是大王孙。今为人奴婢。何有人奴婢而就国王抱。是故不敢耳。王闻儿语。倍增悲怆即如其言。雇婆罗门直。更呼两儿抱两儿便就。王抱两孙摩扪其身。问两儿言。汝父在山中。何所饮食被服何等。两儿答言。食果蓏菜茹被褐为服饰。百鸟相娱乐亦无愁忧心。王即遣婆罗门去。男儿白王。此婆罗门大苦饥渴。愿赐一食。王言。汝不忿恚之耶。何故复为索食耶。儿言。我父好道无复财物可用布施。以我乞之则是我大家。我尚未得为其使令以副我父道意。今何忍见其饥渴而无慈仁心。我父乃以儿施婆罗门。大王岂惜一食耶。王即赐婆罗门食。婆罗门食竟。欢喜而还。
　　王遣使者速迎太子还。使者受教往迎太子。碍水不得渡。但念太子所。即得过去。以王命而告太子。宜速还国。王思见太子。太子答言。王徙我著山中十二年为期。尚有一年在。年满自当归。使者还白王如是。王更作手书以与太子。汝是智慧之人。去亦当忍来亦当忍。云何恚不还。须汝乃饮食耳。使者复赍书往。太子得书头面著地。作礼却绕七匝便发视之。山中诸禽兽闻太子当还。跳踉宛转自扑而号呼。泉水为之空竭。禽兽为不乳。百鸟皆悲呜。用失太子故。太子即著衣与妃俱还。敌国怨家闻太子当还。即遣使者装被白象金银鞍勒。以金钵盛银粟。银钵盛金粟。逆于道中以还太子。辞谢悔过言。前乞白象愚痴故耳。坐我之故远徙太子今闻来还内怀欢喜。今以白象奉还太子。及上金银之粟。愿垂纳受以除罪咎。太子答言。譬如有人设百味食特有所上其人食已呕吐于地。岂复香洁可更食不。今我布施譬亦若吐。终不还受。速乘象还去谢汝国王。苦屈使者远相劳问。于是使者即乘象还。白王如是。因此象故。敌国怨家化为慈仁。国王及众悉发无上平等度意。父王乘象出迎太子。太子便前头面作礼。从王而归。国中人民莫不欢喜。散华烧香悬缯幡盖。香汁洒地以待太子。太子入宫即到母前。头面作礼而问起居。王以宝藏以付太子。恣意布施转胜于前。布施不休自致得佛。
　　佛告阿难。我宿命时所行布施如是。太子须大拏者。我身是也。时父王者。今现我父阅头檀是。时母者今摩耶是也。时妃者今瞿夷是也。时山中道人阿州陀者。摩诃目揵连是。时天王释者舍利弗是。时猎师者阿难是也。时男儿耶利者。今现我子罗云是也。时女罽拏延者。今现罗汉末利母是。时乞儿婆罗门者今调达是。婆罗门妇者。栴遮摩那是。勤苦如是无央数劫。作善亦无央数劫。当持是经典为诸沙门一切说之。菩萨行檀波罗蜜布施如是。

　　太子须大拏经


