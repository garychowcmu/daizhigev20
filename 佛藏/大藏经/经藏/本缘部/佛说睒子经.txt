  睒子经
　　西晋 圣坚译




　　佛说睒子经

　　　　西秦沙门圣坚奉　诏译
　　闻如是。一时佛在比罗勒国。与千二百五十比丘俱。及众菩萨国王大臣人民。长者居士清信士女不可称计一时来会。佛告诸比丘。皆悉寂静定意听。我念前世初求得菩萨道时。戒行普慈精进一心智慧善权方便不可称说。诸天龙神帝王人民无能行者。阿难闻佛所言。更整衣服长跪白佛。愿欲闻之。佛告阿难。乃往过去无央数世。时有一菩萨名曰慈慧。救济群生常行四等心。度世危厄愍育苦人。于是处在兜率天上教授天人。常以昼夜各三时三昧定意。思惟三界。照观十方天下人民善恶之道。孝养父母敬奉三尊。供侍师长修诸功德。皆悉明见五道分明。时迦夷国中有一长者。孤无儿子夫妻两目皆盲。心愿入山求无上慧。修清净志信乐虚闲。菩萨念言。此人发意欲学妙道。而两目盲无所视见。若入山者或堕沟坑。或逢毒虫所见危害。若我寿终当为作子。供养父母终其年寿。即便往生盲父母家。为其作子。父母欢喜爱之甚重。本发道意欲行入山。以生子故便乐世间。子年七岁号字曰睒。睒至孝仁慈奉行十善不杀不盗不淫不欺诳不饮酒不妄语不嫉妒。信道不疑昼夜精进。奉侍父母如人侍天。言常含笑不伤人意。行则应法不妄倾邪。于是父母即大欢悦。无复忧愁。睒年过十岁睒自长跪白父母言。本发大意欲入深山。求志虚寂无上之道。岂以子故而绝本愿。人居世间无常百变。命非金石对至无期。愿如本意宜本先志。自随父母俱共入山侍养之宜不失时节。父母报睒。子之孝顺天自知之。不违本誓便即入山。睒以家中所有财宝。皆大布施诸贫穷者。便与父母俱共入山。
　　睒到山中以柴草作屋施置床蓐。不寒不热恒得其宜。入山一年众果丰实。食之甘美。泉水涌出清而且凉。池中莲华五色精明。栴檀杂香树木丰盛香气倍常。飞鸟常集奇妙异类皆作种种音乐之声。娱乐父母。师子熊罴虎狼毒虫慈心相向无相伤害。食草饮水无复恐惧。獐鹿众鸟皆来附近。与睒音声共相哀和娱乐之音。睒至孝慈蹈地常恐地痛。天神人鬼皆来拥护此三道人。三道人者。一心定意无复忧愁。睒常与父母取百种果以食父母。泉水无乏。时父母渴欲得饮水。睒被鹿皮衣提瓶行汲水。獐鹿众鸟亦往饮水不相畏难。时有迦夷国王入山射猎。王见水边有诸群鹿。放弓射之。箭误中睒正射其胸。被毒箭已举身皆痛。便大呼言。谁持一箭杀三道人。王闻人声即便下马往到睒前。睒谓王言。象坐牙死。犀坐其角死。翠坐其毛。獐鹿坐皮肉。我无牙角无毛无皮肉不可啖。今有何罪横见射杀。王问睒言。卿是何人被鹿皮衣与禽兽无异。睒言。我是王国中人。与盲父母俱来学道二十余年。未曾而为虎狼毒虫所见枉害。今我便为王所射杀。当尔之时。大风暴起吹折树木。百鸟悲鸣师子熊罴走兽之辈皆大号呼动一山中。日无精光流泉为竭。众华萎死雷电动地。时盲父母即自惊起曰。是何变异。睒行取水经久不还。将无为毒虫之所害耶。禽兽悲鸣音声号呼不如常时。风起四面树木摧折。必有灾异。时王怖懅大自悔责。本射众鹿误相中伤。射杀道人其罪甚重。坐贪少肉而受此殃。愿以珍宝以救子命。
　　时王便前欲拔出箭。箭深不出。百鸟禽兽四面云集。皆大号呼动一山中。王益怖懅支节皆动。睒语王言。非王之过。自我宿罪缘对所致。我不惜身。但念我盲父母耳。年既衰老两目复盲。一旦无我亦当终没无瞻视者。以是之故自懊恼耳。当尔之时。诸天龙神皆为肃动。王又重言。我宁自入地狱之中自受此罪。使睒身活。长跪向睒悔过陈言。若子终没我不还国。便住山中供养卿盲父母如卿在时。勿以为忧。诸天龙神皆当证知。不负此誓。睒闻王誓虽被毒箭。心喜意悦虽死不恨。以我父母累王供养。王当罪灭得福无量。王曰。卿当语我父母之处。及子未死吾欲知之。睒即指示从是径去。去此不远当见草屋。我之父母在其中止。王徐徐往勿令父母惊动怖懅。以善方便解语其意。王当为我上白父母。无常今至当就后世。我不惜命念盲父母年既衰老两目复盲。一旦无我无所依仰。以是懊恼自酷毒耳。我死自分宿罪所致无可得脱。今自忏悔。从无数劫有身以来所行众恶于此罪灭。愿与父母世世相值不相远离。当令父母终保年寿勿有忧患。天龙鬼神常随护助灾害消灭。所欲应意无为自然。王将数人诣父母所。王去之后睒奄死矣。百鸟禽兽四面云集。皆大号呼绕睒尸上舐是胸血。盲父母闻此音声益怖彷徉而住。王行驶疾触动草木肃肃有声。父母惊言。此是何人非我子行。王言。我是迦夷国王。闻盲道人在山学道故来供养。盲父母言。枉屈大王来相慰劳远临草野。王当疲极体安隐不。宫殿夫人太子官属皆安善不。风雨和调五谷丰不。邻国人民不相侵害耶。王答道人。得蒙尊恩常自平安。又更问讯盲父母。在此山中劳大勤苦。树木之间甚难为止。自安隐不。盲父母言。蒙大王恩常自安隐。我有孝子字名曰睒。常取果蓏泉水无乏。我有草席王可就坐。果蓏可食。睒行取水。正尔来还。王闻盲父母言。又大伤心涕泣其言。我罪实重入山射猎。遥见水边有诸群鹿。引弓射之。箭误中睒道人子睒已被毒箭其痛甚酷。今故自来语道人耳。父母闻之举身自扑。如太山崩地为大动。号哭仰天自陈诉言。我子睒者。天下至孝无有能过。蹈地常恐地痛。有何罪故而射杀之。向者大风卒起吹折树木。百鸟悲鸣皆大号呼动一山中。我在山中二十余年。未曾有此灾异之变。而我子睒取水不还恐当有故。诸神皆惊肃肃而动。母便涕哭不肯复止。父言且止。人生世间无有不死。无常对至不可得却。但问王。睒为射何许今为死活。王以睒语向父母说。其盲父母闻王此语又大感绝。一旦无子俱亦当死。
　　大王。今者牵我二人往子尸上。王即牵盲父母往到尸上。父抱其头。母抱两脚著其膝上。各以两手扪摸睒箭。仰天呼言。诸天龙神山神树神。我子睒者天下至孝。是诸天龙鬼神所知。我年已老目无所见。身代子死睒活不恨。于是父母俱共誓言。若睒至孝天地所知。箭当拔出毒痛当除睒应更生。
　　于是第二忉利天帝座即为动。以眼见此二盲道人抱子号呼。乃闻第四兜率天上。释梵四王从天上来。如人屈伸之顷。来住睒前。以神妙药灌睒口中。药入睒口箭拔毒出更生如故。父母闻睒以死更生。两目皆开。飞鸟走兽皆大欢乐之音。风息云消日为重光。流泉涌出清而且凉。池中莲华五色精明。栴檀杂香树木光荣香倍于常。时王欢喜不能自胜。礼天帝释。还礼父母及子睒者。愿以一国所有财宝。俱上道人自相供养。令我罪灭永无有余。
　　睒语王言。欲兴福者。王但还国安慰人民。当令奉戒王勿射猎横杀无辜。身不安隐寿终当入泥犁之中。人居世间恩爱暂有。别离久长不得常在。王宿有福今得为王。莫憍自在。以自在故造无量恶。后入恶道悔之何益。王答如教。随王猎者。见睒死已得天神药死而更生父母眼开神变如是。悉奉五戒修行十善。死得生天无入恶道。
　　佛告阿难。诸来会者。宿命睒者吾身是耶。盲父者阅头檀王是。盲母者今王夫人摩耶是也。迦夷国王者阿难是。天帝释者弥勒佛是。佛告阿难。吾前世时为子仁孝。为君慈育。为民奉敬。自致得成为三界尊。佛说经已。时诸菩萨比丘比丘尼优婆塞优婆夷莫不欢喜。作礼而去。

　　佛说睒子经


