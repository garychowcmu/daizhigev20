  法集要颂经
　　法救集  宋 天息灾译




　　　　法集要颂经有为品第一

　　　　尊者法救集
　　　　西天中印度惹烂驮啰国密林寺三藏明教大师赐紫沙门臣天息灾奉　诏译
　　能觉悟烦恼　　宜发欢喜心
　　今听我所集　　佛所宣法颂
　　如是佛世尊　　一切智中师
　　慈悲为有情　　广说真实语

　　一切行非常　　皆是兴衰法
　　夫生辄还终　　寂灭最安乐
　　如烛炽焰时　　掷物在暗处
　　不使智灯寻　　恒为烦恼覆
　　人身有形器　　弃散在诸方
　　骸骨如鸽色　　观斯有何乐
　　譬如人初夜　　识托住母胎
　　日涉多迁变　　逝而定不还
　　晨朝睹好事　　夜至则不现
　　昨所瞻视者　　今夕则或无
　　荣富焰炽盛　　无常无时节
　　不拣择贵贱　　常被死王降
　　或有在胎殒　　或初诞亦亡
　　盛壮不免死　　老耄甘心受
　　若老或少年　　及与中年者
　　恒被死来侵　　云何不怀怖
　　命如果自熟　　常恐会零落
　　生已必有终　　谁能免斯者
　　譬如陶家师　　埏埴作坯器
　　诸有悉破坏　　人命亦如是
　　如人弹琴瑟　　具足众妙音
　　弦断无少声　　人命亦如是
　　如囚被系缚　　拘牵诣都市
　　动则向死路　　寿命亦如是
　　如河急驶流　　往而悉不还
　　人生亦如是　　逝者皆不回
　　诸患集成身　　生多众苦恼
　　人命亦如是　　为老死所伺
　　所造成功劳　　永世获安乐
　　如杖击急水　　暂开还却合
　　如人操杖行　　牧牛饮饲者
　　人命亦如是　　亦即养命去
　　夫人欲立德　　昼夜勿空过
　　既获得人身　　一心思命尽
　　不寐觉夜长　　疲倦道路长
　　愚迷生死长　　希闻于妙法
　　有子兼有财　　悭惜遇散坏
　　愚夫不自观　　何恃有财子
　　百千非算数　　族姓富男女
　　积聚多财产　　无不皆衰灭
　　富贵非圣财　　恒为无常伺
　　犹如盲眼人　　不能自观察
　　聚集还散坏　　崇高必坠落
　　生者皆尽终　　有情亦如是
　　行恶入地狱　　修善则生天
　　若能修善者　　漏尽得涅槃

　　诸佛与菩萨　　缘觉及声闻
　　尚舍有为身　　何况诸有情
　　非空非海中　　非入山窟间
　　无有地方所　　脱止不受死
　　若住现在世　　过去及未来
　　一切有为事　　终归于尽坏
　　智者能离系　　恒正念观察
　　常思无漏道　　是名真智者
　　如囚被系缚　　所欲无能益
　　亦如朽故车　　不久见破坏
　　色变为老耄　　恋家如在狱
　　不觉死来侵　　愚夫不能知
　　虽寿满百岁　　亦被死相随
　　为老病所逼　　患终至后际
　　老至苦缠身　　昼夜多痛恼
　　辛楚有千般　　如鱼入灰火
　　江河无停止　　驶流去不回
　　保惜脓漏躯　　虽恋不能住
　　四大聚集身　　无常讵久留
　　地种散坏时　　神识空何用
　　此身多障恼　　脓漏恒疾患
　　愚迷贪爱著　　不厌求寂灭
　　今岁虽云在　　冬夏不久停
　　凡夫贪世乐　　中间不惊怖
　　父母与兄弟　　妻子并眷属
　　无常来牵引　　无能救济者
　　如是诸有情　　举动贪荣乐
　　无常老病侵　　不觉生苦恼
　　剃发为苾刍　　宜应修止观
　　魔罗不能伺　　度生到彼岸

　　　　法集要颂经爱欲品第二

　　欲我知汝根　　意以思想生
　　我不思惟汝　　则汝欲不有
　　因欲生烦恼　　因欲生怖畏
　　离欲得解脱　　无怖无烦恼
　　从爱生烦恼　　从爱生怖畏
　　离爱得解脱　　无怖无烦恼
　　果先甜后苦　　爱欲亦如斯
　　后受地狱苦　　烧煮无数劫
　　愚迷贪爱欲　　恋著于妻子
　　为爱染缠缚　　坚固难出离
　　贤圣示爱欲　　庄严诸眷属
　　远离于妻子　　坚固能利益
　　贪欲难解脱　　离欲真出家
　　不贪受快乐　　智者无所欲
　　世间贪欲人　　种种非思惟
　　若能调伏者　　是名真离欲
　　若人恒贪欲　　处缚难解脱
　　唯慧能分别　　烦恼断不生
　　正念常兴起　　寂静欲易除
　　自制以法戒　　不犯善增长
　　常行贪欲人　　愚者共狎习
　　念定不放逸　　次第获无漏
　　刹那修止观　　能离诸罪垢
　　我慢自消除　　解脱获安乐
　　若人不断欲　　如皮入火烧
　　刹那见燋坏　　受罪无央数
　　苾刍慎欲乐　　放逸多忧愁
　　若离于爱欲　　正念受快乐
　　无厌有何足　　不足何有乐
　　无乐有何忧　　有爱有何乐
　　寂静智慧足　　能长无漏道
　　贪爱若不足　　非法受中夭
　　见色心迷惑　　不自观无常
　　愚以为美善　　不知其非真
　　愚以贪自缚　　不求度彼岸
　　贪财为爱欲　　害人亦自缚
　　世容众妙欲　　此欲最味少
　　若比天上乐　　迦哩洒跛拏
　　众山尽为金　　犹如铁围山
　　此犹无厌足　　正觉尽能知
　　世间苦果报　　皆因于贪欲
　　智者善调伏　　应依此中学

　　　　法集要颂经贪品第三

　　极贪善显现　　有情怀疑虑
　　若复增贪意　　自作坚固缚
　　离贪善观察　　疑虑得消除
　　弃舍彼贪爱　　坚固缚自坏
　　以欲网自弊　　以爱盖自覆
　　愚情自恣缚　　如鱼入钓手
　　死命恒来逼　　如犊逐爱母
　　贪著放逸者　　如猿逢果树
　　贪意甚坚牢　　趣而还复趣
　　夫贪爱润泽　　思想为滋蔓
　　贪欲深无底　　老死是用增
　　贪欲多虚诳　　贪欲怀吝惜
　　若以慧分别　　正观获安乐
　　由贪受生死　　奔波乐向前
　　群生无慧眼　　不能自观察
　　愚迷贪所执　　沉沦岂觉知
　　若修瑜伽行　　魔王不能伺
　　贪垢难消释　　如犊恋爱母
　　离贪免沉沦　　离贪得解脱
　　因贪增喧诤　　因爱饶毁谤
　　苾刍修止观　　证得寂静果
　　贪意如良田　　遇风雨增长
　　若远离贪爱　　烦恼不能侵
　　贪欲若薄劣　　如水滴莲上
　　彼烦恼易除　　可说为智者
　　伐树不伐根　　虽伐犹增长
　　拔贪不尽根　　虽伐还复生
　　贪欲如种田　　耕之去杂秽
　　爱苗若不耘　　善果不坚贞
　　贪心与爱心　　分别本不二
　　造恶俱苦受　　云何不生悔
　　贪性初为种　　爱性受胞胎
　　有情恋不息　　往来难出离
　　诸天及人民　　依爱而止住
　　爱往众结随　　刹那亦不停
　　时过复生忧　　入狱方自觉
　　缘流爱不住　　欲网覆疮根
　　枝蔓增饥渴　　数数增苦受
　　譬如自造箭　　还自伤其体
　　内箭亦如是　　爱箭伤有情
　　能觉知是者　　爱苦共生有
　　无欲无有想　　苾刍真度世

　　　　法集要颂经放逸品第四

　　戒为甘露道　　放逸为死径
　　不贪则不死　　失道乃自丧
　　智者守道胜　　终不为迷醉
　　不贪致喜乐　　从是得圣道
　　恒思修善法　　自守常坚固
　　智者求寂静　　吉祥无有上
　　迷醉如自禁　　能去之为贤
　　已升智慧堂　　去危乃获安
　　智者观愚人　　譬如山与地
　　当念舍憍慢　　智者习明慧
　　发行不放逸　　约己调伏心
　　能善作智灯　　黑闇自破坏
　　正念常兴起　　意静易灭除
　　自制以法命　　不犯善名称
　　专意莫放逸　　习意牟尼戒
　　不亲卑漏法　　不与放逸会
　　不种邪见根　　不于世增恶
　　正见增上道　　世俗智所察
　　历于百千生　　终不堕地狱
　　修习放逸人　　愚人所狎习
　　止观不散乱　　如财主守藏
　　莫贪乐斗诤　　亦勿嗜欲乐
　　思念不放逸　　可以获大安
　　不为时自恣　　能制漏得尽
　　放逸魔得便　　如师子搏鹿
　　放逸有四事　　好犯他人妇
　　初狱二鲜福　　毁三睡眠四
　　无福利堕恶　　畏而畏乐寡
　　王法加重罪　　身死入地狱
　　本情不自造　　情知不自为
　　不虑邪径路　　愚者念力求

　　智者喻明灯　　闇者从得烛
　　示导世间人　　如目将无目
　　若所作不善　　如彼无目人
　　涉道甚艰难　　路险怀恐怖
　　善法若增长　　魔罗不得便
　　漏尽证寂灭　　可获真实果
　　恶法若增长　　魔罗常伺便
　　失彼寂灭道　　受苦无穷尽
　　所谓持法者　　不必多诵习
　　若少有所闻　　具足法身行
　　虽诵习多义　　放逸不从正
　　如牧数他牛　　难获沙门果
　　若闻恶而忍　　说行人赞叹
　　消除贪嗔痴　　彼获沙门性
　　赞叹不放逸　　毁彼放逸人
　　恒获人天报　　最上为殊胜
　　若人不放逸　　智者所赞叹
　　所作善增长　　能生诸善法
　　若行放逸者　　现法无能益
　　安情如不动　　尔乃说为智
　　苾刍怀谨慎　　放逸多忧愆
　　如象拔淤泥　　难救深海苦

　　苾刍怀谨慎　　放逸多忧愆
　　抖擞诸罪尘　　如风飘落叶
　　苾刍怀谨慎　　放逸多忧愆
　　结使深缠缚　　如火焚枯薪
　　苾刍怀谨慎　　放逸多忧愆
　　各各顺次第　　得尽诸结使
　　苾刍怀谨慎　　放逸多忧愆
　　义解分别句　　寂静永安宁
　　苾刍怀谨慎　　放逸多忧愆
　　烦恼若消除　　能得涅槃乐
　　放逸不发起　　善法应须修
　　今世至后世　　得行法快乐
　　放逸不发起　　烦恼自然伏
　　善法坚习学　　决定得涅槃
　　长行于放逸　　刹那无暂息
　　命终入地狱　　刹那亦无歇
　　放逸不忆念　　亦不习威仪
　　耽睡不相应　　此是戒障碍
　　常离不相应　　使不坏其念
　　犹念恒调伏　　尘垢得消除

　　苾刍怀谨慎　　持戒勿破坏
　　善守护自心　　今世及后世
　　苾刍勿放逸　　舍家顺佛教
　　抖擞无常军　　如象出莲池
　　依此毗尼法　　不怀放逸行
　　消除生死轮　　永得尽苦恼

　　　　法集要颂经爱乐品第五

　　爱处生忧愁　　爱处生怖畏
　　若无所爱乐　　何愁何怖畏
　　由爱生忧愁　　由爱生怖畏
　　若远离念爱　　遂舍狂乱终
　　夫人怀忧愁　　世苦无数量
　　斯由念恩爱　　无念则无愁
　　是故不生念　　念者是恶累
　　彼则无诸缚　　无念无不念
　　念为求方便　　非义不设权
　　权慧致大义　　自致第一尊
　　莫与爱念会　　亦莫不念俱
　　念爱不见苦　　不爱念忧戚
　　于中生愁戚　　消灭人善根

　　爱念就后世　　朋友多亲眷
　　长夜忧愁恨　　念离为甚苦
　　念色金色容　　天身而别住
　　乐极而害至　　为死王所录
　　若人处昼夜　　消灭念爱色
　　自掘深根源　　不越死径路
　　不善形善色　　爱色言非爱
　　若谓乐著色　　放逸之所使
　　夫自念欲者　　不与恶共居
　　此则难获得　　乐为恶根本
　　夫欲自念者　　宜自善守护
　　如防护边城　　乃牢固墙堑
　　夫欲自念者　　藏己仍坚密
　　犹如防边城　　内外悉牢固
　　当自善防护　　后刹那虚悔
　　时过则生忧　　须臾堕地狱
　　遍于诸方求　　令心中间察
　　颇有斯等类　　不爱乃爱彼
　　以己喻彼命　　是故不害人

　　一切皆惧死　　莫不畏刀杖
　　恕己可为喻　　勿杀勿行杖
　　譬如久行人　　从远吉却还
　　亲厚亦安和　　归来怀庆悦
　　好福行善者　　从此达于彼
　　自受多福祚　　如亲厚来喜
　　起从至圣教　　禁制不善心
　　近者则见爱　　离道莫亲爱
　　近者与不近　　所往皆有异
　　近道则生天　　不近堕地狱

　　乐法戒成就　　成信乐而习
　　能诫自身者　　为人所爱敬
　　为人所敬故　　皆由己所造
　　现世得名誉　　后生于天上
　　教习使禀受　　制止非法行
　　善者之所念　　恶者当远离
　　善与不善者　　此二俱不别
　　善者生天上　　不善堕地狱

　　　　法集要颂经持戒品第六

　　智者能护戒　　福致三种报
　　现名闻得利　　终后生天上
　　当见持戒者　　护之为明智
　　得成真正见　　彼获世安静
　　持戒得快乐　　令身无烦恼
　　夜睡眠恬淡　　寤则长喜悦
　　戒终老死安　　戒善止亦宁
　　慧为人之宝　　福德贼难脱
　　何法终为善　　何法善安止
　　何法为人宝　　何盗不能取
　　戒法终为安　　戒法善安止
　　慧为人之宝　　唯福不能盗
　　修戒行布施　　作福为良田
　　从是至彼岸　　常到安乐处
　　苾刍立戒德　　守护诸根门
　　饮食知节量　　寤寐意相应
　　意常生觉悟　　昼夜精勤学
　　漏尽心明解　　可致圆寂道
　　智者立禁戒　　专心习智慧
　　苾刍无热恼　　尽果诸苦除
　　以戒常伏心　　守护正定意
　　内学修止观　　无忘为正智

　　蠲除诸罪垢　　尽慢勿生疑
　　终身求法戒　　勿远离圣念
　　戒定慧解脱　　应当善观察
　　彼已离尘垢　　尽烦恼不生
　　集白净解脱　　无智皆以尽
　　超越魔罗界　　如日光明照
　　我慢及迷醉　　苾刍应外避
　　戒定慧三行　　求满勿远离
　　既不放自恣　　诸有勿想念
　　是故舍阴盖　　不生如是障
　　苾刍防禁戒　　恒见学此者
　　直趣涅槃路　　速得净如是
　　花香不逆风　　芙蓉栴檀香
　　德香逆风薰　　德人遍闻香
　　乌钵嚩哩史　　多誐罗栴檀
　　如是等花香　　勿比于戒香
　　若人能持戒　　清净不放逸
　　正智得解脱　　是名安乐处
　　此道无有上　　消除禅定魔
　　贤圣德难量　　得达八正路

　　　　法集要颂经善行品第七

　　守护身恶行　　自正护身行
　　守护身恶者　　常修身善行
　　守护口恶行　　自正护口行
　　守护口恶者　　常修口善行
　　守护意恶行　　自正护意行
　　守护意恶者　　恒修意善行
　　身当弃恶行　　及弃口恶行
　　意亦弃恶行　　及诸秽恶法
　　身当修善行　　修口善亦然
　　及修意善者　　无欲尽诸漏
　　身当修善行　　修口意亦尔
　　今世及后世　　永得生善处
　　慈仁行不杀　　常能善摄身
　　彼得无尽位　　所适皆无患
　　不行杀为仁　　常能慎过言
　　彼得无尽位　　所适皆无患

　　过去身恶业　　应当自悔恨
　　今身不放逸　　智生罪除灭
　　过去口恶业　　应当自悔恨
　　今若不妄语　　智生罪除灭
　　过去意恶业　　应当自悔恨
　　今意常清净　　智生罪除灭
　　慎身为勇捍　　慎口捍亦然
　　慎意为勇捍　　一切结亦然
　　此处名不死　　所适无忧患
　　护身为善哉　　护口善亦然
　　护意为善哉　　护一切亦然
　　苾刍护一切　　能尽诸苦际
　　护口意清净　　身终不为恶
　　能净此三业　　是道大仙说

　　　　法集要颂经语言品第八

　　妄语入地狱　　作之言不作
　　二罪后俱受　　是行自牵去
　　恒怀暴恶人　　斧在口中出
　　所以自伤身　　由其出恶言
　　说法自悦人　　口出无量义
　　使我怀妊身　　不惭此仪式
　　誉恶恶还誉　　是二俱为恶
　　好以口快斗　　彼后皆无安

　　争为微少利　　如掩失财宝
　　从彼致斗诤　　合意向恶道
　　百千尼罗浮　　三十六五狱
　　诽谤贤圣者　　口意发恶愿
　　无道堕恶道　　自增地狱苦
　　远愚修忍意　　念谛则无犯
　　若倚内宝藏　　依贤圣活命
　　愚者堕恶道　　犹愿邪见作
　　以失今良会　　更立誓愿求
　　终不见圣谛　　况欲见究竟
　　竹芦生实干　　还害其自躯
　　若吐言当善　　不演恶法教
　　从善得解脱　　为恶不得解
　　善解者为贤　　是为脱恶趣
　　圣贤解不然　　如彼愚得解
　　苾刍挹损意　　不躁言得忠
　　义说如法说　　所语言柔软
　　善说贤圣教　　法说如法二
　　念说如念三　　谛说如谛四
　　是以言语者　　必使心无患
　　亦不克有情　　是为能善言
　　言使投意可　　亦令得欢喜
　　不使至恶意　　出言众悉可
　　至诚甘露说　　说法无有上
　　谛说义如法　　是为立道本
　　如说佛言者　　是吉得灭度
　　为能断苦际　　是谓言中上

　　　　法集要颂经业品第九

　　应远离一法　　所谓妄语人
　　无恶不经历　　不免后世苦
　　宁吞热铁丸　　渴饮洋铜汁
　　不以无戒身　　食人信施物
　　犯戒放逸人　　国中如肉团
　　无惭不畏罪　　后受地狱殃
　　若人畏苦报　　亦不乐行苦
　　勿造诸恶行　　念寻生变悔
　　至诚为诸恶　　自作教他作
　　不免于苦报　　欲避有何益
　　非空非海中　　非入山石间
　　莫能于此处　　避免宿恶殃
　　众生有苦恼　　不免于老死
　　唯有仁智者　　能免缠缚罪

　　妄语求贿赂　　自所行不正
　　怨谮良善人　　以枉治善士
　　罪缠斯等人　　没溺深险坑
　　夫士为行者　　好之与暴恶
　　各自为己身　　终以不败亡
　　动转屈身形　　唯影恒亲附
　　或起或往来　　不离其形影
　　不但影随形　　形亦自随影
　　犹行善恶行　　终不离自身
　　遂贪食毒味　　不从吾往言
　　为毒之所害　　后乃自觉悟
　　愚心不开悟　　习恶不从吾
　　受地狱苦痛　　后方悟其教
　　戏笑为其恶　　已作身自受
　　号泣受罪报　　随行而罪至
　　恶不即时受　　如[(殼-一)/牛]牛湩汁
　　罪在于阴伺　　譬如灰覆火
　　恶不即时受　　如彼锋利剑
　　不虑于后世　　当受其苦报
　　恶为恶所缚　　为恶不自觉
　　至恶知恶至　　受恶恶根源
　　如铁生翳垢　　反食其自身
　　恶生于自心　　还当坏其体

　　　　法集要颂经正信品第十

　　信惭戒布施　　上士誉此法
　　斯道明智说　　得生于天界
　　愚不修天行　　亦不赞布施
　　正直随喜施　　彼得后世乐

　　信者真人长　　念法所安住
　　近者应得上　　智寿中中贤
　　人业何者上　　何行致欢乐
　　何要出要者　　何寿寿中上
　　信者真人长　　念法所安住
　　实者意得上　　智寿寿中贤
　　信财乃得道　　自致法灭度
　　善闻从慧得　　得脱一切缚
　　信之与戒法　　慧意则能行
　　健夫度恚怒　　从是得脱渊
　　信使戒成就　　亦获寿及慧
　　在在则能行　　处处见供养
　　施共与斗集　　此业智不处
　　施时非斗时　　速施何疑虑
　　此方出世利　　慧信为智母
　　是财出世宝　　家产则非常
　　欲见诸真者　　乐听闻法教
　　能舍悭垢心　　此乃为上信
　　信能渡有河　　其福难侵夺
　　能禁止窃盗　　闲静沙门乐
　　沙门恒来至　　智者所见乐
　　及余笃信者　　闻则生欢喜
　　若人怀懊恼　　贪他人衣食
　　彼人昼夜寐　　不获三摩地
　　若人能断贪　　如截多罗树
　　彼人则昼夜　　及获三摩地
　　无信不修行　　好剥正言说
　　如掘取清泉　　掘泉扬其泥
　　智者习信行　　乐仰清净流
　　如善取泉水　　思冷不扰浊
　　信智不染他　　惟智与贤仁
　　非好则远之　　可好则近学
　　乐信与不乐　　寂默自应思
　　远离无信者　　信仁应行之

　　无常及欲贪　　放逸与爱乐
　　戒善行语言　　业信为第十

　　　　法集要颂经沙门品第十一

　　断漏降伏他　　离欲名梵行
　　不犯牟尼戒　　无一愿不满
　　行力若缓慢　　作善与不善
　　梵行不清净　　不获于大果
　　所有缓慢业　　劣意尽除之
　　修习清净行　　获果尽无余
　　譬如执利剑　　执缓则伤手
　　沙门不禁制　　地狱缚牵引
　　又如执利剑　　执紧不伤手
　　沙门禁制戒　　渐近涅槃路
　　难晓则难了　　沙门少智慧
　　诸想多扰乱　　愚者致苦恼
　　沙门为何行　　如意不自禁
　　步步数黏著　　但随思想走
　　学难舍罪难　　居在家亦难
　　会止同利难　　艰难不过是
　　袈裟在肩披　　为恶不捐弃
　　常念行恶者　　斯则堕恶道
　　畏罪怀惊惧　　假名为沙门
　　身披僧伽胝　　如刳娑罗皮
　　所谓长老者　　不必以耆年
　　形熟鬓发白　　愚蠢不知罪
　　能知罪福者　　身净修梵行
　　明远纯清洁　　是名为长老
　　所谓沙门者　　不必剃须发
　　妄语多贪爱　　有欲如凡夫
　　世称名沙门　　汝亦言沙门
　　形服似沙门　　譬如鹤伺鱼
　　如离实不离　　袈裟除不除
　　持钵实不持　　非俗非沙门
　　所言沙门者　　消除窣兔罗
　　守护微细愆　　是名真梵行
　　所言沙门者　　息心灭意想
　　秽垢尽消除　　故说为出家


　　　　法集要颂经卷第一



　　　　法集要颂经卷第二

　　　　尊者法救集
　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　　　法集要颂经正道品第十二

　　正道四圣谛　　智慧所观察
　　破坏爱轮回　　如风吹尘散
　　能见圣谛者　　寂静应观察
　　灭除烦恼见　　如雨洒微尘
　　八正最上道　　四谛为法迹
　　是道名无为　　智灯照愚暗
　　道为八真妙　　圣谛四句上
　　无欲法之最　　明眼善观察
　　智为出世长　　快乐证无为
　　知受正教者　　永尽生老死

　　一切行无常　　如慧所观察
　　若能觉此苦　　行道净其迹
　　一切诸行苦　　如慧之所见
　　若能觉此苦　　行道净其迹
　　一切诸行空　　如慧之所见
　　若能觉此苦　　行道净其迹
　　一切法无我　　如慧之所见
　　若能觉此苦　　行道净其迹
　　吾已说道迹　　爱箭而为射
　　宜以自勖励　　谛受如来言
　　吾已说道迹　　拔爱坚固刺
　　宜以自勖励　　谛受如来言
　　此道无别法　　见谛之所净
　　趣向灭众苦　　能坏魔罗军
　　此道无有余　　见谛能证果
　　趣向灭众苦　　能破魔罗军
　　是道更无过　　一趣如渊流
　　如能仁入定　　在众频演道
　　一入见生死　　得道为祐助
　　此道度当度　　截流至彼岸
　　究竟道清净　　已尽生死源
　　辩才无边界　　明见宣说道
　　可趣服甘露　　前未闻法轮
　　转为哀众生　　礼拜奉事者
　　化之度三有　　三念可念善
　　三念当离恶　　从念而有行
　　灭之为正断　　三观为转念
　　逮获无上道　　得三除三窟
　　无量修念待　　能除三有垢
　　摄定用缚意　　智慧禅定力
　　已定摄外乱　　世间生灭法
　　一一彼无边　　觉道获解脱
　　快乐无穷尽　　积善得善行
　　赞叹得名誉　　逮贤圣八品
　　修道甘露果

　　　　法集要颂经利养品第十三

　　芭蕉以实死　　竹芦实亦然
　　駏驉坐妊终　　人为贪利丧
　　如是贪无利　　当知从痴生
　　愚为此害贤　　首落分于地
　　贪利不善性　　苾刍勿羡之
　　住处多爱恋　　希望他供养
　　在家及出家　　族姓诸愚迷
　　贪利兴嫉心　　我为降伏彼
　　愚为愚计想　　欲慢日夜增
　　异哉得利养　　圆寂趣不同
　　能论知足者　　苾刍真佛子
　　不贪著名誉　　喜悦是智人
　　不爱著一切　　不谄于他人
　　不依他活命　　当自守法行
　　自利尚无贪　　岂贵他名誉
　　百味如膏车　　支形得行道

　　苾刍贪利养　　不得三摩地
　　知足常寂静　　止观可成就
　　苾刍远利誉　　常足不贪求
　　但三衣饮食　　真活命快乐
　　苾刍不舍利　　如毒蛇同室
　　坐卧睡寐畏　　皆由贪活命
　　苾刍不舍利　　下劣中劣喜
　　一法应观察　　少智难得脱
　　谨慎常依戒　　无贪智者赞
　　净行正根力　　应当自思惟
　　具足得三明　　解脱获无漏
　　寡智鲜识人　　无所忆念知
　　其于诸饮食　　依于他人得
　　而有恶法生　　由利养憎嫉
　　自利多结怨　　徒服三法衣
　　但望美饮食　　不奉诸佛教
　　当知是过失　　利养为大怖
　　少智不审虑　　苾刍应释心
　　苾刍说出家　　三业应调伏
　　不邪命自活　　心善常思惟
　　微细病难忍　　利养最难离
　　供养心不动　　天龙致礼拜

　　　　法集要颂经怨家品第十四

　　不怨而兴怨　　不谤而造业
　　愚迷受轮回　　今世及后世
　　先自作漏业　　然后害他人
　　彼此相兴害　　如鸟堕罗网

　　破他还自破　　冤家遇冤家
　　毁他还自毁　　嗔他还自嗔
　　斯何沙门行　　不知正法本
　　寿既获短促　　舍冤复结冤
　　众相共毁谤　　各发恚怒声
　　欢心平等忍　　此忍最无比
　　断骨而命终　　牛马死财失
　　国界则丧乱　　聚集还复得
　　汝等不兴恶　　此法得离怨
　　他怨能忍受　　说之名为智
　　若知此说胜　　愚迷求快乐
　　现在无怨意　　未来亦无恨
　　不可怨以怨　　终已得快乐
　　行忍怨自息　　此名如来法
　　若人致毁骂　　彼胜我不胜
　　快乐从意者　　怨终得休息
　　若人亲善友　　共游于世间
　　不积有冤余　　专念同其意
　　设不得善友　　独游无伴侣
　　应观诸国土　　独善不造恶
　　学无同伴侣　　又不得亲友
　　宁独守善行　　不与愚人偕
　　乐戒学法行　　奚用伴侣为
　　如龙好深渊　　如象乐旷野

　　　　法集要颂经忆念品第十五

　　入息出息念　　具满谛思惟
　　常依次第行　　按如佛所说
　　是则照世间　　如云开月现
　　起止觉思惟　　坐卧不废忘

　　苾刍立是念　　现利未来胜
　　始得终最胜　　逝不睹生死
　　若见身所住　　六触以为最
　　苾刍常一心　　便自知圆寂
　　以有是诸念　　自身恒逮行
　　若其不如是　　终不得意行
　　是随本行者　　如是度爱劳
　　若能寤意念　　一心定欢喜
　　若能寤意念　　解脱一心乐
　　应时等法行　　得度生死地
　　苾刍寤意念　　当令念相应
　　生死烦恼断　　获得圆寂果
　　常当听妙法　　自觉寤其意
　　能觉之为贤　　终始无怖畏
　　以觉意得应　　昼夜慕习学
　　解脱甘露要　　决定得无漏

　　若人得善利　　而来自归佛
　　是故当昼夜　　一心常念佛
　　若人得善利　　而来自归法
　　是故当昼夜　　一心常念法
　　若人得善利　　而来自归僧
　　是故当昼夜　　一心常念僧
　　善知自觉者　　是瞿昙声闻
　　应当于昼夜　　一心恒念佛
　　善知自觉者　　是瞿昙声闻
　　应当于昼夜　　一心恒念法
　　善知自觉者　　是瞿昙声闻
　　应当于昼夜　　一心恒念僧
　　善知自觉者　　是能仁弟子
　　应当于昼夜　　一心恒念戒
　　善知自觉者　　是能仁弟子
　　应当于昼夜　　一心恒念施
　　善知自觉者　　是能仁弟子
　　应当于昼夜　　一心恒念天
　　善知自觉者　　是能仁弟子
　　应当于昼夜　　一心恒念身
　　善知自觉者　　是能仁弟子
　　应当于昼夜　　一心念静虑
　　善知自觉者　　是能仁弟子
　　应当于昼夜　　一心念不杀
　　善知自觉者　　是能仁弟子
　　应当于昼夜　　一心念不盗
　　善知自觉者　　是能仁弟子
　　应当于昼夜　　一心常念空
　　善知自觉者　　是能仁弟子
　　应当于昼夜　　一心念无相
　　善知自觉者　　是能仁弟子
　　应当于昼夜　　一心念无愿
　　善知自觉者　　是能仁弟子
　　应当于昼夜　　一心念出世
　　善知自觉者　　是能仁弟子
　　应当于昼夜　　一心念意乐
　　善知自觉者　　是能仁弟子
　　应当于昼夜　　一心念圆寂

　　　　法集要颂经清净品第十六

　　当念自觉悟　　作时勿虚妄
　　行要修亦安　　所造时真实
　　人当求方便　　自致获财宝
　　彼自观亦然　　意愿即果之
　　坐卧求方便　　发起于精进
　　如工炼真金　　除其尘垢冥
　　不为闇所蔽　　永离老死患

　　不羞而反羞　　反羞而不羞
　　不畏而现畏　　畏现而不畏
　　生为人邪见　　死定入地狱
　　人先为放逸　　后止而不犯
　　是光照世间　　如月现云消
　　人先为放逸　　后止而不犯
　　以善而灭之　　是光照世间
　　若人为罪恶　　修善而能除
　　世间由乐著　　而空念其义
　　少年而出家　　求佛深妙法
　　是光照世间　　如月晃云散
　　现世不施害　　死而无忧戚
　　彼见道无畏　　离苦获安隐
　　现世不施害　　死而无忧戚
　　彼见道无畏　　眷属中最胜
　　除断浊黑业　　惟修白净行
　　度爱得清净　　弃舍秽恶行
　　持戒常清净　　清净晡沙他
　　三业恒清净　　清净名出家
　　爱欲意为田　　淫怒痴为种
　　故施度世者　　得福无有量
　　犹如秽恶田　　嗔恚滋蔓生
　　是故当离恚　　施报无有量
　　犹如秽恶田　　愚痴滋蔓生
　　是故当离愚　　获报无有量
　　犹如秽恶田　　憍慢滋蔓生
　　是故当离慢　　获报无有量
　　犹如秽恶田　　悭吝滋蔓生
　　是故当离悭　　获报无有量
　　犹如秽恶田　　爱乐滋蔓生
　　是故当离爱　　获报无有量
　　六识王为主　　爱染为眷属
　　无染则离爱　　染著是愚痴
　　骨干以为城　　肉血而涂饰
　　门根尽开张　　结贼得纵逸
　　有缘则增苦　　观彼二因缘
　　灭之由贤众　　不从外愚除

　　　　法集要颂经水喻品第十七

　　净心常忆念　　无所有贪爱
　　已度愚痴渊　　如鹅守枯池
　　彼心既弃舍　　翱翔升虚空
　　修行出世间　　能破魔罗众
　　少不修梵行　　至老不积财
　　愚痴乐睡眠　　由己不修善
　　少不修梵行　　至老不积财
　　鸳鸯守空池　　守故有何益
　　莫轻小恶罪　　以为无殃报
　　水滴虽极微　　渐盈于大器
　　恶业渐渐增　　纤毫成广大
　　莫轻小善业　　以为无福报
　　水滴虽极微　　渐盈于大器
　　善业渐渐增　　纤毫成广大
　　犹如人渡河　　縳筏而牢固
　　彼谓度不度　　聪睿乃谓度

　　佛世尊已度　　梵志度当度
　　苾刍入渊池　　声闻缚牢固
　　是泉而何用　　水恒而停满
　　拔爱根本除　　复欲何所望

　　水工调舟船　　弓师能调角
　　巧匠乐调木　　智者能调身
　　犹如深净泉　　表里甚清彻
　　闻法得清净　　智者生欢喜
　　犹如深净泉　　表里甚清彻
　　智者闻妙法　　欢喜无穷尽
　　忍心如大地　　不动如虚空
　　闻法喻金刚　　获味免轮回

　　　　法集要颂经华喻品第十八

　　何人能择地　　舍地狱取天
　　惟说善法句　　如采善妙华
　　学人能择地　　舍地狱取天
　　善说妙法句　　能采众妙华

　　截林勿截树　　因林生怖畏
　　截林而灭已　　苾刍得圆寂
　　截林不断根　　因林生怖畏
　　未断分毫间　　令意生缠缚

　　截林勿断根　　因林生怖畏
　　心缠最难离　　如犊恋爱母
　　当自断爱恋　　犹如枯莲池
　　息迹受正教　　佛说圆寂乐

　　犹如可意华　　色好而无香
　　巧言华如是　　无果不获报
　　犹如可意华　　色好而香洁
　　巧言善如是　　必获其好报

　　犹如蜂采华　　不坏色与香
　　但取味飞去　　苾刍入聚然
　　不违他好恶　　勿观作不作
　　但自观身行　　若正若不正
　　如田粪秽沟　　而近于大道
　　其中生莲华　　香洁甚可悦
　　有生必有终　　凡夫乐处边
　　慧人爱出离　　真是佛声闻
　　多集众妙华　　结鬘为步摇
　　有情积善根　　后世转殊胜
　　如末哩妙华　　末拘罗清净
　　贪欲嗔若除　　苾刍净香洁
　　如人采妙华　　专意不散乱
　　因眠遇水漂　　俄被死王降
　　如人采妙华　　专意不散乱
　　欲意无厌足　　常为穷所困
　　如人采妙华　　专意不散乱
　　未获真财宝　　长为穷所困
　　若不见死王　　慧照如净华
　　苾刍到彼岸　　如蛇脱故皮
　　贪嗔痴若断　　如弃毒华根
　　苾刍到彼岸　　如蛇脱故皮
　　贪根若除断　　如华水上浮
　　苾刍到彼岸　　如蛇脱故皮
　　恚根若除断　　如华水上浮
　　苾刍到彼岸　　如蛇脱故皮
　　痴根若除断　　如华水上浮
　　苾刍到彼岸　　如蛇脱故皮
　　如人结花鬘　　意乐贪无足
　　不尽现世毒　　三根常缠缚
　　观身如坏器　　幻法如野马
　　断魔华开敷　　不睹死王路

　　是身如聚沫　　知此幻化法
　　断魔华开敷　　不睹死王路
　　我慢根除断　　如华水上浮
　　苾刍到彼岸　　如蛇脱故皮
　　悭吝根若断　　如华水上浮
　　苾刍到彼岸　　如蛇脱故皮
　　爱支根若断　　如华水上浮
　　苾刍到彼岸　　如蛇脱故皮
　　若无烦恼根　　获报善因果
　　苾刍到彼岸　　如蛇脱故皮

　　　　法集要颂经马喻品第十九

　　譬马调能软　　随意如所行
　　信戒及精进　　定法要具足
　　获法第一义　　利用故无穷
　　一心行和忍　　得免轮回苦

　　忍和意得定　　能断诸苦恼
　　从是得住定　　如马善调御
　　断恚获无漏　　如马能自调
　　弃恶至平坦　　后受生天乐

　　不恣在放恣　　于眠多觉悟
　　如羸马比良　　弃恶乃为贤
　　若人有惭愧　　智慧可成就
　　是故易诱进　　如策于良马

　　譬马若调平　　可堪王乘骑
　　能调为人贤　　乃受诚信语
　　虽为常调伏　　如彼新驰马
　　亦如善龙象　　不如自调者
　　彼人不能乘　　人所亦不至
　　惟自调伏者　　乃到调方所
　　彼人不能乘　　人所亦不至
　　惟自调伏者　　乃灭一切苦
　　彼人不能乘　　人所亦不至
　　惟自调伏者　　得至圆寂路
　　应常自调伏　　亦如止奔马
　　能自防制者　　念度苦原际
　　如马可王乘　　彼地希有生
　　苾刍善调伏　　解脱一切苦
　　惟自调伏者　　善意如良马
　　亦如大象龙　　自调最为上
　　如王乘智马　　国中所希有
　　苾刍善调伏　　能断于缠缚
　　惟自调伏者　　此善最无比
　　亦如善象龙　　意念到彼岸
　　自师自卫护　　自归求自度
　　是故躬谨慎　　如商贾智马

　　　　法集要颂经嗔恚品第二十

　　除嗔去我慢　　远离诸烦恼
　　不染彼名色　　冤家无有伴
　　除恚得善眠　　恚尽不怀忧
　　恚为毒根本　　苾刍为甘甜
　　贤圣悉能除　　断彼善眠睡
　　人兴恚怒心　　作诸不善业
　　后恚若得除　　智火渐炽盛

　　无惭复无愧　　复好生嗔怒
　　为嗔所缠缚　　如闇失明灯
　　彼力非为力　　以恚为力者
　　恚为凡朽法　　不知善响应
　　有力近猛军　　无力退怯弱
　　能忍为上将　　宜当忍勿羸
　　举众共轻之　　有力名为忍
　　能忍最为上　　宜当怀忍羸
　　自我与彼人　　大畏不可救
　　如知彼嗔恚　　宜灭己中瑕
　　二俱行其义　　我与彼亦然
　　如知彼嗔恚　　宜忍彼中瑕
　　俱行于二义　　我忍彼亦然
　　愚谓我无力　　观法亦复尔
　　若愚胜于智　　粗言及恶语
　　欲常得胜者　　于言宜寂默
　　常习智者教　　不与愚人集
　　能忍秽陋言　　故说忍中上
　　恚者不发言　　处众若屏处
　　人恚以炽然　　终己不自觉
　　谛说不嗔恚　　乞者念以施
　　三分有定处　　自然处天宫
　　息意何有恚　　自捡寿中明
　　等智定解脱　　知已无有恚
　　若为恶意者　　怒有怒果报
　　怒不报其怒　　胜其彼斗负
　　忍辱胜于怨　　善胜不善者
　　胜者能施善　　真诚胜欺善
　　无恚亦不害　　恒念真实行
　　愚者自生恚　　结冤常存在
　　恚能自制断　　如止奔走车
　　是为善调御　　去冥入光明
　　沙门及正道　　利养怨忆念
　　清净水兼华　　马恚为第十

　　　　法集要颂经如来品第二十一

　　自获正觉最无等　　一染世间一切法
　　具一切智力无畏　　自然无师亦无证
　　自获正觉最无等　　不染一切世间法
　　具一切智力无畏　　自然无师无保证
　　善逝独证无等伦　　应现世间成正道
　　如来诸天世中尊　　一切神通智圆满

　　我为佛世尊　　断漏无淫欲
　　诸天及世人　　一切从吾心
　　我既无师保　　亦独无伴侣
　　积诸行得佛　　自然通圣道
　　己胜不受恶　　一切世间胜
　　睿智廓无边　　诱蒙吾为胜
　　今往波罗奈　　欲击甘露鼓
　　当转于法轮　　未曾有转者
　　智人不处愚　　观世而随化
　　说于无垢迹　　永息无有上

　　勇猛师子吼　　正法名如来
　　法说及义说　　觉者永安宁
　　勇健立静虑　　出家日夜灭
　　诸天常卫护　　为佛所称记

　　于彼天人中　　叹说正等觉
　　速修而自觉　　最后离胎身
　　说诸过去佛　　及以当来者
　　现在正等觉　　多除群生忧
　　尽皆尊重法　　已敬今敬者
　　若当生恭敬　　是谓佛法要
　　若欲自求要　　正身最第一
　　信敬于正法　　忆念佛教戒
　　诸有不信佛　　如此群盲类
　　当堕于恶道　　如商遇罗刹
　　船师能度水　　精进为桥梁
　　人以种姓系　　度者为勇健
　　如来无等伦　　爱尽无所积
　　解脱心无漏　　恩慧天世人
　　思惟二观行　　善观二闲静
　　除冥超神仙　　善获得自在

　　譬人立山顶　　遍见村落人
　　审观法如是　　如登楼观园
　　若人恒观察　　烦恼永不生
　　降甘露法雨　　连注无穷尽

　　　　法集要颂经多闻品第二十二

　　多闻善能行　　修善无烦恼
　　所行业障消　　沙门获妙果
　　愚迷不觉知　　好行不死法
　　善解知法者　　病如芭焦树

　　犹如盖屋密　　闇冥无所见
　　虽有众妙色　　有目不见明
　　犹如有一人　　智达广博学
　　不闻则不知　　善法及恶法
　　譬如执明烛　　悉见诸色相
　　闻已尽能知　　善恶之所趣
　　虽称为多闻　　禁戒不具足
　　为法律所弹　　所闻便有阙
　　行人虽少闻　　禁戒悉具足
　　于法律所称　　于闻便有阙
　　虽少多有闻　　持戒不完具
　　二俱被呵责　　所愿而皆失
　　多闻能持固　　奉法为垣墙
　　精进难毁誉　　从是三学成
　　多闻能奉法　　智慧常定意
　　如彼阎浮金　　孰能说有瑕

　　智博为多闻　　持戒悉完具
　　二俱得称誉　　所闻而尽获
　　多闻如宝镜　　照法尽无余
　　自照兼照他　　二俱生喜悦
　　多闻如璎珞　　自身先严饰
　　有情生喜悦　　爱乐无穷尽
　　诸有称己色　　有叹说名德
　　斯皆诸贪欲　　然自不觉知
　　闻为知法律　　解疑亦见正
　　从闻舍非法　　行到不死处
　　内无人自知　　外无人所见
　　内不见其果　　便随声而住
　　内既而知之　　外无人所见
　　二果俱已成　　便随声而住
　　内有而所知　　外有而所见
　　彼有其明智　　不随声而住
　　耳识多所闻　　眼识多所见
　　闻见不牢固　　事由义析理
　　智牢善说快　　闻知定意快
　　彼不用智定　　速行放逸者
　　贤圣乐于法　　所行应于口
　　以忍思惟空　　闻意则牢固

　　　　法集要颂经己身品第二十三

　　常习善语言　　沙门思坐起
　　一坐而所乐　　欲求于息心
　　一坐而一卧　　独步而无伴
　　当自降伏心　　自乐居山林
　　千千而为敌　　一夫能胜之
　　莫若自伏心　　便为战中胜
　　自胜而为上　　如彼众生心
　　自降为大士　　众行则具足
　　非天彦达嚩　　非魔及梵天
　　弃胜最为上　　如智慧苾刍
　　先自而正己　　然后正他人
　　若自而正者　　乃谓之上士
　　先自而正己　　然后正他人
　　若自而正者　　不侵名真智
　　当自而修克　　随其教训之
　　己不被教训　　焉能教训他

　　念自而修克　　使彼而信解
　　我己意专心　　智者所习学
　　为己或为彼　　多有不成就
　　其有学此者　　自正兼训彼
　　身全得存道　　尔时岂容彼
　　己以被降伏　　智者演其义
　　自己心为师　　不随他为师
　　自己为师者　　获真智人法
　　自己心为师　　不依他为师
　　自己为师者　　得誉获利乐
　　自己心为师　　不依他为师
　　自己为师者　　获智为天人
　　自己心为师　　不依他为师
　　自己为师者　　久受生天乐
　　自己心为师　　不依他为师
　　自己为师者　　亲族中最胜
　　自己心为师　　不依他为师
　　自己为师者　　烦恼中无忧
　　自己心为师　　不依他为师
　　自己为师者　　断除一切缚
　　自己心为师　　不依他为师
　　自己为师者　　能破诸恶趣
　　自己心为师　　不依他为师
　　自己为师者　　长作真智师
　　自己心为师　　不依他为师
　　自己为师者　　解脱一切苦
　　自己心为师　　不依他为师
　　自己为师者　　速证圆寂果


　　　　法集要颂经卷第二



　　　　法集要颂经卷第三

　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　　　法集要颂经广说品第二十四

　　虽说百伽陀　　句义不周正
　　不如解一句　　闻乃得解脱
　　虽说百伽陀　　不明有何益
　　不如解一义　　闻乃得止息
　　虽解多伽陀　　不行无所益
　　不如行一句　　习行可得道
　　若人寿百岁　　毁戒意不息
　　不如一日中　　供养持戒人
　　若人寿百岁　　懈怠劣精进
　　不如一日中　　勇猛行精进
　　若人寿百岁　　不观生灭法
　　不如一日中　　而解生灭法
　　若人寿百岁　　不观成败事
　　不如一日中　　睹微知所忌
　　若人寿百岁　　不见无漏句
　　不如一日中　　得见无漏道
　　若人寿百岁　　不见无动句
　　不如一日中　　得见无动道
　　若人寿百岁　　不睹难见句
　　不如一日中　　得见微妙道
　　若人寿百岁　　不见无生句
　　不如一日中　　得见无生道
　　若人寿百岁　　不见无作句
　　不如一日中　　得见无作道
　　若人寿百岁　　不见最上句
　　不如一日中　　得见最上道
　　若人寿百岁　　不见寂灭句
　　不如一日中　　得见寂灭道
　　若人寿百岁　　不见甘露句
　　不如一日中　　得服甘露味
　　若人寿百岁　　不见无垢句
　　不如一日中　　得见清净道
　　若人寿百岁　　不见离垢句
　　不如一日中　　离垢得解脱
　　虽复寿百岁　　山林祭火神
　　不如须臾间　　观身而积行
　　虽复百岁中　　山林祭火神
　　不如须臾间　　正见得解脱
　　从月至于月　　愚者用饮食
　　彼人不信佛　　十六不获一
　　若人祷神祀　　经岁望其福
　　彼于四分中　　亦不获其一
　　从月至于月　　愚者用饮食
　　不生慈愍心　　十六不及一
　　从月至于月　　愚者用饮食
　　彼不知法数　　十六不及一
　　从月至于月　　常行平等会
　　彼人不信佛　　十六不及一
　　从月至于月　　常行平等会
　　彼人不信法　　十六不及一
　　从月至于月　　常行平等会
　　彼人不信僧　　十六不及一
　　月月常千祀　　恒施于平等
　　彼无慈愍心　　十六不及一
　　月月常千祀　　恒施于平等
　　彼不恤蠕动　　十六不及一
　　月月常千祀　　恒施于平等
　　若无悲念心　　十六不及一
　　月月常千祀　　恒施于平等
　　彼怀怨恨心　　十六不及一
　　月月常千祀　　恒施于平等
　　不见择灭法　　十六不及一
　　月月常千祀　　终身而不辍
　　不如须臾间　　一心念真法
　　一念福无边　　胜彼终身祀
　　虽终百岁寿　　奉事祀火神
　　不如须臾间　　供养佛法僧
　　一念供养福　　胜彼终身祀

　　　　法集要颂经善友品第二十五

　　无信怀憎嫉　　斗乱彼此人
　　智者所弃嫌　　愚习以为乐
　　有信无憎嫉　　精进信多闻
　　智者所敬待　　贤圣以为乐

　　不亲恶知识　　不与非法会
　　亲近善知识　　恒与正法会
　　行路念防虑　　持戒多闻人
　　思虑无量境　　闻彼善言教
　　各各知差别　　近恶自陷溺
　　习善致名称　　妙者恒自妙
　　此由身真正　　善者终以善
　　斯由亲近善　　智慧为最上
　　持戒永寂灭

　　如鱼凑臭烂　　人贪竞取之
　　意者不觉臭　　习恶亦如是
　　多誐波罗叶　　众生往采取
　　叶薰香远布　　习善亦如是

　　亲近恶知识　　罪垢日夜增
　　如猪身不净　　自污兼污他
　　己自不习恶　　亲近习恶者
　　为人所轻笑　　恶名日夜炽
　　观习而习之　　知近而亲近
　　毒箭在其束　　净者被其污
　　勇夫能除污　　去恶不为伴
　　是故知果报　　智人悉分别
　　非亲慎莫习　　习当近于贤
　　苾刍修行道　　忍苦尽诸漏

　　愚人尽形寿　　承事明智人
　　亦不知真法　　如杓斟酌食
　　智若须臾间　　承事贤圣人
　　一一知真法　　如舌了众味
　　智者寻一句　　演出无量义
　　愚者诵千句　　不解一句义
　　一句义成就　　智者所修学
　　愚者好远离　　真佛之所说
　　怨憎有智胜　　不随亲友义
　　愚者训非道　　渐趣地狱径

　　愚者自称愚　　当知善黠慧
　　愚人自称智　　是谓愚中甚
　　若复叹誉愚　　毁訾智者身
　　毁智犹有胜　　叹愚不为上
　　莫见愚闻声　　亦莫与愚居
　　与愚同居难　　犹如怨同处
　　莫见愚闻声　　亦莫与愚居
　　与愚同居难　　犹如怨同处　　当选择共居　　如与亲亲会
　　是故事多闻　　并及持戒者
　　如是人中上　　如月在众星

　　　　法集要颂经圆寂品第二十六

　　如龟藏其六　　苾刍摄意想
　　无倚无害彼　　圆寂无言说
　　忍辱第一道　　佛说圆寂最
　　不以怀烦热　　害彼为沙门
　　言当莫粗犷　　所说应辩才
　　少闻其论难　　反受彼屈伏
　　数自兴烦恼　　犹彼器败坏
　　生死数流转　　长没无出期
　　若不自烦恼　　犹器完牢具
　　如是至圆寂　　永无诸尘翳

　　无病第一利　　知足第一富
　　知亲第一友　　圆寂第一乐
　　饥为第一患　　行为第一苦
　　如实知此者　　圆寂第一乐

　　最妙圣言教　　流布无穷际
　　世共传习者　　实无有厌时
　　如是无等伦　　所说善言教
　　身苦所逼迫　　何过饥患苦

　　趣善之徒少　　趣恶之徒多
　　如实知此者　　速求于圆寂
　　有缘生善处　　有缘生恶趣
　　有缘般涅槃　　如斯皆有缘

　　鹿归于田野　　鸟归于虚空
　　义归于分别　　真人归寂灭
　　不以懈怠意　　怯弱有所至
　　欲求于圆寂　　焚烧诸缚著
　　苾刍速杼船　　以杼便当轻
　　求断贪欲情　　然后至圆寂
　　我有本以无　　本有我今无
　　非无亦非有　　如今不可获
　　难见谛不动　　善观而不动
　　当察爱尽源　　是谓名业际

　　断爱除其欲　　竭河无流兆
　　能明此爱本　　是谓名苦际
　　无身灭其想　　诸痛得清凉
　　众行永止息　　识想不复兴
　　如实知此者　　是谓名苦际
　　住动虚则静　　非近非有乐
　　无动得轻安　　静乃获圆寂

　　亦不由往来　　往来绝生灭
　　老死烦恼除　　断苦获圆寂
　　吾已无往来　　不去而不来
　　不没不复生　　此际名圆寂
　　智生之本末　　有为知无为
　　生死所缠缚　　缚者而难制
　　如是四大身　　五蕴苦恼集
　　安住观实苦　　尽苦获圆寂
　　诸法无往来　　往来恒生灭
　　老病死迁流　　无漏获圆寂

　　苾刍有世生　　有造无作行
　　有无生无有　　无作无所行
　　苾刍吾已知　　无复诸地入
　　无有虚空入　　无诸入用入
　　无想非想入　　无今世后世
　　亦无日月想　　无往亦无来
　　从食因缘有　　从食致忧乐
　　而此要灭者　　诸苦法已尽
　　非食命不济　　孰能不搏食
　　夫立食为先　　然后乃至道
　　地种及水火　　是时风无吹
　　光焰所不照　　亦不见其实
　　非月非有光　　非日非有照
　　审谛观此者　　乃应真圆寂
　　端正色纵容　　得脱一切苦
　　非色非无色　　得脱第一苦
　　究竟不恐惧　　越缚无狐疑
　　未断有欲刺　　岂知身为患
　　所谓究竟者　　圆寂为第一
　　尽断诸想著　　文句不错谬
　　知节不知节　　最胜舍有行
　　内自思惟行　　如卵坏其膜
　　众施法施胜　　众乐法乐上
　　众力忍力最　　爱尽圆寂乐

　　　　法集要颂经观察品第二十七

　　善观己瑕隙　　使己不露外
　　彼彼自有隙　　如彼飞轻尘
　　若己称无瑕　　罪福俱并至
　　但见他人隙　　恒怀无明想
　　知惭寿中上　　焉以贪牵缚
　　力士无畏忌　　斯等命短促
　　知渐不尽寿　　恒求清净行
　　威仪不缺漏　　当观真净寿
　　世间普盲冥　　智眼鲜鲜耳
　　群鸟堕罗网　　生天不足言
　　观世衰耗法　　但见众色变
　　愚者自系缚　　为闇所缠绕
　　亦不见于行　　观而无所有

　　众生皆有我　　为彼而生患
　　一一不相见　　不睹邪见刺
　　观此刺因缘　　众生多染著
　　我造彼非有　　彼造非我有

　　众生为慢缠　　染著于憍慢
　　为见所迷惑　　不免生死际
　　已得与当得　　二俱受尘垢
　　习于病根本　　及觉诸所学
　　观诸持戒者　　梵行清净人
　　瞻侍病瘦者　　是谓至边际
　　当观水上泡　　亦观幻野马
　　如是不观身　　亦不见死至
　　当观水上泡　　亦观幻野马
　　如是不观世　　亦不见死王

　　如是当观身　　如王杂色车
　　愚者所染著　　善求远离彼
　　如是当观身　　如王杂色车
　　愚者所染著　　智者远离之

　　如是当观身　　众病之所因
　　病与愚合会　　焉能可恃怙
　　当观画形像　　摩尼绀青发
　　愚者以为缘　　不求越彼岸
　　当观画形像　　摩尼绀青发
　　愚者以为缘　　智者所厌患
　　强以彩画形　　庄严丑秽身
　　愚者以为缘　　亦不求匈度
　　爪发为八分　　双部眼耳珰
　　愚者所染著　　亦不求自度
　　著欲染于欲　　不究结使缘
　　不以生结使　　当度欲有流
　　非园脱于园　　脱园复就园
　　当复观此人　　脱缚复就缚

　　今舍天王位　　不造生死本
　　求离地狱苦　　愿说圆寂乐
　　青衣白盖身　　御者御一轮
　　观彼未断垢　　求便断缚著
　　人多求自归　　山川树木神
　　园观及神祀　　望免苦患难
　　此非自归上　　亦非有吉利
　　如有自归者　　不脱一切苦
　　若有自归佛　　及法苾刍僧
　　修习圣四谛　　如慧之所见
　　苦因缘苦生　　当越此苦本
　　贤圣八品道　　灭尽甘露际
　　是为自归上　　非不有吉利
　　如有自归者　　得脱一切苦
　　观已观当观　　不观亦当观
　　观而复重观　　观而不复观
　　观而复重观　　分别彼性本
　　计昼以为夜　　宝身坏不久
　　观而不重观　　虽见亦不见
　　如见而不见　　观而亦不见
　　云何见不见　　何说见不见
　　因何见不见　　因为出何见

　　犹若不观苦　　常当深自观
　　以解苦根原　　是为明妙观
　　谁令凡夫人　　不观众行本
　　因彼而观察　　去冥见大明

　　　　法集要颂经罪障品第二十八

　　诸恶业莫作　　诸善业奉行
　　自净其意行　　是名诸佛教
　　惠施获福报　　不藏恚怒怀
　　以善灭其恶　　欲怒痴无余
　　独行勿逐愚　　欲群当逐智
　　智者灭其恶　　如鹤择乳饮
　　观世若干变　　知法起灭迹
　　贤圣不乐世　　愚者不处贤
　　解知念待味　　思惟休息义
　　无热无饥想　　当服于法味

　　人不损其心　　亦不毁其意
　　以善永灭恶　　不忧随恶道
　　人欲炼其神　　要当数修琢
　　智者易雕饰　　乃名世之雄
　　能亲近彼者　　安隐无忧恼
　　永息无过者　　柔和不卒暴
　　吹弃诸恶法　　如风落其叶

　　无故畏彼人　　谤毁清净者
　　寻恶获其力　　烟云风所吹
　　人之为善恶　　各各自知之
　　修善得善果　　为恶随恶趣
　　达己净不净　　何虑他人净
　　愚者不自炼　　如铁钻钝钢
　　若眼见非邪　　黠人求方便
　　智者善寿世　　亦不为众恶
　　商人在路惧　　伴少而货多
　　经过险难处　　然有折轴忧

　　有身无疮疣　　不为毒所害
　　毒无奈疮何　　无恶无所造
　　多有行众恶　　必为身作累
　　施善布恩德　　此事甚为难
　　善哉修善者　　伤哉为甚恶
　　恶恶自为易　　恶人为善难
　　愚者自谓正　　犹恶不成熟
　　恶已成熟满　　诸苦亦复熟
　　贤者见于恶　　不为恶所熟
　　如恶以不熟　　恶者观其恶

　　贤者观其恶　　乃至贤不熟
　　设以贤熟者　　贤贤自相观
　　人虽为恶行　　亦不数数行
　　于彼意不乐　　知恶之为苦
　　人能作其福　　亦当数数造
　　于彼意愿乐　　善爱其福报
　　先当制善心　　摄持恶根本
　　由是兴福业　　心由乐于恶

　　为恶虽复少　　后世受苦深
　　当获无边福　　如毒在心腹
　　为福虽微少　　后受大福德
　　当获大果报　　如种获真实

　　无过而强轻　　无恚而强侵
　　当于十品处　　便当趣于彼
　　痛痒语粗犷　　此形必坏败
　　众病所逼切　　心乱而不定
　　宗族别离散　　财货费耗尽
　　为贼所劫掠　　所愿不从意
　　或复无数变　　为火所焚烧
　　身坏无智慧　　亦趣于十品
　　作恶勿言无　　人作言无罪
　　屏隈言无罪　　斯皆有证验

　　作恶言有忧　　久作亦言忧
　　忧屏隈亦言　　忧彼报亦忧
　　此忧彼亦忧　　恶行二俱忧
　　彼忧彼受报　　见行乃审知

　　此喜彼亦喜　　福行二俱喜
　　彼行彼受报　　见行自清净
　　此煮彼亦煮　　罪行二俱煮
　　彼煮彼受报　　见行自有验
　　作福不作恶　　皆由宿行法
　　终不畏死径　　如船截流渡

　　　　法集要颂经相应品第二十九

　　夜光照于冥　　至日未出间
　　日光布大明　　夜光便黤黮
　　察者布光明　　如来未出顷
　　佛出放大明　　无察无声闻

　　不坚起坚想　　坚起不坚想
　　后不至于坚　　由起邪见故
　　坚而知坚者　　不坚知不坚
　　被人求于坚　　正治以为本

　　愚者以为坚　　反被九结缚
　　如鸟堕罗网　　斯由爱深固
　　诸有怀狐疑　　今世及后世
　　禅定尽能灭　　无恼修梵行
　　无尘离于尘　　能持此服者
　　无御无所至

　　此不应法服　　若能除垢秽
　　修戒等慧定　　彼应思惟业
　　此应服袈裟　　不以柔和言
　　名称有所至　　人有善颜色
　　乃怀巧伪心　　有能断是者
　　永拔其根本

　　智者除诸秽　　乃名为善色
　　不以色纵容　　暂睹知人意
　　世多违行人　　游荡在世界
　　如彼虚伪鍮　　其中纯有铜
　　独游无畏忌　　内秽外不净
　　贪餮不自节　　三转随时行
　　如圈被养猪　　数数受胞胎
　　人能专其意　　于食知止足
　　趣欲支其形　　养寿守其道
　　观净而自净　　诸根不具足
　　于食无厌足　　斯等凡品行

　　转增于欲意　　如屋坏穿漏
　　当观不净行　　诸根无缺漏
　　于食知止足　　有信执精进
　　不恣于欲意　　如风吹泰山
　　空闲甚可乐　　然人不乐彼
　　无欲常居之　　非欲之所处
　　难移难可动　　如彼重雪山
　　非贤则不现　　犹夜射冥室
　　贤者有千数　　智者在丛林
　　义理极深邃　　智者所分别

　　多有众生类　　非射而不值
　　今观此义理　　无戒人所耻
　　观有知恐怖　　变易知有无
　　是故不乐有　　当念远离有

　　无信无反复　　穿墙而盗窃
　　断彼希望思　　是名为勇士
　　除其父母缘　　王家及二种
　　遍灭其境界　　无垢为梵行

　　若人无所依　　知彼所贵食
　　空及无相愿　　思惟以为行
　　鸟飞于虚空　　而无足迹现
　　如彼行行人　　言说无所趣

　　诸能断有本　　不依于未然
　　空及无相愿　　思惟以为行
　　希有诸众生　　多不顺其性
　　有度不度者　　为灭甚为难

　　诸有平等说　　法法共相观
　　尽断诸结使　　无复有热恼
　　行路无复忧　　终日得解脱
　　一切结使尽　　无复有众恼
　　如鸟飞虚空　　而无有所碍
　　彼人获无漏　　空无相愿定
　　如鸟飞虚空　　而无有所碍
　　行人到彼岸　　空无相愿定

　　无造无有造　　造者受烦恼
　　非造非无造　　前忧后亦忧
　　造者为善妙　　以作不怀忧
　　造而乐而造　　生天受欢乐

　　虚空无辙迹　　沙门无外意
　　众人尽乐恶　　唯佛净无秽
　　虚空无辙迹　　沙门无外意
　　世间皆无常　　佛无我所有

　　诸天及世人　　一切行相应
　　得脱一切苦　　离爱免轮回
　　诸天及世人　　一切行相应
　　能远诸恶业　　不堕于恶趣

　　亦复不知论　　贤愚无差别
　　若复知论义　　所说无垢迹
　　说应法议论　　当竖仙人幢
　　法幢为仙人　　仙人为法幢

　　或有寂然骂　　或有在众骂
　　或有未声骂　　世无不骂者
　　一毁及一誉　　但利养其名
　　非有亦非有　　则亦不可知
　　智人所称誉　　若好兼及丑
　　智人无缺漏　　慧定得解脱
　　如紫磨真金　　内外彻清净
　　犹如安明山　　不为风所动
　　智人亦如是　　不为毁誉动
　　如树无有根　　无枝况有叶
　　健者以解缚　　谁能毁其德
　　无垢无有住　　身堑种苦子
　　最胜无有爱　　天世人不知
　　犹如网丛林　　无爱况有余
　　佛有无量行　　无迹谁迹将
　　若有不欲生　　以生不受有
　　佛有无量行　　无迹谁迹将
　　若欲灭其想　　内外无诸因
　　亦无过色想　　四应不受生
　　舍前及舍后　　舍间越于有
　　一切尽皆舍　　不复受生老


　　　　法集要颂经卷第三



　　　　法集要颂经卷第四

　　　　西天中印度惹烂驮啰国密林寺三藏明教大师赐紫沙门臣天息灾奉　诏译
　　忍胜则怨贼　　自负则自鄙
　　息意则快乐　　无胜无负心
　　若人扰乱彼　　自求安乐世
　　遂成其怨憎　　终不得解脱
　　善乐于爱欲　　以杖加群生
　　于中自求安　　后世不得乐
　　人欲得欢乐　　杖不加群生
　　于中自求乐　　后世亦得乐
　　乐法乐学行　　慎莫行恶法
　　能善行法者　　今世后世乐
　　护法行法者　　修法获善报
　　此应法律教　　行法不趣恶
　　护法行法者　　如盖覆其形
　　此应法律教　　行法不趣恶
　　恶行入地狱　　所生堕恶道
　　非法自陷溺　　如手把蚖蛇
　　不以法非法　　二事俱同报
　　非法入地狱　　正法生于天
　　施与战同处　　此德智不誉
　　施时亦战时　　此事二俱等
　　人遭百千变　　等除憍慢怨
　　时施清净心　　健夫最为胜
　　忍少得胜多　　戒胜懈怠多
　　有信慧施者　　后身受善报
　　快乐施福报　　所愿皆全成
　　速得第一灭　　渐入无为际
　　若彼求方便　　贤圣智慧施
　　尽其苦原本　　当知获大报
　　爱法善安隐　　心意洁清净
　　贤圣所说法　　智者所娱乐
　　若人心乐禅　　亦复乐不起
　　亦乐四意止　　并及七觉意
　　及彼四神足　　贤圣八品道
　　善乐于抟食　　善乐摄法服
　　善乐于经行　　乐处于山薮
　　已逮安乐处　　现法而无为
　　已越诸恐惧　　超世诸染著
　　善乐于念持　　善观于诸法
　　善哉世无害　　养育众生类
　　世无欲爱乐　　越诸染著意
　　能灭己憍慢　　此名第一乐
　　耆年持戒乐　　有信成就乐
　　分别义趣乐　　不造众恶业
　　世有父母乐　　众集和亦乐
　　世有沙门乐　　静志乐亦然
　　诸佛出兴乐　　说法堪受乐
　　众僧和合乐　　和则常有安
　　持戒完具乐　　多闻广知乐
　　睹见真人乐　　解脱行迹乐
　　德水清凉乐　　法财自集快

　　得智明慧快　　灭慢无邪快
　　得睹诸贤乐　　同会亦复乐
　　不与愚从事　　毕固永已乐
　　不与愚从事　　经历无数日
　　与愚同居难　　如与怨憎会
　　与智同处易　　如共亲亲会
　　人智甚难遇　　终不虚托生
　　设当托生处　　彼家必蒙庆
　　一切得安隐　　梵志取灭度
　　不为欲所染　　尽脱于诸处
　　尽断不祥结　　降伏内烦恼
　　永息得睡眠　　心识得清彻
　　慎莫著于乐　　当就护来行
　　当念舍于世　　观于快乐事
　　如世欲欢乐　　及彼天上乐
　　此名为爱极　　十六未获一
　　欲舍于重担　　更不造重业
　　重担世之苦　　能舍最快乐
　　尽断诸爱欲　　及灭一切行
　　并灭五蕴本　　更不受三有
　　义聚则有乐　　朋友食福乐
　　彼灭寂然乐　　展转普及人
　　苦以乐为本　　犹彼焰火炉
　　赫焰而炽然　　渐渐而还灭
　　不知所凑处　　如是等见人
　　免于爱欲泥　　去亦无处所
　　以获无动乐　　中间无有恚
　　有变易不停　　除忧无有愁
　　寂然观世有　　有乐无有恼
　　正法而多闻　　设见有所损
　　人人贪于色　　无结世善寿
　　大法知结源　　人当明结瑕
　　人人心缚著　　亦缚于色本
　　一切受辱苦　　一切任己乐
　　胜负自然兴　　竟不有所获
　　诸欲得乐寿　　能忍彼轻报
　　忍者忍于人　　不忍处诸有
　　诸欲得乐寿　　于惑而无惑
　　惑者惑于人　　我斯无有惑
　　诸欲得乐寿　　终己无结者
　　当食于念食　　如彼光音天
　　恒以念为食　　意身无所烧
　　众生见苦乐　　圣法无损坏
　　虽值触乐迹　　无迹焉有触
　　如苾刍在定　　不著一切垢
　　众生遭苦乐　　而不能觉知
　　如来与多闻　　己身广善友
　　圆寂观罪障　　相应乐第十

　　　　法集要颂经护心品第三十一

　　心轻难调伏　　为欲所居怀
　　降心则为善　　以降便轻安
　　如鱼在旱地　　以离于深渊
　　心识极惶惧　　魔众而奔驰

　　心走非一处　　犹如日光明
　　智者所能制　　如钩止恶象
　　今我论此心　　无坚不可见
　　我今欲训诲　　慎莫生瑕隙

　　汝心莫游行　　恣意而放逸
　　我今还摄汝　　如御暴逸象
　　生死无有量　　往来无端绪
　　求于屋舍者　　数数受胞胎

　　以观此居屋　　更不造诸舍
　　梁栈看已坏　　台阁则摧折
　　心已离诸行　　中间是己心
　　心多为轻躁　　难持难调护

　　智者能自正　　如匠搦箭直
　　有恚则知恚　　有恚知有恚
　　是意皆自造　　非干父母为
　　除邪就正定　　为福勿回复

　　盖屋若不密　　天雨则常漏
　　人不思惟行　　恒历淫怒痴
　　盖屋若不密　　天雨则常漏
　　人自思惟行　　永无淫怒痴

　　心为诸法本　　心尊是心使
　　心若念恶行　　即言即恶行
　　罪苦自追随　　车轹终于辙
　　心为诸法本　　心尊是心使
　　心若念善行　　即言即善行
　　福庆自追随　　如影随其形
　　不以不净意　　亦及嗔怒人
　　欲得知法者　　正等觉所说
　　诸有除贡高　　心意极清净
　　能舍伤害怀　　乃得闻正法
　　心不住止息　　亦不知善法
　　迷于出世事　　无有正知见
　　三十六使流　　并及心意漏
　　数数有邪见　　依于欲想结
　　舍意放其根　　人随意回转
　　为少灭名称　　如鸟舍空林

　　在静自修学　　慎勿逐欲迹
　　莫吞热铁丸　　嗥哭受其报
　　应修而不修　　恃力不精勤
　　自陷人形卑　　懈怠不解慧

　　乱观及正观　　皆由意所生
　　能觉知心观　　愚心数数乱
　　智者如是观　　念者专为行
　　咄嗟意无著　　惟佛能灭此

　　观身如空瓶　　安心如丘城
　　以慧与魔战　　守胜勿复失
　　观身如聚沫　　如阳焰野马
　　以慧与魔战　　守胜勿复失

　　心念七觉意　　等意不差违
　　当舍愚惑意　　乐于不起忍
　　尽漏无有漏　　于世取灭度
　　当自护其意　　若牦牛护尾
　　有施于一切　　终不离其乐
　　一龙出众龙　　龙中六牙者
　　心心自平等　　独乐于旷野

　　不以能害心　　尽为一切人
　　慈心为众生　　彼无有怨恨
　　慈心为一人　　便护诸善本
　　尽当为一切　　贤圣福称上

　　普慈于一切　　愍念众生类
　　修行于慈心　　后受无极乐
　　若以踊跃意　　欢喜不懈怠
　　修于诸善法　　获致安隐处

　　自则致欢喜　　身口意相应
　　以得等解脱　　苾刍息意快
　　一切诸结尽　　无复有尘劳
　　正使五音乐　　不能悦人意
　　不如一正心　　向于平等法
　　最胜得善眼　　亦不计有我
　　诸有心乐禅　　不乐于欲意
　　最胜踊跃意　　亦不见有我
　　诸有心乐禅　　不乐于欲意
　　诸结永已尽　　如山不可动
　　于染无所染　　于恚不起恚
　　诸有如此心　　焉知苦踪迹
　　无害无所染　　具足于戒律

　　于食知止足　　及诸床卧具
　　修意求方便　　是谓诸佛教
　　行人观心相　　分别念待意
　　以得入禅定　　便获喜安乐
　　护意自庄严　　嫉彼而营己
　　遭忧不患苦　　智者审谛住
　　人不守护心　　为邪见所害
　　兼怀掉戏意　　斯等就死径
　　是故当护心　　等修清净行
　　正见恒在前　　分别起灭法
　　苾刍降睡眠　　尽苦更不造
　　降心复于乐　　护心勿复调

　　有情心所误　　尽受地狱苦
　　降心则致乐　　护心勿复调
　　护心勿复调　　心为众妙门
　　护而不漏失　　便在圆寂道

　　　　法集要颂经苾刍品第三十二

　　苾刍若乞食　　以得勿积聚
　　天人所叹誉　　生净无瑕秽
　　苾刍为慈愍　　爱敬于佛教
　　深入妙止观　　灭秽行乃安
　　苾刍诸爱尽　　舍爱去贡高
　　无我去吾我　　此义孰不亲
　　当知是法行　　身之出要径
　　如象御强敌　　苾刍恒习行

　　人不寿劫尽　　内与自心诤
　　护身念道谛　　苾刍惟净安
　　念亲同朋友　　正命无杂糅
　　施知应所施　　亦合威仪具
　　苾刍备众行　　乃能尽苦际
　　乐法意欲法　　思惟安隐法
　　苾刍依法行　　正而勿废忘
　　当学入空定　　苾刍常安静
　　爱乐非人处　　观察平等法
　　当制于五蕴　　服意如水流
　　清净恒和悦　　为饮甘露味
　　如彼极峻山　　不为风所动
　　苾刍尽愚痴　　所在不倾动

　　一切诸名色　　非有莫生惑
　　不近则不爱　　乃名真苾刍
　　苾刍非剃发　　慢诞无戒律
　　舍贪思惟道　　乃应真苾刍
　　息心非剃发　　放逸无志信
　　能灭众苦恼　　为胜大沙门
　　苾刍得慈定　　承受诸佛教
　　极得灭尽迹　　无亲慎莫睹
　　心喜极欢悦　　加以受念者
　　苾刍多熙怡　　尽空无根源

　　息身而息意　　摄口亦乃善
　　舍世为苾刍　　度苦无有碍
　　无禅则无智　　无智则无禅
　　道从禅智生　　得近圆寂路
　　禅行无放逸　　莫为欲乱心
　　无吞洋铜汁　　自恼燋形躯
　　能自护身口　　护意无有恶
　　后获禁戒法　　故号为苾刍

　　诸有修善法　　七觉意为本
　　此名为妙法　　故名定苾刍
　　如今现所说　　自知苦尽源
　　此名为善本　　是无漏苾刍

　　不以持戒力　　及以多闻义
　　正使得定意　　不著于文饰
　　苾刍有所倚　　尽于无漏行
　　当观正觉乐　　勿近于凡夫
　　观此现世事　　分别于五蕴
　　修行勿作恶　　必强自制心
　　舍家而得解　　意犹复染著

　　习行懈缓者　　劳意勿除之
　　非净则梵行　　焉致大财宝
　　心得永休息　　苾刍摄意行
　　以尽老病死　　便脱魔罗缚

　　心已得永寂　　苾刍摄意行
　　以尽老病死　　更不复受有
　　以断于爱相　　苾刍摄意行
　　以尽老病死　　更不复受有
　　无有结使心　　苾刍摄意行
　　以尽老病死　　更不复受有

　　不能断有根　　苾刍摄意行
　　以尽老病死　　更不复受有
　　能断三毒根　　苾刍摄意行
　　以尽老病死　　更不复受有
　　以脱于魔界　　以胜丛林刺
　　及除骂詈者　　犹凭妙高山
　　苾刍不受苦　　不念今后世
　　观世如幻梦　　苾刍胜彼此
　　如蛇脱故皮　　能断爱根本
　　尽竭欲深泉　　苾刍胜彼此
　　如蛇脱故皮　　能断于五欲
　　断于欲根本　　苾刍胜彼此
　　如蛇脱故皮　　能断于五结
　　拔于爱欲刺　　苾刍胜彼此
　　如蛇脱故皮　　诸有无家业
　　又断不善根　　苾刍胜彼此
　　如蛇脱故皮　　诸有不热恼
　　又断不善根　　苾刍胜彼此
　　如蛇脱故皮　　断欲无遗余
　　如拔不牢固　　苾刍胜彼此
　　如蛇脱故皮　　爱生如流溢
　　犹蛇含毒药　　苾刍胜彼此
　　如蛇脱故皮　　诸有断相观
　　内不造其心　　苾刍胜彼此
　　如蛇脱故皮　　贪根若断尽
　　是名真苾刍　　降伏魔罗军
　　得尽苦轮回　　嗔根若断尽
　　是名真苾刍　　解脱诸烦恼
　　得尽苦轮回　　痴根若断尽
　　是名真苾刍　　远离于缠缚
　　得尽苦轮回　　慢根若断尽
　　是名真苾刍　　能离于爱染
　　得尽苦轮回　　悭吝若断尽
　　是名真苾刍　　信乐于正觉
　　得尽苦轮回　　贪心聚落刺
　　苾刍应思惟　　若能远离彼
　　佛说真苾刍　　嗔心聚落刺
　　苾刍应思惟　　能离于嗔恚
　　佛说真苾刍　　痴心聚落刺
　　苾刍应思惟　　若离于愚痴
　　佛说真苾刍　　慢心聚落刺
　　苾刍应思惟　　若能离憍慢
　　佛说真苾刍　　悭吝聚落刺
　　苾刍应思惟　　若能离悭吝
　　佛说真苾刍　　调伏贪爱念
　　如药解蛇毒　　苾刍能破坏
　　如蛇脱故皮　　调伏嗔恚念
　　如药解蛇毒　　苾刍能破坏
　　如蛇脱故皮　　调伏愚痴念
　　如药解蛇毒　　苾刍能远离
　　如蛇脱故皮　　调伏憍慢念
　　如药解蛇毒　　苾刍能远离
　　如蛇脱故皮　　调伏悭吝念
　　如药解蛇毒　　苾刍能远离
　　如蛇脱故皮　　贪欲彼若发
　　断截如芦苇　　烦恼如海深
　　苾刍应精进　　嗔恚彼若发
　　断截如芦苇　　烦恼深如海
　　苾刍应精进　　愚痴彼若发
　　断截如芦苇　　烦恼如海深
　　苾刍应精进　　憍慢彼若发
　　断截如芦苇　　烦恼深如海
　　苾刍应精进　　悭吝彼若发
　　断截如芦苇　　烦恼如海深
　　苾刍应精进　　持戒谓苾刍
　　有空乃行禅　　行空究其源
　　无为最为乐　　苾刍忍所忧
　　分别床卧具　　当习无放逸
　　断有爱无余

　　　　法集要颂经梵志品第三十三

　　所谓梵志者　　不但在裸形
　　居险卧荆棘　　而名为梵志
　　弃身无依倚　　不诵异法言
　　恶法而尽除　　是名为梵志
　　今世行净因　　后世无秽果
　　无习诸恶法　　是名为梵志
　　若倚于爱欲　　心无所贪著
　　已舍已得正　　是名灭终苦
　　诸有无所倚　　恒习于正见
　　常念尽有漏　　是名为梵志
　　愚者受猥发　　并及床卧具
　　内怀贪著意　　文饰外何求
　　被服弊恶衣　　躬禀善法行
　　闲居自思惟　　是名为梵志
　　见凡愚往来　　堕堑受苦恼
　　欲独度彼岸　　不好他言说
　　惟灭恶不起　　是名为梵志
　　截流而已渡　　无欲如梵天
　　智行以尽漏　　是名为梵志
　　不以水清净　　多有人沐浴
　　能除弊恶法　　是名为梵志
　　非剃为沙门　　称吉为梵行
　　若能灭众恶　　是则为道人
　　彼以不二行　　清净无瑕秽
　　诸欲断缚著　　是名为梵志
　　出家为梵行　　入正为沙门
　　弃舍众秽行　　是则名舍家
　　人无幻惑意　　无慢无疑惑
　　无贪无我想　　是名为梵志
　　我不说梵志　　托父母生者
　　彼多众瑕秽　　灭则为梵志
　　身口及与意　　清净无过失
　　能摄三种行　　是名为梵志
　　见骂见相击　　默受不生怒
　　有大忍辱力　　是名为梵志
　　若见相侵欺　　但念守戒行
　　端身自调伏　　是名为梵志
　　世所称善恶　　修短及巨细
　　无取若无与　　是名为梵志
　　身为善行本　　口意应无犯
　　能辨三妙处　　是名为梵志
　　来不作欢悦　　去亦无忧愁
　　于聚应远聚　　是名为梵志
　　以断于恩爱　　离家无爱欲
　　爱欲若已尽　　是名为梵志
　　适彼则无彼　　彼彼适亦无
　　舍离于贪欲　　是名为梵志
　　适彼则无彼　　彼彼适则虚
　　不染三恶处　　是名为梵志
　　能舍于家业　　拔于爱欲本
　　无贪能知足　　是名为梵志
　　如今尽所知　　究其苦源际
　　无复欲爱心　　是名为梵志
　　于罪并与福　　两行应永除
　　无忧无有尘　　是名为梵志
　　于罪并与福　　两行应永除
　　三处无染著　　是名为梵志
　　犹如众华叶　　以针贯芥子
　　不为欲所染　　是名为梵志
　　心喜无尘垢　　如月盛圆满
　　谤毁以尽除　　是名为梵志
　　如月清明朗　　悬处于虚空
　　不染于爱欲　　是名为梵志
　　避诤而不诤　　犯而不愠怒
　　恶来以善待　　是名为梵志
　　深解微妙慧　　辩道不正道
　　体解无上义　　是名为梵志
　　诸在世间人　　乞索而自济
　　无我若无著　　不失梵志行
　　说智无涯际　　是名为梵志
　　若能弃欲爱　　去家舍诸受
　　以断于欲漏　　是名为梵志
　　慈愍于有情　　使不生恐惧
　　不害有益善　　是名为梵志
　　避怨则无怨　　无所于伤损
　　志其邪僻见　　是名为梵志
　　于前及于后　　及中则无有
　　无操无舍行　　是名为梵志
　　去其淫怒痴　　憍慢诸恶行
　　针贯于芥子　　是名为梵志
　　城以堑为固　　来往受其苦
　　欲适度彼岸　　不宜受他语
　　惟能灭不起　　是名为梵志
　　人能断爱欲　　今世及后世
　　有爱应已尽　　是名为梵志
　　有情无希望　　今世及后世
　　以无所希望　　是名为梵志
　　自己识不知　　天人彦达嚩
　　能知无量观　　是名为梵志
　　归命人中尊　　归命人中上
　　不审今世尊　　为因何等禅
　　惟愿天中天　　敷演其教戒
　　自识于宿命　　得见天人道
　　知生尽苦原　　智心永寂灭
　　自知心解脱　　脱欲无所著
　　三明已成就　　是名为梵志
　　自识于宿命　　知有情因缘
　　如来觉无著　　是名为梵志
　　尽断一切结　　亦不有热恼
　　如来觉无著　　是名为梵志
　　仙人龙中上　　大仙最为尊
　　无数佛沐浴　　是名为梵志
　　所有烦恼尽　　度流而无漏
　　从此越彼岸　　是名为梵志
　　苾刍塳间衣　　观于欲非真
　　坐树空闲处　　是名为梵志
　　人若无识知　　无语无言说
　　体冷无温暖　　是名为梵志
　　弃缘舍居家　　出家无所畏
　　能服甘露味　　是名为梵志
　　断绝于世事　　口无粗犷言
　　八正道审谛　　是名为梵志
　　远逝独游行　　隐藏无形影
　　难降能自调　　是名为梵志
　　无形不可见　　此亦不可见
　　解知此句者　　念则有所由
　　觉知结使尽　　是名为梵志
　　能断生死河　　能忍超度世
　　自觉出苦堑　　是名为梵志
　　当求截流度　　梵志无有欲
　　内自观诸情　　是名为梵志
　　能知如是者　　乃名为梵志
　　学先去其母　　率君及二臣
　　尽胜诸境界　　是名为梵志
　　诸有知深法　　不问老以少
　　审谛守戒信　　犹祀火梵志
　　于己法在外　　梵志为最上
　　一切诸有漏　　皆尽皆无余
　　或复观于法　　皆尽皆无余
　　或复观合会　　皆尽皆无余
　　或复观因缘　　皆尽皆无余
　　犹如内法本　　梵志为在表
　　若使共床褥　　如彼薄俱罗
　　犹如内法本　　梵志为在表
　　知生知老病　　转知于死径
　　日照照于昼　　月照照于夜
　　甲兵照于军　　禅照于道人
　　佛出照天下　　能照一切冥
　　梵志无有是　　有忧无忧念
　　如如意所转　　彼彼灭狐疑
　　出生诸深法　　梵志习入禅
　　能解狐疑网　　身知其苦痛
　　出生诸深法　　梵志习入禅
　　遍照一切世　　犹日在虚空
　　出生诸深法　　梵志习入禅
　　能御魔罗敌　　如佛脱众垢
　　护心及苾刍　　梵志品在末
　　依次品而说　　具足三十二

　　圣尊者法救集诸佛法颂偈竟。

　　　　法集要颂经卷第四


