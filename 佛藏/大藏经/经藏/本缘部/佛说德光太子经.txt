  德光太子经
　　西晋 竺法护译




　　佛说德光太子经

　　　　西晋月氏国三藏竺法护译
　　闻如是：
　　一时，佛在王舍城灵鸟顶山。与大比丘众千二百五十、菩萨五百人俱。
　　尔时，贤者赖吒和罗止顿舍卫国，尽夏三月，更新具衣钵、著其被服，与百新学比丘俱。所作已办，共游诸国，往诣王舍大城灵鸟顶山。
　　于是，贤者赖吒和罗行到佛所，稽首佛足，却住一面。赖吒和罗问世尊言：“菩萨大士奉行何等，得一切奇特功德之法，致无动畏之慧、超异之智；发遣辩才，光明彻照，入一切智，教授众生；令得解脱断于狐疑，以善权方便示一切智；言行相应，所问诸佛，常以巧便得诸佛意；一切所闻法，皆能受持疾逮一切智？”
　　尔时，贤者赖吒和罗以偈赞叹，问佛而说，颂曰：
　　“云何菩萨满所行？　　何谓所作而审谛？
　　具足智慧功德愿，　　今人中尊解说是，
　　紫磨金色妙身体，　　为人中尊积上德。
　　救济拥护于众生，　　愿佛解说无上行，
　　为如何得无尽智，　　无量总持上觉道。
　　云何致得平等行？　　解决众人之狐疑，
　　无数亿劫乐生死，　　其意终不有秽厌。
　　己见无数勤苦人，　　善权教授令开解，
　　净其佛国眷属具，　　光明寿命众亦尔。
　　一切所云为寂寞，　　唯愿世尊说上行，
　　降魔官属断诸见，　　脱于爱欲度想行。
　　云何讲说经法义？　　愿佛解说诸实行；
　　端正殊好辩才足，　　为众人说柔软音。
　　饱满世间如时雨，　　愿佛解说诸觉行。
　　所说微妙如羯随，　　梵声无疑明慧音，
　　众会渴仰于经法，　　便以甘露饱一切。
　　若有欲学尊佛道，　　当勤精进志法行，
　　如来所讲悉平等，　　唯愿法王以时说。
　　我欲听说正真道，　　佛天中天知我意，
　　今我不敢扰世尊，　　唯愿善说无上行。”

　　佛告赖吒和罗：“善哉，善哉！乃问如来，如此之义。多所哀念，多所安隐，愍伤诸天及世间人，乃为当来诸菩萨施，令得护行。赖吒和罗！谛听！善思念之！当为汝说。”
　　赖吒和罗言：“唯然，世尊！愿乐欲闻。”
　　佛言：“赖吒和罗！菩萨有四事法，得清净行。何等为四？一者、行平等心，而无谀谄；二者、等心于一切；三者、解了空行；四者、如口所言，身行亦尔；是为四事法，菩萨疾得清净行。”
　　佛告赖吒和罗：“菩萨复有四事法，得安隐劝进。何等为四？一者、得总持；二者、得善知识；三者、得法忍；四者、于戒清净，所行平等；是为四事法。”
　　佛告赖吒和罗：“菩萨复有四事法，入于尘劳、劝悦生死法。何等为四？一者、菩萨示现佛身入于生死，劝诸起灭者，令得喜悦法；二者、为说柔顺之法；三者、所有无所爱惜；四者、得不起法忍；是为四事法。”
　　佛告赖吒和罗：“菩萨复有四事法，无所爱著。何等为四？一者、菩萨不当著家居舍宅；二者、出家菩萨不当贪财利；三者、菩萨不求诸功德报；四者、菩萨不当惜身命；是为四事法。”
　　佛告赖吒和罗：“菩萨复有四事法，于法无厌足。何等为四？一者、于戒无所缺减；二者、习闲居野处；三者、奉四贤圣之行；四者、得博闻；是为四事法。”
　　佛告赖吒和罗：“菩萨有四事法，而得无念普有所入。何等为四？一者、令生善处常值佛世；二者、听受尊长教而无谀谄；三者、乐受教命，其心不著财利；四者、得辩才入深法要；是为四事法。”
　　佛告赖吒和罗：“菩萨有四事法，得清净行。何等为四？一者、为菩萨行，无伤害意于人；二者、弃捐谀谄、邪伪之行，乐在闲居；三者、一切所有施，而不惜不望其报；四者、昼夜常志求法，见说法者不求其短；是为四事法，菩萨摩诃萨得清净行。”
　　佛尔时说偈言：
　　“其心不著尘垢法，　　即便无有恶瑕秽，
　　志意不厌教论法，　　则能令致无上道。
　　虽遇不贤常一心，　　普入邪行恶道本，
　　出家学道无所惜，　　在于山间欲解脱。
　　闲居寂寞无所起，　　其心不著财利色，
　　捐弃躯体不惜命，　　行如师子无所畏；
　　心得欢悦知厌足，　　譬如飞鸟无所畏，
　　一切世间无有常，　　志求佛道大慧行。
　　常乐独处譬如犀，　　无有恐畏如师子，
　　心不怖懅无粗志，　　若得供养无增损。
　　捐去邪语及恶见，　　智了大行志解道，
　　我为世间一切护，　　意为善权无放逸。
　　意善持戒为众道，　　心不乱著诸恩爱，
　　谨顺正行如救火，　　常求世尊上妙行。
　　已脱于空无有想，　　种种具足审寂寞，
　　所住静然智慧明，　　得甘露味常欢悦。
　　假使得佛觉道意，　　常为清净无疑难，
　　总持辩才一其心，　　忍一切苦不想报。
　　若有菩萨闻是行，　　欲求佛道当欢喜，
　　常志精进离懈怠，　　了秽无知意不害。”

　　佛告赖吒和罗：“菩萨有四事法，自堕落。何等为四？一者、菩萨憍慢而不恭敬，为自堕落；二者、菩萨作无反复习于谀谄，为自堕落；三者、菩萨求供养贪利，为自堕落；四者、菩萨佞谄邪行求于供养，为自堕落；是为四事法，菩萨为自堕落。”
　　佛告赖吒和罗：“菩萨有四事法，堕邪堑。何等为四？一者、懈怠为堕堑法；二者、无净信；三者、起想；四者、见得供养者，有嫉妒心；是为菩萨四事堕邪堑法。”
　　佛告赖吒和罗：“菩萨不当习四事法。何等为四？一者、菩萨不当与诸邪见人相习；二者、菩萨不当与诽谤正法之人相习行；三者、菩萨不当与恶知识相习；四者、菩萨不当与贪衣食人相习；是为四事法。”
　　佛告赖吒和罗：“菩萨有四事法，得苦痛之罪。何等为四？一者、以智慧自贡高，怀憎嫉意；二者、心不欢悦，无清净行；三者、不能忍辱，但欲贪他人财物；四者、谓有我人著法；是为四事法，菩萨得苦痛之罪。”
　　佛告赖吒和罗：“菩萨复有四事自缚。何等为四？一者、菩萨喜轻慢于人，是为自缚；二者、菩萨行世间巧，便起贾作治生想，是为自缚；三者、菩萨意不受法慧为放逸行，是为自缚；四者、菩萨缚意住种姓，是为自缚；是为四事。”
　　佛告赖吒和罗：“后当来世学菩萨道者，当有是诸瑕秽无行人。当供养诸无行者谀谄人，当供养诸谀谄者有无智人，当供养诸无智者：贪求衣食、无有直心、嫉妒种姓、谀谄怀邪、无质朴心、欺诸尊长及诸家室，用供养故。还相诽谤，意贪财利入诸郡国，不念说法以开解人，亦为善权；于众人无智慧意，自以为智；见他人智慧为善师，便轻慢之；设有无行者，为破坏之器。还相求长短舍精进行，为无智懈怠，不多念智慧，还相坏法；别离众会共结怨害，转共诤斗，谓他无行，我承法教；不奉禁戒、不欲闻法、不行精进。生于贫窭之中，在穷厄之家，行作沙门但忧求财利，其所在处不能得安，何况乱志？一心虽行佛功德，续贪著家室之利，自谓我为沙门也。”
　　佛言：“我不谓是辈之人为行菩萨法，如是等人百千劫中，不能得柔顺法忍，何况欲得佛慧正觉之行？”
　　佛言：“赖吒和罗！我不但谓是辈之人堕三道堑，亦复当堕八恶之处。何等为八？一者、生在边地；二者、堕贫穷家；三者、所生之处面目丑恶；四者、生于邪恶、反善之家；五者、生与恶知识会；六者、多疾病；七者、所生处寿命短；八者、横死；是为菩萨八恶事，堕于邪堑。所以者何？赖吒和罗！我不以口言作愿以为菩萨、不以伪乱之人为清净行、不以谀谄为菩萨行、不以贪著衣食为供养佛、不谓贡高者为清净智慧、不以自见慧行为断疑垢。我不谓嫉妒者有清净意、不谓多贪求者而得总持、不谓不见诚谛之德而有挂碍当得生善处、不谓贪种姓著色者当得清净身。我不谓想行者当得佛定意，我不谓非至诚行者当得清净也，我不谓憍慢者当得清洁意，我不谓非知厌足者当好法也，我不谓贪身命者为志求法。”
　　佛言：“赖吒和罗！我不怨责外六师也；责此辈愚人，剧于外六师。所以者何？所言各异，所行不同，为欺诸天及世间人。”
　　佛于是说偈言：
　　“无智愦乱为放逸，　　轻慢无敬多贪求，
　　与尘垢会起欲想，　　是辈之人去道远。
　　贪求供养懈怠增，　　以无精进失净信，
　　便坏净行亡正戒，　　犯禁法者失善道。
　　生于贫家作沙门，　　在穷厄中求供养，
　　譬如有人穷无物，　　从他债望求财产。
　　贪供养故在闲居，　　在于彼住欲自达，
　　得神通智辩才具，　　弃捐家室受所有。
　　不见道住随乱行，　　生于贫穷卑贱家，
　　在丑恶中无力势，　　堕于贡高愚痴地。
　　作卑贱者无名德，　　意贪财利为放逸，
　　后即生于大恶处，　　亿劫之中无善迹。
　　假使于道无贪利，　　诸天人民悉得佛，
　　随蓝之风不动人，　　用供养故不自成。
　　无有功德仰于人，　　无精进意失善行，
　　为坏乱教不承法，　　不能逮得慧道意。
　　以至诚利致佛法，　　终不失行如道意，
　　志愿甚坚常清净，　　所奉如应则为道。
　　我求佛故无所惜，　　及施身命索经法，
　　是辈舍法不精进，　　以于道法失句义。
　　有大灯明无能见，　　我本求索善义说，
　　适闻所教即奉行，　　断绝一切诸爱欲。
　　已闻种种佛法教，　　不能究竟一法句，
　　非法行者何得道，　　譬如示盲之道径。”

　　佛告赖吒和罗：“乃往过去无央数劫，长远不可计、无量、不可思议。尔时有佛，号吉义如来．无所著．等正觉，在世间教授．佛．天中天。时，有国王名頞真无。”
　　佛言：“赖吒和罗！其頞真无国王，典主阎浮利天下，广长六十四万里。时，阎浮利有二万大城、有亿千家。其頞真无王有大城，名宝照明，王所治处，其城长四百八十里、广二百八十里，以七宝为城，南北出有八道，所作审谛具足。尔时人寿十亿那术岁。”
　　佛告赖吒和罗：“其王頞真无，有子名曰德光，端正殊好，威神妙绝。初始生时，自然有千藏出，皆有七宝；一一藏中，自然有诸国王宝，其七宝高八丈。德光适生，一切阎浮利人皆大欢喜，拘闭牢狱，皆得解脱。其德光太子适生七日之中，无智不博，道俗悉具。”
　　佛语赖吒和罗：“于时，净居诸天，中夜时来到德光太子所，语之言：‘太子！不当为放逸之行。’于是德光太子从是已来，具足万岁之中，初不睡眠、亦不调戏；初不歌舞、未曾作乐；亦不行来、不出游观；未曾贪身、亦不念歌舞伎乐；不贪财利、不念家居；不著郡国、亦无所求；一切所有，无所爱惜；如立一心，常在独处，以寂诸难，得意少有。‘无生不死者，身命不可保、不相敬重，天下恩爱会当别离；无有作导师者，乱法犯罪，忧怖恐惧；凡夫之土，不知厌足，以愚痴力，常喜诤斗。我今者，为堕无行之中；我欲默然无为。’彼时太子独处闲居，无放逸意，远诸爱欲为等心行。”
　　佛语赖吒和罗：“时，王頞真无他域之中，有一大城，名乐施财，为德光太子造，南北行有八重、八百交道，以七宝为城；其城七重，以七宝为帐，皆以白珠而璎珞之；一切诸栏楯间有八万宝柱，一切诸宝柱各有六万宝绳互相交系，一切诸宝绳各有千四百亿带系；若有风吹，展转相揩，出百千伎乐之音声。一切诸栏楯前，各有五百辨女，善鼓音乐，皆工歌舞，得第一伎，所作具足，能欢悦一切天下诸国人王，以是供给德光太子。王告诸辨女曰：‘汝等舍诸因缘，昼夜作诸伎乐，以乐太子，令可其意，无得使见不善之事。’一切栏楯边置诸施具，饥者与饭，渴者与浆，欲得车马者与之，欲得衣服、华香、坐具、舍宅、灯火，随其所求供养。具金银、明月珠、琉璃、水精、象马，一切诸七宝璎珞以给天下。其城中央，为德光太子作七宝宫殿、八重交露；彼一讲堂，上有四亿床座以给太子。城中有园观，生花树、宝树，其树常生，悉遍覆盖。”
　　佛语赖吒和罗：“其园观，中央有七宝浴池，以四宝——金、银、水精、琉璃为栏楯；中有八百师子之头，其水由中入浴池。其浴池中复有八百师子头，池水从中流出。池中常生四种花——青莲花、红莲花、白莲花、黄莲花；周匝有宝树，其树皆有花实。其浴池边复有八百庄饰宝树，一切诸宝树间各复有十二宝树，各以八十八宝缕转相连结；风起吹树转相敲，概出百千种音声。诸浴池上皆有七宝交露帐，德光太子在其中浴。
　　“其讲堂上有四十亿七宝床座，各敷五百坐具。其中央敷一大七宝座、敷八十亿妙衣，以为坐具；座高五丈六尺，德光太子在其上坐。一切诸床座下各有香炉，昼夜三反，火烧蜜香，布诸好花，以宝覆盖，垂金色莲花。殿上有明月珠帐，垂八万明月珠，出其光明，普有所照。一切诸树上皆悬诸幡盖，一切诸园观中各有九万明月珠。其一珠光明照四十里，普遍佛国。”
　　佛语赖吒和罗：“其园观中，有鹦鹉、鸬鹚、拘耆、孔雀、雁鸟、鸳鸯、鸠那罗鸟、鹖鹎鸟、诸耆域鸟，皆共悲鸣，有种种音声，以乐德光太子，常作五百味供具。
　　“尔时，一切房室中有五百童男，限年十六以上、二十已还，皆悉童男，都于诸国采择。得是诸童男将入彼城，皆悉巧黠无所不能、皆知天下诸所作为。复将八十亿童女在其城中，端正姝好，年十六已、上限至二十，皆工歌舞，能令男子欢悦，其所语柔软工谈，言语常如应时，不长亦不短、不肥亦不瘦、不白亦不黑，口出优钵花香、身出栴檀香，皆如天上玉女悉共同心，皆悉围绕德光太子鼓乐弦歌。于是德光太子心念言：‘我今自然得大怨家，众乱我清白之法，我今当作无所惜之行。’于是太子愁忧不乐。譬如有人所见拘系心无所乐，德光太子亦如是也。见诸辨女伎乐，意无放逸，亦不以为奇特、亦不贪其城郭、亦不著车乘。彼具足于千岁中，未曾爱色，想亦不想，声香味细滑皆除诸想，常专志一心，念言：‘此为是我怨家之众，我何持出是怨家中去，而得解脱，为无放逸行。’尔时，诸辨女白王頞真无：‘太子不听歌舞，愁忧不乐。’”
　　佛语赖吒和罗：“时，王頞真无与八万小王俱，往诣德光太子所，悲泣泪出，愁忧不乐，感绝躄地。侍者即共扶持，王令起住，为太子说偈言：
　　“‘愿子且观我诸宝，　　子初生时自然出，
　　谁娆汝者今语我，　　吾当重罪诛罚之。
　　今且观是如天上，　　我从子意之所欲，
　　今者太子有何乏，　　我能随意令子得。
　　视是诸欲净好目，　　诸辨女俱鼓乐声，
　　与共娱乐除其忧，　　悉工鼓音常喜笑。
　　汝当听是好音声，　　所鼓伎乐相和悲，
　　今正是意娱乐时，　　其池水中有莲华。
　　园观中有华叶实，　　种种妙好无乱秽，
　　观是第一自在智，　　可以喜乐一哀我。
　　入池中洒自恣乐，　　中有莲华青黄白，
　　种种红花光觉人，　　今子观是何不乐。
　　鸬鹚鹦鹉拘耆鹤，　　拘那耆匐哀鸾声，
　　诸香白花譬如雪，　　孰闻是音不欢悦。
　　明月讲堂平等力，　　黄金琉璃为栏楯，
　　诸所珍宝最妙好，　　诸树音声出那术。
　　栏楯边施用汝故，　　众千辨女鼓吹音，
　　亦闻玉女歌乐声，　　子意何念而不悦。
　　今太子等美姝好，　　可以娱乐听我言，
　　父母住此目泪出，　　子岂无哀愍我等。’

　　“尔时德光太子，以偈答王言：
　　“‘彼持功德者，　　离诸恶见言，
　　我以厌苦乐，　　不贪无利欲。
　　皆见于五道，　　生死诸人民，
　　今当说解脱，　　父王听我言。
　　无有触娆我，　　今吾当何说，
　　我不贪于欲，　　云何乐歌舞？
　　一切诸爱欲，　　我视如怨家。
　　尘劳诸贪爱，　　随人著五道，
　　是诸辨女辈，　　无觉痴乐之，
　　为是诸魔事，　　随人大系缚。
　　诸圣贤道士，　　常不赞叹是，
　　习此爱欲者，　　为种因缘根；
　　是辨女身体，　　皮革如裹连，
　　筋骨相搘拄，　　如幻无正利。
　　譬若如画瓶，　　中盛满不净，
　　譬如在冢间，　　云何当乐此？
　　所鼓音乐声，　　无有亦无受，
　　一切乐无谛，　　了此为不惑。
　　若习于想念，　　便即失一心，
　　随尘劳音者，　　譬如痴老人。
　　一切诸有树，　　或有炽盛时，
　　亦不可常得，　　或有无乐时。
　　其果无有常，　　亦不常著树，
　　我以了如是，　　岂当戏短命。
　　父母不可保，　　及兄弟妻妇，
　　亲里亦如是，　　临终不自在。
　　一切诸所有，　　如草上之露，
　　不当纵其心，　　自恣为放逸。
　　是意不可满，　　譬若如大海，
　　恩爱甚广大，　　已得复重索。
　　众人贪欲故，　　各各而懈废，
　　无能缺减者，　　譬如须弥山。
　　人以意为本，　　身命过去疾，
　　譬如河水流，　　适合便复别。
　　尽坏不久立，　　譬若如电现，
　　贪著三界欲，　　则为无智黠。
　　诸天来语我，　　无得为放逸，
　　为菩萨行者，　　不贪诸所有。
　　愿欲得佛道，　　哀念众人民，
　　非以淫欲行，　　可以致佛道。
　　其有受贪欲，　　为心意作奴，
　　便为自坏败，　　不得立功德。
　　我终不受欲，　　亦无起嗔恚，
　　如鸟堕罗网，　　云何得自在？
　　现于恶思想，　　为还自缚身，
　　意不得自在，　　为无利空聚，
　　贪是恐惧身，　　譬如毒树花。
　　何所是人尊，　　谓度駃水者；
　　观视诸人民，　　流堕恶道者。
　　为诤空无句，　　兴起诸邪见，
　　王当知我意，　　欲度脱此辈。
　　不贪积慢法，　　疾得度无极，
　　觉诸睡卧者，　　疗治于疾疫。
　　为除去忧患，　　令立欢悦迹，
　　欲脱三千世，　　缚著音响者。
　　为说善经义，　　饱满久贫穷，
　　调诸不成者，　　拔出于恶道。
　　施盲得眼目，　　令聋者得听，
　　为造解脱灯，　　立智慧神通。
　　令诸三界人，　　得三忍平等，
　　为作慈哀雨，　　度诸云雾岸。
　　为一切众人，　　现其光明焰，
　　便持善觉意，　　令脱得荫凉。
　　为雨诸医药，　　皆令得安隐，
　　念是已父王，　　即便坐一心。
　　吾于一切欲，　　无复志愿求，
　　但欲索佛道，　　用哀众人故；
　　于诸有贪欲，　　无复有志愿，
　　孰有智黠人，　　乐在于是中。
　　云何犯禁忌？　　令人意迷乱，
　　若因贪爱色，　　为堕大恶道。
　　孰行佛道者，　　当复为放逸，
　　人皆随水流，　　我当今逆流。
　　不可以言说，　　而致得佛道，
　　当放慈哀光，　　照于一切人。
　　我不贪爱欲，　　不缚著财物，
　　我今愿父王，　　不如与众还。
　　我欲弃众会，　　及一切郡国，
　　人多求可意，　　从是致疾病。
　　制意不放逸，　　胜得亿郡国，
　　不可在爱欲，　　而致得佛道。
　　若欲得无上，　　安隐快乐句，
　　当诣大山中，　　在树下而坐，
　　习在于闲居，　　可得尊觉道。’”

　　佛告赖吒和罗：“尔时，德光太子于讲堂上，与诸放逸者俱，其心秽厌之。时，太子作三品行，何等为三？一者、住立；二者、经行；三者、坐禅；弃捐睡卧，具足上行，已得八住。
　　“时，太子夜半闻虚空中声，净居诸天嗟叹佛功德广普具足，及叹法众。德光太子闻已，衣毛为竖，即而堕泪，愁忧不乐，叉手以偈问诸天言：
　　“‘我在厄难中，　　诸天愿哀我，
　　今且住听言，　　我欲有所问。
　　行在虚空中，　　为叹谁功德？
　　我闻其音声，　　其心为悲喜。’”

　　佛告赖吒和罗：“尔时，诸天为王太子德光说偈言：
　　“‘今世间有佛，　　太子不闻耶！
　　佛号曰吉义，　　救济兼拥护。
　　奉行诸善本，　　开化尊功德。
　　众僧以学问，　　有亿那术千。’

　　“德光太子，以偈问诸天言：
　　“‘我傥见世尊，　　云何知是佛？
　　愿说慈功德，　　欲知于正觉。
　　假使往见佛，　　当问道如何，
　　菩萨行何法，　　得为一切护？’

　　“于是诸天为德光太子，说偈言：
　　“‘颠发软妙好，　　英殊如右旋，
　　其顶相威神，　　好譬如山巅；
　　眉间相光明，　　威曜若日出，
　　生妙如右旋，　　色好白如雪。
　　觉意为清净，　　目为绀青色，
　　人中尊天子，　　颜色端正好。
　　面目常和悦，　　放亿无量光，
　　普遍三千国，　　消灭诸恶道。
　　佛口中牙齿，　　悉平等清净，
　　鲜洁如拘文，　　明如好树光。
　　无乱两二十，　　合为是四十，
　　口中舌妙好，　　还自覆其面。
　　口所说妙言，　　令人意欢悦，
　　常无诸谀谄，　　梵音甚清净；
　　佛之所讲说，　　胜百千音乐，
　　除寂诸狐疑，　　令人得利悦。
　　种种德无乏，　　善权决道义，
　　已解黠法花，　　为百千璎珞。
　　其地之音声，　　为出天伎乐，
　　譬如天音响，　　佛语亦如是。
　　真陀罗鹖鹎，　　拘耆及鸳鸯，
　　雁鹤及鸬鹚，　　鸠那罗问言。
　　其音为如梵，　　柔软甚和悦，
　　无谄无有短，　　觉了一切义。
　　英儒而悬绝，　　可诸智者意，
　　清净离诽谤，　　无有诸想愿。
　　善施行德义，　　不闻作瑕秽，
　　彼法行正觉，　　言功德如是。
　　世尊之身体，　　皆有种种色，
　　手臂长出膝，　　七合皆为满；
　　其指纤长好，　　有若干妙绝，
　　紫磨金色体，　　心如明月珠。
　　著身毛软好，　　上向如右旋，
　　齐圆如隆起，　　马藏寂不现。
　　足下安平趾，　　其下有相轮，
　　佛膝中政好，　　平等种种色。
　　经行如龙王，　　为如师子步，
　　行时默低头，　　诸根悉清净。
　　若人散花者，　　变成为花盖，
　　有增无减时，　　是为佛正法。
　　若得利无利，　　勤苦与安乐，
　　嗟叹及诽谤，　　其心无增减。
　　譬若如莲花，　　不著于泥水，
　　正师子如是，　　无有与等者。’”

　　佛告赖吒和罗：“尔时，国王太子德光，闻嗟叹佛功德及法、比丘僧，踊跃欢喜；譬如贫穷饥冻之人，得伏匿宝藏其人欢喜；譬如盲人得眼目；若如牢狱系囚得解脱，其人欢喜。王太子德光，闻嗟叹佛功德及法、比丘僧，欣喜如是。
　　“于是，国王太子德光念言：‘如今闻佛威神，证明经法，众僧具足，尊行无缺，在于生死，为反邪行；凡夫之士，多无反复，贪身自见，非是正行；为居家多瑕秽，习著欲者当堕苦痛。放逸行者，智士所离，愚痴为闇瞑，当于其中，为作平等灯明。人意难调，名色甚深，六入无厌，不断诸习；当遇苦毒痛痒不安，恩爱为根档杻械，诸受难舍。与有共合长为怨会，生死难断，为人多众事愦闹。疾迷乱身不坚固，会当归死乐少忧多，佛法为第一安。不可以尘劳之行，贪欲放逸之心，而得立功德行。今我在愚痴之中，不得一心定意。不可以乐生死意，与恶人会，严治善道，何况乃欲得无上正真道？我宁可从高楼上东向自投，莫使我诸家眷属，于门中作挂碍，使吾不得出也。’”
　　佛告赖吒和罗：“尔时，国王太子德光向彼吉义如来．无所著．等正觉自投，口说是言：‘假使世尊有一切智能悉普见者，今天中天，当念救我。’于是吉义如来．无所著．等正觉申右臂，放手光明照德光太子。其光明中，有自然百千叶莲花大如车轮，其莲花出亿百千光明皆普彻照。于是德光太子即住此莲花上，欲往诣吉义如来．无所著．等正觉所，遥叉手作礼三反自归。尔时，吉义如来回光还照，于是太子寻光去至佛所，稽首佛足，见世尊诸根寂定。尔时，德光太子以偈赞吉义如来，而说颂曰：
　　“‘吾不久睹医王名，　　今者辄得见于佛，
　　云何立在瑕秽行，　　皆能致得一切法。
　　我向者夜中半时，　　从诸天闻佛无想，
　　适闻愁忧无复乐，　　何所是人无放逸。
　　其失道者示正路，　　诸无眼目得等视，
　　今愿为我现大道，　　慈哀疗疾使信净。
　　令众贫穷得富乐，　　拘闭牢狱得解脱，
　　断吾狐疑除诸结，　　唯愿解说其道行。
　　为吾现正离外道，　　于闇瞑中作灯明，
　　为诸伤害除垢秽，　　愿大医王断吾疑。
　　愿度脱我生死道，　　断绝去吾诸所爱，
　　令得超度愁忧海，　　及以八道入大乘。
　　今寿命短法命尽，　　多有妨废功德行，
　　无福之人不如愿，　　今吾适开愿解疑。
　　今闻导师唯决要，　　云何菩萨为放逸？
　　能奉行佛尊妙道，　　度脱人民生死恼。’”

　　佛告赖吒和罗：“尔时，吉义如来知德光太子心所念方广，为解说诸菩萨行。德光太子闻彼佛所说，即得无尽总持门，逮五神通，即踊在虚空化作妙花，以散吉义如来上。
　　“尔时，頞真无王明旦闻太子宫中婇女啼泣声，面即为变，便往到太子宫中，问：‘何故啼泣？’诸辨女答言：‘德光太子不现，不知所在。’于是王頞真无闻太子不现，即便躄地，与数千众俱，而举声啼泣。尔时，城神来到其舍，告王頞真无言：‘大王！无得啼泣愁忧。太子东去，往见吉义如来，稽首作礼，跪拜承事。’王頞真无闻神语声，与诸眷属、大臣及太子后宫婇女，及八十四亿那术百千人，东出往诣吉义如来所，稽首佛足，却住一面。”
　　佛语赖吒和罗：“尔时，吉义如来知国王頞真无意，即为如应说法，令一切众皆得不退转无上正真道。于是，王太子德光白吉义佛：‘愿佛受我清净饭食请施。’佛即默然受之。德光太子语父母及诸眷属：‘今愿仁者，劝助城郭庄饰璎珞以奉如来，不当有贪心有所惜也；应时皆同心劝助，放心布施。’于是，王太子德光及眷属，共奉吉义如来庄饰璎珞、宫殿城郭，心无遗惜。日作五百种味以供养佛及比丘僧；为一切比丘以赤旃檀香，及七宝为房室；以摩尼为经行处，于上作珍宝交露帐幔，南北各有花树行列，边有浴池，中生优钵花。其边际清净无垢，其花有百千叶设百千座，一一比丘各有是具。尔时，德光太子令诸比丘不忧衣服，亦不想他比丘独得衣被。
　　“彼于是亿岁中未曾睡卧；不念所爱，不贪其身，供养于佛，所念无异。尔时，未曾有想念于欲，亦无诤乱，心无所害，不贪于国；一切无所爱惜，不贪身命内外无所著。于是闻佛所说法，皆悉受持，不重问如来。初不沐浴、亦不洗足、亦不以香涂身、不起疲厌之意、亦未曾坐，除其饮食左右。
　　“吉义如来般泥曰已后，即为造起赤旃檀塔寺，于百千岁供养。所可阇维如来处，以一切天下诸花、诸香、捣香、杂香、伎乐以为供养。起九十四亿塔，皆用七宝珍琦之物，以为帐幔覆盖其上，各以五百七宝盖供养诸塔，及百千伎乐一切阎浮利诸花、宝树用供养塔。各然百千灯，一一所然油其价百千，及散一切香花。如是之比，具足供养亿岁中。然后德光太子弃家学道作沙门，著三法衣，常行分卫，初不豫世事，亦不睡卧，了无衣食之心。具足四亿岁中，常惠法施，未曾计有我。亦不疑他人，何况求供养？亦无生死语，为众说法不劝令生天上，学是行以教授一切人及中宫眷属，使为沙门。”
　　佛语赖吒和罗：“尔时，净居诸天心念言：‘德光太子教授一切人，皆令作沙门，我等于是亦当作行供事三宝，由是三宝得立而不断绝。其吉义如来般泥洹已后，其法住至于六十四亿岁，皆是德光比丘所拥护。其德光太子如是之比，供养九十四亿那术百千佛。’”
　　佛告赖吒和罗：“汝知尔时国王頞真无不？”
　　答言：“不及。”
　　佛言：“则无量寿如来是。汝知尔时德光太子不？”
　　答言：“不及。”
　　“则吾身是也。尔时城神者，则无怒觉如来是。”
　　佛语赖吒和罗：“用是故，菩萨大士欲得无上正真道、最正觉者，当学德光太子之行、寂寞之教，捐舍恩爱，无放逸之行。我求无上正真道时，所行勤苦精进乃如是。是辈无行者，贪著衣食，愁思无懈，用供养故。自远佛法，所学无益，污乱沙门，坏菩萨法。恣其身口意，妄造所愿，舍其本行。贪衣被床卧具、病瘦医药，无有惭愧之心。不乐政行学无常之法，不奉尊教、远离佛行，于道自弃意，不乐解脱行。”
　　佛语赖吒和罗：“以是故，闻此法已，当觉了之。弃恶知识，莫与无行者相随，弃诸贪欲。”
　　佛尔时说偈言：
　　“学道贪利及饮食，　　即为不乐十力行，
　　弃捐于佛百德教，　　用利供养堕他家。
　　刚强弊恶无惭愧，　　自放恣堕诸贪会，
　　为起尘劳堕邪行，　　便自说言我德行。
　　身在闲居游于城，　　利供养故作恣行，
　　远于解脱空去地，　　以故当弃离诸有。
　　为不敬佛及正法，　　远离众僧诸功德，
　　弃捐善道堕三恶，　　为失八百诸尊行。
　　若有闻说是经者，　　审净其意常精进，
　　无数亿劫佛难值，　　当用是故如法行。
　　其说得佛大乘者，　　常思念是功德句，
　　念已审尔一心住，　　当得无碍安隐道。
　　常立贤圣习观德，　　意念厌足自制心，
　　汝等勿得捐善场，　　当堕五道如痴人。
　　习闲居止常精进，　　住莫自轻勿易他，
　　诃教己身寂其心，　　我本奉亿佛教诫。
　　不惜身命意质朴，　　精进于法行恭敬，
　　我故常说此言诲，　　行是已后道不难。
　　闻是若喜大乘者，　　不能精进不乐听，
　　其有智者乐此言，　　后当弃恶及怨结。”

　　佛告赖吒和罗：“若有菩萨行五度无极，不如学是经，奉行顺教。彼之功德，百倍不及学此经者。”
　　说此经时，三十那术天及人，发无上正真道意，皆得立不退转地；七千比丘得无起忍漏尽意解。
　　于是，贤者赖吒和罗白佛言：“是经名为何等，云何奉行？”
　　佛告赖吒和罗：“是经名为“离痴愿行清净”，当学当持，正士所乐，决菩萨行，具足诸义。”
　　佛说如是，赖吒和罗、诸天、世间人民、龙、鬼神等，皆大欢喜，起前为佛作礼而去。

　　佛说德光太子经


