  佛入涅槃密迹金刚力士哀恋经
　　失译




　　　　佛入涅槃密迹金刚力士哀恋经

　　　　失译人名今附秦录
　　牟尼世尊在拘尸那城娑罗林间。北首而卧。初入涅槃时。密迹金刚力士。见佛灭度悲哀懊恼。作如是言。世尊成就最胜无上十力。云何于今乃为羸弊无常气势微劣之所摧败。如来舍我入于寂灭。我从今日无归无依无覆无护。衰恼灾患一旦顿集。忧愁毒箭深入我心。密迹金刚作是语已恋慕世尊愁火转炽。五内抽割心膂磨碎。躄踊闷绝。譬如岩崩颠堕于地。久乃醒悟即起而坐。涕哭哽噎歔欷而言。怪哉怪哉。死魔大恶。无量功德波罗蜜聚。为彼死魔之所灭坏。复作是言。唯愿真济请为我起。我今薄祐无依凭处。云何世尊。舍弃于我独入寂灭。自今已后永离哀颜。世尊寂静身口意业。更不可睹。更不得见。佛婆伽婆入于佛住。如来昔日入于佛住三昧之时。威德光显倍常殊妙。佛面鲜泽过于莲华新开敷时。如日初出照于朝阳。如是胜面更不可见。如来处于大众。出大雷音微妙之声。更不可闻。诚言无二。离过患说。无谄伪说。易解了说。众所爱说。世界之中灭除诸恶。至甘露城无过佛法。咄哉真济永入涅槃。使诸众生无有救护。处于生死大旷野中。又无眼目离于导师谁示其道。如来密云能雨甘露。为无常风之所吹灭。一切众生爱火所烧。而于今者佛入涅槃。谁雨法雨灭其爱火。如来于今灭于有为得无上道。为于众生作大医王。一切世界为烦恼病之所患苦。今入涅槃。谁当矜愍化以正道。疗诸众生结使之疾。如来世尊名为知恩念于恩者。我从处胎以来。随逐如来如影随形。调和奉顺不曾违阙。云何不感我之至心。便见孤弃如背恩者。呜呼怪哉。咄哉大苦。此金刚杵当用护谁。即便掷弃。自今以往当奉侍谁。谁当慈愍训诲于我。更于何时得睹尊颜。护世之王为显甘露。故遣我来拥护于佛。如何今日卒舍我等入于涅槃。我所有命依佛而存。一旦舍我。当依于谁得存此命。咄哉真济矜愍一切。常说妙法教照愚冥。何故今者而卒不言。如来所知一切种智过一切上。恒于众生有缘之者思欲利益。即于今日何处去耶。而于今日便自闭默。更不救济受化之徒。诸魔恶人见佛涅槃皆大欢喜。如来世尊生死海中作大船师。而于今日永舍济度。是诸众生无量劫来顺生死流。唯有如来能以正道。令诸众生皆得返流。如来世尊永断烦恼。为于愚冥众生作大照明。今日涅槃。世间众生增长黑闇。永为无明之所覆蔽。金刚密迹哀呼悲恼。复作是言。世尊诸相。三十二百福大人相悉皆具足。如何灭坏永不可睹。哀哉破坏魔者。哀哉转法轮者。哀哉灭一切外道萤火光者。哀哉能坏有身者。哀哉诸智慧城者。哀哉法灯为无常风之所吹灭。哀哉法月为死罗睺之所吞灭。复作是言。大寂真济愿为我说。即于今者为何处去。至何方所为适何国。为至舍卫及王舍城。迦毗罗卫波罗奈耶。于此诸国为何处住耶。今为在何林。为在迦兰陀竹林。庵婆罗林祇陀林。于此诸林为在何处。为在何山。为在自善山。毗堤醯山耆阇崛山。于此诸山为在何山。愿语于我。实在何处。诸八部众天龙夜叉乾闼婆阿修罗紧那罗摩睺罗伽。如是等以见于我常随从佛。设当问我佛何处去。我当何辞以对于彼。世尊昔日教化众生。若小疲倦暂寝息时。系心在明为益众生。云何今者舍于一切。永入涅槃更不利益。真济愿为我起。我忧悲火炽然胸中命将不全。愿赐一言。犹如冷水灭我炽火。我今为忧苦毒蛇之所蛆螫。愿赐我法阿伽陀药以除我毒。忧愁毒箭深入我心。愿赐语钳为我拔出。一切众生爱别离苦。如来常为说种种法除其苦恼。云何独不愍我为我灭此众苦。如我今者。哀逆闇塞不能推理。而自释割忧心内病。种种讇语。云何世尊不见慰喻。我之恭顺心不疲怠。乐见慈颜无有厌足。投身于地愿一瞻睹。如何世尊不见哀矜。灭结牛王常挟持我。何不将我入于涅槃。独见孤弃。我失如来。诸苦所切无量无边。又不见谛。何故独见放舍入于涅槃。怪哉怪哉。如来一睡更不起耶。如来已去不复还耶。犹如灯灭更不复明。如宝楼崩更不建立。如宝藏没不可还出。举手大叫发声悲哭。如帝释幢所持绳绝倒地不起。宛转啼哭心肝咽喉唇舌悉皆干燥。荒迷躄地。良久乃稣。爱恋如来功德之身。捉相轮足急抱不放。而作是言。如来之足如优钵罗华。如日初出清净柔软。安立之足千辐轮足。极妙工巧不能画作。转轮圣王虽有是相。相不明了。如来相轮辐毂具足炳然显著。其指纤长。附顺相著不稀不疏。其爪红润犹如赤铜。手足网缦犹如鹅王。肌体丰满无筋脉皮皱。天王人王诸鬼神王及以龙王。咸以天冠顶礼佛足。为化一切诸有缘者。以相轮足遍行世界。而今此足更无有用。我于昔日心常喜乐。一旦涅槃。更不令我生于喜乐。而此无常极为大恶。能坏无量功德不思议色。如来威势能令见者身心欢喜。无量福力持如来身。无常之力实为最大。能使如来至于死处。如来以父母乳哺之力禅定力智慧力神通力。以此诸力不能于无常力中而自拔济。阿难昔日劝请世尊住寿一劫。如来何故不受其请。真济往昔不于三阿僧祇劫中。作百千苦行难舍之事一切能舍。无数劫中历侍诸佛。奉事供养求一切智欲济众生。于少许时所度未几便入涅槃。如来往日为菩萨时。化于众生犹不疲极。而于今者可疲倦耶。浊法众生如新生犊满十二由旬。云何断乳而弃之去。请为我起与浊法犊饱足甜乳。于时帝释数亿诸天。来欲问难。云何而不为其解说。千世界主梵天王合掌请法。今日何不为说法要满其所愿。毗沙门王数千万夜叉而自围绕。提头赖吒乾闼婆众而自围绕。毗留勒叉究槃荼众而自围绕。毗留博叉诸龙之众而自围绕。如是等众皆为饮法甘露而来至此。如来何不以良药救诸疾者。外道诸众毁呰于法。何不速起坏彼邪论。欲界之主处处坏乱何不降伏。如来诸声闻。少于智慧。不勤习诵。厌于广博。何不速起为说略要令知正道。然今阿难是佛所亲。奉侍世尊。未断结使尽于根本。何不教授令尽诸结使呜呼怪哉。如此坚实大福德人。一旦灭坏而此无常。如护财象残害无数。此护财象身大如山。如来往昔犹能调伏如是大象。云何今者反为无常之所调伏。乃至灭尽。如阿婆罗龙能坏摩竭提。兴大云雷电光炽然。降注大雹摧折树木。如来能伏彼大力龙。而于今者反为无常之所乘服。如鸯掘魔暴虐残害。犹能调彼刚强恶人。调彼不调牟尼世尊。今为无常之所摧坏。如旷野恶鬼残杀一切令国空虚。犹能调彼使受持戒。而于今者入无常罥摧灭无余。如优楼频螺迦叶染著于我。没于邪见榛林之中难可拔出。如来犹愍。能现十八种神足变化能令调伏。今为无常之所倾倒。一切众生薄于福祐。大智之海为无常日之所干竭正智须弥为无常金刚杵之所摧碎。佛功德树觉意妙华道果充满。为无常斧之所斫坏。广大智光名称周闻遍于世间。能烧一切有生之薪。为无常水之所浇灭也。盛力无常无有法教。不为智者之所禁制。非是精进瞻勇猛健势力名称柔心调根寂定之所能免。咄哉无常酷暴乃尔。不别好恶有德无德等能摧坏。作是语时大地震动。山顶崩坏。大星陨落。四方火起。日月诸宿无有光色。一切天人皆无欢乐。我今形体不自胜举欲没入地。腼眩黄黑心意错乱。忘失所念唇干舌燥。语言错误声音嘶碎。去死不远命终今必绝。逮佛舍而去。如是等多众种种哀呼。百千种言恋慕于佛。帝释语言。止止已足。汝今可不忆念大仙少语。佛告比丘。诸行无常。无得住者。不可体信。是变易法。一切聚集。归散会灭。高者必堕。合会必离。有生必死。一切诸行犹如河岸临峻之树。亦如画水寻画寻灭。亦如泡沫。如条上露不得久停。如乾闼婆城暂为眼对。人命迅速疾于射箭。速行天下疾于日月。人命速疾过于是天。无常败坏应当解知。若于佛事有不足者不入涅槃。佛事周讫乃入涅槃。以此佛法付嘱人天。以此重事与声闻弟子。向无畏寂灭处去。诸有苦尽更不受生。汝等不应生大忧恼。

　　　　佛入涅槃密迹金刚力士哀恋经


