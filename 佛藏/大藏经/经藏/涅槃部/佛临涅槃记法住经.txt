  佛临涅槃记法住经
　　唐 玄奘译




　　　　佛临涅槃记法住经

　　　　大唐三藏法师玄奘奉　诏译
　　如是我闻。一时薄伽梵。在拘尸城力士生地娑罗双林。与无量无数声闻菩萨摩诃萨俱。并诸天人阿素洛等。一切大众前后围绕时薄伽梵临般涅槃。愍众生故。以慈软音告阿难曰。吾今不久当般涅槃。一切有为无不悉舍。一切佛事皆已究竟。我已宣说离窟宅法妙甘露法最自在法极安乐法。是法深妙难解难知。不可寻思超寻思境。诸大圣者自内所证。我又三转无上法轮。其轮威猛具十二相。诸余沙门或婆罗门天魔梵等。皆无有能如实转者。我已为诸天人吹大法蠡。击大法鼓。觉悟长夜无明睡眠。我已为诸天人建大法幢。然大法炬。普照一切除灭暗冥。我已为诸有情作大法桥。为大法船。济渡一切暴流所溺。我已为诸有情注大法流。降大法雨。一切枯槁皆令润洽。我已开显解脱正路。引诸世间迷失道者。若诸有情我应度者皆已度讫。诸未度者皆亦为作得度因缘。我已降伏一切外道。我已摧灭一切邪论。我已倾覆诸魔宫殿。我已破坏一切魔军。正师子吼作大佛事。圆满丈夫本所誓愿。护持法眼令无毁缺。化诸声闻。授菩萨记。为未来世无上佛眼。开照世间常无断绝。阿难。汝等当于如是无上正法勤加护持令不灭没。阿难。我今更无所作。唯大涅槃是所归趣。
　　尔时阿难闻佛语已悲慕感绝。良久而言。未审如来为诸有情。三无数劫勤苦所得无上正法。于佛灭后住世几时。饶益天人阿素洛等。当渐隐没。
　　尔时世尊重以慈音告阿难曰。诸佛化迹法皆如是。勿复忧悲。无上正法于我灭后。住世千年饶益天人阿素洛等。从是已后渐当隐没。
　　阿难当知。我涅槃后第一百年。吾圣教中圣法坚固。我诸弟子聪慧多闻。无畏辩才能伏邪论。具大神力。于诸有情多所饶益。由是义故。天龙欢喜勤加守护。国王大臣长者居士亦复如是。善识福田。于佛法僧深生净信。供养恭敬尊重赞叹。一百年末有大国王。名阿输迦。出现于世。具大威力王赡部洲。建窣堵波高广严饰。其数满足八万四千。供养吾身所留舍利。令无量众见闻欢喜。皆树生天解脱之业。
　　我涅槃后第二百年。吾圣教中寂静坚固。我诸弟子聪慧多闻。如天人师具大威德多所饶益。以是义故。天龙欢喜常加守护。国王大臣长者居士亦复如是。善识福田。于佛法僧深生净信。供养恭敬尊重赞叹。
　　我涅槃后第三百年。吾圣教中正行坚固。我诸弟子证慧解脱俱分解脱。身证见至无量百千。由是多人得圣果故。天龙欢喜常加守护。国王大臣长者居士亦复如是。善识福田。于佛法僧深生净信。供养恭敬尊重赞叹我涅槃后第四百年。吾圣教中远离坚固。我诸弟子乐住空闲勤修寂定。以是义故。天龙欢喜常随守护。国王大臣长者居士亦复如是。善识福田。于佛法僧深生净信。供养恭敬尊重赞叹。
　　我涅槃后第五百年。吾圣教中法义坚固。我诸弟子爱乐正法。精勤修学论议决择。由是义故。天龙欢喜常勤守护。国王大臣长者居士亦复如是。善识福田。于佛法僧深生净信。供养恭敬尊重赞叹。
　　我涅槃后第六百年。吾圣教中法教坚固。我诸弟子多于教法。精勤诵习心无厌倦。能多饶益无量有情。以是义故。天龙欢喜勤加守护。国王大臣长者居士亦复如是。善识福田。于佛法僧深生净信。供养恭敬尊重赞叹。然于义趣多有怀疑。
　　我涅槃后第七百年。吾圣教中利养坚固。天龙药叉阿素洛等。于佛法僧供养恭敬尊重赞叹。我诸弟子多著利养恭敬名誉。于增上学戒定慧等不勤修习。
　　我涅槃后第八百年。吾圣教中乖争坚固。我诸弟子多相嫌嫉结构恶人。尘坌讪谤轻诃持戒。鄙贱多闻不念六和。专思乖争见不善巧。不敬师长不正知住。欺诳谄曲言词粗犷如栴茶罗。依附国王大臣长者。方便损费三宝财物。结恶朋党折挫善人。
　　我涅槃后第九百年。吾圣教中事业坚固。我诸弟子多营俗业耕种商估。通致使命以自存活。于诸如来所制学处。慢缓毁犯。
　　我涅槃后第十百年。吾圣教中戏论坚固。我诸弟子多勤习学种种戏论。舍出世间诸佛正教。所谓契经应颂记别讽诵自说缘起譬喻本事本生方广希法及与论义。精勤习诵世间戏论。所谓王论贼论战论食论饮论衣论乘论我论淫论男论女论诸国土论诸河海论诸外道论。由乐此等种种戏论。令诸沙门婆罗门等轻毁退失我之圣教。于我正法毗奈耶中。当有如斯诸恶苾刍苾刍尼等。不善修习身戒心慧。更相忿争谋毁诽谤。耽著妙好种种衣钵房舍敷具。由与诸恶徒党集会。虽经多年守护净戒。于须臾顷悉皆毁犯。虽经多年集诸善本。由多忧恚悉皆退失。以是因缘天龙等众。悲伤懊恼舍不守护。国王大臣长者居士。于三宝所不生净信诽谤轻毁。由是因缘令正法灭。
　　从是已后诸苾刍等造恶转深。国王大臣长者居士益不恭敬。三宝余势犹未全灭。故于彼时复有苾刍苾刍尼等。少欲知足护持禁戒。修行静虑爱乐多闻。受持如来三藏教法。广为四众分别演说。利益安乐无量有情。复有国王大臣长者及居士等。爱惜正法。于三宝所供养恭敬尊重赞叹。护持建立无所顾恋。当知皆是不可思议诸菩萨等。以本愿力生于此时。护持如来无上正法。与诸有情作大饶益。尔时阿难。声闻菩萨。天龙药叉人非人等一切大众。闻薄伽梵悬记当来法住时分诸苾刍等行业差别。皆增悲叹。信受奉行。

　　　　佛临涅槃记法住经


