  大悲经
　　高齐 那连提耶舍译




　　　　大悲经卷第一

　　　　高齐天竺三藏那连提耶舍译

　　梵天品第一

　　如是我闻。一时佛在拘尸那城力士生地娑罗双树间。尔时世尊临般涅槃。告慧命阿难言。汝可于娑罗双树间安置敷具。如师子王右胁卧法。吾今后夜当般涅槃。阿难。我已究竟涅槃。断除一切有为言说。我已作佛事已。说甘露无有窟宅。寂灭定甚深微妙难见难觉难可测量。明智所知诸贤圣法。我已三转无上法轮。若有沙门婆罗门。若天若魔若梵若人。以世共法无能转者。我已击法鼓吹法蠡建法幢。置法船作法桥降法雨。我已光照三千大千世界灭除大闇。开示众生解脱正道充益天人。所应度者皆悉已度。我已降伏一切外道及诸异论。动魔宫殿摧魔势力。大师子吼作诸佛事。建丈夫业满本誓愿。护持法眼教大声闻授菩萨记。为于未来佛眼不断故。阿难。我今于后更无所作唯般涅槃。
　　尔时阿难闻是语已。为忧箭所射极大愁恼。悲泣流泪白佛言。世尊婆伽婆。涅槃太速。修伽陀。涅槃太速。世间眼灭世间孤独。世间无救无有导师。尔时佛告慧命阿难。止莫忧悲。阿难。生法有法有为法坏法。若不灭者无有是处。我昔告汝。一切所爱称意等事必有离散。阿难。汝已慈心不二。心无恶心及与身业。孝养随顺而无限量侍养于我。阿难。若复天人阿修罗等。给侍供养声闻缘觉。若减一劫若满一劫。若复给侍供养如来。于一念顷其福多彼。汝已供养大神通佛乃至般涅槃。当得大福广大功德。犹如甘露第一甘露。最后甘露究竟涅槃。是故阿难。汝莫忧悲。
　　尔时阿难忧悲抆泪。即为如来于双树间。犹如师子右胁卧法安置敷具。即时三千大千世界。所有树木药草丛林。皆向如来涅槃方所。有欲倒者。有伛偻者。有欲至地者。有躄地者。于此三千大千世界。所有众流大河小河泉池陂湖。佛神力故止不流动。三千大千世界所有禽兽。佛神力故默然而住不鸣不食。三千大千世界所有日月星宿。火光明珠乃至荧火。佛神力故皆不显现。无有光明不能照曜。三千大千世界所有猛火。佛神力故皆悉止息。不然不热不能烧炙。三千大千世界所有一切地狱猛火。佛神力故皆悉清凉。彼诸地狱所有众生于刹那顷。佛神力故皆得安乐。三千大千世界所有畜生。一切皆起慈心愍心。不相嗔恼加害断命。一切饿鬼皆不饥渴。一切众生佛神力故。身心踊悦离苦得猗。具足称意第一安乐。当于世尊右胁卧时。三千大千世界于中所有须弥山王。铁围山大铁围山。目真邻陀山。香山雪山及诸黑山大地大海一切皆悉六种震动。所谓动踊起震吼觉。三千大千世界一切风轮皆不鼓动。一切众生于刹那顷。舍诸作业得猗而住。离于睡眠心无散乱。欲作皆息默然无声。三千大千世界所有天龙夜叉乾闼婆阿修罗迦楼罗紧那罗摩睺罗伽。梵天释天护世王等。佛神力故各见宫殿床座园林。皆悉闇昧无复威光不生爱乐。彼等眷属忧烦不乐。千世界主梵天王。三千大千世界主大梵天王。高心自恃作如是念作如是解。念此世界及诸众生。是我所作是我所化。彼三千大千世界主大梵天王。佛神力故见己宫殿及床座等。闇昧无光不生爱乐。摩醯首罗净居天等。亦复如是。尔时三千大千世界主大梵天王。作如是念。是谁力故而现此相。令我不乐宫殿床座。是时大梵天王。遍观于此三千大千世界中。造作富贵大自在主。如来应供正遍知。今日后夜当般涅槃。是故现此神力变化不可思议未曾有事。此之神力正是如来入涅槃相。时大梵王作是念已。忧愁不乐战悚毛竖。极疾匆匆梵众围绕共诣佛所。其三千大千世界诸余梵天。皆悉已曾信受圣法安住圣法。
　　尔时三千大千世界主大梵天王。到佛所已头面作礼而白佛言。唯愿世尊。教敕于我。云何而住云何修行。作是语已。如来即问大梵王言。梵天。汝今实作如是念言。我是大梵天我能胜他他不如我我是智者。我是三千大千世界中大自在主。我造作众生化作众生。我造作世界化作世界不。大梵天言。如是婆伽婆。如是修伽陀。佛言。梵天。汝复为谁所作为谁所化。时彼梵天默然而住。佛见梵天默然住故。而复问言。梵天有时三千大千世界为劫火焚烧炎炽洞然。于意云何。是汝所作是汝所化耶。时大梵天而白佛言。不也世尊。佛言。梵天。如此大地依水聚住。水依风住。风依虚空。如是大地。厚六百八十万由旬。不裂不散。梵天。于意云何。是汝所作是汝所化耶。梵天言。不也世尊。佛言。梵天。此三千大千世界百亿日月流转之时。梵天于意云何。是汝所化耶。梵天言。不也世尊。佛言。梵天有时日月天子不在宫殿。宫殿空虚。梵天。于意云何。是汝所作是汝所化是汝所加耶。梵天言。不也世尊。佛言。梵天。如是春秋冬夏时节。于意云何。是汝所作是汝所化是汝所加耶。梵天言。不也世尊。佛言。梵天。如是水镜苏油摩尼颇梨。及余净器现诸色像。所谓大地山河树林园苑。宫殿舍宅聚落城邑。驼驴象马獐鹿鸟兽。日月星宿。声闻缘觉菩萨如来。释梵护世人非人等种种色像。梵天。于意云何。是汝所作是汝所化是汝所加耶。梵天言。不也世尊。佛言。梵天。如是山崖深谷。大小诸鼓歌舞等戏。獐鹿鸟兽人非人等所出音声。梵天。于意云何。是汝所作是汝所化是汝所加耶。梵天言。不也世尊。佛言。梵天。如诸众生于其梦中。见种种色闻种种声。嗅种种香尝种种味。觉种种触知种种法。作种种戏种种啼哭呻号怖畏苦乐等受。梵天。于意云何。是汝所作是汝所化是汝所加耶。梵天言。不也世尊。佛言。梵天。如四姓人端正丑陋。贫穷巨富福德多少。善戒恶戒善慧恶慧。梵天。于意云何。是汝所作是汝所化是汝所加耶。梵天言。不也世尊。佛言。梵天。一切众生所有怖畏苦切恼害。所谓。水火刀风崖岸毒药。恶兽怨仇人非人畏。及以种种加害。于他常有怖畏。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有种种疾病。所谓风冷热病及诸杂病。时节代谢四大相违。若他所作若先业报。所谓眼耳鼻舌身病。若复众生种种心意热恼等苦。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有旷野险贼水灾等难。或复中劫刀兵疫病及以饥馑。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有爱别离苦。所谓父母兄弟姊妹宗亲善友离别之苦。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所作种种恶业。所谓贩卖生口酒麴紫矿押油之具。若入大海旷野险处游行诸方。若诸仙方术及余种种断事之法。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所作种种业道。以是业因。受于地狱畜生饿鬼人天之报。众生所有若身口意善行恶行。及世间所有十恶业道。于诸众生都无慈愍。作诸苦恼不利益事堕恶道因缘。所谓杀生偷盗邪淫妄语两舌恶口绮语贪嗔邪见。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有种种苦事。所谓斩首截其手足。刵劓耳鼻。节节支解。热油所灌。火灸熬煮。刀剑鉾槊斫刺鞭打。系闭牢狱斗诤言讼。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所作淫欲邪行。或淫母女姊妹净持戒者。及余恶业。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有种种杀害。厌虫起尸咒术方药鬼魅所著。及余种种恶业方便断命因缘。梵天。于意云何。是汝所作是汝所化是汝所加耶。梵天言。不也世尊。佛言。梵天。世间所有生老病死忧悲苦恼。无常法尽法变易法。于四姓人无所忌难。能令一切所爱无厌。种种之物败坏离散。梵天。于意云何。是汝所作是汝所化是汝所加耶。梵天言。不也世尊。佛言。梵天。众生所有贪嗔痴障。结使缠缚及余种种苦恼所缚。以是因缘。令诸众生坚著嗔怒迷惑心故。造作无量种种业行。梵天。于意云何。是汝所作是汝所化是汝所加耶。梵天言。不也世尊。佛言。梵天。所有三恶趣地狱畜生饿鬼。其处众生为种种事受诸苦恼。梵天。于意云何。是汝所作是汝所化是汝所加耶。梵天言。不也世尊。佛言。梵天。一切所有若种子生无种子生。树木药草。若水陆生华果香树。种种胜味甘苦醎辛酸涩之味。随诸众生所喜不喜作损益者。梵天。于意云何。是汝所作是汝所化是汝所加耶。梵天言。不也世尊。佛言。梵天。五道流转生死成坏。所有众生无明覆盖与爱结相应。驰走流转始终难知。及未来生死流转不断其处。人天若魔若梵沙门婆罗门。此等世间如乱丝缠缚。常驰流转彼此往来。此诸众生于流转中不知求出。梵天。于意云何。是汝所作是汝所化是汝所加耶。梵天言。不也婆伽婆。佛言。梵天。汝从何因作是念言。此诸众生。是我所作。是我所化。是我所加。所有世界。是我所作。是我所化。是我所加耶。梵天言。世尊。我以无智邪见未断颠倒心故。常于如来所说正法不听受故。我本曾作如是恶见如是恶说。此诸众生。是我所作是我所化。所有世界。是我所作是我所化。世尊。我今还复问佛此义。所有世界。是谁所作。是谁所化。一切众生。是谁所作。是谁所化。是谁所加。是谁力生。佛言。梵天。所有世界是业所作。是业所化。一切众生。是业所作。是业所化。业力所生。何以故。梵天。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。故有如是大苦聚集。梵天。无明灭乃至忧悲苦恼灭。更无作者使作者安置者。唯有业有法。和合因缘故有众生。若能离此业法和合。当知是人则能远离生死流转。梵天。如是世间业尽。烦恼尽苦尽苦息。如是出离。是名得于寂定涅槃。梵天。于彼谁得涅槃。若业是业尽。若烦恼是烦恼离。若苦是苦息。如是等法。以诸佛神力故。诸佛所加故有。何以故。梵天。若非诸佛出世显说。则不闻有如是等法。梵天。若诸佛世尊出兴世时。得有显说如是寂定甚深难觉光明法门。若诸众生得闻生法。从生得解脱。得闻老病死忧悲苦恼法。从彼老病死忧悲苦恼法而得解脱。梵天。是故诸佛现作是加。梵天。诸佛作是开示显说。所谓诸行犹如光影。无常动转不定不究竟。尽法变易法。假使诸佛灭度之后正法隐没。亦复如是。示现所加。所谓诸行犹如光影。若佛不现。一切诸行于刹那顷如光影者。则不应说一切诸行犹如光影如梦如响。梵天。诸佛以知一切诸行犹如光影如梦如响。无常动转尽法变易法故。说言诸行犹如光影如梦如响。智者于彼观其相已。以其相以其攀缘因缘义故。得知诸行无常动转尽法变易法。破坏离散时节代谢。于刹那顷乃至日夜半月。乃至一月一岁乃至百岁。一劫乃至百劫一切尽坏。有大火聚然已还灭。有大水聚流已还止。有大猛风吹已还息。世界大地有已还无。有诸大山所谓铁围山大铁围山。须弥山及诸黑山等有已还无。日月星宿及诸眷属有已还无。不明不照而复堕落。诸天宫殿有已还灭。诸有王都城邑聚落树林园池可乐之事生已还灭。诸天人等生已还灭灭已复生。诸有智者见其相已心生厌离。以此诸行无常离坏变易尽故。以平等信心舍家出家。得知诸行犹如光影如梦如响。及见水中日月星宿等诸光影已。以彼相以彼攀缘因缘义故得到菩提。有诸智士蒙佛教敕及善友教授。或自思惟得知诸行犹如光影如梦如响。生于信心舍家出家。或有得证须陀洹果斯陀含果阿那含果阿罗汉果。若大乘人或得初忍或得第二第三忍。及能得到无上菩提。假使诸佛灭度之后。于世间中亦复如是说法流行。若诸众生得闻法已。于三乘得度。所谓声闻辟支佛乘。一切种智无上大乘。梵天。汝应当知此法次第。亦是诸佛之所加也。是故智者见其相已心生厌离。能知诸行是无常苦动转不定尽法变易法。犹如光影如梦如响。梵天。此等亦是诸佛境界诸佛所加。有诸众生已曾修行因成就者。得闻如是正法声已。于如来所思念敬信。一切诸行无常坏灭。犹如光影如梦如响。有诸众生于诸佛所曾修梵行者。或有在家受禁戒者。以是因缘解知如是一切诸行无常坏灭。犹如光影如梦如响。知已生信舍家出家。诸佛世尊虽未出世。以有如是诸佛加故。以诸佛所种善根故。得到菩提。梵天。应如是知。此等皆是诸佛境界诸佛所加。梵天。此三千大千世界非梵刹土。亦非外道六师刹土。唯是我等诸佛刹土。梵天。我昔于此无量百千亿那由他阿僧祇劫修菩萨行。无量阿僧祇诸如来所种无量阿僧祇善根。净持禁戒苦修梵行。及修无量百千亿那由他难行苦行。摄此佛土修治令净。如诸众生所修善根。随其所堪而清净者随其时器应得度者。我于长夜以四摄事摄此众生。所谓布施爱语利行同事。彼等以我誓愿力故。生此佛土闻我说法即能信解。不复归信梵释护世诸天王等。梵天。应如是知。此是佛土。非是梵释护世刹土。亦非外道六师刹土。
　　尔时娑婆世界主。大梵天王及百千梵众。现忧愁相作如是言。诸佛世尊通达希有胜妙之法。是三千大千世界主大梵天王。于如来所生希有心。诸佛希有乃有无量不可思议无尽境界。大梵天王即时归依为佛弟子。于世尊所请求教敕作如是言。婆伽婆是我大师。修伽陀是我大师。唯愿世尊。教敕于我。云何而住云。何修行。佛告梵天。此三千大千世界是我佛土。我今以此付嘱于汝。汝当顺我勿使真道善眼令有断绝。无上佛眼法眼僧眼令有断绝。莫作末后灭法人也。梵天。当有长子童真弥勒菩萨摩诃萨。从佛口生从法化生。大悲怜愍为欲利益一切众生。欲令得乐欲令安隐。彼亦于此三千大千世界如法补处。如我居此等无有异。汝既现在随顺我教。亦应顺彼勿令如是真道法母佛眼法眼僧眼而有断绝。何以故。梵天。乃至如是法母不断者。随其时节佛眼法眼僧眼得不断绝。释梵天眼人眼解脱眼乃至涅槃眼得不断绝。梵天。是故我今付嘱于汝我此佛土三千大千世界。梵天。我已教敕汝应随顺。莫作末后灭法人也。尔时三千大千世界所有梵天大梵天。彼等一切先于圣法已得正信。彼三千大千世界主大梵天王。即时于圣法中深得正信。

　　　　大悲经商主品第二

　　尔时有魔子名曰商主。已于佛所深得敬信。闻佛涅槃心怀忧恼战悚毛竖。速诣佛所到已顶礼。退住一面而白佛言。唯愿世尊。怜愍众生安乐众生救护世间。怜愍利益诸天人故。住世一劫莫入涅槃。我亦怜愍诸天人故如是劝请。世尊。勿使众生盲冥太速无有说者无导无救无依无趣。尔时商主作是语已。佛即告言。商主。汝父波旬。先已请我令入涅槃作如是言。婆伽婆。入般涅槃。修伽陀。入般涅槃。婆伽婆。今者正是入涅槃时。商主。汝父波旬如是请我。我随彼意许入涅槃。商主。以是因缘。我今时至称其所许故入涅槃。商主复言。世尊。是魔波旬非是我父非我善友。常求杀害是我怨家大恶知识。常欲令我不。得乐事和合安隐。但作毁坏不欲利益世尊。是魔于我极欲作恶。毁谤天人作大怨仇。常于如是慧炬慧光大智明灯求欲灭之。世尊。若有正实语人作如是言。诸天人中有一极毒恶人出于世者。当知即是魔波旬也。世尊。若有正实语人作如是言。有人不为益己身故。不益他故不益多众生故而发心者。当知即是魔波旬也。世尊。若复有正实语人作如是言。有人不为怜愍利益天人魔梵阿修罗沙门婆罗门一切世间故。又不欲令和合安隐故。欲令退落受苦恼故而发心者。当知即是魔波旬也。世尊。我亲从佛闻如是说。有二种人。一者如法。二者非法。当知世尊所许波旬入涅槃者。是不如法。唯愿世尊。于此所许莫生坚著。但为怜愍利益安乐诸天人等一切众生。舍此所许住世一劫。若佛久住诸天人等利益安乐。是故世尊莫速涅槃。佛告商主。善哉善哉。若令众生得利益者正应如是。商主。若人供给灌顶登位刹利大王。或有供给王子大臣。或有防护国土城邑聚落等者。是人从其刹利王所。得大荣爵受于福禄。其刹利王常于此人及其子孙亲友眷属。亦宠福禄拥护荫覆。商主。汝今若于如来应供正遍知无上法王所心生净信。以净信故。如来则当慰喻于汝与汝福报。我今慰喻汝者。以汝佛所心生净信种善根故。如是应知商主。汝当以此净信善根。于我灭后未来世中作辟支佛。名曰悲愍商主。我涅槃后正法灭已。是魔波旬得大喜悦。以喜悦故坠落魔宫。堕于阿鼻大地狱中。具受无量种种苦恼。何以故。以魔波旬于是大胜慧灯慧光隐灭之时生大喜故。商主。若有正实语人作如是言。有人为自害故。为自坏故。与己作恶故而发心者。当知即是魔波旬也。何以故。商主。我灭度后乃至有是正法住世。随其时节是魔波旬得住魔宫。我法灭已是魔极大喜踊欣庆得大称意。于刹那顷坠落魔宫堕阿鼻地狱。商主。譬如有人上于大树。其树花果悉以具足。是人取其称意花果。既受用已还复折其所住之枝。商主。于意云何。是人尔时住彼折枝得住树不。又于其树受安乐已还折其枝。可名有智不。商主言。不也婆伽婆。不也修伽陀。佛言。商主。魔亦如是。常希如来应供正遍知入涅槃故。常乐隐灭如来所说正法毗尼故。商主乃至正法住世。是魔波旬于其时节得住魔宫。我法灭时其魔波旬生大踊悦喜庆称意。故坠落魔宫堕阿鼻地狱。商主。喻如彼人于其树上而自害故勤作是事。魔亦如是。为自害故。为害他故。而勤发心。商主。魔于后时堕阿鼻地狱受大苦痛。如夺命苦。为苦触已。当念我言如来应供正遍知。是真语者。实语者。不异语者。不虚语者。如是善说。善哉身律仪。善哉口律仪。善哉意律仪。是身善行。是口善行。是意善行。获得可乐可欲可爱称意果报。是身恶行。是口恶行。是意恶行。获得不可乐不可欲不可爱不称意果报。我昔与彼身恶行相应口恶行相应意恶行相应。以是业报今堕地狱。受如是等极痛极切极苦极恼。极不可忍如临死之苦。是魔波旬当于尔时。忆我所说得净信心。得净信已即时于彼地狱命终生三十三天。何以故。商主。若其恶心于如来所作诸过失。身坏命终堕大地狱。若复慈心供养如来不求过者。身坏命终得生善道天人之中。彼以善根得值诸佛。值诸佛已复种善根。种善根已次第当得无漏涅槃。商主。汝于如来应供正遍知心得净信。以此善根弥勒出世当得值遇。值弥勒已则能觉悟睡眠放逸诸众生等。作如是言。诸众生辈应当勇猛勤作善业。如来应供正遍知出世甚难。如忧昙华时乃一现。如来亦尔时乃一出。无窟宅涅槃。时有说者人身难得八难难离。得值佛世生于中国亦复甚难。是故汝等慎莫放逸。当勤修行于后莫悔。商主。汝于弥勒佛所禀受法教。摄彼弥勒无上法王国土人民。常以慈心无恶心无怨仇心愍心乐心普覆心护持养育。以此善根于魔宫殿次补魔处。具大富贵为自在主。商主。若有众生于如来所种诸善根。乃至得发一念净心。彼等众生以此善根得近甘露。第一甘露最后甘露。商主。汝以善根于彼广受人天报已。经八十劫于末后身作辟支佛名曰悲愍。何以故。商主。以汝闻我涅槃声已。便于我所生净信心。于众生所生悲愍心。为诸众生得安乐故。求请我住不般涅槃。汝复于彼弥勒法中悲愍众生。觉悟睡眠放逸众生。令得忆念而不放逸。教以善法。以是因缘得辟支佛记。商主。我当与汝如是善报。应当深心喜悦称意。商主。此等是汝劝请如来善根因缘。如来即以法施荫覆报汝善根。尔时商主复白佛言。世尊。若佛不受我所劝请入涅槃者。愿我从今乃至法住。离于五欲专持孝道。不乐游戏不著异衣。不用华鬘涂香末香。及不受用诸天胜报。何以故。如是世尊众生之宝明。当与我别离异处。更不合会。更不复有。毕竟不可见。世尊。我有何乐有何戏笑。有何可乐。有何称意。如是最大慧炬慧灯大智光明。若隐灭者我当有何踊悦称意喜庆等事。是大智日有无量百千光炎眷属。灭除无明大黑闇者。作大智明者。如是灭没。我当有何踊悦称意。有何可乐。有何戏笑。我于如是众生之宝有别离故。测量众生不缺减众生。与明众生无罪众生。无痴众生。无上众生。最上众生。无似众生。无等众生。无等等众生。能救一切众生。众生妙众生。众生所供众生。共乘众生。调伏众生者。怜愍众生者。真语者。实语者。时语者。应时语者。不异语者。如说修行者。住大慈悲者。于诸众生心无挂碍者。于诸众生平等心者。无戏论者。无我我所者。无积聚者。无窟宅者。无依倚者。无荒险者。无垢者。救济者。引导者。化度者。预备者。解缚者。养育者。令众生忆念者。令惺悟者。教诲者。于战斗胜者。拔镞者。医王治心者。施大良药者。究竟度苦者。说法者。商主将去者。示浅处者。持梢尾者。持炬者。作明者。作光者。照曜者。施目者。示导者。令到安隐国土者。远离一切荒险垢者。无渴爱者。离诸使者。离诸结者。离贪嗔痴者。离诸烦恼者。离憍慢怒者。如是大丈夫。妙丈夫。极丈夫。健丈夫。猛丈夫。莲华丈夫。芬陀利丈夫。龙丈夫。师龙丈夫。师子丈夫。上首丈夫。凶丈夫。雄丈夫。象丈夫。无上丈夫。无上调御丈夫。共乘者。具一切力者。具十力者。得四无所畏者。具十八不共法者。得大福智力者。满足无量法藏者。无嫉妒者。悦豫一切众生者。无上大施主最胜施主。心无嫌恨者。得大禅定者。得诸禅三昧三摩跋提境界者。无量慧者。无障慧者。得无等慧境界者。摧魔幢者。渡淤泥者。到彼岸者。住彼岸者。到无畏处者。除一切众生怖畏者。安慰一切众生者。大众生坚固者。于今后夜当有别离更不可见。世尊。如来常于诸大众中。正师子吼更不得闻。我当有何踊悦称意。世尊。譬如有人于其灌顶刹利王所得福禄者。王命终后生大忧苦。知王恩养。念王恩养。赏王恩养。彼诸众生为其王故专持孝道。或一日二日乃至七日。若半月乃至一月忆念流泪。世尊。我亦如是。如来灭后乃至正法住世。随其时节舍离五欲专持孝道。不乐戏笑。不著异衣。不用华鬘涂香末香。及不受用诸天果报。

　　　　大悲经帝释品第三

　　尔时释提桓因往诣佛所。到已顶礼退住一面而白佛言。唯愿世尊。教敕于我云何修行。世尊。昔于一时。四大阿修罗王。严驾著铠将诸眷属。来诣三十三天所欲共斗战。当于尔时圣者目连仍住在世。如是诸天共阿修罗对阵之时。圣者目连到四阿修罗所。以如法伏之。如是诸天及诸阿修罗悉得安隐。无复斗战之苦共相违反毁呰诤论。世尊。是大目连既已灭度。如来今复欲般涅槃。我等如是于后数数当复斗战共相违反。愿垂教敕。若四阿修罗王与我战时。我于彼等作何方计。佛告释提桓因言。憍尸迦。止。莫忧悲莫愁莫虑。若持戒者所愿必成。唯净戒者成。非不净戒。梵行者非不梵行。离欲者非不离欲。离嗔者非不离嗔。离痴者非不离痴。智慧者。非不智慧。而得成也。憍尸迦。我从今后当作加被。憍尸迦。乃至我之正法未灭。若有诸天阿修罗等共相斗战。随其时节称我名故诸天得胜。尔时四大阿修罗王。闻佛说是加护声已。其心忿恨毛竖怖畏来诣佛所。到已顶礼却住一面白佛言。世尊。何故如来作是加护。佛告四大阿修罗言。汝等。莫忧莫虑。有时汝等得大自在。过彼三十三天。无复斗战。无诤无竞无相违反。是故汝等。慎莫斗战。莫相毁呰莫相诤论。勿作违反心。当作慈心愍心。得众欲具足。诸仁者。命不久停。为自在主亦复无常。诸仁者。世间所有具足合会必归离散。诸仁者。当观如来穷无常际。于诸众生无所怨仇。无违无竞常为和合。一切众生平等发心。何况汝等薄少善根。彼此迭相乐斗诤者。诸仁者。若有发心恼害他者。是人长夜还得恼害。诸仁者。若人喜杀。是人还得短寿之报。若喜斗诤。是人常有怖畏死报。不具大眷属。无大势力。诸仁者。善恶二业终不败亡。是故汝等。从今已后各住慈心。住身业慈口业慈意业慈。莫斗莫竞莫相毁呰。以是因缘。汝等长夜得利益安乐。后则不悔。作是语已。四阿修罗王白佛言。世尊。如是婆伽婆。如是修伽陀。我等如是依如来教。如是修如是住。世尊。我从今后。一切当舍斗战之具各修慈心。尔时释提桓因。闻佛涅槃为忧箭所射极大愁恼。悲泣流泪而白佛言。世尊。我从今日乃至法住。不受五欲。不入内宫。不著异衣。大德婆伽婆。譬如家长丧亡。是人知识得恩养者。心生苦恼忆念旧恩。念恩养故悲泣流泪专持孝道。世尊。我亦如是乃至法住。随其时节悲泣流泪专持孝道。不行五欲。不入内宫。不著异衣。何以故。无上导师明当别离。不可得见更不合会。释提桓因作是语已。即便伏面啼哭而住。

　　　　大悲经卷第一



　　　　大悲经卷第二

　　　　高齐天竺三藏那连提那舍译

　　罗睺罗品第四

　　尔时大德罗睺罗作如是念。我今有何喜悦。有何称意。有何欣庆。而能堪忍面见世尊入般涅槃。作是念已。东北方去此十佛国土。彼有世界名摩离支。佛号难胜如来应正遍知。尔时慧命罗睺罗。从拘尸城力士生地没。向东北方难胜如来应正遍知所。到已稽首作礼却住一面忧愁不乐。尔时难胜如来告罗睺罗言。罗睺罗。汝莫忧悲。罗睺罗。一切所爱称意等事。有为和合必皆离散。罗睺罗。凡是事法尔。诸佛世尊作佛事讫皆般涅槃。罗睺罗。汝可还彼。今释迦牟尼如来应正遍知。力士生地娑罗双树间。如师子王右胁而卧。今日后夜于无余涅槃界而般涅槃。罗睺罗。汝必须往。若佛如来入涅槃后汝必忧悔。作是语已。时罗睺罗白难胜佛言。世尊。我不忍闻释迦牟尼如来应正遍知入涅槃声。况能忍见彼佛世尊入般涅槃。是故我不堪忍往彼。尔时罗睺罗答彼难胜佛已。即于彼没。往诣上方过九十九世界到第百世界。彼有如来应正遍知。号曰商主。今现在世。尔时罗睺罗到已。头面作礼悲泣流泪。忧愁啼哭却住一面。住一面已。时商主佛告罗睺罗言。止。罗睺罗。汝莫忧悲。罗睺罗。一切诸法。生者不生。老者不老。病者不病。死者不死。尽者不尽。无有是处。罗睺罗。过去诸佛声闻缘觉。寂灭离而般涅槃。未来诸佛声闻缘觉。寂灭离而般涅槃。现在诸佛声闻缘觉。寂灭离而般涅槃。罗睺罗。假使如来住世一劫若百劫。必当如是入般涅槃。罗睺罗。诸佛世尊更无余法。唯是究竟寂灭涅槃。罗睺罗。究竟寂灭者。是究竟定。究竟清凉。究竟尽。究竟乐。究竟安隐。所谓无窟宅涅槃界。罗睺罗。生苦老苦病苦死苦。恩爱别离怨憎合会。所求不得五阴重担。如是皆苦。罗睺罗。唯涅槃是乐。罗睺罗。汝亦不久当般涅槃。罗睺罗。汝及释迦牟尼佛入涅槃处。无生无老无病无死。无爱别离。无怨憎会。无不适意。罗睺罗。汝莫悲恋莫忧莫愁。罗睺罗。汝当思惟。谁是生者。谁是老者。谁是死者。谁是流转。谁复还生。罗睺罗。皆是虚妄颠倒取著。未闻圣法。诸凡夫等。未见诸圣。未信圣法。未学圣法。未解圣法。未知圣法。未住圣法故心颠倒想颠倒见颠倒。以颠倒故生。生故老。老故死。死已还生。驰走流转枯焦败坏。爱恋忧愁椎胸号哭。罗睺罗。一切圣人唯以此法毗尼息一切行。于上更无所作。罗睺罗。如是导师所作已讫。声闻弟子所作者已作。于上更无所作。罗睺罗。汝莫悲恋莫忧莫愁。罗睺罗。彼释迦牟尼佛。无上法王于释种中尊。汝当往彼最后礼拜供养恭敬。若涅槃后汝必忧悔。罗睺罗。彼释迦牟尼佛。今在力士生地娑罗林间。如师子王右胁而卧。思欲见汝罗睺罗。汝必须往。作是语已。慧命罗睺罗白商主佛言。世尊。我不忍闻释迦牟尼如来应正遍知入涅槃声。况能忍见彼佛世尊入般涅槃。作是语已。身心闷绝不自胜持。复作是言。而彼世尊释迦牟尼。于释种中尊。无上法王。众生中宝。我今何能忍见彼佛入般涅槃。怜愍一切世间者。一切世间形相无与等者。与一切世间作灯者。与一切世间作眼目者。与一切世间作慧炬者。照曜一切世间者。明日离散当无所有。作是语已。时商主如来告罗睺罗言。止。罗睺罗。汝莫忧悲。罗睺罗。汝可不闻彼佛世尊说如是法。一切行无常。一切行苦。一切法无我。寂灭涅槃。罗睺罗。彼佛世尊说如是偈。
　　诸行无常　　是生灭法
　　生已还灭　　灭彼为乐

　　罗睺罗言。如是世尊。佛告罗睺罗。彼佛世尊昔可不作如是说也。一切所爱称意等事。必归磨灭不久离散。假使久住会亦有离。罗睺罗言。如是婆伽婆。如是修伽陀佛言。罗睺罗。有为诸法生法有法。觉知法分别起法。从因缘生。若不灭者。无有是处。
　　尔时罗睺罗。忆念己父释迦牟尼如来应正遍知已。流泪而言。我于明日更不见佛诸比丘众围绕说法。如大海中须弥山王。众相庄严起光明照。犹如满月众星围绕。如日千光处空照曜。如深大海无量众宝所藏积处。如转轮王无量眷属而共围绕。如雪山王根力觉花之所开敷。如铁围山一切恶风所不能动。如是世尊。一切外道诸论议风不能倾动。犹如莲花处在池中。不为世法之所能染。犹如大梵具梵眷属。犹如帝释有千眼目。如师子王坐师子座无所恐惧。离诸怖畏能师子吼。我于明日更不得见。时罗睺罗作是语已。默然悲泣思惟而住。尔时商主如来告罗睺罗言。汝今速可诣彼佛所。彼佛如来思欲见汝。罗睺罗。汝当速去莫更重问致有稽留。慎莫劳扰彼佛世尊。罗睺罗。汝必须往。何以故。罗睺罗。诸佛法尔。佛以慈悲思欲见汝。不入涅槃。尔时罗睺罗头面礼彼商主佛已。譬如壮士屈伸臂顷。复如伸臂屈顷时。罗睺罗即于彼没。诣拘尸城力士生地娑罗双树间。到如来所亦复如是。到已头面礼足右绕三匝却住一面。忧愁悲泣合掌流泪。尔时世尊告罗睺罗言。罗睺罗。汝莫悲恋忧愁啼哭心生热恼。罗睺罗。汝于父所作父事讫。我亦汝所作子事讫。罗睺罗。汝莫生恋忧愁悲悔。罗睺罗。我与汝等俱为一切众生。得无畏故发勤精进。不作怨仇不作恼害故发大精进。罗睺罗。我今般涅槃已。更不与他作父。罗睺罗。汝亦当般涅槃。更不与他作子。罗睺罗。我与汝等二俱。不作恼乱不作怨仇。尔时罗睺罗白佛言。世尊。婆伽婆莫般涅槃。修伽陀莫般涅槃。唯愿世尊。住世一劫。为于多众安隐乐故。怜愍世间故。利益安乐诸天人故。作是语已。佛告罗睺罗言。罗睺罗。如来应正遍知尽知诸法。于世间中得名为佛。罗睺罗。然彼佛法。不消不尽。不生不灭。不来不去。不成不坏。不坐不卧。不合不散。何以故。罗睺罗。如是法住。毕竟不生毕竟不灭。毕竟空毕竟无自性。寂定涅槃不入众数无窟宅。不可说非语言道。此是诸佛法。所谓毕竟住故。毕竟灭故。毕竟寂灭故。毕竟离故。毕竟离欲故。毕竟不和合故。毕竟不作故。毕竟尽故。罗睺罗。我随宜说此法。假使诸佛若出世若不出世。如是诸法住。诸法如法尔故。法不变易故。法离欲故。法无自性故。罗睺罗。如是如来不将戒聚入般涅槃。不将定聚慧聚解脱聚解脱知见聚入般涅槃。罗睺罗。汝莫悲恋莫忧莫愁。罗睺罗。一切诸行无常无定。无所悕望。无常尽变易法。罗睺罗。乃至息一切行厌舍不著唯求解脱。罗睺罗。此是我之教法。佛为罗睺罗说此见实谛品时。大德比丘六十人。皆尽诸漏心得解脱。二十五比丘尼。亦心解脱得尽诸漏。无量天人远尘离垢得法眼净。六万八千诸菩萨得无生法忍。一切皆悉欢喜踊跃。叹言佛法不可思议。彼等皆悉以优波罗花波头摩花。拘牟头花芬陀利花。而散佛上各作是言。我于来世亦当如是作天人师出兴于世。说如是法世间无上无相涅槃。如是以大涅槃而般涅槃。彼诸菩萨作是语已。默然而住。

　　　　大悲经迦叶品第五

　　尔时阿难。在佛床边悲啼流泪闷绝躄地。犹如临崖斫断大树。作如是言。婆伽婆涅槃太速修伽陀涅槃太速。众生中宝大慈悲者隐没太速。世间大灯世间大炬天人中最隐没太速。众生芬陀利于世间中隐没太速。众生龙象善自调者。复调众生未调者令调隐没太速。无上导师能示世间安隐道者隐没太速。世间慧眼大光普照能示世间隐没太速。世间盲冥无引导者。众生父母于世间中隐没太速。世间孤独无所恃怙。众生中宝。云何明日我更不见。唯有名在。尔时世尊告阿难言。止。阿难。莫忧悲。我曾告汝一切所爱称意等事。和合之法必有离散。阿难。有为诸法生法有法觉知法因缘法灭坏法。若不坏者。无有是处。彼若得住。亦无是处。阿难。假使久住法当如是必亦有离。是故阿难汝莫忧悲。尔时阿难。瞻仰尊颜目不暂舍思惟是已。亦复躄地。犹如临崖斫断大树。佛复告言。阿难。止。莫忧悲。不以忧悲令我住世。阿难。我曾告汝一切所爱称意等事。有为和合必当别离。假使久住会亦当灭诸行法尔。阿难。汝以身口慈孝如来。无量安乐心无有二。无嗔无恨无有怨仇。尔时阿难。从地而起抆泪而言。世尊。我何得不愁。何得不悲。我与如是大慈悲者。出一切世间者。怜愍一切世间者。一切世间所爱惜者。一切世间所归趣者。导引一切世间者。利益一切世间者。安乐一切世间者。如是大宝众生明当别难。尔时阿难。大号哭已抆泪而言。奇哉奇哉。诸行是尸而作欺陵。能令如是大灯大炬。大日光明无量光炎。百千亿那由他炎幢眷属。普现世间见知念慧境界。普照大宝众生隐没太速。大智慧者。大光明者。今于世间隐没太速。世间孤独。作覆护者隐没太速。如来具足神通变化。今于世间隐没太速。世尊。我何得不愁。何得不悲。世尊。我今自怪心不破裂以为百分。世尊。我亦自怪不于佛前而取命终。必是世尊神力加我。以是义故不取命终。何以故。我于佛所亲承面受。八万四千诸法宝藏受持不忘。未广流布在于十方诸天人故。世尊。我为如来神力所加以是义故我不命终。世尊。我何得不愁。何得不悲。世尊。我到迦毗罗城世尊生处。释种集时作何等语。可言日种释迦牟尼佛释种中尊。无上法王般涅槃耶。我到王舍城毗提希子阿阇世王所。作何等语。可言大师佛日隐没。能拔世间无间业箭医王去耶。我到舍婆提城。作何等语。可言大悲怜愍世间者隐没去耶。我到祇陀林给孤独长者。而问我言。如来何时来住祇陀林给孤独园。作何言答。我到毗舍离城诸离车子前。当作何言。可言怜愍世间最大尊师隐没去耶。诸方所有善男子善女人来问义者。作何言答。可言是大智人世间智者。断一切疑者。隐没去耶。诸方所有诸比丘众。为欲见佛供养礼拜。问讯世尊为布萨故。来问法者。来问义者。我更不见不闻彼说得上人法。世尊灭后有如是等神通变化修梵行者隐没于世。我何得不愁。何得不悲。作是语已。佛告阿难言。阿难。止。汝莫忧愁。我之梵行当广流布。久住世间利益天人。阿难。我灭度后过四百年。迦叶共汝及诸弟子。展转相承作神通变化。修行梵行利益天人。阿难。汝莫忧悲。我之正法当广流布。久住世间利益天人。阿难。我涅槃后。迦叶比丘共汝发心。令我阿僧祇亿那由他劫所集。无上三藐三菩提法。增益诸善使不退失。何以故。阿难。是迦叶比丘。少欲知足远离精进。乐不忘念乐不戏论定慧现前。阿难。迦叶比丘。能于大众示教利喜。于诸梵行说法不惓犹如父母。阿难。迦叶比丘。于诸四众所见悬远怜愍世间。为欲利益安乐众生诸天人故。发如是心。尔时阿难白佛言。世尊。迦叶比丘。如是发心。利益安乐几许诸天人众。佛言。阿难。迦叶比丘。入涅槃时作是誓愿。愿我灭后以我神力所加持故。令我身衣不变不坏。发毛肤色诸根支节亦不变坏。乃至弥勒如来应正遍知出兴世时。令我此身见彼世尊。共作初会。如是第二第三大会。以我愿力所加持故。当令多百众生。多千众生。多千万众生。多百千亿那由他众生。得圣道果。若弥勒佛见我身衣不变。不坏。三会声闻亦见我身不变不坏诸根支节及袈裟已。然后我身住在空中。以己身火阇维其身。阇维身已灰炭不现。阿难。是为迦叶发心利益安乐众生。阿难。迦叶比丘。如是愿力所加持故。成熟如是诸众生已而般涅槃。阿难。迦叶比丘。般涅槃已有四石山当来到迦叶所。覆障其身合成为一。阿难。是迦叶身在彼四石山中身不变坏。至弥勒佛出兴于世随尔许时。迦叶比丘身住不坏。及袈裟衣亦住不坏。何以故。阿难。持净戒者。修梵行者。有智慧者。所愿能成。非戒不净不修梵行无智有欲所能成也。阿难。迦叶比丘。先以愿力所加持故入般涅槃。入涅槃已。彼迦叶身常不变坏。发毛血肉诸根支节。及以衣服亦不变坏。身亦不臭。乃至弥勒。阿难。彼弥勒佛出兴世时。共彼初会九十六亿诸比丘众到迦叶所。阿难。是弥勒佛。以迦叶身示彼九十六亿诸比丘众。作如是言。诸比丘。此迦叶比丘。于释迦牟尼如来法中。作大声闻住胜头陀。少欲知足远离精进。乐不妄念乐不戏论定慧现前。能于多众示教利喜。于诸梵行说法不倦犹如父母。诸比丘。是迦叶比丘。于诸四众所见悬远。毕竟无疑随顺多众。诸比丘。汝观迦叶怜愍世间。为欲利益安乐一切诸人天故发如是心。阿难。弥勒如来应正遍知。第二会时共九十四亿诸声闻众来到其所。第三会时共九十二亿诸声闻众亦来到迦叶所。阿难。彼弥勒佛。示彼九十二亿比丘众言。此迦叶比丘。于释迦牟尼如来法中。最大声闻住胜头陀。少欲知足乃至发心。为欲利益安乐一切诸天人故。阿难。弥勒如来当于彼时。舒金色右手摩迦叶顶。观察诸比丘言。诸比丘。是迦叶比丘。于释迦牟尼佛灭度之后广持正法。而此众中无有一人于我灭后广能如是持我正法如迦叶者。阿难。是迦叶比丘。于彼第三大会。以本愿力所加持故。住虚空中现种种神通种种变化已。以己身火阇维其身。阇维身已灰炭不现。时弥勒佛当于彼时发起迦叶已。为彼九十二亿诸比丘众数数说法。多百多千多亿那由他百千天人。得圣道果。阿难。迦叶比丘。发心利益多众生故。汝亦发心利益安乐多众生故。如是阿难。迦叶比丘及汝发心故。过四百年能持我之正法。及作神通种种变化修行梵行。各能增益诸天人众。

　　　　大悲经持正法品第六

　　尔时世尊复告阿难。汝莫忧悲。我之梵行当广流布。各能增益诸天人众。阿难。我灭度后摩偷罗城优楼蔓茶山。有僧伽蓝名那驰迦。于彼当有比丘名毗提奢。有大神通具大威力。正智得道多闻无畏。持修多罗。持毗尼。持摩多罗迦。于诸梵行示教利喜说法不倦。彼亦当作神通变化修行梵行。广行流布我之正法增益天人。阿难。汝莫忧悲。我灭度后还于优楼蔓茶山。那驰迦僧伽蓝。当有比丘名提知迦。有大神通具大威力。于诸梵行说法不倦。能令我法广行流布增益天人。阿难。汝莫忧悲。我灭度后还于优楼蔓茶山傍。有山名优尸罗。彼有四万比丘集会。有神通有大威力多所堪能。正智得道多闻无畏。持修多罗。持毗尼。持摩多罗迦。各能于诸梵行示教利喜说法。不倦。彼等比丘神通变化修行梵行。令我正法广行流布。各能增益诸天人众。阿难。汝莫忧悲。我灭度后还于优楼蔓茶山傍。当有比丘名优波鞠多。有大神通具大威力。乃至亦能神通变化修行梵行。令我正法广行流布增益天人。于彼当有千阿罗汉。集八万八千诸比丘众。共一布萨作一羯磨。心不欺诈共相授记。彼等皆能神通变化修行梵行。令我正法广行流布。各能增益诸天人众。阿难。汝莫忧悲。是优波鞠多及诸弟子。各各能令我之正法广行流布。于诸天人能正显说。阿难。汝莫忧悲。我灭度后于波离弗城。有僧伽蓝名跋多尼。彼有比丘名阿轮婆鞠多。三明六通具八解脱。禅智二分解脱自在。有大神通具大威力。乃至彼等亦能神通变化修行梵行。令我正法广行流布增益天人。阿难。汝莫忧悲。我灭度后还于波离弗城。有僧伽蓝名鸠鸠吒。当有比丘名郁多罗。有大神通具大威力。乃至亦能神通变化修行梵行。广行流布我之正法增益天人。阿难。汝莫忧悲。我之梵行当广流布。各能增益诸天人众。阿难。我灭度后于鸯伽国。当有我诸声闻作般遮跋瑟伽会。彼处当有过一万三千阿罗汉集。彼等一切有大神通。具大威力有多堪能。乃至于诸梵行说法不倦。彼有上座名设陀沙茶。有大神通具大威力有多堪能。于诸梵行说法不倦。彼等亦能神通变化修行梵行。令我正法广行流布。各能增益诸天人众。阿难。汝莫忧悲。我灭度后金钵悉陀城。当有二比丘。于婆罗门种中出家。一名毗头罗。二名删阇耶。各有神通具大威力有多堪能。乃至亦能神通变化修行梵行。令我正法广行流布增益天人。阿难。汝莫忧悲。我灭度后婆鸡多城。当有比丘名大精进。有大神通具大威力。乃至亦能神通变化修行梵行。令我正法广行流布于诸天人。阿难。汝莫忧悲。我灭度后当有比丘名末田提。三明六通具八解脱。禅智二分解脱自在。有大神通具大威力。乃至于诸梵行说法不倦。北天竺国罽宾川中。当有无量诸龙夜叉乾闼婆等。具大身力依住彼川。是末田提比丘到于彼处。为彼诸龙夜叉乾闼婆等来共斗诤。是末田提比丘神通变化。以法降伏诸龙夜叉乾闼婆等令得敬信。得敬信已令人住在彼罽宾川。建立诸僧伽蓝多有声闻。多百多千声闻众集。阿难。是末田提比丘。于一切时令彼住处具诸善事。阿难。我若具足称扬广说彼末田提所有功德。不能穷尽。阿难。是末田提比丘。具诸功德能令我法毗尼神通梵行。于诸天人广行流布。阿难。汝莫忧悲。我灭度后于北天竺乾陀罗国。当有比丘名曰迦叶。有大神通具大威力有多堪能。正智得道多闻无畏。持修多罗。持毗尼。持摩多罗迦。乃至亦能令我正法广行流布。阿难。汝莫忧悲。我灭度后北天竺国。有城名得叉尸罗。彼有长者名阇知迦。名震诸方具大豪富。多饶财宝具足功德智慧相称。端正可爱相好第一。彼阇知迦长者。深信于我及诸声闻。供养恭敬尊重赞叹。次第积集菩提善根。于未来世满千劫已。成阿耨多罗三藐三菩提。佛号普光。劫名造贤。世界名具大庄严。阿难。彼阇知迦长者。于诸天人广行流布我之正法。阿难。汝莫忧悲。我灭度后北天竺国。当有王都名富迦罗跋帝。人民炽盛丰乐安隐。彼处多有诸婆罗门长者居士。随顺修多罗。深信于我及诸声闻。供养恭敬尊重赞叹。彼有无量声闻弟子。有大神通具大威力有多堪能。阿难。于彼多有长者居士。正智得道多闻无畏具大智慧。阿难。彼富迦罗跋帝王都。所有在家诸白衣等。彼命终已生兜率天。诸出家者悉堕地狱。何以故。彼不住戒不住律仪故。阿难。彼富迦罗跋帝王都。所有婆罗门长者居士等。当作是念。释迦牟尼佛之正法必当隐没。何以故。诸比丘等。于诸利养增上贪求。多毁禁戒其心散乱不乐闲林舍离禅乐。与诸四众数相往来破戒违道。共诸婆罗门长者居士等。亲友交通不相敬重。饮食花果迭相赠遗。不依律仪无有惭愧淫彼女妇。彼诸婆罗门长者居士等。见闻彼诸比丘作非法已。生大惊怖心甚忧恼作如是言。佛之正法可隐没耶。当于彼时还于富迦罗跋帝王都。当有优婆塞名曰法增。有大神通具大威力有大福德。正智得道多闻无畏。持修多罗摩多罗迦善巧方便。是优婆塞。为欲令彼婆罗门长者居士等生敬信故。上升虚空示教利喜而作是言。汝等诸人。慎莫怖畏莫疑莫虑。彼释迦牟尼佛之正法犹住在世。汝可发勤精进作诸善业。未得者令得。未证者令证。未达者令达。圣法今在宜可速求。时婆罗门长者居士等。心皆喜悦而行布施作诸功德。于我舍利装饰严持。及诸声闻勤作供养。听受读诵转为他说。受持禁戒勤修禅定。彼诸婆罗门长者居士等。为彼法增示教利喜。皆趣善道及涅槃道。阿难。彼优婆塞。亦能令我正法广行流布增益天人。如是阿难。于我灭后亦当多有俗人。于我法中深得敬信。曾于过去供养多百多千无量诸佛殖诸善根。于我舍利勤修庄严。及诸声闻供养恭敬尊重赞叹。阿难。彼等亦令我之正法。广行流布增益天人。阿难。我灭度后于未来世北天竺国。当有比丘名祁婆迦出兴于世。曾于过去无量百佛殖诸善根。供养恭敬深信具足安住大乘。为欲怜愍利益安乐诸众生故。发如是心多闻持菩萨藏。称扬大乘显发大乘。是比丘。见我舍利形像塔庙有破坏者装校修治。以金庄严竖立幢幡。宝盖铃网出微妙音。兴造如来无量形像及诸塔庙。其诸塔庙皆以半月师子庄严。能令诸天人众心生信乐。为欲满足菩提善根故。怜愍众生故。护持养育故。摄受我法故。为不敬信者令敬信增修故。亦令多众种善根故。作般遮跋瑟迦会。阿难。当于尔时多有比丘。不持禁戒多作非法。不乐闲林舍离禅乐。破戒违道共相言讼。贪惜积聚独占一房。与诸俗人互相往来舍离佛法。于诸梵行不生敬重形似沙门。当于尔时有少比丘。发勤精进远离愦闹。系念现前定慧一心。安住善法少欲知足乐修乞食。安住圣种多闻无畏。持修多罗。持毗尼。持摩多罗迦。当于尔时祁婆迦比丘。令诸比丘著袈裟者。其心柔软诸根无缺。具足深信第一敬重。于彼所有著袈裟者。起持戒想。作福田想。而行布施修诸善根。彼祁婆迦比丘。修集无量种种最胜菩提善根已。而取命终。生于西方过亿百千诸佛世界无量寿国。于彼佛所种诸善根。复经八十亿诸如来所修诸梵行。以此善根于未来世过九十九亿劫而成正觉。佛号无垢光。世界名一切功德庄严。阿难。彼祁婆迦比丘。令我正法于诸天人广行流布。阿难。汝莫忧悲。我之梵行当广流布天人信乐。阿难。我灭度后于未来世。当有边国名曰舍摩。彼有国王名曰大施。而于我法心生净信。于我舍利及诸声闻。勤修供养称扬赞叹。阿难。彼大施王。于舍摩国集我声闻诸比丘众尊重供养。于彼当有过三千阿罗汉。皆有神通功德威力。乃至于诸梵行说法不倦。阿难。彼等亦能令我正法于诸天人广行流布阿难。汝莫忧悲。我灭度后北天竺国。有城名兴渠末但那。彼得我舍利尊重供养。当以花鬘涂香末香音声伎乐幢幡宝盖衣服卧具众宝金银以用庄严。阿难。时彼精舍当有多人以信出家。受持禁戒修行善法。诸俗人等修行善法亦复无量。阿难。彼有持戒多闻有智。于我法中深得净信。于我声闻及我舍利。勤修装饰严治供养。于佛法僧供养加护。以此善根于天人中受福报已。有得阿耨多罗三藐三菩提者。有得缘觉乘者。有得声闻乘而涅槃者。阿难。彼以如是种种供养。当得如是神通威力。阿难。是等诸人开示演说。令我正法于诸人天广行流布。阿难。汝莫忧悲。我之正法当广流布增益天人。阿难。我之舍利及我形像遍阎浮提。何况人不见处。所谓天龙夜叉罗刹乾闼婆阿修罗迦楼罗紧那罗摩睺罗伽鸠槃茶等。宫殿之中所造形像。阿难。汝莫忧悲。我法毗尼于诸天人当广流布。

　　　　大悲经舍利品第七

　　尔时世尊复告阿难。我灭度后。若有善男子善女人。若在家若出家。乃至供养我之舍利如芥子等。恭敬尊重谦下供养。我说是人以此善根一切皆当得涅槃果尽涅槃际。阿难。若我灭后。所有善男子善女人心生敬信。为我造立形像塔庙。阿难。应生深信慎莫疑惑。我说是人以此善根一切皆当得涅槃果尽涅槃际。阿难。且置现在供养我者。且置我灭度后供养如芥子等舍利者。且置为我造立形像及塔庙者。阿难。若有信心念佛功德。乃至一花散于空中。我说是人以此善根一切皆当得涅槃果尽涅槃际。阿难。若复有人见佛世尊神通威力。为供养故。乃至一花散于空中。犹能得涅槃果。何况亲承如来而供养者。及我灭后供养舍利者。阿难。诸佛境界不可思议。若复有人能供养者。所得福德亦不可思议。阿难。若人念佛乃至一花散于空中。我以佛智见知是人所得果报不可思议。汝应当信。何况未来所有佛子。深得敬信思惟佛功德求佛智者。尔时阿难闻佛语已。心怀踊跃生大欢喜而白佛言。希有婆伽婆。希有修伽陀。今正是时。唯愿世尊。说其念佛乃至一花散于空中而供养者所得果报。诸比丘等从佛所闻读诵受持。以是当得怜愍世间。利益安乐诸天人故。于现在世及未来世。所有众生从彼闻者。复得数数种诸善根。心生敬信得大称意。彼作是念。释迦牟尼。于释种中无上法王大慈悲者。怜愍世间者。劝喻我等令我生念发大精进。作是语已。佛告阿难。谛听谛听。善思念之。吾当为汝分别解说所得果报。阿难白言。如是世尊。愿乐欲闻。佛告阿难。若有众生。以念佛故。乃至一花散于空中。如是福德所得果报不可穷尽。阿难。如是众生从前际来。劫数长远生死流转不可得知。于未来际亦复如是。若有众生以至诚心念佛功德。乃至一花散于空中。于未来世当得释天王梵天王转轮圣王。于其福报亦不能尽。以其善根福报边际不可尽故。要当入般涅槃。何以故。阿难。施佛福田不以有为果报所能尽边。我说是人必得涅槃尽涅槃际。阿难。且置亲承供养我者。且置供养我如芥子等舍利者。且置为我造立形像及诸塔庙而供养者。且置以念佛故乃至一花散于空中而供养者。若复有人。在于室内以念佛故。乃至一花散于空中。阿难。我说是人当得涅槃。得第一涅槃。尽涅槃际。最胜涅槃。妙涅槃。清净涅槃。安住涅槃。阿难。以是因缘。诸福田中佛为最佛为王。何以故。施佛田者。非谓世间果报所能尽也。以是因缘。于佛福田为最第一。阿难。诸佛如来顺正道者。能作无上究竟福田。于佛福田所有施者。必穷尽涅槃际。得第一涅槃。阿难。且置如是以花散佛所得功德。若复有人但心念佛一生敬信。我说是人亦当得涅槃果尽涅槃际。阿难。且置人中念佛功德。若有畜生于佛世尊能生念者。我亦说其善根福报。当得涅槃尽涅槃际。阿难。汝今当观诸佛世尊。与诸众生作福田者。能令众生当得如是神通威力。是故阿难。汝莫忧悲。若有善男子善女人。乃至畜生诸众生等于佛生信。当得如是神通果报广大功德。譬如甘露第一甘露尽甘露际。阿难。汝以身口慈孝如来。无量安乐心无有二。无嗔无恨无有怨仇。阿难。若有三千大千世界满中须陀洹斯陀含阿那含阿罗汉。如苷蔗竹[竺-二+韋]若麻若草。若有善男子善女人。若一劫若减一劫。以诸称意一切乐具。恭敬尊重谦下供养。阿难。于意云何。是善男子善女人。所得福德宁为多不。阿难言。甚多婆伽婆。甚多修伽陀。佛言。阿难。若复有人。于诸佛所但一合掌一称名。如是福德比前福德。百分不及一。千分不及一。百千亿分不及一。数分不及一。迦罗分不及一。何以故。阿难。以佛如来诸福田中为最无上。是故施佛成大功德神通威力。阿难。且置三千大千世界所有声闻阿罗汉等。若复三千大千世界满中辟支佛。如甘蔗竹[竺-二+韋]若麻若草。若有善男子善女人。若一劫若减一劫。以诸称意一切乐具。恭敬尊重谦下供养彼辟支佛。若辟支佛灭度后起七宝塔。若有善男子善女人。乃至尽形以诸香花涂香末香衣服卧具宝幢幡盖。恭敬尊重谦下供养。阿难。于意云何。是人于彼所得福德宁为多不。阿难言。甚多婆伽婆。甚多修伽陀。佛言。阿难。若复有人。于如来所起一净信思惟信解。作如是言。诸佛智慧不可思议。以此信解善根功德。比前供养彼辟支佛所得功德。迦罗分不及一。乃至优婆尼沙陀分不及一。何以故。阿难。诸佛世尊。无量大慈。无量大悲。无量戒。无量定。无量慧。无量解脱。无量解脱知见。无量修集。无量达证。阿难。诸佛世尊智慧不可思议。诸佛境界亦不可思议。若有供养不可思议者。当得不可思议报。阿难。汝莫忧悲。汝当得大神通功德利益。何以故。阿难。汝以身口意慈。供养我来过二十年。受持如来八万四千诸法宝聚。于诸多闻最为第一。巧言辩慧问答中最。正智得道多闻无畏。持修多罗。持毗尼。持摩多罗迦。于诸四众说法不倦。阿难。我灭度后汝共大德摩诃迦叶。当作第一最大导师大作佛事。阿难。汝莫忧悲。汝当得大神通功德利益。

　　　　大悲经卷第二



　　　　大悲经卷第三

　　　　高齐天竺三藏那连提耶舍译

　　礼拜品第八

　　尔时世尊复告阿难。若有众生闻佛名者。我说是人毕定当得入般涅槃。阿难。若有称言南无佛者。此有何义。阿难白言。佛是一切诸法之本。佛是眼目能引导者。佛是演说一切法者。善哉世尊。愿为比丘解释此义。我今亲承得闻持受。尔时世尊复告阿难。谛听谛听善思念之。吾当为汝分别解说。尔时阿难闻佛语已。而白佛言。愿乐欲闻。佛言。阿难。所言南无佛者。此是决定诸佛世尊名号音声。阿难。以是决定诸佛名号音声义故。称言南无诸佛。阿难。我为是义故说譬喻。令诸众生于此法。中增益信心。复令一切诸善男子善女人。闻佛世尊名号音声深得敬信。阿难。曾于过去有大商主。将诸商人入于大海。到彼海已。其船卒为摩竭大鱼欲来吞噬。阿难。尔时商主及诸商人。心惊毛竖忧愁不乐。恐命不济。无救无护无归无趣。各皆悲泣呻号忧悔。种种悲叹呜呼痛哉。彼阎浮提如是可乐如是希有。世间人身如是难得。我今当与父母离别。兄弟姊妹妇儿亲戚朋友别离。我更不见。亦不得见佛法众僧。极大悲哭忧悲不乐。各皆祈请诸尊神天欲求自济。阿难。尔时商主正见明远。于佛法僧心得净信。更不信事诸余天神。尔时商主告诸商人。诸人当知。若欲存济免此危难得解脱者。汝等应当一时同声随我所说。假令我等不得解脱后生善道。时彼商人闻此语已。各言商主。我当从教。唯愿速说。阿难。尔时商主。偏袒右肩右膝著地住于船上一心念佛合掌礼拜。高声唱言。南无诸佛。得大无畏者。大慈悲者。怜愍一切众生者。如是三称。时诸商人亦复同时合掌礼拜。异口同音唱言。南无诸佛。能施无畏者。大慈悲者。怜愍一切众生者。如是三称。尔时彼摩竭鱼闻佛名号礼拜音声。生大爱敬得不杀心。时摩竭鱼闻即闭口。阿难。尔时商主及诸商人。皆悉安隐得免鱼难。船及商人所愿得称。安隐而还到阎浮提。时摩竭鱼闻佛音声心生喜乐。更不啖食余诸众生。因是命终。彼命终已得生人中。生人中已于其佛所闻法毗尼。深得净信舍家出家。得出家已近善知识。谦下供养得阿罗汉道。具足六通于无余涅槃界而般涅槃。阿难。汝观彼鱼生。生畜生道得闻佛名。闻佛名已得生人道。因生人道便得出家。得出家已。即便得证阿罗汉果得阿罗汉已便般涅槃。阿难。汝观诸佛神力。如是。彼鱼闻已获得神通。名号称誉毕定利益。何况有人得闻佛名听闻正法。亲于佛所种诸善根。而不毕定利益。阿难。如我昔说。作少善根得少分报。满分善根得满分报。阿难。所言少分善根者。是人为欲速成熟故。种声闻种子作声闻乘。以是善根得满声闻地种缘觉种子作缘觉乘。以是善根得满缘觉地。阿难。以是因缘我说少分行。阿难。言满分行者。是人从无始来。于诸佛所种佛种子。一切善根久远修行。以是善根因缘力故得值诸佛。值诸佛已为欲积集满足菩提诸善根故。满足菩提诸善根已得成佛道。所谓如来应供正遍知声震于世。是名满分行。阿难。此满分行。如我诸经昔已广说。如是次第汝应当知。若少分行得少分果。若满分行得满分果。
　　阿难。如我经中亦复说言。乃至受持四句偈等。如是说者。我为钝根薄德少智诸众生故。随宜而说。阿难。我为一切无归众生为作归趣。无舍众生为作舍宅。无护众生为作救护。无明众生为作灯明。盲无目者为作眼目。阿难。一切外道痴冥无智不能自救。何能救他正作归趣。阿难。我为一切天人教师。怜愍一切诸众生者于当来世法欲灭时。当有比丘比丘尼于我法中得出家已。手牵儿臂而共游行。从酒家至酒家。于我法中作非梵行。彼等虽为以酒因缘。于此贤劫一切皆当得般涅槃。阿难。何故名为贤劫。阿难。此三千大千世界。劫欲成时尽为一水。时净居天。以天眼观见此世界唯一大水。见有千枚诸妙莲华。一一莲华各有千叶。金色金光大明普照。香气芬薰甚可爱乐。彼净居天因见此已。心生欢喜踊跃无量而赞叹言。奇哉奇哉。希有希有。如此劫中当有千佛出兴于世。以是因缘。遂名此劫号之为贤。阿难。我灭度后此贤劫中。当有九百九十六佛出兴于世。拘留孙如来为首。我为第四。次后弥勒当补我处。乃至最后卢遮如来。如是次第汝应当知。阿难于我法中但使性是沙门污沙门行。自称沙门形似沙门。当有被著袈裟衣者。于此贤劫弥勒为首。乃至最后卢遮如来。彼诸沙门如是佛所。于无余涅槃界次第当得入般涅槃。无有遗余。何以故。阿难。如是一切诸沙门中。乃至一称佛名一生信者。所作功德终不虚设。阿难。我以佛智测知法界非不测知。阿难。所有白业得白报。黑业得黑报。若有净心诸众生等。作是称言南无佛者。阿难。彼人以是善根必定涅槃得近涅槃。流注相续入涅槃际。何况值佛在世亲承恭敬。谦下迎送尊重供养。及佛灭后供养舍利者。阿难。彼沙门性污辱沙门。自谓沙门形似沙门者。乃至应有一称佛名。何况余心能生敬信种诸善根。阿难我为是义说如是偈。
　　诸佛如是不思议　　佛之正法亦复然
　　若能敬信不思议　　必当获得不思报
　　过去一切诸如来　　能作光明悲愍者
　　亦曾供养大势佛　　悟胜菩提不可数
　　我昔与檀常相应　　布施愍济诸众生
　　净信根深勤精进　　以勤精进化一切
　　爱重众生如父母　　兄弟亲戚诸知识
　　于诸亲戚无嗔恨　　悟胜菩提不可数
　　我求安乐菩提时　　于无量劫行布施
　　悲心怜愍众生故　　舍身头目肌肉血
　　亦舍无量重王位　　所爱妻妾及男女
　　无量宝乘象马车　　为求最胜菩提故
　　无量千万亿劫时　　数数精勤而驰走
　　净心无量行布施　　为求此胜菩提故
　　忍受无量众苦恼　　冰寒毒热及饥渴
　　发勤精进死不舍　　为求最胜菩提故
　　我若百年及一劫　　说其行相不可尽
　　悲愍一切众生故　　为求安乐胜菩提
　　轮回生死常值遇　　百千亿数诸如来
　　彼诸如来大势力　　常以金花而奉献
　　肴膳饮食及衣服　　涂香末香众花鬘
　　多亿宝幢胜幡盖　　供养如是诸如来
　　无量多亿诸众生　　轮回生死无有边
　　我常到彼而安慰　　胜檀广益一切众
　　尸罗羼提勤精进　　禅定三昧慧方便
　　身等念处四正勤　　善修习行四神足
　　亦修五根及五力　　七菩提分八圣道
　　一切助道我修习　　悕求此胜菩提故
　　我以正智修诸业　　无有一切诸不善
　　常不放逸修诸行　　曾无一毫之过恶

　　　　大悲经善根品第九

　　尔时世尊复告阿难。若有众生于诸佛所一发信心。如是善根终不败亡。何况复作诸余善根。阿难。我为众生知彼义故而作譬喻。诸有智者以喻得解。阿难。譬如有人析破一毛以为百分。取一分毛沾一渧水。持至我所而作是言。瞿昙。我以此水寄付瞿昙。莫令此水而有增减。亦复莫令风日飘曝干竭此水。不令鸟兽饮之令尽。勿使异水而有和杂。以器盛持莫置在地。如来尔时即受彼寄。受彼寄已置恒河中。不令入回。亦复不令余物揩突。如是水渧在大河中随流而去。使不入回复无遮碍。诸鸟兽等亦不饮尽。如是水渧不增不减一等如故。共大水聚渐入大海。若是水渧。毗岚风起坏世界时。假使是人住世一劫。我亦如是得住一劫。彼人尔时至劫尽时。而来我所作如是言。瞿昙。我本寄水。今有无耶。阿难。如来尔时知彼水渧在大海中见知住处。不与余水共相和杂。不增不减平等如故。持还彼人。阿难。如是如来应正遍知。有大神通有大威力。有多堪能清净大智。不可量智无碍知见。如是等事明了无障。于受寄人中最尊最胜。若于佛所寄付如是微细水渧。经于久远而不亏损。此义应知。阿难。细毛端者。喻心意识。恒河者。喻生死流。一渧水者。喻一发心微少善根。大海者。喻佛如来应正遍知。所寄人者。喻彼清信婆罗门长者居士等。住一劫者。喻佛如来受彼寄水终不亏损。亦如彼人寄彼水渧经于久远不亏一毫。如是阿难。若于佛所一发信心善根不失。何况诸余胜妙善根。我说是人一切悉是趣涅槃果。乃至尽涅槃际。阿难。设复有人于如来所。得一发心一生敬信。以余不善恶业障故。堕在地狱畜生饿鬼。以本造业自作自受。若大慈悲诸佛世尊出兴于世。以无障碍智。知此众生本作善根。以余不善恶业障故堕在地狱。佛知是已。从彼地狱拔之令出。安置岸上无所畏处。安置岸已。复令众生忆念往昔所作善事。而教之言。善男子。汝等应当忆念往昔所种善根。如是善根。在于某时某世界中。于某佛所修行种殖。彼诸人等。承佛威力即得忆念。得忆念已作如是言。如是婆伽婆。如是修伽陀。佛复告言。善男子。汝等昔于诸如来所种少善根。不亏不损于彼得利。所谓息一切苦得一切乐。善男子。汝得来此是佛境界。汝于长夜行非境界。从无始来生死流转。汝于佛所种少善根终不亏损。譬如王子若王大臣。设有余过闭在牢狱。说本事缘令其改悔放之令出。如是阿难。彼诸众生本于如来所种善根。设作余恶不善业故。若堕地狱畜生饿鬼诸恶道中。若大慈悲诸佛世尊出兴于世。本以发心善根因缘所加持者。佛皆见知于地狱中拔之令出。安置涅槃清凉岸上无所畏处。置无畏处已。令其忆念而教之言。善男子。汝当忆念。以本造作善根因缘得如是报彼。诸众生作如是言。如是婆伽婆。如是修伽陀。我等承佛威神加故。如是忆知。

　　　　大悲经布施福德品第十

　　尔时世尊复告阿难。汝应当知。如是等辈。作少善根终不虚设。乃至发心生一念信。我说是人皆得涅槃尽涅槃际。以是义故。故作譬喻。令诸清信男子女人深得净信。转复敬重生大爱乐欢喜踊跃。阿难。如捕鱼师。为得鱼故在大池水。安置钩饵令鱼吞食。鱼吞食已。虽在池中不久当出。何以故。如是等鱼为彼坚牢钩绳所中。虽复在水当知是鱼必在岸上。何以故。如是钩绳系岸树故。时捕鱼师来到其所。即知得鱼。便牵钩绳安置岸上随意所用。如是阿难。一切众生于诸佛所得生敬信。种诸善根修行布施。乃至发心得一念信虽复为余恶不善业之所覆障。堕在地狱畜生饿鬼及诸难处。若佛世尊出兴于世。以佛眼观见诸众生。行菩萨乘若缘觉乘若声闻乘。此诸众生种诸善根。此诸众生断诸善根。此诸众生堕在退分。此诸众生在胜进分。此诸众生种诸种子置贤圣地。于佛福田乃至发心。一生敬信修行布施。以此善根。诸佛世尊以佛眼观见此众生发心胜故。从于地狱拔之令出。既拔出已置涅槃岸。置涅槃已。令其忆念本于某佛种诸善根。彼忆念已作如是言。如是婆伽婆。如是修伽陀。佛言。善男子。汝等以此善根。得大果报得大利益。以于佛所修行布施种善根故。善男子。如是寄者终不亏损。假使久远乃至百千亿那由他劫。彼一善根必得涅槃尽涅槃际。阿难。所言鱼者。喻诸凡夫。池者。喻生死海。钩喻佛所殖一善根。绳喻四摄。捕鱼师者。喻佛如来。随意用鱼。喻诸如来安置众生于涅槃果。阿难。如是次第。汝应当知。若施佛田。假使久远终不败亡。终无穷尽无有边际。必当趣涅槃果。阿难。我今当复更作譬喻。若施佛田得第一涅槃尽涅槃际。阿难。若有众生贪世间报。行世间行爱乐世间悕求世间。于诸佛所修行布施。以此善根回向悕求人天善道。复有众生于诸佛所种诸善根。作如是言。以此善根愿我世世莫入涅槃。阿难。是等众生以此善根不入涅槃。无有是处。何以故。阿难如是诸佛无上福田。无诸荒秽亦无棘刺。离欲垢过极甚清净。如是田中种少善根福德种子。于余田中不生长者。于三种菩提能作种子。若无上菩提。若缘觉菩提。若声闻菩提。彼诸善根终不差失。以是布施心生敬信增上因缘。得趣善道及清净法必入涅槃。阿难。譬如长者营田之时。地不荒秽无诸荆棘及以瓦砾。粪坏肥良垦治调柔。以新种子盛以宝器不腐不败。依于时节下种田中。随时溉灌锄治料理。于一切时常善护持。阿难。若是长者营田之士。于余时中到彼田所。住在田畔作如是言。咄哉种子。汝莫作种莫生莫长。我不求利亦不求报。阿难。于意云何。可以田夫语故种子不生不作种也。阿难言。不也婆伽婆。不也修伽陀。彼必作果非无果实。佛言。如是如是。阿难。若有众生乐著生死三有爱果。于佛福田种善根者作如是言。以此善根愿我莫般涅槃。阿难。是人若不涅槃。无有是处。阿难。是人虽不乐求涅槃。然于佛所种诸善根。我说是人必得涅槃尽涅槃际。乃至佛所得一发心。一生敬信种善根者。一切皆当得般涅槃尽涅槃际。阿难。于当来世有边地王。彼虽不解佛法功德。见佛精舍及见形像心生信者。我昔曾于五道之中处处受生。修行一切菩萨行时。以四摄法。布施爱语利行同事。摄彼边王。阿难。彼边地王。见我精舍及见形像心生敬信。以此善根必得涅槃尽涅槃际。阿难。彼边地王。当有群臣并诸王子大臣辅佐。亲戚骨血及诸伴侣。于我灭度后见我精舍及见形像。虽不解知诸佛功德及佛正法。少修善根心生信者。我本修行菩萨行时。亦曾以四摄法摄护彼等。以是善根所加持故。当得涅槃尽涅槃际。阿难。我于长夜怜愍众生。以四摄法长夜摄受。以诸佛法利益养育。阿难。汝观如来在路行时。能令大地高处令下。下者令高。高下诸处悉得平正。如来过后地辄还复。一切树林倾侧向佛。树神现身低头礼拜。如来过后树辄还复。丘陵坑坎屏厕臭秽。荆棘丛林一切瓦砾皆悉扫除。严治平正清净无秽。馨香芬烈甚可爱乐。众华布地庄严光丽。如来足履蹈上而过。阿难。汝观如来本所修行诸善功德在路行时。无有众生而不倾侧稽首礼者。无情诸物大地山崖树林药草。于佛行处无不倾侧。何以故。阿难。我本修行菩萨行时。于诸师所倾侧礼拜。亦于父母第一尊重倾侧礼拜。耆年长宿中年少年亲友骨血无不倾侧。于佛菩萨善知识所。声闻缘觉及以外道。五通诸仙沙门婆罗门。如是一切应受供人。诸佛菩萨及善知识。声闻缘觉外道诸仙。沙门婆罗门。父母兄弟亲友骨血。及余耆年中年少年同师等侣。无不倾侧谦下礼敬。阿难。我以如是善业报故。于无上菩提得成佛已。彼诸事物有情无情。如来行时无不倾侧低头礼拜。阿难我本曾以清净微妙称意资产。至心自手施诸师长及余众生。阿难。以是业报。如来行时大地平正。扫洒严治清净无泥。又无瓦砾。阿难。我于无量诸如来所。菩萨知识声闻缘觉外道诸仙在路行时。我昔曾与扫治道路泥治房舍。若行若住于佛精舍。我以慈心平等心无高下心无谄曲心清净心扫治令净。于一切时常求阿耨多罗三藐三菩提。为一切众生故。安乐一切众生故。怜愍一切众生故。利益安乐诸天人故。阿难。以是善根。若佛如来在在处处若行若住若坐。若思惟念欲行来路首。自然街巷清净地平如掌。阿难。如来所有身业功德。殊胜难知不可得边。阿难。我今为欲满此义故。当有清信善男子善女人。于如来所深生敬信得未曾有。阿难。须弥山王高八万四千由旬。在大海中亦八万四千由旬。阿难。假使我灭度时。如此坚固高大山王无不倾侧。何况诸余黑山药草丛林。若不倾者。无有是处。阿难。且置坚固须弥山王。所有铁围山高十六万八千由旬。彼等亦是金刚坚固。佛涅槃时无不倾侧低头礼敬。若欲远避不倾侧者。亦无是处。何以故。阿难。我本修行菩萨行时。一切众生所作事业终不别离。若有众生嗔恚乖张我令和合。昔不和者能令和合。坚固安住具足不坏。各生慈心愍心。阿难。以是善根因缘力故。如来获得不可坏身。亦令眷属坚固不坏。阿难。如来复获眷属坚固不可坏法。所谓四念处四正勤四如意足五根五力七觉分八圣道分。阿难。此三十七助菩提法。是佛如来大眷属。所有诸佛声闻缘觉安住其中。一切世间诸天人众所不能坏。何以故。阿难。佛以是法。一切世间诸天魔梵。沙门婆罗门及诸眷属。天人阿修罗。及须弥山大铁围山大地草木。佛涅槃时。无不低头倾侧而向。何能破坏。若有坏者。无有是处。何以故。阿难。如来身者不可破坏。佛之舍利亦不可坏。阿难。如来怜愍一切众生。以本愿故碎此舍利令如芥子。为令佛法增广流布。阿难。如来本修菩萨行时发如是愿。我于阿耨多罗三藐三菩提成正觉已。般涅槃后令我舍利增广流布。阿难。以本愿故我灭度后。令此舍利增广流布。彼诸众生见佛如来般涅槃故得圣道果。佛为怜愍彼等众生。分此舍利令如芥子。阿难。如来应正遍知临般涅槃时。怜愍世间诸众生故。入如是三昧分此舍利令如芥子。然如来身不受苦痛。一切支节分散解时。能令舍利犹如芥子。时佛如来无有苦痛。乃至如是怜愍摄受彼诸众生。及摄未来诸众生故。令得安隐诸善道故。供养舍利。尊重迎送谦下供养。种种庄严种种华香。涂香末香衣服幢幡。及众宝盖歌舞音乐。我说彼等当得涅槃果乃至尽涅槃际。阿难。我灭度后一百年中于波离弗城。当有国王名阿输迦。于孔雀户种姓中生以法治世。彼于我法当得敬信。得敬信已令我舍利增广流布。一日一时起八万四千塔安我舍利。阿难。汝莫忧愁。我之舍利于天人中当广流布。阿难。且置现在供养如来。且置我灭度后供养舍利如芥子者。阿难。若有梦中见佛精舍。心生敬信。我说彼人。以此善根当得涅槃。得第一涅槃尽涅槃际。阿难。于未来世所有诸佛出兴于世。是诸如来无不称我功德行者。亦如我今称赞过去诸佛功德。未来诸佛称我名字亦复如是。阿难。我说法时凡诸众生。远尘离垢得法眼者。阿难。彼诸众生。我本修行菩萨行时。一切皆悉先已成熟。阿难。若施僧田功德有尽。施四方僧功德亦尽。施辟支佛所作功德于中不尽。若于佛所作功德者不可穷尽。复次阿难。如我前说。诸福田所作功德者。皆悉当得涅槃果尽涅槃际。阿难。且置亲承供养我者。且置我灭度后供养我舍利者。阿难。若有念佛。乃至一华散于空中。我以佛智见彼善根。不可量不可说。阿难。彼等众生所作善根。以念佛心。乃至一华散空中者。尽此劫来驰走流转。从初至末不可得知。于流转时。于如来所奉散一华。所得果报不可称说。或作梵天王释天王转轮圣王。以其善根不可尽故。必得涅槃尽涅槃际。何以故。阿难。如是诸佛大神通所奉施一华。得如是等无量福报广大利益大功德聚。不可称量无有边际。必当趣涅槃界。阿难。若于佛所作功德者。当得如是不可称量无边福报。乃至佛所得一发心生一念信者。我说是人梵行究竟。安隐究竟尽究竟际。是故。阿难。若有善男子善女人。欲求梵天王转轮圣王护世四天王。三十三天夜摩天兜率陀天化乐天他化自在天。及余诸天诸龙夜叉乾闼婆阿修罗迦楼罗紧那罗摩睺罗伽人非人等。一切世间主得自在者。应当如是尊重迎送。恭敬供养诸佛世尊。若欲悕求声闻地者辟支佛地者。及求无上三藐三菩提者。如是善男子善女人。亦应如是恭敬尊重谦下供养。阿难。我昔为求阿耨多罗三藐三菩提时。于无量佛无量百佛无量百千佛。乃至无量亿那由他百千佛所。恭敬尊重谦下供养。衣服饮食床座卧具病瘦因缘所须汤药。若行若住若坐若卧。以诸华鬘涂香末香栴檀沉水。幢幡宝盖供养彼佛。彼佛灭后起立塔庙种种庄严。以诸香花涂香末香。歌舞嬉戏百千伎乐。恭敬尊重谦下供养。怜愍世间诸众生故。利益安乐诸天人故。未得度者欲令得度。未解脱者令得解脱。未安隐者令得安隐。未涅槃者令得涅槃故。阿难。我以五茎优波罗华散然灯佛。于彼即悟无生法忍。如是善根是少分报。阿难。我以然灯如来应正遍知所散五茎华。及余善根少分福报。汝欲知不。阿难白言。如是世尊愿乐欲闻。如是婆伽婆。如是修伽陀。今正是时。唯愿世尊分别显示。于然灯佛种少善根所得果报。尔时世尊舒金色右臂。以一小指放天优波罗华香。遍满三千大千诸佛世界。百亿日月所流行处无不周遍。尔时世尊于诸天人阿修罗中。现此奇特未曾有法。于诸佛所种少善根。所得福报示现不虚。不亏损故。尔时世尊。而说此偈。
　　诸佛不思议　　如来法亦然
　　能信不思者　　必获不思报
　　有想无想等　　一切诸众生
　　无量百亿劫　　一切悉供养
　　所有辟支佛　　无漏阿罗汉
　　不可思议劫　　供养彼一切
　　正觉若住世　　若佛涅槃后
　　乃至一合掌　　此福胜于前
　　佛戒无缺漏　　三昧得自在
　　于法无疑惑　　佛眼无不了
　　若于善逝修慈者　　若昼若夜少时间
　　如是供养福无量　　三界无等无有比
　　过去阿僧祇劫中　　于诸世间导师所
　　诸天人中作光明　　修诸善业不可数
　　阿僧祇劫流转时　　受彼福报不可尽
　　我以彼福为因缘　　能得如是胜菩提
　　我昔怜愍众生故　　无量百千亿佛所
　　世世常修胜供养　　佛不与我授记莂
　　彼佛世尊人中上　　知我善根未纯熟
　　虽行诸善不得记　　以我无是胜忍故
　　我又见彼然灯佛　　奉散五茎优波罗
　　布发淹泥令佛蹈　　即悟无生胜法忍
　　时彼导师然灯佛　　即授我记升虚空
　　汝于来世阿僧祇　　当得成佛号释迦
　　从此生死流转来　　修行无量诸善业
　　愍众生故受诸苦　　为求如是胜菩提
　　我见世间孤独苦　　悲心怜愍常布施
　　彼福无限无有量　　导师广说不能尽
　　我为菩萨修行时　　于诸善逝佛世雄
　　昼夜称名而供养　　无量亿劫不可数
　　一二三四五至十　　二十三十略称名
　　愍诸众生故修行　　最胜佛本所供养
　　如我本修苦行时　　无量众苦我忍受
　　世世不舍菩提心　　一切诸佛无能比
　　我于世世流转时　　弃舍百千万亿头
　　舍宝国土及王位　　为求闻法多善说
　　我为无上正法时　　深心乐求不可量
　　布施持戒及忍辱　　精进觉悟胜菩提
　　诸佛势力不思议　　以诸功德所建立
　　能演正法不思者　　亦能显示胜菩提

　　　　大悲经殖善根品第十一

　　尔时世尊复告阿难言。我从然灯佛来。次复值佛名莲华上。我以金华奉散彼佛。为求阿耨多罗三藐三菩提故。次复值佛名一切世间最胜自在。我以银华奉散彼佛。为求如是一切种智。次复值佛名极高行。我把宝钱奉献彼佛。为求如是不可知智。次复值佛名曰上誉。我把众宝奉献彼佛。为求如是无障碍智。次复值佛号释迦牟尼。我以杂华散彼佛上。为求如是无上菩提。次复值佛名曰帝沙。我以赤旃檀末涂散彼佛。亦复为求无障碍智。次复值佛名曰弗沙。我以深信七日七夜目不暂瞬。以无量偈赞彼世尊。次复值佛名毗婆尸。我复以豆散彼世尊。次复值佛名曰尸弃。我以无价宝衣奉上彼佛。次复值佛名毗舍浮。我以肴膳饮食供养彼佛世尊。阿难。此贤劫初次有佛兴名拘留孙。我于彼所净修梵行。为求如是自然智故。次复值佛名拘那含牟尼。我于彼佛修行梵行。次复有佛名曰迦叶。时我于彼亦修梵行。我于是等一切佛所。为求阿耨多罗三藐三菩提。为自度亦为度未度者。自得解脱。亦为未解脱者令得解脱。自得涅槃。亦为未涅槃者令得涅槃。汝今观我供养尔许无量阿僧祇诸佛世尊。恭敬尊重谦下供养。具足无量诸善功德。为求如是阿耨多罗三藐三菩提故。阿难。如是次第汝应当知。虽于佛所种少善根。当得如是大神通大利益广大功德。阿难。我于佛所种殖如是不可思议菩提善根。今得如是不思议报。无等无敌无有边际。汝应当信。尔时世尊。重说偈言。
　　我于然灯两足尊　　值遇修行菩萨行
　　五茎青莲散彼佛　　即时记我无上道
　　次有佛名莲华上　　我时亦复得值遇
　　以金宝华散彼佛　　为求最胜菩提故
　　次复有佛大导师　　名诸世间最自在
　　极高上行及上誉　　释迦帝沙弗沙佛
　　毗婆尸弃毗舍浮　　拘留孙佛拘那含
　　迦叶佛等皆供养　　为求最上胜菩提
　　此等及余过去佛　　我皆修行胜供养
　　悲愍一切众生故　　为求无上胜菩提
　　彼佛千亿皆供养　　积集善根已满足
　　降魔势力及眷属　　获得无忧安隐道
　　我转无上大法轮　　为众生故显正法
　　天人龙等紧那罗　　应菩提器我度竟
　　我已显示安隐道　　未来诸佛及声闻
　　若欲救度诸苦者　　应当修习我德行

　　　　大悲经卷第三



　　　　大悲经卷第四

　　　　高齐天竺三藏那连提耶舍译

　　以诸譬喻付嘱正法品第十二

　　尔时世尊复告慧命阿难言。且置我今得菩提时功德利益。若我本行菩萨道时功德利益。缘觉尚无。何况声闻及余众生。阿难。我菩萨时久修苦行。弃舍王位妇儿妻子。及诸婇女身命手足。头目耳鼻血肉骨髓。及受种种无量苦痛。彼等一切悉为汝等。悕求阿耨多罗三藐三菩提故。阿难。一切难舍我悉已舍。所受众苦悉为众生。阿难。此等功德。若我广说则不可尽。如有闻者心则迷闷况有说者。阿难。若有众生起一念心悲愍。释迦牟尼如来应供正遍知。本昔修行菩萨苦行作如是言。为我等故具受无量种种苦痛难为之事。阿难。我说彼等一发心者。必定当得最后涅槃。何况我所种善根者。阿难。或有愚人漫捍无信。闻我本修菩萨苦行。乃至不生一念悲心。不言如来有大利益。亦不敬信。是故所有殊胜行者。能得涅槃。阿难。如是功德利益胜法。缘觉所无。何况一切声闻凡夫所能有也。阿难。诸有修行菩萨行者所得大悲。亦非缘觉所能有也。阿难。若有如我修菩萨行者得于大悲。得大悲已悉皆当得阿耨多罗三藐三菩提。是故此法大慈大悲之所摄也。以是因缘缘觉所无。以是义故。彼不得作如来应供正遍知。不具十力四无所畏大慈大悲。阿难。我知本昔修菩萨行推求善法。于彼生死心常惊怖。于诸众生修大悲心。而于梦中见大铁围有崩倒处。世界中间有诸众生在大地狱。为彼狱卒之所逼切。身体碎坏。周遍炽然犹如火聚。受大苦切如夺命苦。我诣其所。彼诸众生合掌礼拜而作是言。仁者。汝今受乐我等今受地狱之苦楚毒难忍如夺命苦。无救无护无归无趣。大丈夫。若欲救我如是苦者必定堪能。阿难。我时于彼地狱众生起大悲心。即于梦中悲泣流泪如恒河水。我时安慰彼众生言。诸仁者。莫生怖畏。我令汝等脱是苦聚。阿难。我时令彼地狱众生集在一处。以其右手普摩其顶而告之曰。诸仁者。莫生怖畏。我当必定救度汝等。作是语已。地狱火聚即时得灭。其诸众生于刹那顷得受安乐。阿难。我于尔时从梦悟已。振衣取泪以器盛置。阿难。我本如是具大悲法修菩萨行。何况今得阿耨多罗三藐三菩提。阿难。汝应当知如是之法。亦非缘觉所能有也。何况声闻凡夫人等。阿难。若有此法者。是修菩萨行。阿难。当观如来本昔所修菩萨行时。于诸众生具足如是怜愍利益大悲之心。如是功德。若我具以口业宣说不得边际。阿难。过去之世有大商主为采宝故。将诸商人入于大海。彼所乘船众宝悉满。至海中间其船卒坏。时彼商人心怀怖畏极生忧恼。其中或有得船板者。或有浮者有命终者。阿难。我于尔时作彼商主在大海中。用以浮囊安隐而渡。时有五人呼商主言。大士商主。唯愿惠施我等无畏。说是语已。尔时商主即告之言。诸丈夫。勿生怖畏。我令汝等从此大海安隐得渡。阿难。彼时商主身带利剑而作是念。大海之法不居死尸。如其我今自舍身命。此诸商人必能得渡大海之难。作是念已。即唤商人置己身上令善捉持。彼诸商人有骑背者。有抱肩者有捉髀者。尔时商主为欲施彼无怖畏故。大悲修心起大勇猛励身心力。即以利剑断己命根速取命终。于时大海漂其死尸置之岸上。时五商人便得渡海安隐受乐。平吉无难还阎浮提。阿难。彼时商主岂异人乎。我身是也。五商人者。今五比丘是也。是五比丘。昔于大海而得渡脱。今复于此生死大海而得渡脱。安置无畏涅槃彼岸。阿难。汝今当观修何苦行具足。云何无量功德得为菩萨摩诃萨也。阿难。如是功德次第应知。亦非缘觉所能有也。阿难。如诸菩萨功德如是。诸辟支佛无此法故。不作如来应供正遍知。不成阿耨多罗三藐三菩提。阿难。以能如是修诸苦行。得为菩萨大悲怜愍一切众生。阿难。复有愚人于我佛所不生敬信。以是因缘不得作阿耨多罗三藐三菩提根本种子。亦不得证无上涅槃。彼若于我心生敬信。即便得作菩提种子能证涅槃。阿难。修少分行得少分功德。修满足行得满分功德。阿难。我当更说余行决定。若有众生乃至能发一念敬信。以此善根得为种子。何况复种胜上善根。阿难。若于佛所种善根者。乃至一念发心念佛。我说彼等犹如甘露最后甘露。阿难。行者应当以一切种而念如来。所谓念于如来所念。念如来善根。念如来姓日。姓不相似以苷蔗种上姓生故。姓日者。为离诸闇而作光明。阿难。我生释种故种姓清净。阿难。当念如来生。念如来种族。念如来姓。念如来积财具足。念如来端正。念如来所生国土。念如来相。念如来随形好。念如来十力。念如来四无所畏。念如来十八不共法。念如来所生具足。念如来可美。念如来无愚痴。念如来本行具足。念如来愿具足。念如来戒定慧解脱解脱知见具足。念如来慈悲喜舍具足。念如来威仪具足。阿难。若有人随所念佛彼彼功德。得大神通大利益广大功德。犹如甘露第一甘露最后甘露。阿难。我于往昔为菩萨时行檀波罗蜜。我以佛智观彼功德不得边际。何况所修尸波罗蜜羼提波罗蜜毗梨耶波罗蜜禅波罗蜜般若波罗蜜如是等诸余功德。若彼菩萨未得授记所有功德。佛智观察不得边际。何况授记所有功德。乃至何况得成佛时一切功德。于百千亿那由他劫。观察宣说不得边际。何以故。如来应供正遍知功德无量。阿难。我以实智观此利益如是说也。若有忆念我菩萨时功德利益心生敬信。以此善根悉皆当得后际涅槃。是故阿难。汝莫忧悲。我为令汝与诸天人。作大利益作大摄受已说道法。令彼得向无上安隐后际涅槃。汝等于此勤修方便慎莫放逸。
　　尔时世尊告诸比丘言。吾今后夜当般涅槃。汝等。今者最后见我。最后受化。最后合会。汝等。从今更不见我。我亦不复见于汝等。汝诸比丘。止莫忧悲。一切所爱称意之物皆当离散。诸比丘。生法有法有为法。差别法觉知法。因缘所生败坏之法。若不灭者。无有是处。诸比丘。假使久住会当去矣。诸比丘。凡有生者无不有死。一切诸行无有常定。究竟不变。诸比丘。生死是苦涅槃是乐。汝若欲令未得者得。未达者达。未证者证。当勤求之。诸比丘。勤修方便慎莫放逸。诸佛世尊以不放逸故。得阿耨多罗三藐三菩提及余一切助道善法。是故汝等当受我化。
　　尔时大众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽释天梵天四天王等。得闻如是最后教已。愁苦不乐为忧箭所射啼哭流泪。极大号叫作如是言。婆伽婆入槃涅槃一何驶哉。修伽陀。入般涅槃一何驶哉。世间眼灭世间盲冥。一何疾哉。我今云何与众生宝别离太速。
　　尔时阿难闻是语已。瞻仰如来目不暂瞬。即便思惟悲号啼哭放身投地。犹如斫倒临峻大树。
　　尔时世尊。告阿难言。止。莫忧悲。我向岂不如是语汝。一切称意所爱之事皆当别离。生法有法有为法。差别法觉知法。因缘所生败坏之法。若不灭者无有是处。慧命阿难。闻是语已即白佛言。婆伽婆。我何得不愁。修伽陀。我何得不悲。我与如是众生之宝。众生共乘。众生导师。世间所求。世间归趣。天人大师。当有别离。是故婆伽婆。我何得不愁。修伽陀。我何得不悲。世尊。我与如是大悲怜愍一切众生世间亲友。一切世间眼目之宝作光明者当有别离。而我自怪心不破裂以为百分。世尊。我复自怪而得住此不取命终。世尊。又我自怪身不破坏犹如麦[麥*戈]。世尊。我复思惟。今得如是不命终者皆由如来神力加故。婆伽婆。我那得不愁。修伽陀。我那得不悲。今者如是众生共乘世间导师。怜愍世者。明当不住更不可见。
　　尔时佛告慧命阿难言。汝爱我耶。阿难言。甚爱婆伽婆。甚爱修伽陀。佛言。阿难。云何爱我。阿难言。我爱世尊。非以口业言说可尽。亦不可以喻况能尽。婆伽婆。我爱如是。修伽陀。我爱如是。世尊。我为如来弃舍身命亦无吝惜。婆伽婆。我爱如是。修伽陀。我爱如是。世尊。我爱如来唯佛证知。婆伽婆。我爱如是。修伽陀。我爱如是。
　　尔时世尊复告阿难。汝若爱我申汝右手来。尔时阿难即舒右手。于时世尊。以金色右手其掌柔软色如紫矿。执阿难手而作是言。阿难汝若爱我应当为我而作爱事。何者为我所作爱事。我于无量百千亿那由他阿僧祇劫。所习阿耨多罗三藐三菩提。大法宝藏付嘱于汝。汝当随顺如我所转。当如是转令得广行而不断绝。莫作中间灭法人也。阿难。我今为汝当作护持。令佛所说正法毗尼而得增长。不退减故不失坏故。我今说喻。诸有智者从喻得解。譬如贵族巨富长者豪富饶财多诸库藏。所须之物无不具足。如是财宝不共他有。种姓具足籍胄渊远。所生因缘悉亦具足。如是长者生育一子。子既长大。勤教令学历算书印。及余种种深密工巧深密智慧。子既学已。后时长者语其子言。我今于汝所作已竟。汝既学得历算书印深密工巧深密智慧。今日是我最后教敕。一切财宝是我所有。我今悉当付嘱于汝。汝从今日当学三事可得存我门族旧业。何等为三。一者欲。二者精进。三不放逸。如是豪贵巨富长者。如是善巧教其一子。而彼一子狂惑放逸。父母财产费用皆尽。阿难。于意云何彼长者子受父教不。阿难言。不也婆伽婆。不也修伽陀。佛言。阿难。如是长者。为与其子作父事不。阿难言。作也婆伽婆。作也修伽陀。佛言。阿难。如来则为世间之父。汝如一子。今日是我最后教诫付嘱于汝。我此百千亿那由他阿僧祇劫。所习无上法宝库藏。汝等亦应学于三事。何等为三。一者欲。二者精进。三不放逸。如是汝等若住三事。我此阿僧祇劫所习无上法宝库藏则得久住。未达善法者令得通达。已通达者令不退失是故汝等。应当坚持我此阿僧祇劫所习阿耨多罗三藐三菩提法宝库藏。未住三事者令住三事。未达善法令得通达。已通达者令不退失。何以故。我为慈悲怜愍利益诸世间故。为令彼等得安乐故。阿难。我与世间已作父事亲友事竟。我于汝等应作已作。复次阿难。我于阿僧祇劫所习。阿耨多罗三藐三菩提法。三事因缘当有隐没。何等为三。一者无信。二者不住决定之行。三者不忏悔。是故阿难。今当护持正法宝藏。为住深信决定忏悔。应作欲进不放逸等三事方便。如是汝等。于我法尊世间之父。如其子事应作已作。阿难。以是义故。我复说喻。令此无上正法宝藏。而得成就增上付嘱。以此喻故。诸有智者闻说得解。复得增上深爱敬信便生念言。彼释迦牟尼如来应供正遍知。为我等故临涅槃时。以其右手执阿难手。付嘱于此阿僧祇劫所习阿耨多罗三藐三菩提法。譬如商主远游道路。所应作者皆已作讫。阿难。于意云何。而彼商主。为当还家为在道住。阿难言。世尊。彼来还家不在道住。阿难。如是如来世间之父。世间亲友。世间导师。是大商主。以阿耨多罗三藐三菩提智所应作者皆已作讫。更无佛事而可作也。一切众生所应度者皆已度竟。所应度者无不善调。阿难。有于三事不满不得。如来应供正遍知不般涅槃。何等为三。所谓菩萨摩诃萨未得住于不退转法。若于如来无上正法隐没之时。或经一劫百劫千劫。或百千劫百千亿那由他劫。未能得成阿耨多罗三藐三菩提。诸佛世尊虽涅槃时至。见此菩萨善根未熟。为令成熟住不退故。以神通力加其自身住世不灭。待此菩萨得不退已。即时授其次第补处阿耨多罗三藐三菩提记是佛。如来然后入于无余涅槃。是故我今与弥勒等。无量百千亿那由他菩萨摩诃萨。授阿耨多罗三藐三菩提记。令其住于阿毗跋致。此是诸佛怜愍众生应作已作。复次阿难。若诸众生。应于如来当得解脱而未度者。如来终不入于涅槃。若佛世尊。知彼无量百千亿劫。余佛世尊未出于世若自世界若余世界。于五道中所有众生。或经一岁或百岁千岁。或百千岁或百千亿那由他岁。乃至一劫若过一劫。是等于我应得度脱。不于一切声闻缘觉而得度脱。以佛智慧。如是知已。彼佛世尊。虽涅槃时至怜愍彼故。以神通力加其自身住世不灭。乃至令彼得成熟已然后度脱。阿难。此是第二诸佛世尊应作已作。然后入于无余涅槃。
　　复次阿难。如来所说。若修多罗。若毗尼。若摩得勒伽。所有深义。非学无学声闻大众共议能知。于其众中设有比丘生疑欲问。敬重佛故恐畏恼乱不敢辄问。于是如来应供正遍知佛智知已。化作一比丘至如来所问言。世尊。此所作事云何而作。佛即告彼化比丘言。比丘。此所作事应如是作。阿难。此是三事诸佛世尊必定须作。其事不满不入涅槃。彼等一切我于今者已作已满。更无所作更无所说。阿难。我今已为诸声闻说。修学毗尼波罗提木叉。为尽苦故示于正道。说行决定正作其事。是故阿难。汝等。从今我不说者。慎莫说之。我所说者勿令断绝。阿难。如我所说应如是学应如是作。慎莫放逸乐。不放逸故则得道果。以是义故。教敕汝等莫忧莫悲。阿难。吾今后夜当般涅槃。我今当舍己之国土己之境界。更不复来至此世界。亦复不到他世界也(他世界者后世生处)。汝等。从今更不见我。我亦不复见于汝等。阿难。我当入于无余涅槃。如是涅槃。寂静清凉无尘离垢。一切苦息舍于窟宅。无生无老无病无死。无忧无悲无苦无恼。无不称意无诸悔恨。无怨憎会无爱别离。如恒河沙等诸佛世尊。及与一切声闻缘觉。皆悉已去今去当去。阿难。汝今当观我犹爱彼无余涅槃。有诸愚痴凡夫之人。而不爱彼胜妙寂静安乐涅槃。亦复不能一念发心随顺解脱。是人若能一念发心。以是因缘即为种子当得涅槃。阿难。一切凡夫何有是力。一切凡夫羸劣无力。阿难。我观一切愚痴凡夫犹如麦[麥*戈]。是故阿难。愚痴凡夫。何得有力何得有安。所有不能一念发心顺解脱者。若能发心决定得为涅槃种子。阿难。一切愚痴凡夫之人。无有戒力定力慧力。阿难。我已具足无量佛力。具足阿僧祇不可思议无量无等。戒定慧解脱解脱知见力。惭力愧力久积集力。智力舍力福力慧力。根力加力具足十力。犹故爱彼无余涅槃。阿难。有诸凡夫闇钝无智少于知法。乐著生死牢狱缠缚。乃至不能一念发心随顺解脱。当令彼等得为涅槃根本种子。阿难。如是如来所赞所说。诸修多罗留在未来。若佛灭后未来世中。有人得闻闻已发心。则便得入正法宝藏无余涅槃界。阿难。我当说喻令得增上深解其义。阿难。譬如商主将诸商人。涉于广大旷野险路。免诸贼难到无畏城。其中有人失伴在后。极甚怖畏寻迹而去逐诸商人甚大苦恼。得过险路见诸商伴。阿难。如是如来成阿耨多罗三藐三菩提已。演说如是诸修多罗留在未来。于佛灭后有诸善男子善女人等若得听闻。闻已发心。到我所留正法宝城无余涅槃界。到正法城已思惟忆念。护持显说我法宝藏。阿难。我为一人尚当付此无上正法令汝坚持。何况无量百千众生。是故我今以此亿那由他阿僧祇劫所习。阿耨多罗三藐三菩提正法宝藏付嘱于汝。汝等应当善诵坚持。为诸净信四部大众开示分别。莫作中间灭法人也。阿难。当来之世有诸众生。不闻如是修多罗义而生退没。是故阿难。我当说喻。譬如豪贵巨富长者。多饶财宝库藏盈满。资生所须皆悉具足。然彼长者唯有一子远行他方。时彼长者。身遇重病痛苦极甚。临命终时。以多宝物摩尼真珠琉璃珂贝金银钱财。寄余长者作如是言。汝应当知。我子既已远行他方。然我今者身遇重病。不久命终。为我子故以是无量库藏财宝寄付于汝。如其我子他方来还。为我教之令莫放逸。当令坚住不放逸法。然后付此库藏宝物。当付宝时应作是言。童子。汝父往日临命终时。为于汝故以此宝物寄付于我。今我还汝是汝己物。应当领受慎莫放逸。坚持守护勿令损失。尔时豪贵巨富长者作是语已。即以所有众多宝物而寄付之。彼余长者即便领受。受已不久其长者子他方而还。彼余长者所受寄物悉不还之。阿难。于意云何。是谁过也。慧命阿难白佛言。世尊。受寄者过。非余人也。何以故。其受寄者。亲自受彼豪贵长者众多宝物。不还彼子故。佛言阿难。豪贵长者。喻如来也。临命终者。喻于如来欲入涅槃。言一子者。喻未来世有诸净信善男子善女人等。远行他方者。喻流转五道。大宝藏者。喻于如来亿那由他阿僧祇劫所习无上大法宝藏。受寄长者。喻于汝等诸大声闻菩萨摩诃萨护正法者。阿难。如是亿那由他阿僧祇劫所习。无上大法宝藏。为未来世诸善男子善女人等。寄付于汝及大迦叶弥勒等诸大菩萨。汝等。若能顺我付嘱。彼未来世所有受化净信佛子。应以法宝而授与之。何以故。阿难。有诸众生是我往昔为菩萨时所成熟者。以恶业故堕于地狱畜生饿鬼。如是众生如来灭后。得出恶道生于人中。所有诸根增长成熟故。于我法中以少因缘能生敬信。其中或有得出家者。闻我所说诸修多罗当发胜行。或于声闻乘。或于缘觉乘。或于大乘而般涅槃。阿难。我为未来诸善男子善女人等。付嘱于汝我此百千亿那由他阿僧祇劫。所习无上大法宝藏。令彼得闻。何以故。彼等众生。若不闻此真道正法。当有退没。是故我今为彼未来善男子等付嘱于汝大法宝藏。若彼得闻则无有退。以是因缘我复说喻。阿难。譬如转轮王广开库藏。敕诸典臣诸丈夫。汝当布施一切沙门婆罗门。贫穷乞人及行路者。随其所须。求食与食须饮与饮。须乘与乘。及以华鬘涂香末香。衣服卧具清净房舍活命之具。诸库藏臣。得王敕已而不行施。阿难。于意云何是谁过也。阿难言。大德婆伽婆。诸藏臣过。非轮王也。佛言。阿难。如是如是。我为法王。于亿那由他阿僧祇劫。广集如是大法库藏。自觉悟已。欲令增广。于天人中开示显说。乃至为汝所开示者。为诸敬信沙门婆罗门一切凡夫求法义者悉令得闻。是故阿难。我今以此大法宝藏。已广开显付嘱于汝。汝若不为净信沙门婆罗门长者居士。及诸凡夫乐法义者广宣分别。则于如来当有过失。何以故。阿难。我为无上法转轮王。多有法宝功德库藏。多诸助道七觉法财。十力无畏皆悉具足。于诸法中而得自在故名法王。汝持我此八万四千正法宝藏。为诸净信沙门婆罗门长者居士。净信凡夫诸法师等求法义者。具足演说勿生分别。莫作中间灭法人也。是故阿难。汝若以我亿那由他阿僧祇劫所习。阿耨多罗三藐三菩提无上法宝。能为四众而显说者。则于如来无诸过失。若不说者有大过也。
　　复次阿难。若漏尽阿罗汉比丘。证无为故不能为他分别显说。是人不益如来导师。亦不护持我之正法。是故我今付嘱汝法。何以故。阿难。譬如有人于大黑闇执持草炬还归舍宅。复有多人欲度黑闇其执炬者。依此草炬得度黑闇到己舍宅。到已除灭而不与他。阿难。于意云何。是人既知草炬未尽。及知大众皆欲度闇。自用此炬而不与他。可名正作为好不也。阿难言。不也婆伽婆。不也修伽陀。佛言。如是如是。阿难。若有比丘得阿罗汉果。证无为法已。亦知大众度生死闇。而不为他分别显说。我阿僧祇劫所习法宝令得增广。是人不名利益导师。不名摄受我之正法。是故阿难。我今以此亿那由他阿僧祇劫所习法宝付嘱于汝。乃至坚持为他广说。勿令断绝如是真道。莫作末后灭法人也。阿难。若有比丘比丘尼优婆塞优婆夷。于此法宝自安住已。必能为他分别显说我此亿那由他阿僧祇劫所习法宝。应付彼等当与其分。是故阿难。我此亿那由他阿僧祇劫所习善法。第二付嘱为于未来诸众生故。勿令如是诸众生等不得听闻而有退失。
　　复次阿难。譬如豪贵巨富长者多诸库藏。摩尼真珠珊瑚珂贝。资生所须皆悉具足。时有怨家烧其库藏。如是长者。复有诸怨及怨亲友。于长者所。心常乐作不利益者。有不乐彼得喜乐者。有不乐彼得安隐者。如是诸怨。见其大火烧库藏时。舍之默住不灭此火。而彼长者。复有亲善常欲怜愍利益心者。欲令安隐者。见其火已舍而默住不欲灭之。阿难。于意云何。如是亲友。可名正发随顺理不。阿难言。不也婆伽婆。不也修伽陀。佛言。阿难。彼等亲友。见其大火焚烧库藏。舍而不救故复加增炽。尽烧一切库藏不耶。阿难言。如是婆伽婆。如是修伽陀。佛言。如是如是。阿难。我于亿那由他阿僧祇劫所习无上善根法宝坏灭之时。有诸比丘心无敬信。毁破净戒习行恶法。于歌舞处能为上首。不乐离欲修行禅定。心多散乱懈怠懒惰。少于闻法不乐读诵。何能为他分别显说。令人得闻住持法宝。
　　复次阿难。譬如灌顶刹利大王。唯有一子远行不在。其刹利王身遇重病。既得病已。以诸宝藏种种杂物。持往寄付大臣长者。作如是言。若我子还。汝当置立令绍王位。以诸库藏悉皆付之。诸臣长者。各各别受彼王所寄。既受寄已王便命终。王命终已其子行还即绍王位。既登位已具得自在。诸臣长者。而不还彼宝藏财物。作如是言。善哉大王。正法治化以此宝物赐与我等。阿难于意云何。其所受寄大臣长者。于彼王所有过不耶。阿难言。如是婆伽婆。如是修伽陀。彼有过也。佛言。阿难。其远行者。喻五道众生。病者。喻佛欲入涅槃。多宝藏者。喻三十七助道善法。大臣长者。喻诸阿罗汉。付宝物者。喻我以此亿那由他阿僧祇劫所习法宝付嘱于汝。乃至如是为彼未来诸弟子故。阿难。当来之世有诸众生。我于往昔所成熟者。以恶业故生于地狱畜生饿鬼。我灭度后于彼命终得生人中。所有诸根增长成熟。于我法中心生敬信。有得出家者。有在家者。有得须陀洹者。乃至有得阿罗汉者。有于学地而命终者。有于佛地发深信者。有种人天诸善根者。如是当得具足利益。有得如是敬信心者。作如是言。彼世间父善付我等。复得生于增上敬信。阿难。我为彼故。以此法宝付嘱于汝。乃至令彼得闻如是法宝藏故。是故阿难。汝当以我大法宝藏。令彼净信诸善男子善女人等而得闻也。阿难。若不令彼而得闻者。汝于如来则为有过。何以故。阿难。彼善男子善女人等。若闻如是大法宝藏。或有得成殊胜之行。或有得生大爱乐心。或有闻时流泪毛竖。阿难。若复有人闻是法门。念佛功德流泪毛竖者。我记彼等。以此善根皆得涅槃。

　　　　大悲经卷第四

　　　　大悲经卷第五

　　　　高齐天竺三藏那连提耶舍译

　　殖善根品第十三

　　复次阿难。若有比丘受持如是诸法门已。有诸清信善男子善女人等。乐闻法故有来听者不为演说。是人则为如来怨仇。何以故。是诸人等应为法器。乐欲闻法。不为说故彼不得闻。以不闻故即便退失己之善根。亦复退失他人善根。所以者何。是人不知应可为说不可为说。阿难。我以是义。欲令明了故说譬喻。犹如商人多赍宝货。至大旷野险难路中。开诸宝货布之在地。唤诸群贼而告之言。我此宝货希有难得。汝与我价。我以此宝当卖与汝。阿难。时彼群贼。即于旷野执持刀杖。打诸商人夺其众宝。阿难。于意云何。是诸商人。可于旷野布众宝物。唤诸群贼言买物不。阿难白言。是诸商人。犹尚不应旷野险路开诸宝货。况唤群贼。世尊。如是商人。应自牢藏众珍宝物。著铠持仗以自防卫。于旷野处安隐而度。此事应尔。尔时世尊复告阿难。复有商人。亦持诸宝从远方来。到诸城邑王都聚落。到已开诸宝物布之在地。彼有好人来买宝物。是诸商人方执刀仗。共买宝者而共斗战。阿难。于意云何。是诸商人得名黠不。阿难白言。不也婆伽婆。不也修伽陀。世尊。是诸商人应作是言。我此宝物希有难得。汝与我价当卖与汝。世尊。是诸商人应当如是。不应布诸宝已。著铠持仗共相御逆。佛言。阿难。有诸比丘。受持流通诸法宝藏。所谓修多罗。祇夜。伽陀。毗耶迦罗那。优陀那。尼陀那。阿波那。伊帝毗利多迦。阇多迦。毗弗略阿浮陀达磨。优波提舍。而于彼等应为法器。不为说故彼不得闻。以不闻故。信等乐欲善心不生。以不生故。不得种诸善根修殊胜行而般涅槃。彼诸不应为法器者而为演说。彼得闻已信等乐欲善心不生。以不生故不得解脱。是人便生诽谤毁呰。作诸罪业堕三恶道。阿难。犹如彼愚痴商人。应开宝处而不为开。不应开处而便强开。应可与处而不肯与。不应与处而便强与。阿难。若有清信善男子善女人。善心清净乐欲闻法。应为法器来听法者。应可为说而不为说。不应为说而便强说。是故阿难。若有如是堪为法器。深信乐欲求涅槃者。应当为说。若有不堪为法器者。无信乐欲求其过失。破戒恶行伺求他过。为欲违反佛正法眼。不随顺故不应为说。何以故。勿令彼诸愚痴人等。闻此法已生增上过。是故阿难。当如是学。若有善男子善女人应为法器乐闻法者。勤心为说。诸有听者亦复应当摄心专听。阿难。彼若如是。俱能广生无量阿僧祇大功德聚。阿难。于意云何。所有地界及众生界。何者为多。阿难白言。如我解佛所说义。众生界多非地界也。佛言。阿难如是如是。如汝所说众生界多。非彼地界亦非水火等界。阿难。及余三千大千世界所有众生。有可知者有不可知者。有可见闻有不可见闻。是等一切于一刹那一罗婆一摩。睺多顷。假使俱时得作人身悉。成男子于一刹那一罗婆一摩睺多顷。皆悉得成缘觉菩提。阿难。乃至无量无边诸世界中所有地土。是诸地土边际不可知。如是地土悉作微尘。彼诸微尘假使皆悉得作人身悉成男子。彼作人已于一刹那一罗婆一摩睺多顷。皆悉得成缘觉菩提。阿难。若复无量无边诸世界中。有须弥山铁围山大铁围山。雪山香山及余黑山。乃至三千大千世界。所有药草树木丛林悉为微尘。有可知者不可知者。有可见闻有不可见闻。皆得人身悉成男子。于一刹那一罗婆一摩睺多顷。假使一时皆悉得成缘觉菩提。阿难。彼诸缘觉假使寿命从过去际尽未来际。寿命住世不可得知。彼众生中惟有一人。独不得成缘觉菩提。然彼一人为大长者。亦从过去尽未来际。于中住寿不可得知。时彼长者亦随住寿。供养尔数诸辟支佛。饮食衣服床座卧具病瘦汤药。一切供身称意乐具。恭敬尊重谦下供养彼辟支佛。若辟支佛般涅槃后起七宝塔。以诸天人宝幢幡盖。种种花鬘涂香末香及以烧香。衣服歌舞音声伎乐。尽天人中最上供具。恭敬尊重谦下供养。阿难。于意云何。彼大长者得福多不。阿难白言。如我解佛所说义。若能供养恭敬尊重一辟支佛。所得福德尚多无量不可算数。无等无限不可思议。何况供养尔许辟支佛随其住寿。若灭度后恭敬尊重谦下供养。尔时世尊复告阿难。我今以实告汝。彼辟支佛具足戒定慧解脱解脱知见聚。受彼长者种种供养。有一如来应正遍知出兴于世。不受长者衣服饮食床座卧具病瘦汤药。亦不说法。然彼长者但见如来应正遍知。凡常威仪示现于世。所得福德多于供养彼辟支佛。具足戒定慧解脱解脱知见者。百千亿那由他倍。不及长者见佛如来凡常威仪示现于世。所得福德。何以故。以佛如来具足无量阿僧祇不可思议大功德故。阿难。诸佛如来但以威仪福德善根。犹尚不能穷其边际。何况如来所有无量诸善功德。阿难。若于辟支佛所修行布施所得福德无量阿僧祇。若于佛所修行布施。所得福德亦复无量无有限者。有何差别。阿难。彼所布施非无差别。阿难。譬如有人为求利故诣于他方。彼得利已即便回还。阿难。若施辟支佛所得福德。比佛如来亦复如是。阿难。若复有人于诸佛所修行布施。所得福德不可为譬。何以故。阿难。若于佛所修行布施。所得福德无量阿僧祇。不可思议无等无匹。无有边际不可穷尽。阿难。若于佛所修行布施所得福德。我当为汝而作譬喻。诸有智者以喻得解。阿难。譬如画师画虽精好。其中犹有少许鄙拙不端严处。复有画师所作端正转更胜前。如是阿难。若于辟支佛所修行布施所得福德。比于佛所修行布施所得福德。亦复如是。何以故。阿难。彼辟支佛。以其智故得名辟支佛。此辟支佛智皆从如来智慧而生。诸佛如来一切种智转更胜前。是故阿难。若于佛所乃至尽形。衣服饮食床座卧具病瘦汤药。恭敬尊重谦下供养。所得福德宁为多不。阿难白言。如是婆伽婆。如是修伽陀。若于佛所乃至尽形恭敬供养。所得福德甚多无量。世尊。若于佛所乃至发心一生敬信。所得福德尚多无量。不可思议不可算数。何况有人于如来所乃至尽形。恭敬尊重谦下供养。作是语已。佛告阿难。且置供养一佛如来以一切乐具。乃至尽形而供养者。且置供养二三四五乃至十佛。若二十三十乃至百佛千佛百千佛。亿佛百亿佛千亿佛百千亿佛。亿那由他百亿那由他。千亿那由他百千亿那由他。乃至遍满阎浮提如来应正遍知。尽四天下千世界。二千世界三千大千世界。其中百亿日月百亿须弥山。百亿铁围山百亿大海。百亿阎浮提。百亿郁单越。百亿弗婆提。百亿瞿陀尼。八万州渚并诸眷属。百亿四天下百亿四天王天。百亿三十三天。百亿须夜摩天。百亿兜率陀天。百亿化乐天。百亿他化自在天。百亿梵天乃至阿迦贰吒天。此名三千大千世界。彼悉满中诸佛如来应正遍知。譬如甘蔗若竹若[竺-二+韋]若佉陀利林若迦赊林。彼诸如来。寿命长远如恒河沙劫。时有长者。寿命住世亦复如是。乃至尽形衣服饮食床座卧具病瘦汤药。恭敬尊重谦下供养彼诸如来。若佛灭后起七宝塔。以天幢幡诸妙宝盖。种种香华涂香末香。一切花鬘诸妙莲花。优波罗花。拘牟头花。芬陀利花。一切歌舞种种音乐。以如是等一切乐具。恭敬尊重谦下供养。阿难。于意云何。彼大长者。所得福德宁为多不。阿难白言。如是婆伽婆。如是修伽陀。彼大长者。于一如来以诸肴膳饮食供养。所得福德尚多无量不可算数。何况如是于诸佛所住恒河沙劫。而设供具恭敬尊重谦下供养。彼佛灭后起七宝塔种种供养。所得福德不可为譬。作是语已。佛告阿难。我今以实告汝。若彼长者。于诸佛所随其寿命。恭敬尊重谦下供养。彼佛灭后起七宝塔。以诸胜妙种种供养所得福德。阿难。若有善男子善女人。于诸如来分别演说菩提道时。信解乐欲具足深信。法是善说僧是发心善修行者。信解诸行一切无常一切苦一切空一切法无我。寂灭涅槃。阿难。以此信解所得福德转复胜前。阿难。若复有人信解如是诸法宝藏转为他说。所得福德如是广大如是无量。如是阿僧祇如是不可思议。如是无等如是无限。何以故。阿难。如是法宝无上法藏初中后善。若有修行如是布施。所得功德比此法藏犹如草芥。应如是知。何以故。阿难。如是布施世间有漏是生死法。阿难。我此无量阿僧祇亿那由他劫所集法藏。断除生死离诸杂食流转故有。阿难。若有众生闻此法藏。从此生法而得解脱。乃至老死忧悲苦恼法而得解脱。阿难。我观此义故作是说。有二种人得大福德。一者勤心为说。二者至心专听。作是语已。慧命阿难白佛言。世尊。若有善男子善女人。深信具足如实修行。分别诸法信解乐欲。法是善说僧是发心善修行者。信解一切诸行无常若苦若空一切法无我。寂灭涅槃。如是善思深正念者得几许福。佛言。阿难。若复有人。但知法是善说僧是发心善修行者。如是善男子善女人。深正思惟摄心专听。得闻法已乃至一弹指顷深正思惟。法是善说僧是发心善修行者。是人于彼所得福德无量无边。何况善男子善女人。深正思惟摄心专听。听闻法已乃至一弹指顷如实修行。解知诸行一切无常一切苦一切空诸法无我。寂灭涅槃。阿难。若于无量无边诸世界中。所有一切诸众生界。于一刹那一罗婆一摩睺多顷。假使一时俱得人身。彼得人已于一刹那一罗婆一摩睺多顷。假使一时于阿耨多罗三藐三菩提成等正觉。彼诸如来假使寿命从过去际不可得知。于未来际亦复如是。阿难。假使是等诸众生中惟有一人。于阿耨多罗三藐三菩提不成正觉。然彼一人为大长者。亦随寿命从过去际不可得知。于未来际亦复如是。尔时长者。乃至尽形恭敬尊重谦下供养彼诸如来。以诸乐具衣服饮食床座卧具病瘦汤药而以供养。彼诸如来入涅槃后起七宝塔。起宝塔已宝幢幡盖。一切花鬘涂香末香。尽世所有恭敬尊重谦下供养。阿难。于意云何。时彼长者。所得福德宁为多不。阿难白言。若彼长者。恭敬尊重谦下供养一佛如来。所得福德甚多无量。不可算数不可思议无等无限。何况如是于诸佛所。随其寿命恭敬尊重谦下供养。所得福德不可思量。佛言。阿难。如是如是。如汝所说。如是长者。所得福德不可思议。是故阿难。我今以实告汝。若彼长者于诸佛所随其寿命。恭敬尊重谦下供养所得福德。若复有人深正思惟摄心专听。得闻法已乃至一弹指顷。信解乐欲法是善说僧是发心善修行者。信解诸行一切无常一切苦一切空诸法无我。寂灭涅槃。所得福德不可譬类所能知也。阿难。如我先说有二种人得福甚多。一者至心为说。二者专心勤听。尔时世尊说是偈言。
　　为于二种义　　应听佛所说
　　一切漏行尽　　近圣成菩提
　　若有说法者　　及听佛正法
　　二俱得福多　　能建诸仙幢

　　尔时世尊复告阿难。有二种人共魔波旬极大战诤。何者为二。一者至心为说。二者专心勤听。何以故。阿难。如是梵行得满足者。谓善知识及善等侣善心流注。何以故。阿难。若有众生遇善知识。遇知识已从生得解脱。乃至老病死忧悲苦恼法而得解脱。阿难。此事我昔告诸声闻。有二因缘能生正见。一者从他闻法。二者内正思惟。从他闻者当知从佛所闻。内正思惟者亦从佛知。何以故。阿难。如诸凡夫佛未出时。自无内正思惟。佛出世已。教诸凡夫作如是事。阿难。我观是义故作是说。内正思惟亦从佛生。尔时世尊说是偈言。
　　善哉妙丈夫　　得见增诸智
　　若有断疑者　　令凡得明慧
　　见圣者得乐　　共居亦得乐
　　不见诸凡愚　　如常有乐者

　　是故阿难。我为是义随宜演说梵行满足者。诸善知识及善等侣。能生善心相续流注。何以故。阿难。若有众生遇善知识得生善心。生善心已心则得信。心得信已所作皆善。所作善已则得善法。得善法已安住善法。住善法已。于佛世尊深得敬重。于法僧所亦深敬重。当得圣所爱戒。自在戒。智所赞戒。趣涅槃戒。阿难。如云降雨小坑满。小坑满已大坑满。大坑满已小河满。小河满已大河满。大河满已大海满。如是阿难。若有善男子善女人。于诸佛所闻佛说已得善根力。得善根已近善知识。近善知识已得善等侣。得善等侣已得善流注。得善流注已得最胜善。得最胜善已得善心。得善心已乃至如法顺法发心修行。究竟转究竟无垢。究竟梵行究竟最后。阿难。汝观如是一切外物同时生长。花果成时无有违失。何况汝等所作善行岂有违失。若有违失无有是处。是故阿难。汝等应当修行善行。无有众生修行善行。而不得果有违失者。阿难。我亦曾修一切善行无有违失。阿难。我本修行菩萨行时。所修一切诸善功德。所得果报无有违失。阿难。汝观如来所行道路。于彼所有丘陵坑坎高下平正。屏厕臭处清净香洁。株杌荆棘薮林丛草。秽恶隐没善好低首。树神现身倾侧礼拜。城邑巷路所有众生。见佛如来随佛而行。如来过后各还如故。阿难。汝观如来于过去世诸佛菩萨善知识所。声闻缘觉师僧父母。耆年长宿沙门婆罗门。倾侧稽首获得如是最胜果报。一切外物见诸佛已应低首者即便低首。高者令下下者令高。高下诸处皆悉平正。阿难。汝观一切愚痴凡夫。于诸尊长不修恭敬。亦不礼拜憍慢自恃。为慢所害为慢所缠。阿难。汝观如来网缦手足。一切皆以善行所得。阿难。汝观如来本修善行。布施爱语利行同事。以此善行摄护众生。不作分别此是我父此是我母。兄弟姊妹亲戚善友。阿难。我于众生一味平等心无差别。阿难。我于久远无有众生。而不摄受布施爱语利行同事。如是摄护愚痴凡夫。然彼不知以已善根福德因缘。生死本际受诸果报。阿难。我于众生与其善根所得福乐。多于自身修诸善业所得果报。阿难。一切世间所有乐具。皆悉无常是变易法。如此乐具是无常故。我本修行菩萨行时。为诸凡愚成熟佛道。令得无为圣无漏乐。是无漏乐。常不变易更不败坏。是故阿难。如是圣智当修诸业。如是圣智修诸业者。是名正业。如是阿难。我本亦曾以此圣智修诸善业。阿难我亦更说诸余善行。若有众生为涅槃故。乃至发心作少善根种诸种子。闻佛如来说诸妙法。深解义趣忆念如来。心生爱敬有抆泪者。长叹者毛竖者。若堕地狱畜生饿鬼。无有是处。若于菩提不得究竟。亦无是处。阿难。复有众生忆念如来。于法觉悟有流泪者。毛竖者叹息者。阿难。莫作异观。彼诸众生堕于恶道地狱畜生饿鬼中者。无有是处。是故阿难。汝莫放逸。应勤方便修诸善业。阿难。诸佛世尊以不放逸得证菩提。及助道法亦以不放逸故得。阿难。若有如是善受教者。求利益者。求安乐者。求怜愍者。起悲愍心。应如是作。所应作者我已作竟。汝等今者亦应当作。勿令如是真道断绝。又复勿令佛正法眼而有隐没。阿难。汝应如是令佛法眼使得久住。各于人天广行流布。阿难。我今以是正法宝藏。付嘱于汝勿令毁灭。应如是作。是我教法。

　　　　大悲经教品第十四

　　尔时慧命阿难白佛言。世尊。我今云何修行法眼。若我修行佛正法眼。云何久住于诸天人广行流布。世尊。我复云何结集法眼。云何显说。作是语已。佛告阿难。我灭度后。有诸大德诸比丘众集法毗尼时。彼大德摩诃迦叶最为上首。阿难。时彼大德诸比丘众。当如是问。世尊何处说大阿波陀那。何处说摩诃尼陀那。何处说大集法。何处说五三法。何处诸天来问。何处天帝释问。何处诸天来下。何处说梵网经。如是次第。彼诸比丘复当问汝。阿难。佛在何处说修多罗。何处说祇夜。何处说毗耶迦罗那。何处说伽陀。何处说忧陀那。何处说尼陀那。何处说伊帝毗利多迦。何处说阇多迦。何处说毗弗略。何处说阿波陀那。何处说阿浮陀达磨。何处说忧波提舍。阿难。佛在何处说声闻藏。佛在何处说缘觉藏。佛在何处说菩萨藏。阿难。时彼比丘如是问已。汝应如是答。如是我闻。一时佛在摩伽陀国菩提树下初成正觉。如是我闻。一时佛在伽耶城。如是我闻。一时佛在摩伽陀国。阿阇波罗尼拘陀树下修苦行处。如是我闻。一时佛在波罗捺仙人住处鹿野苑中。如是我闻。一时佛在耆阇崛山。如是我闻。一时佛在毗富罗山。如是我闻。一时佛在摩伽陀国鞞提诃山。如是我闻。一时佛在王舍城仙人山中大黑方石。如是我闻。一时佛在舍卫国祇树给孤独园。如是我闻。一时佛在毗舍离城庵罗树园。如是我闻。一时佛在毗舍离猕猴池边。大林精舍重阁讲堂。如是我闻。一时佛在瞻波城竭伽池边。如是我闻。一时佛在伽耶城伽耶山顶。如是我闻。一时佛在拘睒弥国瞿师罗园。如是我闻。一时佛在枳
多城阿逾阇园迦罗迦林。如是我闻。一时佛在释种住处迦毗罗城尼拘陀园。如是我闻。一时佛在波离弗城鸠鸠吒园。如是我闻。一时佛在摩偷罗城频陀林中。如是我闻。一时佛在拘尸那城力士生地。阿利罗跋提河边娑罗双树间。阿难。以如是次第在在处处佛所说法。在在处处大众所集。随其时节随其句义随其因缘。随其问答发起因缘。随所为人随所为事。为欲分别显其智故。随其名味句义次第种种演说。随彼由绪有因有缘。善义善味广为人说。佛说经已。一切大众皆大欢喜顶戴奉行。阿难。汝应如是结集法眼。如是分别种种显说。如来应供正遍知。说如是语。如是我闻一时已大地极恶六种震动。甚大可畏令人毛竖。当于尔时此三千大千世界。六种震动现十八相。东踊西没。西踊东没。南踊北没。北踊南没。中踊边没。边踊中没。十八相者。动遍动等遍动。踊遍踊等遍踊。震遍震等遍震。吼遍吼等遍吼。起遍起等遍起。觉遍觉等遍觉。当于尔时无量天龙夜叉乾闼婆阿修罗迦楼罗紧那罗摩睺罗伽释梵护世人非人等。悲啼流泪作如是言。婆伽婆涅槃太速。修伽陀涅槃太速。世间眼目隐没太速。世间盲冥无目太速。慧命阿难。悲啼流泪亦作是言。婆伽婆涅槃太速。修伽陀涅槃太速。世间眼目隐没太速。世间盲冥无目太速。世间导师隐没太速。尔时世尊复告。阿难。汝莫忧悲。一切有为生法有法。分别法觉知法。因缘生法灭坏法。若不坏者无有是处。阿难。汝于长夜以身口意慈孝如来。无量安乐心无有二。无嗔无恨无有怨嫌。阿难。汝以如是当得大神通大功德。广大无量犹如甘露第一甘露尽甘露际。是故阿难。汝于梵行亦复应当以身口意恭敬供养。亦当如我应如是学。何以故。阿难。我灭度后于未来世。法欲尽时最后五百年。持戒朋党正法朋党将欲尽灭。破戒非法朋党炽盛。诽谤正法寿命短促。众生坏时。法灭坏时比丘僧坏时。阿难。当于尔时惊畏恐惧。有诸比丘。不修身不修心。不修戒不修慧。彼等不修身戒心慧者贪著六处。何等为六。一者贪著钵。二者贪著衣。三者贪著食。四者贪著床座。五者贪著房舍。六者病瘦因缘贪著汤药。彼等贪求胜妙衣钵。乃至上好众味药故。更共斗诤迭相言讼。上至官司口如刀剑。互相诽谤迭共憎嫉。如是为彼衣钵饮食床座房舍汤药因缘。共相憎嫉心不纯熟浊心相向。是故阿难。汝于梵行身口意慈。当好供给具足供养。于诸梵行。若见若闻若粗若细若信若行。当于彼所莫起恼乱。应如是学。何以故。阿难。当于尔时极大怖畏。命浊劫浊众生浊见浊烦恼浊。俗人尔时极受诸苦。为苦所中为苦所恼。为极饥馑为极病疫。为贼所恼亢旱水灾。为诸螽虫种种恼触。阿难。时彼婆罗门长者居士。虽复如是为苦所恼为苦所切。犹有净信恭敬尊重于佛法僧。数数得生具足深信。彼以信佛法僧因缘。于一比丘亦生深信。修行布施作诸功德。受持禁戒读诵受持。为人解说有听受者。得闻法已心生爱敬欢喜踊悦。如法修行种诸善根。以此善根身坏命终。得生善道诸天人中。阿难。汝观如是诸恶比丘。当以信心舍家出家。得出家已贪著衣钵。六种因缘堕三恶道。在家俗人为苦所恼尚生敬信。以信善根得生善道。是故阿难。应正身律仪口律仪。意律仪。当作是念。愿我敬信速得具足。愿我深心正直具足。愿我身心具善思惟。何以故。阿难。身口意业不善思惟。有五种过。何者为五。一者妄语。二者两舌。三者绮语。四者贪欲。五者身坏命终。堕三恶道生地狱中。阿难。善思惟者。当得五种功德利益。何者为五。一者不妄语。二者不两舌。三者不绮语。四者不贪欲。五者身坏命终。得生善道诸天人中。复次阿难。若人斗诤毁呰言讼违竞相对。心不调柔浊心变坏者。有五过失。一者妄语。二者两舌。三者于诸持戒不生敬信。四者昼夜忧苦恶意而住。五者身坏命终堕三恶道生地狱中。阿难。若复有人心住慈善。当得十一种功德利益。何者十一。一者睡眠得安隐。悟则心欢喜。二者不见恶梦。三者人非人爱。四者诸天拥护。五者毒不能害。六者刀箭不伤。七者火所不烧。八者水所不溺。九者常得好衣肴膳饮食床座卧具病瘦汤药。十者得上人法。十一者身坏命终得生梵天。阿难。心住慈善。得此十一功德利益。是故阿难。若我现在及灭度后。自然法灯自作法归。莫求他灯莫求他归。阿难。云何比丘自然法灯自作法归。不求他灯不求他归。阿难。若有比丘观内身。循身观勤精进。系念一心除世贪忧。如是观内身。循身观观内受内心内法。勤精进系念一心除世贪忧。阿难。是为比丘自然法灯自作法归。不求他灯不求他归。是故阿难。我为导师于诸声闻。所应作者我已作竟。汝等今者应如是作。此是我之教法。当于阿兰若处。冢间树下空舍露地。应当一心勤修止观。思灭苦本慎莫放逸。汝若放逸后必忧悔。尔时世尊。说是偈言。
　　我已说正道　　拔诸无智箭
　　汝今应勤修　　诸佛所说法
　　为净诸见故　　除此更无道
　　修者得解脱　　能断诸魔缚
　　若能修此行　　如佛之所说
　　能度一切苦　　得满诸佛愿

　　尔时世尊说是经已。慧命阿难及诸比丘诸来大众。及诸天人阿修罗乾闼婆一切世间。闻佛说已随顺悲喜。举手拍头椎胸号叫。悲啼流泪顶戴奉行。

　　　　大悲经卷第五


