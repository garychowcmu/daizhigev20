  四童子三昧经
　　隋 阇那崛多译




　　　　四童子三昧经卷上

　　　　隋北印度健陀罗国三藏阇那崛多译

　　如是我闻。一时婆伽婆在俱尸那国力士居地娑罗林所二双树间。尔时如来思惟。今日涅槃时到应当取灭。长老阿难即于其夜欻得恶梦。惊怖忧恼驰向佛所。愁惨合掌瞻仰世尊目不暂舍。尔时佛告长老阿难瞿昙弥子。何故如是熟视于我眼不暂瞬。尔时阿难即白佛言。世尊。我于昨夜忽然见梦。身毛为竖甚大怖惧。必是如来涅槃先相。世尊。我既见是非吉梦已。心无情赖深生忧恼。恐畏世尊速入涅槃。佛告阿难瞿昙弥子。故见何梦。知是如来涅槃先相而生惊怖。尔时如来即以此偈问阿难曰。
　　汝梦何所见　　在娑罗林所
　　谓涅槃先相　　彼相为我说

　　尔时阿难即以偈颂白世尊曰。
　　昨夜所见梦　　可畏身毛竖
　　恐怖心大惊　　世尊今当听
　　忽于世界中　　出生广大树
　　微妙甚可观　　常有诸花果
　　普覆众生界　　其荫甚清凉
　　若蒙在树下　　受乐除忧患
　　观树得净眼　　闻声得净耳
　　成就多功德　　高至于有顶
　　彼树出妙声　　具说诸法相
　　微妙义具足　　安乐诸众生
　　彼树出光明　　如恒河沙数
　　充满如是刹　　所照无不遍
　　诸有十方界　　无量难思议
　　光明所触者　　必当得利益
　　彼树出妙香　　普熏十方刹
　　若闻此香气　　不堕诸恶道
　　亦不堕地狱　　及不堕畜生
　　饿鬼阿修罗　　皆至于善趣
　　如是大妙树　　安乐诸众生
　　摧折力士地　　卧于双树间
　　尔时千数众　　无量不思议
　　见此大树倒　　悲号而哀泣
　　忽不闻彼声　　亦复不闻香
　　各不能自起　　我亦迷闷倒
　　我昨梦如是　　无量可畏相
　　如我所见事　　具眼为我说

　　尔时净居诸天子。及娑婆世界主大梵天王。并商主魔王子。天主憍尸迦。四天王等并诸眷属。各于住处闻佛世尊涅槃之相。各及八十余那由他眷属诸天子等。前后围绕往诣佛所顶礼佛足。皆悉同声悲号懊恼。忧愁泣泪即向阿难而说偈言。
　　呜呼大苦哉　　阿难汝具知
　　如来双树间　　欲取于灭度
　　无灯为作灯　　无归为作归
　　欲入于寂静　　无余大涅槃

　　尔时世尊向慧命阿难及诸天众。而说偈言。
　　汝贤莫忧苦　　如所见无异
　　今夜取涅槃　　在于双林下
　　彼之大树者　　枝茎不思议
　　具光明香气　　摧折双树间
　　如树佛亦然　　今欲诣彼所
　　入无余灭度　　如水灭大火
　　舍利目连等　　神通智慧最
　　二人已灭度　　汝今岂不知
　　诸行皆如是　　无常生灭法
　　佛知如是相　　知已为众说
　　阿难汝当告　　我诸声闻等
　　上座尼娄陀　　天眼最第一
　　上座迦旃延　　上座俱絺罗
　　富娄须菩提　　难低及牛呞
　　输那摸伽王　　著粪扫衣者
　　难陀罗睺罗　　及余诸声闻
　　学无学人等　　及诸余凡夫
　　一切速告知　　不久我灭度
　　勿于涅槃后　　而生彼苦恼
　　有学及凡夫　　不见大生苦
　　我慰喻彼等　　晓示真法相
　　诸行皆如梦　　无常汝莫忧

　　尔时世尊如是说已。慧命阿难即以偈颂。白世尊曰。
　　世尊我迷方　　举身皆战栗
　　闻佛欲灭度　　我愁忧不少
　　体畏无欢喜　　心益增悲悼
　　离欲亦如是　　其眼云何去
　　云何告上座　　诸眼第一者
　　今日大悲尊　　见已更不见
　　我今自忧苦　　云何告彼苦
　　上座云何闻　　苦恼大怖事
　　学人云何住　　及余诸凡夫
　　忧悲箭所射　　愿尊住一劫
　　云何于四众　　宣说世尊灭
　　世尊为我说　　愿尊住一劫
　　大炬逝速疾　　灭没于世间
　　世间大黑闇　　世间永盲冥
　　我不能告彼　　世间大苦事
　　世尊更遣余　　无有忧苦者

　　佛告阿难瞿昙弥子。汝莫忧苦。诸行性相悉皆无常。尔时世尊即说偈言。
　　阿难亿诸天　　闻佛欲涅槃
　　悉舍天宫殿　　忧愁大苦恼
　　侍者汝正业　　汝去告比丘
　　我涅槃之后　　懊恼不见我

　　尔时慧命阿尼娄陀。在须弥山顶为三十三天正当说法。是时即以清净天眼过于人眼。观见大威德诸天子等舍于宫殿。复闻诸天叫唤大声悲号啼哭。复见已之徒众眷属。悉皆四散。时阿尼娄陀正念甚深天眼之明。重复观察诸天子等各及眷属。舍陀欲乐忧悲苦恼。速疾舍离相续而去。时阿尼娄陀更复观见须弥山王及诸山峰。或高百由旬或二百由旬。三百由旬。四百由旬。摧剥崩倒。或五百由旬。或复无量须弥山峰。崩倒堕落大海水中。于彼众生无所损恼亦无伤害。尚不损恼于一众生。况多众生。亦不伤害于一众生。况当伤害于多众生。彼须弥山王所有依住。天龙夜叉乾闼婆阿修罗紧那罗摩睺罗伽。闻于如来欲入涅槃。悉皆忧悲生大苦恼。同时趣向俱尸那城速疾急行。当速行处。须弥山峰而自崩倒。音响震动并出声言。今大释种释迦牟尼释中胜王。于阿僧祇亿劫苦行修诸善根。今于力士所生之地。娑罗林所在双树间。欲入无余寂灭涅槃。诸天人等皆当眼灭。彼皆匆遑速疾而行。大须弥山及大海水皆悉挠动。以是事故。此大须弥山王之峰及大山谷。崩倒坠落没入大海。尔时阿尼娄陀正住须弥山顶即发大声。而说偈言。
　　世间大商主　　众生大福田
　　与世间乐报　　此仙今涅槃
　　往昔能作大功德　　是大医王治众病
　　拔刺无碍无所著　　彼仙今欲入涅槃
　　见诸众生多欲患　　轮转无明生老死
　　处在牢狱颠倒见　　起大慈悲为说法
　　动诸魔众嗔恚来　　猛毅锋刃欲加害
　　或执大石及山崖　　示现种种恐怖事
　　如是等众甚可畏　　见之身毛不惊动
　　彼尊能破如是魔　　今欲入灭双树间
　　右手舒展指于地　　掁吼聚落及诸山
　　彼仙自在大法王　　今欲涅槃双林间
　　能打大地出大声　　闻不思议十方界
　　彼胜众生大智者　　今欲涅槃双林间
　　昔魔兵众大可畏　　已得难动无畏处
　　彼大仙人为众说　　转于四谛大法轮
　　现诸神通无与等　　一切世界置毛端
　　众生不知亦不觉　　彼尊今欲入涅槃
　　今已到于力士地　　在于娑罗双林间
　　入大寂静三昧中　　欲趣涅槃如火灭

　　尔时尊者阿尼娄陀说此偈已。以佛神力阎浮提内所有比丘比丘尼优婆塞优婆夷。惟除上座摩诃迦叶及诸弟子徒众眷属。自余二百四比丘众。诸余所有四部众等。驰趣娑罗双树林间。同来聚集礼世尊足。各作是念。我等今者即是最后觐见世尊。时阿尼娄陀说是偈已。应时三千大千世界所有大威德诸天人等。及诸天天子天女。诸龙龙子龙女。及诸夜叉夜叉男女。毗舍遮毗舍遮男女。一切诸天人阿修罗迦楼罗紧那罗摩睺罗伽人非人等。星宿行处。如是等一切大众皆悉号啕。流血洒地面泪满目。心皆迷毒叫唤举声。哀恸大吼骇动天地。忧箭所射心无情赖。惋叹感伤喐吚咨嗟。诸根悲塞顿闷断绝。宛转于地举身战栗。手足垂跢受大苦恼。其间或有相视而哭。或以手拳自拍头顶。掴裂躯面而大号哭。或有转眼或复转膝而大号哭。或按两髀如烧脚足而大号哭。或复唱言呜呼佛陀呜呼佛陀而大号哭。或手拭眼或手扪面而大号哭。苦箭入心号啕哽绝。痛哀悲恼不能自定而大号哭。如是无量千亿众生泪堕如雨。长歔叹息绝而复稣。或合爪掌涕泪交流而复号哭。或以右手搘头涕泪低顿躄地而大号哭。或以左手扣头怅怏忧火所烧而大号哭。或身体萎悴宛转烦惌而大号哭。或掷两手面失本色。迷闷哽塞而大号哭。尔时彼诸天龙夜叉乾闼婆阿修罗迦楼罗紧那罗摩睺罗伽。各及眷属驰趣佛所。到佛所已在于佛前。皆悉扑地如斫树倒。或礼佛足或大叫唤。或大号啕宛转于地。或在佛前举双两臂递相攀挛。叫呼号哭并唱是言。呜呼佛陀呜呼大尊。呜呼达摩呜呼大慈。呜呼大宅呜呼大归。怜愍我等救护我等。三界之眼。失路示路。一切世间当成空旷。一切众生当盲无目。大智炬明今日永灭。互相执挽如丧父母亲戚兄弟姊妹儿女。如是种种号啕悲哽呼声大哭。或如是言。呜呼我尊。呜呼我等大善知识。呜呼巧说微妙美言。呜呼行步如师子王。呜呼行步如大牛王。呜呼行步如大象王。呜呼演畅甘露法王。如是种种无量哀辞。悼伤痛切而大号哭。或从虚空扑身堕地。闷绝宛转悲哽号哭。尔时阿难闷绝扑地如斫树倒良久乃稣。在于佛前两手据地。瞻仰世尊目不暂舍。而说偈言。
　　倍生我苦恼　　以见众生等
　　被苦箭所射　　悲号大哭泣
　　譬如绝闇路　　商人被劫贼
　　忽见大火明　　照于众人前
　　更增彼大怖　　无方得驰走
　　触处无依怙　　以见火聚故
　　以如来灭度　　多众皆悲苦
　　如是无救者　　更被苦箭射
　　世尊不住世　　余者复涅槃
　　最胜人灭度　　我见云何忍
　　放炽大光明　　如薪尽火灭
　　堕于力士地　　我云何忍见
　　今更不复见　　在于竹林下
　　及在祇陀园　　如常说法时
　　云何入毗耶　　离车最胜城
　　向诸离车语　　最胜人灭度
　　云何入迦毗　　释种最胜城
　　告彼不喜言　　最胜人灭度
　　云何诣阇世　　摩伽陀胜王
　　云何说此言　　如来入灭度
　　多数千众生　　数数而哀泣
　　云何慰喻彼　　释师子灭度
　　比丘比丘尼　　及诸在家众
　　云何告此言　　汝释王灭度
　　或在经行所　　及入大禅定
　　天龙所问时　　无畏云何说
　　阿难佛何在　　福田最胜人
　　诸上座问已　　世尊我何报
　　我为谁敷设　　师子大法座
　　复为谁敷设　　大师子卧床
　　众中无所畏　　如大师子吼
　　复更谁边闻　　甚深无比法
　　与谁洗足水　　为谁执袈裟
　　最胜人灭后　　更为谁执捉
　　谁复大众前　　赞叹我勤劬
　　谁复赞叹我　　多闻大智海
　　智慧大辩才　　无边众欢悦
　　我更对谁闻　　微妙软美言
　　彼闻持佛子　　如是伤叹已
　　在于佛足边　　闷绝而倒地

　　尔时世尊告阿难言。瞿多弥子。莫过愁毒莫大迷闷。我于前时已曾语汝如此之义。一切恩爱悉有别离。一切诸行并皆无常。如梦如幻如焰如泡如沫如露。虚妄不实诸行亦尔。汝已知之。瞿多弥子。汝时可起但当速去。可为如来于双树间安置床铺。头向东首高如牛头。面正向北右手搘颊。双树之下偏约南边。如来世尊今后夜分当入涅槃。灭除无余有为身分此之涅槃。
　　尔时阿难啼哭号啕愁毒懊恼泪下满面。奉世尊敕。敷师子床于彼娑罗双树林所。舒安讫已。而说偈言。
　　我今最后设　　大仙师子床
　　于后更不敷　　最胜人卧铺
　　我云何忍见　　空林双树间
　　最胜人灭后　　寂不见世尊
　　诸护林神等　　空守于长夜
　　更不见如来　　云何乐住此
　　呜呼无常行　　如幻如梦泡
　　丈夫教导师　　今日当灭度

　　尔时尊者阿尼娄陀。即便说偈。告阿难言。
　　如来先已说　　诸行悉无常
　　因缘不自在　　汝强心莫忧
　　岂以汝忧悲　　及以啼哭故
　　无常事已尔　　智者莫迷闷

　　说此语已。是时阿难即复以偈。报大尊者尼娄陀言。
　　无畏尼娄陀　　愿莫作是语
　　睹胜人灭度　　尊岂无忧愁

　　是时尊者阿尼娄陀复更以偈。报阿难曰。
　　我眼岂无泪　　为之以裁忍
　　见万类众生　　多为爱所逼
　　又我天眼见　　诸苦恼众生
　　为彼等大悲　　是以应号哭
　　为利于世间　　不以懊恼故
　　是故我语仁　　莫忧当念法

　　尔时世尊从座而起。一切天人诸龙夜叉乾闼婆紧那罗摩睺罗伽阿修罗迦楼罗等。百千亿众围绕世尊诣娑罗树林。至已右胁卧师子床。世尊卧彼师子床已。时虚空中即雨天华及天末香。作诸天乐亿百千种。又赍世间种种人华种种末香种种涂香种种音声。供养世尊。植诸善业。各口唱言。此是世尊多陀阿伽度阿罗诃三藐三佛陀最后而卧。亦是我等最后观见世尊。于彼刹那罗婆牟休多间。是时东方有一世界名宝鸣主。去此佛刹十千俱致。彼国土中有佛。名曰师子鸣声多陀阿伽度阿罗诃三藐三佛陀。其世界中有一菩萨名善思义。从彼应托来到此土王舍城中摩伽陀国。韦提希子阿阇世王宫内化生。结加趺坐彼既生已。说此偈言。
　　我从师子吼　　如来刹土来
　　闻此有世尊　　释师子在世

　　尔时空中有一天子。以偈报彼善思义菩萨言。
　　今者彼人王　　世尊释师子
　　于娑罗双树　　欲入于涅槃

　　说是语已。时善思义菩萨摩诃萨即便以偈。报彼天言。
　　难计诸佛刹　　百千俱致数
　　我从彼土来　　听释师子法
　　值彼欲灭度　　当趣双树间
　　我不实空来　　到于斯刹土
　　我今已来此　　彼尊当涅槃
　　诸天等世间　　悉愁况于我
　　一念此不住　　应速见世尊
　　勿令我空来　　而不得见佛
　　善思义劝谏　　摩伽陀国王
　　发哀美善言　　令彼心欢悦
　　大王听我语　　大人出世间
　　王莫放纵心　　速诣于佛所
　　于数千亿劫　　或当一遇时
　　今既值彼师　　智者莫空过
　　愿王勿疑意　　谓我小儿痴
　　我非痴小儿　　王自小儿耳
　　贪于世欲乐　　杀父造逆殃
　　此是小儿痴　　当堕于恶道
　　王近恶知识　　调达斗乱人
　　随顺彼逆心　　故杀无过父
　　王如法无比　　真是佛子俦
　　但以有我心　　无智故兴逆
　　如此大恶逆　　恐怖事非轻
　　以是王必当　　堕大阿鼻狱
　　及佛今现在　　未入涅槃间
　　当兴供养心　　佛诸舍利骨
　　愿王施欢喜　　我欲诣佛边
　　来生此土中　　不为受诸欲
　　我以闻本土　　师子鸣如来
　　称此大仙人　　犹师子灭度
　　欲得奉见故　　来生此土中
　　诸刹利宗亲　　一时诣向佛

　　尔时阿阇世王即以偈。告彼童子言。
　　力士生地去此遥　　不可轻往须严驾
　　童子汝但今夜待　　明整兵马安乐行

　　尔时善思义童子还复以偈。报阿阇世王言。
　　大王慎莫生懒惰　　我神通力不思议
　　我今若欲过东方　　无量佛刹无限碍
　　元从所来佛刹土　　经历无量无有边
　　其间佛国如恒沙　　力士生地竟何远

　　尔时童子从阿阇世怀里而起。徒步而行。发王舍城安庠而出。说此偈言。
　　欲睹清净无过佛　　大力能降最胜人
　　汝等随我速往见　　及彼释仙未入灭

　　尔时童子从王舍城徒步出已。当彼刹那罗婆时顷。有于七万二千人众集聚围绕。复有无量无边百亿那由他诸天众。随彼童子往诣佛所。为欲顶礼如来足故。
　　尔时世尊作人师子右胁卧已。于彼刹那罗婆牟休多间。从彼南方去此佛刹。五百千亿佛之世界有一佛刹。彼佛号曰宝积善现如来十号具足。彼有菩萨名寂静转。从彼刹没。于此世界阎浮提地舍卫城内。生大居士似师子家。即于初生。而说偈言。
　　于何数亿劫　　割舍其手足
　　挑眼破身分　　断截无量头
　　妻妾男女等　　一切诸财宝
　　于千亿数劫　　求无上菩提
　　为度诸群生　　布施广修福
　　无量百亿劫　　彼眼者希有

　　尔时似师子居士。以偈报童子言。
　　汝为是天龙　　为夜叉罗刹
　　汝即生之顷　　分明出语言
　　我眷属悉怖　　驰走散诸方
　　我闻佛名声　　是故我不走

　　尔时童子。以偈报居士言。
　　我非天非龙　　非夜叉罗刹
　　汝居士不知　　谓我是世人
　　言天龙夜叉　　紧那摩睺罗
　　我是天中天　　居士汝当知

　　尔时似师子。复以偈答童子言。
　　我心复有疑　　童子我复惊
　　闻汝如是言　　同于智者说
　　云何天及龙　　夜叉紧那罗
　　云何天中天　　童子更重说

　　尔时童子。以偈报居士言。
　　去此南方界　　有佛名宝积
　　现在如师子　　我从彼处来
　　百过作帝释　　自在亦作来
　　百过作梵天　　亦作转轮王
　　我欲多时说　　一劫或亿劫
　　不可得说尽　　智者速诣佛

　　唯然大居士。汝常应修如此法行。亲近心念广作显示。大居士。何者法行。如来当说。彼宝积善现如来十号具足。有诸菩萨摩诃萨等成就三法。于菩提心得不退转。复当速证无上菩提。何等为三。一者入无边心。二者入甚深智。三者入坚固修行三昧。尔时彼童子欲重宣此义。而说偈言。
　　若欲入于甚深智　　诸天世人所爱重
　　惟有诸佛大名称　　善能知因及非因
　　彼句无非菩提者　　此智无有染著处
　　舍诸著已离毒箭　　证法智已得作佛
　　念心无边无有心　　入如是心得寂静
　　随顺是心名为入　　此心名为遍一切
　　若破若斫彼不坚　　无破诸法如来说
　　诸有犹如虚空体　　如是真如如金刚
　　应知如是自性空　　若能修此无所著
　　彼即出离烦恼网　　当成正觉离诸有
　　当知一切无有知　　当证一切无所证
　　当觉一切无所觉　　一切闻声无取著
　　入甚深法无法想　　解脱众生无脱想
　　广寂无有广寂想　　得证菩萨无道想
　　彼真健人除毒箭　　了达众生诸所趣
　　知一切故名为佛　　难可辄近无所著

　　尔时童子说此偈已。于刹那罗婆牟休多时。似师子居士即与眷属二百人俱左右围绕。便发阿耨多罗三藐三菩提心。回向菩提于诸法中得无生忍。十八亿诸天子等。亦发阿耨多罗三藐三菩提心。究竟菩提无有退转。复有四那由他众生。于诸法中远离尘垢得法眼净。尔时童子。复说偈言。
　　我今不空来　　往释师子所
　　于生死怖中　　度那由他众
　　有多众生数　　已发菩提心
　　住无上平等　　证得无生忍
　　我父住法忍　　我母兄眷属
　　十八亿诸天　　皆住菩提道
　　我得大财宝　　无量不思议
　　于佛法转近　　去贫穷稍远

　　尔时寂静转童子。化其父母及眷属已。出舍卫大城。共其父母并诸眷属。无量百千诸众生等。左右围绕在于众前。趣向力士所生之地娑罗林。所欲礼佛足觐见世尊。尔时如来在于师子床上右胁卧时。于彼刹那罗婆牟休多时。西方去此过八亿百千佛刹。有佛名号乐音如来十号具足。彼佛刹土有一菩萨摩诃萨名无攀缘。从彼佛刹隐灭身已。于此佛刹阎浮提地波罗奈国大城之内。有大居士名善鬼宿。于其家内而忽化生。时无攀缘童子即于生时。而说偈言。
　　诸法无攀缘　　愚痴觉所转
　　彼不脱众苦　　增长诸忧恼
　　诸法无处所　　求之不可得
　　若尽及不尽　　一切无所有
　　虚空无所依　　非空亦无依
　　空法因缘无　　因缘亦不无
　　彼诸所说法　　深隐难知见
　　颇有能说者　　人尊释师子
　　大象大师子　　如梵无诸欲
　　今日于双林　　将灭世间眼
　　在于大众中　　如月十五日
　　为众说妙法　　彼更不可见
　　比丘众围绕　　如帝释山顶
　　自今更不入　　一切诸妙城
　　天人中极尊　　法鼓最胜者
　　发音令众悦　　我等不复闻
　　无我无作者　　如来说是法
　　今欲入灭度　　娑罗双树间

　　尔时无攀缘菩萨说此偈已。波罗奈城一千徒众作如是言。此童子者甚奇希有。智慧辩才无畏深入。生已乃能忆知宿命生生之事。复能巧说种种妙偈。乃有如是大力智慧。无畏难伏净妙辩才。愿令我等得如是智若此童子。尔时无攀缘童子。欲令大众入不退地。世间所无不共之法。希有难得无量无边令彼得入。亦令得入无生忍法。尔时大众白童子言。善哉童子。我等今者随童子去。往诣彼所觐见世尊并欲供养。尔时无攀缘菩萨摩诃萨。共彼眷属徒众百千围绕恭敬在于彼前。从波罗奈大城而出径诣佛所。为欲觐见及供养故。
　　尔时于彼刹那罗婆牟休多时。从于北方去此佛刹。过六万四百千亿佛土。有佛名曰住菩提。分转如来十号具足。于彼佛刹有菩萨摩诃萨。名曰开敷神通德。从彼没身生此刹土阎浮提中毗耶离大城大将师子。于彼家内忽然化生。尔时开敷神通德菩萨摩诃萨生彼家已。即说偈言。
　　颇闻佛世尊　　增长释种家
　　度脱诸厄难　　无量百千亿
　　颇闻佛世尊　　无边智慧海
　　精进及禅定　　甚深达彼岸
　　如来拔毒箭　　得忍心调柔
　　为众常说法　　亦不著法相
　　颇闻佛世尊　　不著于三界
　　世间行不行　　智慧遍一切
　　欲界及色界　　乃至无色界
　　能以智称量　　彼眼者在不

　　时大将家有一天女名转菩提分。化作人形现童子前。以偈报童子言。
　　世尊住一劫　　或复过一劫
　　汝后当见佛　　今且受五欲
　　食胜妙福禄　　犹如大王家
　　种种妙音声　　歌舞作倡等

　　尔时童子具知如来已益众生。诸天人等善根成就。以偈报天女言。
　　彼愚痴众生　　乐于五欲乐
　　不闻正遍知　　及诸佛教法
　　我不受五欲　　五欲无坚牢
　　五欲如刀剑　　谁能信五欲
　　猪狗及野干　　骡马牛驴等
　　此辈贪五欲　　诸佛声闻诃
　　盲瞎根残缺　　痤陋及挛跛
　　如是等贪欲　　诸佛声闻诃
　　蚍蜉蛱蝶蝇　　俱[翅-羽+只]罗孔雀
　　如是等行欲　　我胜彼故诃
　　譬如大火坑　　炽然阎浮满
　　彼如盲坠堕　　贪欲亦如是
　　诸欲无常苦　　智者所呵责
　　若人不知过　　此等为欲转
　　我不受五欲　　世尊已证知
　　能闻此义者　　当知彼如佛
　　我从佛边闻　　彼须弥山王
　　于后夜分时　　彼佛当灭度
　　我等速往诣　　尽诸结使者
　　欲见者可去　　恐彼世尊灭
　　转菩提分尊　　最胜人所说
　　于亿千数劫　　难逢种善根
　　若于涅槃所　　觐见释种尊
　　闻释师子法　　当生善种子
　　若天人夜叉　　往至如来所
　　若爱释种幢　　速见大名称

　　尔时开敷神通德童子菩萨摩诃萨。说此偈已与诸众生无量百千左右围绕最居众首。从毗耶离出径诣佛所。欲礼佛足亲觐供养。

　　　　四童子三昧经卷上



　　　　四童子三昧经卷中

　　　　隋北印度健陀罗三藏阇那崛多译
　　尔时世尊。右胁卧于师子床上。时四童子从四方来。各与大众前后围绕。导在众首悉皆平等。智慧神通威德法行。无所差别不乖毫毛。共趣佛所往到佛前恭敬合掌。彼四童子到佛边时。各随城邑所从眷属。一切天人百千众生杂类。皆悉合掌一切静心。欢喜踊跃曲躬瞻仰向四童子。彼四童子当于来时。四方纵广满一由旬。诸天雨华遍满于地。鼓天音乐种种百千。诸天歌咏赞叹无量。尔时多陀阿伽度阿罗诃三藐三佛陀。普于四方自然显现四师子座。尔时尊者阿难。以偈白佛言。
　　世尊何因缘　　一切智四边
　　右胁现四床　　师子广大敷

　　作是语已。佛告阿难。阿难。汝见此四童子已不。从四方来面如满月。过日光明蔽四天下。威德特尊齿白明耀。发智慧光得大精进。入甚深智成就功德。识智了达有深信行。谦卑惭愧行业满足。意见深远得正念定。智慧善巧有大方便第一总持。为诸众生随顺说法增长善本。于无量亿百千佛所种诸善根。各住四方各于佛刹闻我涅槃。各从彼刹诸如来所。咨发启请生此刹土。欲闻见我及我名称。说法利益功德之事。观看今日如来后夜分时。于力士生地娑罗双树间。当入无余涅槃。不思议涅槃。一切世间无等涅槃。一切世间希有涅槃。一切世间安乐涅槃。一切世间难伏涅槃。一切世间断离诸趣清净涅槃。如来当取如是微妙最上涅槃。阿难。此东方来童子者。其色微妙具大功德端正可喜。光明遍照威德炽然。犹如盛火放大光明。以多百千徒众围绕。及以亿数诸天之众。所共供养受天雨华。来诣佛所欲供养佛。阿难。此童子者。于彼师子音鸣声如来国土。曾作转轮圣王领千世界而得自在。诸天人等之所供养。彼治化时于欲界天上及于人间。恒多讲法受持句义。为于无量百千众生解说妙趣。成就彼等种诸善根。得诸神通达解法行。众圣咨嗟无边无断。最上微妙得无畏力。深入法相成就辩才。智慧善巧得到无边智慧彼岸。满足如是诸法行已。于十八亿年如法治化。不用刀杖恼乱众生。不为受欲贪于王位。于彼十八亿年成熟十八那由他众生。令住阿耨多罗三藐三菩提。于菩萨法得不退地。彼善男子。从初发心得不退地已。乃至毕竟成就阿耨多罗三藐三菩提。彼王如是。于后一时剃除须发。著袈裟衣舍家出家。即出家已。于八十一亿年行于梵行。从出家已未尝坐卧况复睡眠。于八十一亿年中。乃至不起一念欲想及于嗔心。况有杀害恼乱等心。无不善事及憎爱想。亦复不念修行不修行想。常住二法。何等为二。一者虽得肉眼无肉眼想。虽能分别知诸法聚。而不取著法聚之想。于彼八十一亿年中。更不论说诸无利益。他余事想。若地想水想火想风想。若虚空想及识想。若妇女想及丈夫想。饥渴想聚落想。空闲处想城邑等想。违逆之想不违逆想。远离想禅定想。自我想他我想。色想无色想。边想中想。生想灭想。少想多想。如是等诸余乱想。皆悉寂灭不生分别。惟除二十箧藏法本。思量修习其间成熟八万那由他众生。决定于阿耨多罗三藐三菩提。彼诸众生皆初发心于如此刹。即刹那罗婆时。于彼佛刹自在而去。各更别往诸余佛刹。到彼诸刹世尊所奉觐承事。于彼世界一一佛刹。一一身到一身一事无二并者。彼诸刹土一一诸佛皆同。于此一刹那罗婆时右胁而卧。同于此日后夜分中当入涅槃。悉在娑罗双树之间力士生地。皆如如来彼诸佛等。同名释迦牟尼十号具足。彼诸佛等亦同出于五浊恶世。阿难。我以如是无量无边无碍肉眼正知正见。非诸声闻辟支佛等之所能入。非境界故。阿难。若有比丘比丘尼优婆塞优婆夷闻此法门。闻已生信。羡我肉眼正知见智。欲得此智乃至满足一切种智。及发一念正信之心相续不舍。适发心已即生无量福德之聚。况得无量无边大功德聚。阿难。若有善男子善女人。于十八那由他诸如来所。复于十八那由他亿年。以一切乐具供养恭敬尊重赞叹。亲承奉事彼诸如来。于十八那由他年。所得功德虽复无量。犹故不及闻此法门羡愿之心生功德者。不可譬喻。阿难。此童子者。于我法中一日一夜教化利益无量众生。何况多时所作利益。若舍利弗目犍连等及余声闻。不能如是多作利益度脱如是无量众生。阿难。假使汝等一切寿命。多诸众生说法教化。不念余事昼夜不休。虽作如是教化利益。但自汝等于我法中。不能荷负佛法重担。如今所见此来童子所荷负者。又复告言。如是阿难。如是童子。为诸众生作大利益具足怜愍。念诸众生饶益众生。而此童子有无量功德。阿难。汝见从南方来童子已不。如秋满月十五日夜光明炽盛。右手执持众宝。庄严杖打此大地。打大地已出如是声。譬如摩伽陀国有一宝器。或用金作或用银作。作之成就善加莹治。无有尘垢无有瑕隙无有破漏。善好明净无有尘土无有脂腻。种种因缘众事所成。种种功能练精。明净五处具满十处。远离一千分观瞻。远离十二处金银烦垢。种性真正金性最胜。百练所成新成非故具。足八分一千巧匠。一心观瞻尘腻垢翳一切悉无。如是妙器打之出声。若闻声者能灭众苦。阿难。如是譬喻如是器声。我少说耳。而此童子。众宝间错严洁之杖。打此大地所出之声。亦复如是。阿难。此童子者名寂静转。是大菩萨摩诃萨也。从南方宝积现多陀阿伽度阿罗诃三藐三佛陀刹土而来。彼佛世界名宝庄严。阿难。于汝意云何。彼世界何故名宝庄严。阿难。彼佛世界。无一众生住不定者亦无邪定。阿难。彼诸众生。皆悉正定于阿耨多罗三藐三菩提。阿难。彼刹是菩萨刹。彼刹众生无男女想。阿难。彼诸众生皆悉梵行。无诸秽欲智行清净。乃至无有秽欲之名。阿难。彼庄严佛刹诸众生等。无有一切不善思想。亦无食想唯有二食。何等为二。一者以定慧为食。二者以法喜为食。阿难。彼佛刹不说五阴不说三乘。惟广演说一切智阴菩萨箧藏。阿难。以是义故。彼佛世界名宝庄严。阿难。此土所有他方佛刹众生生此土者。复有愿生彼佛土者。愿生之者彼众生等。皆得不退转于阿耨多罗三藐三菩提。阿难。或有菩萨从余佛刹来生彼者。生已即自能知彼佛刹内一切诸事。彼等菩萨亦生彼已。即于刹那罗婆牟侯多时。各各想己自身是佛。阿难。彼宝积现如来。为彼无量无边那由他诸菩萨摩诃萨等。广说一切种智及菩萨箧藏法门。不曾断绝更不说余。阿难。假使我于无量千劫。说彼佛刹功德之事。及一一分别菩萨摩诃萨等所得胜法。所谓发愿庄严佛刹不可得尽。阿难。我但略说彼佛世界功德名字。此寂静转菩萨摩诃萨。从彼方来为欲看我入般涅槃。复为怜愍无量无边诸众生等。令发无上菩提之心。复为欲显彼刹功德庄严之事。复为显彼宝积现佛利益名称。所谓显诸菩萨法行大事。亦说真实名称之事。欲令此刹无量无边诸众生等摄受正法故。来到此释迦佛刹。为令未来诸菩萨等生欢喜心。阿难。此童子者。于往昔时行菩萨行。值燃灯佛出现于世。尔时曾作转轮圣王名曰降怨。阿难。尔时降怨圣王。为无量亿无边众生。说于正法成熟善根。时彼圣王。从旦日初至于食顷。化度三十六亿众生住不退地。于阿耨多罗三藐三菩提。入正定聚证得无生忍法。而此圣王于彼燃灯如来般涅槃后。发大精进剃除须发舍家出家。既出家已满一千年。续燃灯佛转正法轮。然彼圣王利益无量无边众生。作利益已于后一时日没之顷。复化三万六亿众生。令住阿耨多罗三藐三菩提。还于日没之时。令七万那由他众生皆悉漏尽成阿罗汉。况当证道见谛学人不可称计。阿难。假使我欲以佛智慧。说此寂静转菩萨童子。往昔之时为诸众生作利益事。不可得尽。阿难。汝为此寂静转善男子。就于我前敷座安置。汝当得无量无边胜妙功德。若有众生闻此寂静转菩萨名者。彼等众生。如现在见佛等无有异。阿难。若有众生闻此功德庄严受记法本名字者。乃至一念发净信心。为欲见彼宝积现如来多陀阿伽度阿罗诃三藐三佛陀。为欲承迎礼拜亲近供养。有发心者欲闻法者。阿难。我今皆与彼等受记。往生彼刹奉觐如来闻于正法。彼佛刹中所生菩萨。亦欲同行彼诸法行。惟除愿力菩萨摩诃萨等。阿难。彼诸众生善得大利。若能闻此所说功德庄严法本名字。乃至经耳。何况闻已得净信心。阿难。如是等法句如实不虚。汝当善护善念忆持。所以者何。阿难。阎浮提人。未曾得闻如是等修多罗章句及以名字。阿难。若名字菩萨及谤法人。如是人等莫令得闻。何以故。以其谤法罪大深重故。阿难。汝见西方如是辇舆众宝庄严乘空而来。汝见已不。阿难白佛言。如是已见。佛复告阿难汝见其间一童子不。二足神通变化所作。腾空飞来动此大地。动大动震大震。大地动时所化众生怖畏毛竖。阿难报言。如是婆伽婆。如是修伽陀。我今见已。此童子者。神通游戏种种示现乘空而来。佛告阿难。如此辇誉众宝间错。在童子前而来。出于种种异妙之香。满此佛刹。阿难白言。如是婆伽婆。如是修伽陀。佛复告阿难言。此事还是彼善男子智力所现。能使辇舆出是妙香。阿难。汝听复能出于四种之声。所谓空声无所有声寂静声佛声。阿难白言。如是婆伽婆。佛复告阿难。还是童子毛孔所出如是等声。阿难。此声出时有六十八那由他众生大得饶益。复千世界诸众生数有多众生。于无为法心漏永尽便得解脱。阿难。闻一佛名。已有九亿菩萨住不退转地。得入圣道于阿耨多罗三藐三菩提。于此刹土人天世界。有二百千那由他天人得阿毗跋致地。决定住阿耨多罗三藐三菩提。阿难。此善男子所住。西方有佛名曰喜乐音多陀阿伽度阿罗诃三藐三佛陀。世界名乐毛。从彼刹来欲见如来入于涅槃。此善男子。然其来已为于无量无边众生作大利益。阿难。今善男子。来此刹时大作佛事。亦如如来转大法轮。彼亦如是转大法轮。阿难。此善男子。乃从阿僧祇劫已来诸毛孔中恒常出此四种之声。所谓空寂等声。于一一声中为无量无边众生作大利益。阿难白佛言。世尊。此善男子。往昔之时作何善根。乃能于诸毛孔出如是诸声。佛告阿难。我念往昔过去无量无数劫。时有佛出世名无垢眼善逝世间解无上士调御丈夫天人师佛世尊。此善男子。于彼佛所出家作大沙门。名曰智乐。净修梵行而彼沙门于彼如来。问于真理难知智慧甚深句义。所谓不生不灭。一切诸法空无所有。一切诸法本性寂静。一切诸佛皆同一体。而彼沙门七日七夜相续不断。不念疲惓不念余事不舍重担。于此四句躬自受持。善味讽习善持通利。善意贯穿研精己行。阿难。彼时沙门者。此童子是也。以此四句妙义亿数诸佛所共说之。入诸佛法摄诸众生。复自然得觉了之事。而彼沙门愍诸众生。缘诸村舍聚落城邑为彼说法。阿难。尔时法师智乐沙门者。以多闻知法义趣。复以真心六年为他宣说如是法句。以是因缘于阿僧祇劫。从诸毛孔出如是声神通。以是事故。此善男子。从身毛孔出如是四种法声。为多众生作大利益。如是次第。此童子者。于阿僧祇劫身毛孔中。成就如是四种妙声。阿难。阎浮提人得大善利得第一利。若闻此无攀缘菩萨名字者。已获善利况闻其法。阿难。若有善男子及善女人。或在天中或在人间。闻此无攀缘菩萨乃至名字已得净心。所得功德不可思议。何况瞻对觐觌见者。所以者何。阿难。此无攀缘菩萨摩诃萨。于诸菩萨地已得功德。不可思议不可称说。阿难。而此菩萨摩诃萨。故欲来见如来入般涅槃。阿难汝今可为彼大菩萨。施设床敷于如来前。用拟此善男子坐。阿难。汝当得大安乐利益。亦当速得胜妙神通。阿难。汝设此敷业因缘故。所获果报或坐或卧常得安隐。于一念顷。当现证得阿罗汉果无为圣法。阿难。汝于无漏声闻圣果未证入者。我今与汝授记当得。汝复应有诸功德分。回向阿耨多罗三藐三菩提。当得诸佛如来大法。阿难。若有比丘比丘尼优婆塞优婆夷。若天若龙若夜叉若犍闼婆阿修罗迦楼罗紧那罗摩睺罗伽人若非人。及余众生闻此寂静转所说授记。闻已得净深心及信解者。若复有人欲得闻此寂静说授记法门。或如来边闻。或声闻边闻。复能为彼法师。敷设床座所得功德。如彼法师坐此座上。复当说斯寂静说授记法门。如斯无异。所以者何。阿难。彼人敷设座已。当得十种敷设功德。何等为十。一者当得转轮圣王座。二者得帝释座。三者得梵天王座。四者得世主座。五者世世于诸佛所得法师座。六者菩萨地满既得位已。在道场菩提树下。坐于莲华师子高座。七者证一切智已。得无上菩提坐于佛座。八者转大法轮时。得无量亿数诸天所共庄严转法轮座。九者欲现大神通时。过出一切诸世间道。为得如来无上显现最大神通师子高座。十者欲现入于大涅槃时。得彼多陀阿伽度阿罗诃三藐三佛陀。令诸天龙夜叉犍闼婆阿修罗迦楼罗摩睺罗伽人非人等。心生欢喜得清净信。最后寂灭一切诸行。住金刚三昧得如来座。阿难。汝当得如是等十种师子高座果报。阿难。若有善男子善女人。净心闻此寂静说受记法本句偈之义。为于法师敷设法座。爱敬尊重彼法师故。以是因缘。彼彼成就十种师子敷座果报。以是义故。阿难。汝应可合掌向无攀缘菩萨边。汝应当得大利安乐大福德聚。因此功德汝速当得发于神通。尔时尊者阿难。为无攀缘善男子敷法座已。合掌向无攀缘菩萨摩诃萨。生清净心尊重心惭愧心。即于尔时。而说偈言。
　　合掌向健儿　　降伏龙入定
　　大智众王者　　无攀缘光明
　　得智及精进　　智慧禅定聚
　　世间无等侣　　向无畏合掌

　　尔时世尊以偈告阿难言。
　　汝今敬合掌　　供养无攀缘
　　所获诸果报　　我当为汝说
　　阿难合掌敬　　自我涅槃后
　　于村舍聚落　　及我弟子间
　　或于入聚时　　或出彼村落
　　及经行坐卧　　一切威仪中
　　当作大佛事　　汝于诸世间
　　所有众物类　　或识及无识
　　悉皆向汝边　　恭敬而伛身

　　若男若女天男天女。及诸外道波利婆等。若沙门婆罗门。若王大臣若国师。若兵将及余官属。若长者居士。自余凡类但是有形。乃至六畜象马走兽及诸飞鸟。若见汝者皆得净信。一切树木药草苗稼所有华果。悉皆向汝伛身恭敬。一切台殿屋宇重阁。楼橹却敌窍孔车乘辇舆。以汝福德威光之力覆蔽于彼。皆悉如是向汝伛身。阿难。譬如多陀阿伽度阿罗诃三藐三佛陀。初证阿耨多罗三藐三菩提得无碍解脱时。一切苗稼树木药草及诸华果。乃至略说人非人等。周匝充满菩提道场。皆向如来伛身恭敬。阿难。如是如是。汝今以此于无攀缘善男子边合掌伛身因缘力故。汝于却后一切威仪随所在处。人非人等一切苗稼树木。药草皆当向汝伛身恭敬。阿难。若有善男子善女人。于如来涅槃之后。或于我今现前之顷。须臾闻此庄严说授记法本。乃至一合十指掌一念因缘。或以真心思惟此义发一信心。彼人尚得如是福报如我前说。如是阿难。当来之世少有众生得闻此法。亦复少有但闻如是法本名字。若一闻再闻尚不可得。何况闻已得真信心恭敬尊重不生诽谤灭除疑惑。思惟修习生实想者。我于如是善男子善女人等。复以佛眼悉皆现见。复以佛智悉皆现知。如是人等。非于一佛所修行供养。非一佛所种诸善根。阿难。今在此众集会我前。一切大众天人男女故来。欲见如来世尊入于涅槃。阿难。如是等众。于当来世弥勒菩萨初欲证于阿耨多罗三藐三菩提时。受智位已后乃至坐于菩提道场。设大供养尊重恭敬。如是次第乃至弥勒世尊入涅槃时。亦复观看。还于尔时在如来边。亦复得见此四童子如是听法。如今我前得见得闻无攀缘善男子。于毛孔内广闻大法微妙之声。得闻声已生大欢喜。是故阿难。汝今得闻说如是等微妙义趣。汝应数数伛身合掌净心敬信。所以者何。汝以如是净心敬信善业因缘。所在之处一切众生诸天世人。恭敬供养尊重赞叹躬伛汝边。乃至于汝涅槃之后。诸天世人起塔供养汝之舍利。
　　尔时世尊告阿尼娄陀言。阿尼娄陀。汝见上界有四十亿诸天人众。闻此经典皆悉合掌伛身而住。阿尼娄陀白佛言。如是婆伽婆。佛复告阿尼娄陀。彼天人等。因闻此法信心合掌伛躬善根。于未来世阿僧祇劫不堕恶道。或在天上或在人间。于恒沙世流转生已。一一得作转轮圣王。一切生处恒值诸佛。于诸佛所成就善根。成善根已乃至得证阿耨多罗三藐三菩提。同一名号。名为一切众类伛身多陀阿伽度阿罗诃三藐三佛陀。说是语已。时大众中。有诸力士及其眷属各有五百。其名曰娱乐力士。头俱耶力士。大力力士。天威力士。胜天力士。郁干蹉力士。无畏力士。婆薮力士。真实力士。优多罗力士。婆俦力士。一切忍力士。如是等一一力士。各及眷属五百围绕。聚集来会在其众首。为欲供养向如来所。皆半伛身合掌悲泣。哀哽大叫流泪雨面。而白佛言。世尊。我等今者。为欲供养如来世尊。及无攀缘童子菩萨。并余无量大菩萨等。乃至一切大德声闻。此修多罗微妙句义清净法门。为供养故合掌伛身。世尊。我等以此一念善根。回向阿耨多罗三藐三菩提。尔时世尊即便微笑。诸佛法尔若微笑时。即从口出种种微妙杂色光明。所谓青黄赤白金色玻璃放斯光已遍至无量无边世界。光明所照乃至梵宫。还来旋绕世尊三匝从佛顶入。尔时慧命阿难。见是事已即以偈颂。而白佛言。
　　世灯何因放　　如此大光明
　　善哉决我疑　　及余众生等

　　佛告阿难。汝见已不。此力士子。一心集聚合掌向我及无攀缘童子菩萨。并于此经至心净信。复发无上大菩提心。阿难白言。见已世尊。佛复告阿难言。此力士子。从今已后阿僧祇亿劫不堕恶趣。然后证得阿耨多罗三藐三菩提。尔时世尊。欲重宣此义。而说偈言。
　　阿难汝不见　　摩罗子集聚
　　心生大欢喜　　曲躬而向我
　　欢喜说此言　　当得无上道
　　大智力士子　　此等供养我
　　及于无攀缘　　于法生尊重
　　我诸声闻等　　如是合掌已
　　阿僧祇劫数　　当不堕恶道
　　因此合掌业　　及向我曲躬
　　假令一劫说　　或无数亿劫
　　此等当证道　　成就诸佛土
　　行于最胜行　　其数不可测
　　于亿数等劫　　思量不能知
　　阿难今不久　　于此后夜分
　　吾共汝等别　　是最后相见

　　佛复告阿难。阿难。汝见从北方有大金光照耀来已不。彼之威光映蔽一切。其方所有树木苗稼药草华果。山崖堆阜台殿楼阁。辇舆车乘人非人等。于上虚空皆成一色。所谓金色。阿难白佛言。如是婆伽婆。佛复告阿难。汝见北方复有七阎浮檀金辇舆从彼来不。中央辇舆其上童子结加趺坐。威光最胜功德巍巍。阿难白佛言。如是婆伽婆。我今已见。佛复告阿难。北方去此刹土六十四百千俱致。有佛刹名曰俱苏摩拔坻(隋言多华)。彼刹世尊。号名菩提分转多陀阿伽度阿罗诃三藐三佛陀。彼佛刹中有此童子菩萨摩诃萨。名曰华敷神通德。从彼舍身来生此土。阿难。彼世界出诸法声。名曰菩提分音。彼处众生有闻声者。成诸善根。阿难。彼菩提分转如来。从证阿耨多罗三藐三菩提已来。六十四千劫现在说法。阿难。彼如来无有声闻众唯菩萨众。阿难。譬如灌顶转轮圣王多有诸子。彼诸子等。为作大臣。为作国师。为作诸小国王。如是如是。彼佛如来诸菩萨等亦复如是。亦名为子。亦名大臣。彼佛亦尔。有二菩萨最为殊胜。于诸菩萨独为侍者。还以菩萨而为僧宝。阿难。如是次第说彼佛刹。皆悉菩萨满彼国界。阿难。彼佛世界资生所须。皆悉丰足无所乏少。具足无畏安隐快乐。微妙可瞻人民充满。菩萨功德皆悉满足。住诸神通最为殊胜。以三昧力周旋往返。犹彼朋友智慧之聚。最为殊胜智藏满足。常能修习菩提之心。常能讲论一切智法。于诸菩萨一切深法。无量无边皆悉证得。阿难。如是等诸菩萨摩诃萨满彼世界。彼佛刹中此华敷神通德菩萨摩诃萨。善男子。来生此土阎浮提毗舍离城。彼善男子。今现神通而来此者。为欲顶礼如来足故。又欲观见如来世尊入大涅槃。阿难。此大光明现者。是彼如来多陀阿伽度阿罗诃三藐三佛陀威神之力。阿难。所谓此七阎浮檀金辇舆者。是彼如来。七菩提分助道法故为作化现。阿难。此阎浮提有无量千俱胝诸众生诸天人等。共此童子往昔已来同种善根而此童子亦生此间阎浮提时。令彼众生即得欢喜踊跃无量。复有众生当得漏尽。或有众生当得学地。或有众生得无学地。或有众生未发菩提心者。当能令发菩提之心。或有众生发于本性不退忍心。阿难。如此童子。处中辇舆加趺坐者所出光明。此之光明是彼如来神通威力之所现耳。从此光明出生彼之六辇舆也。阿难汝看以彼如来威神之力。此华敷神通德菩萨摩诃萨。能于此处现种种神通。又此光明之力。于此世界能为无量无边诸众生等。作大利益。所谓以彼正法共相摄受。尔时彼童子等。悉皆和合欢喜踊跃。复与无量百千众生前后围绕。于一刹那之顷雨种种华。诣向佛所到已顶礼佛足。尔时世尊告慧命阿难言。阿难。如来为诸众生所可作者。及如来长子诸菩萨摩诃萨等所应作者。我于今者皆已具足。我为众生所作利益者今已作竟。阿难。此华敷神通德菩萨摩诃萨。在于阎浮檀金辇舆中俨然而坐。所作神通以如是等。教化那由他众生证于阿罗汉果。复教俱胝那由他数众生已得学地。复有百俱胝数众生。令于三宝得生净信受持五戒。复有七百俱胝诸天。令得住于不退转地。决定当得阿耨多罗三藐三菩提。复有七俱胝众生令住无生法忍。复有无量阿僧祇那由他俱胝众生。当令值遇弥勒世尊初首法会。

　　　　四童子三昧经卷中



　　　　四童子三昧经卷下

　　　　隋北印度健陀罗国三藏阇那崛多译
　　尔时慧命阿难白佛言。世尊。惟愿世尊。或住一劫或减一劫。怜愍此等诸众生故。所以者何。如来多陀阿伽度阿罗诃三藐三佛陀。若住世者。如是大事常现于世。又令是等真善大士。数数往返阎浮提内。我等众生复应于此如许时间。当见此等菩萨大众承事供养。又于此时。如是经典复应当得广行流布。复如许时。我等得闻合佛法义。如许时间。令我得见如来世尊及大士等种种现化神通之力。若如来今日不住于世入涅槃者。我等众生。于如来世尊灭度之后远离三事。何等为三。所谓不见佛。不闻正法。三者不见此等大士弘广之心。亦复不得承奉供养。有如是失。慧命阿难说是言已。悲号大哭忧叹懊恼。涕泪满目宛转在地。如斫树倒。并唱是言。我等速疾共佛别离。诸善知识亦复别离。尔时众中有菩萨摩诃萨。名曰善思义。以偈白慧命阿难言。
　　阿难莫忧恼　　诸行悉无常
　　世法欲常者　　此处不可得
　　若言有诸行　　此言不可得
　　如是诸法空　　汝今何忧苦
　　诸智皆悉空　　于佛智亦空
　　佛尚不可得　　汝今何忧愁
　　汝莫生分别　　智者舍分别
　　诸有如虚空　　如阳焰似水
　　亦如幻师化　　象马诸乘等
　　园林众聚落　　树木诸花果
　　世谛亦如是　　如幻化无实
　　诸佛及声闻　　亦如是不异

　　尔时慧命阿难。以偈报善思义菩萨言。
　　如是如所说　　诸法无有相
　　此最为胜法　　我今最后闻
　　云何向舍卫　　所问我何报
　　阿难佛何在　　世眼何时来
　　我昔往彼处　　常见佛世尊
　　今往彼处空　　大智我那住

　　尔时寂静转善男子。复向慧命阿难。以偈白言。
　　汝于亿年哭　　此事难可得
　　阿难汝谛观　　法界难见处
　　譬如芭蕉茎　　叶叶皆除去
　　其间无有实　　法体亦如是
　　犹如天降雨　　普下诸水渧
　　泡起已还灭　　诸有为亦然
　　如水沫揣聚　　有眼者观见
　　此处无有实　　世相亦如是
　　譬如镜中像　　其体无有实
　　三界世相尔　　智者莫涕泣

　　尔时慧命阿难。以偈报寂定菩萨摩诃萨言。
　　我非不知此　　如汝智者说
　　三相皆无常　　经中大仙说
　　但此亿数天　　泣泪皆啼哭
　　向我边叫唤　　以是生我苦
　　世尊不久去　　舍我等眼者
　　我等何趣向　　谁能救护我
　　正法从谁闻　　寂静深无比
　　我今供养谁　　呜呼佛难见

　　尔时无攀缘菩萨摩诃萨。以偈告慧命阿难言。
　　尊者阿难起　　但观法莫忧
　　法无有来者　　亦无有去者
　　譬如佛有生　　证菩提亦尔
　　譬如转法轮　　涅槃亦如是
　　诸佛不曾生　　亦复不曾灭
　　如是真法中　　阿难何以哭
　　汝闻我毛孔　　出如是诸声
　　诸有空寂静　　佛等四种事

　　尔时慧命阿难。以偈白无攀缘菩萨摩诃萨言。
　　大士等不久　　各各别刹去
　　彼国见诸佛　　说于甘露法
　　汝闻彼佛法　　甚深诸妙义
　　见彼佛徒众　　及诸菩萨等
　　今我亿数天　　哭泣而围绕
　　世尊涅槃已　　智者我那住
　　优婆塞千数　　今日承听我
　　大苦恼忧悲　　我云何慰喻
　　三十三焰摩　　兜率及他化
　　自在及梵天　　如是等天来
　　云何令欢喜　　释牛王灭后
　　云何宣彼法　　我口云何辩
　　诸天问我时　　阿难尊何在
　　彼问我何报　　人牛王灭后
　　一切诸处所　　甚深如来住
　　我于经行林　　今在何处所

　　尔时开敷华神通德善男子。以偈白慧命阿难言。
　　我以知汝行　　善于三月中
　　数现身向汝　　阿难莫哭泣
　　自余千数佛　　我告为汝故
　　诸佛为汝说　　化作释种身
　　诸佛有慈念　　以汝好事佛
　　当来向汝边　　阿难莫大哭
　　天等诸世间　　今日可忧悲
　　如是大教师　　隐寂而不现
　　如来昔曾说　　寿命住亿劫
　　诸行念念灭　　我对教师闻

　　尔时慧命阿难。住于佛后三大叫唤而说偈言。
　　众生所归者　　能与彼等眼
　　导师入灭后　　众生转盲冥
　　胜王阿阇世　　闻此不善言
　　导师入灭后　　忧苦云何住
　　胜人今涅槃　　于后力士子
　　如是等忧恼　　悲号大哭泣
　　彼等集聚已　　最后见导师
　　敬心而尊重　　合掌以曲躬
　　天龙夜叉满　　纵广五由旬
　　此处无空缺　　人类无入处
　　雨微妙香华　　充满至于膝
　　复雨诸末香　　供养最胜仙
　　难陀优波陀　　及六十亿龙
　　悉来涅槃处　　最后见导师
　　摩那斯婆论　　娑伽罗大龙
　　睺喽目真陀　　各百亿围绕
　　起云雨香水　　散洒此大地
　　降大雨而来　　最后见导师
　　诸天雨天华　　及雨净香水
　　天龙等敬心　　供养世尊故
　　阿耨达龙王　　六十俱胝等
　　雨种种宝雨　　到人牛王边
　　伊罗钵啼哭　　须弥子大蛇
　　供养世尊故　　最后奉见佛
　　诸龙有百千　　亿数那由他
　　起云震雷电　　来到导师所
　　彼等澍大雨　　清净诸香水
　　亦为供养故　　最后见世尊
　　夜叉千亿数　　或百那由他
　　念佛诸功德　　皆来欲见佛
　　复有四天王　　悲泣满面泪
　　来至导师边　　最后觐见佛
　　释提摩那民　　诸天众围绕
　　六十三千数　　已来到佛所
　　彼等雨天花　　微妙曼陀罗
　　及雨栴檀末　　供养最胜仙
　　毗求螺髻梵　　二梵众围绕
　　悲泣到佛所　　最后见如来
　　净居天威力　　多百亿诸天
　　号哭到佛所　　以佛今涅槃
　　诸天百亿数　　种种悲哀泣
　　劝请大导师　　愿住于一劫
　　魔子大智慧　　名娑陀婆诃
　　怆怏到佛所　　胜仙涅槃故
　　捧执世尊足　　伛身劝请佛
　　愿愍世间故　　释王住一劫
　　世尊若住者　　为大仁诸天
　　当不思议利　　请尊住一劫

　　尔时无攀缘善男子。以偈告彼一切诸天世人及诸梵天王商主魔王子等。而说偈言。
　　汝等悉不知　　小儿如猕猴
　　恒常心放逸　　以何号啼哭
　　譬如猪睡眠　　忽起失本念
　　被刀斫剥时　　惊怖驰奔走
　　我意如是见　　汝等皆如是
　　昔不闻法者　　以贪放逸故
　　今日智慧炬　　将灭而不现
　　及佛犹现在　　汝应作善业

　　尔时世尊告慧命阿难及富娄那须菩提并不空见王童子迦叶上座大俱絺罗及诸上座。今告汝等诸比丘言。将汝右手来与我。彼诸比丘闻佛世尊如是言已。即白佛言。善哉世尊。尔时诸比丘等满一千人。各以右手奉授世尊。尔时世尊复以左手执彼一切诸比丘右手。执已复以右手执罗睺罗及阿难手。付与诸比丘手中。口遗嘱曰。汝等比丘。我阿难贤及罗睺罗上座。今付嘱汝等遗嘱汝等。于如是时出大叫声。如是叫声悲号啼哭。震动天地甚大可畏。而彼大声遍此佛刹。尔时罗睺罗阿难当付嘱时。众中五百比丘见是事已。便舍身命。所以者何。彼诸比丘不忍见佛入于灭度。彼作是念。宁使我等先入涅槃。不忍见此世间大灯世间导师大慈悲父最善知识怜愍众生常与世乐今入灭尽。我岂忍见。尔时于彼刹那罗婆浮休多时。五百诸佛各住自刹。皆伸右手与释迦牟尼。尔时世尊。又以手执阿难罗睺罗上座手。付嘱与彼如来手中。而说偈言。
　　此我罗睺子　　阿难我侍者
　　今在诸佛前　　我付嘱此二
　　于今后夜分　　我当入涅槃
　　更不复见我　　天龙及人等
　　亦无有归依　　救护怜愍者
　　惟除诸世尊　　覆不思议慈
　　我观诸世间　　不思议无量
　　不见一众生　　今我为谁住
　　无量千数劫　　犹如恒河沙
　　我于如是劫　　为一众生住
　　我已利众生　　有信敬心者
　　自余无信心　　亿佛不能化

　　尔时五百诸佛异口同声。而说偈言。
　　尊已众生利　　尊作佛事已
　　现种种神通　　击大法鼓竟
　　已充亿众生　　如云雨润地
　　拔众生毒箭　　释种大仙人

　　尔时长老阿难。慧命罗睺罗。两膝著地。以偈白彼诸佛曰。
　　大丈夫劝请　　令尊住一劫
　　以佛威力故　　一切见眼者
　　最胜二足尊　　大智住世故
　　多有众生信　　得利不思议
　　增长诸天人　　阿修罗减少
　　声闻及菩萨　　多生不思议

　　尔时彼五百诸佛告慧命阿难及罗睺罗言。汝等善男子。莫大啼哭。莫大愁忧。本性如是。事尽如是。真实如是。诸行如是一切有为法。一切作法。一切世谛法。悉皆如是。尽际如是。已舍身命如来行乃无量。以世谛法如是故不得自在。又如来者。是法身。非有为身无住世法。汝等不应请如来住。诸善男子。汝等且止到我佛刹。释迦如来即时当伸右手。当放光明。彼之光明照我刹土。照彼土已。汝等还来见释迦佛在汝等前为汝说法。令汝等闻。是故汝等莫大忧愁。
　　尔时世尊入于三昧。住三昧已即伸右手。于右手中乃至大拇指端。及于左手诸身节分。乃至千辐轮处足相之中。及手足柔软网缦相中。赤铜色瓜甲。及以十指妙色掌文宝手之间。皆悉放于百千亿光明。一一光明化生莲华百千亿数。一一华台化出化师子高座百千亿数。一一座上见一佛坐。一一化佛教化无量百千亿众生。其间或得漏尽。或得离欲地。如是一切诸相好中所放光明。事相皆亦如是。如是等脐轮之间及阴马藏相。亦复如是。面轮眉间亦复如是。尔时世尊从于顶上放百千种光明。一一光明端化出莲华百千亿数。一一花台化作师子台座百千亿数。一一座上化一佛坐为说妙法。彼诸如来不说余法。唯说菩萨密藏修多罗。及诸陀罗尼金刚章句。为人显说清净三轮如来诸力无畏法等。似彼法门一一化佛一一说法。能净无量无边众生令住不退转地。向于阿耨多罗三藐三菩提。尔时世尊于娑罗双树间。右胁师子卧床中。化现一佛右胁而卧。化已自身即至活大地狱中。到彼处已身放光明。放光明已其光遍照活地狱中。尔时世尊以此光明。照于活大地狱已。而说偈言。
　　此众生数死　　数数还复活
　　又不舍彼想　　故生诸苦恼
　　世有此圣出　　世尊能作明
　　能说诸正法　　灭除诸苦恼
　　无为亦无尽　　无灭亦无行
　　若能如是解　　彼不堕诸趣

　　尔时如来说是偈已。于彼刹那罗婆摩休多时。令彼活大地狱三十亿数诸苦众生便得舍身。即舍身已生于三十三天。尔时世尊复至三十三天还说此偈。以佛神力声遍一切诸大地狱。彼地狱趣无量百千亿诸众生。舍地狱身生兜率陀天。得生天已。还复忆念前所说法。皆得阿那含果。尔时诸天子得法果已。证法证果入于诸法。共说偈言。
　　譬如大旷路　　有智慧商主
　　度脱多众生　　被贼诸兽者
　　世尊亦如是　　无上大商主
　　能脱亿众生　　缚在生死中
　　我等归依佛　　光明大商主
　　于我起慈悲　　能脱诸苦恼
　　我等归依法　　我等身已证
　　我等归依僧　　功德难思议

　　尔时世尊以凉冷光明。普照阿鼻脂地狱处。作凉冷已除灭热恼一切苦毒。成就诸法千数亿分。能令一切得诸喜乐。愍哀润益一切众生。安慰柔软哀怜喜庆。利益众生合三空门无相无愿及以无作。告彼地狱诸众生等。而说偈言。
　　空法及无相　　无生及无灭
　　若解如是法　　彼即脱恶道

　　尔时八百千亿众生得闻偈已。此偈所说三世无碍。是诸法分成百千种。已至耳边清净微妙。闻是声已从于阿鼻脂大地狱。舍地狱身即生他化自在天宫。尔时世尊住梵天宫。复说此偈言。
　　众生最上乐　　无有诸苦处
　　名相所说处　　及诸颠倒想
　　健儿应当舍　　即免诸苦恼
　　诸想皆颠倒　　及著非色想
　　三界何有乐　　数数流转生
　　死已复更生　　增长相续苦
　　能以智知空　　亦不著于空
　　彼人即知空　　不著知空者
　　此知法义已　　亦复无有我
　　既不得于我　　此处何有苦
　　空是无为法　　相亦不可得
　　能见无我智　　此是真佛子

　　尔时彼百千亿数诸众生等。所生之处即得无漏天仙妙果。即便忆念宿命之时受地狱苦。复念如来丈夫功德。知报佛恩先取灭度。又复不忍见于如来多陀阿伽度阿罗诃三藐三佛陀入于涅槃。时诸天子已得果者。异口同声。而说偈言。
　　我等不忍见大慈　　调御丈夫入灭度
　　能为众生作光明　　我不忍见先取灭

　　作是语已。即于此处入于涅槃。
　　尔时世尊于彼刹那牟休多时。从梵天宫便自隐身。即至娑罗双树之间。尔时世尊作如是念曰。我于今日后夜分时入于涅槃。即是最后见于众生。我今当可令其欢喜灭一切苦而受快乐。显现如来大神通力。令彼众生即便得入安隐之门。欲显如来无余涅槃。合诸佛意故示神通。尔时世尊作是念已欹右胁卧。犹如师子心无所畏观察十方一切大众。犹大龙象。如是观已。即以右足第一拇指。按此大地出大音声。六种震动遍十方界。示现无碍不思议光照曜十方。尔时世尊从身诸相复放光明。放光明已。一一毛孔复出微妙恒河沙数微妙光明。一一光明遍照恒河沙等诸佛刹土。彼之光明不相杂入无所妨碍。如是数数从毛孔中。次第放诸微妙光明。如是毛孔各各次第复放光明。还复如是遍照如前。尔时世尊更复显现作诸神通。现神通已。以佛神力佛护持力。令诸众生皆得具足所见境界佛眼无异。彼诸众生住此佛刹。皆悉睹见如来光明所照一切诸佛刹土。尔时世尊告诸比丘。汝等见彼东方世界有城周圆纵广一千由旬。如是广大上下亦尔。以诸微尘百千亿数满此国城。汝等见不。诸比丘白佛言。如是婆伽婆。如是修伽陀。我等皆见。佛复告曰。汝诸比丘于意云何。此微尘数是为多不。诸比丘言。如是如是婆伽婆。佛复告言。诸比丘。若有人能于诸法中知如是等无为之法不生不灭无漏无为如是知者。彼诸众生得脱诸苦一切恶道。当于尔时有三十亿诸众生等。闻此法已即得阿那含果。既得果已。异口同声。而说偈言。
　　无为法无尽　　无漏亦不灭
　　圣法如是知　　我等证寂灭
　　知以如是得　　如实知诸根
　　为怜愍众生　　示现因缘法
　　如来化我等　　拔除毒箭病
　　一切智与药　　及与于涅槃
　　智炬今速疾　　智眼不久灭
　　亿众苦逼切　　从活地狱出
　　拔箭大医师　　治众生病者
　　能救无数众　　令不堕恶道

　　尔时世尊立住黑绳大地狱岸上。放大光明遍照彼大地狱。拔于彼处无量众生置于天上。如是等热恼地狱大热恼地狱。亦皆如是。叫唤大叫唤大地狱。众合大众合地狱。拔出无量无边众生。安置善道及涅槃道。尔时世尊复以金色光明照八大地狱。其光明力能令众生所触身者皆得安乐。遍体润益身心欢喜苦恼消除。眼目所观心地欢庆。快得清凉从慈悲生令身安隐。光明遍照大地狱已。灭诸热恼和软流润。彼大地狱所有众生。在大火聚炽然中者。与彼乐故于诸毛孔。次第而放如是光明。尔时世尊以大光明。普覆一切无量众生。令心柔软堪任法器。具足无量百千功德。以微妙语。而说偈言。
　　我与世间乐　　解脱诸忧苦
　　见诸苦逼切　　示现涅槃道
　　我所说诸法　　寂静无畏乐
　　若能知彼法　　此不堕恶趣
　　能归依佛者　　彼人得大利
　　百千诸劫数　　更不见诸苦

　　尔时如来说此偈已。即于刹那罗婆牟休多时。诸比丘众及诸众生多于前数。复有无量无边诸佛。右胁而卧师子床上。彼诸世尊从师子床起。还复示现如是神通。尔时彼四部众白佛言。世尊。此诸佛等。皆悉欲于刹那罗婆牟休多时。入般涅槃现神通耶。如今世尊所现无异。佛告诸比丘。如是如是。彼诸佛等。今日同欲舍最后身入于涅槃。彼诸佛等悉皆同名释迦牟尼。皆于力士所生之地娑罗双树。卧师子床。今后夜分当入涅槃。尔时世尊于南方及西南方。西方及西北方。北方及东北方。东方及东南方。上下二方。遍告十方诸比丘言。汝等比丘。见于东方无量无边诸佛世尊证得阿耨多罗三藐三菩提不。诸比丘言。如是如是。婆伽婆。我等皆见。以世谛故见非第一义。佛复告诸比丘。譬如四天下世界微尘悉满。乃至从金刚际至梵天宫。诸比丘。于汝意云何。颇有人知其数不。能以譬喻知其数不。诸比丘言。不也世尊。难可得知。佛复告诸比丘。譬如前所说微尘譬喻。如是等四天下世界。如是百千亿世界。皆悉充满彼微尘众。诸比丘。彼所有微尘如是等微尘。我以肉眼见此世界诸佛世尊所住在东方。如一步地。但以肉眼无碍无分别。见前世界如向所说。如是南西北方四维上下亦复如是。诸比丘。譬如四大天下诸世界。若百千亿数满彼微尘。从金刚际至梵天宫。所有微尘一一方面。各有若干诸佛世尊。一一方面我皆现见此诸世尊坐于道场。或有已坐或始坐者。彼等一切诸佛世尊。皆悉同名释迦牟尼。如是复有无量诸佛。与然灯佛同一名号。我复见有诸佛世尊名胜一切。亦同名号。如是一切诸佛同名莲华。上如是等上佛同一名者。如是上名称佛同一名者。如是拘楼孙佛同一名者。如是拘那含佛同一名者。如是迦叶佛同名号者。如是各各佛同名号者。我在于此皆悉现见。彼诸佛等各各名号。我于世间得最胜法微妙法无极之法。但有能称名者皆得善根。彼等诸佛各各名号如是无边。如是等诸佛世尊。我住于此皆悉现见。如是等现在世间种种名字。或入无余涅槃。或现住世转于法轮。我住于此悉皆现见彼佛世尊。于我肉眼无碍无妨皆现在前。诸比丘。如来如是复胜此知。更复胜知不可思议。更复不可思议无量无边。复有无量无边如是等无量知见。诸比丘。以是义故。如来智见无边。如是无边不可称量。如是不可称如是不可思议。但以肉眼。况复尽于诸佛智法。诸比丘。譬如此刹所有一切众生若在家若出家。彼诸众生假使悉成阿耨多罗三藐三菩提。具足十力四无所畏。彼诸世尊有一善男子。能以四事供养承事。足满一劫尊重恭敬。种种乐具诸庄严事。无量无边不可思议。复有善男子善女人等。能信我此显示一切诸佛所说法门。乃至一念顷能生实想不起疑心。彼人即于发心之时所得功德。近诸如来所有功德。复胜三千大千世界所有众生。证得诸佛一切智已。经劫供养得福虽多。不如于此法门生一念信福多于彼。若有菩萨信此智者。彼之菩萨即得近诸世尊阿耨多罗三藐三菩提。尔时世尊说此肉眼功德之时。有六十二亿诸众生。回向阿耨多罗三藐三菩提者还生退心。所以者何。佛阿耨多罗三藐三菩提难可证故。我等但于此处。灭尽诸苦取漏尽果。复有无量无边众生住于学地。复有十那由他菩萨成就最初发菩提心。复有三十二亿诸菩萨等得无生忍法。尔时魔王波旬。怆怏苦恼泣泪满面白佛言。世尊。我为何事欲令多陀阿伽度阿罗诃三藐三佛陀早入涅槃。乃令无量无边众生出我境界。今者世尊。东方黄晦日未现顷。所作佛事如住一劫若住一劫。未能过此利益度脱多数众生。所谓住于般涅槃道。如来今者。令我境界悉皆空虚。时魔波旬说是言已。佛告波旬。汝莫啼哭。波旬。汝犹大有不作善业及不信者。是汝朋友在汝境界。汝是彼伴。尔时世尊即以甲爪取地上尘。告魔波旬。于汝意云何。为我爪上土尘多耶。为此大地上尘多乎。作是语已。时魔波旬白佛言。世尊。指甲上土少不足言。如是语已。佛告波旬。譬如甲上土尘甚少。我所度众生入涅槃者。复少于此爪甲上土。波旬。譬如大地土尘甚多无量无边。在汝境界众生亦复如是甚多无量。波旬。汝莫忧愁应生欢喜。何以故。众生在汝境界多大地土故。波旬。然诸众生自作不善去涅槃远非汝所为。所以者何。但众生界无有边际。波旬。汝欲所作但当作之。如来今日于后夜分当入涅槃。尔时世尊告诸比丘。汝诸比丘。见此世界诸佛已不。诸比丘白佛言。世尊。如是如是婆伽婆。我等已见。佛复告诸比丘。此诸佛刹复多无量。汝等当知见诸佛刹庄严已不。复见诸菩萨庄严净土已不。复见诸声闻庄严已不。诸比丘白佛言。世尊。如是婆伽婆。如是修伽陀。佛复告诸比丘。如来如是知见。复倍上数知见无量。更复无量皆悉了知。诸比丘。假使我于一劫所说如是佛刹庄严之事。如我见于十方世界亦复如是。假使于一百劫。于一千劫亿载数劫那由他劫。更倍譬喻广分别说犹不可尽。然诸比丘。导师所作者。为诸声闻所作已讫于。于一切处我已说讫。示现内外诸法。真心示现皆已说竟。诸佛于法无有吝惜无不辩者。乃至一茎草等一毛发。许汝等比丘。从今已去应须如法勤而修行。我已为汝示现涅槃。我已为汝说涅槃道。已成就众生善根。我所证得阿耨多罗三藐三菩提。乃于往昔行大苦行及于难行。汝等。今者于彼大法具足受持勿令隐没。汝等。应作如是修行。尔时世尊现大神通。十方诸佛所有说法及说法处。此刹众生皆得闻知。彼诸如来所有教敕。所有众生承奉教敕皆已证知。复有恒河沙数众生住于三种智。复有十亿百千诸众生等。发菩提心住于阿耨多罗三藐三菩提。复有十百千亿那由他诸众生等。住于辟支佛地。自余诸众生等得漏尽证。如是次第无量无边阿僧祇。不可数不可量不可思那由他诸众生。闻此法已得大饶益。尔时世尊告诸比丘。汝等比丘。当知我今不久涅槃。汝等。应当护持如来教法。为自利为他利故。汝等诸比丘。应当如是修学。佛说经已。慧命阿难。及天人龙阿修罗揵闼婆等一切世间。闻佛所说顶戴奉行。

　　　　四童子三昧经卷下


