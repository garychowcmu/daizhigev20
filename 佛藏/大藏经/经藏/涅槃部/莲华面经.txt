  莲华面经
　　隋 那连提耶舍译




　　　　莲华面经卷上(大乘修多罗藏)

　　　　隋天竺三藏那连提耶舍译
　　如是我闻。一时佛住毗舍离猕猴池岸上大重阁中。如来不久当舍寿命。尔时佛告阿难。我今共汝往波波城。彼有长者名毗沙门德。吾欲化之。阿难言。唯然受如来教。即随佛行。未入彼城有跋提河。佛告阿难。我今疲极可入河浴。尔时世尊脱郁多罗僧。置河岸上入河澡洗。佛告阿难。汝可至心观如来身三十二相。以自庄严如是之身。却后三月当入涅槃。复告阿难。汝当更观如来之身。如优昙花久远乃现。时时一出难出难见。如是佛身过于彼花百千万倍。难出难见。如是之身却后三月更不复现。复告阿难。汝当更观如来之身。如花鬘师取贯花线。种种色花及种种香。结作花鬘。彼鬘成已睹者欢喜。如来身者三十二相八十种好以自庄严。阎浮提金光色明炎圆光一寻。如是身者却后三月当般涅槃。复告阿难。汝当更观如来之身。如三十三天所住之地百宝庄严。复有种种音乐快乐。彼诸天等。于彼宝地及天音乐不能暂舍。亦不能记彼地宝色。如是佛身三十二相不可遍观。何以故。观一一相心不能舍。如是身者却后三月当般涅槃。复告阿难。汝当更观如来之身。譬如日月有大威德神通光明。在佛身边悉蔽不现。是故佛身过彼日月最尊最胜。如是之身却后三月当般涅槃。复告阿难。譬如师子诸兽中王。如天帝释大伊罗钵象诸象中王。佛身亦尔。具大势力独步无畏。如是之身却后三月当般涅槃。复告阿难。汝当更观如来之身。如须弥山王四宝所成。处于大海安住不动。其体坚实无有瑕隙。如来之身过那罗延力。百千万倍不可为比。如是之身却后三月当般涅槃。复告阿难。如来之身于无足二足多足众生。有色无色有想无想。非有想非无想众生之中。如来色身最尊最胜。如是之身却后三月当般涅槃。复告阿难。如小千世界。千日千月千须弥山。千弗于逮千瞿耶尼千郁怛罗越千阎浮提。千四天王千三十三天千帝释天王。千炎摩天千炎摩天王。千兜率陀天千兜率陀天王。千化乐天千化乐天王。千他化自在天千他化自在天王。千梵身天千大梵天王。如是小千世界满中诸天。欲见如来面貌周尽不能得见。何以故。如来面光如百千电炎。出过世间所有光明。百千万倍。是故帝释大梵天等。常赞叹佛光明殊胜。如是之身却后三月当般涅槃。复告阿难。莫作是念。如来不尽贪嗔痴故自赞己身。如来身者。贪嗔痴使及彼习气永尽无余。如是阿难。如来应供正遍知有大威德。汝常供侍如来生身。以是因缘所得功德。不可量不可数不可思议。无量无边阿僧祇。阿难。汝今欲闻如来灭后未来众生供养如来碎身舍利因缘事不。尔时阿难。偏袒右肩右膝著地。合掌白佛言。世尊。今正是时。大德婆伽婆。今正是时。唯愿如来。为我宣说佛涅槃后诸众生等供养如来碎身舍利因缘等事。我闻是法。至心受持广为他说。佛告阿难。汝善谛听。我今当说。阿难。如来入涅槃时入金刚三昧。碎此肉身犹如芥子。如是一分舍利向诸天所。尔时帝释天王及诸天众。见佛舍利知佛涅槃。即雨天曼陀罗花摩诃曼陀罗花。曼殊沙花摩诃曼殊沙花。供养舍利。如见佛身礼拜右绕。有种阿耨多罗三藐三菩提善根。有种声闻善根。有种辟支佛善根。有一分舍利向龙世界中。尔时娑伽罗龙王无量龙等。见佛舍利大设供养。以因陀罗宝摩诃因陀罗宝。火珠宝清水宝。如是无量种种诸宝。持用供养碎身舍利。礼拜右绕作供养已。是时龙等各自发愿。有发阿耨多罗三藐三菩提愿者。有发声闻菩提愿者。有发辟支佛菩提愿者。有一分舍利向夜叉世界。尔时毗沙门王及余无量大夜叉将。见碎身舍利。以种种花末香烧香灯明音乐。如是无量供养舍利。礼拜合掌右绕恭敬。有发无上大菩提愿者。有发声闻愿。有发辟支佛愿。彼余舍利在阎浮提。当来有王名阿输迦。统一阎浮提。此王为供养舍利故。造作八万四千塔。置此舍利而供养之。此阎浮提复有六万诸王。亦当供养碎身舍利。以诸花鬘种种香等灯明音乐。供养礼拜右绕恭敬。有种无上大菩提善根。有种声闻善根。有种辟支佛善根。有即舍家出家。于佛法中信心清净。剃除须发而披法服。精勤修道皆悉漏尽而般涅槃。如是阿难。如来应供正遍知有大威德。以彼法身依生身故。供养生身舍利因缘所得功德。无量无边阿僧祇。不可数不可说。尔时如来作如是念。我此三阿僧祇劫勤苦所成佛法。欲令久住于世间故。当往诸天诸阿修罗诸龙迦楼罗摩睺罗伽等所住之处。付嘱佛法。尔时如来即于阎浮提没。三十三天中出。尔时帝释天王见世尊已。即敷高座奉迎如来白佛言。世尊。愿受此座。尔时世尊即坐其座。帝释天王与百千万众。顶礼佛足住在一面。佛告帝释言。汝今当知吾亦不久当般涅槃。以此佛法嘱累于汝。汝当护持。如是至三。帝释天王悲泣雨面收泪而言。世尊涅槃一何疾哉。如来涅槃何其太速。世间法眼于兹永灭。如佛所教是我力分。即当护持恭敬供养。如来昔于兜率陀天降神母胎。我于尔时与忉利众常作守护。及佛生时亦与诸天共来守护。如来坐于菩提树下破八千万亿魔军。得阿耨多罗三藐三菩提时。我与诸天亦常守护。佛于波罗奈鹿野苑中。三转十二行法轮时。我与天众亦常守护。我今无力能使如来不入涅槃。无力能护。尔时世尊种种说法。劝喻安慰示教利喜帝释诸天。令护佛法。从天上没即于娑伽罗龙王宫出。尔时龙王见如来至。即时敷座。佛坐其座告龙王曰。汝今当知如来不久入于涅槃。我以佛法嘱累于汝。汝当守护无令断绝。龙王当知。此龙世界有诸恶龙。多生嗔恚不知罪福。为恶卒暴破坏我法。是故我今以此佛法嘱累于汝。尔时龙王悲泣雨面收泪而言。世尊。我诸龙等盲无慧眼。是故今者生畜生中。若佛灭后龙世界空。我等舍命。不知未来当生何处。诸佛如来是众生宝。云何今者欲般涅槃世间眼灭。尔时世尊示教利喜娑伽罗王令护佛法。在龙宫没于德叉迦龙王宫出。尔时龙王为佛敷座。佛坐其座。龙王复与百万亿龙。顶礼佛足却住一面。佛告龙王。汝等当知如来不久入无漏界而般涅槃。今以佛法嘱累于汝。至心守护。尔时龙王悲泣雨面。以手收泪而白佛言。如来灭度世间眼灭。诸佛如来是众生宝。若佛灭度我今不知当生何处。佛为龙王种种说法示教利喜。即从彼没于黑色龙王宫中出。尔时龙王为佛敷座。佛坐其座。黑色龙王与百万亿龙众。顶礼佛足却住一面。佛告龙王。汝等当知如来不久入般涅槃。我以佛法嘱。累于汝。汝当至心而守护之。尔时龙王悲泣雨面扪泪而言。如来灭度世间眼灭。诸佛如来是众生宝。若佛灭度我今不知当生何处。佛为说法示教利喜。即从彼没于夜叉世界出。尔时毗沙门王。为佛敷座。佛坐其座。毗沙门王与百万亿夜叉之众。顶礼佛足却坐一面。尔时毗留勒叉天王。与百万亿鸠槃荼众。顶礼佛足却坐一面。尔时毗留博叉天王。与百万亿诸龙之众。顶礼佛足却坐一面。尔时提头赖吒天王。与百万亿乾闼婆众。顶礼佛足却坐一面。尔时大夜叉将。般脂迦槃折逻旃荼娑多耆利兮摩跋多摩尼跋陀富那跋陀。如是一切诸夜叉将。顶礼佛足却坐一面。尔时佛告四天大王。及夜叉将。乾闼婆将。鸠槃荼将诸龙将言。汝等当知如来不久入般涅槃。我以佛法嘱累于汝。当好守护。第二第三亦如是说。汝等当知夜叉国中诸恶夜叉。鸠槃荼国恶鸠槃荼。乾闼婆国恶乾闼婆。诸龙国土有诸恶龙。如是众生多起嗔恚。不知罪福为恶卒暴。破我三阿僧祇劫勤苦所修无上佛法。是故我今嘱累汝等。时四天王及夜叉将乃至龙将。悲泣雨面扪泪而白佛言。世尊涅槃何其太速。如来灭度一何疾哉。为死摩竭之所吞噬。尔时世尊种种说法示教利喜。即从彼没阎浮提出。尔时世尊作如是念。我所作事今已作竟。诸恶众生今已调伏。可入安隐寂灭涅槃。佛告阿难。生死可厌吾今不久欲入涅槃。尔时阿难生大苦恼。悲泣雨面如箭入心。闷绝倒躄宛转于地。而作是言。世尊涅槃何其太速。如来灭度一何疾哉。世间眼灭。我复更当与谁持钵。更复持扇在谁边立。不复更闻甘露之法。谁复与我说甘露味。我今更复随谁后行。不复更见殊胜日月圆满之面。尊者舍利弗等大智慧人已入涅槃。而佛如来今复灭度。世间闇冥失智慧眼。智须弥王今欲崩散。佛树欲倒。法桥欲绝。法舡欲沈。法炬欲灭。正法日月将坠于地。解脱之门今欲闭塞。三恶道门今将欲开。三阿僧祇劫所集法聚将没不久。尔时佛告长老阿难。汝莫忧愁。莫复啼哭。莫大叫唤捶胸哽咽闷绝躄地。何以故。世间生者是有为法。会归无常。欲令此法不失不坏而常住者。无有是处。尔时世尊种种说法。安慰劝喻示教利喜。嘱法藏已默然而住。尔时世尊复作是念。阿难比丘为忧愁刺深入其心。我今当拔彼忧愁刺。告阿难言。汝今欲见未来事不。我见来世如观现在。当为汝说。尔时阿难偏袒右肩右膝著地。合掌向佛顶礼佛足而白佛言。大德世尊。当为我说。今正是时。我闻法已当奉受持广宣流布。佛告阿难。谛听至心。我今当说。阿难。未来之时有诸破戒比丘。身著袈裟游行城邑。往来聚落住亲里家。彼非比丘又非白衣。畜养妇妾产育男女。复有比丘住淫女家。复有比丘淫比丘尼。复有比丘贮畜金银。造作生业以自活命。复有比丘通致使驿以自活命。复有比丘专行医药以自活命。复有比丘围棋六博以自活命。复有比丘为他卜筮以自活命。复有比丘为他咒彼死尸令起。遣杀怨家以自活命。复有比丘为他诵咒驱遣鬼神。多取财物以自活命。复有比丘专行杀生以自活命。复有比丘住僧伽蓝。私自费用佛法僧物以自活命。复有比丘内实犯戒外示护持。受人信施。复有比丘虽不破戒。而怀悭惜衣服饮食。及以鄙吝众僧之物不与客僧。复有比丘虽不破戒。吝惜众僧房舍床座不与客僧。复有比丘虽不破戒。为诸檀越供养礼拜多得财利。其心不欲令余比丘受人信施。唯欲自受。复有比丘实非罗汉。而常诈称得罗汉果。欲令人知我是罗汉。复有比丘多受檀越四事供养。内无实德唯增贪心。但为活命不为修道。复有比丘兴利商贾以自养活。复有比丘专行偷盗以自养活。复有比丘畜养象马駊驴牛羊。乃至卖买以自养活。复有比丘贩卖奴婢以自养活。复有比丘屠杀牛羊以自养活。复有比丘受募入阵。征战讨伐多杀众人以求勋赏。复有比丘穿逾墙壁。盗他财物以自活命。复有比丘专行劫夺。攻破城邑及与聚落以自活命。复有比丘毁坏佛塔。取其宝物以自活命。如是无量地狱因缘。舍命之后皆堕地狱。阿难。譬如师子命绝身死。若空若地若水若陆。所有众生不敢食彼师子身肉。唯师子身自生诸虫。还自啖食师子之肉。阿难。我之佛法非余能坏。是我法中诸恶比丘犹如毒刺。破我三阿僧祇劫积行勤苦所集佛法。阿难。譬如有人入于大海。至宝渚中多取宝物置于船上。欲渡大海于中沉没。佛之正法如彼宝船。当来破戒诸恶比丘多乐造作种种恶业。灭我佛法沉没不现。阿难。如来涅槃不久之间正法当乱。正法乱已。复有种种诸恶比丘出现于世。不信如来得证无漏寂灭涅槃。况复信有世间余人。得阿罗汉入涅槃者。阿难。如来所有正法名味句义所谓修多罗祇夜。鞞迦曷罗。迦陀。忧陀那。尼陀那。阿波陀那。伊帝鼻利多伽。阇多迦。裴富略。阿浮陀达摩。优波提舍。十二部经为恶比丘之所毁灭。彼诸人等。乐作文章绮饰言辞。多有如是诸恶比丘。破我佛法。尔时阿难白佛言。世尊。当来之世。如是破戒诸恶比丘而出生耶。佛言。如是如是。阿难。未来之世当有如是诸恶比丘出现于世。虽披法服剃除须发破我佛法。尔时阿难作如是念。以佛力故。可令我见未来之世如是事不。尔时如来以神通力。即令阿难悉见未来诸恶比丘。以儿坐膝置妇其傍。复见种种诸非法事。尔时阿难见此事已。心大怖畏身毛皆竖。即白佛言。世尊。如来速入涅槃。今正是时。何用见此未来之世如是恶事。佛告阿难。汝意云何。如来向说诸恶比丘恶业报果。岂是余人所能知不。阿难白佛言。世尊。唯有如来。乃能知此未来之世诸恶业报。佛言。善哉善哉。阿难。实如汝说。唯有如来乃能知之。阿难。汝今颇见佛未涅槃诸恶比丘围绕如来为说法不。阿难白言。无如是事。佛言。阿难。善哉善哉。如汝所说。如来现在实无如是诸恶比丘围绕如来佛为说法。佛言。阿难。未来之世。多有在家白衣得生天上。多有出家之人堕于地狱饿鬼畜生。复告阿难。善恶之业终不败亡。我于过去曾作商主。入于大海活多人故手杀一人。以是业缘乃至成佛。犹尚身受金锵之报。尔时帝释天王与三十三天众。疾至佛所。顶礼佛足却住一面。炎摩天王与百万亿炎摩天众。疾至佛所。顶礼佛足却坐一面。删兜率陀天王与百万亿删兜率陀天众。疾至佛所顶礼佛足却坐一面。化乐天王与百万亿化乐天众。疾至佛所。顶礼佛足却坐一面。他化自在天王与百万亿他化自在天众。疾至佛所。顶礼佛足却坐一面。尔时毗摩质多罗阿修罗王与百万亿阿修罗众。疾至佛所。顶礼佛足却坐一面。尔时娑伽罗龙王与百万亿龙众。疾至佛所顶礼佛足却坐一面。皆于一念一刹那一无虚律多顷。诸天阿修罗迦楼罗乾闼婆紧陀罗摩睺罗伽等。于虚空中遍满十二由旬。皆为最后见如来故。
　　尔时佛告阿难。此道场菩提树最胜殊妙。过去诸佛皆于此处。证阿耨多罗三藐三菩提。未来诸佛亦于此处。得阿耨多罗三藐三菩提。现在我身又于此处。破十八亿魔军得阿耨多罗三藐三菩提。如是阿难。我今不久当般涅槃。复次阿难。蓝比尼园最胜最妙。是佛如来最后生处。复次阿难。摩耶夫人是大福德。乃能生出人中之宝。复次阿难净饭国王是大福德。乃作一切诸众生中最胜宝父。复次阿难。毗舍离城比嗜离国最胜最妙。王舍大城摩伽陀国最胜最妙。七庵婆罗树处亦妙。瞿耽摩若尼俱陀树处亦胜亦妙。裴啰多豆啰多豆啰尼憩处亦胜亦妙。力士生地。乃是过去转轮圣王解宝天冠。在此安置辟支佛塔。是我焚身最胜妙地。复次阿难。此阎浮提最胜好处。众生于中乐贪寿命。是故我今于此涅槃。我于三阿僧祇劫所集之法不久当灭。尔时世尊慰喻阿难。令心欢喜除其愁刺。付嘱法已。告阿难言。吾今与汝可往诸国。阿难唯然受如来教。尔时世尊至波波城。所应度者皆悉度讫。复往诸国教化无量百亿那由他众生。皆成就已。尔时阿难随从佛行。如是次第至摩伽陀国道场菩提之树。世尊绕树作六匝已。即于树下结加趺坐。佛告阿难。如来不久后十五日当般涅槃。尔时诸天阿修罗迦楼罗乾闼婆紧那罗摩睺罗伽等。作如是念。如来不久于十五日当般涅槃。我等皆当最后礼拜。佛告阿难。莫作是念。谓佛世尊有贪嗔痴赞叹于此阎浮提处。而如来者离贪嗔痴。此三界处是众生生处。于三界中而此欲界。是诸众生习三恶业。又造人身及与天业。色界无色界业。乃至非想非非想业。说此语已。佛起于座。即时此地六种震动。无量百千万亿那由他诸天。于虚空中忧愁啼哭作如是言。如是众生中。宝不久当灭。

　　　　莲华面经卷上



　　　　莲华面经卷下

　　　　随天竺三藏那连提耶舍译
　　尔时世尊离菩提树。毗沙门王共百万亿夜叉之众。同时举声悲啼雨泪以手抆泪。而说偈言。
　　如来容色甚微妙　　超胜众生无比者
　　如是庄严殊特身　　不久之间当灭度

　　尔时帝释天王。复与百千亿三十三天众。同时举声悲泣雨泪以手抆泪。而说偈言。
　　如来面相正圆满　　形色殊胜于日月
　　一切人天应供者　　我等不复得瞻见

　　尔时须焰摩天王。与百万亿须焰摩天众。同时举声悲泣雨泪以手抆泪。而说偈言。
　　人中精进最雄猛　　威力能破诸魔军
　　苷蔗种中释师子　　今为无常所食啖

　　尔时删兜率陀天。复与百万亿删兜率陀天众。同时举声悲泣雨泪以手抆泪。而说偈言。
　　见者无厌如药王　　出世犹如大明灯
　　如是智眼今灭度　　世间当复皆闇冥

　　是时化乐天王。复与百万亿化乐天众。同时举声悲泣雨泪以手抆泪。而说偈言。
　　安步不动胜师子　　面貌圆满过月形
　　更不履行于此地　　千辐相迹不复见

　　是时魔王他化自在天王。心大欢喜安隐快乐。复与百万亿他化自在天众。疾至佛所合掌向佛。而说偈言。
　　诸恶众生已调伏　　大粗犷尽永无余
　　何故犹住于世间　　唯愿如来速涅槃

　　是时大梵天王。嗔彼魔王作如是言。咄哉魔王大恶众生。诸佛如来是最胜宝。汝今云何。欲令世尊速入涅槃。尔时大梵天王。复与百万亿诸梵天众。同时举声悲泣雨泪以手抆泪。而说偈言。
　　于此现在及未来　　梵天世界余天处
　　初未曾见如佛身　　清净满足端严面

　　尔时毗摩质多阿修罗王。复与百万亿阿修罗众。同时举声悲泣雨泪以手抆泪。而说偈言。
　　佛色功德无有量　　无有能尽其边际
　　利益修罗及余趣　　今若灭度世间空

　　是时娑伽罗龙王。与百万亿诸龙众等。同时举声悲泣雨泪以手抆泪。而说偈言。
　　伊罗钵象数满千　　不比如来一节力
　　如是大力雄猛者　　今为无常所破坏

　　是时毗留勒叉天王。与百万亿鸠槃荼众。同时举声悲泣雨泪以手抆泪。而说偈言。
　　南无大觉妙莲花　　从彼清净戒池生
　　示现无常不久相　　今当倾坠永寂灭

　　是时毗留博叉天王。与百万亿诸龙众等。同时举声悲泣雨泪以手抆泪。而说偈言。
　　如来面形如满月　　光明照曜犹日轮
　　如是不久住于世　　示为无常所吞食

　　是时毗沙门天王。与百万亿夜叉众。同时举声悲泣雨泪以手抆泪。而说偈言。
　　佛身金色最殊妙　　三十二相自庄严
　　不久当为无常力　　破坏清净大牟尼

　　尔时提头赖吒天王。与百万亿龙众。同时举声悲泣雨泪以手抆泪。而说偈言。
　　如来身色甚希有　　于三界中无有比
　　如是不久当灭度　　为彼无常之所罥

　　尔时大夜叉将名般脂迦。与百万亿夜叉众等。同时举声悲泣雨泪以手抆泪。而说偈言。
　　佛声殊胜逾梵天　　出过迦陵频伽声
　　如来不久当涅槃　　不复更闻甘露法

　　尔时夜叉大将名般遮罗。与百万亿夜叉众等。同时举声悲泣雨泪以手抆泪。而说偈言。
　　世尊金色光明身　　功德庄严满月面
　　眉间白毫殊特相　　我今最后归命礼

　　尔时大夜叉将摩尼跋陀罗。与百万亿夜叉众等。同时举声悲泣雨泪以手抆泪。而说偈言。
　　三十有二上妙相　　八十种好自庄严
　　当为无常金刚主　　摧碎大圣牟尼尊

　　尔时大夜叉将富那跋陀。与百万亿夜叉众等。同时举声悲泣雨泪以手抆泪。而说偈言。
　　过去世中一切佛　　及以未来诸世尊
　　大力释种师子王　　无常师子之所害

　　是时大夜叉将摩俟利地迦。与百万亿夜叉众等。同时举声悲泣雨泪以手抆泪。而说偈言。
　　我今最后见牟尼　　于是不复更奉觐
　　最后礼佛千辐轮　　丘墟悉平脚足者

　　是时大夜叉将佉陀罗迦。与百万亿夜叉众等。同时举声悲泣雨泪以手抆泪。而说偈言。
　　咄哉大恶无常相　　破坏一切诸众生
　　如是众生无上宝　　亦入寂灭不久住

　　是时大夜叉将名金毗罗。与百万亿夜叉众等。同时举声悲泣雨泪以手抆泪。而说偈言。
　　我今归依礼佛树　　生于持戒大地中
　　乃为无常之斧钺　　不久斫倒大牟尼

　　尔时大夜叉将娑多姞利。与百万亿夜叉众。悲泣雨泪以手抆泪。而说偈言。
　　眉间白毫相　　照曜如月轮
　　目净如青莲　　希有不复见

　　尔时地神天。与百万亿夜叉众。悲泣雨泪以手抆泪。而说偈言。
　　我今礼雄猛　　人中最殊胜
　　两足中最上　　南无大牟尼

　　尔时菩提树天。悲泣雨泪以手抆泪。而说偈言。
　　此处破魔王　　及破魔眷属
　　大牟尼不久　　无常魔所灭

　　尔时祇林神。悲泣雨泪以手抆泪。而说偈言。
　　只神林当空　　竹林亦如是
　　无常坑极深　　如来入不现

　　尔时金刚密迹。与百万亿夜叉众。悲泣雨泪以手抆泪。而说偈言。
　　如是最胜城　　亦是大丰地
　　舍释迦种姓　　当向何方所

　　尔时蓝毗尼林神。悲泣雨泪以手抆泪。而说偈言。
　　净饭国王先已灭　　摩耶夫人亦灭度
　　如来今欲入涅槃　　如是寂灭不可见

　　尔时迦毗罗城神。疾至佛所悲泣雨泪。宛转在地作如是言。如来涅槃何其太速。世尊涅槃一何疾哉。世间眼灭。而说偈言。
　　蓝毗尼园佛生处　　长大在于迦毗城
　　其光出过于千日　　今最后见更不见

　　尔时菩提树神。与诸天阿修罗迦楼罗紧陀罗摩睺罗伽。于虚空中出大音声。悲啼号哭而作是言。佛是众生最胜之宝。不久当没。尔时世尊出乎梵音。而告诸天阿修罗迦楼罗乾闼婆摩睺罗伽众言。汝等莫啼。莫作异语。莫生忧恼以手椎胸令心迷闷。何有世间而受生者因缘和合有为之法而得久住。若欲强令无常之法不灭坏者。无有是处。尔时世尊示教利喜诸天阿修罗迦楼罗乾闼婆摩睺罗伽等。生欢喜已。是时诸天乃至摩睺罗伽等。右绕世尊还向本处。
　　佛告阿难。我昔于彼阿波罗龙王处。记罽宾国。我涅槃后其国炽盛安隐丰乐如郁怛罗越。佛法炽盛多有罗汉而住彼国。亦有无量如来弟子。此阎浮提所有罗汉皆往彼国。犹如兜率天处。如来所有名身句身。谓修多罗　祇夜　鞞迦曷罗那　伽他　优陀那　尼陀那　阿波陀那　伊帝鼻利多剑伽阇多迦裴富略　阿浮陀达摩　优波提舍彼诸罗汉。结集如来十二部经广造诸论。彼罽宾国犹如帝释欢喜之园。亦如阿耨清凉之池。复有颇罗堕逝宾头楼等。皆乐住彼罽宾国土。不退佛乘阿罗汉等。亦住彼国。复有因陀罗摩那阿罗汉白项阿罗汉等。复于如来所说法藏。有漏无漏之法。皆悉撰集广行流布。阿难。我涅槃已最后法身。彼等建立于未来。复有金毗罗等五诸天子生罽宾国。广令我法流布于世。大设供养。我诸弟子于阎浮提。初未曾有如是大会。佛告阿难。于未来世罽宾国土。当作如是大法之会。阿难。彼五天子灭度之后。有富兰那外道弟子。名莲花面。聪明智慧善解天文二十八宿五星诸度。身如金色。此大痴人。已曾供养四阿罗汉。当供养时作如是誓。愿我未来破坏佛法。以其供养阿罗汉故。世世受于端正之身。于最后身生国王家。身为国王名寐吱曷罗俱逻。而灭我法。此大痴人破碎我钵。既破钵已生于阿鼻大地狱中。此大痴人命终之后。有七天子次第舍身生罽宾国。复更建立如来正法大设供养。阿难。以破钵故。我诸弟子渐污净戒。钵初破时。诸比丘等虽污清净戒。智如牛王能破外道。经第二时此阎浮提诸比丘等。破清净戒乐作不善。身行偷盗耕田垦植。多贪贮畜好衣好钵。不乐读诵修多罗毗尼阿毗昙。如是阿难。乐读乐诵智慧之人悉皆灭度。是时多有诸比丘等。谄曲嫉妒多起非法。以诸比丘不如法故。诸国王等不依王法。以王不如王法治故。其国人民多行增上十不善业。以恶业故。此地多生荆棘毒草土沙砾石。阿难。当于尔时此阎浮提。五种精味失力失味。所谓酥油盐石蜜蜜。如是五种失力味故。尔时众生复更多行增上恶业。以其多行恶不善故。佛破碎钵当至北方。尔时北方诸众生等。见佛破钵大设供养。以种种花烧香涂香灯明华鬘种种音乐。供养此钵。有发阿耨多罗三藐三菩提心者。有发声闻心者。有发辟支佛心者。彼破碎钵当向波罗钵多国。彼国人民见佛碎钵。以种种花烧香末香涂香灯明花鬘种种音乐。供养此钵。有发阿耨多罗三藐三菩提心者。有发声闻心者。有发辟支佛心者。阿难。此佛碎钵以佛力故。亦是众生善根感故。我此碎钵自然还复如本不异。于后不久我钵即于阎浮提没。现于娑伽龙王宫中。当没之时。此阎浮提七日七夜皆大黑闇。日月威光悉不复现。地大震动。恶雷掣电于虚空中而出恶声。黑风卒起极大怖畏。天人阿修罗迦楼罗乾闼婆摩睺罗伽等。皆大号哭泪下如雨。如是阿难。此钵当尔初没之时。如来法律亦没不现。尔时魔王见法律灭。心大欢喜心大安隐。于虚空中作如是言。瞿昙法灭。我当教化诸众生等。自作诸恶亦教他作。以魔教故。城邑聚落迭相杀害。尔时魔王以教众生广作恶故。生身陷入阿鼻地狱。尔时娑伽罗龙王见佛钵已。以种种宝因陀尼罗宝摩诃尼罗宝火珠宝清水宝。如是大宝。大设供养。至于七日礼拜右绕。是诸龙等。有发无上菩提心者。有发声闻心者。有发辟支佛心者。尔时娑伽罗龙王以手捧钵。而说偈言。
　　诸相庄严手　　受种种味食
　　盛置于此钵　　如是持用食

　　佛告阿难。如是我钵于娑伽罗龙王宫没。于四天王宫出。尔时四天王。毗留勒叉毗留博叉毗沙门提头赖吒。七日七夜大设供养。以种种花种种华鬘。种种涂香种种烧香。种种灯明种种音乐。供养礼拜已。时诸天众有发无上菩提心者。有发声闻心者。有发辟支佛心者。尔时毗留勒鸠槃荼王以手捧钵。而说偈言。
　　如来最后食　　在于铁师家
　　钵为化众生　　而来于此处

　　佛告阿难。如是我钵过七日已。于四天宫没。三十三天宫出。尔时佛母摩耶夫人。见佛钵已忧愁苦恼。如箭入心难可堪忍。宛转于地犹如圆木。作如是言。如来涅槃一何疾哉。修伽陀灭何其太速。世间眼灭。佛树倾倒。佛须弥山崩。佛灯亦灭。法泉枯竭。无常魔日萎佛莲花。尔时佛母摩耶夫人。以手捧钵告于一切诸天。阿修罗迦楼罗乾闼婆紧那罗摩睺罗伽等言。诸天谛听。此是释迦如来常受用钵。第一勇猛面貌圆满过日月者。影现此钵。复次诸天。如是之钵复于王舍大城之中。受于尸利堀多毒食。诸天谛听。释迦牟尼大雄猛者。满腹城内修摩伽陀家用此钵食。诸天谛听。如来为化优楼频螺迦叶及大毒龙。以彼恶龙内此钵中。诸天谛听。以业缘故。于裴连多国。四月之中。复以此钵受马麦食。天众谛听。释迦如来以大悲故。复以此钵受于最下极贫者食。诸天谛听。释迦如来复以此钵。于娑伽罗龙王宫内受种种食。诸天谛听。释迦如来于夏四月。复以此钵受我等食。诸天谛听。释迦如来复以此钵。覆于诃利鬼母最小之子。名必利盐迦罗夜叉。以其恶心常食人血故调伏之。于时佛母摩耶夫人以手捧钵。而说偈言。
　　随佛心欲受　　皆入于钵中
　　佛于我腹内　　满足于十月

　　尔时帝释天王。七日七夜以种种天花天香天栴檀香。大设供养礼拜右绕。作是供已。时诸天众有发无上菩提心者。有发声闻心者。有发辟支佛心者。尔时天王以手捧钵。而说偈言。
　　今此殊胜钵　　能长众生智
　　佛身亦如是　　成就诸功德

　　佛告阿难。如是我钵过七日已。于三十三天中没。焰摩天中出。尔时焰摩天主见佛钵已。七日七夜种种供养。以天曼陀花天栴檀香种种花种种音乐。供养佛钵礼拜右绕。是时诸天有发无上菩提心者。有发声闻心者。有发辟支佛心者。尔时焰摩天主以手捧钵。而说偈言。
　　千万亿众生　　见钵皆欢喜
　　能生胜妙果　　牟尼使来此

　　佛告阿难。如是我钵过七日已。于焰摩天没。兜率陀天出。尔时兜率陀天王见佛钵已。七日七夜以天曼陀华摩诃曼陀华。及余种种妙华种种香种种音乐。大设供养礼拜右绕。以手捧钵。而说偈言。
　　上中下众生　　佛起慈悲心
　　此钵受食已　　佛使至于此

　　佛告阿难。如是我钵过七日已。于兜率天没。化乐天出。尔时化乐天王见佛钵已。七日七夜以种种天花种种天香种种天音乐。大设供养礼拜右绕。是时天众。有发无上大菩提心者。有发声闻心者。有发辟支佛心者。尔时天王以手捧钵。而说偈言。
　　希有大道师　　悲愍于众生
　　为利众生故　　使钵来于此

　　佛告阿难。时诸天阿修罗迦楼罗乾闼婆紧陀罗摩睺罗伽。以天曼陀花摩诃曼陀花。及余种种华种种香天栴檀香末香。供养钵已。即以此钵送至娑伽罗龙王宫中。佛言阿难。此阎浮提及余十方。所有佛钵及佛舍利。皆在娑伽罗龙王宫中。佛告阿难。如是我钵在我舍利。于未来世于此地没。直过八万由旬住金刚际。阿难。我今语汝。未来之世诸众生等。寿命八万四千岁时。弥勒如来应供正遍知。三十二相八十种好。身紫金色圆光一寻。其声犹如大梵天鼓迦陵伽音。尔时我钵及我舍利。从金刚际出。至阎浮提弥勒佛所。钵及舍利住虚空中放五色光。所谓青黄赤白颇梨杂色。如是阿难。彼五色光复至其余一切天处。到彼天已。于其光中。出声说偈。
　　一切行无常　　一切法无我
　　及寂灭涅槃　　此三是法印

　　其光复至一切地狱。而说偈言。
　　一切行无常　　一切法无我
　　及寂灭涅槃　　此三是法印

　　佛告阿难。佛钵舍利所放光明。复更至于十方世界。于其光中。而说偈言。
　　一切行无常　　一切法无我
　　及寂灭涅槃　　此三是法印

　　佛告阿难。如是我钵及我舍利所放光明。十方世界作佛事已。还至本处在于舍利佛钵之上。于虚空中成大光明云盖而住。阿难。舍利及钵现大希有如是等事。现此神通希有事时。八十百亿众生得阿罗汉果。千亿众生剃发出家信心清净。一万众生发阿耨多罗三藐三菩提心皆不退转。阿难。此钵舍利广行教化诸众生已。于弥勒前虚空中住。尔时弥勒佛。以手捧钵及佛舍利。告诸天人阿修罗迦楼罗乾闼婆紧那罗摩睺罗伽言。汝等当知。此钵舍利。乃是释迦牟尼如来雄猛大士信戒多闻精进定智之所熏修。汝等当知释迦牟尼雄猛大士。能令无量百千那由他亿诸众生等住涅槃城。出过优昙钵花百千亿倍。钵及舍利故来至此。尔时弥勒三藐三佛陀。为我此钵及我舍利起四宝塔。以舍利钵置此塔中。尔时弥勒佛及诸天人。阿修罗迦楼罗乾闼婆紧那罗摩睺罗伽等。大设供养恭敬礼拜钵舍利塔等。
　　佛告阿难。如来应供正遍知。舍利及钵有大威德。阿难。汝以给侍如来生身。所生功德。无量无边不可思议阿僧祇尔时佛为阿难说未来事已。复告阿难。吾当与汝往诸国土。如来不久却后七日当入涅槃。阿难白佛言。唯然受教。尔时佛与阿难。次第至诸国土城邑。度脱无量百千万亿那由他诸众生已。往铁师子纯陀之家。此是如来最后食处。尔时世尊受其食已。而说偈言。
　　我今最后食　　在于纯陀家
　　如是五众身　　不久当灭度

　　尔时佛与阿难。至拘尸那城。种种方便教化拘尸那力士已。从拘尸那城出。至优波跋多那娑罗双树间。尔时世尊北首而卧。时须跋陀罗来至佛所。顶礼如来向佛而坐。佛为说法得阿罗汉果。

　　　　莲华面经卷下


