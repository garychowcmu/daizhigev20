  大云无想经卷第九
　　姚秦 竺佛念译




　　　　大云无想经卷九

　　盲今已□□□□□□□□□□□□□□以怜愍心。受我等□□□□□□□□□□于先所。作众罪心。□□□□□□□□□□重罪得灭。渐生善法。□□□□□□□□□量众生。得无根信。无量□□□□□□□□众生发阿耨多罗三藐三菩提心。□□□□。
　　尔时会中。有一梵志。名曰直道。即从坐起。惊愕举手。而作是言。大众尽知瞿昙沙门是大妄语。先常说言作五逆罪。诽谤正法。毁呰圣人。用招提僧物及佛法物。犯四重禁。污比丘比丘尼。邪见。是十种人是地狱种。现在不能断欲界结。证沙门果。不能增长无上正法。今者乃说有正信心。悔先所作。罪则得灭。还能增长如来正法。不信之者。名地狱人有正信者。名如法住。云何瞿昙作二种说。信我法者。名为正见。不信我法。名为邪见。瞿昙沙门不观先言。复说是语。如是一切。云何得名一切智也。瞿昙沙门非一切智。非一切见。说一切见。诸外道等。亦作是说。我一切智。我一切见。信我道者。名为正见。信瞿昙者。名为邪见。如是二语。有何差别。若无差别。云何分别是正是邪。尔时世尊。告大云密藏菩萨摩诃萨言。善男子。谛听谛听。一切众生。为四颠倒之所围绕。复有四不具法。所谓戒见威仪正命。因是八法。能令众生行黑闇处。不能分别邪之与正。法与非法。善男子。是道梵志。于大众中。惊举手言。沙门瞿昙。作虚妄语。是言即虚。善男子。一切法虚。如来能说。是故如来不为妄语。一切诸法。无性无定。无体无缘。不可定说。空无出灭。不名为物。无净不净。如梦如幻。如水中月。如热时炎。如[口*兮]声向。如乾闼婆城。龟毛兔角。贪嗔痴体。无有真实。因恶觉观。而便出生。本无今有。以有还无。善男子。一切众生。不知是相。是故唱言。沙门瞿昙。作二种语。虚妄而说。如来虽说十种众生。信者则能除灭众罪。不生信者。则入地狱。善男子。若有罪人。能作如是观法相者。是人名信。能灭众罪。如其不能如是观者。名为无信。是地狱人。善男子。有师子吼无上梯智回复无生忍无边神足法门陀罗尼。菩萨摩诃萨。若有成熟是陀罗尼。于大会中。宣说一偈。则能摧灭一切邪见。破颠倒心。及心数法。离一切疑。能破悭贪嗔恚痴垢。善男子。若复有人。具无量罪。闻是持已。于七日中。至心念佛。不念一切世间之事诸烦恼结。是人即见一切三界三世阴入界。犹如大风。是人尔时。心如风等。观一切法。三界三世诸阴入界。都无所著。不可宣说。是人名为不著三界诸阴入界。作是观时。于三界中。不名清净。不名不净。不名解脱。不名系缚。不名为此。不名为彼。不名凡夫。不名圣人。不名为去。不名为住。是人终不为凡夫法之所诳惑。断一切想。见倒心倒。见五欲乐。如风如空。虽从世法。说有五欲。而其内心。都不染著。不生不灭。而能断除一切恶法。如先所说。十种众生。善男子。是梵志者。以不解故。唱如是言。沙门瞿昙。作二种言。虚妄所说。善男子。若人能观如是法相。是人即得无生法忍。若得是忍。当知是人决定得成无上道果。若有善男子善女人。获得如是陀罗尼门。心喜赞诵。惠念三宝。至心供养。是人则为一切人天之所恭敬。亦为天人四大天王之所拥护。虽未解脱。亦能除灭一切重罪。业障烦恼障。报障法障。乃至梦中。终不失于菩提之心。具足获得四无碍智。不为世法之所染污。犹如莲花。离诸怖畏。四魔大怨。不能为恶。能增长善法。凡有所说。众乐听受。见皆生怜。怜已能救。远离邪书。不善恶友。身无四百四病。能济众生一切患苦。常施众生。欢喜快乐。随所生处。诸根完具。四无量心。无能动转。见怖畏者。心生愍念。如亲父母。常为众生。乐见爱念。虽不贪利。而为一切之所供养。远离五盖。乐顺善法。若客因缘。暂时睡眠。梦中则见十方如来诸菩萨等。如是菩萨初未闻法。悉皆得闻。分别十善及十恶法。示生死苦。开大方便。说菩萨戒。即闻法已生喜信。以是因缘。舍命之时。心不退转。不生怖畏。见十方佛。所言不错。舍身即得生净妙土。见佛闻法。常亲近佛。修五神通。习自然生。不由他得。常得化生。不由三恶。不失见佛。乐闻正法。供养众僧。何以故。善男子。是陀罗尼法门。乃是一切过去诸佛之所宣说。为灭恶世众生罪故。过去诸佛。了了喜见。未来之世。诸恶众生。不能亲近诸善知识。远离正道。行于黑闇。修习邪见。常住烦恼重病之中。去菩提道。以是因缘。过去诸佛。悉共演说是陀罗尼。善男子。若有现在十方诸佛。亦共宣说是陀罗尼。若有未来十方诸佛。亦共宣说是陀罗尼。皆共为灭直道梵志等逆罪故。
　　尔时世尊。告直道梵志善男子。汝说众生五大身者。是名五阴十二入十八界。是五阴中。乃至十八界中。众生颠倒。生于我想。因我想故。流转生死。犹如车轮。众生以是四倒因缘。盲生盲死。受无量苦。离人天乐及无上乐。心无惭愧。正信智慧。是故便说四大五阴十二入十八界是我我所。善男子。我今问汝随汝意答。汝法地大。即是我我所邪。不也世尊。因是地大。则便有我。善男子。若从地大而有我者。我即是地。地即是我。是故地亦名地。亦名为我。亦名众生。亦名寿命。亦名欲器。亦名增长。亦名士夫。亦名摩纳。亦名为作。亦名使作。亦名为起。亦名使起。亦名说者。亦名使说。亦名为受。亦名使受。亦名为知。亦名使知。其余诸大及法入界。亦复如是。善男子。一切诸大阴入界等。悉不名我。乃至使知。悉不名我。善男子。一切诸大阴入界等。过去未来现在。非我我所。是故诸大阴入界等。不可取持。不生不灭。不作不可见闻。善男子。眼空色空眼识空。三法因缘触亦空。四法因缘受亦空。是故一切诸法无主。不得自在。无此无彼。善男子。如是诸大阴入界等。非男非女。心心数法。不名为男。不名为女。以是因缘。一切诸法。皆如虚空。念念生灭。无自性故。犹如电光。不可宣说。若人杀人。得杀罪者。是人为以现在身心得罪。为以过去身心得罪。为以未来身心得罪。梵志言。世尊。过去已灭。未来未生。现在无住。佛言。以是因缘。应无杀罪。若言有杀。云何名杀。地不杀地。余一切大阴入界等。亦复如是。梵志言。世尊。因缘恶心故。名之为杀。佛言。善男子。汝云何言。因恶心故。得名杀者。如是恶心。住在何处。为在欲界。为在色界。无色界耶。虚空耶。意界耶。有为界耶。无想界耶。有漏界耶。无漏界耶。有界耶。无界耶。善男子。若有人发于恶心。作五逆罪。谁是发耶。如是心者。以何为性。谁转是心。作善不善。住在何处。而作此转。若无作者。及无受者。汝云何言。有我我所。尔时梵志默然不言。善男子。以何因缘。默然不答。梵志言。世尊。我今已得入是法门。见一切法。无作无取。无住无性无体。不可宣说。犹如虚空。热时之炎。梦幻水月。世尊。一切诸法。无有住处。无彼无此。是故我今默然无言。佛言。善哉善哉。善男子。是名师子吼无上梯智回复无生忍无边神足法行陀罗尼法门。断一切苦入大智门。是菩提道之初行也。断二种生。远离烦恼尘埃。如是法门。不与一切声闻辟支佛共。善男子。汝等虽复杀父杀母。唯得重业。不得逆罪。汝今复得入是法门。生大信心。渐渐当得。消灭无余。梵志闻已。心大欢喜。即前礼佛。长跪叉手。白佛言。世尊。我顽闇谤佛所说。今以逆罪。并谤佛咎。于如来前。诚心忏悔。善男子。汝今此罪。欲留余不。世尊。云何名为余。善男子。虽生惭愧。发露忏悔。若不发阿耨多罗三藐三菩提心。是名为余。若能怜愍一切众生。发阿耨多罗三藐三菩提心。是名无余。是人亦能断四颠倒。亦得圣智。亲近梵住。增长善法。善根坚固。虽有冰缘。不能令退得无碍智。尔时直道梵志等。无量那由他众生。白佛言。世尊。我等今者。至心怜愍。为一切众生故。发阿耨多罗三藐三菩提心。悔先所作。唯愿如来大慈怜愍。受我重忏重愿。如来为我等故。说师子吼无上梯智。回复无生忍无边神足法门陀罗尼。是陀罗尼。不与声闻辟支佛共。虽有共者。我所不求。我今所求如来第一义无上智陀罗尼。能庄严一切善法一切世法佛无上智无畏施等陀罗尼。为大众增长善法。不忘不失。至心受持。能破四倒。成菩提道。坏一切结。及诸恶业。是陀罗尼。是诸菩萨摩诃萨等之大宝聚。无上三昧。以是因缘。能令菩萨。乃至梦中。心无退转。有所至处。若沙门众。婆罗门众。刹利众中。心无所畏。常乐惠施。勤行精进。远离一切恶不善业。能令怨敌。生欢喜心。离诸放逸。邪书邪见。及恶知识。亦能调伏如是等人。常能演说无碍法门。令说法者。无有病苦。及诸恶事。不为诸魔之所得便。常知宿命。得化生身。离诸恶有。常得亲近十方诸佛。听受正法。供养众僧。世尊。是陀罗尼。名为一切菩萨摩诃萨秘密之藏。唯愿如来。生怜愍故。分别解说。佛言。善哉善哉。善男子。是陀罗尼。悉能成就无量善法。如法所说。谛听谛听。当为汝说。
　　尔时世尊。即为说之。
　　波囄　迦囄　啵迦囄　多迦囄　陀逻毗[口*伐]提　波逻半遮那目呿　波逻朱那坭　波逻坭　毗喏[口*((局-口+、)/一)][口*伐]提　扇[口*((局-口+、)/一)]　波逻[口*(罩-卓+(口/田))]那因提梨　远离色香味[口*((局-口+、)/一)]　远离颠倒　能烧一切毒　能远离一切恶鬼恶道病　无碍法门　具足法门　真实智法门　无碍心　大法施　具足法施　能破五盖莎呵
　　善男子。若佛弟子。比丘比丘尼。优婆塞优婆夷。受持如是陀罗尼咒。读诵书写。若月八日。净自洗浴。著新衣服。净其内心。在佛前像前塔前舍利前。千遍读诵。以劫贝缕一百八结。以用系头。是人若与恶众共行。能令一切。不见其形。卧无恶梦。是名陀罗尼一句。善男子。复有一句。所谓。
　　虽泥　优牟泥　颇蓝牟泥　优波阇[仁-二+兮]　拘嘶　[口*伐]阇　不失意心坚[革*卬]　电心如法住　次等住　能生如来智光　未[口*((局-口+、)/一)]　毗头末[口*((局-口+、)/一)]　薮钵[口*((局-口+、)/一)]　[口*(仁-二+質)][口*((局-口+、)/一)]　无碍寂静　念心增长　莎呵
　　若有善男子善女人。受持如是陀罗尼句。读诵书写。当于佛前像前塔前舍利前。千遍读诵。饮黑蜜莲化鬘浆。一日之中。能诵千偈。得他心智。善男子。若有善男子善女人。比丘比丘尼。优婆塞优婆夷。在寂静处诚心如法。行是陀罗尼。是人不过七日。获得四禅。坏欲界结。见十方佛。得如证意三昧。能化众生。灭一切障。所谓业障。报障烦恼障。能净众生所谓诸根。能燋众生一切烦恼颠倒等结。亲近住于贤圣之道。无能令其退转菩提。亲近一切智。不从他因。而生智慧。得一切佛三世无碍无畏法门。以是三昧因缘力故。得发愿力。能净一切诸恶众生。速得阿耨多罗三藐三菩提。说是陀罗尼时。是大会中。八万四千那由他众生。得是陀罗尼。八那由他众生。除重业因缘。得如法忍。无量众生。未发声闻心令发。未发缘觉心令发。无量众生。未发阿耨多罗三藐三菩提心令发。无量众生。于菩提心。得不退转。
　　尔时大云密藏菩萨摩诃萨。白佛言。世尊。未来之世。若有比丘比丘尼。优婆塞优婆夷。受持读诵是大云经。是等当得何等功德。复能灭除何等烦恼。复能远离何等果报。复得何等智慧之力。何时当得大乘智慧。能度无边生死大海。何时当转无上法轮。施诸众生清净法眼。佛言。善男子。如是义者。悉不应答。大云菩萨。如是三请。佛亦不答。尔时文殊师利。白佛言。世尊。如是经典。当付嘱谁。调伏未来诸恶众生。世尊。未来之世。有刹利旃陀罗。婆罗门毗舍首陀旃陀罗。或有未闻如是经时。或以恶事。加于四部。以是业缘。无量岁中。于三恶道。受是果报。唯愿如来。为灭如是旃陀罗等恶业果故。以是果故。经典付嘱侍者。佛言。文殊师利。我涅槃后。此佛世界。真正王种。断灭无余。弊恶之人。当为王者。如是恶人。断正王法。憍慢嫉妒。心无惭愧。多行放逸。非归依处。而作归依。如是国土。所有大臣长者沙门婆罗门等。亦复如是。破戒悭贪。心无惭愧。具十恶法。不信三宝。无供养心。不能求请常乐宣说无因无果。菩萨摩诃萨。见是国土所有众生。如是习恶。即便移至他方净土。诸菩萨等。既移去已。此之世界。恶世恶时。即便炽盛。众生多病。谷米勇贵。四兵竞起。互相抄劫。皆由众生不知足故。善男子。我当付谁如是经典。谁能于是恶众生中。分别解说。善男子。若有人能堪忍饥渴种种苦恼骂詈挝打。不惜身命。是人乃能流布是典于未来世。若有是者。我当以是无上正典。而付嘱之。尔时会中。有一菩萨。名曰无畏功德疾行。即从坐起。头面作礼。长跪白佛言。世尊。我能于是无量世中。受无量苦。若刖手足。破头出目。饥渴寒热。挝打骂詈。乃至三恶道苦。当为流布如来是经。我能通于如来世界所有大城村邑聚落。若龙若鬼。流布是经。为断众生四颠倒故。令其持戒。勤行精进。正见具足。成就六波罗蜜。得无上菩提故。佛言。善哉善哉。善男子。如汝所愿。汝悉能作。令无量众生。施作佛事。善男子。汝所愿者。能得具足六波罗蜜。速成阿耨多罗三藐三菩提。善男子。虽有无量大众。如汝等辈。实为难得。未来世中。受汝语者。亦复难得。难有受者。生于重信。持读诵说。分别示教。亦复难得。若未来世中。有能受持读诵解说书写乐教。是人则得十事功德。身常无病。不求供养衣服饮食卧具医药。自然而得不求善友。而得亲近。十方诸佛。所共爱念。凡所说法。人乐听受。得舍摩他毗摩舍那。具足世义及出世义。身心寂静。增长三宝。得无上陀罗尼。善男子我。虽说其十事功德。若能教人忏悔。除灭无量恶罪。亦复获得无量福德。复次善男子。如是之人。若能至心。于未来世。受持读诵。广为人说。得无量福。是人舍命。了了得见十方诸佛。诸佛各言。汝善男子。生我世界。听我正法。断于四倒。灭诸恶法。成就圣智。住于梵住。受我法已。常得化生。断三恶道。速得阿耨多罗三藐三菩提。乃至得入大般涅槃。是人闻已。生欢喜心。即得生彼诸净佛土。善男子。如是之人。受是法已。所在生处。诸根具足。得上妙色。一切众生之所乐见。得三宝信。能设供养。若闻正法。即得解脱。坏一切业。所受正法。坚持不失。获得一切陀罗尼门。声闻缘觉菩萨三昧。能过声闻辟支佛道。复能教化无量众生。住于梵住。若有未来受持是语。当得成就如是功德。文殊师利白佛言。世尊。是菩萨能发如是难得之心。正应当以是经付嘱。尔时世尊。告无畏功德疾行菩萨。今以此经。付嘱于汝。尔时无畏功德疾行菩萨。与无量菩萨。敬承佛教。受是经典。梵住等无量梵天。绀目等无量帝释。四天王等无量鬼神。难陀婆难陀等无量龙王亦共受持。无量众生。发阿耨多罗三藐三菩提心。

　　大云无想经卷第九

　　　　　　清信女张宣爱所供养经
　　　　　　岁在水卯正月十一日写讫

