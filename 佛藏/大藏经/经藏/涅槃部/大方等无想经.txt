  大方等无想经
　　北凉 昙无谶译




　　　　大方等无想经卷第一

　　　　北凉天竺三藏昙无谶译

　　大云初分大众健度第一

　　如是我闻。一时佛在王舍城耆阇崛山中。与大比丘僧九万八千。大迦叶等而为上首。一切皆是大阿罗汉。诸漏已尽皆得自在。其心调柔如香象王。随顺善道心得解脱。智慧无碍舍离重担。所作已办永断诸有。所修禁戒清净微妙心到彼岸。威德巍巍有大名称。具足成就得八解脱。皆于晨朝从禅定起往至佛所。头面礼佛合掌恭敬右绕三匝。修敬已毕却坐一面。复有比丘尼众六万五千。摩诃波阇波提比丘尼而为上首。亦于晨朝从禅定起往至佛所。头面礼足合掌恭敬右绕三匝。修敬已毕却坐一面。复有菩萨摩诃萨六万八千。一切皆是大香象王。其名曰大云密藏菩萨摩诃萨。大云得志菩萨摩诃萨。大云电光菩萨摩诃萨。大云雷震菩萨摩诃萨。大云勤藏菩萨摩诃萨。大云爱乐菩萨摩诃萨。大云欢喜菩萨摩诃萨。大云性菩萨摩诃萨。大云金刚首菩萨摩诃萨。大云宝首菩萨摩诃萨。大云吼菩萨摩诃萨。大云名称菩萨摩诃萨。大云愿华菩萨摩诃萨。大云施雨菩萨摩诃萨。大云不轻菩萨摩诃萨。大云勤行菩萨摩诃萨。大云师子吼王菩萨摩诃萨。大云满雨心王菩萨摩诃萨。大云普光菩萨摩诃萨。大云正见菩萨摩诃萨。大云遍雨王菩萨摩诃萨。大云身通王菩萨摩诃萨。大云上妙菩萨摩诃萨。大云自在菩萨摩诃萨。大云大海菩萨摩诃萨。大云一切自在菩萨摩诃萨。大云福田菩萨摩诃萨。大云一切施安菩萨摩诃萨。大云日光菩萨摩诃萨。大云月光菩萨摩诃萨。大云琉璃光菩萨摩诃萨。大云无量贾菩萨摩诃萨。大云常见菩萨摩诃萨。大云我见菩萨摩诃萨。大云净见菩萨摩诃萨大云乐见菩萨摩诃萨。大云无碍菩萨摩诃萨。大云常胜菩萨摩诃萨。大云净光菩萨摩诃萨。大云得称菩萨摩诃萨。大云爱命菩萨摩诃萨。大云贾主菩萨摩诃萨。大云顺师菩萨摩诃萨。大云现道菩萨摩诃萨。大云护子菩萨摩诃萨。大云胜分陀利菩萨摩诃萨。大云火光菩萨摩诃萨。大云波头摩菩萨摩诃萨。大云优钵罗香菩萨摩诃萨。大云威德王菩萨摩诃萨。大云动摇菩萨摩诃萨。大云无所畏菩萨摩诃萨。大云多摩罗跋树叶凉菩萨摩诃萨。大云赤栴檀树凉菩萨摩诃萨。大云极深菩萨摩诃萨。大云知善师菩萨摩诃萨。大云那罗延大喜菩萨摩诃萨。大云大牛王菩萨摩诃萨。大云大树王菩萨摩诃萨。大云大法分陀利敷菩萨摩诃萨。大云执持法光菩萨摩诃萨。大云称王门菩萨摩诃萨。大云金山有德王菩萨摩诃萨。大云无怖王菩萨摩诃萨。大云大医王菩萨摩诃萨。大云大身王菩萨摩诃萨。大云虚空王菩萨摩诃萨。大云修发王菩萨摩诃萨。大云坏云王菩萨摩诃萨。大云坏风王菩萨摩诃萨。大云坏雨王菩萨摩诃萨。大云俾倪王菩萨摩诃萨。大云断闇王菩萨摩诃萨。大云断雹王菩萨摩诃萨。大云迦叶菩萨摩诃萨。如是等菩萨摩诃萨。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有五万八千梨车童子。其名曰师子光梨车。法德梨车。法羡梨车。释德梨车。释幢梨车。释幡梨车。师子吼梨车。宝铃声梨车。爱德梨车。名贵德梨车。金刚须梨车。佛奴梨车。如来奴梨车。世尊奴梨车。婆伽婆奴梨车。正觉奴梨车。世尊月奴梨车。大手梨车。大精进梨车。恒河得梨车。文殊师利梨车。弥勒梨车。大龙梨车。龙护梨车。法护梨车。广称梨车。虚空云梨车。恒河护梨车。金华梨车。电光梨车。大广面梨车。性广梨车。净光梨车。自在得梨车。自在地梨车。地鬘梨车。方等奴梨车。金刚奴梨车。如是等梨车。一切皆发阿耨多罗三藐三菩提心。守护大乘爱乐大乘。其所教化悉向大乘。亦于晨朝从禅定起往至佛所。头面作礼合掌恭敬右绕三匝。修敬毕已却坐一面复有四万四千天王。其名曰爱见天王。一切爱天王。月发天王。日色天王。长耳天王。青色天王。精进天王。深目天王。大黑天王。远慧天王。虚空目天王。爱德天王。爱须天王。爱称光天王。爱面光天王。一切喜念天王。琉璃光天王。光爱天王。半月天王。大声微妙天王。勇坏烦恼天王。一切爱天王。童子爱天王。曼陀罗华天王。无常天王。属昴星天王。如是等诸大天王。爱乐大乘广说大乘护持大乘。受持一切三昧总持。惠施众生安乐之事。亦于晨朝从禅定起往至佛所。头面礼足合掌恭敬右绕三匝。修敬已毕却坐一面。复有三万八千龙王。其名曰莲华龙王。德叉迦龙王。迦迦罗龙王。和修吉龙王。爱德鬘龙王。大地龙王。牙利龙王。净目龙王。师子龙王。蠡声龙王。鼓声龙王。金光龙王。金色龙王。黑须龙王。持大雨龙王。大海龙王。枳罗婆龙王。梵龙王。愿爱龙王。伊罗钵龙王。陀毗罗龙王。恒河龙王。辛头龙王。博叉龙王。私陀龙王。有德龙王。阿耨达龙王。钵售那龙王。人龙王。非人龙王。人头龙王。吉龙王。勋律龙王。毗舍罗龙王。蠡龙王。黄色龙王。难陀龙王。优波难陀龙王。毗楼勒叉龙王。提头赖吒龙王。毗楼博叉龙王。毗沙门龙王。半阇罗龙王。摩那斯龙王。如是等龙王。乐欲听受大乘经典。既得闻已欲为一切广宣分别。欲持正法守护正法。为护法故坚持禁戒荷法重担。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有三万六千夜叉神王。其名曰毗沙门鬼王。虚空鬼王。爱德鬼王。毕施鬼王。大璎珞庄严鬼王。一向视鬼王。动大地鬼王。善毛鬼王。善爱家鬼王。摩尼跋陀鬼王。满城鬼王。莲花光鬼王。车轮台鬼王。大海胜鬼王。如是等夜叉鬼王。随顺阿閦如来道行。为护正法受持禁戒。亦于晨朝从禅定起往至佛所。头面作礼合掌恭敬右绕三匝。修敬毕已却坐一面。
　　复有四万九千金翅鸟王。其名曰力等香象金翅鸟王。坚固金翅鸟王。鼓声金翅鸟王。坏一切龙王力金翅鸟王。火光金翅鸟王。斑翅金翅鸟王。轮面金翅鸟王。恶性金翅鸟王。坏和修吉龙王眷属金翅鸟王。坏和修吉眷属大喜金翅鸟王。实见金翅鸟王。喜说大慈金翅鸟王法喜金翅鸟王。金翅爱金翅鸟王。如是等金翅鸟王。一切无有憍慢放逸。皆得爱护大乘之心。守护一切诸佛正法。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有六万八千乾闼婆王。其名曰喜乾闼婆王。自在歌乾闼婆王。现在爱乾闼婆王。牛王得乾闼婆王。云覆乾闼婆王。命命乾闼婆王。名名声乾闼婆王。如是等乾闼婆王。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有九万八千紧那罗王。其名曰善见紧那罗王。长鼻紧那罗王。引心紧那罗王。妻爱紧那罗王。坏烦恼紧那罗王。坏怨紧那罗王。魔王女爱紧那罗王。坏魔眷属紧那罗王。慧藏紧那罗王。深目紧那罗王。净贵德紧那罗王。调根紧那罗王。远见紧那罗王。如是等紧那罗王。亦于晨朝从禅定起往至佛所。头面作礼合掌恭敬右绕三匝。修敬已毕却座一面复有一万八千罗刹王。其名曰煮灰罗刹王。水牛头罗刹王。黄发罗刹王。差齿罗刹王。髑髅耳罗刹王。贪蜜罗刹王。蜜色罗刹王。大咽罗刹王。大饮罗刹王。以发覆身罗刹王。大力罗刹王。可畏色罗刹王。如是等罗刹王。一切皆断罗刹之想。纯以大乘调伏其心。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有三万八千陀那婆神王。其名曰象面陀那婆王。牙陀那婆王。支足陀那婆王。驴声陀那婆王。华耳陀那婆王。宝耳陀那婆王。鼠得陀那婆王。狸得陀那婆王。鼠狼疑陀那婆王。猕猴面陀那婆王。月面陀那婆王。如是等陀那婆王。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有七万八千鸠槃茶王。其名曰象耳鸠槃茶王。箕耳鸠槃茶王。大肥鸠槃茶王。如是等鸠槃茶王。皆已舍离鸠槃茶想。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有三万八千饿鬼王。其名曰电光明王。大施王。一切羡王。箭王。大海涛波王。如是等王。悉皆爱乐大乘经典护持正法。常为众生广宣分别。渴仰大乘饥虚大乘贪慕大乘。纯以大乘以自庄严。常发誓愿得戒得慧。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有八万八千阿修罗王。其名曰毗摩质多阿修罗王。富娄那阿修罗王。念国阿修罗王。净恒河毗纽阿修罗王。利安阿修罗王。象咽阿修罗王。三角山阿修罗王。灰发阿修罗王。大恶性阿修罗王。火光阿修罗王。如是等阿修罗王。皆悉舍离阿修罗想。其心调伏永离憍慢无有放逸。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有六万五千大神咒王。其名曰宝持王。无尽意王。无尽财王。无碍王。不对王。如是等大神咒王。爱重大乘。乐说大乘。拥护大乘。渴仰大乘。贪慕大乘。得大乘定。具平等行。常欲除断所有疑心。为护正法受持净戒。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有九万九千五通仙人。其名曰那罗他仙人。锐浮罗仙人。跋弥迦仙人。善奴仙人。竭伽仙人。太白仙人。荧惑仙人。鹿角仙人。鹿目仙人。离慢仙人。婆私吨仙人。欢喜仙人。五阴仙人。劫初仙人。大云色衣仙人。天衣仙人。憍尸迦仙人。颇罗堕仙人。龙声仙人。有德得仙人。断肉仙人。施一切命仙人。如是等五通仙人。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有天帝释与无量无数三十三天。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有四天王。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有舍卫国主波斯匿王。与诸小王庄严四兵。是诸王等。爱重大乘。乐说大乘。渴仰大乘。为护正法受持净戒。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有五万三千诸大长者。须达多等悉受五戒。皆发阿耨多罗三藐三菩提心。爱重大乘。渴仰大乘。贪慕大乘。为护大乘受持净戒。为众生故随顺菩提。亦于晨朝从禅定起往至佛所。头面作礼合掌恭敬右绕三匝。修敬已毕却住一面。
　　复有瞻婆国主名曰月护。与诸小王受持五戒。一切皆发阿耨多罗三藐三菩提心。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有十六大国。鸯伽陀国。摩伽陀国。迦尸国。拘萨罗国。跋耆国。摩罗国。分陀国。须摩国。阿摩国。阿槃提国。拘留国。半时罗国。跋嗟国。首罗先那国。夜槃那国。剑蒲阇国。如是十六诸大国土。其中所有一切众生。皆发阿耨多罗三藐三菩提心。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有末利夫人。与一万六千诸夫人等。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有一万八千。优婆夷毗舍佉等。一切皆发阿耨多罗三藐三菩提心。爱乐大乘。渴仰大乘。为护正法受持净戒。为欲集助无上道法修菩提道。一切皆得不退转心。为度众生现受女身。常乐宣说大乘经典。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有自在天子。与无量天众现大神变放五色光。所持诸华如须弥等。所谓优钵罗波头摩拘勿头分陀利。香华大香华。微妙华大微妙华。爱见华大爱见华。时华常华。曼陀罗华摩诃曼陀罗华。及持诸香。所谓栴檀香花香馥迦香。及诸伎乐。复持诸华大如车轮。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有梵天[肆-聿+累]髻梵等。无量梵俱放五色光。其光能坏耆阇崛山所有众生贪欲黑闇。持种种香杂华伎乐来至佛所。王舍大城耆阇崛山迦兰陀竹林。其地纵广足一由旬。天衣遍覆间无空处。所谓憍尸迦衣。迦陵伽衣。刍摩衣。拘锐婆衣。复敷七宝师子之座。座高百万八千由旬。设此供已右绕如来满三十匝。脱身宝衣以覆佛上。发如是言。唯愿世尊。为众生故当雨法雨。时虚空中复出大声。世尊。一切众生虽得听闻常乐我净。而不能解。唯愿如来。敷演解说。复有无量鹅王。师子鹅王等。持诸种种华香供具。以用供养宝师子座。复有无量孔雀王。善目孔雀王等。持诸香华微妙妓乐。以供养佛。复有无量拘枳罗鸟王。善行王等。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有雪山迦兰陀鸟王莲华王等。持诸香华。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有无量命命鸟王无碍王等。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　复有无量山王须弥山王。而为上首。亦于晨朝从禅定起往至佛所。头面作礼合掌恭敬右绕三匝。修敬已毕却坐一面复有香山诸药草王忍辱王等。亦于晨朝从禅定起往至佛所。头面作礼合掌恭敬右绕三匝。修敬已毕却坐一面。
　　尔时所有一切树木常出华果。一切伎乐无掁触者。自然演出微妙音声。时雪山中所有师子诸恶兽等。慈心相视如母如子。复有一切蚊虻毒虫。皆得慈心亦如一子。诸恶鸟等亦复如是。复有四种毒蛇。所谓视毒嘘毒啮毒触毒。亦得慈心。及十六种诸恶律仪亦复如是。诸恶众生悉受五戒。尔时一切大众。悉共受持清净戒行。乐欲听受大乘经典。恭敬大乘拥护大乘。呵责诽谤大乘经者。见有受持恭敬供养。
　　尔时大云密藏菩萨摩诃萨。即从坐起偏袒右肩为佛作礼长跪合掌白佛言。世尊。此诸大众咸有疑心。我今欲问。唯愿听许。佛言。善哉善哉。善男子。我今能破此众疑心。恣汝所问。大云密藏菩萨言。世尊。菩萨摩诃萨云何修行得陀罗尼。云何能得大海三昧。云何能解诸佛实语。云何得知具足法味。云何得见微密之藏。云何得入安隐之处。亦得睹见如来常住。云何能得如来宝藏。永断众生贫穷困苦。云何能解诸佛如来甚深之义。云何能到诸佛如来大海彼岸。云何菩萨得入诸佛如来境界。云何菩萨护持诸佛所有幻法。云何菩萨得如来法得已能说。云何能知一切法界。云何得佛日身月身彗星之身。云何得尽如来边际。云何能得诸佛净业。云何逮得如来所行。云何得佛甚深净池。云何得佛分陀利华。云何得佛自在之力。云何能得诸佛财货。云何能见如来实相。云何见佛常住不变。云何能得如来金色。云何菩萨得佛法王。云何能得金刚法身。云何得佛常身常声。云何菩萨得到如来所安之处。而无安想。云何见于诸佛如来常乐我净。而非恶见。云何如来真实生身。真实法身。云何如来金刚之身。破坏杂身。云何见坏身而名为真见。云何如来身不名为血肉筋骨所成立。若有如是身。云何为空见如来说法时。云何有所获。云何说法时。俱闻无所获法。若无所有。云何复得说如来真实常。云何入于涅槃若不入涅槃。云何名实语戒。若无净秽。云何赞持戒者。佛法若无灭。云何说法灭。复言法灭时多有毁禁者。如来佛性净上净毕竟净。其性如是者。云何乐生死。云何诸菩萨常说生死乐。云何诸菩萨乐见如来性。云何烦恼常。云何爱烦恼。云何复得入一切烦恼门。云何能得修一切佛土业。云何得善知烦恼之根本。云何诸菩萨善能得除灭于佛所起疑常乐我净心。若无疑心者。云何畏生死。若畏于生死。云何复乐著。云何得佛道。云何转法轮。云何度众生知不断佛性。云何治魔众使离魔境界。云何度众生生死大苦海。云何说生死示导生死道。云何得生死无量之大海。云何求生死渴仰生死道。云何贪生死吝惜不放舍。云何开生死犹如分陀利。云何烦恼结犹如四大海。云何诸烦恼常起如发愿。云何而得地狱之心。云何常求地狱之心。云何修集地狱戒禁。云何滋息地狱业行地狱之身。刀剑弓箭锥钐轮火。云何能破坏众生地狱果。云何为地狱众生作安乐。云何注大雨能灭地狱火。云何处地狱而不受其报。云何为地狱而作船导师。云何为地狱而作大良药。云何而能得闭塞地狱道。云何作慧灯坏于生死闇。云何在生死烦恼毒不污。虽住无所住。而不同空住。能消诸烦恼。犹如日照雪。见于如来常乐我净。其心安住如须弥山。不动不转如帝释幢。如来实不毕竟涅槃。亦说如来入于涅槃。其心不坏犹如金刚。云何得惭愧。云何得好身。云何复能得众所爱敬身。云何得不贪。云何得不嗔。云何能得微妙光明。云何得正性。云何得自在。云何能得大众眷属。云何能得不坏眷属。不退不失不贪饮食。常修知足终不食肉。于诸众生常生爱心。常为世间之所恭敬。得名一切大施之主。得名大力。得名健行。大慈大悲大舍大喜。大慧总持。随顺世间。为安世间。为乐世间。云何而得世间无上世间无胜世间无边。常行正语修行梵行。行大悲行喜行圣行。见空法界随顺而说。见不空界说亦如是。说佛法相见佛真法。得净自在持戒之财。德财法财不食之财。为贫众生得财藏身。为诸众生得三种定空无相愿。欲生净土得随愿身。虽为众生受此阴身。不于众生求其恩报。赞叹持戒呵破戒者。不为群邪之所沮坏。虽读外典不随其义。其所说法句义不断。虽名沙门及婆罗门。终不生于沙门之想婆罗门想。虽复晓了算数咒术。心初未曾有贪著想。虽为众生示入天寺。供养恭敬依止礼拜。而其内心常依法界。现行十恶实是梵行。诸佛护念如视一子。善能护持诸佛法身。能转一切诸佛法轮。深见诸佛甚深法界及真实相。其所修行等诸佛行。得无量身及无量行。善解诸佛所有语密。除去憍慢犹如诸佛。善说法界深密之义。虽说憍慢无憍慢想。亦不教他生于憍慢。心无贪恚愚痴怖畏。犹如诸佛。其行无量微密无量。诸法无量。乐说无量。性相无量。真实无量。见真见实见性见法。为诸众生断烦恼故而演说法。常得知见诸佛世尊。永度烦恼诸结大海。为度众生故说度烦恼诸结海法。自得度已度未度者。自得脱已脱未脱者。自得安已安未安者。未涅槃者令得涅槃。自见法界了了真实。或为众生说实不实。于无量劫已坏四魔。为众生故现处道树方降魔众。内实知见久破诸魔。为众生故唱言今坏。以善方便转于法轮。以善方便现入涅槃。云何能得诸佛神通。云何得佛如来法王。云何得佛微密法藏。云何得佛不可思议。云何能得诸佛无量无称无数无胜无边。云何能施一切众生甘露法味。
　　尔时世尊告大云密藏菩萨言。善哉善哉。善男子。汝今所问甚为快善。为欲安乐世间众生故发斯问。一切众生无明所盲。而不能知诸佛所有真实功德。善男子。汝今欲令一切众生。悉得智慧眼常眼常光。永度生死烦恼大河。了知诸佛菩提之行。欲坏众生无明结[穀-禾+卵]。示导无上菩提之行。一切众生。常乐演说无常无我无乐无净。而今欲开常乐我净。如来毕竟入于涅槃。无常无我无乐无净。而今欲开诸佛世尊不毕竟灭常住不变。善男子。一切众生。常于法界妄生分别。而法界性实无分别。汝今欲问无分别义。是故发问。善男子。一切众生。常为邪毒之所涂染。如来世尊为大良医。汝意欲令如来医王说咒授药疗其所苦。善男子。如遮罗迦梵志及尼乾子诸婆罗门。实非罗汉作罗汉想。非圣圣想。非天天想。实非常乐我净之法。而作常乐我净之想。汝今欲为如是众生拔邪毒箭。解邪缚破邪狱出邪网。施法味食甘露。安寝四禅涂净戒香。四等为华惭愧为衣。故发此问。善男子。一切众生不知总相不知别相。相无相。非相非无相。非相相非无相相。不可知非不可知。非此非彼。非手非指。非此彼中。非作非不作。非示非不示。非因非不因。非瞬非不瞬。非知非智知。非识非识识。非住非不住。非闇非明。非相非名。非轻非重。非羸非力。非处非不处。非净非不净。非有为非无为。非有非无。非可说非不可说。非取非舍。不生不退。非实非虚。非正非邪。非毕竟非不毕竟。非福田非不福田。非时非不时。非可净非不可净。非作非能作。非生非灭。非冷非热。非阴入界。非结因非业因。非生非堕。非长非增长。非有堕落毕竟无堕。非是有法永断诸有。非过去非未来非现在。非实非不实。非性非不性。非色非受想行识。非尽非不尽亦不可尽。非等非无等亦无与等。非地水火风。一切法界实无有身。实相之相毕竟真实。是名如来。无量无边不可思议。诸大功德之所成就。如是身者。即是诸佛真法身也。其义甚深不可思议。如来法界深邃幽远。不移本处宣说正法。十方诸佛皆得闻知。所以者何。如来自在神力行故。如是深语。声闻缘觉所不得闻。善男子。诸佛何故。不为彼说令彼得闻。善男子。声闻缘觉乃至不解一字之义。犹如生盲饮毒狂人。如蚕处茧。如被毒箭。如病痰饮。是故诸佛不为说之。善男子。一切众生。常为诸结烦恼所病。诸佛如来能施法药。以妙咒术拔其毒箭除其肤翳。众生真实不知如来常住不变。如来为然智慧法灯。悉令得见常乐我净。譬如日出。悉令众生普见大地高下等相。如来亦尔。一切众生。不知方等。亦不能得总持三昧。不知佛时。不知佛财。不见佛身。不解如来涅槃之相。不知佛法灭与不灭。而言如来无常无乐无我无净。有烦恼箭是杂毒食。是故我为如是等人。演说诸佛常乐我净。欲除此人无明黑闇。善男子。善哉善哉。声闻缘觉未曾得闻是一字义。汝今欲令彼得闻故。故发是问。谛听谛听。善思念之。吾今为汝分别解说。有大方等甘露经王。开大宝藏赈给贫穷。启发诸佛功德之藏。一切众生皆有佛性其性无尽。昔来隐蔽今欲显示。诸佛如来然大慧灯。令诸众生了了明见。善男子。吾将欲说汝便发问。副汝昔来所发誓愿。大云密藏菩萨摩诃萨言。世尊。我从昔来实无此愿乃是世尊大慈愍事神通力故。为度众生令我发问。欲破众生贫穷困苦。令诸众生意无尽故。如来今说。则能消灭一切众生无明大闇得智慧宝。令诸众生明见佛性。得见如来常乐我净。佛言。善哉善哉。善男子汝今所问其义甚深。为度众生生死海故。为广流布方等经故。为常法故。惠施一切甘露法味。除断众生贫穷苦故。谛听谛听。吾当为汝分别解说。令诸众生得安乐故。汝今当为一切众生善持是义。善男子。一切如来应供正遍知明行足善逝世间解无上士调御丈夫天人师佛世尊。等有一法名曰法界。以此法界诸佛世尊等有常慧。以常慧水净自洗浴。服甘露味并以惠施一切众生。修集一切诸佛所行。汝今当服是甘露味。汝既服已复当转施。我今当说汝便善听。初语亦善。中语亦善。后语亦善。其义真实言辞巧妙。其音清净纯一无杂。具足清白梵行之相。

　　　　大方等无想经卷第一



　　　　大方等无想经卷第二

　　　　北凉天竺三藏昙无谶译

　　大云初分大众健度余

　　善男子。有大云经总持大海三昧大海。如来法印诸佛法城。法界甚深常住不变。不可思议常乐我净。善男子。若有受持书写读诵解说之者。则能破坏众生烦恼。断除一切贫穷困苦。若遭饥荒谷米勇贵。读诵是经则得丰壤。若时焰旱天则降雨。若有饥虚渴仰法食。读诵是经则得总持甘露法味。若欲具足大神通者。当受是经。欲雨法雨润渍枯槁。当读是经。若遭大病亦当受持。所以者何。此经即是一切大病之良药也。此经能断一切诸毒。大陀罗尼是大三昧。此经即是涂末烧香微妙净华。善男子。汝今当然大智慧灯。破诸众生狂愚黑闇。而诸众生常言。如来无常无我无乐无净是磨灭法。如是众生即是饮毒被大毒箭。澹饮发动狂醉失心无明所覆。声闻缘觉如羸老牛。是故汝当广宣分别如来功德。以实相油润益慧灯。开发慧眼除无明闇。若言如来真实出生输头檀舍。出家学道修集苦行坏魔兵众。坐于道场成菩提道。当知是人即是谤佛。宁当断首拔出其舌。不应出此虚妄之言何以故。非是善解诸佛如来秘密语故。若经中言沙门瞿昙。当知是语即是密语。善男子为众生故示现神足。当知即是佛之真子。善男子。汝则已为得大果报。授与声闻辟支佛等。吐药下药熏药眼药治诸病药。何等是药。所谓大乘方等经典。当知是经即是诸经转轮圣王。何以故。是经典中宣说众生实性佛性常住法藏。众生不解乃至一句一字。汝今当听。听已即当为汝法藏。汝复当观是经境界。善男子。此经中有诸佛菩萨四百不可思议解脱法门。善男子。此经中有诸法宝藏神通王三昧门。善男子。此经典中有诸菩萨三十六不退智慧宝藏陀罗尼门。善男子。此经复有诸佛菩萨三十三种入众生音大行方便解脱法门。善男子。此经复有诸佛菩萨十种神足入密行藏大行光王法门。此经复有诸佛菩萨十种生死行业道地。得心定解脱慧愿藏法门。此经复有诸佛菩萨十智不灭入思惟神通王法门。此经复有诸佛菩萨十种不生思惟法藏得入神足王法门。此经复有诸佛菩萨甚深十智入无畏行法王法门。此经复有诸佛菩萨十种大云见法不可思议功德藏法门。此经复有诸佛菩萨入十种众生语言修大行法方便不断解脱法门。此经复有诸佛菩萨十种神通所入生行有行行藏光王法门。此经复有诸佛菩萨十种生死烦恼业行心住三昧解脱誓愿法藏法门。此经复有诸佛菩萨十种智住不可思议所入神足王法门。此经复有诸佛菩萨十种不生不可思议通达密藏神足王法门。此经复有诸佛菩萨十智甚深入精进行法门。此经复有诸佛菩萨十智大云众法和合神足王法门。此经复有诸佛菩萨大云光明眼目法门。此经复有诸佛菩萨十种大云电光具足入行法门。此经复有诸佛菩萨通畅大云大乘经法门。此经复有诸佛菩萨神足变现灯明法门。此经复有诸佛菩萨十种法雹说神足王所入法门。此经复有诸佛菩萨十金刚智入藏法门。此经复有诸佛菩萨十种正行性入法门。此经复有诸佛菩萨十无尽行神通王所入法门。此经复有诸佛菩萨十种甚深微尘业行所入法门。此经复有诸佛菩萨十种师子吼所入法门。此经复有诸佛菩萨十生和合行入世间业狭心法门。此经复有诸佛菩萨十神通宝所入法门。此经复有诸佛菩萨十金翅鸟神通所入法门。此经复有诸佛菩萨十大施时微妙王法门。此经复有诸佛菩萨十无所畏大力神通所入法门。此经复有诸佛菩萨十大海行所入法门。此经复有诸佛菩萨十种至心所入法门。此经复有诸佛菩萨十勇猛王大力微妙法门。此经复有诸佛菩萨十种善行大神通王所入法门。此经复有诸佛菩萨十二神通藏得开示法门。此经复有诸佛菩萨十智宝藏法门。此经复有诸佛菩萨十智境界行所入法门。此经复有诸佛菩萨十正智微妙宝藏法门。此经复有诸佛菩萨十种福田种子法门。此经复有诸佛菩萨十种真实神通安乐之王所入法门。善男子。汝观是经不可思议。功德境界亦不可思议。乃是诸佛菩萨不可思议不可量法藏。亦是众生不可思议无尽宝藏。复次善男子。此经境界不可思议。善男子。此经复有诸佛菩萨陀罗尼藏法门。此经复有诸佛菩萨如来微密宝藏法门。此经复有诸佛菩萨如来大海法门。此经复有诸佛菩萨如来时藏法门。此经复有诸佛菩萨如来世藏法门。此经复有诸佛菩萨如来日藏法门。此经复有诸佛菩萨如来月藏法门。此经复有诸佛菩萨如来境界法门。此经复有诸佛菩萨甚深法门。此经复有诸佛菩萨如来无所畏法门。此经复有诸佛菩萨如来勇揵法门。此经复有诸佛菩萨如来地法门。此经复有诸佛菩萨如来法门。此经复有诸佛菩萨阿梨呵法门。此经复有诸佛菩萨如来聚法门。善男子。汝观此经大法陀罗尼。即是一切众生无尽福藏。是即诸佛不可思议解脱三昧陀罗尼门。非是汝等所知境界。诸佛世尊随世故说。其义甚深难可消服。唯是如来之所知见。我今当说如来如是甚深境界。至心谛听。汝从昔来于是事中。乃至未闻一字一句。大云密藏菩萨摩诃萨言。实如圣教。世尊。我犹虻蚁。常为一切无明所闇。唯愿如来。开慈愍心广及众生。宣说一句乃至一字。如来法王不可思议。世尊。声闻缘觉犹如老牛。盲聋喑哑如婴孩儿。我亦如是。从昔已来实未曾闻如是一句乃至一字。唯愿如来。广开大慈为众生故。诸佛如来所有境界不可思议。常住无变通达诸法。惟愿如来。为我等故及诸众生。开阐如是秘密之藏。乃至一字一句之义。令我等辈及诸众生知见如来常恒不变。佛言。善哉善哉。善男子。汝今已为善解诸佛所有密语。善男子。是方等经不可思议。汝所发愿亦不可思议。诸佛如来陀罗尼法不可思议。此经境界亦不可思议。甚深智光不可思议。善男子。如汝所言。我于是经不能解了。犹如老牛盲聋喑哑婴孩小儿。善男子。汝今不应生此忧惧疑虑之心。善男子。若行若住若坐若卧。常应系念如是经典。若遇水火盗贼诸难。亦应坚持慎勿放舍。所以者何。是经典中有五文字其义甚深。一者如来二常三乐四我五净。是名如来无上功德不可思议。复次善男子。假使恒河沙等十方世界满中大火。有人在中念是经者火不能烧。常应供养尊重三宝。勿令其心中有忘失。汝今所有微妙功德。已为诸佛之所赞叹。所谓能问所未曾闻。一句一字甚深之义。汝等不久亦复当得知见是义。汝若欲知诸佛如来常恒不变。应当受持如是经典。读诵书写解说其义。何以故。是经所说不可思议。如来常恒无有变易。终不毕竟入于涅槃。汝当广为一切众生。敷扬解说常乐我净。诸佛如来无有毕竟入涅槃者。法僧常住亦无灭尽。尔时毗蓝大毗蓝风王。所受乐报如天无别。放清凉风六时无变。华果常有无时暂替。赍持供具来至佛所。头面作礼合掌恭敬。右绕三匝却坐一面。
　　尔时世尊神通力故。起四黑云甘水俱遍。兴三种雷。谓下中上。发甘露声如天伎乐。一切众生之所乐闻。尔时世尊即说咒曰。
　　竭帝　波利竭帝　僧竭帝　波罗僧竭帝波罗卑罗延坻　三波罗卑罗延坻　婆罗婆罗　波沙罗　波娑罗　摩文阇　摩文阇　遮罗帝　遮罗坻　波遮罗坻波遮罗坻　三波罗遮罗坻比提嘻利嘻梨　萨隶醯　萨隶醯　富嚧富嚧莎呵
　　若有诸龙闻是神咒。不降甘雨头破七分。尔时十万亿那由他阿僧祇等。诸佛世界六种震动。尔时众生因是地动。各各相见展转相动。乃至净居。净居动已龙云俱动。龙云动时降澍大雨。时阎浮提所有九万八千大河七宝盈满。一切泉池具上药味。雨虽七日无所伤损。众生快乐如服甘露。诸河盈满八功德水。所谓美冷轻软清净香洁。饮时调适。饮已无患。一切水虫出微妙声。时王舍城耆阇崛山。七宝遍地无空缺处。虚空复雨七宝所成优钵罗华波头摩华拘勿头华分陀利华。水性之属悉发阿耨多罗三藐三菩提心。畜生众生贪乐大乘渴仰大乘。慈心相向犹如一子。皆共同心供养于佛。尔时大众天龙夜叉乾闼婆阿修罗迦楼罗紧那罗摩睺罗伽。持诸供具华香伎乐供养于佛。时虚空中复雨种种香华宝衣。伎乐幡盖供养于佛。善男子。此经乃是无量功德之所成就。是故能致如是瑞应。尔时大众作如是言。世尊。我今始知诸佛如来常乐我净。惟愿如来。慈哀矜愍。受我所献优多罗僧。即叹颂曰。
　　如来真实常　　无量德所成
　　我今为常乐　　是故稽首礼
　　诸佛舍无常　　故得无边身
　　无上天中天　　大力难思议
　　如来常无变　　勤进无边身
　　为众雨法雨　　犹如大云王
　　佛自得安乐　　为众说安乐
　　自获诸功德　　诲彼令同己
　　如来慧无胜　　常住如虚空
　　为众作福田　　常行于圣行
　　怜愍诸众生　　亦知其行业
　　开示秘密藏　　清凉如初月
　　今宣大云经　　端严如满月
　　定知无量众　　发起菩提心
　　世尊号法王　　于法得自在
　　是故名真我　　成就无上乐
　　如来升宝座　　而作师子吼
　　宣说诸众生　　一切有佛性
　　譬如香山中　　常生忍辱草
　　如来神力故　　普令一切众
　　见此鹫头山　　悉是七宝成
　　尔时大众会　　睹已甚爱乐
　　犹如四天王　　乐住须弥山
　　如来大福田　　其力不可量
　　能除众生结　　烦恼诸闇障
　　一切诸众生　　不退菩提心
　　犹如诸世尊　　安乐不倾动
　　众生断恶业　　成就妙善戒
　　修行菩提行　　决定见佛性
　　若得闻此经　　乃至一字义
　　即得菩提道　　随顺行梵行
　　惟愿无上尊　　演说于一句
　　普使一切众　　咸得解其义
　　我等诸众生　　钝根无智慧
　　如来怜愍故　　愿开令得解
　　一切诸众生　　虚乏于法食
　　惟愿大慈哀　　施之令满足
　　我等得受已　　复当转施他
　　亦令一切众　　皆悉得充足
　　一切诸众生　　贫穷无福德
　　无常无有我　　亦无归依处
　　如来所成就　　无上大功德
　　惟愿大慈尊　　施我及一切
　　如来为法主　　如海众流尊
　　众生不知依　　我今得依止
　　为众作依止　　犹如慈父母
　　施众甘露味　　普使断烦恼

　　世尊如来正觉不可思议。怜愍众生亦不可思议。所说秘密难可图度。诸佛世尊三昧之王。大船师王。不可称计不可数量。如是境界非诸声闻缘觉所知。如来月王常无增减。是诸功德之大猛将。无量福报珍宝之聚。是大光明无上日王。等视众生同罗睺罗。所成大力以施一切自无所畏。复令众生成无所畏。自破无明复除众生无明重闇。世尊。我亦无知无明所障。不知如来常乐我净。一切众生无明覆故。妄说如来无常无我无乐无净。是故流转三恶道中。若言如来永灭涅槃。当知是人必堕地狱。世尊。我今始知诸佛如来不毕竟灭。知已则得无上大宝。以佛力故复令我知诸佛实性。得服无上甘露法味。永断一切诸结烦恼。昔来所有狂聋喑哑今悉除愈。

　　大云初分三昧健度第二

　　尔时大云密藏菩萨摩诃萨言。甚奇世尊。如来正觉不可思议。今说此经令无量众生发阿耨多罗三藐三菩提心。是经境界不可思议。乃为一切无量众生现大神通雨诸宝味。众生闻者得遇无上甘露法雨。是故如来不可思议。是经境界亦不可思议。一切众生成大功德乃得值遇。众生业报不可思议。世尊。今日众生所受快乐如第三禅。形貌瑰玮如天无别。如来今日说此经藏。即是众生无尽之藏。降大法雨。所谓如来常住不变三昧总持。所言云者。谓诸菩萨摩诃萨也。震大雷者。谓破烦恼诸结业等。电光明者。谓诸众生皆有佛性。声者。谓诸菩萨为众生故。说有为法无常无乐无我无净。雹者。谓八圣道分。能坏一切诸结烦恼。又有雹者。所谓此经能坏声闻辟支佛心。是即名为雨大法雨。充饱众生饥虚渴乏。所谓如来常住不变。是名甘雨。佛言。善哉善哉。善男子。汝今善解如是法雨。善男子。若诸菩萨欲雨法雨润益一切。当受是经修行读诵书写供养解说其义。善男子。谛听谛听。如是经典不可思议中有解脱住入宝藏。神足法王四百三昧。我今当说。善男子。此经复有诸佛菩萨深猛大海眼目三昧。若有菩萨成就具足是三昧者。得具菩萨多闻大海多闻宝藏。于阿耨多罗三藐三菩提心无疑碍。言无碍者。所谓身得无碍遍生诸佛净妙世界。又无碍者。得宿命智。为诸众生转于五有。又无碍者。不贪著业而得果报。又无碍者。若一见佛心生欢喜。则于后世得端严身众所爱身。无贪身无恶身。大身上族身大富身。眷属不坏身不破坏身。不退身不灭身。所修行愿念喜作业。悉向阿耨多罗三藐三菩提。成就惭愧破诸憍慢。勤修精进慈悲喜舍。空无相愿以熏其心。又无碍者。愿生他土即得往生。诸邪异见所不能坏。其所乐说句义无尽。若天若魔梵沙门婆罗门。不能惑乱令其心动。虽读外典心无贪著。不贪天龙夜叉等身。乾闼婆阿修罗迦楼罗紧那罗摩睺罗伽身。又不贪著房舍卧具衣服饮食。天魔波旬不得其便。所行善法终不中忘。凡所言说人所敬受。其心弘旷犹如大海。所有智慧亦复如是。具足圆满犹如盛月。能坏黑闇如日如灯。不可捉持如虚空性。不著世间如华处水。于一切有心无贪著。能坏法界犹如金刚。持诸法界如须弥山。其性清净如琉璃宝。得如来戒慧心念明。性力幻化不动不住。善男子。是经复有第一甚深解脱宝幢三昧。若有菩萨具是三昧。则得名为多闻大海多闻宝藏心无疑碍。乃至幻化不动不住。善男子。此经复有净智甚深法门三昧。若有菩萨能具足者。则得名为多闻大海多闻宝藏心无疑碍。乃至幻化不动不住。善男子。此经复有佛根香象王解脱三昧。首楞严三昧。勇力三昧。勇胜三昧。健勇三昧。好香三昧。正光三昧。无我光三昧。甚深行藏三昧。行深解脱三昧。行力解脱三昧。一切法行三昧。恒河沙等行三昧。一切解脱三昧。一切三昧王三昧。正上三昧。大海潮三昧。本解脱三昧。坏魔亿众三昧。住戒电光三昧。火光三昧。无尽意王三昧。云尽意三昧。海王神足三昧。大高意三昧。种子三昧。住大海三昧。无碍三昧。无碍戒三昧。高解脱三昧。因缘意三昧。业作三昧。健行王三昧。大力三昧。甚深琉璃王三昧。须弥山三昧。师子吼三昧。甘露味三昧。庄严三昧。火光三昧。莲华光三昧。国土喜三昧。一切身三昧。动大海王三昧。动大地王三昧。一切三昧母三昧。坏一切女身三昧。师子行王三昧。圆王三昧。细行三昧。鼓声微妙三昧。增长三昧。断有三昧。流三昧。广慧三昧。变化三昧。光明三昧。坏闇三昧。大海智慧三昧。赞叹三昧。大赞叹三昧。时三昧大时三昧。现在解脱三昧。合散三昧。分陀利华三昧。轻三昧。大乐三昧。虚空三昧。解脱身三昧。断语三昧。断声三昧。无爱三昧。无胜三昧。一切三昧。鬘三昧。龙王三昧。风三昧。风行王三昧。无边三昧。无色三昧。无边色三昧。法意三昧。微妙香三昧。身意三昧。首楞严三昧。坏恶三昧。莲华意三昧。大力翅三昧。坏无明三昧。菩提树三昧。宝命命三昧。大力命三昧。日光三昧。月光三昧。大海门三昧。一切法界三昧。结使根三昧。戒雨三昧。戒云三昧。庵罗果三昧。庵罗华三昧。净三昧。水三昧。蠡三昧。时三昧。时王三昧。众三昧。无身三昧。界三昧。善界三昧。地三昧。地神足三昧。水等三昧。青莲华三昧。甘露味三昧。无系三昧。鸳鸯三昧。车轮三昧。转轮圣王三昧。不动三昧。不轻三昧。不长三昧。怜愍三昧。净意三昧。一切功德意三昧。伊罗钵罗三昧。无疑解脱三昧。风神足王三昧。无量幢三昧。虚空界三昧。无彗星三昧。光宝三昧。雹时三昧。童子三昧。王子三昧。断毒三昧。法灯三昧。国土王三昧。施世界三昧。法贵德三昧。法力三昧。上华三昧。喜三昧。大喜三昧。知大力三昧。镇头迦果三昧。精进三昧。称三昧。白鹅王三昧。身光三昧。无尽力三昧。无尽力解脱三昧。增长名三昧。端正三昧。能破坏三昧。摩楼迦华三昧。善行王三昧。善光三昧。宝地三昧。白三昧。白种三昧。净行意三昧。爱光三昧。虚空心三昧。天冠三昧。转轮圣王冠三昧。念菩萨三昧。护意三昧。护甚深三昧。力乘三昧。力乘光三昧。力士三昧。力士精进三昧。阎浮国三昧。错鱼三昧。蟒蛇三昧。境界王三昧。净境界三昧。使心三昧。朝青三昧。有德意三昧。大青三昧。大海色三昧。大安三昧。眴三昧。无眴三昧。金刚意三昧。世尊目三昧。须弥山王三昧。雪山王三昧。世尊现行三昧。胜三昧。莲华三昧。拘勿头华三昧。月藏三昧。月乐藏三昧。华敷三昧。地鬘三昧。现在念世尊王三昧。胜住三昧。善住三昧。善行三昧。大海三昧。一切入平等三昧。入一切疑三昧。大药三昧。大药力三昧。甘露药王三昧。大药力三昧。大药王三昧。大冷三昧。大海三昧。大冷王三昧。无冷无热三昧。安三昧。安力三昧。一乘三昧。三乘三昧。释彗星三昧。有德三昧。宝圆王三昧。无定色三昧。定华三昧。六入真净三昧。大界三昧。能坏欲界三昧。璎珞三昧。金色三昧。智爱三昧。智圆王三昧。智子三昧。分陀利华三昧。日光王三昧。月爱三昧。光王三昧。光圆王三昧。净光王三昧。光藏三昧。青光三昧。时光三昧。断闇三昧。光潮三昧。箭光三昧。一切善根三昧。婆罗那香象王三昧。未生恶王三昧。调柔三昧。能坏憍慢三昧。妙德三昧。妙声三昧。贪味三昧。圆地王三昧。神通王三昧。神通根三昧。转轮圣王幡三昧。转轮圣王幢三昧。师子头三昧。日神通三昧。法护三昧。广三昧。知业神通王三昧。高三昧。无上三昧。灯王三昧。舍宅三昧。多喜三昧。初地三昧。戒地三昧。大海喜王三昧。大海慈王三昧。大海悲王三昧。大海舍王三昧。忍辱王三昧。忍辱力界王三昧。神通至心三昧。八解脱门三昧。法界毕竟三昧。无界三昧。无性三昧。大田种子三昧。智池三昧。海三昧。海力三昧。佛眼三昧。佛门三昧。智行三昧。佛面三昧。一切亲三昧。一切福德王三昧。虚空藏三昧。虚空幻三昧。佛幻三昧。恶性三昧。治毒三昧。眠三昧。觉三昧。梦三昧。得三昧。神通王三昧。无我神通三昧。胜见三昧。胜喜三昧。随世三昧。佛面住三昧。正见三昧。一切微尘三昧。语无碍三昧。净三昧。身光三昧。身灯三昧。不痴三昧。不狂三昧。一切胜光三昧。水意三昧。漂三昧。水沫三昧。无胜三昧。无胜智三昧。无胜身三昧。精进三昧。恒河沙等胜王三昧。知见圆光王三昧。断畜生三昧。愿生畜生有三昧。畜生神通三昧。乐畜生三昧。不染畜生业三昧。入地狱三昧。喜地狱三昧。不染地狱业三昧。不染地狱业行神通王三昧。安乐行体三昧。有德河三昧。有德海三昧。净河三昧。净行功德三昧。福德三昧。福德青三昧。净福德闻三昧。有德梦三昧。赞叹三昧。有德梦得三昧。有德梦行三昧。正有德三昧。正有德王三昧。净增长三昧。智雨三昧。风同行三昧。吉三昧。吉庄严三昧。吉神通三昧。吉神通王三昧。无戒三昧。杂色三昧。受戒三昧。赞戒三昧。戒实三昧。智灯三昧。得戒实三昧。常戒三昧。常戒入藏见三昧。心三昧。心王三昧。常戒喜三昧。常乐戒三昧。戒璎珞三昧。戒天冠三昧。戒具足三昧。戒鬘三昧。戒香三昧。戒华三昧。戒涂末香三昧。戒神通王三昧。一切昧三昧。一切华三昧。一切香醉三昧。断一切虚空三昧。受安乐三昧。断一切世法王三昧。常三昧。恒三昧。不变三昧。地三昧。无刺地三昧。无石沙三昧。地等三昧。大云琉璃王三昧。声鼓三昧。大云电三昧。大云瀑水王三昧。大云水藏三昧。大云水鬘三昧。大云安水三昧。大云水凝三昧。大云智海三昧。大云胜力三昧。大云水光持王三昧。大云水潮海三昧。大云海种三昧。大云不动水三昧。大云水不动神通王三昧。大云端正王三昧。大云一味三昧。大云一乘三昧。大云安水流三昧。大云多水三昧。大云冷水三昧。大云不冷不热神通王三昧。大云月王三昧。大云有德三昧。大云初力三昧。大云渴三昧。大云乐三昧。大云水行王三昧。大云虚空行三昧。大云水宝三昧。大云喜三昧。大云宝种三昧。大云护三昧。大云水净王三昧。大云水归依印三昧。大云法印三昧。大云水净光三昧。大云大水藏王三昧。大云水定三昧。大云莲华三昧。大云水界三昧。大云水等三昧。大云夜行三昧。大云水清三昧。大云海无尽意三昧。大云放光三昧。大云藏三昧。大云水聚三昧。大云水柱三昧。大云师子王三昧。大云乐三昧。大云净三昧。大云贪三昧。大云幢三昧。大云甚深三昧。大云雷三昧。大云增长水三昧。大云药王三昧。大云醉味三昧。大云师子行三昧。大云大香象王三昧。大云安乐三昧。大云风三昧。大云水行不动三昧。大云无畏三昧。大云水顺三昧。大云无尽意三昧。大云漏难数三昧。大云雷大力三昧。大云水喜三昧。大云海水圆三昧。大云水幡三昧。大云甘露雨三昧。大云栴檀凉三昧。大云吉三昧。大云毕竟三昧。大云无终始三昧。大云罗网三昧。大云宝雨三昧。大云秘密三昧。大云彗星三昧。大云意密三昧。大云大动三昧。大云灭三昧。大云微妙音三昧。大云恒河沙等三昧。大云水健三昧。大云鹅王三昧。大云水行三昧。大云命三昧。大云狂王三昧。大云诳三昧。大云首楞严三昧。大云马王三昧。大云拍树三昧。大云无尽云三昧。大云一切等三昧。大云一切雨三昧。大云一切和合三昧。大云庵罗树果三昧。大云山埠三昧。大云坚鞕三昧。大云密行三昧。大云密实三昧。大云鹅王行三昧。大云不可思议三昧。大云入住神通王三昧。善男子。若有菩萨具足如是诸三昧门。则得菩萨多闻大海多闻宝藏。于阿耨多罗三藐三菩提心无疑碍。终不堕落于三恶道。不生边地得宿命智。造生死业乐于生死。常得值遇佛法僧宝。乃至梦中亦不舍离。得端正身人所爱身。无贪身无恶身大身种姓身。眷属和乐不可沮坏。不退不灭不堕不没。其所修行深心念慧。悉皆趣向阿耨多罗三藐三菩提。得惭愧力断除憍慢。勤修精进慈悲喜舍。空无相愿以熏其心。愿生净土即得往生。众邪异见所不能坏。说法次第句义不断。虽读外典心不贪著。终不愿求天身龙身夜叉乃至转轮王身。亦不造作生死行业。不求世间供养恭敬。护持正法魔不得便。见持法者深生恭敬。所得智慧犹如大海。不增不减如月盛满。除众闇冥如日如灯。不受烦恼犹如虚空。烦恼不染如华处水。住无所住如空无别。破散诸法如真金刚。持一切法犹如雪山。定知如来常不变易。其智清净如琉璃宝。得如来戒势力大海。其心慈哀怜愍众生。不动不转如帝释幢。坏诸恶法得上妙味。犹如美妙迦陀迦果。随顺世法无所违逆。善男子。是则名为初三昧门。善男子。若有成就具足如是四百三昧。当知是人善护法藏。尔时众中有一天子名曰净密。与万八千诸天子俱来至佛所。头面作礼合掌恭敬。雨天华香幢幡伎乐。以供养佛。右绕三匝。即说赞曰。
　　如来不思议　　法僧亦复然
　　我见三昧雨　　如世睹甘露

　　　　大方等无想经卷第二



　　　　大方等无想经卷第三

　　　　北凉天竺三藏昙无谶译

　　大云初分陀罗尼健度第三

　　尔时大云密藏菩萨白佛言。世尊。若有众生未入如是方等经者。当知是辈犹如盲聋此经中有三十六种不退智宝。无边心行意入陀罗尼门。即是一切诸法初门。唯愿如来。为是等故广宣分别。佛言。善哉善哉。善男子。谛听谛听善思念之。今当为汝分别解说。此经中有诸佛菩萨不退宝轮藏陀罗尼门。此经复有诸佛菩萨大云不退清净密水陀罗尼。复有诸佛菩萨大云不退秘密光明陀罗尼。复有诸佛菩萨大云不退大雨陀罗尼。复有诸佛菩萨大云不退流水陀罗尼。复有诸佛菩萨大云不退尽意陀罗尼。复有诸佛菩萨大云不退电光陀罗尼。复有诸佛菩萨大云不退凉电陀罗尼。复有诸佛菩萨大云不退净光陀罗尼。复有诸佛菩萨大云不退彗星意陀罗尼。复有诸佛菩萨大云不退密藏光意陀罗尼。复有诸佛菩萨大云不退大咒意陀罗尼。复有诸佛菩萨大云不退有德意陀罗尼。复有诸佛菩萨大云不退虚空藏王陀罗尼。复有诸佛菩萨大云不退大药王陀罗尼。复有诸佛菩萨大云不退大雨王陀罗尼。复有诸佛菩萨大云不退称意陀罗尼。复有诸佛菩萨大云不退抧罗娑山意陀罗尼。复有诸佛菩萨大云不退意行陀罗尼。复有诸佛菩萨大云不退上高王陀罗尼。复有诸佛菩萨大云不退潮王陀罗尼。复有诸佛菩萨大云不退鹅王目陀罗尼。复有诸佛菩萨大云不退大海智陀罗尼。复有诸佛菩萨大云不退甚深意王精进陀罗尼。复有诸佛菩萨大云不退雨种陀罗尼。复有诸佛菩萨大云不退地鬘陀罗尼。复有诸佛菩萨大云不退欢喜陀罗尼。复有诸佛菩萨大云不退世意陀罗尼。复有诸佛菩萨大云不退不动意陀罗尼。复有诸佛菩萨大云不退地陀罗尼。复有诸佛菩萨大云不退积聚陀罗尼。复有诸佛菩萨大云不退水光陀罗尼。复有诸佛菩萨大云不退无尽水藏陀罗尼。复有诸佛菩萨大云不退水性月光陀罗尼。复有诸佛菩萨大云不退水光体陀罗尼。复有诸佛菩萨大云不退不可思意大海王陀罗尼。善男子。是名三十六种不退智宝无边心行意入陀罗尼。尔时众中有一天女名曰宝鬘。上升虚空高七多罗树。雨种种华涂香末香幡盖伎乐以供养佛。说偈赞曰。
　　如来大医王　　金刚身不坏
　　意等慧殊胜　　戒净愍众生
　　除断诸烦恼　　犹如日破闇
　　今说陀罗尼　　如云降大雨

　　大云初分密语健度第四

　　尔时大云密藏菩萨言。世尊。一切众生无明所盲。唯愿如来。广开显示诸佛密语。然深智灯作大明导。佛言。善哉善哉。善男子。谛听谛听。善思念之。吾当为汝然大法灯。此经中有诸佛菩萨二十三种密语道迹。入不狂行大法方便解脱门。断我我所密语所入行解脱门。可畏色不可畏色下色密语所入解脱门。贪求不得密语所入解脱门。断界有界无界密语门。有无明无无明有无无明密语门。有贪无贪者断贪密语门。有爱无爱者断爱密语门。有系无系者断系密语门。有嗔无嗔者断嗔密语门。有闇无闇有光密语门。有钝无钝有利大利密语门。有破有析有坏密语门。有苦有乐无有受者密语门。有慈无慈无愍密语门。有施无受者有大施主密语门。有骂无受者断骂密语门。有净无净断一切净密语门。有等无等断一切等密语门。有放逸无放逸断放逸不放逸密语门。空不空非空非不空如来密语门。常无常非常非无常如来密语门。我无我非我非无我如来密语门。爱无爱非爱非无爱如来密语门。善男子。是名二十三种密语道迹。入不狂行大法方便解脱门。尔时众中有一天子名曰众爱。与无量天子。上升虚空高十七多罗树。雨诸华香幡盖伎乐以供养佛。说偈赞曰。
　　如来深密语　　二乘所不解
　　为众故宣说　　悉令得安乐

　　大云初分转生有藏健度第五

　　尔时大云密藏菩萨言。世尊。有十神通行入有生行藏微妙光王法门。唯愿如来。分别广说。佛言。善哉善哉。善男子。谛听谛听。善思念之。吾当为汝广宣分别。此经中有诸佛菩萨十有生乐王法门。复有有生求喜法门。复有有生虚渴法门。复有有生乐说法门。复有有生安法门。复有有生愿法门。复有有生称法门。复有有生体王法门。复有有生善王法门。复有有生无善不染行藏微妙法王法门。善男子。是名十神通行入有生行藏微妙光王法门。时大众中有一天女名曰爱光。以诸天华种种杂香幡盖伎乐以供养佛。而赞叹曰。
　　我今稽首礼　　不生于诸有
　　方便行诸趣　　普为一切众
　　如来心自在　　是故其身常
　　为众转生死　　如华无所染

　　大云初分得转生死业烦恼健度第六

　　尔时大云密藏菩萨言。世尊。有十生死烦恼业田。得心定愿藏法门。唯愿如来。广为众生分别解说。佛言。善哉善哉。善男子。谛听谛听。善思念之。吾当为汝开示解说。此经中有得生死烦恼田果实法门。复有生死田乐王法门。复有生死庄严住心法门。复有生死喜地法门。复有生死期地法门。复有生死正见法门。复有生死眴法门。复有生死衣法门。复有生死久住法门。复有生死光明法门。善男子。是名十生死烦恼业田。得心定愿藏法门。尔时众中有龙王名曰无毒。以诸杂香上妙诸花幡盖伎乐供养于佛。即说赞曰。
　　为诸众生故　　显示生死义
　　佛无烦恼业　　为众故处之

　　大云初分智狂入健度第七

　　尔时大云密藏菩萨言。世尊。有十种智狂不可思议神通王所入法门。唯愿如来。广开分别。佛言。善哉善哉。善男子。谛听谛听。善思念之。吾当为汝分别解说。此经中有得大安隐法门。无胜胜神通王法门。无称称光所入法门。无量量光所入法门。菩提时法门。期光法门。高梯法门。宽腹法门。持一切众生法门。现在光法门。善男子。是名十种智狂不可思议神通王所入法门。于是众中有一天女名曰善鬘。以种种杂华上妙诸香幡盖伎乐以供养佛。即说赞曰。
　　佛心难思议　　智身亦复然
　　为化众生故　　广开此法门

　　大云初分解脱转福德藏法门健度第八

　　尔时大云密藏菩萨言。世尊。有十智甚深入无畏行法王法门。唯愿如来。广分别说。佛言。善哉善哉。善男子。谛听谛听。善思念之。吾当为汝分别解说。有解脱一切恶法法门。虚空藏法门。甚深安入法门。细针法门。海不动法门。智灯法门。身口法门。断入一切烦恼法门。坚意入法门。净意无碍法门。善男子。是名十智甚深入无畏行法王法门。时大众中有一天女名金光明。以种种杂华上妙诸香幡盖伎乐以供养佛。即说赞曰。
　　如来金色身　　智宝为璎珞
　　善法之宝聚　　犹须弥草木

　　大云初分解脱有德转藏健度第九

　　尔时大云密藏菩萨言。世尊。有十种大云见流不可思议功德宝藏法门。唯愿如来。分别解说。佛言。善哉善哉。善男子。谛听谛听。善思念之。吾当为汝分别演说。有乐慈藏法门。乐悲藏法门。乐喜藏法门。乐舍藏法门。宝水流藏法门。大海行法门。如来所说法流法门。时入藏法门。想意宝藏入法门。一切大法聚法门。善男子。是名十种大云见流不可思议功德宝藏法门。时大众中有一天子名智爱乐。以种种杂华上妙诸香幡盖伎乐以供养佛。即说赞曰。
　　如来无生灭　　佛法难测量
　　众生无明覆　　广演于法界

　　大云初分转功德行健度第十

　　尔时大云密藏菩萨言。世尊。有十种雨流不可思议功德藏法门。唯愿如来。分别解说。佛言。善哉善哉。善男子。谛听谛听。善思念之。吾当为汝广宣分别。善男子。有雨网法门。有宝王法门。有雨大海王法门。有雨尘法门。有雨断毒法门。有雨满安乐法门。有雨体法门。有雨种种正见法门。有雨功德法门。有雨凉药法门。善男子。是名十种雨流不可思议功德藏法门。时大众中有一天子名虚空雷。持诸华香幡盖伎乐以供养佛。即说赞曰。
　　诸佛如来说　　上妙微密藏
　　能令一切众　　永度烦恼流
　　断灭生死苦　　一切永无余
　　深自觉悟得　　涅槃常乐俱
　　如来天中天　　成就无量德
　　今说大云经　　为众发道心

　　大云初分云虚空生健度第十一

　　尔时大云密藏菩萨言。世尊。有十种大云得虚空定法门。唯愿如来。善分别说。佛言。善哉善哉。善男子。谛听谛听。善思念之。吾当为汝分别解说。有善法王法门。见性法门。智无胜王法门。无憍慢法门。无尽意法门。不可思议法门。无碍法门。甚深法门。质直法门。虚空相法门。善男子。是名十种法门。时大众中有一天女名妙族姓。持诸香华幡盖伎乐以供养佛。即说赞曰。
　　如来深密藏　　众生所不解
　　唯愿为一切　　分别令浅易

　　大云初分电光转健度第十二

　　尔时大云密藏菩萨言。世尊。有十种大云电光法门。唯愿如来。广分别说。佛言。善哉善哉。善男子谛听谛听。善思念之。吾当为汝分别解说。有六通法门。功德法门。宝光法门。虚空精进法门。藏法门。戒调法门。功德藏法门。断疑法门。琉璃意法门。清净法门。功德甚深大海法门。坏一切结法门。金垢法门。(梵本长三)善男子。是名十法门。时大众中有一天女名曰善喜。持诸花香幡盖伎乐以供养佛而赞叹曰。
　　如来大医王　　无身方便身
　　无碍如虚空　　广说大云经

　　大云初分电转健度第十三

　　尔时大云密藏菩萨言。世尊。有十种宝电行法门。唯愿如来。广开分别。佛言。善哉善哉。善男子。谛听谛听。善思念之。吾当为汝分别解说。有电光宝王法门。利智慧法门。智慧能坏法门。初智法门。智海法门。法疑法门。吉祥法门。法鼓法门。须弥山法门。能坏闇法门。风等行法门(梵本长一)善男子。是名十法门。尔时众中有一天女名恒河神。持诸香华幡盖伎乐以供养佛。而赞叹曰。
　　无畏无我心　　无贪愍众生
　　以大方便故　　而为一切世
　　如来功德力　　故令我得知
　　无上无边身　　不可得思议
　　我闻是经已　　永断诸烦恼

　　大云初分神通健度第十四

　　尔时大云密藏菩萨言。世尊。有十种大云电光幻法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。善男子。有调幻法门。调藏法门。乐法法门。求法法门。烧结法门。生一切法法门。断诸诤讼法门。能消烦恼法门。上高法门。念无尽法门。度一切众生法门。(梵本长一)善男子。是名十法门。时大众中有一天女名曰大喜。持诸华香幡盖伎乐以供养佛。以偈赞曰。
　　如来大神通　　其身无动转
　　为众断生死　　故说大云经

　　大云初分宝雹健度第十五

　　尔时大云密藏菩萨言。世尊。有十种大神通法门。惟愿如来。分别解说。佛言。善哉善哉。善男子。谛听谛听。善思念之。今当为汝分别解说。善男子。有宝雹法门。雹等法门。雹庄严王法门。雹灯法门。雹药法门。雹同法门。雹无尽意法门。雹上上法门。雹上容法门。雹甚深法门。善男子。是名十种法门。尔时众中有一天女名曰严饰自喜。持诸香华幡盖伎乐以供养佛。即说赞曰。
　　世尊大雹王　　天中天满雨
　　知诸烦恼业　　而能永断之
　　凡夫结无边　　轮转受生死
　　菩萨无烦恼　　故不至诸趣

　　大云初分金刚智健度第十六

　　尔时大云密藏菩萨言。世尊。有十智金刚行入智法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。有神通宝聚法门。喜王法门。神通平等法门。白鹅声法门。虚空无碍法门。药王法门。法幢法门。甚深大海法门。不动法门。无边光法门。不可思议法门。无量劫法门。(梵本长二)善男子。是名十法门。时大众中有一天女名深智爱。持诸香华幡盖伎乐以供养佛。即说赞曰。
　　如来无上王　　无生亦无灭
　　为诸众生故　　示现于生灭
　　真实常不变　　为众说无我
　　其身如金刚　　不可得沮坏

　　大云初分无尽健度第十七

　　尔时大云密藏菩萨言。世尊。有十无尽意入神通法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。有甘露意入法门。安宝法门。乐法门。喜法门。甚深精进法门。意行法门。无尽乐法门。常喜乐法门。善男子。是名十法门(梵本少二)尔时众中有一天女名大宝轮。持诸香华幡盖伎乐以供养佛。即说赞曰。
　　如来无贫富　　其身无触碍
　　怜愍一切故　　乐说大乘经

　　大云初分正行健度第十八

　　尔时大云密藏菩萨言。世尊。有十正道法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别宣说。有深广行法门。健行法门。现力法门。健胜法门。一切天人法门。入一切时法门。不染一切时法门。一切道喜法门。断一切恶道法门。大海常潮法门。大海神通法门(梵本长一)善男子。是名十法门。尔时众中有一天女名曰善得。持诸香华幡盖伎乐以供养佛。即说赞曰。
　　如来无上尊　　修集于正道
　　虽成坚固藏　　其心初无吝
　　慈愍于众生　　及为我等故
　　今于此宝座　　宣说如是经

　　大云初分师子吼健度第十九

　　尔时大云密藏菩萨言。世尊。有十种甚深师子吼行法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有一切味吼法门。一切味喜法门。时神通王法门。莲华法门。喜地法门。大喜地法门。四威仪法门。圣行法门。净法门。一切法体法门。善男子。是名十法门。时大众中有一天女名微妙声。持诸香华幡盖伎乐以供养佛。而说赞曰。
　　无上智微妙　　犹如大海水
　　其力难思议　　故能师子吼
　　为诸众生故　　生于怜愍心
　　今说方等经　　其意无所畏

　　大云初分师子吼神通健度第二十

　　尔时大云密藏菩萨言。世尊。有十师子吼神通法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有光法门。法蜂法门。法鼓法门。法宝法门。法藏法门。法力法门。法动法门。三匝法门。大地法门。难近法门。一切缨络法门(梵本长一)善男子。是名十法门。时大众中有一天子名师子吼。持诸香华幡盖伎乐以供养佛。而说赞曰。
　　如来无因喻　　无胜无有边
　　为诸众生故　　方便师子吼

　　大云初分善方便健度第二十一

　　尔时大云密藏菩萨言。世尊。有十入世间方便法门。惟愿如来。广分别说。佛言。善哉善哉。善男子。谛听谛听。善思念之。吾当为汝分别解说。有生王入法门。毕竟多方便入法门。信心入法门。师子神通法门。世界非世界法门。时一入法门善不善法门。能调恶人法门。有德王入法门。得一切恭敬法门。下业行法门(梵本长一)善男子。是名十法门。是时众中有一天子名婆罗呵迦。持诸华香幡盖伎乐以供养佛。而说赞曰。
　　如来方便入涅槃　　其身不动亦不灭
　　所入禅定难思议　　众生不解谓永灭

　　大云初分神通健度第二十二

　　尔时大云密藏菩萨言。世尊。有十神通宝藏入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有法周罗法门。大神通法门。宝香藏法门。师子吼入聚法门。破法相法门。栴檀凉法门。无相法门。无语法门。莲华法门。称法门。善男子。是名十法门。是时众中有一天子名增长有德。持诸华香幡盖伎乐以供养佛。即说赞曰。
　　三千大千界　　佛于法自在
　　法身不可见　　为众现相好

　　大云初分金翅鸟健度第二十三

　　尔时大云密藏菩萨言。世尊。有十金翅鸟神通所入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别宣示。有能坏婆修吉龙王力神通王法门。自在力入法门。喜入法门。开勇入法门。大海时入法门。能坏大山法门。能坏风力法门。长见法门。能坏一切毒法门。得宝嘴法门。善男子。是名十法门。是时众中有一天子名深净行。持诸华香幡盖伎乐以供养佛。即说赞曰。
　　如来大法王　　慧眼喻千日
　　定根金刚手　　能坏诸烦恼

　　大云初分大舍健度第二十四

　　尔时大云密藏菩萨言。世尊。有十大舍时微妙神通王法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有无碍力甚深法门。戒住法门。戒广王法门。戒界王法门。宝乳流法门。功德流微妙法门。慈力流法门。忍辱流法门。喜力流法门。舍力流法门。善男子。是名十法门。是时众中有一天子名宝贵德。持诸花香幡幢伎乐以供养佛。即说赞曰。
　　礼佛无量力　　常住不坏身
　　为诸众生故　　说种种法界

　　大云初分无畏健度第二十五

　　尔时大云密藏菩萨言。世尊。有十无所畏大力神通所入法门。惟愿如来。分别解。说佛言。善哉善哉。善男子。谛听谛听。善思念之。吾当为汝分别解说。有无所畏力神通法门。不悕乐根法门。宝聚法门。十有德法门。净浣法门。净光行法门。净宝光法门。喜入法门。净等法门。电光法门。善男子。是名十法门。是时众中有一天子名宝彗星。持诸华香幡盖伎乐以供养佛。即说赞曰。
　　如来秘密藏　　甚深如大海
　　为诸众生故　　净行于法界

　　大云初分入行健度第二十六

　　尔时大云密藏菩萨言。世尊。有十入行法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有入藏法门。正行法门。正实法门。吉称法。门。称法门。常喜法门。日须法门。悲力法门。忍辱法门。常净法门。善男子。是名十法门。是时众中有一天子名宝正光。持诸华香幡盖伎乐以供养佛。即说偈赞曰。
　　如来智慧海　　甚深难可测
　　普为众生故　　今说大云经

　　大云初分至心健度第二十七

　　尔时大云密藏菩萨言。世尊。有十种至心所入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有住善界法门。大海智法门。智潮法门。神通行法门。虚空神通法门。无热法门。初成法门。随行法门。施喜法门。善至心法门。善男子。是名十法门。是时众中有一天子名波头摩智。持诸华香幡盖伎乐以供养佛。即说赞曰。
　　如来无见顶　　无胜无有上
　　今放大光明　　广为诸众生

　　大云初分勇力健度第二十八

　　尔时大云密藏菩萨言。世尊。有十勇王大力微妙法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别宣说。有健胜田行法门。首楞严法门。勇健神通法门。健力法门。健归法门。众生具足法门。智坚健行法门。坏懒堕法门。广力法门。健调光法门。健意法门(梵本长一)善男子。是名十法门。是时众中有一天子名曰勇武。持诸花香幡幢伎乐以供养佛。即说赞曰。
　　眷属不可坏　　犹如金刚宝
　　摧伏魔官属　　为众说是经

　　大云初分善健度第二十九

　　尔时大云密藏菩萨言。世尊。有十种善行大神通王所入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别说之。有善宝调法门。善聚法门。善堂法门。善行法门。善意法门。善德法门。善净法门。善调光法门。一切善行璎珞法门。(梵本少一)善男子。是名十法门。是时众中有一天女名曰善护。持诸香华幡盖伎乐以供养佛。即说赞曰。
　　成就于善相　　安坐善妙床
　　广为诸众生　　敷演无上法

　　大云初分神通健度第三十

　　尔时大云密藏菩萨言。世尊。有十三神通藏得开示法门。惟愿如来分别解说。佛言。善哉善哉。善男子。谛听谛听。善思念之。吾当为汝分别宣示。有乐神通窟法门。喜神通窟法门。大喜神通窟法门。行神通窟法门。师子神通窟法门。等神通窟法门。示神通窟法门。悲神通窟法门。舍神通窟法门(梵本少四)善男子。是名十三法门。是时众中有一天女名大海意。持诸华香幡盖伎乐以供养佛。即说赞曰。
　　菩提树常住　　弟子乐依止
　　安根不动摇　　故得生定牙
　　获果常不变　　是故稽首礼

　　大云初分智健度第三十一

　　尔时大云密藏菩萨言。世尊。有十智初行法门。惟愿如来。分别说之。佛言。善哉善哉。善男子。谛听谛听。善思念之。吾当为汝分别解说。有法增长法门。喜食法门。无尽意法门。贪神通法门。施舟法门。不乐世间法门。庄严地法门。庄严界法门。乐调法门。住时法门。善男子。是名十法门。是时众中有一天女名须曼那华。持诸华香幡盖伎乐以供养佛。即说赞曰。
　　如来戒无上　　智慧无上上
　　怜愍众生故　　广说大云经

　　大云初分智宝藏健度第三十二

　　尔时大云密藏菩萨言。世尊。有十智宝藏法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别宣示。有善持宝藏法门。法持法门。恭敬法门。心持法门。调王法门。正精进法门大海宝藏法门。乐吉法门。智果法门。大吉法门。成就功德法门。端正法门。持戒精进法门(梵本长三)善男子。是名十法门。是时众中有一天女字连华鬘。持诸华香幡盖伎乐以供养佛。即说赞曰。
　　如来大智海　　我今至心礼
　　深定秘密藏　　大悲故宣说
　　如来既自获　　常乐我净等
　　亦复令众生　　同己之所得

　　大云初分施健度第三十三

　　尔时大云密藏菩萨言。世尊。有十正知微妙宝藏法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有宝藏法门。净藏法门。净乐法门。施乐法门。施目法门。深藏法门。深法庄严法门。正见法门。愍一切众生法门(梵本少一)善男子。是名十法门。是时众中有一天女字法宝乐。持诸花香幡盖伎乐以供养佛。即说赞曰。
　　如来大施主　　庄严大施聚
　　施一切众生　　不观田非田

　　大云初分福田健度第三十四

　　尔时大云密藏菩萨言。世尊。有十种福田种子法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有宝行胜法门。宝流雨法门。宝行聚法门。宝功德聚法门。宝正意法门。宝目法门宝意法门。宝光法门。宝灯法门。宝电法门。无尽意法门。宝住法门。一切宝田法门。(梵本长三)善男子。是名十法门。是时众中有一天子名曰宝雨。持诸香华幡盖伎乐以供养佛。即说赞曰。
　　诸佛等正觉　　是世之福田
　　大慈悲怜愍　　一切诸众生
　　能了田非田　　故名阿梨呵

　　大云初分正法健度第三十五

　　尔时大云密藏菩萨言。世尊。有十种真实神通安乐乐王所入法门。惟愿如来。分别解说。佛言。善哉善哉。善男子。谛听谛听。善思念之。吾当为汝分别解说。有不动法门。住貌法门。不动乐法门。深住法门。不可思议聚法门。不可思议聚解脱法门。乐意法门。不可思议住法门。如来智印法门。一切大海无尽意法门。善男子。是名十法门。是时众中有一天子名曰大光。持诸香华幡盖伎乐以供养佛。即说赞曰。
　　诸佛婆伽婆　　所说微妙法
　　所为诸众生　　悉皆难思议

　　　　大方等无想经卷第三



　　　　大方等无想经卷第四

　　　　北凉天竺三藏昙无谶译

　　大云初分如来涅槃健度第三十六

　　于是众中有大梵王名曰健行。持诸供具供养于佛。合掌恭敬右绕三匝。上升虚空高七多罗树。白佛言。世尊。大乘经典凡有几种三昧总持。所修行道秘蜜之藏。乐说无碍如来境界。国土世间复有几种。如来大慈怜愍一切。故我今日敢生此问。愿二足尊哀矜宣说。说已我当顶戴受持。时有天子名无尽意在大众中承佛威神。即为梵天而说偈言。
　　善哉大梵王　　问佛真实义
　　佛当如实答　　广度诸众生
　　应当至心听　　恭敬而尊重
　　一一方等经　　恒沙义难解
　　如来大法王　　广开阐法界
　　佛得总持法　　非二乘所解

　　大梵。大乘经义非惟一种乃至万种。假使有人智如阿难。所得寿命如恒河沙。不能受持知其义理。复使是人其舌辩利。数如恒沙说亦不尽。何以故。是大乘经其义深邃不可思议。不可称量境界难知。过去未来现在诸佛。说其句义犹不可尽。梵天。譬如医师为疗病故。所说药方亦不能尽。诸佛世尊亦复如是。梵天。譬如女人惟有一子。欲令长大渐令服苏。诸佛世尊亦复如是。梵天。已为众生兴发此问。我当至心听受其义。
　　尔时大云密藏菩萨白佛言。世尊。此经中说四百三昧。其义甚深难可得解。惟愿如来分别解说。佛言。善哉善哉。善男子。如汝所问。欲疗众生杂恶秽垢。令得忍辱正信之心。正精进心念心定心。欲令未来薄福之人生福德故。故发此问。善男子。若有国土城邑聚落四部之众。受持读诵书写解说如是经者。时旱则雨。雨过则止。善男子。随有国土其中众生受持读诵书写解说听此经者。当知是人得金刚身。何以故。是经典中。有神咒故。为众生故。三世诸佛悉共宣说。
　　郁究隶　牟究隶　头坻　比头坻　陀尼羯坻　陀那赖坻　陀那僧塔兮
　　若有四众读诵此咒。则为诸佛之所称赞。若有国土欲祈雨者。六斋之日其王应当净自洗浴。供养三宝尊重赞叹称龙王名。善男子。四大之性可令变易。诵持此咒天不降雨。无有是处。汝先所问四百三昧义。至心谛听。当为汝说。善男子。此经中有诸佛菩萨甚深净水大海三昧。非诸声闻缘觉所知。故名甚深。能断一切生死渴乏。故名净水。边不可得。故名大海。诸佛世尊同平等故。故名三昧。若有菩萨具是三昧。则得常乐我净之身。得多闻海多闻宝藏。于菩提心无有动转。不退佛慧常住之身。无有变易心无疑碍。不离法雨常遇三宝值善知识。成就一切真正福德。善男子。汝当受持如是三昧。持已则得具足成就无量功德。复次善男子。复有甚深净水大海所入三昧。无有三昧而能宣说是三昧相。故名甚深。洗濯生死。故名为水。无能得底。故曰大海。得不动身常乐我净。故名为入。毕竟故故名三昧善男子。若有菩萨具是三昧。则能变为诸天形像。见事梵者即作梵像。为破梵事而心不著。见事自在天作自在天像。见事八臂作八臂像。见事建驮作建驮像。见事天母作天母像。见事鬼者即作鬼像。虽示如是种种形像。为坏彼见心实无著。见有屠者即现屠像。为欲化彼令不杀生。酒家乃至旃陀罗像。亦复如是。见有博弈戏笑之处。悉现其像为断贫穷。现畜妻息奴婢仆从。而其内心常修梵行。虽服宝饰心常清净。示现服食甘美众膳。内常法喜以自充润。入诸淫舍为化欲恶诸不善者。博士卜噬鸟鹫之身。乃至一切畜生杂类。亦复现入一切形残身不具足。为欲宣说身过患故。乃至九十五种邪道。随示其像破彼见故。示现自身四百四病。为治众生内外病故。读诵外书解种种语。示现奴婢仆从男女老少之像。及示生老病死等像。为欲调伏诸众生故。能解一切鸟兽等语。现作香华药草果蓏。或示王身王子大臣长者身像。或示沙门婆罗门像。帝释天王转轮圣王日月等像。所以示现四大天王。为欲拥护四天下故。示现诸佛自在神通。终不毕竟入于涅槃。变作众色不坏色性。虽得往生诸佛净土。终不分别国土之相。获得诸佛甚深三昧。而于法界无所分别。为人天主心无憍慢。虽说梦事不见梦相。外现魔事实无魔业。行于世间世法不污。犹如莲华处污不染。善男子。如是之果。名为成就甚深大海所入三昧。尔时众中有婆罗门名曰善德。白佛言。世尊。如来之法甚深秘密。为诸众生分别演说。而是薄福钝根愚痴提婆达多。不听不受不知恩分。纯与六群弊恶比丘同其所行。增长地狱。出佛身血。破坏众僧。生于释种增长憍慢。实非人类强名为人。察其行迹畜生无别。复从无量阿僧祇世。常于如来生恶逆心。其有施者无有果报。自所修善亦不成就。如尼乾子等无差别。尼乾子说无受无施。提婆达多亦复如是。真是魔党非佛眷属。何以故。常于如来起害心故。虽名沙门无沙门义。犹如袈裟裹覆利刀。实是秃人名为无命。所有徒众亦复如是。实非世尊作世尊想。世尊如来若是一切智者。何故听此弊恶之人。出家剃发受具足戒。如来所说普令众生生于善根。是人何故独不得生。如来慈哀常以乐说。为诸众生广宣正法。闻者蒙润善根开敷。提婆达多。何故不得预斯利益。如来性净身净心净。眷属应净。何故众中而有此辈。尔时大云密藏菩萨。承佛神力语善德言。善哉善哉。大婆罗门。一切声闻辟支佛等。于是事中都不能问。汝今乃能咨问是义。至心谛听。我当承佛威神道力为汝广说。汝不应言提婆达多不知恩分。是人知恩。非不知也。虽与六群同其所行。不名为恶。提婆达多不可思议。所修业行皆同如来。如来业行即是提婆达多业行。一切众生不能开显如来世尊真实功德。提婆达多能开示人。令阿僧祇无量众生安住善根。如来业行非地狱种。云何而言提婆达多是地狱人。汝言同于六群所行。汝今当知六群比丘。实非弊恶所行之法亦同佛行。大婆罗门。如来身血实无有出。提婆达多亦不能出。若言树影有出血者。无有是处。如来之身亦复如是。若言出血。当知即是善权方便不可思议。大婆罗门。释迦如来种性清净如绀琉璃。所有弟子无有毁禁。我亦不见如来弟子有破戒者。如来所说无上正法。实令闻者生于善根。非不生也。如来大众成就持戒悉入佛境。徒众眷属如栴檀林纯以栴檀而为围绕。不可沮坏如金刚山。亦不见有能得坏者。有怖畏者则可破坏。如来弟子永无忧怖。若无忧怖云何可坏。不可破坏如师子群。如来法王如师子王。纯以师子而为眷属。如是眷属难可测度。非是声闻缘觉境界。不可毁灭如灰覆火。如来无上一切智人。若听剃发受具戒者。终无毁禁一切众生。皆入如来所知境界。是故如来名一切智。提婆达多。具足如是不名坏僧。大婆罗门。假使千万无量诸魔亦不能坏。若言弊恶提婆达多坏众僧者。当知即是善方便也。云何而言行同畜生。提婆达多。真实生于释迦如来净种姓中。不生畜生。若言释种作诸恶者。无有是处。提婆达多所行恶行。为欲显示释迦如来功德力故。释种中生名秃人者亦无是处。提婆达多。善能护持解脱净戒。云何而言尼乾子耶。有恶欲者乃名恶人提婆达多心无恶欲。云何而言恶比丘耶。修行如来善方便者。提婆达多即其人也。大婆罗门。若有人言提婆达多集地狱业。当知即是菩萨业也。菩萨业者即是神通。为化众生故在地狱。当知实亦不处地狱。譬如二人道路共行。后各别去一东一西。若言是人故和合者。亦无是处。若言如来提婆达多相远离者。亦无是处。大婆罗门。有人杀生造作恶业。法应无量百千世中地狱受果。有人修善法。应无量百千世中天上受报。有修善者地狱受果。行恶之人天上受报。此乃诸佛如来境界。非诸声闻缘觉所知。如来成就无量微妙真实功德。云何而言提婆达多能坏佛身。实无量世中于如来所生恶逆心。提婆达多实无害心。何以故。是人真实决定了知善恶报故。知一念恶无量世中地狱受报。以是义故。提婆达多终不造恶。如来已于无量世中永断诸恶。云何众生能于如来起恶心耶。若言提婆达多是地狱人。云何得与如来法王同一种姓。地狱众生得与如来同眷属者。亦无是处。若言提婆达多无量世中造作诸恶。应无量世地狱受报。云何得与如来一处。若与如来同一处者。当知是人非是弊恶。若提婆达多真实恶人。云何得与如来和合。如彼二人东西路乖理无和合。提婆达多随顺佛语。闻东则东。不违圣旨。云何当名地狱人耶。若令至东故违西去。则不得名非地狱人。若言提婆达多地狱人者。是无恶人。所以者何。地者名人。狱者名天。往来人天名地狱人。复次地者名常。狱名无相。提婆达多亦常无相。故名地狱。复次地名为乐。狱者名断。乐断生死。故名地狱。复次地者名善方便。狱名能说说善方便。故名地狱。大婆罗门。如来世尊有善方便。复能宣说不名地狱。云何得名提婆达多为地狱人。提婆达多所有境界。实非声闻缘觉所知。大婆罗门。如来世尊常所称赞。黄头大士即是提婆达多比丘。六群比丘亦大菩萨。提婆达多与共同行。云何得名地狱人耶。如栴檀树栴檀围绕。如香象蹴踏非驴所堪。还是香象之所能忍。大婆罗门。如来世尊大香象王亦复如是。所说深义非是二乘之所能知。还是香象诸大菩萨乃能受持。提婆达多成就如是无量功德。汝应忏悔恭敬供养尊重赞叹。大婆罗门。比丘比丘尼优婆塞优婆夷。能知提婆达多功德了了不疑。当知是人真佛弟子。得佛功德二分之一。得佛一目。得佛半身。大婆罗门。提婆达多所有功德。一切众生所不能知。如来功德所有境界。一切众生亦不能知。复不能见如来法身。大婆罗门。提婆达多。真实能知如来所有微妙功德。声闻缘觉实所不知。惟有提婆达多了了不疑。亦能示现如来所现无量神通。能示众生如来所行。知佛如来所有国土。提婆达多是大丈夫。如来所游在在处处。提婆达多亦随逐行。以是义故名大丈夫。诸佛如来境界甚深。秘密之言不可思议。惟有提婆达多比丘能得了知。如来今者当开密语。仁可善听。尔时大众异口同音。而赞颂曰。
　　假使魔波旬　　其数无有量
　　尽其神通力　　不能坏众僧
　　如来无上尊　　大慈怜愍心
　　为诸众生故　　示现业果报

　　尔时世尊。赞叹大云密藏菩萨摩诃萨言。善哉善哉。汝今快说提婆达多真实功德。一切声闻辟支佛等不能解了。大乘方等功德势力。汝将欲坏一切众生所有疑心。是故开显提婆达多菩萨功德。
　　复次善男子。此经复有诸佛菩萨深进大海水潮三昧。若有菩萨成就具足是三昧者。须弥山王高大坚鞕能以口吹令其碎破。犹如微尘入葶苈糩。而亭历糩亦不增长。四大天王亦不惊怖不破不坏。不自觉知所安之处。三十三天亦复如是。善男子。是名菩萨成就具足深进大海水潮三昧。复次善男子。若有菩萨成就具足是三昧者。以四大海水入一毛孔。不娆鼋鼍龟龙鱼鳖水性之属。寿命如常无有损夭。诸龙王阿修罗乾闼婆。不自觉知所至之处。能以三千大千世界安置右掌。断取大地如陶家轮。掷置他方恒沙界外。其中众生都不觉有往来之想。取彼世界安置此土亦复如是。
　　尔时善德以诸香华幡盖伎乐供养于佛。合掌恭敬白佛言。世尊。大慈怜愍一切如罗睺罗。今欲启请。惟愿听许。尔时世尊默然不答。是时众中有梨车童子。名曰一切众生乐见。语善德言。如来默然已不相许。我今当答随疑致问。婆罗门言。梨车。我曾从他闻如是义。若能供养如来舍利如芥子许。福报应得忉利天主。梨车。是大云经其义甚深。如来密语难可得解。非诸声闻缘觉所知。何况我等边地之人。我今欲得如来舍利如芥子许。恭敬礼拜冀处忉利为彼天主。我从昔来常有此愿。尔时梨车。即说偈言。
　　假使恒河中　　驶流生莲花
　　拘抧罗鸟白　　舍利乃可得
　　假使龟生毛　　任作僧伽梨
　　冬日能消冰　　舍利乃可得
　　假使蚊子脚　　堪任作桥梁
　　能度一切众　　舍利乃可得
　　假使水中蛭　　忽然生白齿
　　大如香象牙　　舍利乃可得
　　假使兔生角　　堪任作梯橙
　　高至净居天　　舍利乃可得
　　假使鼠虫等　　缘于兔角梯
　　在上而食月　　舍利乃可得
　　假使蝇能饮　　钟石淳好酒
　　迷荒而耽醉　　舍利乃可得
　　假使驴口唇　　形如频婆果
　　善能歌咏舞　　舍利乃可得
　　假使乌角鸱　　同共一树栖
　　饮食不相离　　舍利乃可得
　　假使棘刺叶　　周遍覆三千
　　大千世界上　　舍利乃可得
　　假使小舟船　　能载须弥山
　　度于大海水　　舍利乃可得
　　假使小鸟雀　　嘴衔大香山
　　移置于他处　　舍利乃可得

　　时婆罗门即说偈颂答梨车言。
　　善哉梨车子　　能知深方便
　　今当至心听　　我说佛功德
　　佛境难思议　　所得已毕竟
　　诸佛常无变　　是故无生处
　　诸佛色平等　　是名佛法界
　　如来非作法　　亦复非有生
　　如来金刚身　　不可得破坏
　　以是故舍利　　真实不可得
　　如来无舍利　　乃至如芥子
　　无有血肉骨　　云何有舍利
　　如来为众生　　现受方便身
　　诸佛身常住　　法界亦复然
　　随应诸众生　　方便为说法
　　亦随其所宜　　而现种种身
　　若佛有慈愍　　普及诸众生
　　何故不见为　　分身施舍利

　　尔时众中有一天女名曰净光。复以香华幡盖伎乐供养于佛。合掌恭敬白佛言。世尊。如是二贤成就甚深微妙智慧。能开如来秘密之藏。从何处来惟愿演说。佛言。善哉善哉。天女。汝为众生故问是义。谛听谛听吾当说之。如是二人是佛真子。如香象王是大丈夫。为众生故乐处生死。知恩报恩我所护念。善能护持诸佛种姓。为佛重任炽燃法灯。天女过去无量亿那由他阿僧祇劫。尔时有佛号同性灯如来应正遍知明行足善逝世间解无上士调御丈夫天人师佛世尊。时阎浮提多有众生。无量无边不可算数。悉皆成就安隐快乐。无诸饥渴苦恼等患。其地广博清净严事。广纵六万八千由旬。多有诸城七万八千。一一大城七宝所作。其城四壁有九万却敌。
　　尔时大城名曰宝聚。即是今之王舍城也。时宝聚城有八万千亿人。同姓灯佛出生彼城。彼城所有无量众生悉发阿耨多罗三藐三菩提心。成就神通人中象王。天女。尔时如来在大众中作师子吼。宣说如是大云经典。时彼城中有王名曰大精进龙王。王有夫人名曰护法。有一大臣名法林聚。尔时国王与其夫人及其大臣。往彼佛所供养恭敬合掌作礼。右绕三匝却坐一面。尔时同姓灯佛知大精进龙王心中所念。放大光明名无所畏。王遇此光心得法喜。尔时大臣承佛神力。白佛言。世尊。如来舍利为可得不。尔时世尊默然不答。天女。尔时大王为正法故。即共大臣翻覆往反论讲舍利。时佛闻已即赞叹言。善哉善哉。彼佛众中有大弟子字摩诃男。心生善欲而作是念。善哉大王。善解如来甚深法界。时佛即为时会大众。说王所解深法妙义。大众已闻皆生惊疑。时佛即告诸大众言。此王功德不可思议深不可测。非是汝等所能得解。尔时大王闻佛称赞己之功德。心大欢喜即起供养。右绕千匝以采宝华用散佛上。而复赞叹即发愿言。未来当有释迦如来兴出于世。以大方便示法灭时。我当于中出家修道。受持净戒具大势力。见有破戒行恶比丘。我当驱摈至于边方无佛法处。为正法故不惜身命。尔时大臣复作是愿。释迦如来以大方便现涅槃已。我当于中作大国王。护持如来无上正法。见恶比丘唱令驱出。有持法者恭敬供养。是时夫人复作是愿。释迦如来出现之时。令我势力能伏邪见。时摩诃男复作是愿。使我尔时为彼如来。作大弟子得大神通。于佛功德能师子吼。天女。如是四人今于我世为法重任。不但今日方于未来。复当护持我之正法。是时天女。即白佛言。我今未知。如是四人斯为是谁。惟愿如来其名说字。佛言。善哉天女。至心谛听谛听。吾当为汝分别解说。尔时大臣。即今善德婆罗门是。是婆罗门于我灭后百二十年。王阎浮提字阿叔迦。住于波梨弗罗城中。姓无邪氏得转轮王。所有福德二分之一。于阎浮提得大自在。护持正法大师子吼。为法流布大得舍利。供养恭敬尊重赞叹。见恶比丘治令修善。天女复言。惟愿解说。尔时佛告天女。且待须臾。我今先当说汝因缘。是时天女闻是说已。即生惭愧低头伏地。佛即赞言。善哉善哉。夫惭愧者。即是众生善法衣服。天女。时王夫人即汝身是。汝于彼佛暂得一闻大涅槃经。以是因缘今得天身。值我出世复闻深义。舍是天形即以女身当王国土。得转轮王所统领处四分之一。得大自在受持五戒作优婆夷。教化所属城邑聚落男子女人大小。受持五戒守护正法。摧伏外道诸邪异见。汝于尔时实是菩萨。为化众生现受女身。是时王者。即今一切众生乐见梨车子。是深达正法甚深之义。能开如来微密法藏。护持佛法无所亏损。时摩诃男者。即今大云密藏菩萨是。得我真身二分之一。知恩报恩护持正法。能答深义无所滞碍。天女。我今此众虽有上智大迦叶等。不能宣辩甚深之义。如大云密藏菩萨摩诃萨也。
　　尔时众中有一天子字曰奇才。与千天子即起向佛。以诸华香幡盖伎乐供养于佛合掌恭敬。以偈赞佛。
　　大海可度量　　须弥可称知
　　如来法境界　　难可得思议

　　说是法时无数千人发阿耨多罗三藐三菩提心。
　　尔时如来告善德言。善哉善哉。大婆罗门。汝今善发欢喜之心得无上果。大婆罗门。从是南去度三十万恒河沙等世界。彼有世界名须曼那。有佛世尊号净光秘密如来应正遍知明行足善逝世间解无上士调御丈夫天人师佛世尊。常住在世为化众生转正法轮。从彼南去复度五十万恒河沙等世界。彼有世界名法喜宝。佛号法藏如来。应正遍知明行足善逝世间解无上士调御丈夫天人师佛世尊。常住在世为化众生转正法轮。从彼南去复过六十万恒河沙世界。彼有世界名一切池。佛号师子吼神足王如来应正遍知明行足善逝世间解无上士调御丈夫天人师佛世尊。常住在世为化众生转正法轮。从彼南去复过三十六万恒河沙等世界。彼有世界名曰华幡。佛号高须弥十号具足。乃至转正法轮。从彼南去复过八十万恒河沙等世界。彼有世界名曰宝手。佛号法护十号具足。乃至转正法轮。大婆罗门。如是诸佛世界严净其土。无有山陵堆埠石沙秽恶。其地柔软如迦陵伽衣。世无五浊亦无女身二乘之人。乃至无有二乘之名女人名字。纯诸菩萨摩诃萨等。甘乐大乘护持大乘乐说大乘。大婆罗门。若有善男子善女人。受持如是诸佛名号。堕三恶道者无有是处。必定当得阿耨多罗三藐三菩提。大婆罗门。以是义故。我涅槃后是经当于南方国土广行流布。正法欲灭余四十年当至北方。北方有王名曰安乐。见有受持书写经卷读诵说者。随时给施四事无乏。尔时北方当有八万四千众生受持是经卷。善男子。若有人闻如是经已。舍放远离无有是处。若有善男子善女人。顶戴受持诸佛名号。若中兵毒水火盗贼无有是处除其宿业。复次大婆罗门。若内四部若外众生。为供养故为怖畏故为坏法故。奉持如是诸佛名号。终不堕于三恶道中。若至三恶无有是处。
　　尔时善德复作是言。世尊。若有众生闻是经名。尚得如是无量善利。况有受持读诵书写解说之者。若得闻彼诸佛名号。则为已得无上大宝。阿耨多罗三藐三菩提已在其手。诸佛如来已到其舍。其地金刚其身亦尔。心坚不动不可移转。世尊。我今亦当恭敬供养如是之人。佛言。善哉善哉。大婆罗门。汝今善知善解如来功德之力。若有众生闻彼佛名。敬信不疑无诸怖畏。所谓王怖人怖鬼怖无诸疾病。常为诸佛学道弟子八部鬼神。及其眷属之所守护。诸佛所念。
　　尔时众中有乾闼婆王名曰喜见。从座而起往至佛所。合掌恭敬白佛言。世尊。如来灭后何等众生。能受持是经广令流布。何等众生。不能受持令法毁灭。尔时如来默然不答。时大迦叶语喜见言。善男子。如来真实无有涅槃法无灭尽。云何而言如来灭后谁受是经。喜见王言。大德。一切众生狂愚无智。惟愿大德。宣说如来所以不灭。一切众生痴闇所覆。愿燃法灯令得开明。我于未来亦当广为一切众生开发是义。惟愿大德。哀愍故说。大迦叶言。善男子。如来法身不名肉身。佛身金刚非破坏身。成就具足无量功德。方便之身不名食身。如是之身云何言灭。喜见王言。大德。我今定知如来世尊。方便涅槃非毕竟灭。尔时迦叶赞喜见言。善哉善哉。实如所说。善男子。大海可量如来功德不可称。知喜见王言。如来何时当毕竟灭。大迦叶言。假使一切所有众生乃至蚊蚁。悉得阿耨多罗三藐三菩提入于涅槃。如来尔时乃当涅槃。喜见王言。大德。如来成就如是无量无边功德。一切众生何故不发阿耨多罗三藐三菩提心。苦哉苦哉。众生薄福不知如来常住不变金刚之身非杂食身。大德。如是之身惟佛能知。非诸声闻缘觉所及。
　　迦叶复言。善男子。一切众生悉有佛性得菩提心。说是法时二万二千天子。发阿耨多罗三藐三菩提心。异口同音。而说偈言。
　　如来不涅槃　　真法无有灭
　　为诸众生故　　示现有灭度
　　如来常不灭　　为众方便说
　　如来不思议　　法僧亦复然

　　　　大方等无想经卷第四



　　　　大方等无想经卷第五

　　　　北凉天竺三藏昙无谶译

　　大云初分增长健度第三十七之一

　　尔时南方有诸天子其数无量。从黑山中来至佛所。以诸香华幡盖伎乐供养于佛。头面作礼右绕三匝白佛言。世尊。如来今日说是经典。南方世界无量无边恒河沙等诸佛世尊亦说是经。世尊。如是经典名字何等。善男子。如是经典凡有三名。一名大云。二名大般涅槃。三名无想。大云密藏菩萨所问故名大云。如来常住无有毕竟入涅槃者。一切众生悉有佛性。故得名为大般涅槃。受持读诵如是经典。断一切想故名无想。善男子。有人亲近无量恒河沙诸佛世尊。于诸佛所受持净戒。供养恭敬尊重赞叹成大功德。然后乃得闻是经典。虽得闻受不能广说。若于不可计不可数恒河沙等诸佛世尊。受持净戒乃至成大功德。闻已则能分别广说。善男子。正法欲灭是经当于阎浮提中具足流布。佛涅槃后初四十年亦当流布。正法垂灭余四十年复当流布。行恶之时。谤方等时。恶王治时。我诸弟子毁禁戒时。遭值荒乱世人轻时。四部弟子。不修身不修戒不修心不修慧。无明狂痴习放逸时。凡所造作同畜生时。不随和上师长教时。违反上座耆宿长老。当尔之时我诸弟子。于是经中不能信受。轻笑讥呵互相呰篾。云何邪见说为方等。剃头之人名为沙门。云何反读邪见经书。实非佛语为利养故说为佛语。公于众中唱如是言。如此经者真是邪见非佛所说。慎勿读诵书写受持。尔时大众即共答言。大德。莫作是语。此经相义实是佛说。我今为经当相供给。我此弟子。为供养故素无信心受持诵说。是名灭法。复次天子。未来之世法欲灭时。我四部众薄福少智不知厌足。退失善根贫于法财。无心亲近佛法僧宝。为衣食故剃头染衣。其心粗穬如秃居士。畜养奴婢金银珍宝钱财珂贝琉璃颇梨。贮聚谷米牛马畜生田宅屋舍。杂色卧具食肉嗜味。背舍诸佛成就十六不善律仪。亲近国王大臣长者。受使邻国通致信命。受人供养反生恶心。成就一切非沙门法非婆罗门法。天子。如是恶世恶比丘时。尔时我当有一弟子。持戒清净少欲知足如大迦叶。善能教化阎浮提内。我弟子中习行恶者。说真正语不惜身命。广开如来深密秘藏。赞叹持戒行头陀者。成就具足波罗提木叉。称美知足粪扫衣服。广为恶人说如是言。诸大德。世尊不听受畜一切不净之物。贪味食肉。如来常赞持净戒者。呵责毁禁。大德。汝今若不受我语者。我有大力势能相降伏。我此弟子福德力故。咸令一切信伏无违。何以故。是人已曾亲近无量诸佛世尊。广修慈悲贪乐大乘护正法故。
　　尔时常有五万八千诸善鬼神。随从侍卫为欲守护佛正法故。天子复言。世尊。我等未来亦当护是持法比丘。佛言。善哉善哉。天子。如汝所说。法欲灭时当勤守护。天子。当尔之时。我亦能以威神道力。摧伏恶魔治恶比丘。尔时十方无量诸佛。亦同赞叹我此弟子。尔时一切南方天子。复以华香供养世尊白佛言。世尊。如是弟子。何时当出在何国土名字何等。佛言。善男子。我涅槃后千二百年。南天竺地有大国王。名娑多婆呵那。法垂欲灭余四十年。是人尔时当于中出讲宣大乘方等经典。拯拔兴起垂灭之法。广令是经流布于世。教人具足执持读诵书写解说听受其义。尔时若有不能如是。受持解说是经典者。当知是人非我弟子魔之眷属。尔时乐见乾闼婆王白佛言。世尊。唯愿矜哀解说。未来持法弟子如迦叶者。成就大慈具足净戒。种性眷属无可讥呵。佛言。善男子。谛听谛听当为汝说。我此弟子守护正法持佛种姓。一切众生所乐见者。善男子。是南天竺有小国土名须赖吒。其土有河名善方便。其河有村名曰华鬘。华鬘村中有婆罗门产一童子。即是今之一切众生乐见梨车。后时复名众生乐见。是大菩萨大香象王。常为一切恭敬供养尊重赞叹。其年二十出家修道。多有徒众修持净戒称咏诸佛大乘经典。为护正法不惜身命。其诸弟子亦复如是。若有比丘比丘尼优婆塞优婆夷。闻是比丘所说正法。必定当得阿耨多罗三藐三菩提。尔时国王大臣长者及一切人。为此经故供养恭敬是持法者。是经力故令彼国王得大势力。所有国土无能侵陵。我此弟子魔不得便。
　　尔时若有受持读诵书写是经。则得名为大菩萨也。名为福田在净僧数。乾闼婆王。当于尔时我诸弟子。多有信受如是经典。得解脱者亦复不少。善男子。若有人能成就四事则能受持如是经典。一者得闻深进大海水潮三昧。二者得闻南方佛名。三者亲近于善知识。四者至心信佛法僧。尔时若有不能信受是经典者。是魔眷属。若有信者是佛弟子。善男子。未来之世有信心者。名为亲近诸佛世尊。何以故。如是经典诸佛封印。所谓印者。一切众生悉有佛性。如来常住无有变易。善男子。若有人能信是经者。当知是人真佛弟子。有能恭敬是持法者。是人当为未来诸佛徒众眷属。何以故。无量诸佛已于是人生已有心故。所以者何。是持法比丘不可思议。已于过去同然灯佛发大誓愿。未来之世释迦如来法垂欲灭。我当于中出家修道。为护正法不惜身命。时王精进龙王者。即今乐见梨车。是乐见梨车。即是未来护法比丘。善男子。汝善观察我此弟子未来功德。若有人能恭敬供养我此弟子。当知是人即为十方三世诸佛之所恭敬。若未来世比丘比丘尼优婆塞优婆夷。信受如是持法比丘所可演说。即是信受十方诸佛所有言说。若有比丘比丘尼优婆塞优婆夷。爱敬如是持法比丘不惜身命。即为十方三世诸佛之所爱念增长寿命。若未来世比丘比丘尼优婆塞优婆夷。恭敬供养是持法者。专心系念听其所说不求其短。当为十方三世诸佛之所推觅。护念守持如罗睺罗护念禁戒。善男子。未来之世薄福众生。比丘比丘尼优婆塞优婆夷当作是言。咄哉咄哉。如是众生乐见比丘。实非比丘作比丘像。远离诸佛所说经典。自说所造名大云经。远离诸佛所制禁戒。自为众生更制禁戒。诸大德。各各谛听。若言贮畜金银珍宝名为破戒。不贮畜者名为持戒。如来何处当作此说。此非佛语说为佛语。我当云何不惜身命。恭敬供养如是恶人。宣说恶语以为佛语。唱说恶戒以为佛戒。诸大德。我实不能信受如是恶比丘言。若有供养如是人者。唐捐其功终无果报。尔时诸人闻是语已。所有信心各各坏灭。若有信受是恶语者。当知是人从闇入闇。若不信受是人。则得从明入明。善男子。若有随顺是恶语者。是魔眷属。若不随顺真我弟子。善男子。是大云经其义幽隐难可解了。若未来世有四部众福德纯厚。得菩提心勤修行者。作如是言。善哉比丘真佛弟子。善住大地是大菩萨。勇猛大士非下人也。下劣之人不能如是回转大海。诸大德。汝等可来当共供养如是比丘。诸大德。我今见是持法比丘。即是过世无量功德之果报也。随是比丘所住之处。当知其地及其众生。功德成满安乐无患。若得睹见是比丘者。当知是人已得天眼法眼具足。我为是人不惜身命。若闻其言宁舍身命终不忘失。我今宁为如是一人不惜身命。终不能为非法徒党百千万人舍于身命。善男子。如是恶法兴出之时。我此弟子。当于是中护持我法。善男子。未来之世法欲灭时。若有比丘比丘尼优婆塞优婆夷。为护法故不惜身命。是则名为炽然慧灯度脱众生。修行一切诸佛所行。得法翅羽破魔境界。身得自在心得自在身不可思议。为诸众生之所爱敬。善男子。法欲灭时是持法者。一日一夜六时唱令告诸众生。汝等当共受持正法。诸恶比丘闻是语已心不甘乐。不甘乐故便作是言。大德。如是邪法谁当信受。默然者善。若不默然当夺汝命。是持法者复作是言。我宁舍命终不默然。诸恶比丘寻共害是持法比丘。善男子。如是人者是我最后持法弟子。当知尔时我法则灭。若言尔时我弟子中更有如是护持法者。无有是处。乾闼婆王言。是持法者。舍是身已更得何身。佛言。善男子。舍是身已。当得佛身无边之身。乾闼婆王言。唯愿世尊。为诸众生说是比丘云何舍身而得佛身。佛言。善男子。善哉善哉。听我说此持法弟子功德之事。过此贤劫千佛灭后。具满六万二千劫中空过无佛。尔时当有无量亿那由他诸辟支佛在世教化。过是劫已有七佛出。是七如来般涅槃已。此国尔时转名喜光。是喜光国当有佛出号智聚光如来应供正遍知明行足善逝世间解无上士调御丈夫天人师佛世尊。是佛世界所有人民。颜貌端正信心成就。若有人能于我法中没命护持。悉当生于彼佛世界。而为彼佛作大弟子。大弟子者即是菩萨摩诃萨也。真大丈夫大香象王。彼界人民一切无有贪欲恚痴。皆悉成就清净信心。智聚光佛寿十五中劫。为诸弟子开三乘教。虽开三乘多说菩萨一乘之行。尔时虽有魔王魔子。悉发阿耨多罗三藐三菩提心。一切众生悉得大慈大悲之心。皆得远离三恶道苦无有八难。世界常净犹如北方郁单越土。天魔波旬不得其便永断邪见。彼佛如来入涅槃已。法住千亿然后灭尽。说是语时。一切大众诸天龙神乾闼婆阿修罗迦楼罗紧那罗摩睺罗伽。持诸华香微妙伎乐供养于佛。大迦叶等诸大弟子。欢喜赞叹恭敬作礼。诸大菩萨复持妙华大如须弥。供养于佛悉共发愿。愿我未来生彼佛世。
　　尔时大云密藏菩萨白佛言。世尊。唯愿如来。为未来世薄福德众生。演说如是深进大海水潮三昧。佛言。善男子。汝今不应作如是言。何以故。佛出世难。此大云经闻者亦难。若有书写受持读诵一句一字亦复难得。云何偏为未来之人。吾当普为三世众生广开分别。善男子。我以未来薄福众生罪根深重。是故唱言此经当于未来流布。善男子。未来之世若能于此大云经中。信心不疑读诵一偈。如是之人甚为难得。世尊。如来何故作如是言。善男子。我亦不独为未来说。何故而生如是疑心。若有能听如来所说一偈一句。不生疑心。于三世中亦复难得。何以故。三世众生难得三昧陀罗尼门知恩报恩。未来众生不知恩分不能报恩。不知恩故信心难得。信难得故是故我言为未来世说此经典。若能读诵受持是经一偈一句是人难得。未来众生薄福罪重。是故复言为未来世说此经典。大云密藏菩萨言。世尊。若有菩萨安住如是深进大海水潮三昧。成就无量无边功德。非是声闻缘觉所知。佛言。善哉善哉。善男子。住是三昧诸菩萨等深不可测。譬如大海众流所归不可量数。善男子。如是大海犹可量数。而诸菩萨不可量数。何以故。安住如是深三昧故。
　　复次善男子。若有菩萨住是三昧。能以足指一毛。举此恒河沙等三千大千诸大世界。高至上方无量世界。令诸众生无有怖畏往反之想。而今他方一切悉见为化度故。乃至十方亦复如是。世尊。如是三昧乃为无量无边功德之所成就。是故佛说普为三世。善男子。善哉善哉。实如所言。善男子。譬如大海总摄一切诸河泉流。此大云经亦复如是。总摄一切无量经典。复次善男子。若诸经典有如是等无著三昧。当知彼经已为摄在此经典中。一切声闻辟支佛等所得三昧。比此三昧不可为喻。何以故。声闻缘觉无常无我无乐无净。无著三昧广开如来常乐我净无有变易。是故此二不得相喻。善男子。若闻如来常不变易信心清净。当知是人得阿耨多罗三藐三菩提心修菩提道。善男子。若男若女欲得常住无有变易。应当受持读诵书写演说是经。若能如是受持演说是经典者。当知是人不久当得阿耨多罗三藐三菩提。若有人闻如来常住无有变易心生疑怖。当知是人不见如来真实之相。真实相者。所谓如来常恒不变湛然安住。是故闻者不应疑怖。应当受持广为人说。如是说者。当知佛法常住无灭。善男子。如一切众生迹入象迹中。一切三昧亦复如是入此经中。善男子。如阎浮提一切山河丛林树木。及四天下山河树木日月星宿。悉皆入于三千大千世界之中。一切凡夫声闻缘觉诸佛菩萨所有功德。禅定三昧亦复如是。皆悉入此大云经中。若有众生能于一念。念诸如来常住不变。当知即得阿耨多罗三藐三菩提。善男子。譬如秋月无诸云雾。虚空清净日初出时。光明端严人所爱乐。除破一切幽闇黑冥。是大云经亦复如是。演出如来常恒不变猛盛之日。处在清净密语虚空。破除众生无常无我无乐无净一切暗障。端严爱乐者。喻于如来终不毕竟入于涅槃。
　　复次善男子。譬如有人身轻行疾喻四风王。寿命满足天数千年。飞行周游十方世界。遍已还到本所住处。如是行处满中七宝。并以己身供养三宝。复满无数千年之中。善男子。如是福德可数量不。不也世尊。善男子。如是福德不比有人一念之中。念如来常法僧不灭。善男子。若复有人为利养故为恐怖故为亲近故。演说如来常恒不变一字一句。所得福德比前功德。百分不及一分。千分百千万分。乃至算数譬喻所不能及。善男子。譬如药树。若有众生取枝取茎取叶取华取果取皮。是树亦不生念取枝莫取茎。取茎莫取叶。取叶莫取华。取华莫取果。取果莫取皮。而令一切众病除愈。随上中下众生所用。若以合水若以合苏。若末若丸若涂若服。悉能愈病。是大云经亦复如是。不观众生若举一偈若半偈。一名一义一句半句。信受二字言如来常。亦不观察众生有修深进大海水潮三昧。大慈大悲及不修行。悉能令断三恶道病。如来亦不观察众生取一偈不取半偈。取半偈不取名。取名不取义。取义不取句。取句不取半句。取半句乃至二字。皆悉能令四部之众离三恶道。善男子。未来之人不修身不修戒不修心不修慧。轻笑贱慢为求过失及以利养。少多读诵书写听受。亦得远离无量恶。业。永断贪欲恚痴等病。善男子。如日出时能消冰雪。是大云经亦复如是。说如来常。能消一切无常冰雪。复次善男子。譬如虚空猛风起时吹众生身入诸毛孔。能令热病一切除愈身得清凉。虚空者喻大云经。猛风起者喻如来常。风入毛孔者喻诸众生悉有佛性。除热病者喻断声闻辟支佛心。复次善男子。若有人能读诵受持如是经典。终不为于须陀洹果。护持禁戒终不为向斯陀含得斯陀含。向阿那含得阿那含。向阿罗汉得阿罗汉。护持禁戒若为向佛取无上果。是则名为真持禁戒。非为三十二相八十种好护持禁戒。若为如来不可思议乃名护戒。如来非为住心修集无量三昧。亦复不为住心修集与诸佛等。亦复不为住心修集无量因果。不为住心修集诸佛无量功德。如来住于无所住者。是为实相。若欺如来无上印者。不名护戒。若言如来为是印故。名护戒者。汝于此中慎勿生疑。如来无相故名为护戒。若言如来为于相故名护戒者。亦勿生疑。如来无种好故名为护戒。若言如来为种好故名持戒者。亦勿生疑。如来非神通因缘故名为护戒。如来非密藏故名为护戒。如来非无上福田故名为护戒。如来非为如来藏故名为护戒。如来为断一切众生生老病死众苦逼切名为护戒。为欲安乐诸众生故名为护戒。为断众生生死缚故名为护戒。为令众生专向无上菩提道故名为护戒。为诸众生得阿耨多罗三藐三菩提故名为护戒。欲为众生转法轮故名为护戒。为令众生一切皆得圣僧名故名为护戒。为令众生不断如来圣。种姓故名为护戒。为令众生一切不断法僧种故名为护戒。为令众生一切悉得三昧禅定智慧解脱故名为护戒。为令众生悉得净戒具足无缺故名为护戒。如来无戒故名护戒。断一切戒故名护戒。如来非有此戒故名护戒。非无此戒故名护戒。
　　尔时大云密藏菩萨摩诃萨白佛言。世尊。若言如来不护戒者。其义云何。若复有言菩萨住是深进大海水潮三昧不护戒者。其义云何。如来非为无上印故名护戒者。义复云何。佛言。善男子。菩萨摩诃萨自从住是三昧已来。初不曾住有为法中。具足成就一切佛法。何以故。如是三昧悉已摄取一切佛法故。善男子。如大宝聚有青琉璃其色清净。人见之者不生疑心。菩萨摩诃萨从得住是三昧已来。即见佛性了了无疑。何以故。见了了故若有疑者无有是处。如来境界不可思议。善男子。菩萨住是三昧已。成就具足诸佛功德。世尊。菩萨摩诃萨住是三昧得毕竟不。善男子。汝不应言如是菩萨得毕竟不。何以故。若一切众生得是三昧。悉成阿耨多罗三藐三菩提尽毕竟已。然后乃当问是菩萨得毕竟不。世尊。如是三昧甚为希有。若诸众生不得闻受甚可怜愍。若得闻者当知是人得大饶益。佛言。善哉善哉。若有闻是三昧名者。当知是人人中之上。譬如族姓端正王子。威猛勇健心无悭吝。持戒清净无可讥呵。人所乐见眷属敬念。统领国土人民归顺。菩萨摩诃萨住是三昧。亦复如是。皆悉成就诸佛功德。善男子。如旃陀罗终不作王。若作王者无有是处。何以故。诸上族等所蚩笑故。若有众生不能受持读诵书写如是三昧。欲得成就诸佛所有微妙功德。亦无是处。何以故。当为一切诸菩萨等所蚩笑故。善男子。汝今观是安住三昧诸菩萨等。能知如来常恒不变。若有不能住是三昧。则不能知如来常恒无有变易。菩萨摩诃萨为众生故。受持读诵如是三昧。则得具足檀波罗蜜。何以故。如是菩萨见有求索头目髓脑支节手足国城妻子奴婢仆从象马七珍。则能随彼种种给施。尚以身施况复外宝。施时欢喜施已无悔。于阿耨多罗三藐三菩提。若得不得心无疑虑。终不为报而行布施若言为报行布施者无有是处。不为贪故而行布施。为怜愍故而行惠施。为如来常故为护法故。为欲具足檀波罗蜜。演说如来常恒不变故行惠施。
　　复次善男子。菩萨摩诃萨住是三昧已。则能少知一切众生悉有佛性。如来常恒无有变易。住是三昧菩萨摩诃萨常作是观。我今此身空无所有。已得无上大利益事。我今以此支节手足头目髓脑肌皮血肉。布施于人未来当得阿耨多罗三藐三菩提。世尊。菩萨摩诃萨住是三昧。云何而作如是观身。善男子。是菩萨摩诃萨不见是身去来坐卧犹如空瓶。是故菩萨观身空寂血肉骨髓名为空身。住是三昧诸菩萨等。得非血肉骨髓之身。成就法身不名食身。世尊。如来法身不名食身。其义云何。法身无像不可睹见。云何而得教化众生。如来常于诸经中说。如鸟飞空无有足迹。如来法身亦复如是。无有去来无转无说不可破坏。

　　　　大方等无想经卷第五



　　　　大方等无想经卷第六

　　　　北凉天竺三藏昙无谶译

　　大云初分增长健度第三十七之余

　　佛言。善男子。勿作是语。如来常所化众生身。是名化身。世尊。其义云何。世尊。如佛所说住是三昧则得法身。云何复言是变化身。如来法身。若为教化作杂食身。云何此身非虚妄耶。真法身者。云何复作杂食之身。若作食身是义不然。佛言。止止勿作是语。住是三昧菩萨摩诃萨。若有化身是名幻身。世尊。何故颠倒以此非身而名为身。无物者名之为幻。若是幻身。云何而得不诳众生。佛言。善男子。莫作是观。住是三昧菩萨摩诃萨无有住身。虽无住身如药树王。如草木瓦砾。我身亦尔。何以故。我身无我无有我所。无命无语无心无实无阴界入。犹如药树能除众生一切病苦。我身亦尔。除灭众生无量病苦。何以故。身如幻故。复次善男子。譬如药树终不生念取叶莫取枝。菩萨摩诃萨亦复如是。终不生念取手莫取足。何以故。是三昧力故。亦能除断一切众生贪欲嗔恚愚痴等病。住是三昧菩萨摩诃萨。无内身无外身无内外身。无死生身得甘露身。甘露身故。能断众生贪欲嗔恚愚痴等病。复次善男子。住是三昧菩萨摩诃萨作变化身。为断一切诸恶鸟兽及三恶道。犹如药树。若有人言诸恶鸟兽遇菩萨身到三恶道。无有是处。若言舍身转至人天见诸佛者。斯有是处。复次善男子。若言四众住是三昧。则得亲近无量诸佛。亦有是处。
　　复次善男子。比丘比丘尼优婆塞优婆夷。若欲修习是三昧者。先当思惟如来常恒无有变易佛法不灭。无有毕竟入涅槃者。复作是念。一切众生种种所须我当给施。若脚若手若头若目。为正法故悉舍所有。舍时欢乐舍已无悔。何以故。我此身者犹如药树。若能作是一念思惟。当知不久得是三昧。复次善男子。譬如骏马髦尾纤长。于十五日布萨之时。在大海中悲鸣三唱。谁欲度海谁欲度海。若有诸人乘其背者。及捉髦尾颈项首脚。悉得到于大海彼岸。是大云经亦复如是。若有人能受持读诵解说书写。乃至一句一字二字。一切皆度三恶彼岸永得解脱。复次善男子。比丘比丘尼优婆塞优婆夷。若有得闻是三昧名。生生常得转轮圣王帝释梵王。终无退转常得亲近佛法圣众。于菩提心坚固不动。不舍大乘方等经典。世尊。云何菩萨摩诃萨住是三昧。于一切法所见真正。佛言。善男子。若有成就是三昧者。见于如来无常无乐无我无净毕竟涅槃。则不得名所见真正。若见如来常乐我净终不毕竟入于涅槃。如是乃名所见真正。世尊。如佛所说若见如来常乐我净其义云何。善男子。常乐我净即是如来真实之性。世尊。若如是者。一切凡夫亦得成就如是实性。何以故。凡夫之人亦复计于常乐我净。善男子。汝今不应作如是说。我言具是三昧菩萨。乃能见于常乐我净。不说凡夫所计颠倒常乐我净。世尊。如佛所说若见诸法无常无乐无我无净。是人则见上道下道得须陀洹果。乃至得阿耨多罗三藐三菩提。若见诸法常乐我净。则不能得须陀洹果。乃至阿耨多罗三藐三菩提。云何世尊言。菩萨成就是三昧已。则得见于常乐我净。又如佛言。真解脱者犹如虚空。如是解脱即是涅槃。云何如来说言涅槃常乐我净。一切众生亦如虚空。水月梦幻芭蕉云电。空无性相不得暂住。犹如画水随画随合。见觉无常无乐无我无净。见如是相则名真见。真见者得须陀洹果。乃至阿耨多罗三藐三菩提。云何如来说言菩萨成就是三昧。乃得见于常乐我净。如佛先说诸佛如来观一切法无常无乐无我无净。无有寿命士夫众生空无所有。是名诸法真实之性。今者复言见一切法常乐我净。是义云何。善男子。止止莫作是言。善男子。若有菩萨成就具足是三昧已。则不复与诸法和合。不和合故得名护戒修习三昧菩萨摩诃萨。不见诸法断常之相。不见断故不生喜悦。不见常故不生忧戚。为知法印不为护戒。亦不得名修习三昧。如来不著护戒毁戒常无常。觉不觉作不作。净不净空不空。戒非戒知非知。名非名取非取。怖非怖畏非畏。因非因灭非灭。菩提非菩提。解脱非解脱。涅槃非涅槃。一切诸法无有怖畏。为解脱故护持禁戒修习三昧。一切诸法无有退灭。菩萨知已其心甘乐。修是三昧为诸众生说。佛如来常恒不变正法不灭。是故护戒修习三昧。复次善男子。若有欲得如是三昧。应当修习常想我想命想人想。习此想已则得成就具是三昧。若言不得无有是处。
　　世尊。如来或说无常无乐无我无净。或时复说常乐我净。其义云何。善男子。世俗之道。谬见诸法常乐我净。是故我说无常无我无乐无净。世尊。出世之法。颇复得有常乐我净不。善男子。若有菩萨住是三昧。欲说我时先说五事。何等为五。一者谷子。二者树子。三者肥味。四者伏藏。五者蛇蜕。善男子。如谷子者。芽时茎时叶时华时。名为无常。若收果实众生受用。则名为常。菩萨摩诃萨若未成就是三昧者。无常无我无乐无净若已成就则得名为常乐我净。未能度脱一切众生。名无常无我无乐无净。若能度脱则得名为常乐我净。不能破坏一切邪见。名无常无乐无我无净。若能破坏则得名为常乐我净。不能永断诸烦恼故。名无常无乐无我无净。若能永断是则名为常乐我净。善男子。是名谷子。复次善男子。如庵罗树未得果时。名无常无乐无我无净。若得果实众生受用。是则名为常乐我净。菩萨摩诃萨未得成就是三昧者。名无常无我无乐无净。若成就已则得名为常乐我净。未能度脱诸众生故。名无常无乐无我无净。若能度脱则得名为常乐我净。不能破坏一切邪见。名无常无乐无我无净。若能破坏则得名为常乐我净。不能永断诸烦恼故。名无常无乐无我无净。若能永断则得名为常乐我净。善男子。是名树子。复次善男子。如胡麻子未成油时。不能消除众生病苦。名无常无乐无我无净。若成油已能除众生所有病苦。是故得名常乐我净。菩萨摩诃萨未得成就是三昧者。无常无乐无我无净。若成就已则得名为常乐我净。未能度脱诸众生故。名无常无乐无我无净。若能度脱则得名为常乐我净。不能破坏一切邪见。名无常无乐无我无净。若能破坏是则名为常乐我净。不能永断诸烦恼故。名无常无乐无我无净。若能永断是则名为常乐我净。善男子。是名肥味。复次善男子。如有宝藏隐伏地中。不能润益一切众生。故名无常无乐无我无净。若出地已众生受用为大利益。是则名为常乐我净。菩萨摩诃萨若未成就是三昧者。名无常无乐无我无净。若成就已则得名为常乐我净。未能度脱诸众生故。名无常无乐无我无净。若能度脱则得名为常乐我净。若不能坏一切邪见。名无常无乐无我无净。若能破坏是则名为常乐我净。不能永断诸烦恼故。名无常无我无乐无净。若能永断则得名为常乐我净。善男子。是名宝藏。复次善男子。如蛇脱皮。未脱皮时名无常无乐无我无净。若脱皮已则得名为常乐我净。菩萨摩诃萨未得成就是三昧者。名无常无乐无我无净。若成就已则得名为常乐我净。未能度脱一切众生。名无常无乐无我无净。若能度脱则得名为常乐我净。若不能坏一切邪见。名无常无乐无我无净。若能破坏则得名为常乐我净。不能永断诸烦恼故。名无常无乐无我无净。若能永断则得名为常乐我净。又断众生于佛所起四种疑心常乐我净。善男子。是名蛇蜕。善男子。菩萨摩诃萨住是三昧。以此五事演说如来常乐我净。能说我人寿命众生士夫。能如是见名为正见。世尊。如来所说如是五事。是义不然。何以故。如来常于诸经中说。诸法无常如向五事。因亦无常果亦无常。若使菩萨住是三昧如五事者。亦应无常。以是义故。一切诸法无非无常。世尊。有因必有果。有果必有因。一切众生及诸菩萨亦复如是。有生必有死。有死必有生。若如是者常亦无常。无常亦常。以是义故一切诸法悉有二性常与无常。不应定言世法无常出世法常。如来实语云何出是虚妄之言。善男子。汝今何故如蚕自裹。善男子。若有人言端正之人犹如满月。香象姝白犹如雪山。人实非月。象非雪山。少有相似故引为喻。善男子。世间五事亦复如是。有少常故故以为喻。诸佛如来实不可喻。犹引喻为喻。世尊。若如来常者。何故复于余经中说。犹如灯灭解脱亦尔。世尊。如来若常云何得灭。如其灭者云何言常。如来若言亦常亦灭。如是之言非虚妄耶。又如佛言。一切诸法犹如水月。诸法若常。云何复言犹如水月。善男子。我说有为如水中月。是故我说。余法有常余法无常。若有众生未得解脱。未断烦恼未断名相未断众生相。不得法相未得修习如是三昧。是名无常。若有众生已得解脱。永断烦恼名相众生相。得于法相修习三昧。是名为常。是故我说。余法有常余法无常。世尊。若尔者如来何故说。佛涅槃犹如灯灭。如灯灭者为喻身灭为喻结灭。如膏不离灯灯不离膏。众生亦尔。身不离结结不离身。云何言灭。佛言。善哉善哉。善男子。若如是见名为正见。善男子。身有二种。一者烦恼身。二者法身。烦恼身灭犹如灯灭。是故我说余法无常。法身无灭犹如虚空。是故我说余法是常。断烦恼器名为解脱。得解脱已无常身者。诸佛世尊则是断见。若烦恼气常不灭者。诸佛世尊则是常见。诸佛世尊定无有此断常二见。诸佛世尊已于无量阿僧祇劫断此二见。如来若有众生相者则应无常。如来已于无量劫中断众生相。若言如来有众生相无有是处。善男子。譬如大王出入游巡。若在外时内则不见。内虽不见不得言无。外亦如是。菩萨摩诃萨住是三昧无常已断。为众生故受无常身。若言如来身无常者无有是处。是故我说常与无常。说我无我。说众生非众生。说人非人。说命非命。说士夫非士夫。如来常说。有为之法皆是无常终不言常。若言常者无有是处。
　　复次善男子。菩萨摩诃萨住是三昧。则得断除世见命见声闻缘觉见。无有贪爱无取无求常不变易。成就安住得无所畏。无有憍慢垢不能污。是故我说常乐我净。善男子。我说声闻辟支佛乘。一切世人之所不解。虽世人不解终不得。言慧者亦尔。世间之人虽见如来无常无乐无我无净。亦不得言有智慧者。同于彼见。薄福钝根行邪道者作如是言。如来无常永灭涅槃。若言如来永灭度者。当知是人不离三恶。善男子。譬如深汪其水浑浊。中有宝珠人所不见。有人唱言。此浊水中有大宝珠。众人闻已竞共求觅。或得瓦石沙砾草木。然无有能得真宝者。以不得故便言虚妄。复更有人善知方便。以无价珠置之浊水。水即为清。众人因是悉见真宝。善男子。声闻缘觉不解如是三昧力故。说言如来无常无乐无我无净空无所有。不知如来常恒不变轮转生死。菩萨摩诃萨住是三昧。善解如来所有密语。是故以此无价宝珠喻于三昧。善男子。若男若女欲见如来常恒不变。应当修习如是三昧。菩萨摩诃萨住是三昧。则见如来常恒不变。解脱亦尔。善男子。譬如树荫行路之人因之憩息。住是三昧诸菩萨等亦复如是。为诸众生而作荫覆善男子。若有人言如来无常永涅槃者。是魔弟子。若不如是真我弟子。若言如来毕入涅槃。当知是人污辱我法。若有信受如是语者甚可悲伤。说是语时于会右面出大光明。其光金色遍照三千大千世界。悉蔽日月梵天之明。惟不能障佛之光明。其余光明黤黮不现。大小须弥草木丛林。二国中间幽闇之处无不大明。地狱众生遇斯光已。苦痛休息身得安乐。尔时一切大众之前。即时出生六万亿莲华。其华微妙色香具足。千叶盛满四宝为质。一一莲华出微妙香。遍满三千大千世界。其中所有天龙鬼神乾闼婆阿修罗迦楼罗紧那罗摩睺罗伽释梵魔天沙门婆罗门。一切众生闻香气已。皆得爱法心乐大乘。乐欲听法断诸烦恼。是华成就如是功德微妙之香。
　　尔时大云密藏菩萨摩诃萨。在大会中见是神变。即从座起合掌恭敬白佛言。世尊。是何相貌谁之德力。是大众中有是妙华出无量香。于是净光天女。语大云密藏菩萨言。善男子。一切诸法皆悉无相。云何问言是何相貌。诸法如梦。何故颠倒如狂所问大云密藏言。善哉善哉。天女。我非不见诸法如梦。为欲断彼著相故问。天女言。大德。何故见于著相而生此问。天女。是故我先言为众生故。欲令度脱是故而问。大德。若不自断我见我疑。云何而能度脱众生。若不自断我见我疑。欲为众生除断见疑无有是处。佛言善哉善哉。善男子。实如天女之所宣说。菩萨摩诃萨住是三昧。惟见无相。善男子若男若女欲见无相。应当精勤修是三昧。菩萨摩诃萨住是三昧。能于三千大千世界现种种身。世尊。云何菩萨住是三昧。能于三千大千世界现种种身。善男子。若有幻师若幻弟子。于大众中能作种种若男若女。若大若小若生若死若去若来。若舍若林若象若马。若断若折若破若坏若续若绝。大众见已不生惊怪。何以故了知幻故。菩萨摩诃萨亦复如是。住是三昧修习正道。于此三千大千世界化种种身。为度众生故住是三昧。诸菩萨等见是化已。不生惊怪无有疑心。随顺于义无有违逆。何以故。定知即是三昧力故。
　　复次善男子。菩萨摩诃萨住是三昧。能于三千大千世界。随诸众生种种所行处处现身。或阎浮提现处母胎。一切众生实见菩萨处在母胎。而是菩萨实不在胎。或阎浮提现出母胎。众生亦见菩萨出胎。而是菩萨实不出胎。或阎浮提现初剃发造制周罗。一切众生皆见如是。而于菩萨实无是相。或阎浮提现诣学堂习诸伎艺书疏算计。一切众生皆见菩萨始初习学。而是菩萨已于过去无量劫中悉修学已。或阎浮提现行如人师子白鹅。一切众生皆见菩萨现行如人师子白鹅。而是菩萨都无此相。或阎浮提示有妻子五欲相乐。一切众生皆见是相。而是菩萨已于昔劫久远离之。惟以法乐而自娱乐。或阎浮提示大小便。一切众生亦见是相。而此菩萨得真法身非杂食身。云何而有大小便利。咀嚼杨枝著衣洗手。履践革屣执持伞盖。身服缨络饮食饥渴。生老病死行檀波罗蜜。得转轮王奴婢仆从男女大小。或作人天头陀苦行。现为比丘福利众生。现须陀洹果斯陀含果阿那含果阿罗汉果。破坏众僧听法说法食啖毒饭。犯四重禁作五逆罪。作声闻像辟支佛像。出家学道菩提树下。转正法轮现大神足入于涅槃。或作释梵天魔波旬。流转诸有犹如车轮。亦复如是。善男子。菩萨摩诃萨虽作如是随顺世间种种诸行。为欲度脱终不生于众生之相常修法相。何以故。是三昧力故。菩萨摩诃萨无有著处。不著声闻不著缘觉。为欲怜愍一切世间度众生故。在在处处随其所乐而现其身。是故菩萨修习无相见于无相。若人能见如是无相。是名正见净光天女亦修无相。诸佛世尊住是三昧。故不可思议。世尊。是净光天女。成就具足甚深智慧。若无相境界不可思议。其修习者亦不可思议。尔时世尊熙怡微笑。从其面门出无量光。其光五色遍照无量无边世界。上至梵世一切周遍绕身三匝还从口入。尔时大地六种震动。庄严清净如郁单越。三千大千世界亦复如是。一切众生佛神力故悉得睹见。尔时大云密藏菩萨复从座起。整衣服合掌恭敬白佛言。世尊。何因缘故放是光明。佛言。善男子汝向所疑我今欲答。是故放是瑞相光明。善男子。于此西方有一世界名曰安乐。其土有佛号无量寿。今现在世常为众生讲宣正法告一菩萨。汝善男子。娑婆世界释迦牟尼佛。为诸少福钝根众生说大云经。汝可往彼至心听受。是彼菩萨。欲来至此故先现瑞。善男子。汝观彼土诸菩萨身。满足五万六千由旬。世尊。彼来菩萨字号何等。复以何缘而来此土。将非为度众生故来。惟愿如来。为诸众生分别解说。善男子。彼土菩萨欲闻净光授记别事。并欲供养如是三昧是故而来。善男子。是菩萨名无边光。通达方便善能教导。世尊。惟愿如来说是天女。在何佛所发阿耨多罗三藐三菩提心。何时当得转此女身。善男子。汝今不应问转女身。是天女者。常于无量阿僧祇劫。为众生故现受女身。当知乃是方便之身非实女身。云何当言何时当得转此女身。善男子。菩萨摩诃萨住是三昧。其身自在能作种种随宜方便。虽受女像心无贪著欲结不污。世尊。惟愿如来。为诸众生。说是天女未来之事。善男子。汝今谛听我当说之。以方便故我涅槃已。七百年后是南天竺。有一小国名曰无明。彼国有河名曰黑闇。南岸有城名曰熟谷。其城有王名曰等乘。其王夫人产育一女。名曰增长。其形端严人所爱敬。护持禁戒精进不惓。其王国土以生此女故。谷米丰熟快乐无极。人民炽盛。无有衰耗病苦忧恼恐怖祸难。成就具足一切吉事。邻比诸王咸来归属。有为之法无常迁代。其王未免忽然崩亡。尔时诸臣即奉此女以继王嗣。女既承正威伏天下。阎浮提中所有国土。悉来承奉无拒违者。女王自在摧伏邪见。为欲供养佛舍利故。遍阎浮提起七宝塔。赍持杂彩上妙幡盖。栴檀妙香周遍供养。见有护法持净戒者。供养恭敬。见有破戒毁正法者。呵责毁辱令灭无余。具足修习十波罗蜜。受持五戒拯济贫穷。教导无量一切众生。说大云经以调其心。若闻大乘方等经者。恭敬供养尊重赞汉。满二十年受持读诵书写解说是大云经。然后寿尽。是时乃当转此女身。为众生故示大神通。为欲供养无量寿佛故。故生彼界。世尊。是女王者。未来当得阿耨多罗三藐三菩提不耶。善男子。如是女王。未来之世过无量劫当得作佛。号净实增长如来应正遍知明行足善逝世间解无上士调御丈夫天人师佛世尊。此娑婆世界尔时转名净洁浣濯。有城名曰清净妙香。其城纯以七宝庄严。最胜无上犹忉利宫。其城凡有九万亿人。土地平正无有荆棘土沙砾石。其土人民不生邪见爱重大乘。无有声闻缘觉之名。一切纯是菩萨大士。修习慈悲喜舍之心。成就忍辱寿命无量。善男子。若有众生得闻彼佛如来名号。不堕三恶转生人天。说是经已。无量众生得阿毗跋致。

　　　　大方等无想经卷第六


