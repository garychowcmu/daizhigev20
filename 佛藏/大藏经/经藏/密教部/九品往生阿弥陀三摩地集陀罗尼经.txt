  九品往生阿弥陀三摩地集陀罗尼经
　　唐 不空译




　　九品往生阿弥陀三摩地集陀罗尼经

　　　　特进试鸿胪卿大兴善寺三藏沙门大广智不空奉　诏译
　　尔时毗卢遮那如来。于大三摩地门大精舍。与大比丘众八万九千人俱。皆是大阿罗汉。慧善具足所作皆办。其名曰神力智辨观世音菩萨得大势菩萨。神通自在王菩萨净光无垢陀罗尼菩萨。大力普闻菩萨大庄严力菩萨。无量光菩萨慧善慧普光王菩萨。如是等大菩萨声闻大众。往诣佛所白言世尊。无量寿国九品净识三摩地。是即诸佛境界如来所居。三世诸佛从是成正觉。具足三明增长福慧。其九品境界。上品上生真色地。上品中生无垢地。上品下生离垢地。中品上生善觉地。中品中生明力地中品下生无漏地。下品上生真觉地。下品中生贤觉地。下品下生乐门地。是名曰九品净识真如境。是内坐十二大曼陀罗大圆镜智宝像。其名曰一切三达无量光佛。遍觉三明无边光佛。智道三明无碍光佛。六真理智三明无对光佛。色善三明光炎王光佛。一觉三明清净光佛。普门三明欢喜光佛。入慧三明智慧光佛。光色三明不断光佛。明达三明难思光佛。五德三明无称光佛。智力三明超日月光佛。如是诸佛如来是真色具足。一切三世如来悲相所依。若有众生欲往生如是九品净土。奉视十二圆妙。日夜三时称如是九品净土名。赞十二光佛号。即永出三界火宅。定生真如。离有漏永入无漏。若人欲入如是三摩地境。具足佛慧净心洁身。观念大三摩耶实相真言。咒曰。
　　唵阿密[口*栗]哆帝济伽蓝吽
　　善男子如是真言梵咒。此坐一切十方三世诸佛如来究竟理智。十二空愿根本。若我弟子欲利乐三界饶益人天。书写此经受持读诵者增长福乐。增益智慧才增长寿命色力。消除业障消灭万病。增长悲爱无不具足色善。何况至心书写读诵者。度三世无生变三界火宅。所诵得往生极乐界会九品净土。尔时大众闻佛所说。皆大欢喜信受奉行。

　　九品往生阿弥陀经

　　建久四年四月八日。于梅尾山。以劝修寺慈尊院阿阇梨御房御本书写校讫　宽超之本　享和改元秋八月。请求智山慈顺僧正御本令写。便校以印版。瑜师阿弥陀大心抄云。此大心咒。出无量寿轨并九品往生经。又云。轨说大心咒胜能云。乃至九品往生经说同之。住心论愚草云。九品往生阿弥陀经云。此是阿弥陀如来根本大咒真言。才诵一遍者。则身中十恶五无间罪。一切业障皆悉消灭云云。然此本唯有小咒。无大咒说。定知脱大咒文。有文中不隐畅。读者应知。更待全本。
　　　　　　　　丰山长谷抖擞　快道　志
　　一挍加笔毕　　　　　　　　　　慈顺

