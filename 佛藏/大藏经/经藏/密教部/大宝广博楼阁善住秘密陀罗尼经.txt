  大宝广博楼阁善住秘密陀罗尼经
　　唐 不空译




　　　　大宝广博楼阁善住秘密陀罗尼经大宝广博楼阁善住秘密陀罗尼轮

　　
　　
　　
　　曩莫萨嚩怛他孽多南。唵尾补攞孽陛。么抳钵啰陛怛他多你捺舍宁摩抳摩抳苏钵啰陛尾么黎娑孽啰俨鼻[口*(隸-木+士)]吽吽入嚩攞入嚩攞没驮尾卢枳帝麌呬夜地瑟耻多孽陛娑缚诃
　　经云。此陀罗尼有大威德。佛由此成道。由此降魔。能灭恶障能成六度。若书纸素牌壁幢阁之上。有人暂视读诵受持及闻声佩身。并转触余人。是人五逆四重十恶等罪消灭。无有刀毒水火劫贼邪魅。疟疫寒热一切病苦皆悉远离。见获福庆所求遂意。临命终时诸佛安慰得生净土。所有禽兽飞蛾蚊虻虫等。遇影蒙尘皆得解脱。

　　　　大宝广博楼阁善住秘密陀罗尼经卷上

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译

　　序品第一

　　如是我闻。一时薄伽梵住王舍大城。于初会时降伏俱知魔军。及调伏一切外道。舍离生死渡诸瀑流。是时那由他百千兢伽罗频婆罗魔军。遍赡部洲。于时世尊以佛神力。变此大地尽成金刚。令赡部洲有情之类不闻恐怖。时彼魔军雨诸器仗皆变为花。于王舍城四衢道中。自然从地涌出大莲花。其花千叶七宝庄严。黄金为台琉璃为茎高至梵天。出种种光明普遍十方。于其花中自然出声。说陀罗尼名为警觉。陀罗尼曰。
　　曩莫萨嚩怛他(引)蘖帝毗喻(二合)曳底瑟绽(二合)底娜舍你势唵么抳(上)嚩日隶(二合)纥哩(二合)娜也嚩日隶(二合)磨罗赛你也(二合上)尾捺啰(二合)跛宁(上)贺曩贺曩嚩日罗(二合)孽陛怛啰(二合)细也怛啰(二合)细也娑嚩(二合)磨(引)啰婆(上)嚩曩(引)你吽吽散驮罗散驮啰没驮(引)昧(上)底唎(二合引)萨嚩怛他(引)孽多嚩日啰(二合)迦腊跛(二合)地瑟耻(二合)帝娑嚩(二合引)诃(引)
　　时彼莲花中流出此陀罗尼已。复出妙声遍满三千大千世界。赞言善哉释迦牟尼如来。已度生死大海殄灭魔军。离烦恼尘破无明[穀-禾+卵]然大法炬。由此陀罗尼威德力故。令作大地变成金刚。降伏魔军。尔时金刚手秘密主菩萨。欢喜踊跃身毛竦竖。顶礼佛足白佛言世尊今此陀罗尼。于何佛会最初而得。我从昔来于诸世间未曾闻见。
　　尔时佛告金刚手秘密主菩萨。有陀罗尼名大么尼广博楼阁善住秘密。由此陀罗尼威德力故。能令三千大千世界变成金刚。一切魔军所有器仗咸变为花。由此陀罗尼威神力故。降诸魔众及化俱知余类有情悉令调伏。由此陀罗尼威神力。于四衢道涌莲华。复告金刚手言。我若不因此陀罗尼。不能成等正觉。不能降伏俱知魔众。不能枯竭烦恼大海。不能然大法炬。金刚手我于无量俱知百千劫来。虽难行苦行犹故不能成菩提果。由才闻此大陀罗尼加行相应故。得成正觉。金刚手此陀罗尼。有大威力有大殊胜。是一切如来真实法性。令诸如来圆证法身。金刚手由称此陀罗尼名号。则为已称十方诸佛如来名号。若能才念。则为礼拜供养一切如来尔时金刚手菩萨摩诃萨。以种种花种种香涂香粖香。供养于佛。既供养已右绕三匝顶礼佛足而白佛言。世尊此陀罗尼。有大威德有大殊胜。唯愿世尊普为一切有情说。彼世界现何殊胜功德。一切有情。不以少善根得闻此陀罗尼。此陀罗尼等同如来身。同舍利法性。
　　尔时世尊告金刚手菩萨言。金刚手众生下劣不勤精进。心多惑乱愚痴闇钝。耽著诸欲不信正法。不敬父母不敬沙门婆罗门。不敬尊者。是故此陀罗尼不入彼人之手。薄福少智少慧。如此众生不能得闻。不能受持不生净信。此陀罗尼能灭一切罪。是诸如来秘密之藏。
　　尔时世尊复告金刚手菩萨言。善男子今为汝说。从此世界东方过无量恒河沙数俱知那庾多佛世界。彼有世界名宝灯其世界七宝所成。其城四面广一由旬。多诸人民安隐丰乐。彼诸男子及诸女人童男童女。一切璎珞庄严其身。上妙宝冠严饰其首。容貌端严有大威力。勇健精进智慧具足。通达众艺。城中有王名曰妙宝。有八十俱知大臣辅佐围绕。其王皇后名光明宝。有二万宫人。皆如天女前后侍奉。彼世界中所生花树及诸香树。皆是七宝所成。水生诸花亦是七宝所成。陆生诸花皆是阎浮檀金所成。其国人民寿八万劫。彼皆成就十善业道。于佛法僧发大净信。其王以正法养育不以非法。于诸有情常作利益。彼世界中有佛。名端严摩尼种种清净建立如来应正等觉。于彼世界成佛广作佛事。与无量大菩萨摩诃萨众。及俱知大持明仙众以为眷属。彼如来身紫金色。具三十二相八十随形好。圆光一寻。其光周遍。犹如七宝炽盛照曜。诸菩萨身悉皆金色晃曜相好。端严坐七宝莲华。彼皆辩才无碍智境通达明处。皆共思惟大宝摩尼广博楼阁善住秘密陀罗尼。由此陀罗尼威神力故。出生如是殊胜功德。彼佛世尊为一切有情。演说此陀罗尼法。彼诸有情由闻此陀罗尼故。常获安乐。彼一切有情离诸地狱傍生及焰魔界阿修罗身。皆得解脱。诸恶趣门悉皆关闭。开诸天门及开诸善趣。彼世界有情悉皆安住无上菩提。彼一切有情悉住慈心如水乳合。彼佛世尊往昔久远行菩萨道时。修此陀罗尼法作如是愿。一切有情生我刹土者。彼皆决定不退转无上正等菩提。若有众生闻此陀罗尼。受持读诵精勤修习。忆念不舍求大成就。乃至闻名或复手触。或佩身上或才眼视。或书经卷或书帛素。或书墙壁。一切众生若有见者。五逆四重诽谤正法诽谤圣人。捕猎屠儿魁脍。喃婆。布羯娑。盲者聋者瞎者伛者。人所恶者哑者癞者。贫穷下劣不定业者。魔网缚者堕邪见者。毗那夜迦触者恶星凌逼者。七曜害者。彼等诸人闻此陀罗尼。决定当证无上正觉。乃至傍生鹿鸟蚊虻飞蛾蝼蚁。及余类卵生胎生化生湿生等诸众生。闻此陀罗尼名者。决定证得阿耨多罗三藐三菩提。不应疑惑。
　　尔时世尊说是语已。一切大众皆大欢喜。身毛耸竖。是时天雨波头摩花芬陀利花。曼陀罗花摩诃曼陀罗华。于虚空中有种种微妙天乐不鼓自鸣。尔时会中大众。各各皆见身有光明。于如来前自然涌出七宝楼阁。端严丽好人所乐见。其宝楼阁四柱四门及四阶道光明照曜。楼阁四角有四大宝如日炽盛。复有无量摩尼宝珠缀于罗网。无量宝铎而悬其上。无量缯幡以为庄严。种种妙花间错垂下。是时大地六种震动。所谓动摇震吼涌没之相。诸天宫殿光明照触。光所到处皆悉觉悟。四大天王持明仙等亦复如是。一切魔宫炽然焰起。一切障者毗那夜迦皆大惊怖。驰走十方大声号哭。
　　尔时世尊从眉间毫相放大光明。其光普照警觉十方一切佛刹中诸佛。既警觉已其光复收却入佛顶。时十方佛咸皆同声。赞叹释迦牟尼如来言。善哉善哉释迦牟尼如来。今可应往宝灯世界端严摩尼种种清净建立如来所。令此大众得相随从瞻礼供养。又得广闻大宝广博楼阁善住秘密陀罗尼法。何以故此陀罗尼有大威德有大功能。一切过去诸如来等共所加持。若有人得闻此陀罗尼者。乃至名字及手触者。彼人决定得不退转证无上正觉。
　　尔时释迦如来闻彼十方世界中诸如来请已。复放无量俱知百千万亿光明。告诸大会诸人等言。我今欲往宝灯世界。时将已至。汝等当共速严随从。
　　尔时如来从座而起。诣升七宝楼阁以手触之。其楼阁中忽然而出金刚师子妙座。其座七宝所成庄严殊胜。见者悦意。又于座上生妙莲华。七宝所成黄金为茎红宝为台。时佛世尊于莲华上敷座而坐。
　　尔时世界皆大震动。如来即入大宝清净三摩地以三昧力安慰一切大众。接诣虚空。与一切众会并诸眷属。及大菩萨眷属大天龙药叉彦达嚩阿苏啰誐噜拏紧娜啰摩护啰誐人及非人。无量俱知持明仙众金刚手秘密主。与一切释梵护世四大天王等。上升虚空往于东方。过无量恒河沙数俱知那庾多百千佛刹。于刹那顷至宝灯世界。从空而下诣彼端严摩尼种种清净建立如来所。恭敬问讯小病少恼起居轻利。时释迦牟尼如来。以千叶七宝所成莲华。奉献彼佛。时彼如来在大众会处天妙宫殿。舒金色臂安慰释迦牟尼应正等觉。安慰已坐于宝楼阁中。谓释迦牟尼如来曰。婆伽梵已转大法轮降伏魔军。然大法炬建立法幢。击大法鼓吹大法螺。于彼世界已作佛事证萨婆若智。婆伽梵今复转第二法轮。当于阎浮提开正法藏。才作是语彼诸佛刹十八种动。所谓动极动遍动。摇极摇遍摇。振极振遍振吼。极吼遍吼。击极击遍击。涌极涌遍涌。尔时天雨妙华现大神变。于虚空中有种种音乐。不鼓自鸣其声悦意。又诸天子奏诸音乐。所有天龙雨种种宝种种香种种旃檀香水种种衣服种种庄严具。雨天妙赤珠马瑙毗卢遮那大宝日藏月爱日爱。雨吉祥藏大摩尼宝。雨天妙乌钵啰莲华。俱勿头莲华芬陀利莲华。雨曼陀罗华大曼陀罗华。雨天妙阎浮檀金华。雨天妙银花雨天妙真珠。诸天子于虚空中。出微妙音欢悦赞叹。其音展转相告。善哉善哉释迦牟尼如来。今于此时再转法轮。于阎浮提建大妙宝如意法幢。所谓大宝广博楼阁善住秘密陀罗尼大教法。王今于阎浮提广大流布。尔时端严摩尼种种清净建立如来应正等觉。从眉间毫相出光。其光普照十方佛刹。警觉一切如来。其光复照三千大千世界及诸天宫一切龙宫一切地狱傍生阎摩罗界阿苏罗众。普皆照曜警觉已。其光复收。右绕彼佛及释迦牟尼如来三匝。便于顶没。
　　尔时十方世界无量恒河沙数一切诸佛。各各于彼本土作大神变。现神变已诣彼世界。各各以大神通变化七宝楼阁。于楼阁中出生阎净檀金师子座。彼一切佛并诸眷属于楼阁中坐。尔时端严摩尼种种清净建立如来安慰。彼等一切如来。以大神通作大供养。彼等诸佛供养已。还坐师子座。尔时摩尼藏菩萨摩诃萨。诣端严摩尼种种清净建立如来所。头面礼足白佛言。世尊今现大集会诸佛菩萨并天龙药叉彦达嚩阿苏啰孽噜拏摩护啰誐人非人等并大持明仙会。所谓金刚手菩萨为上首。与大摩诃萨现大神变。唯愿宣说大宝广博楼阁善住秘密陀罗尼。今正是时。乃至第二第三作如是请。
　　尔时端严摩尼种种清净建立如来。告摩尼藏菩萨摩诃萨言。汝往释迦牟尼如来所。启请彼佛。当为汝说。时摩尼藏菩萨。诣释迦牟尼应正等觉所。绕佛三匝合掌顶礼前住。白佛言世尊我今请世尊。说大宝广博楼阁善住秘密陀罗尼。为哀愍利益一切有情故。
　　尔时释迦牟尼如来。受摩尼藏菩萨请已。即告金刚手秘密主菩萨言。秘密主汝往于大众。以金刚杵扣击于地。时金刚手秘密主。承佛圣旨于大众道场中。以杵击地。才击地已其地四裂。时三千大千世界六种震动。于彼裂处涌出七宝楼阁。其楼阁四角四柱四门。严丽殊特相好圆备。光明赫奕有四阶道。高三由旬纵广正等有五由旬。于楼阁中现阎浮檀金窣睹波。种种宝珠而为严饰。七宝罗网而覆其上。无量宝铎悬于四角。妙花缯彩而为间错。彼窣睹波中有三如来身。尔时一切如来并诸菩萨大众。皆共供养宝楼阁窣睹波中三如来。所谓花鬘烧香涂香粖香幢幡宝盖。奏诸音乐合掌礼敬。时诸天龙药叉彦达嚩蘖噜拏紧那啰摩护啰誐人非人等。一切众会咸悉瞻仰。皆生奇特希有之心。咸作是言。此宝楼阁窣睹波从何而来。高声赞言奇哉希有。旋绕歌咏花香涂香粖香并诸音乐。供养宝楼阁窣睹波。合掌顶礼瞻仰而住。尔时于楼阁中出声告言。汝诸大众可观空中。众闻此声已咸观空中。即见广大吠琉璃宝所成云叶在于虚空。其宝云叶上。以金书此大宝广博楼阁善住秘密陀罗尼。于虚空际复出声曰。汝等一切诸佛并菩萨大众。咸可读此宝云叶上陀罗尼。出此声已。于十方所来诸佛一一佛前。皆现吠琉璃宝所成云叶叶上。以金书此陀罗尼。复出是声。南谟释迦牟尼如来。今可开此宝楼阁窣睹波门。于彼窣睹波中。有三如来身。由此三如来威神力故。现大神变殊胜之相。彼三如来于此会中。当具说此大宝广博楼阁善住秘密陀罗尼。并曼茶罗成就明法。
　　尔时十方同来诸佛咸作是言。唯愿释迦牟尼如来应正等觉。为诸大众开此窣睹波门。令诸大会见三如来。所谓摩尼宝花幢王如来。种种摩尼如来。金刚超涌王如来应正等觉。
　　尔时释迦牟尼如来现大神通。往诣宝楼阁窣睹波。舒百福庄严金色臂。开窣睹波门已。示三如来身。时三如来赞释迦牟尼言。善哉善哉释迦牟尼如来。今于瞻部洲再转法轮。薄伽梵可于此坐。
　　尔时释迦如来。即升宝塔与三如来同座而坐。
　　尔时金刚手菩萨摩诃萨。顶礼释迦牟尼如来。白佛言世尊今此楼阁。及窣睹波中三如来从何而来。佛言乃往古昔不可思议无量无比过无数劫。于此阎浮提。多诸人众安隐丰乐。香稻不种自然成熟。人无彼我亦无贮积。当彼之时无佛出世。有一宝山王。彼山王中有三仙居住。一名宝髻。二名金髻。三名金刚髻。彼三仙人决定思惟佛法僧宝。复作是念。我等何时成佛。证无上等正觉度诸有情。时彼仙等作是思惟已。须臾默然复起前念故。即证于诸有情慈心欢喜种种楼阁三摩地。即获天眼观于上方见净居天复于空中有声言。善哉善哉正士能发胜心。所谓阿耨多罗三藐三菩提心。汝岂曾闻大宝广博楼阁善住秘密陀罗尼耶。过去一切如来为诸有情利益故。已曾演说。才闻此陀罗尼者。当于无上菩提得不退转。一切佛法当得现前。证得一切三摩地。一切陀罗尼法悉皆现前。善能降伏一切魔军。然大法炬。一切善根当得现前。满足六波罗蜜。能解一切地狱饿鬼傍生焰魔界阿苏啰众。及生老病死忧悲苦恼。永得解脱。当于后世时。于此赡部洲有情不孝父母。不敬沙门婆罗门。不敬耆旧。诽谤正法毁谤圣人。应堕地狱。诽谤诸佛菩萨杀阿罗汉作五无间罪。杀婆罗门及杀牛者。抄劫窃盗妄语者不与取者。欲邪行者离间和合者。杂染语者轻秤小斗者。强夺财物者匿他财物者。妄言背信者先世恶业所持者。彼一切有情类。由此陀罗尼威力。若读若诵受持。若佩身上若书衣中。若置幢上。若书经卷若书素[疊*毛]及墙壁牌板。乃至闻声手触及影其身。及转触余人。决定当得不退转无上菩提。能于现世获无量百千功德。远离诸罪成就一切善根摧伏诸魔。于诸世间皆得敬爱。于一切处皆得供养。一切国王王子宰官后宫。并诸眷属皆得欢喜。一切沙门婆罗门亦皆欢喜。言音威肃人所乐闻。手脚柔软声相和雅。离于贫穷不受世间毒药刀杖水火等难。诸恶兽怖不能为害。无诸贼怖无劫盗怖。无旃陀罗怖无喃摩怖。行大小路悉皆无怖。无鬼神怖无罗刹比舍遮怖。无拏吉你怖无毒蛇怖。乃至一日二日三日四日。寒疟常疟一切疟病悉不著身。眼病耳病鼻病舌病。齿病唇病喉病项病。诸支分病手病背病腰病脐病痔病淋病。痢病瘘疮病髀病胫脚痛病。丁疮肿病瘰疬班病。肚痛疥病疱跛癞癣。无如是等病。无头痛不盲不瞎不伛。无横灾死。不聋不哑不被轻欺。如是等类现世不受。得无碍辩临命终时心不散动。一切诸佛现前安慰。亦不为[示*厭]祷蛊毒咒诅著。身卧安觉安。于其梦中见百千佛刹。及见诸佛并诸菩萨围绕。由此秘密陀罗尼威力故。获如是殊胜功德。时彼仙人得法欢喜心生踊跃。于其住处便舍身命。所舍之身由如生酥消融入地。即于没处而生三竹。金为茎叶七宝为根。于枝梢上皆有真珠。香气芬馥常有光明。所有见者无不欣悦。其竹生长十月便自剖裂。各于竹内生一童子。颜貌端正令人乐见。最胜端严光色殊丽相好成就。时三童子即于是地竹下。结跏趺坐即入正定。至第七日于其中夜皆成正觉。其身金色三十二相八十种好圆光严饰时彼三竹悉皆变成七宝楼阁。又于虚空中有大宝广博楼阁善住秘密陀罗尼。以金为字忽然而现。时有四大天王。所谓宝髻龙主天王。宝藏鸠槃茶主天王殊妙光摩护啰誐主天王。摩尼金刚药叉主天王。各持宝盖而覆其上。唱佛功德。是四天王各有无量百千眷属。悉持妙花而以供养。咸作是言。今佛世尊出现于世。
　　尔时世尊告金刚手菩萨摩诃萨言。昔三仙人岂异人乎。今此宝楼阁窣睹波中三如来是。彼时三竹者今妙楼阁是。彼时地者今此地是。彼时世界者今此世界是。彼三仙人由闻此陀罗尼勤修习故。舍彼仙身成等正觉。复次金刚手彼时空中。赞叹此陀罗尼净居天子者。岂异人乎则我身是。是复有侍者名曰净居。常勤承事彼三仙人。其三仙人成正觉已亦复供养。为彼净居而授记曰。汝于来世当得作佛。其净居者岂异人乎。今此端严摩尼种种清净建立如来是。
　　尔时十方世界所来一切诸佛。咸赞释迦牟尼如来言。善哉善哉能以如来神通加持。说此往昔因缘。示现如来秘密陀罗尼。此陀罗尼是一切如来秘密。是一切如来母。是一切如来心秘密陀罗尼。是一切如来转法轮秘密陀罗尼。是一切如来往诣菩提道场秘密陀罗尼。是一切如来诣金刚师子座秘密陀罗尼。是一切如来神通游戏秘密陀罗尼。是一切如来波罗蜜圆满秘密陀罗尼。是一切如来般若波罗蜜摄授秘密陀罗尼。是一切如来真言秘密陀罗尼。是一切如来曼茶罗秘密陀罗尼。是一切如来坚持印秘密陀罗尼。是一切如来放俱知光秘密陀罗尼。是一切如来实际秘密陀罗尼。是一切如来三摩地神变加持秘密陀罗尼。是一切菩萨菩提心庄严秘密陀罗尼。是一切菩萨安立如来地秘密陀罗尼。是一切三摩地通达秘密陀罗尼。是摧一切障秘密陀罗尼。汝今说耶。尔时释迦牟尼如来应正等觉。住正念智观察一切如来出大梵音。复放百千万俱知那庾多种种光明。所谓青黄赤白紫。普遍十方诸佛世界。照曜已。警觉一切如来。其光复收绕佛三匝。没于佛顶光既没已。
　　尔时世尊以净妙梵音。于大众中即说警觉陀罗尼曰。
　　唵萨嚩怛他[卄/(阿-可+辛)/木]多摩抳舍多你跛底(二合平)入嚩(二合)攞入嚩(二合)罗达么驮睹檗鞞么抳么抳摩诃么抳怛他檗多纥哩(二合)怛野么抳娑嚩(二合引)阿(引)
　　说此警觉大明陀罗尼已。山林大地六种震动。一切如来同声赞言。善哉善哉释迦牟尼如来。善说此最胜秘密陀罗尼。于虚空中现赡部金云。遍满十方。于其云中下七宝雨。复雨龙坚旃檀末。复雨优昙钵花。而以供养。及余种种妙花。复雨莲华俱物头花芬陀利华。苏巘地迦华。曼陀罗华摩诃曼陀罗华。嚧遮华摩诃卢遮华。曼殊沙华摩诃曼殊沙华。苏摩那华末利师华瞻卜华而供养佛。一切魔宫炽然火起。一切魔众愁忧萎悴皆大惊怖。一切障者毗那夜迦惊惧。身皆流汗恶气臭秽十方驰走。所有诸天于佛教中生净信者。及天龙药叉彦达嚩阿苏罗蘖噜拏紧那罗摩护罗誐人非人等。各持供具虔诚供养如来。复有摩尼照曜思惟菩萨而为上首。与无量俱知那庾多百千菩萨。悉持种种妙宝而供养佛。时金刚手菩萨而为上首。与无量百千持明仙。各持种种百千天衣而供养佛。复有四大天王。与无量百千万亿四天王众。以种种香华涂香粖香花鬘衣服幡盖而供养佛。复有梵天与梵众诸天而来供养。复有三十三天与百千万亿天子。帝释而为上首供养于佛。如是那罗延大自在天。宝贤满贤贤力天等同来供养。复有日月天子。在于空中而供养佛。复有大吉祥天女大辩才天女。饷企尼天女诃利底药叉女。与无量百千药叉而为眷属。复有毗摩大天女金刚迦离天女。华齿天女使者大天女。百千万亿各各以天宫殿供养于佛。复有无量彦达嚩众。奏百千种天妙音乐而供养佛。复有无量百千龙王集会。所谓娑竭罗龙王难陀龙王邬波难陀龙王。嚩鲁拏龙王善住龙王宝髻龙王普遍形圆满龙王。以种种光味宝而供养佛。复有转轮王与无量百千万亿大臣宫人婇女及千。子围绕来供养佛。尔时大地变成金刚。于如来前从地涌出七宝莲华。其华百叶。于其华中有赡部金刚千辐宝轮。光明赫奕如日。其光遍照三千大千世界。于齐轮中出微妙声。作如是言。善哉善哉释迦牟尼如来。能说如是秘密陀罗尼。能转无上大法轮能诣大菩提场。此陀罗尼是诸如来秘密明心。是诸如来真实理趣明心。唯愿世尊复更为说此大宝广博楼阁陀罗尼。世尊已说警觉心陀罗尼。由此陀罗尼。警觉一切如来并其大众。皆来集会。世尊说此秘密陀罗尼今正是时。世尊此陀罗尼是成佛根本。能除一切罪能竭一切苦海。能遮止一切生死旷野。能越一切烦恼瀑流。若无此陀罗尼大明王。终不能成无上正觉。此陀罗尼是成佛种子。是转大法轮。是燃大法炬。是建大法幢是吹大法螺。是系大法鼓是法师子座。善哉世尊唯愿广为大众。说此大陀罗尼王曼茶罗印法画像法。尔时大会云集。天龙药叉彦达嚩蘖噜拏紧那啰摩护啰誐人非人等。咸生希有奇特之心。皆礼世尊瞻仰而住。尔时世尊闻大众虔诚请已。即为广说此陀罗尼大教王法。

　　根本陀罗尼品第二

　　尔时世尊告诸大众。我今说此陀罗尼教王。此陀罗尼能成就无上菩提。若有受持能除一切罪业。身得清净即说根本陀罗尼曰。
　　曩莫萨嚩怛他(引)蘖多(去)南(一引)唵(二)尾捕攞蘖陛(三)么抳钵啰(二合)陛(四)怛他多(五)你捺舍宁(六)么抳么抳(七)苏(上)钵啰(二合)陛(八)尾么黎(九)娑(引)蘖啰(十)俨鼻[口*(隸-木+士)](十一)吽(十二)吽(十三)入嚩(二合)攞入嚩(二合)攞(十四)没驮尾卢枳帝(十五)麌呬夜(二合)地瑟耻(二合)多(上)蘖陛(十六)娑嚩(二合引)诃(引十七)
　　尔时世尊说此大宝广博楼阁善住秘密根本陀罗尼已。于此大地六种震动。雨大宝雨及大妙华。一切所来大众咸皆欢喜叹未曾有。能令一切善法皆悉成就证得十地。是时十方诸如来同声赞叹释迦牟尼如来言。善哉释迦牟尼如来。乃能说此入菩提道场陀罗尼。若才闻此陀罗尼。除灭一切恶趣。才忆念此陀罗尼者。则为以诸微妙香华涂香粖香。供养十方一切诸佛。若能才诵即得不退转无上正觉。乃至百劫千劫百千劫。一切如来不能赞叹尽其功能。此陀罗尼有大威力。一切诸魔终不能作其障碍。一切冤家恶友鬼神药叉罗刹人非人等不得其便。增长无量善根。若才念此陀罗尼者。获福无量何况久能诵持。其福不可挍量。
　　尔时执金刚手药叉将。及四大天王。往诣佛所恭敬合掌。顶礼佛足供养而住。白佛言世尊我等拥护持此陀罗尼有情。加持养育皆令欢喜。
　　尔时世尊舒金色手。摩执金刚菩萨顶。及安慰四大天王。作如是言。我以此陀罗尼付嘱于汝。若有持此陀罗尼者。汝当拥护。
　　尔时执金刚手菩萨及四大天王。白佛言世尊我等受付嘱已。以此大教王。常当拥护彼有情受持陀罗尼者。

　　心及随心陀罗尼品第三

　　尔时世尊复说心陀罗尼曰。
　　唵(一)么抳嚩日礼(二合二)吽
　　尔时世尊复说随心陀罗尼曰。
　　唵(一)么抳(尼轸反)驮(上)礼(二)吽泮吒(半音)
　　若诵持根本陀罗尼者。不假拣择时日宿曜。不限斋戒。但诵满一万遍已。然后佛前或舍利塔前。于白月十五日。洁净洗浴著鲜净衣。随力供养燃四盏灯散诸香华。受持陀罗尼者。食三白食旋绕制底一百八匝。诵陀罗尼一百八遍。便于当处寝息。天欲晓时如来即现其身。执金刚手菩萨亦现于前。所有愿者皆得如意。若造五无间罪者。作如是法第三遍。方得感现勿生疑惑。常于清旦诵一百八遍。所求之事皆得成就。蛊毒诸毒不能为害。水不能漂。火不能烧。贼不能劫病不能侵。无他冤怖常无重病。亦无眼病耳病鼻病舌病口病齿病唇病头痛肢节痛。一日疟二日三日四日疟。悉不著身。诸恶毒蛇虎狼禽兽不能为害。[示*厭]祷咒诅亦不著身。此陀罗尼威力如是。能息一切怖畏能灭一切恶障。能生一切功德能成就六波罗蜜。能成就如来境界。才诵此陀罗尼者。皆能成办一切事业。若有人登大高山顶诵此陀罗尼。尽眼所见处。所有众生灭一切罪业。亦离一切地狱业得免一切傍生身。若入天庙中诵此陀罗尼者。使诸天神皆悉奉教。若入龙池中诵此陀罗尼者。一切龙众皆来归命若于日前诵此陀罗尼者。日天子即来现其人前。所求意愿皆能与之。若有人于执金刚手菩萨前诵此陀罗尼者。金刚手菩萨现于其前。所求愿者亦得随意若有人取菖蒲根诵此陀罗尼。一千八遍口中含之。入于王宫所有演说。妃后婇女欢喜净信。若加持胡椒含于口中。共他人语所出言辞皆悉信受当生欢喜。若加持白芥子一千八遍掷于虚空。一切恶风雷雹皆得消散。若加持盐一百八遍。与净行婆罗门皆来敬爱。食此盐者皆得欢喜。若欲令刹利敬爱者。取白芥子护摩一千八遍即得敬爱。若加持安悉香一千八遍。于一切鬼魅病人前烧。随其所愿皆自下语。彼病即差。若亢旱时先以瞿摩夷涂地。作四肘方坛。中心画一水池。方二肘作青色。于池中取瞿摩夷和土为泥捏作一龙。腰已上为菩萨身。作菩萨面。于其头上出三蛇头。腰已下为蛇身。于池中盘屈。其龙遍身以黄丹涂令作赤色。以金薄贴龙心上。绕坛四边。以白粉画作莲花。于坛四角插四只箭。以五色线缠绕于箭。周围其坛。又于线上悬五色小幡。四角安四水瓶。四门安香炉。又用四个小瓶。一瓶盛乳。一瓶盛酪。一瓶盛乳麋一瓶盛酥。及沙糖。然四盏灯烧四种香。所谓安悉董陆白檀苏合。于坛上散七种谷子(大麦小麦稻谷菉豆油麻芥子白芥子)供养五色食饮并诸花果念诵人面向东坐。取白芥子先诵陀罗尼。加持一千八遍已。然后取白芥子一颗。诵陀罗尼一遍钉龙头上。满一千八遍。其龙即降雨。一切龙皆降伏。若欲止雨加持白芥子一百八遍。掷龙池中其雨即止。若有恶风雹雨。取佉陀罗木作橛。钉龙池边即得霜雹不下恶风即止。若欲缚毗那夜迦。取白芥子加持一百八遍。安毗那夜迦头上。便不能作其障碍。以乳洗毗那夜迦即得解脱。所作事业皆得成就。其持诵者常须清洁著鲜净衣。此是根本陀罗尼法。

　　　　大宝广博楼阁善住秘密陀罗尼经卷上
< =  >


　　　　大宝广博楼阁善住秘密陀罗尼经卷中

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译

　　成就心陀罗尼法品第四

　　凡成就心陀罗尼事业者诵十万遍即见一切如来。诵二十万遍得见一切佛土。若诵三十万遍得成入一切曼荼罗。一切真言法悉得成就。诵四十万遍得持明仙中转轮王。诵五十万遍一切阿苏啰。及诸仙窟龙宫窟门自开悉皆得入。若诵六十万遍得见一切伏藏。若诵七十万遍即忆知过去无量生宿命事。若诵八十万遍即得宝印三摩地。若诵九十万遍得一切菩萨游戏神通加持。若诵一百万遍得一切如来灌顶。与一切如来同会。福慧如是倍增而获无量殊胜功德。若造五无间罪。诽谤圣人诽谤正法。应入阿鼻地狱者。由诵此陀罗尼十万遍。一切业障悉皆消灭。得不退转获宿命智。一切如来护念摄受。得眼清净耳清净鼻清净。舌清净身清净。增胜无量殊胜功德。转受增胜身业清净。兼获世间种种事业随意成就。
　　复次说雄黄法。取好雄黄置熟铜器中。从白月十三日。清净洗浴著鲜净衣。吃三白食所谓乳酪粳米。于佛前加持十万遍。至十五日夜。所加持雄黄现三种成就相。若暖若烟若光焰即得成就。若暖将用点额。即得安怛那成就。入阿苏罗窟及一切神仙龙宫。得持明转轮王位。意乐所作皆得成就。若烟出用点眼中。当见一切菩萨宫殿住处。又见一切金刚族类菩萨。一切诸恶魔不能障碍。获得一切法藏。随所去处皆得通达。若现光焰即腾虚空。证得燃炬陀罗尼三摩地。得作三十三天中主宰。所须皆得。若于山顶上诵一万遍得一切众生尊重。所求皆得一切赡部人咸来恭敬。若入水池中诵一千八遍。一切诸龙皆悉降伏。取白芥子加持一千八遍。散掷虚空应时注雨降伏诸龙。若常日日诵持获大吉祥。若患一切病。取水一瓶以因陀罗呵悉多药(白及药也)及钵罗奢药(赤及也)白芥子并郁金香白檀香等各一分。内著瓶中加持一万遍。取此香水淋灌于顶。一切大重病人皆得除差。及灭一切罪障。所有符书压祷皆悉消灭。获得一切殊胜吉祥。若患癞病。澡浴灌顶亦得除差。若患白癜风。以水灌顶亦得除差。若有女人意欲求男。以水灌顶即便生男。若有人久持诵无灵验悉地不见前者。作此灌顶法速得悉地。如是等世间出世间。所求一切愿皆得成就。

　　成就随心陀罗尼法品第五

　　诵随心陀罗尼满一万遍。所有诸鬼神作障难者。悉来接足礼拜白言。持明者救护我等勿断我命。所使我者决定得了。我皆成就。若诵二万一千遍者。即得一切天龙敬伏为天中主。所出言辞天皆奉行。若诵三万遍。一切鬼神药叉等咸悉顺伏。若诵四万遍。意欲钩召随意即成。若诵五万遍。所欲钩召追摄。若天若龙若药叉若檗噜拏。若紧那罗阿苏啰摩护啰及仙人婇女沙门婆罗门。刹利国王王后宰相群臣。及余种种人等皆得随意。烧安悉香和白芥子。若诵六万遍得无垢三摩地。若诵七万遍得作持明仙中转轮王若诵八万遍执金刚手菩萨及与眷属来现其前。若诵九万遍得诸菩萨施与无畏。若诵十万遍得见一切如来。彼等如来作是言。善男子汝欲所往诸佛刹土。皆得随意无有障碍。通达一切真言通达经论。一切如来加持。于三藐三菩提不退转。及得种种世间出世间法。心所乐求皆得成就。诸佛如来皆悉印可。

　　诸仪轨陀罗尼品第六

　　坐真言曰。
　　唵摩抳军吒利吽吽娑嚩(二合引)诃
　　诵七遍然后坐。作余护持法。
　　次结坛界真言曰。
　　唵摩抳尾惹曳驮啰驮啰吽娑嚩(二合)诃
　　诵此真言加持白芥子七遍。散于四向便成结界。
　　次结十方界真言曰。
　　唵入嚩(二合)里多么抳嚧止啰室里(二合)抳吽吽泮吒(半音)
　　诵此真言加持香水。和白芥子一百八遍。散于十方即成结十方界。
　　辟毗那夜迦真言曰。
　　唵摩抳钵啰(二合)婆嚩底贺啰贺啰吽吽泮吒(半音)娑嚩(二合)诃
　　诵此真言。加持灰水二十一遍。散于十方。
　　顶髻真言曰。
　　唵嚩日啰(二合)摩抳底瑟吒(二合)底瑟吒(二合)吽吽泮吒(半音)
　　诵此真言七遍加持。右手作拳舒大指。以摩顶右旋三匝。即成护身。
　　加持衣真言曰。
　　唵摩抳微布黎地里地里吽泮吒(半音)
　　诵此真言七遍加持衣服。
　　洗漱真言曰。
　　唵尾你庾(二合)嚩底诃啰诃啰摩诃摩抳吽吽泮吒(半音)
　　诵此真言加持水洗手漱口。及用洒于身。能净诸根。
　　洗浴真言曰。
　　唵苏涅摩啰嚩底诃啰诃啰播奔弭哩弭哩吽娑嚩(二合)诃
　　诵此真言加持白芥子水一百八遍浴身法。
　　护真言曰。
　　唵摩抳达哩吽吽泮吒(半音)
　　诵此真言用洒一切香花果实饮食及所用之物。皆用此真言加持而护之。
　　神线真言曰。
　　唵地哩地哩微么罗迦哩吽吽泮吒(半音)
　　献真言曰。
　　唵萨嚩怛他孽多布惹么抳吽吽
　　所有花皆诵此真言加持。散时亦诵。
　　涂香真言曰。
　　唵萨嚩怛他孽多巘驮摩抳娑颇(二合)啰拏吽
　　烧香真言曰。
　　唵入嚩(二合)里多么抳阿没啰矩吒娑颇(二合)啰拏(上)尾[卄/(阿-可+辛)/子]底吽
　　灯真言曰。
　　唵入嚩(二合)里多始佉嚟驮嚩哩吽吽泮吒(半音)
　　献食真言曰。
　　唵钵啰(二合)嚩啰(引)[卄/(阿-可+辛)/子]啰(二合)嚩底娑啰娑啰吽吽
　　献阏伽真言曰。
　　唵摩诃末抳布啰耶驮啰驮啰吽吽
　　奉献供养物及食等真言曰。
　　唵摩诃微么犁吽吽婆啰婆啰吽
　　护摩真言曰。
　　唵入嚩(二合)罗萨普(二合)啰誐誐那钵啰(二合)多罗抳吽吽
　　加持念珠真言曰。
　　唵嚧止啰摩抳钵啰(二合)靺多耶吽
　　以此真言加持念珠七遍。若念诵本真言。一遍移一珠。即成诵一切如来所说真言一遍。一一真言成无量百千那庾多遍。
　　念诵时真言曰(欲念诵本真言时先诵此真言)。
　　唵嚩日啰(二合)摩你迦啰紧迦哩吽吽泮吒(半音)
　　结跏坐真言曰。
　　唵苏钵啰(二合)靺底多吠艺摩抳摩抳娑嚩(二合)诃
　　警觉一切如来真言曰。
　　唵萨嚩怛他孽多嚩庾(平)惹吠多罗多啰吽摩抳迦娜宁娑嚩(二合)诃
　　请一切如来真言曰。
　　唵微布罗钵啰(二合)嚩黎杜噜杜噜吽吽
　　求愿真言曰。
　　唵萨嚩怛他孽多地瑟吒(二合)那质多僧[口*洛]讫叉(二合)拏嚩日礼(二合)吽吽
　　求菩萨愿真言曰。
　　唵苏尾布罗嚩娜宁诃啰诃啰吽
　　请一切天龙真言曰。
　　唵阿鼻娑摩耶嚩日礼(二合)驮啰驮啰吽
　　请四天王等真言曰。
　　唵摩抳尾誐嚩底吽
　　加持弟子真言曰。
　　唵输(上)婆摩抳户卢户卢吽
　　加持弟子令弟子入坛真言曰。
　　唵萨嚩怛他孽多曷哩(二合)捺耶嚩日哩(二合)抳达啰达啰吽吽
　　献一切佛一切菩萨诸天等食真言曰。
　　唵尾啰尾啰逝誐誐那嚩呬你攞呼攞呼吽吽
　　所有一切香花饮食。皆诵此真言用持献之。
　　护身真言曰。
　　唵摩抳苏唵(二合)婆抳吠誐嚩底啰讫叉(二合)啰讫叉(二合)[牟*含]吽
　　奉送诸圣众真言曰。
　　唵萨嚩怛他孽多矩卢你底娑摩啰尾誐底入嚩(二合)罗入嚩(二合)罗吽吽娑嚩(二合)诃
　　诵此真言通一切处用。所谓奉送本尊献阏伽香花饮食等用。
　　已上一切心真言。先各诵一百八遍。然后作法时。才诵灭一切罪。一切苦恼皆得解脱。诸佛如来决定授菩提记。当得作佛。先世恶业受持此真言悉皆消散。获无量恒河沙数功德。速证无上正等菩提。能转法轮。

　　建立曼荼罗品第七

　　尔时世尊说曼荼罗仪轨。依时依法先择胜地。然后作坛。其坛四肘四门。以瞿摩夷和土遍涂拭之。坛上张一白盖。称坛大小。于坛中心取二肘。拼作一小方坛。先以白檀香涂拭。次用郁金香涂之。或以五色粉捻成。或画亦得。于新器中和彩色用之。于小坛中画七宝楼阁。于楼阁中画一佛形像。作说法相。佛前作一莲华。七宝庄严。于莲华胎中画作一轮。其轮百辐齐辋具足。以金庄严。轮外画焰光。其莲华茎吠流璃色。佛左边画金刚手菩萨。而作忿怒形。右手执金刚杵左手执白拂。右边画摩尼金刚菩萨。种种璎珞庄严其身。左手执持宝珠右手执白拂。四角各画四天大王。身著甲胄手执器仗。种种头冠璎珞庄严其身。作嗔怒形。其小坛中画七宝界道。于其坛上悬一伞盖。可一肘量。于伞盖四面周匝悬幡。其大坛东门悬五色缯幡。以四金瓶满盛香水。于瓶中著七宝及诸香药五谷。于瓶口插时花有果枝条。以缯帛系瓶项。置坛四角。又以四银瓶满盛乳。安大坛四隅。若无金银瓶。以金银图瓶替之。于中坛南门中。画大吉祥天女。种种璎珞庄严其身。北门中画饷弃尼天女。坛西门中画金刚使者天女。八臂持种种器仗。以种种璎珞庄严。上悬青缯幡。于中坛四边。香花饮食随力供养。然三十二灯。种种花果散其坛上。于佛像前置金香炉。烧苏合香。金刚手菩萨前以银香炉烧安悉香。摩尼金刚菩萨前亦以银香炉烧酥合香。于四天王前烧薰陆酥合白胶香和烧。于吉祥天女前烧白坛香。于饷弃尼天女前烧安悉香。于金刚女使者前烧萨罗计香(是青胶香)于四天王等前。各各别以饮食而供养之。其中坛四门外。各立吉祥标门。其大坛东门中画诃利帝母。七子围绕。于南门中画大自在天王。于西门中画花齿罗刹女。于北门中画毗摩天女。颜貌美丽有七婇女围绕。于坛上四边插三十二只箭。其一一箭以五色加持线缠。周匝围绕。于线上悬五色小幡以为庄严。于大坛外食界道上。安置种种花种种味饮食种种果七种油饼三十二梡三十二瓶三十二香炉。烧灯一百八盏。种种末香种种烧香所谓薰陆香安悉香必栗迦(苜蓿香)白檀沉香多孽罗香苏合萨罗计(青胶是也)应烧五石蜜香。又以龙脑香麝香郁金紫檀白檀等。各各以为涂香。次应献食饮乳酪沙糖水石蜜水。各盛八瓶。乳粥八梡。又以粳米菉豆油麻相和作粥八梡。粳米饭欢喜团各八梡。又粳米粥八梡。复盛油四瓦梡酥四瓦梡沙糖四梡石蜜四梡油麻四梡果子四梡七种谷子四梡。应以种种饮食供养。所谓天竺饼煎饼菉豆饼油麻煎饼无忧饼妙味饼酥饼沙糖饼。已上饮食随所得营办。当于引弟子入坛门中。两边置香水二瓶。应为弟子作入坛仪轨。其弟子入已。即为弟子灌顶。诵此真言以用灌顶真言曰。
　　唵(一)摩诃尾布罗(二)钵啰(二合)底(丁以反)瑟耻(二合)多悉第(三)阿毗诜者[牟*含](四)萨嚩怛他孽多鼻晒罽(五)婆啰婆啰(六)三婆啰(七)吽吽
　　才灌顶已。先世一切罪障。一切业障悉皆清净。得一切如来摄受。一切如来加持。一切如来灌顶。一切如来安慰。一切悉地现前。所思所求皆得满愿。即成入一切如来三昧耶曼荼罗。入一切如来法性。证甚深法忍。往诣菩提场获得如是等胜上功德。乃至获得不退转证无上正等菩提。

　　画像品第八

　　尔时世尊告诸大众。我今说画像法。而能成就一切事业。应取新白[疊*毛]不割截者。或一肘或二肘令四方等。画人应受八戒。其画彩色于新器中盛。勿用皮胶。画七宝庄严楼阁。于楼阁中画如来。作说法相坐师子座。佛右边画金刚手菩萨。十二臂黄白色。其像四面。正面欢喜。右边面忿怒相。左边面开口狗牙上出。当头上面颦眉怒目。头冠璎珞种种庄严。于莲华上半跏而坐。左边画宝金刚菩萨。四面十六臂。正面欢喜。右面青色作摩诃迦罗天面。左面绿色作师子面。头上面颦眉露齿忿怒作浅绿色。右边第一手持真多摩尼宝作献佛势。左边第一手持莲花。右第二手作安慰手。左第二手持三戟叉。二手合掌。余手皆执诸器仗。右第四手持轮。左第四手持剑。右第五手持金刚杵。左第五手持花箧。右第六手持念珠。左第六手持军迟。右第七手持刀。左第七手持梵夹。右第八手持宝塔。左第八手持须弥山。于莲华台上半跏而坐。于其座下画饷弃尼天女。有八臂跪坐合掌。作供养佛相。金刚手菩萨座下。作吉祥天女。跪坐持宝器。满盛种种宝供养如来。于吉祥天女后。画金刚使者天女。作笑面有四臂。种种璎珞而为严饰。手持种种器仗。饷弃尼天女后。画花齿天女。身著素服。以手持花瞻仰如来。于如来前。画作七宝花。其花百叶以金为台。吠琉璃为茎。其莲华上画作百辐轮。脐辋具足。轮外周匝皆有光焰。于莲华根下。画四大天王。悉被甲胄种种严饰手执器仗。莲华下画作水池。以七宝庄严。于池岸上应画持诵人。跪坐手持香炉并持花枝。又持念珠。跪坐瞻仰如来。于宝楼阁上。于虚空中画梵天毗纽天大自在天。散花供养。应依如是仪则画像。其持诵者著新净衣。食三白食。从白月八日。在如来前如法念诵。至十五日令满十万遍。其像动摇及见自身炽然光明。获得无障碍眼。证清净摩尼行三摩地。于一切持明仙中为转轮王。亲见一切如来。才诵一遍远离一切地狱傍生。能断贪嗔痴等。离诸悭吝垢。成就一切功德。获得一切安乐。摄受一切善根。一切如来之所加持。一切菩萨之所安慰。一切诸天悉皆拥护。一切药叉罗刹毕隶多比舍遮阿苏罗彦达嚩[卄/(阿-可+辛)/木]噜拏紧那啰摩护啰誐人非人等。悉来侍卫。于一切王宫皆得供养。令诸世间皆得顺伏。一切功德波罗蜜悉皆圆满。如是等殊胜功德悉皆获得。若才诵者犹获如上福利。况多增胜。受持者若有读诵受持相应供养。求成就。并与印契真言相应对于像前。其人等同诸佛。应受天人世间供养礼拜。其人等同诸佛。应见应知如来之所受记。其人决定不退转于无上菩提。不复生于母胎。所生世界莲华化生。不离诸佛菩萨所生之处。共诸如来集会乃至坐菩提场。

　　护摩品第九

　　尔时如来复为诸大众。说护摩法。先须清净身心然后作法。一一法速令成就。起广大利益。为诸有情发如是心。应作护摩如法供养。护摩真言曰。
　　唵娑嚩(二合)诃钵底部啰(二合)部啰(入)吽吽[口*半]吒(半音)娑嚩(二合)诃(引)
　　以此真言加持油麻白芥子。和酥一遍一烧满一百八遍。能令一切真言法速得成就。除遣一切障者毗那夜迦。一切罪一切烦恼一切冤家恶友皆得摧伏禁止。令其迷惑。一切恶梦灾怪不祥之事自然消散。
　　又以安悉香白芥子和酥。诵真言一遍一投火中烧之满一千八遍。一切鬼魅头自破裂。一切病患诸疟速得除愈。一切鬼神变怪皆得远离又以酥和白芥子。一诵真言一投火中。满一千八遍获得一邑主。又以白芥子和酥护摩一千八遍。一切诸魔恐怖冤家他敌悉皆除灭。
　　又以天木(杉木是也)和酥护摩一千八遍。得啰惹并内宫眷属欢喜敬爱所求皆遂。
　　若以白胶香和酥。及白芥子。于山峰上护摩如前遍数。一切诸宫窟门自然而开。即得入中为持明仙中王。
　　又以香胶和芥子油。于龙池边护摩一千八遍。一切诸龙皆得敬爱。所敕皆作之。依时降雨不损苗稼。
　　又以饮食护摩一千八遍。供养如来即得五谷丰饶。
　　又以盐护摩一千八遍。一切药叉女皆来礼足。作是言大家勿伤我命。任意驱使皆得成办。
　　又以酥和粳米。护摩一千八遍获大吉祥。
　　又以胡椒对日。护摩一千八遍。常得诸天拥护获大吉祥。
　　又于大吉祥天女前。以油麻和白芥子护摩。得大财丰饶。
　　又以遏迦木护摩一千八遍。即成警觉诸佛菩萨悉知是人。离一切罪。于一切世间出世间真言王。悉皆现前。除一切病。于诸冤敌而得最胜。一切生死苦不能凌逼。由此真言力故。诸有善业皆易成就。一切恶梦不祥之事皆得消散。一切厌祷一切系缚一切烦恼不能侵扰。如是等护摩事业。能作息灾能获安乐获得财利。设有堕诸恶见众生令得正见。
　　尔时婆伽梵告金刚手菩萨。此教王有大威德。是一切如来心。是诸如来母。是诸如来转大法轮。是诸如来往诣菩提场。是诸如来建大法幢。是诸如来吹大法蠡。是诸如来坐金刚座。是诸如来降伏魔军。是诸如来最胜秘密。是诸如来极大秘密。金刚手此陀罗尼。于赡部洲息一切有情烦恼。能除一切有情罪。能竭赡部洲有情地狱饿鬼傍生之业。能除有情生老病死愁叹苦忧及诸热恼。尔时世尊复告金刚手菩萨。我以天眼观诸如来。不能说此陀罗尼所生功德聚。此陀罗尼有如上最胜殊妙。如是广大如是甚深。如是等胜最胜。上最上大神通。如是大宝广博楼阁教王。薄福少德众生。必不闻此陀罗尼名字。况复得见。受持读诵。若有闻见此陀罗尼名者。是人已曾亲近恒沙诸佛菩萨。金刚手此陀罗尼是如来心。难解难入。若有善男子善女人。于百千万劫。供养八十俱知那庾多百千恒河沙诸佛菩萨。饮食衣服房舍卧具百种汤药幡盖香花涂香末香。复以七宝满三千大千世界。日日中奉施诸佛。金刚手于汝意云何。是善男子善女人功德多不。金刚手菩萨白佛言。世尊此人功德无量无边不可称数。若有诵此陀罗尼一遍者。此人功德胜前功德。诸佛如来说不能尽。若有善男子善女人。于一时顷作意思惟此陀罗尼。称量比前供养如一切如来饮食衣服香花七宝功德。倍胜于前。即成供养一切如来。
　　尔时如来说是语已。众中天龙药叉彦达嚩阿苏啰孽噜拏紧娜啰摩护啰誐人非人等。一切大众踊跃欢喜发声称赞。五体投地虔诚礼敬。合掌向佛白言世尊。此陀罗尼等同如来出于世间。今佛世尊于赡部洲。能善建立此秘密陀罗尼心法。
　　尔时十方同会诸佛菩萨。咸赞释迦如来言。善哉善哉。既赞叹已各还本土。尔时释迦牟尼世尊以佛神力还娑诃世界。

　　　　大宝广博楼阁善住秘密陀罗尼经卷中



　　　　大宝广博楼阁善住秘密陀罗尼经卷下

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译

　　护摩品第九之余

　　尔时金刚手秘密主菩萨。面貌熙怡微笑身毛耸竖。持金刚杵轮掷挥空。以种种香花衣服严具。诸持明仙众歌赞叹咏。往诣佛所。以诸香花衣服严具而散佛上。绕佛三匝顶礼佛足。渐进佛前。偏袒右肩右膝著地。合掌白佛言。世尊如来今于世间然大法炬。于赡部洲建立陀罗尼教王。若有见闻此陀罗尼者。等同见佛。出兴于世。应如是知。世尊说是大宝广博楼阁善住秘密大印曼荼罗教明王法。世尊若有才闻此陀罗尼者。于无上菩提决定得不退。疾证无上等觉菩提解脱一切罪障唯愿世尊为诸众生。说此陀罗尼印法。即以伽他而问于佛。
　　此之秘密印　　云何而轮结
　　云何安于指　　云何复安臂
　　云何手按手　　云何以印触
　　而作于加持　　云何印在心
　　云何而舒臂　　云何三昧耶
　　云何安慰印　　云何以神力
　　加持速成就　　云何金刚座
　　云何灌顶印　　云何法轮印
　　云何持无上　　无能胜密印
　　云何转轮印　　及如意宝印
　　云何四王印　　云何吉祥天
　　秘密之契印　　云何饷弃尼
　　及女使者印　　云何持坛中
　　一切圣众印　　云何迎请印
　　云何根本印　　心及随心印
　　如上之印法　　唯愿大牟尼
　　而为我解说　　由结此印故
　　一切业成就　　才见此印故
　　诸罪皆清净　　若修真言法
　　成无上悉地　　愿佛说真实
　　由结此印故　　世尊为我说

　　尔时释迦牟尼如来于大众中。舒金色如象王鼻百千福庄严臂。按金刚手秘密主菩萨顶。而安慰之作是言。金刚手此大宝广博楼阁善住秘密陀罗尼印品。如是印法汝今听善听极善听作意思惟。今委寄汝。汝应极生恭敬印品及曼荼罗成就法。当于后世敬重印品。知一切印等同如来。如薄伽梵诣菩提场。如转法轮。如佛舍利。于后世时。不应授与下族类人。恶性有情破戒有情。懈怠有情不净信者。耽嗜有情我慢有情。如斯之类不须为说。此陀罗尼等同如来舍利。勿令隐没。若有薄福有情。闻我此法便生毁谤。当知此等如毁谤佛无有异也。是故金刚手善应执持此陀罗尼。所在之处如佛无异。尔时金刚手菩萨。顶礼佛足白言世尊。如是如是世尊所说。我当专心受持恭敬供养以报佛恩。唯愿世尊为我演说。我当守护如来三昧耶。不敢违越不敢弃舍不敢疑惑。令持明者速得成就。尔时薄伽梵作念正知。于大众中以吉祥仪轨。说修行此大宝广博楼阁善住秘密陀罗尼大印品。持明者善须依法澡浴。及饮五净。依法加持及自护身。著新净衣。先以白檀香遍涂手臂。然后复用郁金香。涂系于神线。臂钏茅镮安于右臂。离喧闹密静处。建立精室。或舍利塔前。对佛像面向东方。作吉祥座及结跏坐。先于一切有情起大慈心。深生悲愍。即应诵根本陀罗尼。次诵心陀罗尼随心陀罗尼。以花鬘烧香供养一切如来。并供养持金刚观白在曼殊室利慈氏等。怜愍有情者。遍礼十方一切如来。所奉献者二手合掌。
　　应作如是言　　住在于十方
　　诸佛摄受我　　遍在于十方
　　过去及现在　　未来诸世尊
　　菩萨威德者　　我今悉皆礼

　　唵牟尼摩尼钵啰(二合)嚩啰钵啰(二合)嚩隶麌呬耶(二合)钵纳铭(二合)摩诃钵啰(二合)陛娑嚩(二合引)诃(引)
　　次结普遍光明宝清净如来心印。先以右手拇指。捻头指甲上。如镮。余三指展之。次以左手展其头指。屈大拇指。押三指甲上。二手相对置于心前。
　　应住寂静心　　观想佛形像
　　身仪应寂静　　复以寂静眼
　　身不应动摇　　不动于静虑
　　结印诵密言　　数限二十一

　　唵萨嚩怛他[卄/(阿-可+辛)/木]多纥哩(二合)捺耶摩抳入嚩(二合)攞宁阿(去)尾瑟吒(二合)也吽(引)
　　才结此印。即持一切如来心印。积集广大福聚。如恒河沙那庾多百千如微尘诸佛。若有善男子善女人苾刍苾刍尼优婆塞优婆夷。以满三千大千世界七宝。及天妙衣服涂香末香烧香花鬘璎珞诸庄严具幢幡宝盖。供养一一佛。满百劫。如是供养一切佛已。若有人结此印诵真言一遍。所生善根百分不及其一。如上恒河沙诸佛。不能尽说其福聚。如是大威德有大神验。才结此印诵真言。观念地狱一切众生。彼地狱众生皆得解脱。由此观行皆得生极乐世界。如是等阿修罗及焰魔界傍生。皆得解脱一切身垢。过现生身得清净。一切如来摄受护念。即成见一切如来。皆由结此普遍光明宝清净如来印威力故。
　　次结一切如来心印。亦名安慰一切如来印。先以左肘当[膫-(日/小)+(夸-大)]。平展仰掌。即屈无名指小指。以大母指押之。右手准前印不改。颦眉羯吒讫叉眼。自视其身。微屈身。齿咬下唇应诵真言曰。
　　唵萨嚩怛他孽多钵啰(二合)嚩啰孽啰啰摩抳吽
　　才结此印诵真言。即成入一切如来所有三昧耶曼茶罗。则成俱知三昧耶者。若人百千劫来宿障。由见此印即得消灭。闭一切恶趣门。即成结一万四千俱胝那庾多百千佛大三昧印及诵真言。又同结一切如来部族印。一切夜叉罗刹部多诸毗那夜迦等。皆悉被烧。如一火聚。是诸障者面皆踣地。皆顺三昧耶不敢违越。一切诸天顶戴诵持者二足。皆住三昧耶。由才见闻此印故。即成知一切三昧耶者。一切恶龙亦顺。住三昧耶不敢违越。无有三昧耶。秘密曼茶罗教轨仪无不知者。悉皆成入。由结印诵真言故。诸有恶人不敬信者。及外道冤敌不饶益有情者。皆起慈心深生恭敬。一切怀恶意诸烦恼者。悉皆消灭。即成具三昧耶。即离一切罪障。即成归依三宝。即成就大福德聚。远离诸疾病。离一切悭吝烦恼垢。
　　次结一切如来普遍大宝三昧耶秘密大印。先以右手置右膝上。以大拇指。捻中指甲上。次以左手仰横安心上。以母指押中指无名指甲上。舒头指及小指。发慈心开目而住。即诵真言曰。
　　唵萨嚩怛他孽多毗三冒驮娜嚩日[口*(黍-禾+利)](二合)吽
　　才结此印诵真言。即得一切如来之所安慰。皆称善哉。舒手按顶怜如爱子。则为一切如来之子。千俱胝那庾多恒河沙诸佛所共安慰。其人一切罪障皆得清净。一切烦恼悉皆消灭。一切菩萨悉皆礼敬。一切诸天悉皆侍卫。一切鬼神并一切夜叉罗刹悉皆不敢侵倰。一切障碍毗那夜迦不敢恼害。驰散十方。一切皆起慈心。由见此印故。无有疑也。见持明者持此最胜印。当知佛菩萨现前安慰。由诵此真言。当知是佛音声。等同诸佛。佛语甚深难闻。若有善男子善女人苾刍苾刍尼坞波索迦坞波斯迦。若持明者。结跏趺坐结印诵真言。若得见持此真言人。则成见六十二恒河沙百千俱知那庾多诸佛如来应正等觉。不应起疑惑。应当供养彼人奉其衣服。应起恭敬如大师想。观持明者等同诸佛。当知是人则同诸佛。一切希求胜愿皆得满足。若一时间结印诵真言。慈心遍缘六趣轮回诸有情二足四足多足思惟起慈愍心。轮回有情及傍生者。皆获安慰获佛菩提不久。诸天拥护。于一切曼茶罗。成知三昧耶者。即成诵一切真言。即成结一切印。
　　次结一切如来庄严大宝光加持秘密大印。以二手右押左。背相叉。屈二头指各如钩。二小指各直竖。二大指各屈在掌中。结跏趺坐。以印当脐上。倾身向右。颦眉眼寂静而视。观想诸佛住大慈心。应诵真言矜愍一切有情。观佛色相。置印于顶上。结印时。诵唵字吽字泮字。结印已。由诵唵字成加持菩提场。由诵吽字加持转法轮。由诵泮字加持菩提树。如须弥山不倾动。一切如来所加持。一切佛皆与授记。一切处加持人天。是人身得清净。如日光摩尼照曜。离一切罪增长福德聚。是处犹如窣堵波。由结此印故。由如菩提场。诸佛所加持。加持于十地。亦加持不退转处。能净宿障。解脱诸恶趣。关闭诸地狱门。开诸天门。是人于七十二恒河沙数俱低那庾多百千诸佛所。种植善根获得授记。一切鬼神夜叉罗刹及龙皆生恐怖。及诸障毗那夜迦踣面于地。如火聚焚烧。及诸余类难调伏者。摧坏无疑。此印难见难闻。离一切罪及离八大地狱。成就一切真言教法。即成入一切曼荼罗一切三昧耶印。如来所说皆得加持。亦能加持一切印。成佛菩提最胜。才结此印。一切处常得加持真言曰。
　　唵萨嚩怛他蘖多地瑟姹(二合)那摩尼摩尼吽泮吒(半音)
　　次结如来宝大金刚安立金刚师子座印。
　　先应结金刚加座。即结金刚合掌印。想身为金刚杵形。微屈身。观想遍毛端遍触。然后二手合掌。屈二头指。捻二大指甲。竖二中指如金刚杵形。直竖二无名指。以二小指。[打-丁+必]在无名指背。以印触地。及触二膝。即安于脐。此名二金刚师子座印。其地犹若金刚。周匝十方如金刚墙。亦成一切如来座。由一切如来加持故。成金刚座楼阁。一切难调伏者不能沮坏。一切处得无畏。及障者毗那夜迦一切诸魔类。由结此印皆得超胜。彼皆一切驰散。及夜叉罗刹大力作障者悉皆远离。难伏不见形者。及诸不友冤敌恶心众生悉皆殄灭。由结此印故。一切有情若男若女皆得敬爱。王及后宫皆得欢喜。及余有情在于地上。皆得敬伏。一切随顺昼夜无间断。由诸佛加持成金刚宝殿。建立师子座。由佛神通加持故。如俱胝恒河沙数百千应供正遍知处。成金刚师子座。由才结此印。于如是等如来所。成奉献金刚座。则获一切如来神力加持。由才结如来宝大金刚建立金刚师子座印。一切地狱傍生焰魔界饿鬼阿苏啰身一切地狱等。由先世业障。以此金刚墙令摧坏令系缚。皆令消灭。其身得清净成金刚不坏身。由诵真言结印故。于诸恶趣皆得解脱。及解脱一切罪真言曰。
　　唵萨嚩怛他[卄/(阿-可+辛)/木]多钵啰(二合)嚩啰摩尼嚧旨黎吽吽泮吒(半音)
　　次结一切如来大宝出生灌顶大印。
　　二手合掌如金刚杵。二头指傍舒。二中指屈节指面相合。直竖二无名指。如金刚杵。二大指押二小指甲上。结吉祥跏座。置印于顶上。应诵此真言曰。
　　唵萨嚩怛他孽多尾么罗三婆吠吽吽
　　才结此印诵真言。其持明者于六十八百千恒河沙数微尘等如来应供正遍知。以一切如来神变加持。获得灌顶。即彼乃至得如上如来系无垢缯于其首。以一切曼荼罗印品明真言灌顶。成就无量阿僧祇福德聚。获得无量善根。一切菩萨金刚手。于持明仙人。以百千遍灌其顶。一切天龙夜叉乾闼婆阿苏啰孽噜拏紧那啰摩护啰誐四天王。与成彼持明人灌顶。一切持明仙中轮王。与成彼灌顶。为一切如来长子殊胜灌顶。成一切如来三昧耶秘密曼荼罗灌顶。以大宝广博楼阁秘密成灌顶。一切不友冤敌作障者。毗那夜迦恶药叉罗刹部多鬼神。不能见彼持明者。其持诵者身如虚空。隐形不现。普遍十方一切佛刹。一切如来应供正遍知。广大衣服缯彩七宝璎珞庄严头冠。于一切如来所。作大供养云海。成供养灌顶。由才结此印。得如是神通自在善根。成就如是大威德大福利。
　　次结一切如来光明大宝摧魔炽然法轮神通加持大印。
　　二手合掌安于心。以右手大指头指甲。相捻。余三指直舒掩于心。屈左手大指入掌中。捻中指甲上。余三指微屈。二手背相著。其左手掌面向前。结跏趺坐应诵真言。住慈三摩地内心定寂静。由结此印。即转清净大法轮。三千大千世界六种震动无疑。诸佛菩萨皆观察持明者。金刚手欢喜。并诸天眷属持明转轮王。常来侍卫持明者。四大天王昼夜常护持四方。一切如来常加持。由转法轮。于诸众皆得超胜一切障作障毗那夜迦。持明者若持此印。心得寂静离诸障难。是人等同如来出兴于世转大法轮。如坐菩提场转大法轮。我见彼人等同诸佛。应当供养。所获善福如供养佛。持诵者应清净心。于诸有情常起悲愍。应结印诵真言。少颦眉唇齿俱合。观想佛形如转法轮。心作是思惟。降伏诸魔制诸障难。由结此印诵真言故。能然大法炬建大法幢。击大法鼓吹大法蠡作大师子吼增长福德聚。由才结此印如结八十俱知恒河沙诸佛真言密印。是诸如来亦加其威神。咸称善哉善哉授菩提记真言曰。
　　唵萨嚩怛他孽多三摩耶摩抳嚩日黎(二合)吽吽
　　次结无能胜印。以右手大指。拄头指头。屈如环。余三指直竖。左手亦然。竖二手所舒指。背相著。以印小指当于脐。颦眉向下观身。以右脚押左脚。以羯吒讫叉眼顾视意。诵真言即举右脚。以大母指触地。由才结印诵真言故。即能降伏诸魔并诸营从得胜。及降伏一切作障毗那夜迦及不现形者一切夜叉罗刹。于诸冤敌通达无碍。及诸不友冤敌得胜。离诸烦恼苦及诸鬼趣得胜。于其身中贪嗔痴及余种种烦恼。彼皆寂静。由才结印故。则解脱诸罪。一切所往处得胜。于真言法得无障碍得成无障碍事。得离一切诸病。乃至证菩提。一切处诸天拥护于十方。无能胜真言曰。
　　唵萨嚩怛他孽多惹耶尾惹耶阿尔多嚩日嚟(二合)吽吽
　　次结一切如来转法轮印。
　　先以右手握大母指作拳。左手亦然。以右拳安于左拳上。由结此印。一切如来之所印可。如恒河沙俱胝百千如来咸皆欢喜。受与无上悉地。是诸如来决定现其身。于一切持明仙众中。为转轮王。一切真言印契教法悉皆通达。如在心于诸曼荼罗成就。最胜一切诸天十方拥护。转法轮真言曰。
　　唵萨嚩怛他孽多达磨驮都摩诃么抳试佉黎喝啰喝啰吽吽泮吒(半音)
　　次结金刚手菩萨印。
　　先以二手合掌。二中指右押左内相叉。二头指并二大指如金刚形。竖二无名指。指面相著。二大指直竖。二小指搩开。举其左肘。下其右肘。顾视左肘。右脚押左脚。半跏微展左脚。作颦眉怒目嗔相。以齿咬下唇喉中称吽声。意诵真言观己身如金刚手。才结印诵真言故。三十三天皆大惊怖。一切天宫悉皆震动。一切夜叉罗刹王及难调诸龙鬼神毗那夜迦及诸作障者。悉踣面在地号哭。四方驰走。金刚手皆大欢喜受与悉地。真言教法悉皆成就。福聚增长。持明中为主宰。若能三摩地相应。洗浴清净涂香涂身。著新净衣服。诸佛如来观察其人。一切曼荼罗圣众皆大欢喜。真言曰。
　　唵萨嚩怛他孽多摩诃嚩日啰(二合)贺嚩耶驮啰驮啰吽吽泮吒(半音)
　　次结宝金刚菩萨印。
　　准前印唯搩开二头指。安印当心。结跏趺坐。起慈心眼寂静而视。端严柔软诵真言。随其意思所求满足。金刚手常欢喜。观彼人如所爱子真言曰。
　　唵杜嚧(二合)杜嚧(二合)摩尼摩尼摩诃密你与(二合)怛末尼(二合)娑嚩(二合引)诃(引)
　　次结四大天王印。
　　先以右手安于脐上。屈大指入掌。以头指捻大指头。余三指直舒。左手安左[膫-(日/小)+(夸-大)]上。直舒头指。余三指握大指为拳。作拟势。身向前微屈。眼视右手。作忿怒形。怒目不转睛。应诵真言曰。
　　唵嚧迦播里低惹耶惹耶吽
　　次结吉祥天女印。
　　先以二手虚心合掌。二头指二中指二无名指。散开微屈如开敷莲花形。由结印诵真言。能满一切所希求愿是大威德者真言曰。
　　唵尾摩罗孽罗(二合)缚底三婆啰吽
　　次结饷弃尼天女印。
　　以右手近右乳边。头指直竖。大指屈入掌中。以中指无名小指慢为拳。左手覆左膝。触膝上。曲身向前怒目而视。应诵真言曰。
　　唵能(上)瑟置哩(三合)抳(平)尾娑罗吽
　　次结使者天女印。
　　先以右手仰掌。当心平展。下其肘。次以左手平展覆掌。于右手下。二手背相背。举其臂肘。引头向前微曲身。诵真言曰。
　　唵阿誐么野地啰门(上)者吒诃悉你吽
　　次结曼荼罗中一切圣众印。
　　以二手指相叉。钩结安于脐。展左脚按地即成诵真言曰。
　　唵三曼多迦啰跛哩布啰抳驮迦驮迦吽泮
　　次结花齿天女印。
　　先以右手屈五指如莲华形。安左耳上。左手准前安于心。真言曰。
　　唵娑啰娑啰尾娑啰吽吽
　　尔时金刚手　　复白世尊言
　　云何根本印　　云何是心印
　　云何随心印　　牟尼为我说
　　世尊作是言　　二手作合掌
　　应置于心上　　屈于二头指
　　及以二大指　　相捻犹如环
　　二中指蹙屈　　犹如于宝形
　　竖合二无名　　搩开二小指
　　是名根本印　　智者结此印
　　诵根本密言　　即成先行法
　　次说心印相　　先以于右手
　　仰掌安于心　　大指与无名
　　而以头相捻　　余三指平舒
　　次以于左手　　大指捻小甲
　　余三亦直舒　　覆于左膝上
　　是则名心印　　亦名安慰印
　　功能如根本　　次法随心印
　　准前心印相　　大母与头指
　　相捻犹如环　　依前左膝上

　　结此印能成办一切事业。灭一切罪除一切烦恼。不久决定当得佛菩提。若人结一一印。其福不可量。由结此印。于无量阿僧祇恒河沙数俱胝那庾多百千如来应正等觉。雨大供养云海涂香末香华鬘衣服幢幡璎珞严具七宝。于一切如来。成供养种种百味饮食。随如来所宜成出生供养。随其意乐医药资缘。于一一如来前成广大供养。由结印诵真言。于一切如来。平等于十方即警觉。彼等如来称善哉。悉皆授与记。一切如来安慰其人。乐见彼人。金刚手持明王并诸眷属众。昼夜常拥护其人。四大天王决定拥护其处。等同窣睹波。由结此印故。其地如来说如有舍利塔。皆得决定不退转。是故金刚手若善男子善女人苾刍苾刍尼优婆塞优婆夷净信持明者。应当极生恭敬受持读诵供养。若自书写劝他书写。应当结印以大信心以大恭敬。以种种物应当供养。其善男子善女人苾刍苾刍尼邬波索迦邬波斯迦获大福成就。一切戒成就。大精进大忍辱成就。大禅定成就。檀那成就。大智慧成就。广大功德成就。六波罗蜜圆满。若有得此陀罗尼印坛场法者。成就如是广大功德。佛说是经已。金刚手菩萨摩诃萨及一切大众天龙药叉彦达嚩阿苏啰蘖噜拏紧娜啰摩护啰誐人非人等。皆大欢喜信受奉行。

　　　　大宝广博楼阁善住秘密陀罗尼经卷下


