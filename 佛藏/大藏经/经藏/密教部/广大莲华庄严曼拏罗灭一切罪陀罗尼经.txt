  广大莲华庄严曼拏罗灭一切罪陀罗尼经
　　宋 施护译




　　广大莲华庄严曼拏罗灭一切罪陀罗尼经

　　　　西天译经三藏朝散大夫试鸿胪少卿传法大师臣施护奉　诏译
　　如是我闻。一时佛在波罗奈国鹿野苑中瞻波无忧树下。与大比丘众万二千五十人俱。并慈氏菩萨等诸菩萨摩诃萨。及天龙夜叉罗刹阿修罗乾闼婆迦楼罗紧那罗摩睺罗伽人非人等。恭敬围绕而为说法。初善中善后善其义深远。梵行清净一切圆满。
　　尔时波罗奈国。有大国王名曰梵寿。身心纯善慈愍有情。于彼大地一切众生养育如子。其王出城游行佛寺。至精舍门须臾顾视。有守门者而白圣众。梵寿大王今在门外将欲入寺。即时圣众速令知事僧排列花鬘。知事僧闻已开其殿门。求觅花鬘而无所有。于佛顶上见有花鬘。即取持行与尚座等。并诸圣众迎接国王。所持花鬘即以奉上。王即受之而戴头上。经须臾间忽然头痛。王自思惟云何如是。我今应是夏热出行致斯患苦。王乃即时礼辞圣众。回归宫阙告近臣曰。我患头痛今拟沐浴。汝宜速疾供办香水。王即解其一切庄严衣服即便洗浴。有一宫人善解供承洗王身体。沐浴久时头痛不愈。王乃出敕宣诏医人。医人即至王遂告言。我因夏热出城游行。于道路中而患头痛。即便沐浴其疾不愈。卿意云何。医人对曰。王之所患伤于内热。即用牛头旃檀涂其身上。王即依奏涂其旃檀亦不得差。于日夜分得大苦恼。应诸医人俱至王所。互相视之而发言曰。此疾所因不可测度深怀忧恼。王既如是我等作何方便得免王疾。言论之次王有一妹名酥钵哩(二合)野。发菩提心信重悲愍。见王患苦心生怖惧。以手摩顶而白王曰。云何怖惧如怯弱之人。王即告言酥钵哩野。我今不知。云何而得不苦不怖。妹复白言。王若如是请诣佛所。佛具大悲必为救济。王即告言汝所作意善哉善哉。我为忘失今即须往。寻敕重臣令速排列车辇骑乘。时御车者驾五百乘车。王与眷属并诸臣寮。出于城外。往瞻波无忧树下而诣佛所。于其中路有一女人负薪为活。手把柴檐生产路傍。王妹见已不忍视之。以手掩面迷闷倒地。王见如是即问其妹。云何苦恼汝为我说。其王皇后名酥啰逊捺吒。以意思惟而告王言。彼酥钵哩野迷闷倒地。为见路傍檐柴女人。生产其子苦恼甚深。彼妹心慈不忍见之遂乃如是。王既闻已即告皇后。罪业宿报不可逃免。王令宫人给赐财物。济彼贫乏速令归家。其妹迷闷以拂扇凉。还得稣惺而复发言。南无没驮野大王。贫女大苦我不忍见之。相次前行遥见园林。渐近精舍王乃下车。执酥钵哩野手入于园林。见佛世尊如妙金山。放大光明喻百千日。其王见已即放妹手。偏袒右肩脱其头冠。往诣佛前合掌恭敬。旋绕世尊顶礼佛足投地良久。时彼世尊舒金色臂。摩于头顶告彼王言汝起汝起。王闻佛敕应声即起。经刹那间头痛即愈。身心适悦王甚欢喜。时酥钵哩野与诸眷属同坐一处。王见于妹面色忧愁。而即问言云何愁恼令彼问佛。妹既闻已即从坐起偏袒右肩右膝著地。合掌恭敬瞻仰尊颜。白佛言世尊。大王昨夜甚患头痛。王诸眷属及大臣等皆怀忧恼。因是事已俱来佛所。于中路傍见一担柴女人。身著故衣头发蓬乱。声唤啼泣产生于子。我为见此得大惊怖深厌女身。世尊我等云何得免女身。又此大王所患头痛。名医救疗而不能痊。今蒙世尊手摩头顶。经刹那间即得安乐。有何因缘愿佛慈悲而为解说。
　　尔时世尊闻是语已。于其面门放大光明。具种种色照于无边无量世界。而此光明复入于口。尔时尊者阿难。见佛光明普照世界。以佛威德心腹怀疑。即从坐起合掌恭敬。顶礼佛足而白佛言。世尊今日有何因缘。放大光明普照佛刹。唯愿世尊略为宣说。佛告阿难。于过去世此城之中。有大国王名曰持光。彼王皇后名曰无忧。王所爱重第二夫人名阿努播摩。其国界畔有一小国。统领兵众来侵大国。时持光王即统四兵。象马车乘并诸大臣。作于伎乐随从出城奔往讨伐。王在中路军兵暂止。时后阿努播摩。觉自怀妊将欲生产。说与宫人令彼内官。具以所事奏持光王。时彼内官奏斯事已。王即有敕令彼夫人却归宫内。夫人归已难为生产。即遣大臣拶哩迦。具以斯事速奏王知。王既闻已。即乘车骑反归宫阙。至夫人处问讯安慰。王见夫人生产苦恼。对三宝前焚香沥水祷祝发愿。其沥余之水赐夫人吃。是时无忧皇后心怀嫉妒。执于王手而告王曰。阿努播摩夫人。情性狂颠无其惭耻。裸形垂发神鬼无异。王闻如是惭而不顾。经须臾间阿努播摩。生其太子身真金色。相好端严福德圆备。即以太子奉上大王。王既见之心大欢喜。复经少时宫人相聚。有其一人说无忧皇后妒嫉之。言时阿努播摩夫人。忽闻其言即问宫人速令具说。时彼宫人不敢隐藏具述前事。阿努播摩夫人闻是说已。心如割切而发言曰。我何颠狂我何无惭。唱苦捶胸迷闷倒地。时彼宫人以水洒面执拂扇凉。久时不惺因此命谢。时诸宫人高声啼哭。王忽闻声惊怪异常。敕令内官往问所由。内官奉命问守宫门人。时守宫门者复问宫人。缘何哭泣王速要知。时彼宫人悲泪哽咽而即告言。今为阿努播摩夫人忽尔命终。是以哭泣宜速奏王。是时大臣闻是事已。心怀忧恼面戴愁容奔往王前。王遥见之知有灾恼。即问使曰莫是太子病耶夫人病耶。使曰今为阿努播摩夫人忽然命尽。其王闻已深怀痛恼。如树断根迷闷倒地。时诸大臣等以水洒面良久乃稣。群臣奏曰请王安心莫生忧恼。宫嫔美女其数百千。保益大王恒增欢乐。王闻是安慰即得平复。佛告阿难。昔日无忧皇后生嫉妒心者。今于路傍为担柴贫女生产者是。昔日阿努播摩夫人性行慈愍。今酥钵哩野是。阿难于意云何。若人多行贪心嫉妒。而于后世得不可爱大恶果报。
　　佛告阿难。若梵寿王患于头痛者。为王入于园林。尚座令知事僧。取其花鬘迎接于王。时知事僧名曰净军。后生年少身心散乱性行粗猛。入彼殿中无别花鬘。即于佛顶之上。辄取花鬘用献国王。王既受已即戴头上。经刹那间而患头痛。致使群臣眷属悉皆愁恼。王闻佛言因果无谬。而即印言如是如是。
　　尔时有一菩萨名曰大意。在大众中即从座起。偏袒右肩合掌向佛。白佛言世尊。若有众生于常住钱物。将为自用得何果报。佛言此人命终堕阿毗地狱。大意菩萨复白佛言。此人云何救济云何安慰以何为主。尔时世尊舒其右手。告观自在菩萨汝说汝说。汝有大悲心真言仪轨。能救度一切众生。若此众生入阿毗地狱者。今此真言善能救济安慰及为主宰。观自在菩萨闻是语已。即从座起合掌白言。世尊谛听。我有大悲心陀罗尼。能与一切众生作广大利益。世尊赞言善哉善哉。我今谛听以大金刚之印而以印之。
　　尔时观自在菩萨摩诃萨复白世尊。我此大明陀罗尼。决定消除一切罪业。一切恶趣一切苦恼。复令众生安住菩提之道。今此真言微妙最胜。如大宝树能圆满一切愿。世尊复言观自在菩萨。汝但当说不思议广大莲华庄严曼拏罗陀罗尼心。令此无能胜大力真言。圆满有情一切之愿。尔时观自在菩萨。睹佛世尊第二第三作如是请。头面礼足住立佛前。说此大悲心陀罗尼。
　　曩谟(引)啰怛曩(二合)怛啰(二合)夜(引)野曩么阿哩也(二合)嚩路(引)吉帝(引)湿嚩(二合)啰(引)野冒地萨怛嚩(二合引)野摩贺(引)萨怛嚩(二合引)野摩贺(引)迦(引)噜尼迦(引)野怛你也(二合)他钵纳弥(二合引)钵纳弥(二合引)钵纳摩(二合)钵啰(二合)底瑟耻(二合)帝钵纳谟(二合引)那啰摩贺(引)曼拏罗弥喻呬娑啰娑啰迦啰迦啰枳哩枳哩俱噜俱噜摩贺(引)婆野三摩底杜曩杜曩尾杜曩尾杜曩呬哩孕(三合)摩贺(引)尾你曳(二合)输驮野输驮野萨哩嚩(二合)惹敢(二合)摩波览波啰(引)尼弥(引)没驮也(二合)没驮也(二合)摩贺(引)惹拏(二合)曩钵啰(二合)祢闭娑嚩(二合引)贺(引)
　　尔时观自在菩萨。说此大悲大明陀罗尼已。一切大地六种震动。一切天宫龙宫。及一切药叉健达嚩阿修罗迦楼罗紧那罗摩睺罗伽等。所居宫殿皆大震动。一切魔王得大惊怖心怀忧恼一切恶龙及诸鬼魅。迷闷倒地隐没不现。一切地狱有情。承真言光破罪苦暗。即得解脱往生天上。以天优钵罗花俱勿那花白莲华。曼陀罗花摩诃曼陀罗花。于其佛前持用供养。尔时世尊。发广大微妙梵音如迦陵频伽声。赞观自在菩萨。所说陀罗尼甚深不可思议。汝为一切众生。复说画像念诵广大利益曼拏罗仪轨。时观自在菩萨即奉教敕而说仪轨。须得清净童女。合于茸线复令持戒。结净之人织成疋帛。长其四肘三肘二肘或至一肘。用香水浸上轴令展令结净。持戒之人画于[巾*(穴/登)]像。于[巾*(穴/登)]中间先画观自在菩萨坐莲华座。天衣络腋头上戴冠。冠上有无量光佛。以诸庄严而严饰之。左手持莲华。右手作施愿印。于观自在左边。画吉祥菩萨手执白拂。右边画莲华吉祥菩萨。手执莲华。此二菩萨各坐莲华座。于[巾*(穴/登)]上面。相对画二天人手持花鬘。于[巾*(穴/登)]下面。画其地天手执莲华盖。画难陀跋难陀二大龙王。手捧观自在莲华座。于彼座下右边画持诵者。右膝著地手持莲华。于[巾*(穴/登)]四边空处。遍画莲华具种种颜色。复于[巾*(穴/登)]下面。画大海水及水族之类。优钵罗华俱勿那花白莲华一一开敷。复用疋帛画百叶莲华。作于四色安置[巾*(穴/登)]前。于彼莲华上献五供养。复用米粉或白面或香泥亦得。作一轮如大拇指量。又逐日献莲华八百。以白檀水揾过。复用白檀水作曼拏罗。用莲华印诵前莲华真言。献华至一洛叉。时用白月八日或十五日。结净斋戒作金莲华。或银莲华八百。作八种广大庄严。或为莲华盖莲华幡等而为供养。复于[巾*(穴/登)]内小画圣众。用五种饮食作大供养。以一合殊妙莲华献于圣众。然后作安像庆赞仪则。所有苾刍苾刍尼优婆塞优婆夷具信心者。以斋食供养如是修崇。所有自前破用他佛像前塔庙内常住财物。一切过罪悉皆除灭。业障清净亦不堕恶趣后生佛刹。临命终时坐见圣观自在菩萨。于广大莲华庄严曼拏罗楼阁中。作安慰之言勿怖勿怖。当生胜处不受女身。是时观自在菩萨说是语已。于大众中有一菩萨。名师子意即从坐起。合掌向佛白世尊言。若梵寿王不知是佛顶上花鬘而忽戴之。经刹那间尚感头痛得大苦恼等。若复有人知是佛像塔庙常住之物。将自使用之时得何果报。佛言师子意菩萨。善哉善哉能问斯事。若梵寿王心意清净。信重三宝误戴花鬘。而获现报得其头痛者。譬如洁净白衣下一墨点。众人见之其墨甚少。若未来世众生破用常住三宝之物。譬如青衣掷于墨器之中。所获重罪于诸余法无能救济。
　　复次师子意菩萨。若有信心施主。舍其财利造于寺舍塔庙。或功德佛像或供养三宝。若是国王大臣。于彼僧处侵夺财物为已使用。令彼苾刍受其贫苦。减于威势退精进力。断绝持诵有如是失。彼诸王臣得大罪苦如前无异。若有苾刍虽有信解辩才智慧。而乐亲近国王重臣。广求财利我慢贡高破犯戒律。我今于此复以譬喻而明斯事。师子意菩萨譬如有人。饥御饮食食有毒药。其药或一两一分。乃至如芥子许。彼人食已决定命终。出家之人亦复如是。恃王威势诳求财利。所得供养非正命食。此人决定当获恶报。尔时师子意菩萨白世尊言。若有出家之人身披法衣。妄求财利我慢贡高。若王臣等敬重供养应无福利。佛言师子意菩萨莫作是说。譬如有人迷闷倒地。依人扶策即得身起。亦如大象陷彼泥中。而人不能起彼象身。须得别象扶翼而出。又如有人受灌顶王。或于后时失彼王位。凡常之人无能护卫。唯有力大臣威势强勇能复王位。师子意菩萨我教法中亦复如是。若有依法者不依法者。俱是佛子皆成利益。若生轻毁何处得福。尔时一切大众闻是语已。异口同音高声唱言。世尊我等今者蒙佛度脱大得忻庆。令一切众生得意愿圆满。
　　佛言若有人。于此陀罗尼正法。若自书若使人书。受持读诵恭敬供养。所获福德殊胜最上。若复有人如是。见彼观自在菩萨摩诃萨所传。第二法轮大力陀罗尼正法之名。是人以为建法幢吹法螺深种善根。尔时梵寿王及一切大众。发净信心即从座起。合掌向佛而发誓言。愿我等今后。永不侵受佛寺塔庙圣众常住之物及一花一果。复于四大城门造四大寺。皆以七宝庄严愿佛证知。佛言如是如是宜作胜利。远离嫉妒得正寂灭。时梵寿王作是愿已。绕佛三匝与其眷属还归本处。复为百千众生说此正法。广行布施作大佛寺。时王妹酥钵哩野优婆夷。于王后宫为诸婇女五十万人。广说妙法发诚实愿。作是愿已是诸宫女。皆转女身而成男子。彼一切人见是事已皆大惊怪。于陀罗尼法信受依行。高声唱言唯佛唯法唯僧。最上福田是真归仗。若有供养受持此陀罗尼者。是人种佛善根得福最上。佛说此经已。诸菩萨摩诃萨及天人阿修罗乾闼婆人非人等。皆大欢喜信受而去。

　　广大莲华庄严曼拏罗灭一切罪陀罗尼经


