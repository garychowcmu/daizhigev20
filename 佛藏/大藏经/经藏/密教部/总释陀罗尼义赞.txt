  总释陀罗尼义赞
　　唐 不空译




　　总释陀罗尼义赞

　　　　三藏沙门大广智不空奉　诏解释
　　如来于百千俱胝阿　僧祇劫。积集菩提资粮加持陀罗尼真言文字。令顿悟菩萨与此相应。顿集福德智慧资粮。于大乘修菩萨道二种修行。证无上菩提道。所谓依诸波罗蜜修行成佛。依真言陀罗尼三密门修行成佛。陀罗尼者梵语。唐翻名为总持义。有四种持。法持义持三摩地持文持。此四种持。多依显教大乘教中所说也。法持者由得此持。摧灭一切杂染之法。证得清净法界等流教法。义持者由得此持。于一字义中悟百千无量修多罗。演说逆顺自在。三摩地持者由此持故。必不散动三昧现前。悟无量百千三摩地门。悲增菩萨。故于六趣以愿受生。不被烦恼随烦恼坏其三昧。由此三摩地证五神通。成就利乐无边有情。文持者由此受持陀罗尼成就所闻。所谓一切契经。于一切如来诸菩萨所。闻百千无量修多罗永不忘失。其真言亦具四义。真者真如相应。言者真诠义。四义者。法真言。清净法界以为真言。义真言者胜义相应。一一字中有实相义。三摩地真言者。由瑜伽者用此真言。于心镜智月轮上布列真言文字。专注心不散动。速疾证三摩地故名三摩地真言。文持真言者从唵字至娑嚩贺。于其中间所有文字。一一字皆名为真言。亦云密言。亦具有四义。法密言者。法外道及二乘境界。唯修真言行菩萨。所闻所持轨则印契曼荼罗。修行所求悉地名法密言。义密言者。真言中一一字。唯佛与佛大威德菩萨乃能究尽。三摩地密言者。由此中真言文字三摩地相应威力。遍布真言者身支分。变粗重身易得微妙色身。获得五神通威德自在寿量无尽。闻持密言者。从师密受三密轨则。唯师及弟子自知。非令余人之所知也。乃至本尊形像印契观门。皆密受持。获得心所悕望三摩地闻持不忘天眼天耳他心上中下悉地亦名为明。具四义。法明者。修行者称诵一一字中光明。遍照十方世界。一切有情沉溺生死苦海。皆破无明烦恼。悉得离苦解脱故名法明。义明者。由瑜伽者与真言义相应故。通达明了般若波罗蜜。远离无义道理。三摩地明者。由真言种子想于心月轮中。获得大光明作自他照明三摩地成就。闻持明者。证得闻持法。能破废忘之惑。证得菩提心成就。
　　如上陀罗尼真言密言明义依梵文。复于显教修多罗中称说。或于真言密教中说如是四称。或有一字真言乃至二字三字乃至百字千字万字。复过此数乃至无量无边。皆名陀罗尼真言密言明若与三密门相应。不暇多劫难行苦行。能转定业速疾易成安乐成佛速疾之道。

　　总释陀罗尼义赞


