  摩醯首罗大自在天王神通化生伎艺天女念诵法
　　




　　摩醯首罗大自在天王神通化生伎艺天女念诵法

　　尔时摩醯首罗天王。于大自在天上。与诸天女前后围绕。神通游戏作诸伎乐。忽然之间于发际中化出一天女。颜容端正伎艺第一。一切诸天无能胜者。于大众中而作是言。我今为欲利益一切。所祈愿丰饶吉祥富乐之事。随心悕求悉能满足。于诸业艺速能成就。我有秘密陀罗尼法要。今当说之即说陀罗尼曰。
　　曩谟(引)榅支摩貌施佉地尾钵罗(二合)钵地野(二合引)试(引)迦啰者噜啉(二合)怛你野(二合)他(去引)湿嚩(二合)惹底[口*(隸-木+士)]吠啰摩惹哩你吽(引)发吒(半音)娑嚩(二合引)贺(引)
　　是时众伎艺天女。说此陀罗尼已。告诸天众。若欲诵持我此陀罗尼者。先须建立道场如法严饰。种种香花以为供养。于二七日或一七日。受持斋戒断其淫欲。诵此陀罗尼满其万遍或十万遍。于其中间勿食酒肉薰秽。至心诵持天女现前种种加备。一切愿求皆悉满足。从此已后无有障碍。乃至妻子薰秽。亦不制断。若能净持最为速验。后有所用应令成就。
　　若持诵时先须结界。或水或灰加持七遍。散洒四方随心远近。即成结界地。一切鬼神莫能博近。若诵至一千遍。能令天龙人及非人见即欢喜。若诵至二千遍。一切鬼神皆悉卫护。若诵至三千遍。草药精灵悉现其前。华果林神欢喜随从。若诵至四千遍。一切毗多罗鬼深生恭敬。若诵至五千遍。一切龙神眷属男女欢喜敬仰爱念无厌。若诵至六千遍。一切药叉眷属男女。欢喜随逐任其所使。若诵至七千遍。一切天王摩达噜等。并其眷属以给侍。种种驱役不以为倦。若诵至八千遍。一切持明五通仙人等。深生欢喜仰无尽。若诵满一万遍。乃至十万遍。一切天龙药叉乾闼婆阿修紧那罗摩呼罗伽人非人等。乃至塞乾陀天一切鬼神。生大欢喜随逐侍卫。常令行者丰饶吉祥。
　　又法若欲止不以为难。若天旱时如法结界坛。护摩念诵诵此真言满一万遍。其雨应时即下。若雨过多恶欲止者。加持净灰一百八遍。空中掷之其雨即止。
　　又法若有怨家兴起恶意。以用朱砂或其赤土。书名或形。于左脚下踏之念诵。夜后作之一百八遍。无问远近彼怨自来求解怨结。心生和顺转生爱敬。
　　又法若欲使役一切鬼神。皆当召集生愍念心。随分饮食加持一百八遍。而散施之。然后驱使速疾成办。常生欢喜终不离人。
　　又法若欲钩召一切人民。随心所念无问远近。加持水七遍。散于四方望彼称诵一百八遍。无问识与不识。悉来奔就随心所为不敢违逆。
　　又法若有怨家来欲相害。至心诵明一百八遍。彼即被打身契如火。若回心相伏。即与解之时。诵明七遍云放。即放其身即平复如本。
　　又法若有夫妇。外心相背不相喜见。犹如火水相憎者。密书其名勿令知觉。一依前法左脚踏之。称名诵一千八遍。即相和顺转相怜爱如同胶漆。永更不生憎背之意。
　　又法若有所爱妇。乃至诸天女婇及天帝释妃后眷属心所爱者。一依前法念诵召之。应时即至自来求之请为给侍。若不违之终不舍离。
　　又法若欲钩召药叉女等。求其财宝随心召之。迅疾即至。一切所须悉皆奉献。请为妻妾或为给侍。
　　又法若欲得一切贵人爱敬。称名念诵一千八遍。自来归敬以为仆使。
　　又法若入官府。至心诵明七遍而至。遥仰善相使得随心。若见面时喜悦无量。有事求之即能相为。
　　又法若有所爱女人。或其男子意相乐者。以加持胡燕脂或红蓝花汁。涂其二脚掌下。以火炙之二手掩上。称名念诵彼即立至。自来相求乃至深隐之处。直来相来见乃至命终不肯相舍(每称名时于娑婆二合贺句上加之除其发吒二字)。若是女人为求男子者。并依前法作之随心即至。
　　又法若欲得令见诸鬼神身者。取尸陀林烧死人柴。护摩一明一烧。乃至一百八遍。一切鬼神悉自现身即得相见。
　　又法若所有一切财宝。随心所须至心持诵自然获得。
　　又法若欲缚人问事。无问大小净与不净。心想本尊至心念诵。应时即缚问知三世之事。一切皆说无所不知。非但能缚一人。乃至百千万人至心诵之。随心应念一时即缚。
　　又法若有家人逃走极远处去者。准前书名踏之。念诵其人回还奔走立至。若来迟者即以灰书彼形。每日三时作法。每诵真言一遍打之。一下乃至三七遍已。彼即恐怖如风即至。
　　又法若欲疗治一切病者。取佉陀罗木。截作二十一段。诵明一投火中烧之。遍已但是疾病即得除差。
　　又法若有患神病者。取阿魏药安悉香雄黄白芥子青木香练叶等。并捣节相和作四十九丸。一诵明一投火中其病即差。
　　又法若患狐魅病者。取雄黄白芥子芎藭独头萩犀角羖羊尿白马悬蹄驴马夜眼。并捣筛为丸。加持一百八遍。烧薰鼻孔之中。并涂身上狐魅消灭其病即差。
　　如上所说利益之法悉皆神验。速疾成就。凡欲作法必须至诚。若不至心轻慢诵者无益法亦不成。若至诚心一遍便获效验。我今略说少耳。余法莫能穷尽。若欲持诵求其证验。先画我坛并画我像安置坛中。如法供养即疾证验即疾成就。

　　大自在天女画像法

　　先画摩醯首罗天王。三面六臂颜貌奇特端正可畏。从其发际化生一天女。殊妙可喜天上人间无能胜者。著天衣服璎珞严身两手腕上。各有镮钏左手向上捧一天花。右手向下作捻裙势。身形可长三尺。或随大小任取称量画像了已。如法安置坛中供养。

　　祈愿坛法

　　量高四指肘量随其处所大小。坛开四门于东门内烧安悉香。南门内烧沉水香。西门烧薰陆香。北门烧兜楼婆香。于坛中心安本尊像。于四角安刀一口悬明镜。于四门各须安箭两只。于南门两边安尾那夜迦位。于坛四缘周回随其力分。安置甜脆华果等以为供养。

　　次说火坛法

　　作护摩炉深十二指。炉可横量一肘。于坛傍作彼怨家形貌。以刀之割护摩念诵。以用皂夹刺柴烧诸毒药。一诵明一烧之。满四十九遍或一百八遍。即大验耳彼怨家即便消灭。若疗一切疾病亦如上法。作彼鬼神形状。断截烧之决死之病应时得愈。
　　摩醯首罗大自在天神通游戏变化顶生众伎艺天女成就法印。
　　二手合掌。二名指二中指。外相叉指面著其手背。二头指微蹙头似宝。二大指头并来去。即成诵请召明曰。
　　曩谟(引)摩醯湿嚩(二合)罗(引)野(一)榅支摩冒(引)试佉野曀醯(去引)呬娑嚩(二合引)贺(引)
　　结此印已。随诵此明七遍。请召本天与诸眷属。悉皆降至种种加备。
　　次结神通摄召一切印。以右手中指直竖。次以名指苾在中指后。以头指钩召指头。以大指横押头小二指甲。以中指如钩势向外。钩向身来去。即是诵根本明。于娑嚩(二合)贺字上加所召者名请之。
　　若结此印诵明摄召一切。悉皆立至。是神通摄召印。亦通一切处用。
　　若逢怨恶人。欲相刑害。结印展其中指。望彼撝之自然散坏。诸恶鬼神指之消灭。
　　结此印诵根本明。印心额喉顶即成护身。一切鬼魅不敢亲近。其法必须从师亲授。净室密持每念诵了。以净缯帛覆天形像。不得辄说此法。向余人。若妄泄之终身无效。慎之慎之。
　　其天像或画或素总得。于坛中心安置本天形像。于天左右各安二女天。若坛中安坐位。形貌可喜。如天女形状。其像后又置二侍从女天位。唯于前面留火炉处所。烧诸香药奉献本天。如不能安火炉。著一宝盆。盛其香水著诸妙花献之亦得。于坛四角四门不能安其刀箭。但于坛外画之亦得。唯移镜安于坛内四角。如余部坛法。安羯磨杵处即得仰安之。
　　若画坛时。于坛四面地上画作五色云。如捧坛从地踊出势。

　　摩醯首罗顶生天女法


