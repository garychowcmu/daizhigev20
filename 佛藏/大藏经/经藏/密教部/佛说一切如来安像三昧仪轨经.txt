  佛说一切如来安像三昧仪轨经
　　宋 施护译




　　佛说一切如来安像三昧仪轨经

　　　　西天译经三藏朝散大夫试鸿胪少卿传法大师臣施护奉　诏译
　　尔时世尊入三摩地。名一切如来金刚安像三昧。从三昧起。说彼塑画雕造庄严一切佛。及诸贤圣之众。安像庆赞仪轨之法。欲造佛像。先得了知十种法则阿阇梨。复须善知佛身一切圆满之相。及停分大小之量。于息灾增益等。真言印法仪轨之事皆悉明了。然得于彼寺舍殿塔之内造诸尊像。若所造佛像仪相阙少。不得安像庆赞。若仪相不圆。令彼众生现世未来得大苦怖。是故一心求造圆满。若圆满已。令前知法阿阇梨。依真言仪轨。请佛安像供养庆赞。即得如来贤圣。降临随喜成就功德。若造像毕已经久时。而不行安像庆赞。于其后时反获不吉。设复有人供养礼拜。终无福利。如无智人人相不具。令彼世间而生轻慢。若阿阇梨请安佛像。而不知法及阙少仪轨。如酥入灰。欲作护摩必无果报。是故造像须具相圆满。令安像庆赞仪轨具足。令诸有情得大福报。
　　尔时有一菩萨而白佛言。世尊佛身无相。犹若虚空遍一切处。云何今说令安佛像。佛言汝今谛听。我为久修行者。说彼法身无相无为。遍一切处犹在虚空。本自寂然不生不灭。云何安像。今为初发心众生。令彼得福作如是说安像庆赞结净之法。欲建曼拏罗。先拣吉星吉日。于结界胜地清净之处。陈设伞盖幢幡香华灯果。然令阿阇梨依法仪轨一心召请。先于结界地上下。五色粉絣线作曼拏罗。请五族如来及菩萨眷属等。须依此根本仪轨。不得依别仪请召。又阿阇梨入佛堂殿安像之时。须手腕及指。带钏镮等庄严于身。阿阇梨并弟子。一心观想如来一切圆满之相。然后合掌作礼瞻仰圣贤。以清净香花香水灯果依法仪轨献阏伽香灯。献已入定心离疑念。诵此真言三遍。
　　三摩野萨怛鑁
　　三摩野萨怛鑁
　　诵此真言已而启请言。如一切佛安住睹史陀天。亦如佛在摩邪夫人胎藏。愿佛慈悲住此亦然。愿佛恒住弟子某甲。为发菩提心受此香花供养。请佛像已。复与施主弟子受戒。所有供养仪则等。一切须依阿阇梨言教不得怠慢。令彼施主得大果报。请召如来安住坐位。以香华灯果饮食。诵真言献阏伽供养。所有佛像面东安置。用黄衣盖覆。阿阇梨作观想。想佛如一聚火。诵此真言七遍掷白芥子。
　　唵萨哩嚩(二合)播(引)波娑普(二合)吒那贺曩嚩日啰(二合引)野萨嚩(二合)贺
　　诵此真言已。复想如来如真实身诸相圆满。然以唵阿吽三字安在像身三处用唵字安顶上。用阿字安口上。用吽字安心上。若诵得本尊根本真言但安心上。若请召印或金刚印或钩印依法而作。若人无力随力令作。所用器物或金银宝玉铜石瓦器木器螺杯及树叶。皆得为阏伽供养。若法中使铜器作阏伽。最上如金石等。佛像故暗。涂香油在上。用草刷子洗刷令净。然用歌赞妓乐令童女歌舞等。复诵香油真言。
　　唵萨哩嚩(二合)怛他誐多迦野尾戍驮你(引)娑嚩(二合)贺(引)
　　若贤瓶用五或八。以白檀香涂之。种种香水满彼瓶中而即加持。复令童女合线。染成五色上好新鲜缠瓶周回。复用五宝五药花果等入于贤瓶。诵最胜佛顶真言或白伞盖真言。摋白芥子以为加持。或念息灾真言亦得。若洗浴佛像。先涂香油复用尼俱陀树叶优昙树叶为粖。五谷五种净水以铜器盛之。洗浴佛像。然令弟子一切众人。诵于偈赞及诸歌乐。以为吉祥之音。适悦尊像如灌顶仪。则乃诵佛眼菩萨真言能除一切垢。
　　唵萨哩嚩(二合)啰祖(引)波贺啰拏娑嚩(二合引)贺(引)
　　诵此真言已。阿阇梨言。如佛降生之时沐浴佛身。一切如来亦复如是。我今以清净最上之水洗浴佛像。复诵灌顶真言。
　　唵萨哩嚩(二合)怛他(引)誐哆(引)鼻诜(引)迦三摩野室哩(二合)曳(引)吽
　　若是画像功德。以镜照彼所画功德。用前五种净水写于镜上。沐浴镜中影像。若前金银等像及所画[巾*(穴/登)]像。
　　沐浴毕已即诵著衣真言。
　　唵嚩日啰(二合)嚩(引)娑细(引)娑嚩(二合引)贺
　　次诵安耳真言。
　　唵迦啰拏(二合)摩路(引)驮啰拏吽
　　次诵安发髻真言。
　　唵萨哩嚩(二合)枳(引)娑阿嚩哆(引)啰拏吽娑嚩(二合)贺(引)
　　次诵安指甲真言。
　　唵萨哩嚩(二合)输曩佉砌那曩啰惹娑嚩(二合)贺
　　次诵安髭须真言。
　　唵萨哩嚩(二合)娑摩(二合)酥噜(二合)驮啰拏吽吽呬凌(二合)
　　次诵献涂香真言。
　　唵嚩日啰(二合)巘弟(引)娑嚩(二合引)贺(引)
　　次诵安庄严真言。
　　唵嚩日啰(二合)婆啰拏尾部瑟尼娑嚩(二合)贺
　　诵此真言已。依灌顶仪入曼拏罗。与佛像诵本尊三昧真言。
　　唵吽怛落仡哩恶
　　诵此真言已。如是戴冠面东安置佛像。令彼施主得大福利。
　　次用香花等供养。先诵献花真言。
　　唵嚩日啰(二合)补瑟闭(二合引)吽
　　诵此真言已白言。此花最上或水中生或陆地生。我今志心供养愿佛纳受。
　　次诵献香真言。
　　唵嚩日啰(二合)度闭
　　诵此真言已白言。此香最上或自然香或和合香。我今志心供养愿佛纳受。
　　次诵涂香真言。
　　唵嚩日啰(二合)巘弟(引)娑嚩(二合)贺
　　诵此真言已白言。此是涂香最上殊胜愿佛纳受。次诵灯真言。
　　唵嚩日啰(二合)祢闭(引)娑嚩(二合)贺
　　诵此真言已白言。此是灯供养或酥灯或油灯光明破暗。我今志心供养愿佛纳受。消除一切愚暗。
　　次诵食真言。
　　唵宾努波(引)旦钵啰(二合)底仡哩(二合)恨曩娑嚩(二合)贺
　　诵此真言已白言。此是食供养最上饮食色香美味一切具足。我今志心供养愿佛纳受。
　　如是供养仪则既已周备。复为佛像开眼之光明。如点眼相似。即诵开眼光真言二道。
　　唵作刍作刍三满哆　作刍尾戍驮你(引)娑嚩贺
　　唵你(引)怛啰(二合)波吒路(引)波贺(引)啰拏呬凌(二合)
　　次诵佛入定真言。
　　唵祢[尾*(烰-子+日)](切身)你(引)曩三摩(引)地[尾*也](切身)曩必哩(二合)拏你娑嚩(二合)贺
　　诵此真言已。复令施主弟子入曼拏罗。阿阇梨白言。汝今请我安庆佛像。我今为汝所作仪轨悉皆周毕。宜应灌顶诵此真言。
　　三摩野萨怛鑁
　　次作护摩。或一千或五百或二百五十遍。若护摩炉宜四方作。用有白乳汁者。湿柴入于炉内。复用酥酪蜜及五谷合和用作护摩。能与自身及一切弟子息灾增益。即诵作护摩真言。
　　唵嚩日啰(二合)喻世(引)娑嚩(二合)贺
　　此是作护摩真言　次诵增寿真言。
　　阿誐蹉贺哩宾誐罗祢钵哆(二合)[口*爾]贺嚩(二合)路(引)呬哆(引)乞叉(二合)祢(引)呬那那(引)波野伊难左弥(引)迦哩焰(二合)俱噜娑嚩(二合)贺
　　此是增寿真言。
　　次诵息灾增益真言。
　　唵嚩日啰(二合)布瑟吒(二合)曳娑嚩(二合)贺
　　此是息灾增益真言。
　　次为火天于护摩炉。安置座位作其观想。观护摩炉三分之中。空其一分为火天座位。
　　唵酥钵啰(二合)底瑟姹(二合)哆嚩日啰(二合)娑嚩(二合)贺
　　此是安置火天真言。
　　次以香花等献护世及伊舍那天。即诵护世真言。
　　印捺啰(二合)野娑嚩(二合)贺
　　诵此真言已。作其妓乐歌舞等发遣白言。上来广作佛事供养多不如法。所来梵天天子并诸天众等。为其施主依此仪轨。于一切处作大息灾增益。往彼佛刹复有请召愿赐降临。地水火风神等往本界中。发善心爱敬。所安佛像经百千劫。护持施主及子孙眷属。并阿阇梨一切弟子普获吉祥。
　　若作坛法吉时者。正月二月三月四月五月十一月十二月。若所用日于白月。二日三日七日十日十三日十五日。黑月亦得。复须就吉星宿直日。即可作法。若翼星毕星斗星嘴星尾星心星鬼星箕星室星。此是最上吉星。求一切事皆得成就。若井星得作法成就所求必遂。兼得外来眷属。若尾星斗星嘴星。得人敬爱及得财物。若参星得息灾。若箕星得子孙长寿。若室星恒得美事成就。若鬼星得一切最胜。若心星房星得快乐称意。若木星水星金星吉善第一。若此三星和合直日。作安像庆赞仪则得最上福。若前第三第七第六第十及第十一星。此五星若与月合。同用大吉。若第二第六第十及第十一星与水星合。同用大吉。若第二第七第九及第十一星与木星合。同用作召请结净最善大吉。若第六第七第十星与金星合。同用大吉。若第一第三第五星能破财物。阿阇梨应如是善知星辰之力。如作法日若得星曜和顺。所作之事于刹那之顷必得成就。若安像庆赞获福最上。当得转轮王位大国王位无复疑惑。又若星曜相顺无一切障难。所安佛像塔庙。世世生生俱得成就人获福利。若造像工人及诸杂使之者。俱与财帛善言慰安勿令失所。方合仪法。所有供养如来余剩之食。若人食者皆得灭罪阿阇梨即教化施主。结缘增福施利所有金银财帛象马车乘。随力布施志心奉上。令阿阇梨欢喜。贤圣亦欢喜。复于比丘比丘尼优婆塞优婆夷。以其财食随力供养令福圆满。于初夜分作大妓乐歌舞幡华螺钹。及施主眷属围绕恭敬。曼拏罗内所有供养物色。并须舍与阿阇梨。不得别处破用。亦不得别比丘处施与。不合仪法。坛法既毕。即收坛物。若五色粉送入河中。用衢摩邪净水洗拭坛地。如法结净功德成就。

　　一切如来安像三昧仪轨经


