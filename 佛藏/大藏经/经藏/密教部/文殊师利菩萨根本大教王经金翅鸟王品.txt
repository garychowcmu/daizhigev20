  文殊师利菩萨根本大教王经金翅鸟王品
　　唐 不空译




　　文殊师利菩萨根本大教王经金翅鸟王品一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时释迦牟尼佛。复观净居天宫。告文殊师利童真菩萨言。文殊师利于汝大教中。一切如来之所称赞随喜。顺大真言行。令一切有情入三昧耶坛故。通学地水火风空五种由知此故。通达一切有情语言不思议境界。成得金翅鸟王真言行。以神通悟此通达方便。一切世间出世间法皆得成就。乃至一切傍生及诸金翅鸟王身法悉皆通达。是故于菩萨大众中。金翅鸟王与无量金翅鸟围绕。从座而起往诣于文殊师利大菩萨前。头面礼足长跪合掌。而白文殊师利言。我住大菩萨位。于此教王利益安乐诸有情故。说过去百种法。唯愿大菩萨随喜许说。文殊师利菩萨言。为有情利益故汝今说之。时金翅鸟王以佛威神力故。从座而起欢喜踊跃。文殊师利言。汝应宣说过去百种法并其深密法要。
　　尔时金翅鸟王即说真言曰。
　　曩莫三满多没驮(引)南(引一)阿钵啰(二合)底(二)贺多(三)舍萨那南(引四)怛你野(二合)他(五)唵舍句娜(六)摩贺(引)舍句娜(七)尾旦多(八)跛乞叉(二合九)萨嚩跛曩(十)誐那迦(十一)佉佉佉呬佉呬(十二)三摩野(十三)摩奴萨摩(二合)啰(十四)吽底瑟姹(二合十五)冒(引)地萨怛舞(二合十六)枳娘(二合)跛野底(十七)娑嚩(二合引)贺(引十八)
　　尔时金翅鸟王说真言已。次当宣说过去百种法。召龙调龙捉龙。或有被龙啮及不啮者。皆令神著说过去未来一切事。召蛇罚谪蛇取毒戏剧。不为毒中召一切毒。或才称意念。或意作法。持诵者受斋戒三日不食。或不食十二日。于河岸侧。五色粉建立六肘曼茶罗。画八枚八叶莲花。中央画佛作说法相。佛右以粉画大圣文殊师利菩萨。作合掌瞻仰佛相。佛左画那罗延天。四臂持四种幖帜器仗。近那罗延。画金翎鸟王。作极可畏恐怖形。近金翅鸟王。画阿卢拏天。于大圣文殊后。画无慧菩萨及善财童子须菩提。合掌而住。如是名为中坛。次坛东外院。以白灰捻画金刚杵。左边以炭末画剑。北边以黄画棒。西边以赤画罥索。如是外院置曼茶罗。画已。四边应以三甜食而供养之。于其坛上散种种花及种种涂香末香。及置阏伽贤瓶满盛香水。烧安悉香。诵根本真言请一切圣众。对此坛前应作护摩炉。以无烟炭燃火以佉陀罗木投之。于一切有情起大慈心。作龙座而坐(帖膝坐也)用蛇刺木榅三甜(酪蜜酥也)投于炉中一千八遍。即成就相见即有众蛇来集。即献阏伽。当知真言法成。应诵真言作是愿言。愿真言法得悉地。即诵根本真言发遣。以阏伽水随诵真言。溅洒所有供养食饮花香。掷于河水中。从此已后所作。钩召禁止一切毒类。随诵成就。
　　又法欲令两人相憎。取白[疊*毛]花和毒药。护摩二十一遍彼即相憎。
　　又法欲摧毁怨家。取蛇皮一枚诵真言一遍。投于火中二十一遍即彼怨摧灭。
　　又法取鸟翅护摩二十一遍。彼怨人狂走犹如乌跳。
　　又法若令男女互相敬爱者。以白芥子和酥护摩二十一遍即相敬顺。
　　又法欲令王敬爱者。以乳粥护摩二十一遍即得随意。
　　又法加持土块投于火中火即不热。若欲解加持草投火即解。
　　又法诵真言七遍加持江河泉。一切鱼不被网。
　　又法弹指诵真言。能召诸鱼。
　　又法若一切患疾病者。加持水二十一遍。灌于顶上病即得瘥。
　　又法加持棒二十一遍。击一切门门即自开。
　　又法即以棒盛于青色袋中。当军阵前遥示他敌。彼军即散。
　　又法加持衣襟二十一遍。闪烁他敌。彼军所有一切刀杖弓弩。悉自破坏皆禁止不能动。若欲解诵真言一遍解之即解。
　　又法取蛇头加持灰塞其口。称彼人名诵真言二十一遍彼人即哑。
　　又法若被毒箭中者。加持水遥溅其箭即出。
　　又法欲得破他真言。诵此真言彼即无效。若欲得解即解。
　　又法加持砖二十一遍。掷彼枷杻禁缚者。即解枷杻破。
　　又法若欲降雨。依前坛法建立作供养。及作护摩炉取苦练木燃火。以白芥子护摩一千八遍即降甘雨。若要多即更作护摩。乃至千亿皆得随意。
　　又法取荜茇加持二十一遍。手执随方挥处。诸恶霜雹即移他处。
　　又法若屋宅被火烧。作前法火灾即移诸处。
　　又法若雨雪。亦作此法准前知之。
　　又法以泥蛇加持二十一遍。作是言啮某乙。即随处分啮彼人也。
　　又法以炭粉作蛇亦准前法。若解彼。诵真言云令解即解。
　　又法若欲召蛇。以白芥子加持七遍。掷于四方蛇即来应结界。以水洒之即成发遣。
　　又法加持土块二十一遍。掷于龙池中即龙来。
　　又法加持土掷于水中。龙即涌出。持诵者立于龙背上皆得自在。
　　又法若被蛇毒中者。以泥作四个金翅鸟。诵真言以水洒彼身上。掷金翅鸟于四方。彼即各衔蛇将来。修行者作是言。汝饮彼人毒。即消散便能起立。
　　又法以小豆加持一百八遍。散掷四方即龙来化作蜂形。语云螫某人。其蜂即螫。一切持诵者无能解。其本作法人加持水洒之。即解其毒消散。
　　又法取弓加持箭射四方。即有蛇缠箭却来。行者作是言。饮此毒。其被啮人即起立。其箭不应用铁镞者知之。
　　又法若有被毒箭中者。加持箭上其箭即出。
　　又法以蚁封泥作四个鼠狼。加持水洒彼身上。其鼠狼即去衔蛇来。行者作是言饮其毒。毒即解被啮人即起立。
　　又法加持炭。于地上画蛇。以阏伽木为杖鞭之。其画蛇即去衔蛇而来。即自饮其毒。被啮人死者即起。
　　又法加持幢盖。拂被毒中死者即却活。
　　又法加持乐器弹击吹之。所有被毒中死者即活。
　　又法若欲召龙蛇者。以土染为五色画曼茶罗。拍掌诵真言。即龙蛇从四方来入坛中。不应怖畏。护身结顶髻不敢为害。
　　又法用此真言加持眼。视嗔忿人。刹那顷即倒地。彼即变为蛇。欲令解则解。
　　又法如是诵真言。若有中毒人及不著毒者。皆使神验而得自在。
　　又法取供养那罗延天萎花。诵真言加持一百八遍。掷于四衢路或掷人家。花化为蛇便能啮人。若加持水洒之。其被啮人毒即解。
　　又法加持自手。经六月不被诸毒所伤。
　　又法加持自身作是言。蛇啮彼人即啮。
　　又法加持头冠璎珞诸具。带在身上能护己身。不被一切毒中。
　　又法若被毒中死者。于彼身边诵真言。或以泥涂或以水洒。或以扇扇或意诵真言。其中毒死者即活。
　　又法若羸瘦者。加持大莽婴和酥。烧薰彼人即得肥充圆满。
　　又法以摩奴沙骨作末。乌鸱及枭。烧诵真言。句中加彼名即彼丧亡。
　　又法诵真言。加持摩难那药(于上药中用者是也)和糠烧。令彼癫狂。
　　又法以白芥子和。烧诵真言加彼人名。即被难治疟所困。
　　又法以薏苡人和猫儿粪。烧诵真言加持。令彼人互相憎。
　　又法以髑髅末干虾蟆末干鱼末。知蜜。烧诵真言加持令彼人断命。
　　又法以牛胆人骨。和酥烧摧怨家。
　　又法以鱼卵酒[疊*毛]花中子。相和诵真言加持。若人离别在远。称彼名不久即归来。
　　又法以荜豆硙破作末。以鸡肉及鸡子。和捣为丸如酸枣大。烧称彼名即成钩召。
　　又法以萝卜子捣。和油麻油烧。此是钩召速疾香法。
　　又法以安悉香和酥。烧称彼人名治一切病。
　　又法以油麻和白芥子。护摩七夜。称彼人名即得敬爱顺伏。
　　又法盐芥子相和。护摩一千八十遍。日三时满七日得大人敬爱。
　　又法取髑髅细捣为末。加持一千八十遍。涂手触前人即得敬爱。
　　又法取尸陀林灰。加持一百八遍。散彼人身上即患重疟。后若发心忏悔。以此真言加持即解。
　　又法以鼠狼毛白芥子蛇皮。相和作末。称前人名加持一百八遍烧。一切人共憎彼人。若欲解加持油麻烧。却令成敬爱获得财宝。
　　又法以油麻粳米酥相和。烧诵真言加持。得女人敬爱。
　　又法以大麦油麻虾蟆膏脂也。于龙池侧作护摩三夜。天即降大雨。
　　又法泥作金翅鸟形。安自手合掌中。入水可至胸。于中夜时称彼人名。念诵一百八遍即成敬爱。
　　又法以粳米于尸林中散却拾取。每取一粒诵真言一遍。打金翅鸟心上。即得官荣禄并眷属总得。
　　又法以鼠狼毛及鼠毛[疊*毛]花中子。和烧念诵。一切鬼神皆敬爱。随意驱使悉能成办。
　　又法以毒婆罗得。和蜜烧皆得敬爱。
　　又法以赤鸡子髑髅末。以赤芥子油和烧即成敬爱。
　　又法以波罗奢兰香子摩难那药花。和烧即成敬爱。
　　又法以茴香子天木虾蟆粪等。和烧即成敬爱。
　　又法以大麦油麻茅屋蒌草。和牛尿烧即成敬爱。
　　又法以雌黄乌舌自身噜地啰。和烧称彼人名即成哑。
　　又法以人发牛肉和油麻烧。令他有病。
　　又法以乌翅枭翅苦练油。相和烧称彼恶人名。即成驱摈。彼不自由即当远去。
　　又法以安悉香酥。和三果浆。烧念诵。一切人皆敬爱。
　　又法以零陵香天竺桂苏合香。此三种和烧念诵。令一切人随顺皆奉教命。
　　又法以酥合白檀龙脑并安善那药。烧念诵贵人欢喜。
　　又法于那罗延像前。坐摩诃莽娑。先设八遍护摩奉献。然后诵真言一千八遍。三夜作法所求皆得。
　　又法于尸林中。以尸林灰作彼人形。烧大虫肉为香。坐茅荐上诵一千遍。所求皆得求者皆将来。所处分皆行。
　　又法以[疊*毛]花和糠乌翅。护摩刹那令彼驱逐。
　　又法于尸林中以优昙钵木然火。致劫波罗为座。烧蛇皮其家食无有尽也。
　　又法以尸林中骨捣为末。和白芥子护摩一千八遍称彼人名。百由旬内皆令召来。于诸色欲染触过。
　　又法以白檀香。刻作展翊金翅鸟王形。一切龙璎珞严具。其嘴及爪极令锐利。作恐怖可畏形。立于莲花台上。作向下视势。或以别木或于墙壁上画亦得。其匠须受八戒。倍酬其价直。当令欢喜。其大小可一搩量。对此像前作一切事业。一切所求无不成就。
　　又法欲求增益者。以尾嚩木作金翅鸟王像。对前念诵所求皆得。
　　又法欲求敬爱者。以优昙钵木作像。对前念诵即成敬爱。
　　又法欲求子及牛群者。以夜合木作像。
　　又法欲求财者。以末度迦木作像。
　　又法以猪肉护摩。果报成就。
　　又法若求官位。以马肉护摩。
　　又法以黑娑罗鸟肉。护摩求吉祥福。
　　又法求声名普闻。并求女人求田地。烧大虫肉护摩。
　　又法求论理得胜者。亦大虫肉莽娑护摩。即成就。
　　又法求斗战得胜。以大虫肉护摩。决定克胜。
　　又法求大力王敬爱。以象肉护摩便得敬伏。
　　又法若有憍宠傲慢有势及宰臣。以马香草(此云婆罗门参)护摩即得敬伏。
　　又法令彼断命。烧象毛称彼名护摩。
　　又法以珠么那木。刻作金翅鸟像。于此像前念诵即彼断命。
　　又法于金像前念诵。成增益法。
　　又法于银像前念诵。求名称普闻。
　　又法以乌翅护摩。能损害彼。
　　又法以雕翎护摩。能作杀害。
　　又法以枭翅护摩。能令相憎。
　　又法以孔雀羽护摩。足财宝。
　　又法以野鸡翎护摩。多饶妻妾。
　　又法以雀儿翅护摩。多子息。
　　又法若求金。应烧鸟翎。
　　又法以鸱翅护摩。能令彼昏迷。
　　又法以狗肉护摩。能令他断命。
　　又法以水牛肉护摩。成钩召。
　　又法欲损害彼。用大虫肉护摩。
　　又法欲息灾。以鹿毛护摩。
　　又法欲摧坏城。烧羖羊毛护摩。
　　又法欲令人相憎。以人上毛护摩。
　　又法欲令损害彼。亦用人毛护摩。兼能摧坏怨家。
　　如是等法三时七日护摩。若才忆念我。能除一切毒。若常念诵能作一切事。世尊若有于此大教王。修此真言三时念诵。我常为除一切灾祸。常当随彼人后。尔时金翅鸟王说自手印。
　　以二大母指相萦绕。二手如屈翅势。结此印即成身印。此是大摩醯首罗先已曾说。一切诸龙若见此印。悉皆消融不敢违命。此即印低下余指来去招。即成召龙印真言曰。
　　唵弱
　　此印真言能调伏龙。亦能调伏难调伏者。又以二手合掌如未敷莲华。二大母指入。便各握为拳相合。此印名调伏天上人间诸龙印。能成办一切。又说印二手合掌。二无名指外叉在中指背。二大指相并微屈如口。二头指各钩无名指。二小指相并竖。用根本真言。此名金翅鸟王通光印。亦名惊怖诸龙印。
　　我所说一切真言中修行法。世间金翅鸟经中轨则。皆用此真言印。成助办事。愍念一切有情故。说此根本教王。常当于此胜教求成就。皆于有情作殊胜利益事。当于未来末法时。用此护持佛法。拥护国王及国界。令诸有情皆得安乐。此法门应须拣择法器。净信三宝者。住菩提心深愍有情者。孝顺父母忠敬国王。尊重和上阿阇梨。诸根圆备深信真言法。现世成就无疑者。深生渴仰勤求此法。不惜身命者。阿阇梨若见如是等人殷勤求请。则令办曼茶罗资具。则为建立如前所说曼荼罗。令弟子清净斋戒。授与三归菩提心戒。引入曼茶罗。掷花著佛菩萨及那罗延金翅鸟王诸天等。是人堪为法器。应合得闻。合受此法。若掷花不著圣众。于此法亦无成就分。既得著已。则于此坛前以根本真言。加持香水三遍。作是誓言。受此法后。辄不得向未入曼茶罗者说。于阿阇梨不应轻慢背恩。若能今生不趣此誓。悉地现前。来生当得生大圣文殊宫中。若漏泄背恩。则必夭寿多招灾难。当来堕于恶趣。既发如是誓已。令饮誓水。从阿阇梨一一决择受持读诵。不应以少过愆作损害法。凡所作法。为多人利益匡护国界护持佛法。发如是心者。少用功力速疾成就。获得无量广大功德。此法甚深极须珍敬。此法一切金翅鸟法中。为王最为殊胜。
　　若欲调伏一切竖子。用鹿肉烧火。
　　若欲令人相憎。以[薰*鳥]鹕翅毛烧火。
　　若欲调伏竖子。取雉翅毛烧火。
　　若欲唤远人。烧水牛肉即得。一日三时时别一千八遍即得成就。

　　文殊师利菩萨根本大教王经金翅鸟王品一卷


