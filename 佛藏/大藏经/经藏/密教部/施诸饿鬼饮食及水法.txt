  施诸饿鬼饮食及水法
　　唐 不空译




　　施诸饿鬼饮食及水法(并手印)

　　　　特进试鸿胪卿大兴善寺三藏沙门大广智不空奉　诏译
　　先出众生食。事须如法。周匝种种皆著并须净好。或一分或少许或一器。皆须安净铜器中如法。如无铜器白瓷亦得。如无瓷器可用漆器。其饮食须和清水。面向东立坐亦得作法。
　　夫欲施一切饿鬼饮食者。先须发广大心普请饿鬼。先诵此偈至心一遍。然后作召请法。所获福利果报不可校量。
　　比丘比丘尼(某甲)发心奉持　　一器净食
　　普施十方　　穷尽虚空　　周遍法界
　　微尘刹中　　所有国土　　一切饿鬼
　　先亡久远　　山川地主　　乃至旷野
　　诸鬼神等　　请来集此　　我今悲愍
　　普施汝食　　愿汝各各　　受我此食
　　转将供养　　尽虚空界　　以佛及圣
　　一切有情　　汝与有情　　普皆饱满
　　亦愿汝身　　乘此咒食　　离苦解脱
　　生天受乐　　十方净土　　随意游往
　　发菩提心　　行菩提道　　当来作佛
　　永莫退转　　前得道者　　誓相度脱
　　又愿汝等　　昼夜恒常　　拥护于我
　　满我所愿　　愿施此食　　所生功德
　　普将回施　　法界有情　　与诸有情
　　平等共有　　共诸有情　　同将此福
　　尽将回向　　真如法界　　无上菩提
　　一切智智　　愿速成佛　　勿招余果
　　愿乘此法　　疾得成佛

　　合掌当心诵此偈。以印作召请　开喉印　以右手大指与中指。面相捻。余三指相去。微作曲势即是。名普集印　咒曰。
　　
　　作此印诵此咒一七遍。广运悲心。愿令法界微尘刹中。一切饿鬼悉皆云集。
　　又诵开地狱门及咽喉咒曰。
　　
　　诵此咒时。以左手执持食器。以右手作前召请印。唯改一诵咒一弹指。以大指与中指头相捻。弹指作声即是。余三指开稍微曲此名破地狱门及开咽喉印。尔时如来。即说无量威德自在光明胜妙之力加持饮食陀罗尼曰。
　　
　　诵此咒一七遍。一切饿鬼各皆得摩伽陀国所用之斗七七斛之食。食已皆得生天或生净土。能令行者业障消除增益寿命。现世获无量无边福。况当来世。即作手印诵此真言加持饮食。以右手大指。摩中指甲三两遍。三指直立之。又以大指捻头指。弹指作声。一诵咒一弹指即是。
　　又诵蒙甘露法味真言。作施无畏印。以右手竖臂。展五指直上即是。真言曰。
　　
　　作前施无畏印。诵此施甘露真言一七遍。能令饮食及水。变成无量乳及甘露。能开一切饿鬼咽喉。能令饮食广得增多平等得吃也。
　　次作毗卢遮那一字心水轮观真言印。先想此鑁字于右手心中。犹如乳色。变为八功德海。流出一切甘露醍醐。即引手临食器上。诵此鑁字一七遍。即展开五指。向下临食器中。观想乳等从字中流出。犹如日月乳海。一切鬼等皆得饱满无有乏少。此名普施一切饿鬼印真言曰。
　　
　　观想诵此咒一七遍已。写于净地无人行处。或水池边树下。唯不得写于桃树柳树石榴树下。写讫更为至心。称五如来名号三遍功德无量。
　　
　　曩谟宝胜如来除悭贪业福德圆满。
　　
　　曩谟妙色身如来破丑陋形相好圆满。
　　
　　曩谟甘露王如来灌法身心令受快乐。
　　
　　曩谟广博身如来咽喉宽大受妙味。
　　
　　曩谟离怖畏如来恐怖悉除离饿鬼趣。
　　行者若能如此。为称五如来名者。以佛威光加被彼故。能令一切饿鬼等。无量罪灭无量福生。得妙色广博得无怖畏所得饮食。变成甘露美妙之食。速离苦身生天净土。
　　若施食已。行者当更为诸鬼神等。诵受菩萨三昧耶戒陀罗尼。每诵三遍真言曰(印合掌也)。
　　
　　诵三遍已。一切鬼神皆得堪闻甚深秘法。尽得具足三昧耶戒获无量福。
　　已施诸饿鬼悉皆饱满讫。当须以陀罗尼法发遣。方得归于本所。发遣解脱真言曰。
　　
　　若诵发遣咒。先作咒印。以右手作拳。以大指捻头指。仰掌弹指作声。是名发遣。每写食了诵一七遍弹指。能令一切鬼神。得此食已当得去也。若不发遣不得去也。
　　若不具足如是法者。施诸饿鬼皆不得周匝。或有得者或有不得者。虚用功力深可愍哉。
　　若有行者发菩提心。能如是修行者。具足此法施诸饿鬼者。一切饿鬼皆得饱满无有乏少。持法之人悉应知之。若以加持饮食陀罗尼。持一器净食写净流水中。能令一切婆罗门仙皆得此食食已异口同音咒愿。此人于现世中即得延寿。其人具足梵天威德行梵天行。若以此咒咒一切供养佛物。若水若香花饮食。皆咒二十一遍。而然供养佛。即如是种种。以供养十方一切诸佛无异。

　　施燋面饿鬼一切鬼神陀罗尼经要决

　　别有救面然饿鬼陀罗尼经唐实叉难陀译。
　　贞享四年中春二十日一校了　净严(四十九载)
　　元禄十六年二月十七日　以净严和上本再校了　　尊教
　　宝永三丙戌之春　得此密轨　戊子之冬十月二十二日一校了　　性寂

