  说矩里迦龙王像法
　　




　　说矩里迦(唐作尊敕)龙王像法

　　其形如蛇作雷电之势。身金色系如意宝。三昧焰起四足蹴踏之形。背张竖七金刚利针。额生一支玉角。缠绕剑上画阿字。兼用观心一一分明。若作人相者。面目喜怒遍身甲胄。犹如毗噜博叉王。左托腰把索。右臂屈肘向上执剑。顶上置龙王蟠。立金刚山。别本云。迦里龙王如天神熙怡之相。头上画出七头龙。胡跪仰视如来。捧宝莲华。阿字变成此龙使者。此字是重。菩提种子。凡持诵者。皆有此心。希求无上菩提故。剑上观此字。从此生一切法也。即菩提心也。行点者成就福智故。大空者是成菩提也。涅槃点者是除遣义。诸垢入涅槃也。重字犹如大龙王有大威德。兴云致雨一切自在故。阿字亦复如是。如来作事皆从此字出生。
　　次龙王法身印真言　左右无名小指。掌内相叉。二中指直竖相拄。以二食指拄中指背上节。以二大指少曲。各拄二食指内中节头来去。在肘样如后真言曰。
　　曩莫三漫多勃驮喃唵(一)布只(二)步醯布伽跛底莎诃(上音四)
　　一切龙王法身印　以右羽头在左内。以右后四指少曲。母指博头指少曲之。左手返曲向右手上。亦如是。两手相向状如蛇口。以二手四指开令来去。真言(如前)。
　　次华座印　二手八指似曲不曲。皆向上竖。二小指相去二寸。二无二中各相去二寸。二头指去四寸。并竖大指。二指相著。
　　次牙印　屈右肘向上。屈无名小指在掌。中指直竖。屈头指侧著中指节。以大指捻头指侧。若作坛供养时节。作此印诵真言。用前唤入坛中。即得一切皆悉欢喜。若欲祈雨当具作坛。供养即得降雨三五七八九一寸等(云云)法具在别文。
　　次根本真言曰。
　　曩莫三满多勃驮喃俱迦啰若铭伽扇你曳娑嚩(二合)诃
　　用前印　若有病患者。当结龙王身印加持。即执剑上上运心。观想婀字变成金色龙。忿怒光曜之貌。令观病人即得除差。若有蘖[口*栗]诃魅魂之著誐[口*栗]行疫病鬼之持。位在南方。及疟病种种苦恼事。当作一肘水坛。四角置瓶口插生华用彩华。亦得四方置四器盛满香水。诸供具物布列庄严。即劝请龙王安住坛上。坛中方置剑启白事由。礼拜供养诵真言。加持百八遍。执刀加被病人。即得消灭即发遣诵破坛明。
　　次观风轮破坛。了不获令久住。是法秘中秘也。莫专辄传。俱哩迦龙者。诸龙之中王。具出文殊师利法等。

　　矩里迦龙王像法


