  千手千眼观世音菩萨广大圆满无碍大悲心陀罗尼经
　　唐 伽梵达摩译




　　御制《大悲总持经咒》序

　　朕闻：
　　观自在菩萨誓愿，入微尘国土，拯拔一切有情，离诸苦趣，故说是无量功德总持经咒。
　　世间善男子、善女人、一切众生，秉心至诚持诵，佩服此经咒者，种种恶趣，种种苦害，咸相远离，咸得圆融，超登妙道。
　　若此海波沾濡，下风吹触，业释障消，获是胜果。非但耳之所闻，实目之所睹，明效大验者也。
　　若智慧福德之士，根器深厚，坚持佩诵，勤行不辍，又能广为演说，是经咒功德，不可思议。
　　若薄福不信者，亦心生信解，亦得同超佛境，真实不虚。
　　夫观世音誓愿弘深，发大悲心，以济度群生。
　　朕君临天下，闵众情之昏瞀，堕五浊而不知，以此经咒，用是方便，觉悟提撕，俾一切庶类，皆超佛域。
　　又况如来化导，首重忠孝。凡忠臣孝子，能尽心以事君，竭力以事亲，所作所为，无私智陂行，广积阴功，济人利物，又能持诵是经咒，则跬步之间，即见如来。
　　若彼不忠不孝，不知敬畏，则鬼神所录，阴加谴罚，转眄之间，即成地狱。
　　盖善恶两途，由人所趋，凡我众庶，宜慎取舍，书此以为劝！
　　永乐九年六月　　日

　　千手千眼观世音菩萨广大圆满无碍大悲心陀罗尼经

　　　　唐西天竺沙门伽梵达摩译
　　如是我闻：
　　一时，释迦牟尼佛在补陀落迦山，观世音宫殿，宝庄严道场中，坐宝师子座。其座纯以无量杂摩尼宝，而用庄严，百宝幢幡，周匝悬列。尔时，如来于彼座上，将欲演说总持陀罗尼故。
　　与无央数菩萨摩诃萨俱，其名曰：总持王菩萨、宝王菩萨、药王菩萨、药上菩萨、观世音菩萨、大势至菩萨、华严菩萨、大庄严菩萨、宝藏菩萨、德藏菩萨、金刚藏菩萨、虚空藏菩萨、弥勒菩萨、普贤菩萨、文殊师利菩萨，如是等菩萨摩诃萨，皆是灌顶大法王子。
　　又与无量无数大声闻僧，皆行阿罗汉十地，摩诃迦叶，而为上首。
　　又与无量梵摩罗天，善吒梵摩，而为上首。
　　又与无量欲界诸天子俱，瞿婆伽天子，而为上首。
　　又与无量护世四王俱，提头赖吒，而为上首。
　　又与无量天、龙、夜叉、乾闼婆、阿修罗、迦楼罗、紧那罗、摩睺罗伽、人、非人等俱，天德大龙王，而为上首。
　　又与无量欲界诸天女俱，童目天女，而为上首。
　　又与无量虚空神、江海神、泉源神、河沼神、药草神、树林神、舍宅神、水神、火神、地神、风神、土神、山神、石神、宫殿等神，皆来集会。
　　时观世音菩萨，于大会中密放神通，光明照曜，十方刹土及此三千大千世界，皆作金色。天宫、龙宫、诸尊神宫，皆悉震动；江河、大海、铁围山、须弥山、土山、黑山，亦皆大动。日、月、珠、火、星宿之光，皆悉不现。
　　于是总持王菩萨，见此希有之相，怪未曾有。即从座起，叉手合掌，以偈问佛，如此神通之相，是谁所放？以偈问曰：
　　“谁于今日成正觉？　　普放如是大光明，
　　十方刹土皆金色，　　三千世界亦复然。
　　谁于今日得自在？　　演放希有大神力，
　　无边佛国皆震动，　　龙神宫殿悉不安。
　　今此大众咸有疑，　　不测因缘是谁力？
　　为佛菩萨大声闻？　　为梵魔天诸释等？
　　唯愿世尊大慈悲，　　说此神通所由以！”

　　佛告总持王菩萨言：
　　“善男子！汝等当知，今此会中，有一菩萨摩诃萨，名曰“观世音自在”。从无量劫来，成就大慈大悲，善能修习无量陀罗尼门，为欲安乐诸众生故，密放如是大神通力。”
　　佛说是语已。尔时，观世音菩萨，从座而起，整理衣服，向佛合掌，白佛言：“世尊！我有大悲心陀罗尼咒，今当欲说。为诸众生得安乐故，除一切病故，得寿命故，得富饶故，灭除一切恶业、重罪故，离障难故，增长一切白法诸功德故，成就一切诸善根故，远离一切诸怖畏故，速能满足一切诸希求故。惟愿世尊，慈哀听许！”
　　佛言：“善男子！汝大慈悲，安乐众生。欲说神咒，今正是时，宜应速说。如来随喜，诸佛亦然。”
　　观世音菩萨重白佛言：
　　“世尊！我念过去无量亿劫，有佛出世，名曰“千光王静住如来”。彼佛世尊怜念我故，及为一切诸众生故，说此“广大圆满无碍大悲心陀罗尼”。以金色手摩我顶上作如是言：‘善男子！汝当持此心咒，普为未来恶世一切众生，作大利乐。’
　　“我于是时，始住初地，一闻此咒故，超第八地。我时心欢喜故，即发誓言：‘若我当来，堪能利益、安乐一切众生者，令我即时，身生千手、千眼具足。’
　　“发是愿已，应时身上，千手千眼，悉皆具足；十方大地，六种震动；十方千佛，悉放光明，照触我身，及照十方，无边世界。
　　“从是已后，复于无量佛所、无量会中，重更得闻，亲承受持，是陀罗尼。复生欢喜，踊跃无量，便得超越无数亿劫微细生死。从是已来，常所诵持，未曾废忘，由持此咒故，所生之处，恒在佛前，莲华化生，不受胎藏之身。
　　“若有比丘、比丘尼、优婆塞、优婆夷、童男、童女，欲诵持者，于诸众生，起慈悲心，先当从我，发如是愿：
　　“‘南无大悲观世音！　　愿我速知一切法。
　　南无大悲观世音！　　愿我早得智慧眼。
　　南无大悲观世音！　　愿我速度一切众。
　　南无大悲观世音！　　愿我早得善方便。
　　南无大悲观世音！　　愿我速乘般若船。
　　南无大悲观世音！　　愿我早得越苦海。
　　南无大悲观世音！　　愿我速得戒定道。
　　南无大悲观世音！　　愿我早登涅槃山。
　　南无大悲观世音！　　愿我速会无为舍。
　　南无大悲观世音！　　愿我早同法性身。

　　“‘我若向刀山，　　刀山自摧折。
　　我若向火汤，　　火汤自消灭。
　　我若向地狱，　　地狱自枯竭。
　　我若向饿鬼，　　饿鬼自饱满。
　　我若向修罗，　　恶心自调伏。
　　我若向畜生，　　自得大智慧。’

　　“发是愿已，至心称念，我之名字，亦应专念，我本师阿弥陀如来，然后即当诵此陀罗尼神咒。一宿诵满五遍，除灭身中，百千万亿劫生死重罪。”
　　观世音菩萨复白佛言：“世尊！若诸人天，诵持大悲章句者，临命终时，十方诸佛，皆来授手。欲生何等佛土，随愿皆得往生。”
　　复白佛言：“世尊！若诸众生，诵持大悲神咒，堕三恶道者，我誓不成正觉。
　　“诵持大悲神咒者，若不生诸佛国者，我誓不成正觉。
　　“诵持大悲神咒者，若不得无量三昧辩才者，我誓不成正觉。
　　“诵持大悲神咒者，于现在生中一切所求，若不果遂者，不得为大悲心陀罗尼也。唯除不善，除不至诚。
　　“若诸女人，厌贱女身，欲成男子身，诵持大悲陀罗尼章句。若不转女身成男子身者，我誓不成正觉。生少疑心者，必不果遂也。
　　“若诸众生，侵损常住、饮食、财物，千佛出世，不通忏悔，纵忏亦不除灭。今诵大悲神咒，即得除灭。若侵损食用，常住饮食、财物，要对十方师忏谢，然始除灭。今诵大悲陀罗尼时，十方师即来，为作证明，一切罪障，悉皆消灭。一切十恶、五逆、谤人、谤法、破斋、破戒、破塔、坏寺、偷僧祇物、污净梵行，如是等一切恶业、重罪，悉皆灭尽。唯除一事，于咒生疑者，乃至小罪轻业，亦不得灭，何况重罪？虽不即灭重罪，犹能远作菩提之因。”
　　复白佛言：
　　“世尊！若诸人天，诵持大悲心咒者，得十五种善生，不受十五种恶死也。其恶死者：一者，不令其饥饿困苦死。二者，不为枷禁杖楚死。三者，不为怨家仇对死。四者，不为军阵相杀死。五者，不为豺狼恶兽残害死。六者，不为毒蛇蚖蝎所中死。七者，不为水火焚漂死。八者，不为毒药所中死。九者，不为蛊毒害死。十者，不为狂乱失念死。十一者，不为山树崖岸坠落死。十二者，不为恶人厌魅死。十三者，不为邪神恶鬼得便死。十四者，不为恶病缠身死。十五者，不为非分自害死。诵持大悲神咒者，不被如是十五种恶死也。
　　“得十五种善生者：一者，所生之处，常逢善王。二者，常生善国。三者，常值好时。四者，常逢善友。五者，身根常得具足。六者，道心纯熟。七者，不犯禁戒。八者，所有眷属，恩义和顺。九者，资具财食，常得丰足。十者，恒得他人，恭敬扶接。十一者，所有财宝，无他劫夺。十二者，意欲所求，皆悉称遂。十三者，龙天善神，恒常拥卫。十四者，所生之处，见佛闻法。十五者，所闻正法，悟甚深义。若有诵持大悲心陀罗尼者，得如是等十五种善生也。一切天、人应常诵持，勿生懈怠。”
　　观世音菩萨说是语已，于众会前，合掌正住，于诸众生，起大悲心，开颜含笑，即说如是“广大圆满无碍大悲心大陀罗尼神妙章句陀罗尼”曰：
　　“南无喝啰怛那哆啰夜[口*耶](一)　南无阿唎[口*耶](二)　婆卢羯帝烁钵啰[口*耶](三)　菩提萨跢婆[口*耶](四)　摩诃萨跢婆[口*耶](五)　摩诃迦卢尼迦[口*耶](六)　唵(上声)(七)　萨皤啰罚曳(八)　数怛那怛写(九)　南无悉吉利埵伊蒙阿唎[口*耶](十)　婆卢吉帝室佛啰[口*楞]驮婆(十一)　南无那啰谨墀(十二)　醯唎摩诃皤哆沙咩(羊鸣音)(十三)　萨婆阿他豆输朋(十四)　阿逝孕(十五)　萨婆萨哆那摩婆伽(十六)　摩罚特豆(十七)　怛侄他(十八)　唵阿婆卢醯(十九)　卢迦帝(二十)　迦罗帝(二十一)　夷醯唎(二十二)　摩诃菩提萨埵(二十三)　萨婆萨婆(二十四)　摩罗摩罗(二十五)　摩醯摩醯唎驮孕(二十六)　俱卢俱卢羯蒙(二十七)　度卢度卢罚阇耶帝(二十八)　摩诃罚阇耶帝(二十九)　陀罗陀罗(三十)　地利尼(三十一)　室佛啰耶(三十二)　遮罗遮罗(三十三)　摩摩罚摩啰(三十四)　穆帝囇(三十五)　伊醯移醯(三十六)　室那室那(三十七)　阿啰嘇佛啰舍利(三十八)　罚沙罚嘇(三十九)　佛罗舍耶(四十)　呼嚧呼嚧摩啰(四十一)　呼嚧呼嚧醯利(四十二)　娑啰娑啰(四十三)　悉利悉利(四十四)　苏嚧苏嚧(四十五)　菩提夜菩提夜(四十六)　菩驮夜菩驮夜(四十七)　弥帝利夜(四十八)　那啰谨墀(四十九)　地唎瑟尼那(五十)　波夜摩那(五十一)　娑婆诃(五十二)　悉陀夜(五十三)　娑婆诃(五十四)　摩诃悉陀夜(五十五)　娑婆诃(五十六)　悉陀喻艺(五十七)　室皤啰耶(五十八)　娑婆诃(五十九)　那啰谨墀(六十)　娑婆诃(六十一)　摩啰那啰(六十二)　娑婆诃(六十三)　悉啰僧阿穆佉耶(六十四)　娑婆诃(六十五)　娑婆摩诃阿悉陀夜(六十六)　娑婆诃(六十七)　者吉啰阿悉陀夜(六十八)　娑婆诃(六十九)　波陀摩羯悉哆夜(七十)　娑婆诃(七十一)　那啰谨墀皤伽啰[口*耶](七十二)　娑婆诃(七十三)　摩婆利胜羯啰夜(七十四)　娑婆诃(七十五)　南无喝啰怛那哆啰夜耶(七十六)　南无阿唎[口*耶](七十七)　婆嚧吉帝(七十八)　烁皤啰夜(七十九)　娑婆诃(八十)　唵悉殿都曼哆啰钵驮耶(八十一)　娑婆诃(八十二)”
　　观世音菩萨说此咒已。大地六变震动，天雨宝华，缤纷而下。十方诸佛悉皆欢喜，天魔外道恐怖毛竖，一切众会皆获果证。或得须陀洹果，或得斯陀含果，或得阿那含果，或得阿罗汉果者，或得一地、二地、三地、四地、五地，乃至十地者。无量众生发菩提心。
　　尔时，大梵天王，从座而起，整理衣服，合掌恭敬，白观世音菩萨言：“善哉！大士！我从昔来，经无量佛会，闻种种法、种种陀罗尼，未曾闻说，如此无碍大悲心．大悲陀罗尼神妙章句。唯愿大士，为我说此陀罗尼形貌状相，我等大众，愿乐欲闻！”
　　观世音菩萨告梵王言：“汝为方便利益一切众生故，作如是问。汝今善听，吾为汝等，略说少耳！”
　　观世音菩萨言：“大慈悲心是，平等心是，无为心是，无染著心是，空观心是，恭敬心是，卑下心是，无杂乱心，无见取心是，无上菩提心是。当知如是等心，即是陀罗尼相貌。汝当依此而修行之。”
　　大梵王言：“我等大众，今始识此陀罗尼相貌。从今受持，不敢忘失。”
　　观世音言：
　　“若善男子、善女人，诵持此神咒者，发广大菩提心，誓度一切众生。身持斋戒，于诸众生，起平等心。常诵此咒，莫令断绝。住于净室，澡浴清净，著净衣服。悬幡、然灯、香华、百味饮食，以用供养。制心一处，更莫异缘，如法诵持。
　　“是时当有，日光菩萨、月光菩萨与无量神仙，来为作证，益其效验。我时当以千眼照见，千手护持。从是以往，所有世间经书，悉能受持；一切外道法术、韦陀典籍，亦能通达。诵持此神咒者，世间八万四千种病，悉皆治之，无不差者。亦能使令一切鬼神，降诸天魔，制诸外道。若在山野，诵经坐禅，有诸山精、杂魅、魍魉、鬼神，横相恼乱，心不安定者，诵此咒一遍，是诸鬼神，悉皆被缚也。
　　“若能如法诵持，于诸众生，起慈悲心者，我时当敕一切善神、龙王、金刚密迹，常随卫护，不离其侧，如护眼睛，如护已命。”
　　说偈敕曰：
　　“我遣密迹金刚士，　　乌刍君荼鸯俱尸，
　　八部力士赏迦罗，　　常当拥护受持者。
　　我遣摩醯那罗延，　　金刚罗陀迦毗罗，
　　常当拥护受持者。　　我遣婆馺娑楼罗，
　　满善车钵真陀罗，　　常当拥护受持者。
　　我遣萨遮摩和罗，　　鸠阑单吒半只罗，
　　常当拥护受持者。　　我遣毕婆伽罗王，
　　应德毗多萨和罗，　　常当拥护受持者。
　　我遣梵摩三钵罗，　　五部净居炎摩罗，
　　常当拥护受持者。　　我遣释王三十三，
　　大辩功德婆怛那，　　常当拥护受持者。
　　我遣提头赖吒王，　　神母女等大力众，
　　常当拥护受持者。　　我遣毗楼勒叉王，
　　毗楼博叉毗沙门，　　常当拥护受持者。
　　我遣金色孔雀王，　　二十八部大仙众，
　　常当拥护受持者。　　我遣摩尼跋陀罗，
　　散支大将弗罗婆，　　常当拥护受持者。
　　我遣难陀跋难陀，　　婆伽罗龙伊钵罗，
　　常当拥护受持者。　　我遣修罗乾闼婆，
　　迦楼紧那摩睺罗，　　常当拥护受持者。
　　我遣水火雷电神，　　鸠槃荼王毗舍阇，
　　常当拥护受持者。

　　“是诸善神及神龙王、神母女等，各有五百眷属，大力夜叉，常随拥护，诵持大悲神咒者。其人若在空山、旷野，独宿孤眠，是诸善神，番代宿卫，辟除灾障。若在深山，迷失道路，诵此咒故，善神龙王，化作善人，示其正道。若在山林、旷野，乏少水火，龙王护故，化出水火。”
　　观世音菩萨复为诵持者，说消除灾祸，清凉之偈：
　　“若行旷野山泽中，　　逢值虎狼诸恶兽，
　　蛇蚖精魅魍魉鬼，　　闻诵此咒莫能害。
　　若行江湖沧海间，　　毒龙蛟龙摩竭兽，
　　夜叉罗刹鱼鼋鳖，　　闻诵此咒自藏隐。
　　若逢军阵贼围绕，　　或被恶人夺财宝，
　　至诚称诵大悲咒，　　彼起慈心复道归。
　　若为王官收录身，　　囹圄禁闭杻枷锁，
　　至诚称诵大悲咒，　　官自开恩释放还。
　　若入野道蛊毒家，　　饮食有药欲相害，
　　至诚称诵大悲咒，　　毒药变成甘露浆。
　　女人临难生产时，　　邪魔遮障苦难忍，
　　至诚称诵大悲咒，　　鬼神退散安乐生。
　　恶龙疫鬼行毒气，　　热病侵陵命欲终，
　　至心称诵大悲咒，　　疫病消除寿命长。
　　龙鬼流行诸毒肿，　　痈疮脓血痛叵堪，
　　至心称诵大悲咒，　　三唾毒肿随口消。
　　众生浊恶起不善，　　厌魅咒诅结怨仇，
　　至心称诵大悲咒，　　厌魅还著于本人。
　　恶生浊乱法灭时，　　淫欲火盛心迷倒，
　　弃背妻婿外贪染，　　昼夜邪思无暂停，
　　若能称诵大悲咒，　　淫欲火灭邪心除。
　　我若广赞咒功力，　　一劫称扬无尽期。”

　　尔时，观世音菩萨，告梵天言：
　　“诵此咒五遍，取五色线作索，咒二十一遍，结作二十一结，系项。
　　“此陀罗尼，是过去九十九亿恒河沙诸佛所说。彼等诸佛，为诸行人，修行六度，未满足者，速令满足故；未发菩提心者，速令发心故。若声闻人，未证果者，速令证故。
　　“若三千大千世界内，诸神仙人，未发无上菩提心者，令速发心故。若诸众生，未得大乘信根者，以此陀罗尼威神力故，令其大乘种子，法芽增长。以我方便慈悲力故，令其所须，皆得成办。
　　“若三千大千世界，幽隐闇处，三涂众生，闻我此咒，皆得离苦。有诸菩萨，未阶初住者，速令得故，乃至令得十住地故。又令得到佛地故，自然成就三十二相、八十随形好。
　　“若声闻人，闻此陀罗尼，一经耳者，修行、书写此陀罗尼者，以质直心，如法而住者，四沙门果，不求自得。
　　“若三千大千世界内，山河、石壁、四大海水，能令涌沸；须弥山及铁围山，能令摇动；又令碎如微尘，其中众生，悉令发无上菩提心。
　　“若诸众生，现世求愿者，于三七日，净持斋戒，诵此陀罗尼，必果所愿。从生死际，至生死际，一切恶业，并皆灭尽。三千大千世界内，一切诸佛、菩萨、梵、释、四天王、神仙、龙王，悉皆证知。
　　“若诸人天，诵持此陀罗尼者，其人若在江河大海中沐浴，其中众生，得此人浴身之水，沾著其身，一切恶业、重罪，悉皆消灭，即得转生他方净土，莲华化生，不受胎身、湿卵之身，何况受持读诵者？
　　“若诵持者，行于道路，大风时来，吹此人身、毛发、衣服，余风下过，诸类众生，得其人飘身风，吹著身者，一切重罪、恶业，并皆灭尽，更不受三恶道报，常生佛前。
　　“当知受持者，福德果报，不可思议。诵持此陀罗尼者，口中所出言音，若善、若恶，一切天魔、外道、天龙、鬼神闻者，皆是清净法音，皆于其人起恭敬心，尊重如佛。
　　“诵持此陀罗尼者，当知其人，即是佛身藏，九十九亿恒河沙诸佛所爱惜故。当知其人，即是光明藏，一切如来光明照故。当知其人，是慈悲藏，恒以陀罗尼救众生故。当知其人，是妙法藏，普摄一切诸陀罗尼门故。当知其人，是禅定藏，百千三昧常现前故。当知其人，是虚空藏，常以空慧观众生故。当知其人，是无畏藏，龙天善神常护持故。当知其人，是妙语藏，口中陀罗尼音无断绝故。当知其人，是常住藏，三灾恶劫不能坏故。当知其人，是解脱藏，天魔外道不能稽留故。当知其人，是药王藏，常以陀罗尼疗众生病故。当知其人，是神通藏，游诸佛国得自在故。其人功德赞不可尽。
　　“善男子！若复有人，厌世间苦，求长生乐者，在闲净处，清净结界。咒衣著。若水、若食、若香、若药，皆咒一百八遍，服，必得长命。
　　“若能如法结界，依法受持，一切成就。其结界法者，取刀，咒二十一遍，划地为界。或取净水，咒二十一遍，散著四方为界。或取白芥子，咒二十一遍，掷著四方为界。或以想到处为界，或取净灰，咒二十一遍为界。或咒五色线二十一遍，围绕四边为界。皆得。
　　“若能如法受持，自然克果。若闻此陀罗尼名字者，尚灭无量劫生死重罪，何况诵持者？若得此神咒诵者，当知其人，已曾供养无量诸佛，广种善根。
　　“若能为诸众生，拔其苦难，如法诵持者，当知其人，即是具大悲者。成佛不久，所见众生，皆悉为诵，令彼耳闻，与作菩提因，是人功德，无量无边，赞不可尽。
　　“若能精诚用心，身持斋戒，为一切众生，忏悔先业之罪，亦自忏谢，无量劫来，种种恶业，口中馺馺，诵此陀罗尼，声声不绝者，四沙门果，此生即证。其利根有慧，观方便者，十地果位，克获不难，何况世间小小福报？所有求愿，无不果遂者也。
　　“若欲使鬼者，取野髑髅净洗，于千眼像前设坛场，以种种香华、饮食祭之，日日如是，七日必来现身，随人使令。
　　“若欲使四天王者，咒檀香烧之。
　　“由此菩萨大悲愿力深重故，亦为此陀罗尼威神广大故。”
　　佛告阿难：
　　“若有国土，灾难起时，是土国王，若以正法治国，宽纵人物，不枉众生，赦诸有过，七日七夜，身心精进，诵持如是大悲心陀罗尼神咒，令彼国土，一切灾难，悉皆除灭，五谷丰登，万姓安乐。
　　“又若为于他国怨敌，数来侵扰，百姓不安，大臣谋叛，疫气流行，水旱不调，日月失度。如是种种灾难起时，当造千眼大悲心像，面向西方，以种种香华、幢幡、宝盖、或百味饮食，至心供养。其王又能七日七夜，身心精进，诵持如是陀罗尼神妙章句。外国怨敌，即自降伏，各还政治，不相扰恼，国土通同，慈心相向。王子百官，皆行忠赤，妃后婇女，孝敬向王。诸龙鬼神，拥护其国。雨泽顺时，果实丰饶，人民欢乐。
　　“又若家内，遇大恶病，百怪竞起，鬼神邪魔，耗乱其家，恶人横造，口舌以相，谋害室家，大小内外不和者，当向千眼大悲像前，设其坛场，至心念观世音菩萨。诵此陀罗尼，满其千遍，如上恶事，悉皆消灭，永得安隐。”
　　阿难白佛言：“世尊！此咒名何？云何受持？”
　　佛告阿难：“如是神咒有种种名。一名：广大圆满。一名：无碍大悲。一名：救苦陀罗尼。一名：延寿陀罗尼。一名：灭恶趣陀罗尼。一名：破恶业障陀罗尼。一名：满愿陀罗尼。一名：随心自在陀罗尼。一名：速超上地陀罗尼。如是受持。”
　　阿难白佛言：“世尊！此菩萨摩诃萨，名字何等？善能宣说如是陀罗尼。”
　　佛言：
　　“此菩萨名“观世音自在”，亦名“捻索”，亦名“千光眼”。
　　“善男子！此观世音菩萨，不可思议威神之力，已于过去无量劫中，已作佛竟，号“正法明如来”。大悲愿力，为欲发起一切菩萨，安乐成熟诸众生故，现作菩萨。
　　“汝等大众、诸菩萨摩诃萨、梵、释、龙、神，皆应恭敬，莫生轻慢。一切人天，常须供养。专称名号，得无量福，灭无量罪，命终往生阿弥陀佛国。”
　　佛告阿难：
　　“此观世音菩萨，所说神咒，真实不虚。若欲请此菩萨来，咒拙具罗香(拙具罗香，安息香也)三七遍，烧，菩萨即来。
　　“若有猫儿所著者，取弭哩吒那(死猫儿头骨也)烧作灰，和净土泥，捻作猫儿形，于千眼像前，咒镔铁刀子一百八遍，段段割之，亦一百八段，遍遍一咒，一称彼名，即永差不著。
　　“若为蛊毒所害者，取药劫布罗(龙脑香也)，和拙具罗香，各等分，以井华水一升和煎，取一升，于千眼像前，咒一百八遍，服，即差。
　　“若为恶蛇蝎所螫者，取干姜末，咒一七遍，著疮中，立即除差。
　　“若为恶怨横相谋害者，取净土、或面、或蜡，捻作本形，于千眼像前，咒镔铁刀一百八遍，一咒一截，一称彼名，烧尽一百八段，彼即欢喜，终身厚重，相爱敬。
　　“若有患眼睛坏者，若青盲眼暗者，若白晕、赤膜，无光明者，取诃梨勒果、庵摩勒果、鞞醯勒果，三种各一颗，捣破细研。当研时，唯须护净，莫使新产妇人及猪、狗见。口中念佛，以白蜜、若人乳汁，和封眼中。著其人乳，要须男孩子母乳，女母乳不成。其药和竟，还须千眼像前，咒一千八遍，著眼中，满七日，在深室慎风，眼睛还生。青盲、白晕者，光奇盛也。
　　“若患疟病著者，取虎、豹、豺、狼皮，咒三七遍，披著身上，即差。师子皮最上。若被蛇螫，取被螫人结[月*寧]，咒三七遍，著疮中，即差。
　　“若患恶疟，入心闷绝欲死者，取桃胶一颗，大小亦如桃颗，清水一升和煎，取半升，咒七遍，顿服尽，即差。其药莫使妇人煎。
　　“若患传尸鬼气、伏尸连病者，取拙具罗香，咒三七遍，烧熏鼻孔中。又取七丸如兔粪，咒三七遍，吞，即差。慎酒肉五辛及恶骂。若取摩那屎罗(雄黄是也)，和白芥子印成盐，咒三七遍，于病儿床下烧，其作病儿，即魔掣迸走，不敢住也。
　　“若患耳聋者，咒胡麻油，著耳中，即差。
　　“若患一边偏风，耳鼻不通、手脚不随者，取胡麻油，煎青木香，咒三七遍，摩拭身上，永得除差。又方取纯牛酥，咒三七遍，摩，亦差。
　　“若患难产者，取胡麻油，咒三七遍，摩产妇脐中及玉门中，即易生。
　　“若妇人怀妊，子死腹中，取阿波末利伽草(牛膝草也)一大两，清水二升和煎，取一升，咒三七遍，服，即出一，无苦痛。胎衣不出者，亦服此药，即差。
　　“若卒患心痛不可忍者，名“遁尸疰”，取君柱鲁香(薰陆香)，乳头成者一颗，咒三七遍，口中嚼咽，不限多少，令变吐，即差。慎五辛、酒肉。
　　“若被火烧疮，取热瞿摩夷(乌牛屎也)，咒三七遍，涂疮上，即差。
　　“若患蛔虫咬心，取骨鲁末遮(白马尿也)半升，咒三七遍，服，即差。重者一升，虫如綟索出来。
　　“若患丁疮者，取凌锁叶捣取汁，咒三七遍，沥著疮上，即拔根出，立差。
　　“若患蝇螫眼中，骨鲁怛佉(新驴屎也)滤取汁，咒三七遍，夜卧著眼中，即差。
　　“若患腹中痛，和井华水，和印成盐三七颗，咒三七遍，服半升，即差。
　　“若患赤眼者，及眼中有努肉及有翳者，取奢奢弥叶(苟杞叶也)，捣滤取汁，咒三七遍，浸青钱一宿，更咒七遍，著眼中，即差。
　　“若患畏夜，不安恐怖，出入惊怕者，取白线作索，咒三七遍，作二十一结，系项，恐怖即除。非但除怖，亦得灭罪。
　　“若家内横起灾难者，取石榴枝，寸截一千八段，两头涂酥酪蜜，一咒一烧，尽千八遍，一切灾难悉皆除灭，要在佛前作之。
　　“若取白菖蒲，咒三七遍，系著右臂上，一切斗处、论义处，皆得胜他。
　　“若取奢奢弥叶枝柯，寸截，两头涂真牛酥、白蜜牛酥，一咒一烧，尽一千八段，日别三时，时别一千八遍，满七日，咒师自悟通智也。
　　“若欲降伏大力鬼神者，取阿唎瑟迦柴(木患子也)，咒七七遍，火中烧，还须涂酥酪蜜，要须于大悲心像前作之。若取胡嚧遮那(牛黄是也)一大两，著琉璃瓶中，置大悲心像前，咒一百八遍，涂身、点额，一切天、龙、鬼、神、人及非人，皆悉欢喜也。
　　“若有身被枷锁者，取白鸽粪，咒一百八遍，涂于手上，用摩枷锁，枷锁自脱也。
　　“若有夫妇不和，状如水火者，取鸳鸯尾，于大悲心像前，咒一千八遍，带，彼即终身欢喜相爱敬。
　　“若有被虫食，田苗及五果子者，取净灰、净沙或净水，咒三七遍，散田苗四边，虫即退散也。果树兼咒水洒者，树上虫不敢食果也。”
　　佛告阿难：“若为富饶，种种珍宝资具者，当于如意珠手。若为种种不安求安隐者，当于罥索手。若为腹中诸病，当于宝钵手。若为降伏一切魍魉鬼神者，当于宝剑手。若为降伏一切天魔神者，当于跋折罗手。若为摧伏一切怨敌者，当于金刚杵手。若为一切处怖畏不安者，当于施无畏手。若为眼闇无光明者，当于日精摩尼手。若为热毒病求清凉者，当于月精摩尼手。若为荣官益职者，当于宝弓手。若为诸善朋友早相逢者，当于宝箭手。若为身上种种病者，当于杨枝手。若为除身上恶障难者，当于白拂手。若为一切善和眷属者，当于胡瓶手。若为辟除一切虎狼豺豹诸恶兽者，当于旁牌手。若为一切时处好离官难者，当于斧钺手。若为男女仆使者，当于玉环手。若为种种功德者，当于白莲华手。若为欲得往生十方净土者，当于青莲华手。若为大智慧者，当于宝镜手。若为面见十方一切诸佛者，当于紫莲华手。若为地中伏藏者，当于宝箧手。若为仙道者，当于五色云手。若为生梵天者，当于军迟手。若为往生诸天宫者，当于红莲华手。若为辟除他方逆贼者，当于宝戟手。若为召呼一切诸天善神者，当于宝螺手。若为使令一切鬼神者，当于髑髅杖手。若为十方诸佛速来授手者，当于数珠手。若为成就一切上妙梵音声者，当于宝铎手。若为口业辞辩巧妙者，当于宝印手。若为善神龙王常来拥护者，当于俱尸铁钩手。若为慈悲覆护一切众生者，当于锡杖手。若为一切众生常相恭敬爱念者，当于合掌手。若为生生之众不离诸佛边者，当于化佛手。若为生生世世常在佛宫殿中，不处胎藏中受身者，当于化宫殿手。若为多闻广学者，当于宝经手。若为从今身至佛身，菩提心常不退转者，当于不退金轮手。若为十方诸佛速来摩顶授记者，当于顶上化佛手。若为果蓏诸谷稼者，当于蒲萄手。如是可求之法，有其千条，今粗略说少耳。”
　　日光菩萨为受持大悲心陀罗尼者，说大神咒，而拥护之：
　　“南无勃陀瞿(上声)那(上声)迷(一)　南无达摩莫诃低(二)　南无僧伽多夜泥(三)　底(丁以切)哩部毕萨(僧没切)咄(登没切)檐纳摩
　　“诵此咒，灭一切罪，亦能辟魔及除天灾。
　　“若诵一遍，礼佛一拜，如是日别三时，诵咒礼佛，未来之世，所受身处，当得一一相貌端正，可喜果报。”
　　月光菩萨亦复为诸行人，说陀罗尼咒，而拥护之：
　　“深低帝屠苏吒(一)　阿若蜜帝乌都吒(二)　深耆吒(三)　波赖帝(四)　耶弥若吒乌都吒(五)　拘罗帝吒耆摩吒(六)　沙婆诃
　　“诵此咒五遍，取五色线，作咒索，痛处系。
　　“此咒乃是过去四十恒河沙诸佛所说，我今亦说。为诸行人，作拥护故，除一切障难故，除一切恶病痛故，成就一切诸善法故，远离一切诸怖畏故。”
　　佛告阿难：
　　“汝当深心清净，受持此陀罗尼，广宣流布于阎浮提，莫令断绝。
　　“此陀罗尼，能大利益三界众生，一切患苦萦身者，以此陀罗尼治之，无有不差者。
　　“此大神咒，咒干枯树，尚得生枝、柯、华、果，何况有情、有识众生？身有病患，治之不差者，必无是处。
　　“善男子！此陀罗尼，威神之力，不可思议！不可思议！叹莫能尽。若不过去久远已来广种善根，乃至名字不可得闻，何况得见？汝等大众，天、人、龙、神，闻我赞叹，皆应随喜。
　　“若有谤此咒者，即为谤彼九十九亿恒河沙诸佛。若于此陀罗尼，生疑不信者，当知其人，永失大利，百千万劫，常沦恶趣，无有出期，常不见佛、不闻法、不睹僧。”
　　一切众会菩萨摩诃萨、金刚密迹、梵、释、四天、龙、鬼、神，闻佛如来赞叹此陀罗尼，皆悉欢喜，奉教修行。

　　千手千眼观世音菩萨广大圆满无碍大悲心陀罗尼经


