  受五戒八戒文
　　




　　受五戒八戒文(海)


　　八戒文


　　第一稽首请证明品

　　弟子众等。稽首和南虚空法界无上种智。乘形纪身成正觉者。摩诃般若方广一乘。十地圣人三贤大士。虚空幽显主异诸神。色无色天梵王眷属。护世帝释辅翼诸官。冥道曹寮焰魔罗主。惟愿今日。以净天眼见于众人。虔恭志诚一心奉请。

　　第二洗忏往业品

　　弟子众等合道场人。无始时来至于今日。积罪无量难测边涯。造愆累生罕究其际。于三宝所起不信心。对十方尊行非梵行。纵身杀害偷盗邪非。纵口妄言绮语恶骂。纵心贪欲嗔恚愚痴。从此广生无边恶业。循环三有没溺四流。五盖覆心十缠迷性。长居凡品解脱无期。梵曰忏摩此云悔过。从今已后断相续心。往昔罪愆总愿消灭。

　　第三得戒三归品

　　弟子众等合道场人。归依佛两足尊。归依法离欲尊。归依僧众中尊。惟愿三宝慈悲证明哀怜摄受(三说)弟子众等合道场人。归依佛竟。归依法竟。归依僧竟。我受八戒近住律仪。愿尊忆持慈悲护念(三说)。

　　第四问持说品

　　诸佛子等谛听。言八戒者。所谓一不杀。二不盗。三不染欲。四不妄语。五不饮酒食肉。六不香油涂身及鬘花庄饰。七不作倡伎乐故往观听。八不上高大床及过中食。始于今时至明清旦。一日一夜随佛出家。于其中闲不得犯。能持否。

　　第五回向发愿品

　　弟子众等合道场人。受戒善缘尽将回向法界含生。愿妄执情袪愚痴障尽。无分别智明了现前。有相行门炽然修学。华藏世界遍历游从。如来藏心深契根本。未证者证未圆者圆。众生海中总愿成佛。

　　五戒文

　　一切凡夫迷本觉性。随妄流转居三有中。遂六趣区分人天隔越。佛有五戒令人奉持。从方便门入实相理。

　　第一发诚请章

　　弟子众等合道场人。仰启十方虚空法界成正觉者。转法轮者般涅槃者。是我等辈真善知识。医王大师摄受我故。无边法藏一味醍醐。半满圆音摩诃衍教。是我良药是我舟航。于生死河济度我故。三乘圣众八辈比丘。趣寂声闻漏菩萨。于我等辈生怜愍心。如看病人救护我故。惟愿三宝弘誓愿力不思议力。于真性内起无缘慈。于今日时受我等请。

　　第二悔过先罪章

　　弟子众等合道场人。旷劫愚迷至于今日。于第一义不明了故。生诸障门烦恼所知迷事迷理。触境起业随缘造愆身起三支口犯四过。意三业行转转逾深。如沙如尘其数无量。不觉身箧盛四毒蛇。五旃陀罗六入空聚。受诈亲善众多恶缘。驱驰识心五趣循转。从此积集八万四千人间。过非无恶不造。始于今日省察身心。披陈佛前总愿消灭。

　　第三转邪归敬章

　　弟子众等合道场人。归依佛无上尊。归依法离欲尊。归依僧众中尊自从今日以佛为师。更不归余邪魔外道。惟愿三宝慈悲证明哀怜摄受(三说)。
　　弟子众等合道场人。归依佛竟。归依法竟。归依僧竟。是佛婆伽婆。多陀阿伽度阿罗诃三藐三佛陀。是我大师。我今归依愿佛摄受(三说)。

　　第四说相修章

　　佛子谛听。言优婆塞戒者。所谓一不杀。二不盗。三不邪行。四不妄语。五不饮酒食肉。始于今时尽未来际。于其中间不得犯。能持否。

　　第五回向愿海章

　　弟子众等合道场人。向来受戒。回向菩提真如性海。四流三有一切众生。总愿发心修普贤行。不断佛种生如来家。还将大悲展转开示。获髻中宝得衣里珠。当坐道场总愿成佛。

　　受五戒八戒文一卷


