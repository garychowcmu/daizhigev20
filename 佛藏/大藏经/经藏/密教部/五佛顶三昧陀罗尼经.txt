  五佛顶三昧陀罗尼经
　　唐 菩提流志译




　　五佛顶三昧陀罗尼经卷第一

　　　　大唐天竺三藏菩提流志奉　诏译

　　序品第一

　　如是我闻。一时薄伽梵。在摩竭提国始成正觉菩提树下金刚道场大宝藏帐。其地宝帐。皆是如来神通大福功德之所成故。纯以无量上妙珍奇自然盛显。种种庄严众色交映出大光明。奇特宝轮清净圆满。以无量色间杂庄饰。周匝围绕而显现之。宝盖幢幡光明晃曜。妙香花鬘七宝罗网弥覆其上。无尽大宝自在显现。是诸宝树花叶光茂。佛神力故令此场地广丽严净。光明普照。一切奇特妙宝积聚无量善根严饰道场。其菩提树高显殊特。琉璃为干妙宝枝条宝叶垂布犹若重云。杂色宝花互相间错。大宝摩尼以为其果。其光遍照一切佛刹。种种现化施作佛事。普现大乘一字佛顶转轮王咒菩萨道教佛神力故演出种种梵音妙声赞扬如来无量功德。与无数大菩萨俱。其名曰金刚幢菩萨摩诃萨。观世音菩萨摩诃萨等。无量诸大菩萨皆为上首。与一切大众会。于妙菩提树下。以佛神力周围五百逾膳那。会座而坐不相障碍。如来于中诰弥勒菩萨及诸菩萨言。汝善男子此树乃是佛菩提所庄严树。我最初坐此树下时。则破四魔得证无上正等佛智。汝等亦应坐斯地处。令汝当得无上佛智。诰是语已寂然不动。尔时金刚密迹首菩萨。以佛威神德。乘是往昔本所愿力。即从座起偏袒右肩。整理衣服长跪合掌。恭敬瞻仰白佛言。世尊我今启问如来正觉转轮顶咒法。以何方便使少功力则得诚向。一切如来大明咒法。加行坛印种种事法。一字转轮王法。入大三摩地坛处成就法念诵之法轮结印法。秘密之法图画像法。除业障法安隐之法。丰饶财法降魔怨法。一切如来种族真实法。及出世世间无碍最胜明法。及尽一切有情有情界菩萨成就行法。陀罗尼法。令是赡部洲界一切有情得大安乐。是诸有情以转轮王如来秘密之力。一切当得作大佛事犹此赡部洲界一切有情得大安乐。即能成就此顶王法。随得成就一切天神天神种族咒法。一切龙龙种族咒法。一切药叉一切药叉种族咒法。一切罗刹一切罗刹种族咒法。一切乾闼婆及种族咒法。一切阿素洛及种族咒法。一切迦楼罗一切迦楼罗种族咒法。一切紧那罗及种族咒法。一切摩呼洛伽及种族咒法。乃至世间出世间法。尽皆成就无所障碍。为诸有情作大住处。除诸垢障成我咒法。及成观音诸大菩萨大威德者坛印咒法。及一切如来所说无量难成坛印咒法。故惟垂如来应正等觉。慜导有情为我说之。于时世尊诰金刚密迹首曰。善哉善哉汝等。为诸当来一切有情作大利益。能于我所问是一字王顶大转轮王。成一切如来所说秘密坛法等。令诸咒者住勤修故。是故密迹首汝当谛听谛听我今宣说。往昔一切如来早已说之。未来一切诸佛亦当说之。
　　尔时释迦牟尼如来。即以佛眼尽周观察一切世界一切有情。及观未来一切世界一切有情。一一往昔福愿力等种善根处。诰诸菩萨言。善男子汝等忆念一切如来所说一字转轮王咒。一切最胜三摩地最不思议神通力处。是法能于一切世界作大佛事。尔时彼诸菩萨摩诃萨蒙佛教诰。各心念于一字转轮王三摩地处。唯除观世音菩萨金刚密迹菩萨。何以故佛加被故。

　　　　五佛顶王陀罗尼入三摩地加持显德品第二

　　尔时世尊入佛神变大三摩地。入三摩地时。尽周忆念一切有情界已。则以无量俱知殑伽沙等大劫所修积集无量六波罗蜜善根。从三十二大丈夫相放大光明。一一相上各现法印。一一各有种族光明而围绕之。最于顶上出放现无量百千光明。其光杂色遍照十方。是中有情遇斯光者各相警悟。其光还来绕佛三匝各复本相。是时释迦如来放斯光已。从三摩地安徐伸起。观诸佛刹如师子王。及观会众告金刚密迹首菩萨言。汝今谛听一字顶轮王明咒王法。四邬瑟腻沙咒王。佛眼毫相咒王。此等咒王是如来手足。是如来唇是如来口。转轮法王作大利益一切有情。若此世界一切菩萨等及诸人人等。能依法读诵授持是一字轮王顶明者。所有一切诸天世人种种鬼神。悉无能害作诸破坏。以是当得一切安乐受无量福。行大慈悲住不退地。无诸恼疾火水刀王等难。无诸毒害等。我此一字出生三摩地轮王咒。若有新学大乘菩萨及诸人等。信向诵持书写佩者。则得无量大威德天而拥护之。诸恶天龙不相障恼常得安隐。若书写者当令净浴著鲜净衣。如法斋戒坐于坛侧。持桦木皮雄黄书咒。施诸苾刍苾刍尼。系袈裟角而披佩之。若国王王族大臣僚佐诸族姓男族姓女佩者。各佩头上或系项上或腕臂等上。则得安隐除诸灾恼。常为诸天观敬赞叹。皆令不堕诸恶道故。金刚密迹首。是大咒王亦能灭诸灾星变怪示大安乐。亦能摄伏一切天龙八部鬼神。亦能成就当部诸咒者。复告金刚密迹首。是一切如来白伞盖佛顶王。超顶王胜顶王光聚顶王咒。同等住于一切如来三摩地中。神力皆等无量广大。犹不能及一字明顶轮王最上三摩地咒。何故最上无等。犹假如来眼咒毫相咒。慈悲难胜如来牙手钵袈裟转法轮等咒。共说是咒乃得最上。又从大悲大慈大丈夫吼。一切诸大菩萨等不能摧坏。一切诸佛随喜加被。作大智光破诸黑暗。坚染净慧能作威德。吉祥福相世间最胜。无垢清净勇猛坚固。现四无畏作深善慧。广大无量最胜智。能作无间金刚十力大光威德。破诸暗障入诸佛智。能成一切诸大菩萨万行功德一切智慧。能作一切勇猛寂静高无障碍大威德处。能于一切业恶有情作大慈处。能现一切如来神力三摩地处。即说一字明顶轮王咒曰。
　　那牟娑漫多勃驮南唵部[口*路]护吽(四合)
　　尔时如来说是一字顶明咒时。殑伽沙等三千大千世界。一时六反震动。如赡部洲猛风吹诸丛林草等。是中一切诸山王亦皆大动。一切海源尽皆涌沸。以佛神力一切魔宫大火遍起。是中诸魔为火所逼。悉皆惶怖称佛归依。一切地狱苦皆得止息。尔时世尊为现一字明顶轮王大威德。时忽变身状如大轮王。具现七宝眷属圆满。一一宝中各放大光轮照无边一切法宝一时出现放杂宝光。是大轮王坐宝座上。身盛赫奕放种种光映照一切犹如金聚。会中有情有情种族。无有一能窥瞻仰者。是会一切诸大菩萨。如弥勒等亦无有能窥瞻观者。观世音菩萨金刚密迹首菩萨。以佛威神欻然之间闷乱躄地。是时彼诸大威德天。所谓大自在天那罗延天。帝释天俱废罗天。婆鲁拏天焰魔法王。乃至一切诸天神一切鬼神大威德者。所执轮戟杵索棒杖。及诸眷属手中器仗悉皆堕落。尔时大转轮王现大悲光。令诸菩萨忆念菩提神通三摩地故。是时一切诸大龙神药叉罗刹乾闼婆等八部等。一时战怖身毛耸竖。无能观瞻大轮王姿貌威光。时惟等心归佛世尊南无佛陀南无佛陀。
　　尔时世尊为观世音菩萨金刚密迹首菩萨。及诸大众得醒解故。疾须臾间隐是威身还如来相。说示一切佛眼大明咒母。谓甚可畏难调伏者。谓欲成就出世世间一切明顶转轮王咒。一切事位灭诸诤论。是咒乃是一切诸佛种族母咒。复是一切诸大菩萨生养育母又是诸佛五眼咒。即说咒曰。
　　那摩萨嚩哆(丁可反)誐(鱼迦反)谛瓢(毗遥反)啰呵(呼我反)弊(毗药反)三藐三勃睇弊(同上)唵噜噜塞普噜入嚩攞底瑟他悉驮卢者祢萨嚩(引)剌拖娑驮你莎诃
　　说此一切佛眼咒已。其观世音菩萨金刚密迹首菩萨。既醒觉已从地而起。其诸威德一切天众。各得本心适悦安乐。各持本所自手器仗。专心归佛瞻仰赞言。希有世尊希有善逝。时二大士合掌白佛言。世尊如来今日何故。特化转轮王相大光明聚。甚奇希有本未曾见。如来告言大善男子。此是顶轮王相执持诸佛形相神变三摩地门。譬如汝等集现大坛种种威德。诸神变像不思议事。如来亦尔如是振现大转轮王。奇特身色姿貌威德。此顶王是一切如来安住最胜三摩地身。所有一切诸大菩萨无能越者。一切咒王亦无过者。若所在方处诵此咒者。五逾膳那出世世间。一切咒王悉无成住。汝若同此方处所说。加持大咒总无成住。若有念是顶王咒者。则得出世世间一切大咒悉尽成办。汝悉所说一切法咒诵持无验。即以此咒而常助诵。则得成就五逾膳那。一切菩萨金刚咒神。天龙八部皆不住入现成就相。又他一切最大王咒威德神力。亦不能得影及此大轮王咒。何以故是咒威神最尊奇特无等侣故。十地诸菩萨亦怖是咒威德神力。何况诸天。若每诵是转轮王咒时。每当先诵佛眼咒七遍。数已乃安诵是顶轮王咒。时数毕已又诵佛眼咒数一七遍。则得安隐无诸娆恼。尔时世尊复于座上。现一切佛加被白伞盖顶咒王身。于是之时则当顶上。遍三千大千世界虚空际合现一盖。亦不触恼空居有情。是时观世音金刚首二菩萨。合掌白言世尊。如是神变是何因缘。欻遍大千状如伞盖。住佛顶上不见边际无不识解。世尊告言。此是无量如来共说白伞盖顶王。又是一切如来无边色宝无边音声。一切如来宝铎网罗。普周显现庄严不思议。诸佛世尊光明伞盖。一切如来白伞盖顶王。我为伞盖现此伞盖。令诸有情速得成就。应知此现一切诸佛白伞盖顶王。一切菩萨大威德者尽思共度亦不可知。纵诸佛子百千俱知劫。观思前际中际不见不知。是时释迦牟尼如来。仰观顶上白伞盖王。振佛神力持白伞盖咒王身相光明。即说咒曰。
　　那么娑曼哆勃驮南唵怛他[卄/(阿-可+辛)/木]都瑟昵沙阿(去)那嚩(去)卢抧哆姥[口*束*犬](卢骨反)驮那唵(二)吽么么么么虎[合*牛](二合)你
　　佛说此咒时。三千大千六返震动。是时世尊诰诸菩萨摩诃萨。此白伞盖顶王。能成能摄一切咒等。是咒王力不空无障。勇猛无碍无等等故。
　　尔时世尊为利有情故。复现大光聚咒。此咒所有神力威德。一同一字顶王轮王。威神力金刚句故。即说咒曰(归命同上)。
　　唵怛他蘖都瑟昵沙阿那嚩路枳哆姥[束*犬]驮那帝殊啰始虎(二合)吽入嚩攞入嚩攞驮哿驮哿[打-丁+柰]啰弭捺啰嗔娜嗔娜频娜频娜虎虎吽泮吒泮吒莎诃
　　说斯咒已。于是如来顶放大光。满三千大千世界。光变其地普大成现大宝莲花。如来坐中。杂色宝光重重晃曜。合大千界满周空际。一切宝花而为伞盖。以种种宝铎种种庄严。周围大千而为墙壁。纯无价宝而严饰之。基陛众宝庄严。于是会中一切诸大菩萨。睹斯神变踊跃欢喜得大安乐。出世世间一切咒法。以成就者皆悉断坏。何以故以大光聚力似一字王故。是光聚咒心所忆念。破断他咒即皆破断。唯除一字轮咒王白伞盖咒超顶咒王佛眼母咒佛五字心咒。余出世世间一切诸法。悉能断割打扑调伏。摄唤于前若有咒者得大证验。暂读暂诵光聚咒者。则得摧伏一切鬼神耻挞怖辱。金刚密迹首。是光聚王咒。勿于不净臭秽腥臊屎尿处诵。不于无佛舍利制底处诵。勿对于诸一切咒。咒像坛会诸有情前。暂妄诵斯光聚王咒。何以故。是光聚王咒。同一字轮王力故唯除佛舍利塔处净空闲处。高山顶处名山窟处。海岸胜处海迥洲处。何以故是光聚王咒威德猛大。能坏自他咒力威德皆无成向。若善男子善女人。乐持读诵是光聚王咒时。先诵一字轮王咒及佛眼咒各七遍已。然诵斯咒即得大威德。四大安隐身肤光泽辩智聪悟。汝密迹首是光王咒若成就者。则等成就一字轮王咒三摩地故。亦能成就一切事故。能作光明照一切故。是咒乃从一切如来一切力三摩地涌流出现。是咒无一切如来加持力处。为现一切诸大菩萨无量威德。
　　尔时世尊为安乐一切有情故。即复说高顶王咒曰。
　　那么娑漫哆勃驮南唵入嚩罗入嚩罗捻(奴[捐-口+(口/└)]反)弊(并也反)特伽(鱼迦反)妒瑟腻沙度那度那虎虎吽
　　说是咒神如上。若善男子女人等。乐成就一字轮王咒者。应令内外严饰清洁。持以桦皮或绢纸上。雄黄书斯高顶王咒。佩带肩臂并持斯咒。即速成就。若国王王族大臣僚佐清信男女。一切人等信斯咒者。亦令书写佩顶肘臂。为诸人众互相敬诺。而不侵恼灾垢销灭。当得辩才福相圆满。若有军将及诸兵众敬信斯咒亦令书持系旍旗。及佩头臂往他军阵。皆自臣伏互不残害。何以故诸如来力加持故。是咒威力同一字轮王力。是诸如来三摩地力等加持故。尔时释迦牟尼如来。复示不思议神通威德。令灭一切恶趣地狱种种苦故。入于一切如来神通威德三摩地处。即说一切如来胜顶王咒曰(归命同上)。
　　唵入嚩攞[口*逝]庾瑟昵沙入嚩攞入嚩攞畔驮畔驮哪么哪么讷噜么(摸朗反)讷噜莽讷噜莽郝矩[可*欠]娜虎(二合)吽
　　说是咒时此咒威德。令诸地狱众恶有情。种种饥苦尽皆停息。一时得甘食美膳。密迹此胜顶王咒。是殑伽沙等诸佛神通变化。所在方处有暂观读。一切诸魔则不入中。何况持者。密迹有人精勤受持胜顶王者。是人无不获得神通。是咒亦同一字轮王咒。能起神通入于地狱。度脱有情一切重苦。密迹此咒功德无量无边。我今略说少耳。
　　尔时世尊告诸菩萨言。是五顶王咒。从一切如来力三摩地流出。我今略说少分。密迹若有善男子善女人。于无量佛所。以上衣服卧具汤药。饮食财宝一切等物。日日三时持用供养经百千劫。所得功德百分千分。不如有人于三七日。依法持是五顶轮王功德之一。何况读诵受持是等咒王。得成就决定不退菩萨地。一切诸天大威德者。见是成就五顶王人。不起于座而迎逆者。头破作七分。一切诸天威光影蔽不现。是人威光过于诸天百千万倍。若有大福纯善德人乐成佛者。则当如法书写诵持是经。常以涂香末香烧香华果饮食而供养之。若见有信佛神通威德一切深法行菩萨行者。则当为说莫有悭惜。则得成就。于百千劫不堕地狱。得宿命智乃至阿耨大菩提。一切不能娆害。所演教命人皆敬受。若命尽时如入静虑。密迹若有福德端正无诸缺漏。容貌圆满常不懈怠。惟乐修学大乘道教。圆满菩萨大愿。超众魔境趣菩萨地。如是之人令得是经成就此咒。密迹若见斯人敬为善友。应以种种方便。为说是法门功德教授仪法。是人则得成就是大五顶王咒。密迹是咒王经。于无量佛刹难得见闻。若得闻者皆是如来神力加被。若得斯经则是如来种族。何以故此如来咒三摩地王实难思议。应知此咒尊一切咒最上最胜。是诸有情应当决定生最上心。成此五顶轮王咒。若有有情得遇此经。清净如法或书或诵是咒是经。当知斯人则便当得是五顶咒三摩地王。断割结贼嗔心恚心妒心害心。则为诸天恭敬供养。而恃怙故。

　　一字顶王画像法品第三

　　尔时释迦牟尼如来。为利一切有情。以佛眼观是会大众。告金刚密迹首。此大明王咒顶轮王像一切佛说。出世世间一切画像最上上故。是像形好寂静璎珞衣服。能运一切罪垢有情。到涅槃岸最胜三摩地。是像佛所神通变化。若有拟画轮王像者。先曾入顶轮灌顶无胜坛。手授具足咒句印法法式。入最胜顶王等坛已成就者。谓阿阇梨印赞许可。求证出世大涅槃处。如是行人乃应画像。正命正行于净行婆罗门家善童女。或命大姓种族父母真正善信童女。教净护饰捻治理丝。细密织缝勿刀截断阔量四肘长量六肘。莫有触污莫用恶丝。持织画像或阔三肘长量五肘。若力不办如是织作。亦任货求鲜净好者。勿还价直持得物已。以净香水如法蘸浴乃得。涂画色盏新净。彩色调和勿用皮胶水。用胶香调色画彩。或取如来种族部中教法轨则画像亦得。画是像者。当以一切佛神通月画彩庄饰。所谓正月五月九月。用斯等月。月初一日或十五日起首画摸。其画像处于佛殿堂。或净山间仙人窟处。是占相方圆百步无有臭秽。水复无虫净美清洁。当所画地日日如法香水涂洒取有相画人诸根端具。性复真正具信五根若画彩时授八戒斋。一出一浴著新净衣断诸谈论。先正当中画菩提树。种种宝庄枝叶华果。如如意树间杂各异。七宝枝条七宝叶华。真珠为蕊赤珠为须。众宝琉璃以为诸果。或有枝出种种果芽。或有枝出种种宝云。或有枝出甘露如雨。或有枝悬天众宝衣。或有枝悬宝铎铃磬。或有枝出珊瑚琥珀赤珠马瑙。二枝间画光电如云。枝叶花上又画白鹤孔雀。迦陵频伽鹦鹉舍利。共命等鸟及诸好鸟。其池画七宝遍皆庄彩如是地树下画如来形。结加趺坐坐师子座示说法相。备丽三十二相八十种好。身放圆光大光明焰。于佛顶左右。有轮王围绕而坐。
　　第一座下右边。画顶轮王。身金色相瞻仰如来。坐白莲花身有圆光。
　　次佛座下左边。画白伞盖顶王。如菩萨形身服状相有大威德。观顶轮王。身金色相身有圆光。手执莲花坐莲花座。
　　次白伞盖顶王后画超胜顶王。亦如菩萨形身服状相具大威德。观顶轮王。手执弭惹布啰迦果。坐白莲花。
　　次顶轮王右。画光聚顶王。身金色相身有圆光作种种色。执如意珠坐莲花座。
　　次顶轮王左边。画主兵神。右手覆右膝上施之无畏。左手扬掌坐白莲花。
　　次于光聚顶王后。画胜顶王。身金色相结加趺坐。观顶轮王。左手执宝如意珠。右手仰右膝上施之无畏。身有圆光坐莲花座。
　　次佛右侧画普贤菩萨。结加趺坐手执白拂。
　　次佛左侧画弥勒菩萨。结加趺坐手执白拂。
　　次佛座下当前右边。画观世音菩萨。左边画金刚密迹首菩萨。各曲躬仰视。结加趺坐坐宝莲华。
　　次普贤菩萨后。画曼殊室利童子菩萨　次画无垢慧菩萨　次画寂静慧菩萨　次画无尽意慧菩萨　次画虚空藏菩萨　次画虚空无垢藏菩萨　次画大慧菩萨。
　　是等菩萨身真金相。合掌恭敬曲躬趺坐坐宝莲花。各以种种七宝冠。天诸宝服璎珞环钏。而庄严之。
　　次于弥勒菩萨后。画佛眼尊者菩萨。其状端正甚有慈悲。身金色相目观会众。以诸天服遍庄严身。右手执宝如意珠。左手仰左膝上施之无畏。结加趺坐坐莲花座。
　　次画佛毫相菩萨。同佛母状身金色相。右手执莲花。左手仰左膝上施之无畏。坐宝莲花目观轮王。
　　次佛眼菩萨座下。画逊那利大明咒王。犹如佛母身相色白。右手把莲花。左手掌胸。以诸衣服遍庄严身。坐宝石上目观于佛。
　　次金刚密迹首菩萨后。画军拏利童子金刚。
　　次画金刚将童子。善臂童子。暮軷驮絮迦童子。是等童子颜貌熙怡。各以七宝璎珞衣服具庄严之。
　　次观世音菩萨后。画马头观世音大明咒王。面目嗔怒身赤色相。蛇为璎珞腕著宝钏。臂著宝环戴莲花冠。目观轮王。腰著衣服坐宝莲花。
　　次画莲花逊那利菩萨。右手把罥索。左手垂下伸。坐莲花座。
　　次画钵剌拏舍嚩唎咒神。身有四手。一把罥索一把斧。一施无畏一把宝果。坐莲花上。
　　次顶轮王后。画难胜奋怒王。四面四臂身白色相。示耽肚相矬如朱儒。腰画虎皮蛇为耳珰。德叉迦龙王以为腰绳。婆修吉龙王以为路膊。诸恶毒蛟遍庄严身。编发为冠。遍身火焰立宝莲花。右第一手把金刚杵。次第二手以中指无名指小指把拳。大指押上。头指直申屈肘向上。左第一手把三戟叉。
　　次第二手把钺斧。正中大面怒目张口。口出众光目观于佛。右边侧面观顶轮王。左边侧面观自咒者。顶上面观如来会众。
　　次奋怒王下画地天神。身白色相手把宝匣。长跪而坐坐宝地上。
　　次地天神右。画熙连禅河神。身靘白色合掌恭敬。头上画七蛇龙头。
　　次熙连禅河神后。画七头迦里大龙王母止鳞驮七头龙王。各跪捧掌宝莲花宝珠瞻仰如来。是二龙已曾供养无量无数一切诸佛。又地天神左。画阿难陀九头龙王。无热恼五头龙王。娑伽罗七头龙王。各跪捧掌莲花七宝。瞻仰如来。
　　次大慧菩萨右。画半拏罗婆四你观音母也。菩萨身白色相。著妙宝衣七宝环钏。头冠璎珞具庄严身。右手把宝左手仰左膝上施之无畏。坐莲花座。
　　次佛毫相菩萨后。画摩莫计金刚母也。身靘白相亦七宝璎珞衣服具庄严之。右手把般若经夹。左手把宝施之无畏。身势头面一如般若波罗蜜菩萨坐宝莲花。此菩萨乃是一切诸佛菩萨金刚母故。
　　次金刚母后。画央俱施女金刚。
　　次画金刚拳女金刚也。
　　次画金刚雹女金刚。此等金刚各以白服具世庄严。身坐莲花座为金刚母侍眷属。是等金刚具大威德明咒大力。能卫护故。
　　次观音母菩萨下。画多罗女菩萨。身黄白色。右手把青优钵罗花。左手施之无畏。亦以种种衣服璎珞。具庄严之坐莲花座。
　　次后画毗俱胝女菩萨。身白色相三眼四臂。一手把如意杖。一手把君持。一手把数珠。一手把莲花。又于帧上左右二角。各画诸天。天天各奏天乐。
　　次于佛上画八净居天众。散种种华而供养佛。帧东方边面。画提头赖吒天王。南边画焰摩王。西边面画水天。北边面画俱废罗天王。此四天王名护世天王。东北角面画系舍那天神及步多鬼。东南角面画火天神及苦行仙。西南角面画罗刹王及所仆从。西北角面画风天神及所仆从。当菩提树上画大梵天及梵众天。
　　次难胜奋怒神下。画持咒者。长跪瞻仰手把香炉观顶轮王。佛座会下画熙连禅河。于是世尊告金刚密迹首。此像乃是大顶轮王大画像法。是一切佛同共说故。若有智者见遇斯像。则信观礼烧香供养。今世当即寿大福乐。于俱胝劫所作重罪则得殄灭。若有持诸佛顶咒者。佛种族咒者。诸大菩萨种族咒者。金刚种族咒者。及余咒者。若已成若未成验。对斯像前作本咒法。速得本咒最上成就所求法故。

　　　　五顶王三摩地神变加持化像品第四

　　尔时释迦牟尼佛。谓金刚密迹首言。汝复谛听白伞盖顶王变像画法。是殑伽俱胝佛。为当来诸有情故说。若画像者护持织法画匠等准前。方圆三肘中画菩提树。正当树下画释迦牟尼佛。具大人相身黄白色。示说法相坐师子座。佛右画金刚密迹首。身紫赤色。右手把金刚杵。左手把白红脱色。合掌恭敬。
　　次当佛前画白伞盖顶王。身金色状具足众相手把莲花。于菩提树上左右。各画矩律婆天。手持宝索。上空中画八净居天。各掌散华乘众宝云。于佛座右画持咒者。跪地瞻仰手把香炉。上下四面遍画众花。密迹首此名曰白伞盖顶王变像画法。
　　复告金刚密迹首言。我当复说光聚顶王变像画法。画法如上结护。或方圆三肘一肘。菩提树下画释迦牟尼佛。结加趺坐放种种宝光明焰。示说法相。坐向莲花宝师子座。树上左右画矩律婆天。手持宝索。又于上空画八净居天。各掌散花乘众宝云。座下右边画持咒者。[跳-兆+氐]跪瞻佛手把香炉。佛后画山种种庄严。当佛座下画大海水。水中多画莲花鱼兽。密迹首此名光聚顶王像是诸佛说。为导有情成就诸法令脱难故。
　　次说超顶王像若画像者所治织法如上。或方圆三肘一肘。菩提树下佛说法如上。以右手申仰右膝上施无畏。左手横仰置当脐下。顶放众光。树上左右画矩律婆天如前。八净居天亦如上。画持咒者亦如上。此名超顶王像。是一切佛为怜慜有情故说。
　　次说胜顶王像。若画者皆如上。菩提树下坐佛说法。以右手扬掌。左手任著。亦有师子座。顶放众光。树上左右亦同。八净居天亦同。持咒者亦同。此名胜顶王像。是一切佛为利有情故说。
　　复次密迹首。汝应尽知诸佛菩萨有无量色身。变化导引有情。有情为欲成就。是等咒者。应常正发慈悲心喜心。舍心布施心。忍心持戒心。精进心静虑心。般若波罗蜜心。无上菩提心。利益有情。随方任得叠绢纸板上。一肘半肘皆任画之。而供养之则得最上成就五顶轮王三摩地。能令行者速得不退故。

　　五佛顶三昧陀罗尼经卷第一



　　五佛顶三昧陀罗尼经卷第二

　　　　大唐天竺三藏菩提流志奉　诏译

　　　　五顶王行相三昧耶品第五

　　尔时金刚密迹首。合掌恭敬白言。世尊如来无上应正等觉。愿唯垂愍为修行者。略说顶王行法成就甚深理趣广大威德。复白世尊一切余咒。皆依此咒中所诵持者。云何得成。是时世尊谓金刚密迹首言。善哉善哉密迹首。汝能善发此问而问于我。汝当谛听谛听。净心持念。我今为汝说。一切诸佛行法理趣金刚句义。从无量佛最胜偈句理法所生。为得利益成就咒者。尔时释迦牟尼世尊普观大众。以大梵声赞伽他曰。
　　释迦大师子　　无量菩提门
　　理趣自在行　　当为最上使
　　见苦迫有情　　乐持行此法
　　天人共戴仰　　当成无上尊
　　修习此最法　　大妙陀罗尼
　　信及乐供养　　心迹应菩提
　　住塔净堂室　　河边及泉侧
　　独树山窟中　　山林多花处
　　独坐坚固心　　洁身口清净
　　是处食行住　　依法常禁诫
　　一心忆持咒　　识秘三摩地
　　出生及成就　　证法成就已
　　所乐皆圆满　　不久获菩提
　　当用二种意　　持戒并善伴
　　成就此不难　　不动心坚极
　　佛顶菩提法　　此则身得证
　　若无同法伴　　勤修为有情
　　难思众多相　　则此身得证
　　诚心印塔法　　诵咒修大法
　　一一分明解　　则此身得证
　　竖固甚精进　　广大心无量
　　作法为最上　　则此身得证
　　身支相具足　　质直具善福
　　能忍苦饥渴　　是人堪成就
　　如是善根者　　若当得此经
　　及得此法门　　彼亦不久时
　　最胜证成就

　　尔时世尊谓金刚密迹首言。我灭度后有痴顽罪恶有情。及有住寿我所幢相苾刍苾刍尼邬波塞迦邬波斯迦。常好随逐愚痴邪见诸恶谈论。贪著美味懈怠少德。如来威德静虑十力无畏。大乘说不信忍。无力顺修菩萨律行方便法教。谤心毁呰。不敬不信诸佛菩萨三摩地。门神通威德。彼等持作不得成就。则加谤我及谤菩萨。唱言此法非佛所说是魔所说。妄说菩萨及行大我。勤持是咒善男子善女人等。谤毁恼乱作诸障碍。因此咎殃当得无间无量重罪。是故密迹有善男子善女人等。愿欲发行菩萨行者。坚固信向一心正愿。常乐书写大乘经典。读诵供养。为他解释。依宝雨经行学菩萨一一法门。加行法行则得成就。复谓密迹咒何所成就从身。勤恳布施持戒忍辱精进定惠清净。一心修习则速成就。
　　于时金刚密迹首复白佛言。世尊云何行是顶轮王秘密门观想护净。世尊惟垂愿为解释犹此法支法具足故。速得顶王成就证法。
　　尔时世尊诰金刚密迹首言。汝复谛听。我为利益薄德鲜福少精进者。说一切秘密门修持法时。每日三时洗净浴法。不贪诸欲念心无乱。唯一想佛。慈心备缘十方有情。持以净土干牛粪末和咒。澡手洗净浴。身著浴衬衣结印护身。
　　护身咒曰。
　　唵　么么　虎吽(二合)你(入)
　　复当诵此咒七遍护身。若忏罪障求趣神通。当用白土无虫。勿赤勿黑勿臭勿秽。若求丰饶用黄白土。其土无虫亦勿臭秽。若降伏法用黑赤土。若欲尊他当用不白不黑土。若欲他人爱敬赞叹用青赤土。如此等法智者善知。
　　取土咒曰。
　　唵娜(乃哿反)啰(上)虎吽(二合)
　　咒土七遍。撅取土作一切法。若遇清洁灵圣河泉水有众鸟。于四岸上多花果树。福胜吉祥入中澡浴。
　　加持洗浴咒曰。
　　唵入嚩(无可反)攞虎吽(二合)
　　复诵此咒七遍。护身灌顶洗浴。是水虽圣若有畏难。及多妇人小儿畜兽践秽。则不堪浴。
　　加持咒曰。
　　唵跛啰(二合)入啰(二合)攞虎吽(二合)
　　若所浴时咒土七遍。置土净处勿秽勿唾。
　　次被甲咒曰。
　　唵入嚩(二合)攞谛阇(而者反)虎吽(二合)
　　若当浴时。以右手头指中指无名指小指。急把拳覆置心下。以大指直竖按于心上。诵被甲咒咒拳指七遍。想成被甲被束甲胄咒曰。
　　唵入嚩(二合)攞播啰讫啰(上)么么唬吽(二合)
　　是咒又咒心。上拳指身体七遍。安徐入水令水至腰。
　　一切顶王心咒曰。
　　唵卓(知古反)噜噜(弹舌声合)畔驮莎诃
　　是咒入水火诵七遍。则当禁止毗那夜迦。水中龙鼋不相灾害。及能成护一切事业。又重咒土七遍。分为三分。三种揩洗。先以一分从脚涂揩洗至于膝。次以一分从膝涂揩洗至于脐。次以一分从脐涂洗乃至肩臂面手背等。浴已著衣。又以斯咒咒水七遍。三洒头上静默断语。又诵此咒作护身法。次诵难胜奋怒王咒。次诵佛毫相菩萨咒。次诵佛眼菩萨咒。次诵摧碎顶王咒。如是咒等持护一切最为胜上。若佛种族咒中作法。佛眼咒上。是五顶轮咒中作法。亦佛眼咒为最为上。若结坛地界及十方界。自护护伴。当用摧碎顶王咒。及一切顶王心咒。
　　净身口咒曰。
　　那莫萨嚩勃驮菩地萨埵南唵　戌殿(引)捺啰输驮那野莎诃
　　是佛族咒。若入坛时著净衣已。咒水三遍嗽口洒灌头耳肩心。整仪直视发大悲心。整步徐行直入坛内。如是智者恒著新净[疊*毛]布等衣。修斯咒法。常以一切顶王心咒咒一切物。轮王像前持供献已。坐茅草上。一心想像诸佛菩萨。诵咒结印启召发愿。谛观于像。身不动摇目不瞬视结莲花印启佛坐印。如是作持。何以故谓得佛座菩萨座故。
　　次把数珠咒曰。
　　唵遏部羝　弭惹曳悉地悉驮喝[口*栗](二合)挮莎诃
　　是佛族咒用菩提子珠每持珠。皆咒三遍速得成向正等菩提三等证法。其一切陀罗尼法。亦如此三成就等法求富贵丰饶用金银珠。求当成就一切胜事用颇梨珠。所穿珠绦童女合持。各诵本咒咒珠贯系。
　　咒数珠咒曰。
　　娜谟皤伽嚩底　悉睇娑娑驮野　娑驮野悉驮梯莎诃
　　诵以斯咒咒珠贯已。掬珠合掌又咒七遍。是名受持珠法。常坐茅草一心静默。著刍麻衣持诵课讫作安隐法。若时数毕。当又咒特室利木。或蜜攞木。或白栴檀木。或枫香木。横十二指头齐劈截。作安隐法。作富饶法皆上成就。若棘针木佉陀罗木迦罗弭罗木等。横十二指头铦劈截。作调伏法亦上成就。无上等木但得叶作。叶元虫者亦得成就。当以牛粪和诸香水。每日涂洒坐卧处。及灌顶处。所用水时皆净细滤。内外衣服常净浣濯。如斯作法若不成就。则加一切顶轮王心咒。遍遍同诵。又不成就复加佛眼咒等。三皆同诵心莫纵蒙。是佛眼咒过去诸佛曾已共说。我今复说。为当成就忏五逆者。持此一字顶轮王咒。得大证成。何况性净具信根者。持不成就。若是咒者无此五顶轮王像对坐持念。如佛说像想像目前。一心瞻仰合掌礼已端加趺坐。
　　定想心咒曰。
　　那谟啰(上)怛那怛啰夜耶阿(上)者攞弭[口*鹿]莎诃
　　诵一七遍。结想大印上有无量众宝。大山下想有大海清水。山上想有无量百千大叶七宝莲花。花台大圆广。博茎复粗大。莲花台叶上。想有宝帐半满月等。宝珠铃磬真珠网缦周匝弥饰。中有释迦牟尼如来。身具三十二大人相八十妙好。结加趺坐坐师子座。目观顶王像。如上说像想皆有之。殿上想有七宝伞盖。以众宝网四布庄严。如是想观纵广百尺想成百尺。纵广一里想成一里。纵一由旬想一由旬。展转乃至色究竟天。观是行相心莫犹豫。随逐诸境惑观乱心。
　　观想大海咒曰。
　　唵弭么路娜地虎吽
　　诵七遍观想大海清净明彻。无有动渴显现分明。
　　当海心中观想宝山。咒曰。
　　唵阿者攞虎吽
　　诵七遍已。观想宝山周圆广丽。具足众宝光饰显现。
　　次宝山莲花咒曰。
　　唵虎(引)迦(上)么攞莎诃
　　诵七遍。观想无量百千大叶七宝莲花。须蕊台茎光饰显现。
　　观想宝殿咒曰。
　　那莫萨嚩怛他誐哆(去)南唵萨嚩吐(去引)[卄/(阿-可+辛)/木]羝萨叵啰(上)伊摩吽(二合)伽誐那剑莎诃
　　诵七遍。观想宝殿种种庄严光饰显现。
　　次诵本所持咒启请佛会。众宝殿中想持香云香花香食香水供献佛会。则发愿言。唯愿圣众各以神力住受供养。乃待周毕。
　　次诵一切顶王心咒一百八遍。结持东西南北四维上下。
　　已次观坛大界中。想香水海浴释迦牟尼真报身佛。又当一时想浴一切佛身。及佛种族菩萨咒神并咒神。想总浴已。又想种种栴檀涂香。一时涂饰一切佛身。及佛种族菩萨咒神等。又想种种奇妙缯绮金缕袈裟。头冠璎珞及诸衣服。一时披串一切佛身及佛种族菩萨咒神。想启会坐。次想持献诸饮食。一时供养一切诸佛及佛种族菩萨神已。行者则此善根。心口发露诚忏众罪。回向菩提请佛转大法轮。仁者当即谛观鼻端想心无惑。右手掏珠左手当胸结数珠印沿沿诵咒。数课满已。置以数珠净洁合处。印咒护持重烧香。想诸花香如法供献。则诵本咒解坛方界。合掌顶礼依方发遣。如是想法三十旬日。静断诸论每日三时。得见证地三摩地门。

　　　　五顶王仪法秘密品第六

　　尔时释迦牟尼世尊。复谓金刚密迹主言。此顶王咒成就法行。诸佛共说。为得利益成就顶王。密迹过去现在一切如来说无差别偈句教行。皆悉空寂幽闲胜处。我略示说。于大名山圣所居处。或仙神窟或空新室处独林泉处。以斯等处一心善净修行是法。诸不善法极净割除。于善净法生深入意。是二句法蔓延。能生善不善业。是故若食饮食。滋味辛甘酢淡勿欲贪餮耽嗜过饮。若为贪便不能持诵供养烧火。定心不生。是故咒者离断贪爱。恒于初夜随力转读大方广佛花严经宝云经余大乘经。至中夜分。敷净茅草。周四方结界结印咒。印护持身如师子王。头南面东右胁枕手叠足而卧。是布瑟置迦念诵时烧火食时卧法。若扇底迦念诵时烧火食时。头东南方面东北方右胁枕手叠足而卧。若阿毗柘噜迦念诵时烧火食时。头西面南右胁枕手侧叠足而卧。若睡梦。梦见上菩提树栴檀香树弭攞树郁头末罗树。名证中品速成就相。若梦见乘白鹤孔雀金翅鸟等。名证上品速成就相。若有梦见上楼阁幢蹈花鬘上。或见手把箜篌。诣入僧众上塔乘船。名证下品速成就相。若有梦见栴荼罗人猪狗馲驼驴死人等。若触若近。是障不成。如是等相智者应知。若毗那夜迦作诸障恼。持以粳米和乌麻油。日日三时一咒一烧各一千八遍。满三七日则得梦见。本神现身教告语言。汝去某处酥蜜相和。日夜三时一时一咒一烧各一千八遍三日夜。则得梦见毗那夜迦所有真法。汝去吃食所有真道汝当成办。若教觉已加念神咒。愿当为现大丈夫相。勿为我现天女状相。乱我心境妄生贪著愚痴等心。又持护身覆复安睡。若持诵时。勿念过去种种嬉谑杂欲漏法。亦勿欲计未来众事。诸余法散动乱我心。惟一系想入于咒文一一句理。若心欲生观身膀坏。若心嗔生慈心观住。若心痴生十二缘观。若心数缘颠倒生住。则心观想咒神在顶。持以花香先前供养。结加趺坐如法念诵。若少不依是法。或则为障碍。毗那夜迦破坏食啖。若有未曾入此轮王大种族坛场阿阇梨教授法者。自持斯法。则便常为毗那夜迦如影逐身。障献食献香献花饭食香水烧火。咒声不令得到献本咒神。此顶轮王若成就者。则常不为姥赖驮吒迦。毗那夜迦王。作生障难。况余一切毗那夜迦。能障难耶。是故智者成就咒法。当以难胜夺怒王咒。或以轮王仆从咒。于持诵时烧火食时将护其身。
　　若不依法一一护身。则难成就。常为诸恶天龙药叉罗刹恶姤仙类茶枳尼鬼毕舍遮鬼饿鬼。处处随逐伺求障恼破坏虚耗。是咒法中莫以曼陀罗花弭攞花遏迦花等时献供养。及诸佛顶供养法中。亦勿供养。应以惹底花头钵罗花俱物头花谕底迦花。及余种类郁勃名花。持此花等常以供养五顶轮王。若有咒者于一二三度。精修此法不证悉地。倍应勤恳精专修习。乃至七度。海河潬上日日三时。印砂佛塔随力印修。并转大乘诸余经典。印是塔数满三十万。谓灭先世十重障业。随即供养此一一塔。以涂末香诸妙花香。佛前献供供养。于一一塔坐前。诵咒一百八遍。智者如是精法修持不成就者。谓宿障重。又加日日印一肘塔一千已上。若五逆重罪亦得销灭。况余宿障。如斯依法精勤修治。但诵持咒亦得销灭。何况印塔。
　　又法诣住江河岸侧。持以莲花。一咒一掷江河水中。满十万个。则得成向。何况倍加而不成就。若不如是处修行法者。则不成办。如斯咒法薄鲜福人。使加印塔乃得成就。殖福德人但所依法诵持供养。则得成就。如是成者勤诵持咒为根本。是故坚固精进清净求菩提者。毕定成就。未曾见咒在经自成。要假精进。为于菩提师僧父母及苦众生。勤功修习合掌顶礼。依法诵咒剪除障垢。乃得成就。为大功德。劫初有情质直纯善。福德高胜随作随成。不等今我释迦牟尼如来。出浊恶世得解脱时。及弟子等证解脱时。相续勤断猜疑罔心。具足精进净修福事。即得成证若福德上依法修持速获成就。若福德鲜。依法修持久乃成就。是最上咒若证成就。则得高胜无等等故。譬假琉璃宝并莲花光宝。功力价直陪数不及无谕况疋。故此顶轮王咒力。不思议勇猛殊特行者。应常持钵乞食。若得饭饼。复净涛择分为三分。一分奉献佛神诸天。若食献已。持施水陆一切有情。一分施有外来乞者。若无乞者施及禽兽。一分持以依法自食。若有作求安隐法时。面北坐食。若有作求富饶法时面东坐食。若有作求调伏法时。面南坐食。行者常起慈心。念诸有情受众苦者。誓当度脱。若大苾刍若邬波索迦持梵行者。若心慈悲独行持法。则无障碍。是故智者乐欲安隐富饶速成证者。应常定心恭敬合掌礼佛。塔净治洒地。持以牛粪和黄土泥。涂摩坛地。诵以一切顶王心咒。或诵摧碎顶王咒。咒白芥子净灰七遍。布散七方结为方界持。以四橛系以线索。咒之七遍四角围钉。结方地界安布坐位。种种供献护身结印。请召供养诵咒烧火。自身验成。先初供养释迦牟尼如来。次当供养明顶王。次当次第供养一一顶王。次当供养观世音菩萨及所种族。次当供养金刚密迹主菩萨及所种族。次当供养与愿顶王及所种族。如是供养一一次第。皆持香花前想供养已。次当供献世间天神。如斯供献名三种族供养法则。愚痴婴人无所晓解。种种谤毁说一切咒者。说诸咒法尽是漫语。智者若遇如是痴人。应自观诸佛实说亦不虚施。但精专至修供养法扇底迦法。布瑟置迦法。阿毗柘噜迦法。若布瑟置迦法念诵时烧火食时。面东向一心加趺端坐。咒后每加莎诃句。
　　若扇底迦法作念诵时烧火食时。面北方定心结加趺坐。亦每咒后加莎诃句。
　　若阿毗柘噜迦法。念诵作法烧火食时。面向南嗔怒。左脚踏右脚侧上蹲坐。亦每咒后加唬吽等句。
　　若欲常作扇底迦法。以乌油麻和白芥子。作火食法。若欲常作布瑟置迦法。亦以乌油麻和白粳米。作火食法。若欲拔去佛法中刺。作阿毗柘噜迦法。以毒药和槟榔伽里根。作火食法。
　　作布瑟置迦法。以弭攞木阿输迦木阿縒那木菩提木萨惹迦木。常然烧火。
　　扇底迦法。以尼劬陀木[(几/夕)*頁]头末罗木阿说他木天门冬草等。常烧火。
　　阿毗柘噜迦法。以佉他罗木无楼木苦练木迦啰弭攞木等常烧火。
　　调伏他恶心令善。名阿毗柘噜迦。
　　蠲除灾障一切宁静故。名扇底迦。
　　愿得圆满求者如意故。名布瑟置迦。
　　如是等法于一切处咒者。善思依法修习。为此教中得最上故。于欲辟除此教法中一切灾障故。应作如是。除斯法者更不应作。此所行者慈心一切梵行清净。莫如外道发长胛铦。则得清洁若发长备虮虱所生。随生障咎。梳洗多功念诵数少。若胛铦长裹停垢秽。捻香烧香便即污触。随生障咎。日月蚀时作上成就。于一切时处亦持勿观论。勿讥谤和上阇梨过与非过。若所供养咒师之时。忽见咒神受天快乐。勿爱愿同。见有国土无主交乱时勿住中修法念诵。又勿住于神龙护地。药叉罗刹常集住地。尸陀林地无佛法地。虎狼住地多蚊虻地。无雨方地多饶风地。多贼住地屠杀住地。沽酒地卖经像地。卖凶具地淫女住地。及众难地皆勿住中营法念诵。作求诸法悉不成就。念诵法中烧火法胜。天神喜满。譬人饱食欢喜充适。是故佛说一切念诵品法中。此法为最。亦不论似国王下劣如药叉相女。如佛所说。念诵烧火一切法事。广功广成少功少成。亦勿施他酒肉毒药刀剑弓箭斧槊之具。亦勿赞杀快杀方便杀谟杀。亦不占说他灾吉事。亦不施他迷倒痴法。及所恐怖一切有情不安隐法。皆勿应作。遇下净步多鬼处。有尸鬼处药叉罗刹等处。常一出入想为清净。于念诵处结加趺坐。想诸妙法成香水河。身没澡浴结浴咒印印身。想为佛菩萨等身。即以涂香遍身涂饰。一至念诵不应动摇。漫视听察謦咳唾嗽。若有破坐动摇謦欬。即重轮结浴印印身。持以净水洗手嗽口。乃复诵念亦得上法中法下法定成就故。

　　　　五顶王成就法品第七

　　尔时世尊复为导利诸有情故说大成就顶王法小智有情贪世间之法。心不精专。智者依法修习。定当成向每日请召之时。世间诸神空神星神随所住神。一心念诵随唤来住。常当结界护身诵咒作法。若不护身结界结印。则为夺人精气鬼。夺所咒力六分偷五。或全偷夺。或为荼枳尼鬼。夺所咒力。若恐偷夺。则诵一切顶王咒难胜王咒。定使却全本所持咒。于时世尊又观来世一切咒者。薄德少福乐著嬉戏。不善同伴耽盻女色。于戒缺漏。为说教法。则心思惟坚持六念。系修咒法发菩提心即得成就。密迹离菩提心外即无成办。何以故以咒威力能成菩提。以菩提心大威力故。其能全咒者速得成就。咒者不食青黑等物。亦不佛床法床僧床。和上阇梨父母等床坐卧。吃食亦不颊食。如毗柰耶仪法。乃至不得语食传器食。不得手指揩齿。咒者应知正加趺坐。如法默然食。若念诵时若作法时若请召修法时。应断一切善不善语如法诵念。亦勿与他一床坐卧。传著衣服鞋[尸@拘]袜等。其所食器纯用赤白铜碗食。若已食讫。则水净洗。又以土灰里外干揩。常不作诸嘲调戏论。若喜违犯随罪俱生。恒候年月日星宿时。依法营造三种法。佛神通月修最第一。成就顶王广大悉地。白黑二月八日十四日食三白食。如以香花新净饮食。持献供养如法念诵倍速成证。
　　复有像变令教童女香汤澡浴。受八斋戒。持丝造织方应度量。勿刀截断。于吉时起首画摸。或以板画匠人。时时洗浴清洁。著鲜净衣受八斋戒。当心正中画释迦牟尼佛。坐师子座结加趺坐。具众相好顶放大光。示说法相身有圆光。次佛右边。画观世音菩萨结加趺坐。身黄白色头戴宝冠冠中化佛面目嗔怒。一手把白拂。一手把数珠。又于眉间竖画一目。以天衣服种种。庄严坐莲花座。
　　次佛左边。画金刚密迹主菩萨。加趺坐身青色相。首戴宝冠面目嗔怒。一手把金刚杵。一手把白拂。坐宝莲花。次座后画最胜明王金刚。画大度底使者。画可畏金刚画黄眼金刚。画大笑金刚。画大拳金刚。画军茶利金刚。是等金刚各有大力。最胜调伏。皆执器仗坐莲花座。应以种种衣服璎珞。皆妙饰庄严。次观世音菩萨后。画马头观世音王。画意乐圆满王。画白衣观世音菩萨母。画多罗菩萨。画毗俱尼菩萨。画吠路者那菩萨等。是菩萨等各各执持本所器仗坐莲花座。应以众妙衣服璎珞皆妙庄严。次佛座下左边。画难胜大奋怒神。画大字神。次佛座下右边。画佛眼神。画相好神。是等四神身皆金色坐莲花座。是变像名如来身最胜轮王大成就像。一切通用皆画成证。于时世尊谓曼殊室利童子。汝往昔未证地时。诵以是咒供养此像。像放大光照此三界。上中众生意乐欢喜。曼殊室利汝为光照。升证三地得五神通。是故说像不可思议大三摩地。是如来身故。我以此三摩地力普大三界为诸有情。利益成就神通变化。示顶轮王身如如意宝。
　　尔时世尊复告曼殊室利童子。汝善能以大被甲胄善巧方便。安住有情示济有情无量变化。现于佛身菩萨身缘觉身声闻身等摄取众生。说诸胜法觉寤有情。尔时曼殊室利童子。合掌恭敬白言世尊。佛有几名现顶轮大。三摩地流此世界。于时世尊告曼殊室利童子。顶轮王名者。所谓印捺罗名帝释等。乃至三界六道有情类中。立差别名随类为主。皆为调伏故随类立法名差别无量。皆为成熟众生故。世间无有一法一名一相。不是如来之所变立。曼殊室利童子有一类人。知我不生不灭真如实际。实法法界涅槃实智。无二无相意生儒童。作者受者知者见者。作如是解。童子此娑诃世界众生。称我为大离欲如来佛天人师。童子我常于此世间。成熟众生示如是名。乃有五阿僧祇百千数名。一切声闻愚痴众生。虽称我名亦不识我如是异名。童子我为如是成熟一切有情。亦于诸经中说是异名。童子如是复有一类有情。知我殑伽沙等世界中无量称异名。如来说法如如众生谓去来。如来亦不去来分别出现色相。童子已不去来无作分别。则能出现无量佛事陀罗尼门。尔时世尊复告曼殊室利童子。若有修持是顶王法者。应候吉时白月五日八日十三日十四日十五日。好星宿时。清洁洗浴著新净衣。若是俗人受八斋戒。依法轨住。修造清净涂结坛场。布献香花烧设火食。当供养佛观世音菩萨金刚密迹首菩萨摩诃婆攞神。及诸菩萨一切声闻辟支佛诸天等如斯供养则得一切大威德天大威咒神大明咒。神欢喜观视。此等诸天虽复日日如法供养。于此法部不应礼拜。何以故五顶王咒力不思议。是故咒者。亦不得往死丧家初产生家。不净人家旃荼罗家。诣往顾宿受他供养。亦不持残臭宿食供养及自食啖。咒者每三时自誓。归依佛法大菩萨僧。发菩提心净治三业。念佛法僧戒施天。常于清旦受八斋戒。不杀盗淫妄语饮酒。脂粉涂身坐卧大床。不过中食。以真如智无作我之心。虔敬修习则得成办。
　　尔时释迦牟尼世尊。复告金刚密迹主。又有转轮王像。于出世世间一切咒像。最上无等。准前月日。画者端肃具持十善。以细白叠方量三肘或复二肘。当中画释迦牟尼佛。具足众相身真金色。示说法相佩通身光。坐白莲花师子座上。顶上放光。于佛背后。画七宝山。于佛座下。画莲花池。于佛右边。画咒者貌。长跪瞻佛手把香炉。密迹。此顶轮王像。一切佛说。谓当咒者得大利益。略说是像若有见者随喜供养。随灭众罪得大功德。为诸天龙欢喜瞻视。当定成就一切勇猛顶王咒力。得无数佛种种歌赞供养功德。是妙变像无量无数一切诸佛常皆赞叹。若有信恋昼夜精进恭敬供养。则得罪障一时销灭。身业清净成就顶。王功德智海。超过一切最胜殊特。为诸天人供养恭敬无量赞叹。当证佛地更无退转。成此咒者。怒目嗔喝一切天龙八部鬼神。皆得惶怖四散驰走。其天帝释见是人来。分座同坐。其诸大天亦皆分座。三界诸天见是人来。傲[叛/女]不起迎送虔敬。则皆头破如兰香枝。若我于亿俱胝大劫。赞说是咒亦不能尽。成此咒者。是人名证最上悉地。当为住寿三十三天中王命常安住。不被死殃寿如天身。天身毕已变身如佛。证五神通乘此天界。以无量天前后围绕。往诸佛刹种种变化导诱众生。随诸佛刹现帝释身。或现金刚身。或现大梵天身。或现伊首罗天身。或现童男童女身。入地狱鬼畜生趣。随现诸身救脱众生。或诸山林城邑聚落为作房舍。种种衣食供给施济。常作依怙度脱众生。具五神通行菩萨行为人中尊。

　　五佛顶三昧陀罗尼经卷第二



　　五佛顶三昧陀罗尼经卷第三

　　　　大唐天竺三藏菩提流志奉　诏译

　　　　五顶王密印品第八

　　尔时释迦牟尼佛。告斯会众。汝善男子等。应当受持我诸如来出现三摩地无量无数大勇猛力。一切如来安住咒身。一切如来真实种族无量无边未曾有法。无量威德出生流布大印及咒。是中能生一切菩提。能破俱胝一切魔军。能摄一切诸大菩萨大雄力者。能令一切可畏有情生大慈心。善男子等我今略说一切办事业大印。尔时金刚密迹主。合掌恭敬白佛言世尊。愿垂说示一切如来流布威德大印及咒。为当利益一切有情。以少功绩遂即成证。是时世尊告金刚密迹言。汝当谛听静思念之。我今为汝分别解释。
　　即先轮结一切如来心精进印。
　　以左右手八指。右押左相叉入掌。急合握拳。以二大指相并平伸。押右头指中节上。勿使头屈。印咒曰。
　　娜莫萨嚩勃驮菩地萨埵南阿(去)弭啰虎吽(二合)淹(丘淹反)
　　若以二大拇指。双上下来去一切。则名启召如来种族印。印咒曰。
　　唵尔旅职(而职反)
　　是二印咒。名如来最精进心。力能度脱一切地狱饿鬼畜生。亦能助成一切如来功绩业事。摄诸菩萨帝释梵王伊首罗天焰魔王水天毗沙门天。乃至十地大自在菩萨摩诃萨等。

　　观世音菩萨种族印咒之二

　　准前心印。唯改左大母指。屈入掌中。握右头指。右大母指依前定伸。印咒曰。
　　唵阿(去)嚧力
　　若以右大母指头上下来去。则名请召观音种族印。

　　金刚种族印咒之三

　　准前心印。当改左大母指。如前伸。押其右大母指。屈入掌中。握左头指头。左大母指依前定伸。印咒曰。
　　唵拔折啰侄(丁一反)力
　　若以左大母指头上下来去。则名请召金刚种族印。

　　轮王印咒之四

　　先当合掌。以左右二无名指二小指。右押左相叉入掌中。其二中指直竖伸。各屈第一节头相拄。其二大母指相并入掌平伸。又以二头指平屈。押二大指甲背上头相拄。此顶轮王根本大印。乃是过去殑伽沙等一切如来。已皆共说持。未来一切如来当共说持。现在一切如来今共说持。为欲摄诸有情故。令共说持。智者所在处授结此印。一切妒恶障碍毗那夜迦悉不亲近。密迹此顶轮王根本印。一切诸佛住百千俱胝殑伽沙劫。赞说此印功德神力。亦不能尽。复以种种言辞譬喻。说是大印亦不能尽。若当智者结持此印。诵顶轮王咒。即常不为俱胝百千魔魔族而作恼乱。是人却后百千俱胝大劫不坠恶道。何以故是人所得福蕴功德故。我于百千俱胝大劫。说亦不尽。此大顶轮王咒。若当有人以一净心常诵持者。所得念力慧力智力。于百千俱胝劫。所寿生处常不退失。金刚密迹首。何以故如是大印。有大威德无量力故。印咒曰。
　　娜谟皤伽嚩底阿跛罗(上)底[可*欠]妒瑟抳沙野唵怛他伽都瑟抳沙阿娜嚩路枳多姥[束*犬]驮斫讫(二合)啰靺啰底虎吽(二合)入嚩攞入嚩攞驮哿驮哿度那度那弭度那弭度那怛啰(上二合)縒野摩罗野[(刀/又)*頁](乌骨反)娑那野[可*欠]那[可*欠]那畔惹畔惹暗暗恶恶各各补弄(二合)企抳补弄(二合)企抳军拿里[寧*頁]阿播啰(上)尔哆塞怛啰(二合)驮哩腻(尼至反)虎[合*牛]

　　高顶王印咒之五

　　先以左右二无名指二小指。右押左相叉入掌中。次以二中指直竖头相拄。其二大母指相并伸。押二无名指中节上。又以二头指。当中指侧中节上。屈头相拄。印咒曰。
　　唵入嚩攞捻(奴邑反)弭(二合)捻瓢(并遥反)伽睹邬(二合)瑟抳沙(去)度那度那虎吽

　　白伞盖顶王印咒之六

　　准前高顶王印。唯当改二中指。微屈第一节。平头相拄。次开二头指。头相去半寸。印咒曰。
　　唵么么么虎[合*牛]溺(你益反)

　　光聚顶印咒之七(一名金轮印咒)

　　准前高顶王。唯改二头指。磔开直竖伸头。各去中指头一寸二分许。印咒曰。
　　唵怛他伽都瑟抳沙娜嚩路抧哆姥[束*犬](卢骨反)驮帝孺啰始虎[合*牛]入嚩啰入嚩啰驮哿驮哿捺啰弭捺啰儭那频那虎吽泮莎嚩诃
　　重一印。准顶轮王印。唯改左右无名指。各直伸竖。其二大指屈。押二小指甲侧。其二中指二头指。并屈头相拄如半月。
　　是一法印。亦名顶轮王坛轮。结作法印八也。

　　次胜顶王印咒之九

　　准前白伞顶印。唯改二头指于中指第一节下。平屈头相拄。又印准光聚顶印。改二头指。二中指上节背上侧文。印咒曰。
　　唵惹喻瑟抳沙入嚩攞入嚩攞畔驮畔驮娜么娜么[口*者*見]噜[合*牛][口*者*見]噜[合*牛](三合)[口*者*見]噜[合*牛]臛(乎各反)[可*欠]曩虎[合*牛](二合)

　　准前顶王印同即是转法轮印之十

　　又以左右二小指。平屈头相拄。次以二无名指各屈入掌中。其二中指各微屈。竖头相拄。其二头指当中指中节侧上头相拄。其二大指各押二无名指上。开二掌腕相去四寸许。是一法印能转十二行相法轮灭诸垢障。

　　如来雹摧烦恼印之十一

　　准顶轮王印。唯改左右二头指。[打-丁+必]在二中指背后头相拄。是一印亦名坐印亦名顶轮王坛印。
　　复告金刚密迹主是五大印。名一切如来顶轮王种族王印大印。一名高顶王印。二名白伞盖顶王印。三名光聚顶王印。四名转法轮印。五名雹摧烦恼印。是印等名大顶王印。

　　如来心印咒之十二

　　准前第一如来心印。唯改二大母指。双屈入掌中。是一法印名如来心大精进印。咒者若常轮结是印。诵顶轮王咒印。一咒一印心上。满七遍。则能摧灭过去一切根本重罪。常以是印作一切法成就处。加被自身及护咒神身能令神现。印咒曰。
　　娜莫三曼多勃驮南唵愚娜[口*禮]尾啰(上)莎诃
　　是一法咒。功力同前第一印咒。于作法处互用亦得。是咒有大威猛力故。

　　一切顶王使役之印咒之十三

　　合掌八指屈头相拄。虚掌内。二大指并直申。先合掌当心大虚掌内。当以左右八指。各平屈头相拄。其八指头各相去三分许。是二大指相去三分。平直竖伸。印咒曰。
　　娜莫三曼多勃驮南唵啅噜噜畔驮莎诃
　　是法咒印。亦能成办一切事业。自护护他结修诸法无障恼故。

　　如来锡杖印咒之十四

　　先以右手大母指。横屈入掌。以头指中指无名指小指。急握作拳。屈肘掌当前平申。其左手把袈裟角。出头四寸。亦屈肘当前平申。印咒曰。
　　娜莫三曼多勃驮南唵度那(奴个反)咨驮啰拏虎[合*牛]
　　是法咒若遇诸恶一切有情。则结是印用拥护身。

　　如来钵印咒之十五

　　先以右手当心仰掌。次以左手覆合右手掌上。其左小指头。与右大指头相拄。其右大指头。与左小指头相拄。印咒。
　　娜莫三曼多勃驮南唵路迦播罗地瑟耻多驮啰野驮啰野(药可反)摩诃那皤(去)嚩勃驮播怛啰(二合)莎诃
　　是法印咒。具大精进。常为一切如来神力而加护之。当结是印并诵此咒。一一遍终称忆地狱饿鬼有情满百八遍。则得地狱一切饿鬼饱食诸食。若旷野行亦结此印并诵是咒。则得旷野一切鬼神不相娆故。

　　如来相好印咒之十六

　　先以左右二中指二无名指二小指。右押左相叉入掌。各搏掌。直申其二头指。侧相拄。是二大指各搏头指侧上。以印到垂仰掌置于额上。二头指头正当眉间。印咒曰。
　　娜莫萨嚩怛他加底瓢阿啰褐弊(毗药反)三藐三勃睇弊醯醯畔驮畔驮底瑟侘底瑟侘驮啰野驮啰野你[口*論]驮你[口*論]度(引)[束*犬]拏么抳莎诃
　　是法咒印名大丈夫相好。若有人能轮结此印。则速成就一切悉地具大威德。若以印印顶。即名如来顶印。若以印印鼻。即名如来鼻印。顶鼻印咒曰。
　　娜莫三曼多勃驮南唵缢(鸟异反)哩抳(上声)虎[合*牛]泮莎诃
　　是如来顶鼻印。常结护身当向百千俱胝大劫。不患鼻顶等病。

　　次如来眼印咒之十七

　　先以二手合掌。以二大指双屈入掌。次以二头指各屈头第一节。押二中指侧中节上。其二头指头相去一寸。是如来眼印。于顶轮王坛清净轮结。能作大益灭诸重罪。成进顶王咒者悉地。若已过世百千俱胝劫所修功德。以印威力尽悉摄来积集功德蕴。印咒曰。
　　娜莫萨嚩怛他伽底瓢阿啰褐弊(毗药反)三藐三勃睇弊唵噜噜塞普噜入嚩攞底瑟侘悉驮路者泥萨嚩喇他娑驮宁莎嚩诃
　　金刚密迹主。此如来眼大明王咒。是十俱胝佛同共宣说。我于往昔为菩提时。于是十俱胝佛前受得斯咒。若当咒者以一精心诵持是咒。则得一切菩萨咒神悉现在前。一切金刚种族咒法亦皆成就。是故密迹。持五顶王咒者。应先每诵斯咒七遍或三七遍。是大明王咒。如来今为一切有情得大安乐故说。咒者若遇暴恶性人。咒手摩面默诵斯咒。对共论说义理。得彼熙喜。亦能摧伏一切魑魅魍魉恶鬼神等。密迹主若人持顶轮王咒。一所祈法二所祈法不成证者。则以加此大明咒王。齐等双诵满二十万遍。决定成就顶轮王咒最上悉地若未经是一二作法。而双诵者。则加损殃持咒者身。

　　次如来眉间印咒之十八

　　准如来眼印。唯改二头指。各当中指背上节。头离中指节一分许。印咒曰。
　　娜莫三曼多勃驮南纥[口*履](二合)虎吽(二合)
　　此如来眉间毫相印咒。是一切如来已所宣说。我今亦说。轮此印时。大自在天俱摩罗大俟呬野天等皆不娆恼。何况诸小魑魅鬼神。而能恼耶。

　　次如来口印咒之十九

　　准如来心印。唯改二大母指。并胛申。等屈头节。去右头指侧二麦颗间。以印置于面门。是二大指背头节。正当唇间。印咒曰。
　　娜莫三曼多勃驮南抧[口*履]抧[口*履]虎[合*牛]
　　是一印咒有大焰炬。能速助办一切事业。咒者若常轮结斯印当口间著诵此。口咒二三七遍。复诵顶轮王咒者。以印咒力。三界人天见闻语论。悉皆敬爱。是故此人应常和雅真软法语。是人当于百千俱胝劫不患口疾。是大自在天毗瑟努天。及诸天龙八部鬼神。闻此人语悉皆敬伏。况余诸小魑魅鬼神。

　　难胜奋怒王印咒之二十

　　当以右膝著地。左脚屈膝蹈地。作欲起向前鏺(里证反)身势仰面努目。邪视左边。当以右臂及手指等。右边向后。侧臂邪紧急。努臂似向地势。其五指散磔开。手掌似覆似侧。次以左臂左边向后。抬紧急努屈臂手向上。其五指似散。竖努磔开。掌面向前。结是印时。发大怒声。称虎吽字三七声者。随所障罪则皆破灭。欲界魔王及魔军将悉皆摧碎。我昔初诣熙连禅河沐浴身已趣此菩提树下。坐金刚座。是时当有无量百千俱胝魔众。各持种种恶秽怒相。娆恼我时。难胜奋怒忽于我前。从地踊出示女状相。嗔结斯印摧诸魔众。种种怖相一时散灭。无能恼者。当是夜中欲明晓时。即证通无上正智。观见世间一切沙门婆罗门无有证者。摧魔印咒曰。
　　娜莫三曼多勃驮南唵虎鲁虎鲁战拏(尼女反)里摩蹬倪莎诃
　　金刚密迹。此难胜奋怒王咒。是我所说。若当咒者遇大恶怖鬼等处。欲护身结界造修法者。则勤精进持。结此印诵以斯咒。趣修此法则无障恼。速成就故。

　　次如来槊印咒之二十一

　　端身结加趺坐。以左臂手仰掌。横屈申正当脐下。其四指相著直申。是大母指微屈直申。抟著头指根侧。次以右手大母指与头指头相捻。其中指无名指小指相著。并申微少似屈。是大母指头指头与右手小指头相拄。是一法印。智者常轮持结者。现于此生于当寿生。永不退失信进慧力如来行力。得诸如来而加护念。印咒曰。
　　娜莫三曼多勃驮南唵弭惹(如者反)曳摩诃铄底没驮[口*履]虎[合*牛](二合)泮吒弭惹以你泮吒忙伽犁泮吒莎诃
　　是一法咒。每日三时诵以三七遍。速于三界得无障碍。胜成就故。

　　次如来脐印咒之二十二

　　准如来槊印。唯改右手大母指头指头。去离左小指头。一麦颗间。是一法印亦名诸佛大力雄印。智者若常忆持轮结并诵脐咒。则得销除一日二日虐病。痿黄之病肠头痛病及诸等病。又得一切灾障自然殄灭。当寿福命安隐丰乐。印咒曰。
　　娜莫三曼多勃驮南唵　纸置纸置莎诃
　　是一法咒。能现如来种种色类不可思议神通变化。诱引有情。

　　次如来甲印咒之二十三

　　当以右手大母指。横屈掌中。以头指中指无名指小指。急握大指作拳。
　　是一法印名诸一切顶王心印。智者若常以印印顶项左右肩膊及。印心上得大威力。咒者精勤持修于法。若无斯印则无庄饰。如形裸陋。如国无主如屋无人。如食无盐如池枯涸。如地空无丛林花草。如事火外道婆罗门。无法可依。如王乘车无控御者。咒者如是虽复精勤。若无甲印则为魔娆无所成效。印咒曰。
　　娜莫三曼多勃驮南　唵部(引)入缚(二合)攞虎[合*牛]
　　是一法咒名如来金刚句三摩地。常用护身如王被甲严加器杖。则不怖畏恶贼兵众。如此咒者亦复如是。每日三时量力量法如法勤修是甲印。则速成就无所怖故。

　　次如来发髻印咒之二十四

　　准前甲印唯改申中指直竖。以印安顶直耸竖印。咒曰。
　　娜莫三曼多勃驮南阿(去)啒哷(二合)
　　是一印咒名如来发三摩地门。力能成作一切事业。

　　次如来耳印咒之二十五

　　准前甲印。唯改申头指直竖。以印竖安耳门。与上耳轮齐印咒曰。
　　娜莫三曼多勃驮南斛迦(二合)
　　是一印咒名如来耳三摩地门。常结印咒耳。速当除灭一切耳病证天耳通。

　　次如来牙印咒之二十六

　　先以左手头指中指无名指小指。急屈把拳莫使露胛。又以大母指直申。押头指正侧上。其大母指面上第一文。与头指外背齐。以印置左牙颔。右亦如是。印咒曰。
　　娜莫三曼多勃驮南唵怛他伽多能瑟絮(知价反)[口*禮](二合)虎[合*牛](二合)泮莎诃
　　是一印咒名如来牙印三摩地门。有大威力。诵以斯咒结印印牙。于当来世得佛齿牙。

　　如来受记印咒之二十七

　　以右臂当胸直平申。其头指中指无名指小指急把拳。其大母指竖屈。头去头指侧二分间。是一法咒过去一切如来。未来一切如来。现在一切如来。皆以此印而受记别。是故智者常结是印。与诸有情受菩萨记。印咒曰。
　　娜莫三曼多勃驮南唵虎[合*牛](二合)特[口*梵](二合)
　　是一印咒。能成一切如来事业。以印咒力。生生常得念力进力戒定固力福胜蕴力。不为一切诸恶鬼神而娆恼故。

　　次如来髆印咒之二十八

　　准前甲印。唯改臂直申向上。印咒曰。
　　娜莫三曼多勃驮南畔惹阿泗泮吒莎诃
　　是一印咒名如来髆印三摩地门。具大神力勇猛殊特成众法故。

　　次如来奶印咒之二十九

　　准前甲印。唯改屈臂以印拳面。印当心上。印咒曰。
　　娜莫三曼多勃驮南吹(晡空反)伽(鱼迦反)囇扑(普木反)
　　是一印咒名如来奶印三摩地门。

　　次如来幢印咒之三十

　　先以右手大母指。横押中指无名指小指胛上。以头指直申磔竖。申臂直上。印咒曰。
　　娜莫三曼多勃驮南割絮(知价反二合絮字不出声)
　　是一印咒名如来幢印三摩地门。

　　次如来卧具印咒之三十一

　　准前幢印。翻印手头指当胸下指。印咒曰。
　　娜莫三曼多勃驮南阿(去)骨录(二合)
　　是一印咒名如来卧具印三摩地门。

　　次如来乘印咒之三十二

　　准前幢印。改屈臂手当心前侧臂平申。印咒曰。
　　娜莫三曼多勃驮喃虎[合*牛]迦浮[口*梵](二合)唵
　　是一印咒名如来乘印三摩地门。

　　次如来头印咒之三十三

　　准前幢印。改以印手捻头顶上。印咒曰。
　　娜莫三曼多勃陀南唵慕[束*犬]驮[寧*頁]莎诃
　　是一印咒名如来头印三摩地门。

　　次如来肋印咒之三十四

　　以右手无名指小指双屈头。拄大母指面。其头指中指并著直竖申。印咒曰。
　　娜莫三曼多勃驮南唵虎[合*牛]朅
　　是一印咒名如来肋印三摩地门。

　　次如来见印咒之三十五

　　以右手中指屈头。与大母指头相拄。其头指无名指小指。相并直上竖申。印咒曰。
　　娜莫三曼多勃驮南唵跛(北没反)啰(上)悉地迦履莎诃
　　是一印咒。名如来见诸法性三摩地门。

　　次如来光焰印咒之三十六

　　准前见印。唯改头指无名指小指。向掌散开微屈如月初生。印咒曰。
　　娜莫三曼多勃驮南唵入嚩[口*履]泥(上)莎诃
　　是一印咒名如来光显诸法故。

　　次如来光照印咒之三十七

　　以右手大母指。竖申搏著头指侧。以头指直竖。申其中小指。各申向掌。屈如月初生。又以无名指向掌。屈如钩形。印咒曰。
　　娜莫三曼多勃驮南唵虎[合*牛]么(牟罗反)么(同上)泮莎诃
　　是一印咒名如来照诸三摩地门。圆满现故。

　　次如来唇印咒之三十八

　　准前光照印。唯改中指。少许坚申麦颗间。印咒曰。
　　娜莫三曼多勃驮南阿阿嚩(无可反)嚩憾
　　是一印咒名如来唇三摩地。持者当得灭诸罪故。

　　次如来舌印咒之三十九

　　以右手头指中指无名指小指。并相博著当心。仰掌平申。其大母指横掌中。印咒曰(归命同上)。
　　唵娜啰你[口*梵](蒲绀反)惹(上日月)虎[合*牛]泮莎诃
　　是一印咒名如来舌三摩地。持者当得如来舌相福圆满故。

　　次如来三摩地印咒之四十

　　以左手五指相并。当脐下二麦颗地。侧横仰掌平申。次以右手四指相并。亦侧横仰掌平申。以手背押左手掌上。其右大母指横屈掌中。印咒曰(归命同上)。
　　唵阿底舍耶尾讫啰迷莎诃
　　是一印咒名如来脐三摩地故。

　　次如来金刚光焰印咒之四十一

　　准前三摩地。改当心上。印咒曰(归命同上)。
　　虎[合*牛]入嚩攞跋日啰紧[口*窒]躏(引)[口*窒]躏(引[示*(臼/工)]二合)
　　密迹主此金刚光焰印咒。亦名过去未来现在一切如来。金刚光焰心三摩地大明咒王。一切证地大菩萨等。及诸天龙八部鬼神大威德者。皆无能越况余下者魑魅鬼神。

　　次如来小腹印咒之四十二

　　以右手脐下一寸。横申仰掌五指相并。次申左手五指。相并背押右手掌上。其二手侧著肚。印咒曰(归命同上)。
　　唵怛絮怛絮塞塞(僧乙反)普絮普絮蜜奈(奴乙反)啰跛宁(上)跛啰(上)未娜宁(上)嗔娜宁(上)频娜宁虎[合*牛](二合)泮莎诃
　　是一印咒功能准前。

　　次如来脊印咒之四十三

　　以右手大母指。押头指无名指小指甲等。勿使甲露。次以中指横押大母指上。印咒曰(归命如上)。
　　缢(鸟以反)迦履那迦[口*履]干驮质都嚧(二合)娜啰么抳奈啰莎诃
　　是一印咒功能准前。

　　次如来髀印咒之四十四

　　准前脊印。又改押中指头甲申出头指头押大母指甲上。印咒曰(归命如上)。
　　唵都他(他可反)者莎诃
　　是一法印功能准前。

　　次如来大慈印咒之四十五

　　准前脊印。又改押头指头胛。出无名指头。押大指胛上。我为一切垢重有情。说示慈印令生慈心。我昔坐于菩提树下。以大慈心持结此印。得诸魔军而自散伏。结此印者。应以一切佛力法力阿罗汉力慈念心力。持结此印则得一切极重罪垢速皆销灭。咒曰(归命依上)。
　　怛地他君律(轻呼)倪(鱼抧反)[寧*頁]盎(乌浪反)矩履么[口*履](引)者钵喇(二合)拏舍嚩[口*履]落乞洒落乞洒么吽(二合)俱磨哩失哩耶摩里你莎诃
　　是一印咒名一切如来大慈印咒。若有咒者。常起慈心持此咒印。则当不为一切毗那夜迦。虎狼怨贼斗诤灾难横干娆恼。以印咒力速证慈心三摩地故。

　　次如来无垢印咒之四十六

　　准前慈印。又改无名指头。于大指下押却。次以小指头押大指[爬-巴+甲]上。印咒曰。
　　娜莫三曼多勃驮南虎吽暮喇达泥(二合)虎鲁虎吽泮莎诃
　　是一印咒。智者常诵咒作饮食。乃服持吃能灭众罪。又常不为毗那夜迦食中恼害。

　　次如来甘露印咒之四十七

　　又以右手大母指。横押头指中指无名指小指[爬-巴+甲]等。印咒曰。
　　娜莫三曼多勃驮南唵印倪(鱼抧反)[寧*頁]部哆(得贺反)[寧*頁]莎诃
　　是印咒能令持者证甘露法大解脱门。

　　次如来大师子吼印咒之四十八

　　先合掌当心。左右二手大母指。各屈掌中。又各以二头指二中指二无名指二小指。屈握大母指作拳。其左右头指中指无名指小指等。各[爬-巴+甲]背相合著。是八指头勿著于掌。印咒曰。
　　娜莫三曼多勃驮南唵劫比攞热置攞唬泮莎诃
　　是一印咒名大师子吼成就金刚顶轮王教。能广示现不可思议一切未曾有越意事故。

　　次如来相字印咒之四十九

　　又以左右二手八指。各伸磔开。右押左相叉相押中节。其八指头各直竖伸勿著岐间。其二大母指亦各邪磔竖。申头相去寸半。以印当胸三寸间著。印咒曰。
　　娜莫三曼多勃驮南示(诸二切)
　　是一印咒名如来大丈夫相印三摩地门。

　　次如来洛讫瑟弭吉祥印咒之五十

　　以左右手腕合相著。其十指磔开直竖。微屈伸头。各相去一寸半间如开莲华。印咒曰。
　　娜莫三曼多勃驮南唵素(上)没啰(上)歌弭(二合)罗讫涩弭莎诃
　　是一印咒名如来吉祥印三摩地。能令持者得大财宝众人敬赞。

　　次如来般若波罗蜜印咒之五十一

　　以二手合拳虚于掌内。如未开莲华朵。印咒曰(归命如上)。
　　唵戍噜底塞蜜[口*栗](二合)底弭惹曳莎诃
　　金刚密迹主此一印咒。名如来般若波罗蜜印三摩地门。所有三世一切如来诸大菩萨独觉声闻等。皆从此之般若波罗蜜印咒三摩地门生。成证阿耨多罗三藐三菩提地。是知此印咒有大威德。名主三世一切如来诸大菩萨一切金刚独觉声闻母故。

　　次如来大悲印咒之五十二

　　准前般若印。唯改屈二大母指入掌中。印咒曰(归命如上)。
　　唵怛楞(卢亘反弹舌)倪(鱼抧反)[寧*頁]虎吽(二合)泮莎诃
　　是一印咒名如来大悲印三摩地门。

　　次如来膝印咒之五十三

　　以二手合掌。各以小指右押左屈入掌中。印咒曰(归命如上)。
　　唵娜暴吉[寧*頁](二合)跛啰(二合)你跛多也莎诃
　　是一印咒名如来膝印三摩地门。

　　次如来脚踝印咒之五十四

　　以二手合掌。各以无名指右押左屈入掌中。印咒曰(归命如上)。
　　阿多[口*(隸-木+士)]多[口*(隸-木+士)]嗢多[口*(隸-木+士)]跋佐啰暮乞使(二合)抳莎诃
　　是一印咒名如来脚踝三摩地门。

　　次如来脚印咒之五十五

　　以二手合掌。各以中指右押左屈入掌中。印咒曰(归命如上)。
　　唵拔佐啰商矩罗部使羝娜啰入嚩攞虎[合*牛]莎诃
　　尔时世尊诰金刚密迹。此等印咒从一切如来大丈夫相庄严身分支节所生。汝善男子如来有无量俱胝百千印。是一一印各有无量仆从印故。当后世时少福有情成此咒王。我今但为当后世时。成此咒者得大利益。略说斯咒。密迹汝当赞诵依法受持。如此印咒为当来世一切有情分别解释。顶王印咒功绩力故。若有善男子善女人。乐成此大顶王者。应常清洁恒诵此咒恒结此印。是人则得无量百千称叹功德。销灭一切黑闇垢障。为诸如来大菩萨等欢喜怜慜。于所生处得宿命智。身心相智皆得圆满。无诸夭病。能与一切有情作大光明。能于恶界度脱有情。得大辩智具大精进。光明威德眷属圆满。洞解世间一切善巧。亦能治救一切有情烦绕痴病。常得十方一切如来加被护念。护菩萨身。若当有人日日常持此等印咒。称己之名。则当不为一切毗耶夜迦逼迫娆恼。一切罪障自然殄灭。于现身成此顶轮王者。则当来世速得证佛无上正等菩提三摩地故。金刚密迹此等印咒。皆是一切如来种族真实印咒故。我今释迦牟尼如来。为令成就顶轮王者。说示印咒故。

　　五佛顶三昧陀罗尼经卷第三



　　　　五佛顶三昧陀罗尼经卷第四

　　　　大唐天竺三藏菩提流志奉　诏译

　　　　五顶王修证悉地品第九

　　尔时释迦牟尼世尊。于是之时为未来世一切有情。复观大众。谓金刚密迹首言。于当来世。多有下劣精进顽愚有情。心耽浑垢下行下见。不能成就无上大法。若有净信纯直有情。爱乐咒法发菩提心。行常直正具精进者。密迹我为此人。略说此顶轮王无量殊胜功德威力。是诸如来大菩萨等所赞导处。亦是无量佛三摩地门所出生处。能令超过一切魔界。示大如来色身。摧破一切恶天龙药叉罗刹诸恶法。心伏恭敬。所有诸佛菩萨金刚诸天咒法。悉摄此中。我于无量百千俱胝劫。赞说此咒亦不能尽。是顶王咒。过去一切如来为彼有情已教说。示我亦曾于过去无量百千佛所。亲听受得此顶王法。是今得为释众中尊。亦为今当说是咒法。金刚密迹若有人。精持忆念此顶王咒。则除无量八难怖畏。破诸魔军灭诸重罪。前所说像随画一像。以白檀香泥摩饰坛场。日日三时依法澡浴著新净衣。三时供养。三时诵咒。轮结印等诵顶王咒。满二百万。乃候三月白月一日。采持惹底延花。当画像上系为伞盖。正于像前庄严三肘坛。摩以白檀香泥涂摩坛面。乃复持以种种涂香末香烧香苏灯香水饮食花等。坛上布列如法献供。举月一日诵顶王咒佛眼咒。三时各诵一千八遍至十五日。绕坛四面加然苏灯一千八盏。结金刚座调调诵咒。至后夜忽于空中闻雷震声。像现三相。一花盖动。二画像上放大光明。三像自动。睹斯相已。心所愿求皆得圆满。若依法精勤诵满一俱胝数。名下承事供养于佛。若常依法诵二俱胝。名中承事供养佛。满三俱胝。名上承事供养于佛。证大自在菩萨地住。作法无碍力。能调伏一切天龙八部鬼神。若乐调伏天龙神者。诵之四遍则各敬伏随咒者意若欲证大菩萨地。当诣海沙潬上或江河岸沙潬上。诵咒印塔。塔长一肘一咒印一塔。随一一塔前置花香水烧香。诵咒满七俱胝。于最后塔放大光明入咒者身。于斯之时三千大千一切释梵天。他化自在天乐变化天广果天净居天。色究竟天及诸天等并种族天。各住于空雨众香花种种歌赞。及诸龙神药叉罗刹一切鬼神。亦皆会凑散花供养而赞叹之。所有寒冰地狱有情皆得温适。所有猛火地狱有情皆得凉适。是时咒者得大威德。身证神通为天中天。身金色相如盛年者。证大智慧于空自在。以诸天等前后围绕。腾空自在。其所同伴见作法者。皆得随从为天仙王。以无量百千咒仙前后围绕。诣诸佛刹随心皆至。或处天帝释宫分座同坐。身貌威光精进智慧。一切天人无有疋者。及证菩萨方便善巧。甚深智慧调伏有情。复增寿命无量数劫。见诸如来出现成道。是时如来重说伽他。
　　彼不思议天人敬　　断诸贪垢邪见轮
　　身及智慧大精进　　当获神通利有情
　　成就轮王证佛地　　得寿天中法胜尊

　　金刚密迹此成就法。昔宝髻佛为凡夫时。修持是顶轮王。此成就法金刚幢佛光明自在王佛。如是无量佛等一一修持。此成就法复有观世音菩萨不动处菩萨。曼殊室利菩萨普贤菩萨。如是无量大菩萨等。皆凡夫时修持此法获得菩提。密迹如汝往昔因地。遇金刚幢如来法欲灭。怜愍有情难作。能作修成佛眼大明咒故。若当来世者亦复如汝。坚固情进发菩提心。怜慜有情修此顶王。则得成就。复别修法。应常对观顶轮王像前。诵满百万遍。乃于白月十五日。加浴清净著鲜净衣。一日一夜不食不语。持以白芥子和水。咒一千八遍像前散洒。周遍八方结为坛界。以诸饮食香水花香布置供养。坛上四面悬诸幡盖。持好雄黄置一莲叶上置坛中心。面东趺坐咒是雄黄令现三相。若得暖相即能调伏一切有情。若得烟相即证安怛陀那大仙若得光相持以涂身。证如盛年身金色相。以诸咒仙前后围绕。寿命一劫为咒仙中大转轮王。成就牛黄法亦如是。又法伺候佛神通月。举白月一日。一出一浴著新净衣。三时供养三时忏悔。发愿诵咒启请诸佛转大法轮。时则诵顶王一千八遍。如是作法至十五日。加复精洁一日一夜不食不语。持以新净僧伽梨衣。或以锡杖故以钵盂。咒一千八遍置于坛内。复以种种饮食花香布设供养。周勤结界拥护于身。面东趺坐调调诵咒。咒僧伽梨衣令现火焰。咒者睹已披著身上。即证咒仙腾往佛刹。能现众身寿命一劫。
　　又法佛神通月。诣河岸砂潬处。印一肘佛塔满十万数。至十四日如法护身。复于像前广设供养。坐茅草席右手持一新净之剑。诵顶王咒。乃令空中出众语赞。其顶王像上放大光照咒者身。于其空中无量天乐不鼓自鸣。时阿修罗女及诸咒仙咒仙种族。亦皆集会无量赞叹。是时咒者即证身通为咒仙王。著诸天服腾往自在。游戏佛土寿命大劫。又法诣山高胜顶上。严饰坛界置像。面东结印护身。持以诸药种种果子。吃为斋食勿饮食。诵顶王咒三七遍。乃当持以尸陀林。铁铸为轮辐相具足。其作轮匠六根端正。教铸冶已将一善伴诣阿修罗窟。于窟门前悬像结坛。以佉陀罗木肘截然火。烧设火食。以白芥子无楼木叶黑芥子油。如法相和。坐茅草席。右手把轮一咒一烧满十万遍。则破修罗门锁钥。二十万遍时修罗宫殿则大火然。三十万遍则修罗童女而自出现恭敬。白言大士今何作为。愿入宫殿。随所徒伴亦皆随入。任所使为。咒者入时勿将伴去。何以故恐损害故。若入去时左手把轮。诵咒直入宫殿中。为修罗尊。修罗宫殿一切财宝悉属咒者。窟中一切修罗大仙修罗童女皆仆从。若于世间游行住者。身亦得证现身。寿命一大劫。

　　　　五顶王普通成就法护摩品第十

　　尔时释迦牟尼如来。于是之时入于一切密法光中佛不思议界神变三摩地王。其殑伽沙一切诸佛。同是之时亦入一切密法光中不思议界神变三摩地王。是时金刚密迹。从座而起合掌恭敬。绕佛七匝却住一面。瞻仰如来目不异顾。是时释迦牟尼如来。与殑伽沙一切如来。从三摩地安详而起。告金刚密迹王。汝当谛听一切佛说五顶轮王异咒同法。能示现妙大不思议不广略法。若有成证如诸佛说。密迹一切顶王通用咒品。我今先说一切顶王最胜三摩地同请唤身咒曰。
　　娜么皤伽伐底(丁礼反)坞瑟腻沙(去)耶翳呬曳呬簿伽畔达摩啰(上)[門@安]钵啰(上)底(丁礼反)縒么么(称名)喝[口*栗]割(二合)俭(引)健驮补涩波度跛末廪邻者慢遮避啰(上二合)乞使(二合)娜跛罗底(二合)歌多末攞播啰(平)讫啰(二合)摩野莎诃
　　是诸法持以白花咒三遍。请召一切诸佛顶王菩萨种族坛中会坐。
　　一切供养咒曰。
　　娜么皤伽伐底坞瑟腻沙(去)耶缢(乌以反)么[合*牛](二合)健谈补涩跛[合*牛](二合)度跛[合*牛](二合)嚩[口*廉]你跛[合*牛](二合)者跛娜跛啰(上二合)底(丁以反)
　　车驾啰车驾啰萨婆步地瑟耻帝达摩啰阇波啰底[可*欠]跢耶莎诃
　　是一法若供养时。持以涂香花水烧香及诸饮食皆咒三遍。
　　请火天咒曰。
　　娜么皤伽嚩底坞瑟腻沙耶翳呬曳呬帝孺(儒昭反)摩理祢(去)阿[起-巳+乞](其栗反)娜曳莎诃
　　是一法烧火食时。诵以三遍先请火天烧食供养。后乃烧食供养诸佛菩萨及诸拥护大士。
　　发遣火天咒曰。
　　娜么皤伽嚩底乌瑟腻沙耶(此下句同上)
　　是一法一切献火食都已周毕。诵三七遍发遣火天。
　　一切顶王心咒曰。
　　娜么皤伽缚底乌瑟腻沙耶唵拄噜[合*牛](二合)畔驮莎诃
　　是一法自护护他营一切法悉皆清净。
　　大摧碎顶王咒曰。
　　娜么皤伽嚩底乌瑟腻沙耶唵微抧啰(上)拏度曩度曩杜(重引)
　　是一法若为毗那夜迦娆恼障者。常以是咒灌顶护身结界结坛一切通用。若作顶王大结坛者。净屋舍时。亦以此咒咒火食灰白芥子等一百八遍。相和散于屋舍内外四面。或以一切顶王心咒。咒水灰等持散洒之。或以所诵持身咒心咒亦得。又诵摧碎顶王咒。咒佉陀罗木橛四枚一百八遍。钉之四方结为坛界。
　　摧恶鬼神咒曰。
　　娜么皤伽嚩底坞瑟腻沙耶萨嚩米[起-巳+乞]娜苾途梵(二合)縒迦(引)耶咄露(二合)絮耶莎诃
　　是一法能摧一切众恶鬼神。及咒同伴盖结护身。四方住立施为大法。
　　大难胜顶王咒曰。
　　娜么皤伽嚩底坞瑟腻沙耶萨嚩怛啰(上登乙反)阿跛啰尔多耶唵舍么野舍么野扇底(丁礼反)难(去)底(丁礼反)达么啰(平二合)阇磨使底(丁礼反)摩诃苾地(二合)萨皤喇陊(他可反)娑驮[寧*頁]莎诃
　　是一法咒以新净瓶满盛香水。咒百八遍灌顶浴身。能除遗一切罪垢灾厄。毗那夜迦等。昼夜拥护能除恶梦。
　　尔时释迦牟尼世尊告密迹言。是五顶王复有少法但[怡-台+庶]诵持结如来顶印。印于顶上咒印三遍。则成拥护。或火食灰或白芥子。咒之七遍带佩髻身亦成拥护。若为灾厄魍魉之疾。令白线索一咒一结。带佩身颈则得除灭。若乐于尸陀林作诸法者。结印诵咒一百八遍。则护盖身任所作法。若扇底迦法。咒酥火烧则应法成。若取伏藏以净练酥。一咒一烧一千八遍取无障碍。或以白芥子一咒一烧一千八遍亦得无障。又法于月蚀时。摩坛烧香。银器盛乳置坛中心。专心咒乳特勿观月。月欲如故即持服之。能除一切身中厄难。
　　又法诸山顶住。常食粳米乳饮。面东趺坐诵咒满三洛叉(三十万)已。则三日三夜不食不语。以菩提木肘截然火。持以油麻酪酥蜜等相和。于三日三夜一咒一烧。勿使间断满三日三夜。欲明之时。则得富贵财宝自然。
　　又法以白芥子和油。每日三时一咒一烧一千八遍。满七日已。则得他人而自敬伏。若烧白花降伏婆罗门。若烧黄花伏刹利。若烧黑花敬伏田舍人。若欲遣伏邪见恶人者。以稻谷糠苦练木叶毒药等相和。一咒一烧即得遣伏若罚恶人以黑芥子。一咒一烧则得摧伏。
　　若欲遣伏作病鬼者。结印诵咒。每咒后加诵泮字。
　　若人著毒虫毒药闷恼疼痛者。咒后加诵若[寧*頁]二字七遍。又加莫摩摩三字七遍。又加枲字七遍。又加絮目二字七遍。皆默音诵之摄禁于毒。
　　若欲富饶者。以诸乳木肘截然火。持诸果子酥蜜相和。一咒一烧则如所愿。
　　又法以白油麻和酥蜜。一咒一烧亦得如愿。
　　又法以古喽草寸截和酥。一咒一烧满一洛叉。则转正业命更得增寿。又法以酥一咒一烧得大威德。
　　又酥乳相和。一咒一烧得大安隐。
　　又法酥酪相和。一咒一烧大得财食。
　　如是火食者。每日三时时别一千八遍。各满七日则得成就。密迹又有顶王大法药成就者。于舍利处或山顶。烧香供养面东趺坐。结印诵咒满三洛叉。乃炒稻谷花和酥蜜。像前趺坐每日三时三指攥持。一咒一烧一千八遍满一洛叉。又诣大山松柏林处。三日三夜不食不语。面东趺坐诵顶轮王咒。满一洛叉已结袈裟角。若是俗人梳发咒结。得安怛陀那。世间游行不为人得见。
　　又法诸山顶住。常食大麦乳糜。常面于日结加趺坐诵洛叉遍。亦得证安怛陀那。
　　又法以左手为拳。咒满洛叉证如上法。
　　又法若月蚀时。涂随心坛。以赤铜器盛赤黄牛酥置于坛内。持赤铜箸调搅酥。咒酥莫绝令现三相。一沸沫相。咒者服之得大文持。二现烟相。服者得大安怛陀那。三现光相。服者得证神通。成就雄黄法亦如是。
　　又法于舍利处。山顶处兰若处。深山谷处河泉处。所作轮法剑法杵杖鹿皮等法。皆各先咒一千八遍。然乃依法诵咒。如是成三悉地法三昧耶。故金刚密迹主汝又谛听五顶王同成就法。是诸佛说。以少功力则得成就若作法时闻见讫哩迦罗縒虫声迦迦鸟好鸟等。入之作法则得成就。每诵咒遍常联归命。一一诵持回施有情。最上胜证大果福故。若有愚智人鲜福有情。三千日中诵持斯法。无量艰苦乃得成就。是故此法若修持者。精信一心净持一行。沐浴清净不营杂法。唯持此法应为佛果济救众生。则得福果最上证地。常梦见诸天大威德者。即得成就。密迹此法如是。若有人能依方法教。发菩提心读诵受持听闻思修。则获胜福成就一切。何以故是法以于闻智等三智证成。是故此法我已广略。为当来有情说是法故。
　　复告密迹于当来世时多有有情。下劣精进下劣修学。我慢邪慢嗔痴具缚。悭贪嫉妒谄曲邪命。仪服徐行外示贤相。不规法律无羞愧赧。魔鬼娆心。唯说断见。空无所有。如斯有情意思业思。昼夜如是虽多功苦。受持诸咒永无证效。我今为斯魔业有情破黑业故。说往诸佛难胜奋怒王咒。为令利益此之有情得最证故。有能精心每日三时受持诵者。则破灭一切障难魔魅障业。于时金刚密迹。欢喜踊跃礼佛双足。曲躬前立白世尊曰。
　　救世大觉尊　　智者所恭敬
　　我今乐愿闻　　难胜奋迅王

　　尔时世尊即说咒曰。
　　娜母啰怛娜(二合)怛啰(二合)夜(引)也娜么萨婆勃陀冒地婆睹味(二合)蜜也(二合)怛地也(二合)他唧那唧那唧那嚩[口*(隸-木+士)]怛他孽多索诃佐低萨婆勃陀你尾驶低阿帽伽阿波啰(二合)底(丁以反)呵帝阿波啰唧帝微啰剂微孽多皤耶夷(二合)微磨[口*犁]你捺啰(二合)娑啰(二合)[口*肥]皤嚩底曳(二合)味[口*禮]娜以羝怒啰地(上)孽迷萨底曳(二合)你啰固[口*梨]磨啰嚩攞微那舍苨赊抧耶(二合)母泥曳(二合)娑羝(二合)啫萨嚩[口*犁]娜味利曳(二合)拏[口*落]迦叉(二合)[口*落]迦叉(二合)么吽(二合称名)萨波囄袜斓嚩哆(上)萨嚩迦(去)楞啰酂祖(去)嚧那伽底曳(二合)娑(去)你尾[口*訥]聿(二合)徒徙孕(二合)贺弭也(二合)伽啰(二合)萨离悉哩(二合)跛泥嚩萨埵婆那伽药迦叉逻迦叉娑弭底礼(二合)必舍遮步多那婆娑磨(二合)啰布多娜迦吒布多那个枯[口*栗]都(二合)徙多(二合)啰迦沫多(平)攞讫里(二合)底也(二合)迦[口*栗]磨拏满底啰(二合)庾伽祖(去)[口*栗]拏(二合)庾加多抧底庾(二合)乌祖(入)贺啰萨婆皤耶努师[口*者*見](二合)波地啰(二合)呒波萨[仁-二+愚]跛耶细鼻曜(二合)娜母窣都(二合)婆伽伐底也(二合)乌驮攞觅[嗑-去+兮]经(二合)拟囄拟囄啰怛那(二合)古啰娑摩失哩(二合)羝弭哩弭哩阿迦舍驮睹陀啫[口*禮]企哩企哩萨婆怛他孽多利耶(二合)失啰(二合)伐迦[口*楞]伽啰步羝苨微物你夜(二合)利耶(二合)末啰呵磨怛他孽多怛他孽帝微湿缚(二合)晋底也(二合)么啰跛攞迦啰(二合)谜那冒嚩孽伐底耶(二合)跛啰唧帝[口*落]迦叉[口*落]迦叉么么萨婆讷师睹波捺罗(二合)袍波耶薜曳(二合)西比也(二合)莎诃
　　尔时如来说是咒时。大千界大地诸魔宫殿。一时皆大六反震动。是时如来告金刚密迹。此咒是我所说。称赞七佛十力功德。为令利益诸有有情。受持成就顶轮王咒及诸咒者。令净如法书写佩带颈臂顶上。则速成证。咒神置前围绕护念。若有往诣净不净处。应先诵是难胜王心咒三遍。则常不为一切天魔魔人等而作障恼。若一切诸恶鬼神不伏违逆难胜王心咒者。则不得入毗沙门城。背叛一切金刚种族。及自种族亦相背叛。密迹此明王心咒有大威德。能成护卫一切事业诸佛菩萨悉皆随喜。
　　尔时世尊又告密迹。我为一切苾刍苾刍尼信男信女等。所持成就此不思议顶王印咒说行三昧耶门。应各依所清净持戒。发菩提心请阿阇梨。入受法坛如咒法行。善根具足。依善知识计思正念。善巧方便观知法界如虚空性。入深般若波罗蜜多。无二别心不放逸。不妄语常不卒暴。嗔欺我慢相嘲相誂谤说有情。依持三世诸佛菩萨境界法行。善了分别随喜修学。不惜躯命远离人间。住阿兰若每日三时。发菩提心归佛法僧。诵菩萨戒如所听习。思惟法义修四摄法。涂扫佛塔摩坛供养。发精进心心口唯一。应常谦下恭敬和上阇梨同学怜愍有情了达密义。乐恒精进济度有情住于佛住。如是相应则得成就。又告密迹。若有证成顶轮王者。于当来世身金色相。光明过百千日。映蔽众相皆不现之。证成顶王咒法者。众生见者皆大欢喜。如如意树所乐圆满。复次密迹若有菩萨。证此顶法。心乐变化天诸美食。施雨地狱一切有情。则皆圆满。修此法者。十地菩萨亦不能障。密迹此一字王。于诸咒中而最为上。若成就者菩萨万行悉皆圆满。所有十重一切罪垢。地狱之报悉皆销灭。获诸神通。一刹那中即遍游往十方国土。及阿迦尼吒天。行菩萨行得一切佛一切菩萨独觉声闻诸天欢喜赞叹。若欲游往无边世界导化众生。随彼言音说诸妙法。亦皆圆满。乃至游往无量无数种种世界。随所世界现种种身。皆得色相言词巧妙。于是如来复说偈言。
　　成就轮王秘密者　　相好超特那罗天
　　诸明仙中大威德　　各手执剑若青莲
　　相斗纷腾如云转　　勇弈威光蔽日月
　　若有受持顶轮法　　如是难调皆调伏

　　尔时世尊又告金刚密迹主。我复为当来一切咒者。略说三种悉地成就处。所谓上中下。如是三地各复有三。或有净不净处。智者善知。上谓天上三胜处。中谓大河岸海岸山中。下谓大泉池有莲华处。多花果林处尸陀林处。如是处一切法皆同。言不净处。一恶国王处。二贼难多处。三恶同伴饥馑等处。皆不同住。修治作法复有三时不可作法。谓极热时。瀑雨时。极寒时。又有三时修治。善分别知。从五更时至日辰时。从午至日未时。从酉至亥时。如是时中大作念诵法皆得圆满。密迹复有三密法善分别知。若不解知所念诵法则不成验。于三吽摩法中。阿毗遮噜迦法不应作。何以故譬如毒药瓶不应盛乳。若盛乳者乳皆随毒。是故善知余应作之。以骨露草苏郁头摩罗木。或枫香木或柏木郁金香等。日日三时火供养作补瑟胝迦。成种种诸法。又以乌麻蜜苏白芥子波罗奢木等火供养。亦得成就三种法故。尔时世尊复诰金刚密迹言。是法王中又有成印。能成顶轮真言王佛眼真言等。无量威德无量种事。为利众生重说真言法。一印之中生于无量。又别通用印等。皆能成就无量事故。

　　顶王根本印

　　以左右二头指二无名指二小指。右押左相叉入掌中作拳。其二大拇指并双屈头入掌中。其二中指直竖合头相拄。是一法印作讫。于顶上破一切佛顶。从心心通诸佛顶成就法用。若诸一切恶天龙神。药叉罗刹阿修罗迦楼罗紧那罗摩呼罗伽毗那夜迦。见轮是印悉皆怖走。一切轮王心印咒曰。
　　那莫三漫多勃驮南唵(二合)吽卓(二合)噜[合*牛]畔驮莎诃
　　是一印咒具大威德。若诵轮印得大安乐蠲众苦。故国人安宁亦能成办一切事故。

　　顶王请唤印之二

　　准前根本印。唯以二中指头。下上微微来去。是一法印启召一切佛菩萨等及诸咒神。是一印咒已如上说。是亦通供养涂香散花烧香处用。

　　请唤火天印之三

　　准前根本印。唯改屈二中指如半环势。头勿相著。是一法印请唤火王而供养之。若献供毕发送火天时。则却直伸伸中指头。供养印咒已如上所说。

　　顶王摧碎印之四

　　准前根本印。唯改屈右中指头。拄左中指上第一节文。其左中指直竖伸之。结是印护身。以印印五处。结界右转解界左转。地界拄地上界上拄。是一法印亦名净地印。力能成就一切诸事。结界护身净治地用灌顶时用。是一印咒已如上说。

　　顶王咄噜絮迦印之五

　　准前根本印。唯改屈左中指头。拄右中指上第一节文。其右中指直竖伸之。是一法印亦名顶王心印。力亦能调伏障碍毗那夜迦诸恶鬼神。常轮是印摧诸障用。灌顶时用沐浴时用皆无障恼。是一印法亦如上咒。

　　难胜奋怒王印之六

　　准前根本印。唯改屈二中指头。右押左。各紧押左右指背岐间。是一印咒亦如上说。密迹此名略说一印生差别印随众法用。若广说如是流布咒者。教行则有无量不假广说。何以故我于余部已广分别。说五顶轮王成就咒共成佛眼咒法。以是法门故得解脱。若以枫香木齐截然火。持以乌麻和酥乳等。日日以三时烧之供养。则得咒神欢喜护守与三悉地。悉地者是一切佛佛子说。谓利众生随精进力世间安乐。是知咒者谓断诸疑网勤发修趣。是故密迹汝当谛听。若欲一切成就咒法。应起正见慈悲一切。偏功印塔则速成就。证地不难。现世资粮福善圆满。当所生处常受福乐。密迹此咒王是所过去无量无数一切如来。皆得是顶王法门心地。我亦证成是顶王法心。尔时世尊重以佛眼。观察无量无边一切佛刹。诰金刚密迹主言。我于余诸三部所说。律法及成就法印咒等。任皆取用。以彼咒力能除障恼。一切臭秽残宿食皆不应食。若食者不证悉地验。如是等法略说少尔。若我住劫广演说不可尽。若人得此顶轮法门受持供养。从此生际乃至菩提。更不退转。应知是人早已故往积集资粮菩提善根。由此因缘。今令得顶轮王法具足圆满。是时如来说是经时。金刚密迹主诸大菩萨。苾刍苾刍尼。诸天龙药叉罗刹乾闼婆。乃至一切世间有情等。闻佛说经皆大欢喜信奉而行。

　　五佛顶三昧陀罗尼经卷第四

　　按开元录云。一字佛顶轮王经五卷。亦云五佛顶或六卷。则此四卷本与彼五卷顶轮王经。只是一经而分卷有异耳。又按目录及音义丹本经。皆云五卷无四卷者。则此四卷经宜在削去。然寻其文相。非唯广略不同。往往互有不可取舍处。今依乡本双存。

