  佛说金毗罗童子威德经
　　唐 不空译




　　　　佛说金毗罗童子威德经

　　　　大广智不空密译
　　如是我闻。一时佛在忉利天欢喜园中波利质多罗树下宝宫殿。如来是无量智慧命。诸众生作一子想。是时有百千万亿恒河沙那由他诸大菩萨。及声闻缘觉辟支佛四道果者。又有百千光。无量比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆悉遇斯光如身毛皆竖。自身所有光明隐蔽不现。及此三千大千世界。上至三十三天。下至十八重地狱。所有日月南斗北辰。及诸天宫龙宫诸神仙等宫。天魔外道宫殿。皆悉震动自失光明。身体战悼不能自持。尔时文殊师利菩萨。即从座起前诣佛所。五体投地顶礼佛足。白佛言。今日如来以大正遍知力威德自在。普放如是光明。令十方世界皆悉金色。又波利质多罗树围。千万亿那由他恒河沙过去诸佛所。及现在诸佛所。及诸天宫龙宫。参辰日月天魔波旬。悉大恐怖擗地而倒。大觉世尊。愿为我等四众说是神光自在之力。我从无量千万亿那由他恒河沙。过去诸佛所有现在诸佛所有。未曾睹此神光之相。愿为说也。
　　尔时文殊师利法王子菩萨摩诃萨欲自决疑。及观四众咸悉疑惑。欲重宣此义。而说偈言。
　　大雄猛世尊　　师子奋迅王
　　神光遍十方　　天宫诸龙宫
　　参辰日月天　　并此三千界
　　咸悉作金色　　自身及他身
　　威德自隐没　　天人阿修罗
　　四众大怖畏　　唯愿天中天
　　为我显斯法

　　尔时文殊师利法王子。说此偈已。时众会中复有百千万亿天人阿修罗等。及比丘比丘尼优婆塞优婆夷人非人等。咸皆有疑各从座起异口同音前诣佛所。而说偈言。
　　善哉天中天　　久远成正觉
　　今日得自在　　普放大光明
　　其光皆五色　　隐蔽三千界
　　我从久远来　　未曾遇斯瑞
　　唯愿大慈悲　　显说斯妙义

　　时诸天人说是偈已。重白佛言世尊。唯愿世尊开我迷昧。大慈大悲速为我说。尔时如来光明日光曜还来绕佛三匝。从佛顶入普告大众。今日如来怜愍众生如罗睺罗。又令一切有情皆得出离三途苦难。说此语时。会中有六师外道。尼乾子等而为上首。从座而起白佛言。瞿昙先言令一切众生得离三涂之苦。又言我怜愍诸有情如罗睺罗者。是事皆悉妄语。汝瞿昙近出释宫。于雪山间六年修道。今称我得成等正觉转大法轮。诳诸众生皆令堕落地狱。汝瞿昙虽是释众。久居山间多学幻术或学妖魅。虚诳众生谄称我得道果。瞿昙若得道果具一切智。汝若得道果成正觉者。云何道来道去生灭无定。瞿昙即非一切智。若言具一切智者。瞿昙既有无量神力。于此会中有无穷众生。令堕地狱云何救济。是时六师外道踊身空中。起大猛火乃放大风雨。或时手化出刀山。或时出猛火。令一切来听法者。皆悉受大苦恼。或震动三千大千世界。或时令地分裂涌出濩汤。或时令忉利天欢喜园波利质多罗树皆悉摧折。或空中化出山。或时擎大石。或时东西南北腾空。自在行住坐卧无有障碍。是时众会各作是言。实是如来无一切智对于外道。是彼外道实具一切智胜于如来。又诸众生众会各作是言。沙门瞿昙近出释宫至于雪山。今云成佛。既得成佛即令具一切智。是彼瞿昙但说人空法空。无有是处。我等不可取信也。既得成正觉者。云何是彼瞿昙伯叔弟提婆达多。日夜恼乱何不降伏。如彼一人尚不能化。云何能化人天及诸菩萨耶。此外道从无量劫来。修集不可思议法门。今显如是大自在力。我等速归依外道。堪与我等作大和尚。我等速诣向彼受学。尔时如来结跏趺坐。入于旋陀罗尼三昧。从其顶毫放千光明。一一光中各百千化佛。复放千光明。遍照此三千大千世界。上至非想非非想天。下照四十二亿恒河沙等世界。其光复照东方四十二亿恒河沙佛国。东西南北四维上下皆悉普照。于时十方大地六反震动。天雨宝华缤纷而下。是光中化佛各出种种音声。复散无价香各作是言。今日如来大慈大悲。愍念众生故显斯瑞。其震动者有二种。一者大动。二者小动。所为此三千大千世界。及须弥山铁围山目真邻陀山摩诃目真邻陀山。悉皆震动者名为小动。大动者为十方大地。上至四十二亿恒河沙世界。下至清净无垢王如来佛所。其中所有江河大海。及诸小山大山日宫月宫星辰等天。皆悉震动六反大动名为大动。尔时十方诸佛及诸大菩萨声闻缘觉辟支佛等普来云集。一一菩萨各有二万眷属来诣佛所。诸菩萨等众诸佛。各随面门放五色光。亦遍照十方世界。时彼诸外道惛乱迷闷。所有威光并隐悉没。其地踊出镬汤。变成阿耨大池。其受苦众生。各乘白宝莲华从地踊出。此诸外道变成火聚。自烧其身升空而去。时十方诸佛及诸菩萨各作是赞言。善哉善哉大雄猛世尊。能与众生作大福田。令诸外道悉皆退散。所有受苦众生皆令离苦。实叹希有正觉世尊。时彼来众会见是事已。咸皆善各舍邪心。归依于佛求诸善事。至心忏悔各得证果。尔时如来告文殊师利言。善男子我于无量劫修三摩跋陀。为诸有情悉得解脱。如来又有无量甚深陀罗尼门。为诸众生断一切业障。善男子汝今谛听吾当为汝显。说此语时此会中大众。及十方诸佛诸大菩萨声闻缘觉五通神仙。于如来前发大弘愿。白佛言世尊。今日如来以大悲力。欲显大神力功德圆满陀罗尼。我等诸侍从众亦有大陀罗尼。于五浊恶世中饶益众生。唯愿世尊许我等说。是彼菩萨及诸声闻缘觉所献神咒。各现变相本业因缘。饶益有情神通自在。一一菩萨各作是语。我此神咒堪与众生作大福田。于如来前献最后供。其数有八十恒河沙等那由他众。各作是说。尔时如来密化自身。于大会中作金毗罗童子。身长千尺复有千头。身生千臂大叫哮吼。是彼十方诸献咒众菩萨。及诸声闻虚空隐没共不现。唯有童子一身更无有人。于时如来告大会。汝等勿怖各现本处。是菩萨及一切所献咒者。皆悉除心怖畏现其本身。尔时阿难从座而起。前诣佛所白佛言。如来是彼童子有何威力修何智慧。现如是神通之相。十方诸来菩萨及诸众生如来。各显现所咒并悉隐没。唯独一身无有过者。尔时阿难欲重宣此义。而说偈言。
　　世尊大自在　　威德无有比
　　我从久远劫　　未闻如是事
　　唯愿大圣尊　　显说所由以

　　说此偈已重白佛言。愿为我等说是神通之相。
　　尔时佛告阿难及诸大众。善男子我于无量劫来难行。种种智种种慧为求法故。头目髓脑喜悦布施为求正法故。今日得正觉降于欲界魔故。又令五浊众生闻我此咒。令得远离三涂故。善男子若诸有情比丘比丘尼优婆塞优婆夷清信男清信女。欲成大法拟出世间。或在世间者发意救大苦难。或于世间作大医王。善疗众病者。欲降诸天魔制于外道者。当于二七日间空一净室。白月圆满日香泥涂地随心所造坛中著种种果子。及采白花供养。若冬月无花者。以五色杂彩剪作花散坛中。昼夜三时行道礼拜。诵咒日诵三千夜诵六千。行道身著白衣三日一浴。出入衣别黄帛。缠头。其坛四角柏木作。一面悬八幡四八三十二。坛中置一百瓷香炉。烧沉水香及薰陆香白胶香等。其坛夜间慎勿著灯。暗诵其咒。行人面向西起诵咒勿坐也。至满七日及以至二七日来。离诸贪著及远房室。夜间止宿独须一室。勿共别人卧宿。又善男子行人食饮。勿令妇人造之。男子作之当与行人。作饮食柴亦须薰香。择取好时者。水亦取净泉用之。其作食之人。常当诵咒。饭具熟以便盛印之。若不尔者被恶神啖香美。行人食无味。善男子若依奉行者。悟达一切彻表玄灵。
　　尔时如来慈光威德最胜法轮显说秘言徐徐唱曰。
　　南无大自在力威化身金毗罗童子吼王佛。
　　南无清净海幢功德大自在释迦牟尼佛。
　　南无四十八愿真等正觉无瑕秽佛。
　　南无十方诸佛无边化应报身。
　　名冥幽显金刚力士。听说此本业降伏魔王登正觉菩提之神妙殊咒。愿十方菩萨十八梦王。一一明听我所说大胜金毗罗童子降天魔术妙神咒陀罗尼。
　　唵[口*悉]唎陀(上音引反长陀声)啒[口*聿]哣(短反音引)栖迷吽(长引吽声反)
　　咒已三千大千六反震动。十方诸佛及诸菩萨皆证究竟。菩萨声闻缘觉六通神仙三明大士辟支及诸小菩萨等。皆获正真觉之道。空中雨宝华缤纷而下。普佛世界香风吹动。天鼓自鸣。水鸟宝林处处皆有。各出种种妙音。赞叹诸佛不可思议神力。
　　尔时会中有一菩萨名曰药王。从座立而合掌恭敬。白佛言如来。说如是自在神妙陀罗尼。十方诸佛皆从此度。我从昔来未闻是咒。世界我亦从无量劫来。修习众大陀罗尼及三摩跋陀门。我于无量佛所。久闻说诸陀罗尼门。我自在亦修持。未曾闻如来以是陀罗尼耶。世尊我等今日发意。修习学此法门。及助如来宣扬教化。唯愿世尊许我受持。尔时世尊赞言。善哉善哉善男子。汝能于如来密藏发意修行及助我法。今正是时。我速说如来知见。令诸众生必得解脱。时药王菩萨等及四众。闻佛许可皆大欢喜一心谛听受持。药王菩萨白佛言。世尊若有诸众生。欲在世间复求出世间者。发意如来像法灭时拟护持使不断绝者。或发大猛心。欲求如来禅定智慧者。或救众生苦难者。先须持如来神咒十万遍然行诸方法。世尊若有修行人。求见世辩才智者。取诃梨勒七颗白檀香一大两烧作灰。当颗各别烧白密和。每颗复作七丸。七七四十九丸。将药向释迦像前咒一千八遍。平旦时服一丸。于七七日间服尽。身中所有三十六藏。发毛爪齿皮革血肉。筋脉骨髓心肺脾肾。肝胆胞胃大肠小肠。屎尿涕唾涎沫汗痰肪[狦-(狂-王)+月]膜[月*昆][月*寧]。身中如是不净之物并皆除断。身如琉璃内外明彻。辩才天中及诸天罗汉。六通神仙皆作导首。其药惟忌五辛及酒肉女色等。复次若欲入海龙宫取龙左耳如意宝珠者。先诵前咒一万遍。取菖蒲根三两。安息香和捣。向释迦像前。白密和之作丸。丸如豆许大。以咒咒一百八遍。系前坛。将药坛中烧之。令彼龙宫振崩摧大海枯竭。彼诸龙王及阿修罗王宫等。悉碎如微尘。其龙惶怕莫知所以。行人若遣苏息知其所须者。取白密甘松香和彼药烧。某龙觉悟及知是人须此宝珠。两手捧献行人。欲令彼龙宫及阿修罗宫复旧者。勿烧彼药。宫即如旧也。复次世尊。若欲修此文殊救万病者。当取诃梨勒掩果五两和捣罗筛。先诵前咒一百八遍。即从于佛前胡跪。一心发大慈心。作医王想。取男子乳和了。后诵一千八遍。献佛三日然后取用疗病。世尊若人患喑哑者。与少分服之百日即语。复次若人患眼。于深室护风。涂药三日即差。
　　又法若患聋者。取药和白胶带渧之即差。
　　又法若人患疼者。涂药即差。
　　又法若人患跛者。涂药七日即差。
　　又法若人患三十六种大风者。取药和井花水服之。三日即差。
　　又法欲禁山中百蛇虫诸大禽兽及象马牛羊鸟雀等并总不安。当取柏木三尺广四寸。取药和书禁文上。其文如是。诸虫及兽不得在山。若用彼著。我当害。彼殷勤木上。书此文向佛前。复诵前咒三千遍作橛钉著高山。七日内切兽即至彼文处。及百虫鸟雀蚖蛇蜣螂。诸虫并集其处。
　　又法若欲木[樊-大+木]树令变者。取药许少分和水噀之。三日间作大柏树。
　　又法若人令长寿者。取药和井花水咒七遍。服即长寿命三劫。
　　又法若令人转老作少者。取生石蜜和药涂面及涂发。即如十五男女相似。
　　又法若令人爱乐者。取药和金带行。众人敬爱。
　　又法若欲讲妙法者。取药涂心。敢众舌心开辩才。
　　又法若欲令人端正者。取药和水洗面。数日即端正。
　　又法若欲令断五谷者。取药和枣服之。三七日即差不食。
　　又法若人多蛆恶姤忌者。取药涂心。即不忌。
　　又法若人多贪者。取药和铜末与服之。即不贪。
　　又法若人多淫者。取药与服七日永不淫也。
　　又法若人多受杀者。取药与涂身。即永不杀也。
　　又法若欲令屠儿不杀一切猪羊者。取药涂刀即杀不得。
　　又法若爱猎者。取药方便与带。永世猎不得。
　　又法若人爱捕鱼者。取药掷水中。永代网不得。
　　又法若人爱食肉者。取药与服。即不食肉。
　　又法若人求渡海。取药涂脚下即如渡干地。
　　又法若人求觅诸佛密藏法者。取药和烂经烧作灰服之。即一切如来藏。即现　复次世尊于如来甚深秘藏。无有少分不契如来意者。但有众生若作前法不成者。我于如来前自焚烧此身。令如微尘。作是语时。会中复有一菩萨名曰龙树。白佛言我亦令如来法广开无量法门。世尊于往昔。有佛出世号曰燃灯。我于彼佛五浊恶世。作白衣教化众生。时有国王拟杀害我。于彼时化现大神变。令彼国王心生恭敬共兴佛教。我复今日得闻如来此法。我今助之。
　　尔时佛赞龙树菩萨言。善哉善哉善男子。如来许汝汝当速说。佛世难值如优昙华。值佛生信复难。汝今速说如来知见时。龙树菩萨白佛言。世尊如来我常于五浊恶世救济众生。世尊若有众生求利智辩才者。依前诵咒一万遍。当取诃梨勒十二颗。取蜜三两取井花水五升。煎取二升半。取彼果及蜜阴干捣筛。复坐和彼药汁。夜间子时服之。其行人日吐三升黄金令人增智。至二七日间服。力自在百劫已前事。
　　又法若人求隐形者。亦取如上二物。取水一斗煎取五升。行人洗浴即便隐形。
　　又法若欲现也药取黄牛酥少许洗。即或隐或现　复次若行人求见一切具智者。拟避世间王难者。及和会诸怨憎者。或有恶者相恼乱者。当取光明朱沙一两。赤者一两。天门冬根一两。新蜜蜡一大两。取五月五日大醋三升旦没之。七日然暴乾和捣筛。黑石蜜三两。共前等药和之。向镜合子盛之。即于释迦像前咒之六千遍。当今日先斋七日。然后服之一大匙许。其夜即梦见我及说诸方法一一令解。
　　又法若人求财宝者。取药已用涂膊。所须之物求者即得。
　　又法若疗诸病者。取少许药于佛前。复诵前咒一百八遍。自服疗病立差。
　　又法若人患白虎病者。取药少许涂床。病人即立差。
　　又法若人患癞者。取药五分已来。取流泉水和。煎用洗即立差。
　　又法若人偏半风处身不逐取药少分复诵前咒一。
　　又法若欲求众生病苦。当取安悉香一大两烧作灰。和泉水自服入腹。即取药涂彼患人痛处。行人已舐之。即患人差。行人代自受之。若欲令解者。即取白胶香少许含之即。吐病即差。
　　又法若起经三日者。取药一分。复取彼死人发少许烧作灰。和药内口中。及经三日即。
　　又法若欲起七日死者。取药二分。和彼死人衣少许烧作灰。和药内鼻中。及经七日即差。
　　又法若起百日死者。取药三分。取彼死人棺少许。烧作灰和药。涂彼死人额上。及百日即起。
　　又法若欲立验用前即起者。彼死人名字及年记书纸上。烧作灰和药。四分清水噀死人以药涂心。即活。
　　又法若欲求种种巧者。当取极梨草三两(此云人参是也)又捣和药服之。数满七日有百万巧神。来行人所。教示种种之法随意恣用。
　　又法欲求作种种喜弄者。当取菖蒲七七四十九茎长五寸者。又于佛前咒。一根复咒七七遍。随意用之。
　　又法若欲于江河大池之中作船者。当取菖蒲三寸。又取药少许涂之掷彼水中。即成大船并及船人并足。
　　又法若盛热之月变冰者。当取菖蒲五寸。又温药令暖。少许涂之掷水。变成冰出。
　　又法若欲作龙者。当取菖蒲三寸。以药涂之已。黑画出服口掷彼水中。即作龙起。
　　又法若欲逆流河水者。取菖蒲五寸。又以药涂之咒三遍。掷著水中即便逆流。
　　又法若欲作像者。当取菖蒲五寸以本药涂之咒七遍。掷水中变成白像。
　　又法若欲起大风雨者。取药口中含之。吐气随口即风起。
　　又法若欲令人日行千里者。当取菖蒲三寸。烧作灰和药涂脚。不欲进千里不为难。
　　又法若欲行人远进他国。中路无火者。当取药多少咒之三七遍掷向地中。即成大火起。
　　又法若向他国中路无水者。取药少许埋著地中。经宿即水出。
　　又法若劫末三灾竞起欲害身。带此药一丸无敢能害者。
　　又法若自身令变成种种色相现者。取药少许和枣吞之。吐出鸡卵。
　　又法若欲令自身变成大蛇者。取药和色粉吞之。即成大蛇。
　　又法取药涂心。诵前咒一百八遍。变成师子王。
　　又法以药涂身。即变成狂象。
　　又法以药涂口。即变成白兔。
　　又法以药涂顶。即变成野鹿。
　　又法以药涂左右中。变成孔雀。
　　又法以药涂发。即变成百岁老人。
　　又法以药涂。若欲施彼药者。取井花水三升。大釜煎少许药。然置[芸/木]子著手。于时即有生叶牙生。若一日之间。其长三尺。
　　又法若施此方者。[芸/木]少许和百种香作汤。澡浴即差也。世尊我若陈此方穷劫不尽。但依如来前咒及坛法作。若不成者。我当于如来前舍彼菩萨位代有情受苦。说此语时。复有一菩萨名观世音。从会安祥而起。前诣佛所白佛言。释迦牟尼如来。说如是等不可思议法。我当护念如来彼法。世尊我亦无量劫来难行。苦行。今日于如来所生少分信心。我亦有大法。为持如来此法。唯愿世尊许我所说。尔时世尊赞观世音菩萨言。善哉善哉善男子。汝能于如来作如是语。汝当速说如来知见恣汝重扬。时观世音白佛言。世尊世间众生多有愚痴。轮转生死无时停息。或为王宫逼迫。有诸恶鬼伺求人命。不得长寿。或火风所害。或被恶贼伤损。或有怨家债主每恒相逐。世间有如是等事。世尊我除断令得安稳乐。世尊世间若有修行人。多年累月修学不成者。诃梨勒一百颗除阴干捣筛作末。白蜜和之亦令阴干。收取丸如柏子许。一丸一咒讫。即将药向释迦像前。复咒一千八遍。行者自吞三百丸七日之间顿悟九十劫生死之事。世尊若欲修行人慈心济地狱苦。取井花水三升。净碗中盛之。晨旦取柳枝鞭水。诵前咒一百二十八遍。水尽即取药烧七丸。一切受罪众生。悉乘莲华化生常得安乐。地狱枯竭长无罪人。阎罗王五道大神。大山府君一切冥官业道。并悉生天。
　　又法若欲救苦难众生者。取药七丸烧之。起大悲心。彼诸善男子所受之苦。当时即息不受。
　　又法若有女人生产难者。取药一丸和酥摩腰下即易生。
　　又法若横死者。取药少分以涂背。一日即起。
　　又法水溺死者。取药少许置彼死人口中。三日即活。
　　又法若人卒死者。取彼死人顶上发七茎斫之。和药一丸内向口中即活。
　　又法若患偏风不遂。多年能起者。取药一丸令吞七日。复与一丸至四十九日。与丸吞之。百日内即差。
　　又法若心腹胀满垂死者。取药少许和少便。咒一遍与服立差。
　　又法求延年益寿者。取药七丸烧作灰。蜜浆服之即受命百劫。
　　又法若患狂者。取药一丸系向顶上即差。
　　又法若欲施药。取四丸埋向宅四角七日。即出一大花树。一角出一树。一角出泉。一角出火。一角出云。四角各别。
　　又法欲施药有验者。取药七丸。向释迦像前。咒一百八遍。掷彼药像前一丸变成释迦文佛。一丸变成我身。一丸变成白鹤。一丸变成白象。一丸变成百宝莲华。一丸变成金刚。一丸变成密迹。欲令化仍旧者。取水噀之即如故。
　　又法求禅定者。取药三丸含之。静处安祥坐入无量定。处经百二十小劫。于禅定起教化众生。其身如本。
　　又法欲恶风雨者。水和药噀之即止。
　　又法欲降怨憎之者。取彼名字和药置火中。其眼如逆。出舌长三尺面如火色。
　　又法欲解者。复书彼名字。和药一丸烧之服。取彼药向此人散之如故。
　　又法欲斗胜者。取药七丸捣碎。五谷子随多少。向佛前咒一千八遍。散著田中收刈。
　　又法欲冬时树生花果者。取药一丸埋著根本。即生花果。
　　又法令足力者。取药至一夜。吞一丸三七日间。力敌万夫。
　　又法欲使一切诸天八部众者。取药烧之即现其身。任行人驱使。
　　又法若人日服一丸。此药满百日或七十日。预知三十万里事。
　　又法欲隐形。取药和乌麻油涂发隐。世尊我今具说。尽微尘劫细数。亦当难尽。但有诸善男子。依上如来法及坛咒持此法。若不成者我誓不成正觉。世尊此法甚难得闻。诸方术及种种秘要法闻难行。此法闻异行世尊若诸有情。但持此心皆成无不成法者。说此法时。会中复有一菩萨名曰马鸣。即从座起前诣佛所。白如来。如来有无量智慧无边知见。世尊我亦有神妙章句。众生得闻之者亦得离苦。唯愿如来许我说之。时如来赞言善哉善哉。汝发大弘愿怜愍众生。今正是时汝当速说。
　　尔时马鸣菩萨及诸大众皆大欢喜大悲。世尊我今速说。马鸣白言。世尊世间众生多处尘俗。恒常流转无时停息。我今说此方法悉得解脱。世尊若有情类求离世间者。求离生死者。取昙磨罗五两(此云白胶香明者是)庵毗罗五两(此云二月八月腊)婆伽勒五两(此云天门冬)勒婆娑五两(此云白诃梨勤是也)取井花水三升白蜜三升柒三升和上件六味。水中煎当煎之月。唯愿护净不得触秽。或于寺中或于故塔中煎。行人当取须诵前咒不得停歇。三升井花水煎取一升。然后盛于新器中。掘地三尺埋之。二七日出取之。先向佛前供养三日。行者清斋洗浴。取药少分尝之。味如忉利天欢喜园中食相似然后诵前咒。咒药三千遍。行人即取半合。七日之间。身升虚空来去自在。水火俱出。复有七种大福庄严。散之化作一鸟向天飞去。
　　又法欲求智慧者。药少许和。即有三十生宿命智。
　　又法欲他心智者。取药食药。一日之中万病消除。若食二日身上万罪消灭。若食三日俱随并尽。若食四日众人爱敬。若食五日辩才智慧。若食六日身中三十六藏不净流溢并悉消除。若食七日身得升天相好具足。又世尊彼行人。拟将自力助他力者。必是菩萨久世间。世尊此药能成种种智慧。所有苦难。若闻此无不解脱。
　　又法若患损心者。取药少许。和生金末吞之即差。
　　又法若人坐禅失本心者。取药温令暖涂心即差。
　　又法若患骨蒸病。多时不者。取药半匙大醋服之即差。
　　又法令人长寿者。取药一匙和海合少许服之。延年得三千岁。
　　又法欲求隐形者。取药涂背。即隐者取药涂面耳。即隐。
　　又法欲隐者。取药涂鼻。即隐。
　　又法欲预知人心者。取药少许烧作灰。复白蜜和之吞。当日有事等即知。
　　又法凡欲得一切法术及咒功能。欲知有效无效者。取远志一大两黄牛乳一升煎之。取半升令冷。向释迦像前诵咒二十一遍。然后取服三日。吐三十铃。
　　又法欲知此药有效无效。取彼合药竟。置向一沸汤中。变成白莲华。
　　又法欲成大法。取前件药一合白蜜一升。和煎令焦。取之佛前咒二十一遍作丸。丸如豆许。向空高散之。各化作一鸟向天飞去。
　　又法欲求智慧者药少许和。即有三十生宿命智。
　　又法他心智者。取药诵咒。泉水服之。即得万里他心智。
　　又法欲求自然智者。取药一合和井花水晨旦服之。二七日得自然智。
　　又法欲发意修大乘经典者。煎件药日吞少分。七十日心开悟解八万围陀书史。聪明智明慧辩才无碍世间第一。
　　又法欲求种种智慧者。取药三合佛前咒之七七遍。然后服之。即得如来一切智。
　　又法欲求世间财者。取药一合。释迦像前咒之一百八遍。澡瓶中盛之。三日变成黄金。随意服之。
　　又法欲求世间财者。取药随多少。佛前咒一百八遍。取黄金沙一胜。药和之器中盛之。即埋地中日乃变成紫摩黄金。
　　又法欲入海取七珍者。药少许和汉郁金香半两。佛前咒之八十遍。呼彼海龙王名字烧香。药香彻彼海龙王所。其龙领百万眷属。送种种七珍到行人所。
　　又法欲降伏一切禽兽者。取柏木三尺以药涂之。于佛三七遍。以杖打地一下。所有禽兽并悉云集向行人所。若欲令散者。取药烧之即得四散。
　　又法欲令人延年寿者。取柏子三百颗蜜一合煎之令焦。将作佛前咒一颗一咒。取药少许涂之。复向佛前咒之七百遍。然后取服吞一丸命等日月。若吞二丸命齐天地。若吞三丸延命一劫。若吞四丸寿命两劫。世尊若善男子善女人等。但于我法生少重心。依如来前咒等作之。立即成效。说此语时。会中复有一大仙名曰祁婆。即从座起前佛所。白言如来。我亦有大法能助如来。彼咒功力故。世尊唯愿世尊许我说之。时如来赞言善哉善哉善男子。汝能护念五浊众生故说此方。汝当速说我今听汝所说。大悲世尊世间若有众生。求一切种种智慧者。或求延年益寿者。取乌牛乳三升远志根三根诃梨勒十颗。乳中煎之　令乳干尽。即阴干捣筛。白蜜和之为丸如枣子许。于佛前诵咒之四十遍。晨旦时向西著面顿服令尽。于三七日间。即得一切世智辩才。天龙八部恒常卫护。复此妙方。若有修法人求摄录一切鬼神及野叉者。取母狗乳一合白牛乳一合。世尊取上件二味乳一处。取天门冬根半两远志根半两。捣筛咒之七遍。然后和乳。于铜铛中煎之二十沸许。便将佛前诵咒一百八遍。即如于佛顿气服之令尽。于七日间一切鬼神并悉现身其人所。世尊若第一七日善鬼恶鬼。夺人精气之鬼。及阿修罗眷属魅鬼魍魉精魅。今见饿之鬼古文精云山林之树稷之鬼。八史六丁从术之鬼。五星六度五岳鬼。世尊如是等鬼集彼人所。其鬼恶气及恶毒悉自灭之。任行人驱使。欲知千年消息。问之合者神海须弥山神。大铁围山之神黑山之神。天宫日月精神住室神。火风神地神水神等人身中五情神。如是一切诸神并悉云集行人门首。复次若三七日之间。一切罗刹及夜叉并来云集。蓝婆夜叉毗蓝婆夜叉。大精夜叉。注驴罗刹。满心罗刹。摄罗刹。须弥山间黑齿罗刹。如是等恒河沙眷属。一日之间并集行人门首。世尊若修行人。欲令驱使彼诸罗刹夜叉及鬼神等者。取安悉香半两白胶香半两白芥子半两。俱共一处捣筛。白蜜和之。悉火烧诵前咒十遍。其一切鬼神及夜叉罗刹等。悉皆化面而倒悉乱。举身自现不能自胜。
　　又法若令性悟者。取乳头香烧之。并悉性悟。皆得耨心菩提。舍彼鬼位并得清净之身。一从行人驱使随意所须。预知千里逆顺之事世尊彼诸鬼神若不降伏者。取彼前药咒之即降伏也。
　　又法欲求万年仙药者。取前三昧药烧。于山间烧之。诵咒百遍。一切万年精云芝草仙。千年松公及九云。仙驾鹤应草瑞草芝云。并总自出现其人所。世尊若欲采之。正月一日二月八日四月八日。此等三日。一切诸药草之精并在人间。余日多化不在本所。
　　又法若采此药。先咒一百八遍。我自往彼人所。教受和合令食之。我自舍彼仙位与行人。复次若入山。求采妙宝七珍者。取安悉香一两。白芥子一两。甘松香一两。汉郁金香半两。青木香半两。水银半两。世尊取已上等物相和捣筛。取此间阴泉和之。即于佛前咒一千八十遍。时于高原上烧之。山间伏藏及龙宫中七宝并悉现。行人欲取时。当取青木香烧之发愿。然后随意取用。祁婆变七宝方第二。世尊若有诸善男子。欲变瓦石为摩尼宝者。取赤石如鸡卵许。取铜铛一。取水银五两安置铛中。及石亦铛中盘盖之。以柏木灰水煎三日烧之。令水银尽入石中。变成火色。然后灭火渐渐令冷。取向佛前诵咒一万遍。其宝光明照三千里。此宝力能坏诸魔王摧其地狱。行人起心动念。即七宝随意满足。亦能无火之处能出大火。复次世尊。若有众生作诸法术。令互石变成明月宝珠者。取白石如鸡子许。水银三两米粉二两。乌牛乳半胜。和向铜铛中煎之令尽。然后取荏油一合置铛子中。煿石令燋油尽。以渐渐令冷。即向佛前诵前咒之百遍。其石色如日月表里明彻。斯宝然得万里。又其珠力。能出种种珠宝金银珊瑚。又能令人自在求者如意　又法欲变瓦砾成如意宝珠者。取金色石如雀卵许。取水银三两生金半两慈石一大两桃人八颗。去皮取如上等物。并置一处。向生铁热中煿之。其石并食彼上四物著温地之中。三日乃取看。其色如紫摩黄金。向佛前咒之。一百八遍。其量珠威力无量无边。彼行人意欲去处。其珠兑充前腾身而去。亦能出种种妙宝。行人者但发大悲。亦能令三界有情常得安乐。随意一切众生愿。悉皆充足。
　　佛说金毗罗童子经
　　(别人书著云是此经法印作法用之时用)。
　　夜合木一寸八分克之。大力金刚陀罗尼。二名秽积大坛乌刍沙摩真言。
　　唵[木*(卄/(ㄇ@人)/戌)]伐罗俱鲁陀摩诃摩罗诃曩那诃跛折摩他微枳罗尾持网婆野社智罗监母陀罗乌刍沙摩俱噜陀[合*牛]泮吒娑婆诃
　　期观音真言
　　迦摩罗目佉迦摩罗卢左那迦摩罗沙那迦摩罗多贺沙那迦摩罗婆谟尼迦摩罗迦摩罗迦摩罗

　　　　金毗罗童子威德经

　　(金毗罗法作道场不空三藏译。烧沉香白胶香薰陆香用瓷香炉。药王菩萨助法。用白檀香一两诃梨勒七果烧蜜和四十丸。除身中万病。入龙宫取宝珠。用菖蒲三两安悉香蜜丸甘松香和烧救万病。用诃梨勒掩摩勒各五两。男孩子母乳和作丸。龙树菩萨助法用诃梨勒十二颗。剌蜜三两井花水煎服吐出金治万病用光明沙紫赤朱天门冬新蜜蜡。五月五日大酷三升。黑石蜜三两。和煎观世音菩萨助法。用诃梨勒百颗蜜丸。马鸣菩萨助法。白胶香天门冬诃梨勒蜡各五两。柴三升。井花水煎。白蜜用和)。
　　　　(承安二年五月十二日书之)

