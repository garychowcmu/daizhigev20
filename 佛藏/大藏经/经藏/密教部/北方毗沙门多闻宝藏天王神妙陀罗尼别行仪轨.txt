  北方毗沙门多闻宝藏天王神妙陀罗尼别行仪轨
　　唐 不空译




　　北方毗沙门多闻宝藏天王神妙陀罗尼别行仪轨

　　　　特进试鸿胪卿大兴善寺三藏沙门大广智不空奉　诏译
　　尔时毗沙门天王告一切众生言。善男子汝于南阎浮提五浊恶世中。或出家比丘僧比丘尼。在家优婆塞优婆夷等。同在法中。我领诸天善神拥护是人。若闻我名者有知我者。我当于是人左右。如护眼精。如护己命无令诸恶者恼乱。若有一切男子女人。以王事我。我以王事之。以一切贵胜事我。我以一切贵胜事之。若以富乐音声事我我以一切富乐音声事之。若有人能受持诵陀罗尼及结印法。所有行用供养我形像者。我一切随于汝所求。应汝之愿令汝满足。若有出家人受持者。我为童子助之。若有国王君臣等受持供养我者。我当富贵兵甲王位恒愿应之誓无相背。善男子是真言法。我于佛前奉上世尊。护持末法比丘佛弟子及诸众生等。若有于我世尊末法弟子起恶心相向者。我自领多兵众鬼神药叉乾闼婆等。摧碎恶人犹如微尘。善男子若有于我法中常供养依法受持。随汝所须所愿与汝。
　　若有人能受持我真言法者。当先作四肘坛。于净室中掘去恶土。深一尺。远处取净黄土。填筑令平正。勒成阶道。高一磔手。上层方广三尺。高一磔手。开四门。用水瓶盛香水。箭四只刀四口镜四面。供养饮食用十二盘。煎饼乳酪酥灯四盏散华。春夏采杂华。秋冬散彩华。其坛下层画山石。上层画大莲华。四角画海水。安像中心莲华上。上悬幡十六口。皆作神形像。其像面南。持法人面向北对像坐念诵。
　　作坛真言曰。
　　
　　若有受持真言法。作坛时。先诵此真言一百八遍。加持地及土石处。所有一切虫蚁诸类。皆移避不在此住。其地即得清净。堪置坛场。结坛时。严加持结界。
　　结地界契
　　右手中指于左头指期间向外背出头。以右无名指于左小指期间亦尔。左中指内向入右头指期间向内出头。以左无名指于右小指期间亦尔。两小指头指竖合。二大指亦合头向下。大指合头著拄地翼两臂肘。真言曰。
　　
　　此印能除地中一切恶类。下至金刚际。除一切恶鬼神。须加持七遍拄天地上下。不能为害。得清净福。
　　次结四方界契。
　　准前地界契。唯改开二大指。相去二寸。指头向身直竖。怒指向右转。真言曰。
　　
　　此契能除四方魔鬼神等。作法会坛场处作印契。诵真言七遍。向四方随日转。一切药叉鬼退散。得法成就。
　　次结虚空界契。
　　准前地界契。唯改二大指。各附著头指侧上。即以指向于头上右旋三匝。真言曰。
　　
　　此印契能除空中上至于有顶诸魔鬼神。不敢恶念。印契向头上右旋三匝。真言加持。飞行药叉退散。
　　若能作大道场终身成事法者。择地未规时。诵真言一遍。结界地平正坚实。香华供养。又诵真言一遍结界地。若竖立拄额规郭。悬幢铃佩等少分华复供养。一遍诵明结界。布置彩色座。开诸位地。又诵真言一遍结界。将灯安置坛上。又诵真言一遍结界。水罐华香饭食酥蜜胡麻秫粳米等供养物尽入道场。安置讫更诵真言一遍结界。请佛般若菩萨金刚天等。未请前。复作诵真言一遍结界。一一结界左手把跋折罗。降伏一切。右手把香炉。口请一切圣众天王。右绕三匝作结界。想心标万里千里百里一由旬等。皆心标想。口云各四近处三里结界。即供养动止威仪具诸法相。一切贤圣天王欢喜。若作本契印本真言法。皆迎请结界。出入似国王动止威仪无异。
　　次结香华契。
　　二无名指二小指交叉。右压左在掌中。仍屈向腕。即舒中指头斜相跓。以二头指各捻中指第三节。以二大指各附二食指侧合腕。真言曰。
　　
　　在处结坛及不结坛。空对像处。若有坛处。作真言契印法。加持香华。入道场供养。无道场空对尊像空作契供养亦得。当有坛香华一也。一切天王善神金刚等欢喜。
　　次结饮食契。
　　准前香华印。唯改二小指二无名指。拄在掌中间。真言曰。
　　
　　此契印及真言。若拟献饮食供养者。一一真言加持食盘。一一真言加持了。然后入道场。坛处安置供养。若无饮食。但对天王像前。每朝空结契印及诵真言供养亦得福利。天王欢喜。
　　次结灯契。
　　右手小指无名指屈在掌中。直竖中指。其头指亦屈向掌中。大指屈上节。押头指上节。大指头侧捻中指中节上。真言曰。
　　
　　若有道场。须加持灯用契真言方乃入坛内供养。如无坛。空净室置天王像。亦须加持灯契诵真言供养。神力光明照曜去处无障。天王欢喜。
　　四天王结界契
　　二手小指屈入掌中。右押左。竖二中指无名指相离一寸。二头指拄二大指。并屈入掌中。真言曰。
　　











　　此契再结界。印上下各三遍。一切诸恶魔悉远散。然举契四方东西南北周而复始作契诵真言加持。魔障皆走不敢近于道场。再三再四结界如法。方乃启请天王。得成就力。即得无畏。
　　次结召请契。
　　右手前把左手腕。于顶上左手四指来去。真言曰。
　　
　　此契及诵真言七遍。天王眷属降临坛会。口云。天王慈悲就座受小供养。所屈请诸徒侣各著座位受我供养。即胡跪手执香炉。对天王前。至心奉请诸神眷属夜叉罗刹诸佛菩萨金刚力士等。降临道场。为我证明。北方毗沙门天王降临道场。愿得成就法力神通。得大自在。所愿随意。感天动地契合君臣。兵甲相扶人民爱念。所为事皆称意。若有神验不虚。天王现变相。令我知验。天王大身陀罗尼曰。
　　
　　若有受持者。清净念诵三十万遍。天王加被中所作事业起心动念降伏。乃至一切荣禄官职我随汝心愿。若有人于月一日十五日起首。念诵三十万遍。作坛者有音乐。但有少微尘心依随。我常拥护。如护眼精。如护身命。若口含香念诵心自他知。若常持诵我真言不绝。我随是人坐卧。常随是人出入往来。我随是人意愿满足。若每日诵真言一百八遍。灭去身中一百八劫罪。若诵持我真言满一万遍。能灭八万四千十恶五逆重罪。破塔破戒不孝之罪悉皆消灭。若对天王面。诵持十万遍身真言。随事亦须小小称意。若日日供养我形像者。乃与我作意音乐乳粥供养者。当金甲之身示现令愿满足。若和合诸香。取牛黄雄黄各等分。加持安我像足下。我与香法成就随汝所愿涂自额。所向处见人国王王子大臣官长诸贵人等。并一切所见者欢喜。兵士爱念。若能每日日中时。面向北对像前。诵我心真言满三十万遍。我示现大将身。手持戟剑现前。我于梦中现身。或于远山顶示汝令见。满于诸愿。如不见吾身。亦随汝愿。应念加被。
　　北方天王心真言曰。
　　
　　若有受持念诵我心真言作诸供养者。唯我身心意在汝身上。爱念汝无量。若有人求财求官。求一切外诸心事。自令汝愿满足。不令恶人害汝。能令汝等受持我法者。即得富贵安乐。端正男女奴婢车乘五谷豆麦田庄妻妾。必决定与汝等。成就一切乐具。随汝意愿满足。乃至命终身往所生处。随汝意愿所生不相违背。若不实者。我不名为护法天王。我必为汝堕阿鼻地狱。汝等受持读诵者。于我法中生少疑心诽谤轻骂者。是皆汝等地狱苦业因缘未尽。即知此人无有出期。汝等人民忆持者。香华油酥灯乃作水坛安置像于中。种种草果子饮食煎饼乳酪等。粥酥蜜盘如法供养。作音乐歌呗。梵音赞叹。如是日日每月一日十五日正月七日。对像前念诵行道。我示现身。或于坛中施诸宝物与汝满足。或随汝心行动。所向去处东西南北四维上下。一切去处乃至夜梦中。皆施与汝等。令人无畏入阵刀戟相害无能知者。但汝心存念我名及真言句。手执契印。所拟方面彼所有敌兵贼。悉自被缚。自散自颠自灭自狂。无能害我法者。若有持我心真言。和合香用含口见贵人。取麝香郁金香龙脑香丁香等和合。随多少和合。用金银合子盛。如无金银合子。用白琉璃合子。如无琉璃合子。用瓷合子盛和合香也。

　　北方毗沙门多闻宝藏天王神妙陀罗尼别行仪轨

　　延宝二年。使他誊之。今元禄六年六月二十五日。净书校讎已了。殊希秘轮长转沙界等沾法雨。佛日永晖。群庶咸蒙慈光者。
　　东都北郊灵云草创奉金刚密戒传瑜伽乘阿阇梨耶净严识

