  佛说疗痔病经
　　唐 义净译




　　佛说疗痔病经

　　　　大唐三藏义净奉　制译
　　如是我闻。一时薄伽梵。在王舍大城竹林园中。与大苾刍众五百人俱。时有众多苾刍身患痔病。形体羸瘦痛苦萦缠。于日夜中极受忧恼。时具寿阿难陀见是事已诣世尊所。顶礼双足在一面立。白言世尊。今王舍城多有苾刍。身患痔病形体羸瘦痛苦萦缠。于日夜中极受忧恼。世尊此诸痔病云何救疗。佛告阿难陀汝可听此疗痔病经。读诵受持系心勿忘。亦于他人广为宣说。此诸痔病悉得除差。所谓风痔热痔癊痔三合痔。血痔腹中痔鼻内痔。齿痔舌痔眼痔耳痔。顶痔手足痔脊背痔屎痔。遍身支节所生诸痔。如是痔瘘悉皆干燥。堕落消灭毕差无疑。皆应诵持如是神咒。即说咒曰。
　　怛侄他　揭赖米　室利　室利　魔揭室至三磨[革*夭]都莎诃
　　此咒(丹藏云)。
　　怛侄他　頞阑帝　頞蓝谜　室利鞞　室里室里　磨羯失质　三婆跋睹　莎诃
　　阿难陀于此北方有大雪山王。中有大莎罗树名曰难胜。有三种华。一者初生二者圆满。三者干枯。犹如彼华干燥落时。我诸痔病亦复如是。勿复血出亦勿脓流。永除苦痛悉皆干燥。又复若常诵此经者。得宿住智能忆过去七生之事。咒法成就莎诃。又说咒曰。
　　怛侄他占米　占米舍占米　占没你舍占泥　莎诃
　　佛说是经已。时具寿阿难陀及诸大众。皆大欢喜信受奉行。

　　佛说疗痔病经


