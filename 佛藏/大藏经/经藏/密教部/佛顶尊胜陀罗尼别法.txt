  佛顶尊胜陀罗尼别法
　　唐 若那译




　　佛顶尊胜陀罗尼别法

　　　　龟兹国僧若那奉　诏译
　　口问笔缀。授与崇福寺僧普能。因即流布先画像。凡欲受持此咒者。先须画像。画像须好绢用白[疊*毛]三幅高一丈。彩色中勿用皮胶。须用香汁。画人须清净不吃荤辛。从月一日起首画。满七日须造了。当作甘露山。山中作杂树木华果流泉鸟兽。山中心作禅窟。窟内作释迦牟尼佛结跏趺坐。左边作天主帝释一切眷属围绕。右边作乾闼婆儿名善住。颜端严似菩萨。顶髻衣冠亦复如是。以种种璎珞华冠严饰。又白叠斜勒左臂。右手把毬杖。又作乾闼婆眷属。围绕善住。歌舞作乐。佛左右各作两个四天王及诸眷属。又于佛左边。作梵天王并魔王。画像了。即须作坛受法。
　　结坛。此坛法者。先觅净地。勿令有瓦石。以五香汤和黄。泥地方圆一。于坛中心方圆周内阔一肘内。画佛顶螺髻青色。于坛四面外。名安饮食面别七盆。四方安香炉一具烧诸名香。南门安一铜瓶满盛五香水。南门安帝释坐处。东门安干达婆儿善住座。咒师于西门坐。面向东。佛像面向西。又以五色彩幡立于坛外四边。又著五盏灯。中心一盏高。著四角各一盏。如下似塔形。坛内散诸杂华。供养物等并于坛外安置。勿于坛内。作法七日。于七日内。诵数满万遍了。佛顶山放大光明。咒师七日内。数数发露忏悔。起大悲愿。当尔之时。即得法成。更莫疑之。心供养。生福无量。
　　一法。若人欲得寿命长远。不堕地狱恶道饿鬼畜生阿修罗道。及灭诸重罪者。每时至心诵此真言二十一遍。起大悲愿。怜愍一切众生。即得十障五逆消灭。
　　二法。若人有飞腾罗鬼神入国。恐怖乱恼一切人者。常即结印称南无佛。心心忆念诵此陀罗尼。即得如上诸难悉皆消灭。
　　三法。若有不信人者。但制心一处。当作此法印。得大验已。即令不信者悉得信受。若作法得验之时。当有白旋风来入身。身所有粗恶重黑皮及诸厄难。出风吹恶皮变退。厄难重障风吹消灭之。
　　四法。若人欲得威力自在者。于七日内。对四方诵咒。以种种谷作人形。安置四方。必得所愿如意。
　　五法。欲得灭自身重罪者。即于城门底作前法。
　　六法。欲得灭先亡罪者。即于十字街头作前法。
　　七法。欲得一切众生罪灭者。即于佛前作前法。
　　八法。欲得救地狱众生者。每时结佛顶印诵咒。即向四方散。即得罪障消灭。
　　九法。欲施饿鬼浆水者。咒净水七遍。以水散洒四方。作施彼鬼之心。鬼等悉得甘露水吃之。
　　十法。若欲救畜生罪苦者。咒黄土二十一遍。散畜生上及四方。即得罪障消灭。
　　十一法。欲得救人天罪苦及堕落恐怖。剪五色杂彩华。诵咒华散三宝及佛顶上。即得一切罪垢消灭。
　　十二法。若有王难官难甲兵口舌等难起时。咒五香水二十一遍。以香汤洗佛及灌顶。即得安乐。
　　十三法。若沙门婆罗门毗舍首陀及四众等。欲得福报具足。每日发愿忏悔。诵此陀罗尼。以此功德回施众生。但作此愿。必得如愿。一切罪障皆消灭。
　　十四法。欲得灭一切众生罪障者。当以五色破帛作拂。用当拂。诵咒二十遍。拂故佛身经。至心作印。诵咒二十一遍。一生罪即消灭。
　　十五法。若有口舌者。取蜜净器盛。以朱砂和蜜。咒二十一遍。即以朱蜜涂一百躯佛像唇口。便得口舌消灭。得福无量。
　　十六法。若人长病在床。复有人欲须一切人爱念恭敬。欲救一切世及出世事必得定成者。若被鬼神斗乱梦想颠倒者。当以金薄一百薄。咒二十一遍。用帖百佛像顶前。作摩尼宝珠形。一切罪销。求得如意。
　　十七法。若国内被神鬼作病。及时气疫病流行。当于四城门。以青纸写咒。白檀作函盛之。以蜡印。当城门立之。以五色伞盖函。门门安置一本。即疫疾鬼病皆悉消灭不敢来。
　　十八法。若有国内五谷不熟风雨不时。当以白绢作幡。画佛顶印。咒于幡上。立于一百八十尺刹上。正满著之。即得风雨调顺五谷成熟人人安乐。即得恶鬼风神回心向善。阿修罗王不能障碍。
　　十九法。若多雨不止者。即以绯绢书上咒。咒二十一遍。立著刹上。即得天雨时晴。
　　二十法。若诸怨家贼起时国内。以青绢书咒二十一首。中心画乾闼婆儿善住。两手调弓箭。立于正东刹上。即得怨贼之难自退散走。
　　二十一法。若有国土灾祸至。当以杂物作一百八个浮图相轮。又打叶各书咒十本。于一一相轮置上头。函内盛之。即得灾祸消尽福祚延命。
　　二十二法。若有众多贵人贱人。欲得常拥护及自身所求财宝称意。当起善心。敬礼无时。佛像前结印。诵咒七遍。瞻仰佛面目不动。如此作法。即得种种福德充足。命终之后。不入地狱恶道。
　　二十三法。若有女人欲得男子者。于一百日。造美饮食。施与贫儿病者食。食时口诵咒莫绝。如此作之。必得有男子身。
　　二十四法。若夫妇相憎。取绢帛咒之二十一遍。当作衣著。夫妇相恋。
　　二十五法。有女嫁。施与现前僧吃。即得嫁。长定决无疑。
　　二十六法。若有人及国王大臣百官等不信佛法。取无疮瘢黄乳牛三头。咒水草二十一遍。与牛吃。日欲出时取乳。以银器盛之。又咒乳二十一遍。即于四方净地写之。其将乳人须著白衣。口云乾闼婆儿善住及帝释。今此事当自处分。咒师当即入城。国王大臣外道不信佛法人等。见此咒师深生欢喜。咒师所说悉皆信受深心赞。
　　二十七法。有人所在住处界内。有恶鬼神恶龙。池内若龙又出来者。咒师语言。莫损此界内众生。令依旧安置。若薄媚不出。恶业不止。即咒砂二十一遍。散于龙。即咒龙二十一遍。莫遣东西。若鬼神咒余食二十一遍以施之。咒师言。我语汝。若不损害众生。任汝此住。若损害众生者。须即出界宜告其鬼神。若薄媚不受处分。即作铁橛长二十二指。咒二十一遍。即于入地。鬼等散出去。咒师仍安置鬼神遣得所。又造言一如处分。不得东西。
　　二十八法。若咒师每出行之时。作一拂咒之一百八遍持行。若逢诸畜生等。遥拂之一遍。即得畜生离苦解脱。
　　二十九法。若欲令先亡离苦解脱。当尸陀林中安坐。七日日别三时诵咒。任意多少。七日满已。即以咒师所坐土散于四方。当散之时。离恶道即生天上。
　　三十法。若人雇卖不信所求不称意者。咒师结印。诵二十一遍。安置善住形像前。于密处供养。即得所求雇卖称意欢喜。
　　三十一法。若人欲入山林。遇逢师子虎狼毒蛇恶兽者。欲入之时。须于山头诵咒一百八遍咒黄土。以土口含。数呵气入于山中。口云。恶毒禽兽等所有恶毒皆尽消灭。此地属我。若能于我法行者。任意听住。若不能依行者。即宜急出去。若不出者。口塞不开。咒师见此禽兽虎狼口闭者。即须集之一处。以手摩娑其头上。咒之二十一遍。师云。我和上令开汝口。旋出界外守护此地。勿令损此界内众生。咒之发去。仍须著所安置令尽得所。咒师坐山中。二月余日。更不得坐。即须且东西去已后更来坐。若其久住者。禽兽即不安稳。知之。
　　三十二法。若人入山中。有悭鬼神悭龙等。不许咒师于此山中隐者。咒师见知此事。即依法处分。师云。我乐此地。是你与我。若其许我。当共汝住。若不许者。汝即须出界于三百由旬外安置。若其薄媚不受劝谏者。我即禁系汝。不令东西。咒师钉针橛如其法。彼诸禽兽于一百由旬外。始得安置。不敢入界。
　　三十三法。有诸龙被外道禁系者。致令国内无风雨。咒师当于有龙泉边作一小坛。以桑木根作橛八个。安于坛中。又乳酪三碗安置坛上。总咒橛子等一百八遍。即以木橛钉泉四处。又以乳酪写于池水中。以金簿叶书咒。著荷叶上著泉中。咒师云。善知识今有厄难。被诸外道禁系。今此作法已讫。以陀罗尼拥护汝。发已收饮食。其荷叶与金薄咒等。即投水底去。咒师呵气三回。外道禁法即使。其龙即得解脱无难。其龙当出来供养咒师。龙云。曹主有何处分。咒师云。汝可每依时节兴云致雨。将此陀罗尼顶上安置。令汝永得安乐无诸灾难。
　　三十四法。若大水泛涨损人者。即咒师咒水二十一遍。散大水中。更不泛溢。
　　三十五法。若常念诵。速得决定生诸净土。永得安乐。
　　三十六法。若人日日千遍并印者。得金刚不身。此生即证无生法忍。
　　三十七法。若人日日诵一百八遍并结印。速得十方诸佛为授记。决定无疑。
　　三十八法。若人四方四面诵二十一遍并结印。为众生称名者。并散散印一遍。得一切魔王鬼神毗那夜迦诸恶鬼王龙等。敬爱守护。一切所须悉皆自至。颜色姣美。福德无量功德无边。十方诸佛赞叹。何况余人但制心一处持诵。速证无生法忍。十方净土随意受生。莲华化生得证佛果。

　　尊胜陀罗尼别法


