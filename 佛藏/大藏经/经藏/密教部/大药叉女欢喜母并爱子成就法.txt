  大药叉女欢喜母并爱子成就法
　　唐 不空译




　　大药叉女欢喜母并爱子成就法(亦名诃哩底母经)

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时佛住王舍城竹林精舍。为诸人天演说法要。时有大药叉女名曰欢喜。容貌端严。有五千眷属。常住支那国护持世界。是娑多大药叉将之女。娉半支迦大药叉将(昔云散脂者讹)生五百子。有大威力。与诸眷属来诣佛所退坐一面。佛告欢喜母。汝今可受如来教敕。我欲令汝舍除暴恶护诸有情。此王舍城及赡部洲。一切女人所生男女皆施无畏。时欢喜母白佛言。世尊若如是者我及诸子当于何食。佛言汝但慈心不害有情。我当敕诸声闻弟子。每于食次常与汝食。并于行末置一分食。呼汝名字并诸子等皆令饱满。若有余食汝可回施一切鬼神。皆悉运心令其饱足。时欢喜母白佛言。世尊我今归命如来。奉佛教敕不敢违越。王舍大城及诸国土。一切人民所生男女。我皆拥护令其安乐。不令一切诸恶鬼神得其便也。惟愿如来护念于我。佛言善哉善哉欢喜母。汝今可于如来善法律中。受持三归五戒。令汝长夜解脱诸苦获大安乐。所谓归佛法僧不杀生命。乃至不饮诸酒是汝学处。汝当受持。时欢喜母既受三归并五学处。欢喜踊跃绕佛三匝。白佛言世尊我今已蒙如来加护。我有自心陀罗尼。能除一切灾难恐怖。若有受持此章句者。我诸眷属常为守护令获安乐。唯愿如来听我宣说。佛言恣汝意说。时欢喜母即于佛前说陀罗尼曰。
　　曩谟(引)啰怛曩(二合)怛啰(二合)夜(引)耶(一)娜莫贺(引)哩底曳(二合引二)摩贺药乞史(二合)抳(尼整反三)诃谟伽(去引)曳(四)萨底曳(二合)嚩(引)你(泥以反)[寧*頁](五)没驮钵哩(二合)野(引)曳(六)惹多贺(引)哩抳曳(二合七)半左补怛啰(一合八)舍多钵哩(二合)嚩曳(九)毕哩(二合)啰(引)曳(十)么呬多(引)萨嚩萨怛嚩(二合引十一)曩么塞讫哩(三合)跢(引)曳(十二)婆(去)誐鑁贺(引)哩底曳(二合十三)讫哩(二合)乃野么(引)[革*(卄/(ㄇ@人)/戊)]跢以洒(引)铭(十四)没驮帝惹(自攞反)婆(去引)尔底(丁以反十五)萨么(二合)啰多(引)曳(十六)婆(去)誐鑁补啰啰(引)乞洒(二合)枲(十七)婆(去)誐鑁母(引)紫(精以反)多(引)枲(十八)跛啰补怛啰(二合十九)尾觐曩(二合)尾曩(引)野迦(二十)没哩(二合)跛三(去)么你(引)多怛啰(二合)拏(鼻引)罗(二十一)满怛啰(二合)跛娜补娜(引)攞(二十二)贺(引)啰洒(引)曳(二十三)怛你野(二合)他(去引二十四)枲嚩[齒*來](二十五)跛哩嚩[齒*來](二十六)寗(引)怛啰(二合)曷底(二十七)萨嚩羯么迦啰拏曳娑嚩(二合引)贺(引二十八)
　　世尊我此陀罗尼有大威力。犹如真多摩尼宝。能满一切诸有意愿。唯有如来及诸菩萨当证知我。佛言欢喜母汝能饶益有情。护持我法说此陀罗尼。未来世中我诸弟子。付汝守护悉令安乐。时欢喜母白佛言。如佛圣旨我当奉行。世尊若欲成就此陀罗尼法者。先于白[疊*毛]上或绢素上。随其大小画我欢喜母。作天女形极令妹丽。身白红色天缯宝衣。头冠耳珰白螺为钏。种种璎珞庄严其身。坐宝宣台垂下右足。于宣台两边。傍膝各画二孩子。其母左手于怀中抱一孩子名毕哩(二合)孕迦。极令端正。右手近乳掌吉祥果。于其左右并画侍女眷属。或执白佛或庄严具。其画像人清净澡浴。著新净衣受持八戒。如法画已于一密室。清净扫洒作四肘方坛。应取纯色牸牛瞿摩夷。以物承取以香相和。如法涂拭又以白檀香泥。于方坛上作一圆坛安像于中。上施天盖悬诸彩幡。以种种时花散于坛上。又以乳糜酪饭甘脆饮食。及诸果子阏伽香水。烧好沉香而为供养。像面向西。其持诵者坛西面东对像念诵。或四时三时乃至一时不应间阙。若有间断法即难成。亦不得诵金刚部真言及诸杂念诵。恐难成就。每时诵一百八遍为常。正念诵时不应杂共人语令真言间断。不成遍数虚费功力。若欲成就此法。从白月一日五日及十六日二十日起首。依前仪轨对此像前诵。满一万遍即成先行。必须慎密勿使人。知勿对人前诵此真言。若能依教专注密修。欢喜母必现其身。满修行者所愿。作此念诵必不得与人结怨。恐损彼人成不饶益。若得成就已所获财宝。应须广行檀施不应悭吝。若欲令欢喜母速来现身。修行者专想此母常不离心。又于念诵处及所居处。必须清净不用灯明。又常烧沉香。唯自独处无间念诵。亦不应恐怖。欢喜母必来现身。若得来已漏泄人知必招其祸。若来现身亦不应共语。但至心念诵更加如法供养。后必数来告行者言。令我何所作为。或留璎珞环钏宝庄严具。若留必须便用不得停留。亦不与语。如是久久淳熟方可与语。即请为母或为姊妹。不应于彼生贪染心。设彼圣者有染欲意必不应受。若受必生彼族难得解脱。持诵者每于自所食物。先减一分净食。以心真言加持七遍。食了持于净处泻之。常得拥护不离左右诵心真言曰。
　　唵弩弩么(鼻引)里迦(引)呬谛娑嚩(二合)贺(引)
　　持诵者既先行功满。择吉宿日或日月蚀时如法供养取好沉香揾酥。护摩一千八十遍必获成就。或现本身。或即加持数珠或供养具。祈上中下等成就。或得所居处地动。或见光明当知已获成就。从此已后所作皆得如意。方用已后诸成就法。
　　若求伏藏者。取一有童女。澡浴清净著鲜洁衣。取有香气花令童女两手捧花。掩面立于坛边。持诵者诵前真言。加持郁金香水一百八遍。洒童女身上。于真言句中加求愿事。须臾顷彼童女即说伏藏所在。或即专心念诵。请圣者现身问其所在。或但祈请令欢喜母每日供给所须。若得如愿所获财宝。广修功德及行檀施饶益有情。不应蓄积必失成就。
　　又法欲得贵人欢喜。取彼人门下土。以唾和作丸加持一百八遍置于厕中。彼人必相敬顺欢喜。
　　又法欲得女人敬爱。加持果子二十一遍。与彼人吃即相敬爱。
　　又法若有疑事。准前加持童女问之。所疑事意种种皆说。
　　又法或但念诵乞愿邀祈。或闻空中语声相报。或于梦寐中必相告语疑事悉知。
　　又法若有鬼魅所持怕怖不安者。取安息香阿魏药白芥子和酥。护摩一千八十遍一切精魅悉皆殄灭。
　　又法若有恶人作留难者。取噜地啰和土。加持二十一遍或一百八遍。密埋彼家门阃下。其作留难人必病欲令差者收却彼土其病即除。
　　又法夫妻不和者。彼所受用衣服等物或所食之物。密加持二十一遍与彼人受用。勿令知觉必得相顺。
　　又法有人被毒中者。加持白鸽粪和水与吃即差。
　　又法若有被囚禁枷锁种种口舌者。取五月五日桃木。密书彼怨人名字。加持一百八遍。又于真言句中称彼人名。加持求愿语钉入地。即得官府口舌解散无事。
　　又法欲得论议胜者。取野葛一片加持二十一遍。手把与彼论议彼便杜口。
　　又法女人难婚者。作一灰人加持一百八遍。令彼女人每日拜此灰人七拜。其婚即合万不失一。
　　又法欲远召所爱人者。应作一灰人或作盐人亦得。以刀安彼心上称彼姓名。每日三时结召请印诵真言一百八遍加持。不逾七日彼人即至。如或不来其人必遭重病。
　　又法若有负债不还者。当以盐末作彼人形。结降伏印诵陀罗尼一百八遍。于真言句中称彼人姓名以刀划之。其人即自来叩头乞命。
　　又法若人患鬼魅病者。准前加持一童女问之。知其病祟所作。即以法发遣彼鬼魅。病人无不除差。
　　又法若欲治病去时。先燃灯一盏安于灶下。以真言加持二十一遍即盖灶门。明日平且检看。若油尽即去。若不尽即不须与治。必难得差此法甚险。
　　又法若日月蚀时于像前。以熟铜碗盛酥加持乃至复满。食此加持酥即获闻持日诵千言。
　　又法若有不和顺者。密诵真言加持果子或饮食。方便与彼人食必得敬爱。
　　又法凡有死亡家令人恐怖者。以忿怒心诵此陀罗尼二十一遍或一百八遍。恐怖即除。不往死亡家最善。
　　又法若经官论讼。持此真言一百八遍。或但密诵真言必得道理。
　　又法若欲谒见大人官长。诵真言一百八遍。见时必得欢喜。
　　又法若有难产者。加持牛酥一百八遍或二十一遍。与产妇吃及涂产门必得易产。
　　若持诵者一心专诵此真言更不杂修。欢喜母常随拥护不离左右。不久必现其身。若修行此欢喜母法欲令速验者。当别置静室极须慎密。不得于佛堂精舍中作法。恐难成就。又不得使人见此像及知作法。必失效验。
　　又法若有冤仇欲来相害者。取胡麻和酥。于像前护摩一千八十遍。于真言句中称彼人姓名必得欢喜。
　　又法若欲令前人相忆念者。书彼人姓名安自床脚下彼人必相忆念。
　　又法若欲令彼怨人家惊恐不安者。取髑髅骨一片加持二十一遍或一百八遍。密安彼怨宅内。其家必惊恐不安。凡欲取髑髅骨时。先以真言加持自身二十一遍。即结召印然后取之。密加持用无不应验。若欲却令彼人无恐怖者。诵此真言二十一遍。收取髑髅骨作发遣却送本处。彼家即得无畏。此骨一度用更不堪重用。无验。凡经供养竟食及果子等。一切不得食。令持真言者无效。
　　凡欲供养欢喜母食。皆须创新别造。不得用经宿残食。每下供养食皆须自送不得使人送必无效验。
　　又法欲成就役使法者。先持诵真言令功业成已。然后拣取一髑髅。若知此髑髅是了事强干人。必易得成验。先于所见处加持自身。
　　又以真言加持彼髑髅一百八遍。结请召印召彼。令随密裹将来。先以净水洗又以香水浴。以银为舌于欢喜像前加持一千八十遍。于坛侧以甑盖头。即于其夜自通姓名。或现其身请为给使。从此以后驱使无不应验。疑事问之必能先知。此法极须慎密。若漏泄非但不成亦反招殃咎。凡使髑髅往彼人处。先须料挍前人。彼怨若是持诵金刚部法。或精持禁戒解法人。必不得恼乱反损自身。不尔必效。次说印契。先结请召印。以右手指于左手背叉入。把左手掌。左手向身三招其印相即成。次结降伏印。二手内相叉。二小指相钩。二无名指各左右入虎口。二中指竖合。二头指各捻中指背。二大指各捻中指中节。其印相即成。次结掷恶人印。以右手大指捻无名指甲上每诵真言一遍。一度向彼恶人掷之。其印相即成。
　　次结发遣圣者印。即结前召请印以右手向外掷之。其印即以成矣。
　　尔时欢喜母于大会中。说此陀罗尼法已。白佛言世尊。我今已蒙如来护念于我。我及眷属奉佛教敕。于未来世护诸有情。令获安乐离诸恐怖。若有能依此法清净受持此陀罗尼者。一切求者皆得满足。
　　时欢喜母复白佛言。世尊我今复说爱子毕哩(二合)孕迦陀罗尼法。为利益护持诸有求者真言曰。
　　唵致尾致[寧*頁]娑嚩(二合引)贺(引)
　　其印以二手合掌。二大指并屈入掌中即成。此印一切处用。获身请召奉送并皆用之。以印加持自身五处。所谓顶右左肩心喉等即成护身。以二大指招之名请召。开出之名奉送。若有受持此陀罗尼法者。我及爱子毕哩(二合)孕迦并诸眷属等。拥护是人不令一切诸恶鬼神有所侵扰。
　　若有持此陀罗尼。必须清净不食熏秽。诵真言满三十万遍。并施爱子毕哩(二合)孕迦食即成先行。其施食法先于露地净处。以瞿摩夷涂一圆坛。坛上散以时花。或但于净石上施之亦得。每欲食时。先取所食之物各少许。共置一净器中。以前真言加持七遍。于彼坛上施之。并呼毕哩(二合)孕迦名告言。受我此食愿垂加护。如是不阙满六个月。即得爱子常随加护。
　　又法或乞食或吃乳。诵真言满三十万遍。已然后取牛肉作。丸一加持一烧日日三时。时别一千八十遍满四十九日。毕哩(二合)孕迦即现其身满修行者所愿。又法修行者食三白食。以牛肉和安悉香作丸护摩。从白月一日起首满足一月。每日三时时别一千八十遍。至月满日广陈供养。一日一夜断食断杂言语。如上依教护摩无间至诚念诵。爱子毕哩孕迦必现。与持诵者常为亲伴所须皆应。
　　又法取明净好安息香。揾酥护摩每日三时。时别准上。如是护摩不间不断。即常送金钱供其所用。
　　又法欲求伏藏者。如前作先行法。成已然后以苏合香和酥护摩。每日三时时别一千八十遍。如是不间不断。其伏藏即现取用一无障碍。若常持诵此陀罗尼兼施食者。能令财物丰盈所求无不随意。当得此毕哩(二合)孕迦卫护。
　　又法若欲降伏怨敌者。书彼怨人名。于持诵者左脚下踏而以励声。忿怒想诵于真言。句中加彼怨人名。诵满十万遍一切怨对无不随顺。
　　又法若被囚禁者。常诵此陀罗尼即得解脱。
　　又法欲得安隐者。取庵末罗树叶和乳。加持护摩十万遍即得安隐。
　　我今复说毕哩(二合)孕迦刻像法。取好白栴檀香木无瑕隙者。长六指或一磔手。令巧匠雕作童子形。顶上有五朱紫髻子。相好圆满以种种璎珞庄严其身。于荷叶上交脚而坐。右手掌吉祥果作与人。势左手扬掌向外垂展五指。此名满愿手。作此像已于一净室密处。以安悉香水和泥。作一肘或三肘方坛。以瞿摩夷如法涂拭。又以白檀香涂一圆座安像于中。以种种时花散于坛上。乳糜酪饭甜脆果子。及欢喜团等如法供养。烧沉水香对此像前。诵陀罗尼满十万遍。爱子毕哩(二合)孕迦必来现身问行者言。唤我有何所求。修行者随所愿求皆得如意。从次已后作法无不成验。
　　又法欲知未来善恶事者。取瞿摩夷如前涂坛。如前供养。烧安悉香以胡麻。一加持一烧满一千八十遍。即于此处安寝勿使杂语。一心思惟毕哩(二合)孕迦圣天乞境界。须臾顷梦见毕哩(二合)孕迦所有疑事问之皆说乞梦真言曰。
　　唵(一)驮啰驮啰(二)昝婆昝婆(三)[目*壹](引)醯(引)呬(四)毕哩(二合)孕迦啰(五)萨嚩萨怛嚩(二合)[寧*頁]嚩(引)啰野(六)贺(引)贺(引)呬呬(引)护(引)护(引)娑嚩(二合引)
贺
　　尔时欢喜母。说此自心陀罗尼并爱子毕哩(二合)孕迦成就法已。五体投地礼佛双足。白言世尊我今以此陀罗尼及成就法饶益有情。唯愿如来及诸圣众当证知我。佛言善哉善哉欢喜母。我今又复付嘱于汝。汝等于我法中。若诸伽蓝出家弟子所住之处。一切人民汝及眷属。勤心守护勿令诸恶鬼神作其障难令得安乐。乃至我法未灭已来。于赡部洲应如是行。时欢喜母及五百子。并诸眷属药叉等众。闻佛教敕皆大欢喜作礼而去。

　　大药叉女欢喜母并爱子成就法一卷


