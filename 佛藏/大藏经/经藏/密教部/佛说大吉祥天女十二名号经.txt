  佛说大吉祥天女十二名号经
　　唐 不空译




　　　　佛说大吉祥天女十二名号经

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如是我闻。一时薄伽梵。在安乐世界。尔时观自在菩萨。来诣佛所头面礼佛足退坐一面。
　　尔时大吉祥天女菩萨摩诃萨。亦往佛所稽首佛足退坐一面。
　　尔时世尊。为欲利益薄福贫穷诸有情故。见吉祥天女。告观自在菩萨言。若有苾刍苾刍尼近事男近事女。及彼一切有情之类。知此大吉祥天女十二名号。受持读诵修习供养为他宣说。能除一切贫穷业障。获得丰饶财宝富贵。尔时会中一切天龙八部。异口同音咸作是言。世尊所说真实不虚。我等愿闻十二名号。唯愿世尊大悲演说。佛言汝当善听。今为汝说所谓。
　　吉庆　吉祥　莲华　严饰　具财　白色　大名称　大光曜　施食者　施饮者　宝光　大吉
　　是十二名号。汝当受持。我今复说是吉祥言曰。
　　怛你也(二合)他室哩(二合)抳室哩(二合)抳(二)萨嚩迦哩野婆驮[寧*頁]悉[寧*頁]悉[寧*頁][寧*頁][寧*頁][寧*頁][寧*頁]阿落乞史茗　曩舍野　娑嚩(二合引)诃
　　尔时世尊说是陀罗尼已。告观自在菩萨言。此大吉祥陀罗尼及十二名号。能除贫穷一切不祥。所有愿求。皆得圆满。若能昼夜三时读诵此经。每时三遍。或常受持不间。作饶益心随力虔诚供养大吉祥天女菩萨。速获一切财宝丰乐吉祥。时观自在菩萨及诸大众天龙八部。从佛闻说十二名号及真言。叹未曾有。皆大欢喜。信受奉行。

　　　　佛说大吉祥天女十二名号经


