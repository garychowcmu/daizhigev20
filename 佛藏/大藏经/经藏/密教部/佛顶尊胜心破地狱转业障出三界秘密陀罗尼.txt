  佛顶尊胜心破地狱转业障出三界秘密陀罗尼
　　唐 善无畏译




　　佛顶尊胜心破地狱转业障出三界秘密陀罗尼

　　　　中天竺国三藏善无畏奉　诏译
　　(四)名金刚鼓。(二)口开舌举震法界宫。莲华藏诸如来出定。即以摧破地狱灭七遍之殃。起教菩萨(善住天子也)说五字秘密。执本授。如法布字。人主顶戴乎冠中。万国清泰。节度观察。旌旗上书写真言。四方晏静。专城太守镇遏总戎。鼓角上题字严警。远闻妖气潜。炽盛布千里。苗稼洪润人无灾疾。地土神祇风恬雨顺。(一)瑜迦事法约有千条。略述少分。(三)念诵加持战鼓上书。贼军自降一人不损焉。(五)佛言。阿字金刚部主肝。鑁字莲华部主肺。[卄/覽]字宝部主心。唅字羯磨部主胃。欠字虚空部主脾。山海大地从阿字出。江河万流从鑁字出。金玉珍宝日月星辰火珠光明从览字成。五谷五果众花开敷因唅字结。秀香美人天长养颜色滋味端正相貌福德富贵从欠字庄严。阿字是东方阿閦如来。鑁字西方阿弥陀如来。览字是南方宝生如来。唅字北方不空成就如来。欠字是上方毗卢遮那大日如来。阿字甚深空寂之体。取之不可取。舍之不可舍。万法之母。大灌顶王阿字是也。阿字是难信之法。小乘律师特勿令见。此本五部梵本四十万言出。毗卢遮那经金刚顶经采集要妙。最上福田。唯此五字真言。诵者所获功德不可比量不可思议不可说也。金刚顶经五部真言。受持读诵观照理性。令人获福。骨坚体健。永无灾障及诸病苦。摄养长寿(五藏曼荼罗是五部法身)阿金刚地部一(阿字作地观金刚座观)鑁金刚水部二(鑁字作水观莲华观)览金刚火部三(览字作日观)唅金刚风部四(唅字作月观)欠字金刚空部五(欠字作空观)如来体性无生观　右五部真言。是一切如来无生甘露之珍浆醍醐佛性之妙药。一字入于五藏万病不生。况修日观月观。即时修得佛身空寂　五分法身义。阿鑁览唅欠　右上五法身真言。若日诵一遍或七遍二十一遍或四十九遍者挍量功德。一遍福如转藏经一百万遍。何况禅寂坐入定门。从阿字观谛审分明。如日照空。即是了见佛性。所获福无有比量。秘藏文句实不思议。只恐声闻法师。小乘持律者。生疑不信反益其罪。譬如王有稚子偏最怜念库藏珍宝倾竭不惜。唯不与干将镆鎁恐不解运用故伤其体。是故如来密传大菩萨。不与声闻劣慧。已下三个真言是三种悉地。成就法中立上中下品差别也。
　　阿罗波遮那(此是下品悉地真言)是名出悉地。能生根茎遍满四方。诵一遍。如转藏经一百遍。
　　阿微罗[合*牛]佉(此是中品悉地真言)大日经悉地品。名降伏四魔解脱六趣满足一切智智金刚字句也。是名入悉地。能生枝叶。遍满四方。光明晃曜入佛法界。名入悉地。若诵一遍。如转藏经一千遍。
　　阿鑁蓝唅欠(是上品悉地真言也。以前五三印真言。顺一遍逆一遍。次顺旋转四遍。次逆旋转四遍。此即利益一切众生皆以悉地义也)是名秘密悉地。亦名成就悉地。亦名苏悉地。苏悉地者遍法界也。成就佛果。证大菩提。法界秘密言。光明遍满。唯佛与佛能入此门。缘觉声闻不能照。此亦名秘密悉地。若诵一遍。当如转藏经一百万遍。出悉地从足至腰。入悉地从脐至心。秘密悉地从心至顶。如是三悉地。出悉地化身成就。入悉地报身成就。秘密悉地苏悉地法身成就。即是三种常身正法藏。是故稽首礼毗卢遮那佛。
　　稽首毗卢遮那佛　　开敷净眼如莲华
　　三界调御天人师　　大菩提心救世者
　　深妙真言加持法　　流入无生阿字门
　　白毫无相正遍知　　圆满恒照如日月
　　阿閦宝生救世者　　弥陀成就不空王
　　咸于悉地吉祥轮　　传斯妙法化诸有
　　慈心自在降三世　　金刚萨埵不动尊
　　无违誓愿应时期　　瑜伽事毕还金刚
　　我依毗卢遮那佛　　开心智印建标仪
　　无量功德普庄严　　同入总持诸善逝
　　愿共有缘修学者　　安住无上清净海

　　佛顶尊胜心破地狱法一卷(以后杂要文也)

　　本批云。治历二年六月一日。于肥前国。以但石藏圣御房本书写毕。僧静暹。
　　贞和二年丙戌七月十八日。自金刚王院僧正御房御手下赐之毕。权少僧都文海(五十四岁)。
　　天明元年辛丑闰七月十七日。以宇治慧心院藏。本写得讫。慈忍
　　八家秘录云。尊胜破地狱陀罗尼仪轨一卷(是三种悉地法)应知所明法未显题额。是故有此注记。盖是此本乎。
　　时享和改元秋七月挍以上木。
　　　　　　　　　　丰山轮下快道志

