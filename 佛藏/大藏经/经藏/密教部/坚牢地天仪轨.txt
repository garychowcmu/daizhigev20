  坚牢地天仪轨
　　唐 善无畏译




　　坚牢地天仪轨

　　　　中天竺国大那兰陀寺善无畏奉　诏译(亦名输娑迦罗三藏)
　　尔时坚牢地天及大功德天。俱共从座而起白佛言世尊。若有比丘比丘尼优婆塞优婆夷童男童女等常摄五根系念至心。我地天及功德天。礼拜恭敬供养及念诵我真言者。我恒常出地味资润彼人。令其身中增益寿命。是地精气充溢。行者身中得色力。得念得喜得精进。得大智慧得辩。得三明六通。人天爱敬得无比无尽大福德。譬如轮王圣主福德。得在在处处行者所住之处。譬如忉利天园观。此生彼生及千生万生无极。得巨多广大福。得日日千万眷属养。亦无量无数有情艰难之类。活备资生库仓充溢七珍无限。象宝马宝及轮宝随心女宝。即不呼自来限死生。如是法行比丘。或以种种金银宝珠种种资生种种谷米具足供给。如是系念从初夜至中后夜。坐卧行立念法心无彼外缘。行者为营寺舍或造一屋或一树林或复衣食坐卧床铺。于病患汤药种种资生常供给之。彼得如是无乏少。已身得安稳无有忧愁。心常欢喜得好福田成就法器。如是施已。当来之世得大果报。深心乐法不生恶道不造恶法。我如是护彼人即得修慈悲心。如是种种胜妙善根增长不减。佛言善哉善哉。此是汝等精进之心。于大乘中速能增长福之力。
　　尔时地神坚牢及功德天。相与白佛言。为欲利益安乐故说心真言。尔时佛告地神功德言。汝等善哉为利益一切众生欲说神咒。随汝恣意说。即说咒曰。
　　曩莫三曼多母驮南(一)唵(二)钵罗(二合)婆(三)啰怛你(四)设哩三曼多(五)阿驮阿驮(六)阿豆阿豆(七)比里底毗比里底毗曳(八)莎诃
　　若有人诵持此咒满足十万遍。为最初法诵咒供养地天者。富贵无极七珍无限。速成一切悉地。
　　又次说根本身印。
　　合掌以二头指及二小指叉在掌中。二中二无名直立头相拄。以二大指并立。押二头指侧大指来去。成办诸事业。
　　复次说诸成就护摩之法。以稻谷华护摩。得五谷丰登成就。
　　又法以阇底华护摩。蚕养千斤成就。
　　又法以粳米护摩。得无尽福德及殖生生福田。
　　又法一神居住之处。众人来集其所护摩。得巨多富。
　　又法以大麦小麦护摩。富贵。
　　又法以兢娄草护摩。得无数六畜财。
　　又法大药叉住古墓前。以阇底华护摩。得大富。
　　又法以含华护摩。得人爱。
　　又法福神所住欲呼得者。以青马尾各绝截一寸二十一支。每时护摩。福神必来付我身。
　　又法青马屎。以前地天明加持二十一遍。即坛上及人乞灶额上涂。即得如意富。
　　又法以青马额发毛。福神祭二十一支。福神必悦授福。
　　又法有福人家灶额上土取。腊月八日持来我所安置。必得富。取土时用天咒二十一遍。须达多优婆塞。坛毕理优婆塞福宝光明优婆夷。行此法。
　　又法土气强盛为。四众致刑罚。又以前明加持得除差。
　　又法长者家碓下土取护摩。必得富。
　　又法长者墓口里土取护摩。又得富。
　　可画坚牢地神像法。
　　男天肉色。左手持钵盛华。右手掌向外。女天白肉色。右手抱当心。左亦抱当股。

　　地天仪轨一卷


