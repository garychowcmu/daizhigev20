  毗那夜迦誐那钵底瑜伽悉地品秘要
　　唐 含光记




　　毗那夜迦誐那钵底瑜伽悉地品秘要

　　　　含光记
　　古今诸师。深秘之故不载经中。或出真言不显其理。末代学者多被障碍。是故含光法师亲从不空智和尚。才受此法秘义。仍今聊举略记之。
　　誐那钵底王真言曰(亦名毗那夜迦)。
　　
　　若欲息灾。于娑婆贺上加扇底迦罗(二合)之句。若欲求财。于娑婆贺上加辅瑟置(二合)迦之句。若欲求爱。除前句加缚试羯罗拏之句。若欲伏恶。除前句加阿毗遮噜迦之句。若欲求延命。除前句加惹你多之句。若欲钩召。除前句加鸯俱舍之句。如是诸语含众多悉地也。
　　毗那夜迦生欢喜心双身真言曰。
　　
　　行者常诵此咒无有障碍。是真言中显权实义。所以者何。拟哩者是观自在菩萨种子字也。菩萨现此身为其妇而劝进。令毗那夜迦不作障碍。有往昔因缘如余部说。是为权义。次虐者是毗那夜迦神种子。此常随魔也。云何常随魔。谓恒常随逐一切有情伺求其短。然天魔地魔不尔。唯时而来而作障难。毗那夜迦常随作障难。故名常随魔也。假使梵王及憍尸迦诸天龙等。不能破如斯障难。唯有观世音及军荼利菩萨。能除此毗那夜迦难也。经云若知身中有诸障难。所求善事多不如心者。应以香水浴此观世音像。复取此水咒一百八遍。以浴毗那夜迦像。复取咒之一百八遍。自洒我行者身。一切障难自然消灭。诸有所求无不如意云云用观世音十一面根本真言。而作前法也。军荼利菩萨。多有除毗那夜迦难之证文。如余部广说(见集经等)双身毗那夜迦调伏他恶真言曰。
　　唵虐虐吽娑嚩(二合)贺
　　行者若欲缚恶人用此真言。若欲遣除恶人亦用此咒。此真言偏显两实义。是故以一字重为二字。寻其实即权。何故权。谓佛菩萨为降伏诸懈怠故。现此身也。诸有障难从懈怠起。若止懈怠者障难不起也。权即依实。是故一字重称也。实即显权。是故知之佛菩萨化也。佛者毗卢遮那佛即宣言。无所不至之身。我为化度随类众生。普贤最后现毗那夜迦也云云菩萨者观世音菩萨也。佛菩萨为男女天化度众生。今说毗那夜迦形有多种。或似人天或似婆罗门。或现男女端正之貌。即分四部摄众多类。如是种种作诸障碍。唯大圣天欢喜王。是权现之身。如上所说。为欲诱进诸作障者令入正见故。所以不似余毗那夜迦而现象头。此是示喻故。谓如象王虽有嗔恚强力。能随养育者及调御师也。誐那钵底亦复如是。虽现障身。能随归依人乃至归佛者。是故此天现象头也。毗那夜迦亦名毗那怛迦。此云象鼻也。其形如人但鼻极长。即爱香尘故也。唯今大圣天。其头眼耳鼻舌诸相皆似象。能随行者故也。此天者即誐那钵底。此云欢喜。非余毗那夜迦也。以慈善根力。令诸毗那夜迦生欢喜心。然后呵责令不作障。若嗔怒时即以其鼻。若近若远随意缠缚。是故胜余毗那夜迦也。毗那夜迦权实之义。既说已　次说手印相。二手外缚。二头指如宝形。是契相用前大真言又二手内缚。以右中指头指合竖立。交于左中指头指。是二指如右相合竖立。即左右头指各辅中指背。大指并立。是契用前第二真言　又准前印。改左右小指无名指为外缚。是契用前第三咒　次说像法。象头人身。左牙出右牙折。面少向左。其鼻向外瘘。身色赤黄有六臂。左上手把刀(金刚智言把剑)次手把果盘(金刚智言欢喜团)下手把轮。右上手把捧。次手把索。下手把牙。于此像前诵前大真言。所求皆成　又像有二天身相抱正立双象头人身。其左天著天华冠。鼻牙短。其目亦细著赤袈裟福田相衣。身白肉色。右天面目不慈。鼻长目广。不著天冠及福田衣。身赤黄色。唯以黑色衣而缠其颈肩。此天以面相著前女天面。作爱惜相。是像显权实相。于此像前持诵先第二真言善增恶灭　又像二形如先。相抱正立。唯以男天面系女天之右肩。而视女天背。亦以女天面系男天之右肩。而视男天背也。目细牙短为妇天。其二天并不著法衣天冠。而现本毗那夜迦身。于此像前持诵先第三真言。一切恶事皆悉消灭也。誐那钵底王真言要义印契画像法。说已　将修此法时。先应敬礼大毗卢遮那。次礼观世音。后礼军荼利即得效验。遍照与观音是其本尊身。军荼利是其调伏者。所以先归敬也。大广智言。若有毗那夜迦障难者。应修真言法。其真言法中有三部。三部即三尊。三尊即佛菩萨金刚。佛菩萨金刚即毗卢遮那观世音军荼利。是三部法。能制三业懈怠。除其懈怠故。障难永绝不起。是故欲修誐那钵底法者。先应敬礼毗卢遮那观世音军荼利。是三部尊。能除行者身口意懈怠故。现此毗那夜迦身也。非余障者。唯号誐那钵底也。
　　毗卢遮那五字真言曰。
　　阿尾罗吽剑
　　观世音十一面毗俱胝诸佛所说真言(种种梵号可见经中)不空译。
　　唵娜罗娜罗地哩地哩度噜度噜壹知(陟奚反)嚩知者隶者隶钵罗者隶钵罗者隶矩苏铭矩苏摩缚隶壹里弭里止里止里致惹(引)罗摩跛曩也跛罗摩秫驮萨怛嚩摩诃迦噜尼迦(引)娑婆诃
　　军荼利菩萨除障难真言曰。
　　曩谟啰怛曩(二合)怛罗(二合)夜(引)野曩莫室战(二合)拏嚩日罗(二合)钵拏曳摩诃药乞叉(二合)细曩钵多曳曩谟嚩日罗句噜驮野唵呼噜呼噜地瑟吒地瑟吒盘多盘多地诃曩地诃曩阿蜜[口*栗](二合)帝吽发吒
　　如上微妙秘义。末代智者应以秘之。应安梵夹中。于非器人勿妄传授放。何谓非器。所谓无智与不信。及恶人不守口人等。是非器人也。若于是等人前恣宣传者。恐有诽谤之罪。是故不撰器人者即有障难。所以今更加制言也。智者修之速得悉地。

　　誐那钵底瑜迦秘要一帖

　　一渧酒成万斛咒< =  >
　　大自在天咒曰　圣天仪轨文。
　　唵毗跢罗萨尼婆罗末利达尼嗔达尼嗔达尼频达尼频达尼娑婆诃
　　宽文十一年六月十五日昼写挍合了
　　　　　　　　　　　　　　　净　严
　　天明元辛丑年闰五月二十六日以澄辨阿阇梨本写　得竟翌年壬寅八月五日以法鼓台本挍之慈忍
　　享和二年壬戌初夏挍点铸梓行天下　　　　　　　　　　　丰山快道志

