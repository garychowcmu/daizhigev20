  大乘瑜伽金刚性海曼殊室利千臂千钵大教王经
　　唐 不空译




　　大乘瑜伽金刚性海曼殊室利千臂千钵大教王经卷第一(并序)

　　　　大兴善寺三藏沙门大广智不空奉　诏译
　　叙曰。大唐开元二十一年。岁次癸酉。正月一日辰时。于荐福寺道场内。金刚三藏与僧慧超。授大乘瑜伽金刚五顶五智尊千臂千手千钵千佛释迦曼殊室利菩萨秘密菩提三摩地法教。遂于过后受持法已。不离三藏奉事经于八载。后至开元二十八年。岁次庚辰。四月十五日。闻奏开元圣上皇于荐福寺御道场内。至五月五日。奉诏译经。卯时焚烧香火起首翻译。三藏演梵本慧超笔授。大乘瑜伽千臂千钵曼殊室利经法教。后到十二月十五日翻译将讫。至天宝一年二月十九日。金刚三藏将此经梵本及五天竺阿阇梨书。并总分付与梵僧目叉难陀婆伽。令送此经梵本并书。将与五印度南天竺师子国本师宝觉阿阇梨。经今不回。后于
　　唐大历九年十月。于大兴善寺大师大广智三藏和尚边。更重咨启。决择大教瑜伽心地秘密法门。后则将千钵曼殊经本。至唐建中元年四月十五日。到五台山乾元菩提寺。遂将得旧翻译唐言汉音经本在寺。至五月五日。沙门慧超起首再录。写出一切如来大教王经瑜伽秘密金刚三摩地三密圣教法门。述经秘义。诸佛出世应物随形。志求者智镜玄通。念之者无幽不入。根缘感赴必藉此经。登菩提山除去邪执。契传三密得究瑜伽秘要法门。穷理微妙身口意业。用智修持戒定慧学。显现通达证如来地。以信为首。乘般若舟速超彼岸。今述曼殊之德灵迹恒沙。圣觉无方神力潜运。以多尘劫悲愿不住。菩提一主无二尊见。为菩萨自兹金色世界来期忍土之中于清凉之山。导引群品而即现灯现云。及万菩萨信生奇特。现光现相之身皆发正智为因利益三世。苍生有趣愿到菩提。次略举经都题序目大乘瑜伽。金刚性海总摄一切法金刚五顶五智尊现大圣曼殊室利菩萨显千臂千手千钵化千释迦灌顶曼荼罗一切诸佛修证如来金刚菩提具足一切法入毗卢遮那五金刚界圣智玄通入如来佛心三密三十支金刚智镜圣道性海故。
　　尔时如来说示经教。法本五门演有九品。云何法本立为五门。
　　一者无生门。二者无动门。三者平等门。四者净土门。五者解脱门。
　　云何经教说有九品。
　　一者一切如来金刚秘密根本圣教品。二者诸佛出现证修金刚菩提殊胜品。三者十方大菩萨出助证悟圣力品。四者一切贤圣入法见道显教修持品。五者秘密归止观照法性决择心地品。六者一切菩萨修学如来三摩地圣性潜通加被品。七者不思议法界圣道如来真如法藏自在圣智品。八者三贤菩萨入法位次第修行回向菩提品。九者十圣菩萨入地等妙二位修学进入圣道成佛菩提解脱品。
　　就此五门之中。从第一门云何次第得入无生门。一者入阿字观本寂无生义。毗卢遮那如来说根本清净无生门。就此门中演有二品。一者先说一切如来金刚秘密根本圣教品。二者后演诸佛出现证修金刚菩提殊胜品。次说经颂。
　　稽首如来法性身　　毗卢遮那清净体
　　报化应现等如空　　般若无边得自在
　　四智神用密加持　　慧海无穷遍一切
　　法界真如空无相　　本在有情体性里
　　圣智力入识种中　　金刚迅疾同等体
　　如来法经嘱曼殊　　秘密流通无障碍
　　曼荼灌顶授职位　　一切如来摩顶记
　　瑜伽三密志求成　　速达本源登佛地
　　千臂曼殊莲华会　　金刚等持付一切
　　五智潜通加被心　　出到菩提证实际

　　大乘瑜伽金刚性海曼殊室利千臂千钵大教王经卷第一

　　如是我闻。一时释迦牟尼如来。在摩醯首罗天王宫中于毗楞伽宝摩尼宝殿中。如来在百宝摩尼宝座上。与共毗卢遮那如来。于金刚性海莲华藏会。同说此经。与无量大梵天王等。并与微尘数一切菩萨摩诃萨众说。毗卢遮那如来法界性海秘密金刚界莲华台藏世界海。于中有大圣曼殊室利菩萨。现金色身。身上出千臂千手千钵。钵中显现出千释迦。千释迦复现出千百亿化释迦。尔时释迦牟尼世尊。其时在大会众中。于是百宝座上。告普贤等十六大士菩萨。及一切诸大。菩萨摩诃萨。谛听谛听。今说毗卢遮那如来往昔圣力加持。令法界有情一切菩萨众。修证曼殊室利秘密金刚心三摩地。所有菩萨及一切众生。令得自智入佛知见开示寤入。是时毗卢遮那如来。则告牟尼世尊及千释迦千百亿化释迦言。吾从往昔修持金刚秘密菩提法教者。是大圣曼殊室利菩萨摩诃萨是吾先师。吾今以说过去往昔师之因缘。吾以为清净性号毗卢遮那。与一切众生作菩提根金刚之性。吾则为本源自性性。金刚圣智种子故。则是时释迦牟尼如来说此经毕已。是往昔毗卢遮那如来清净心。出现大圣曼殊室利千臂菩萨金色身。显现修行加持秘密性海法藏。令一切众生悉皆得入是瑜伽大教王经。说出显演毗卢遮那秘要深密法性经三藐三菩提。世尊说此经以为深妙之法金刚秘密海藏大乘瑜伽金刚菩提三摩地经。尔时毗卢遮那如来。说是大圣曼殊室利秘密三摩地教法者。与一切有情众生。从往昔因地之时引发众生。修习成就无上菩提。今说曼殊承佛五智尊圣性金刚三十支三密三菩提。令一切菩萨及一切众生。修入速疾迅寤玄通。证入佛心金刚圣力。圣性菩提如来三摩地故。已前一切成佛者。尽皆修此最上大乘殊胜法教。速成佛果菩提也。于是世尊次释说经之根宗本义。是时释迦牟尼如来。自说往昔过去微尘数劫等如虚空尽于法界不可说不可说久远已前世时。一切诸佛如来因地之时作菩萨。修行五智尊金刚灌顶大曼荼罗三摩地法五顶金刚界总摄一切法金刚菩提三秘密三十支三摩地法教者。则尔时毗卢遮那如来。付嘱曼殊室利令传授。与一切菩萨摩诃萨为师上首。观照指趣迅疾证入玄通智观。入一切佛心。证毗卢遮那法身智身清净圣智法界海性。则是时毗卢遮那如来。流出五智菩提一切法殊胜总持一切三摩地。根本秘密总有五门。摄一切法大乘修多罗。同一切佛心三藐三菩提玄通胜义秘密法教。云何而行次第。依说圣旨趣求修学观照。得入此法门。
　　一者牟尼世尊说入阿字观本寂无生义。是毗卢遮那如来说。为往昔千释迦千百亿化释迦成道时。此佛因地作菩萨时。如来为与说此阿字观。修入根本清净无生门。
　　二者牟尼世尊说入啰字观本空离尘义。是阿閦如来说。为往昔千百亿降伏魔民。无畏超胜自在佛说。是佛成道之时。此佛因地作菩萨时。如来与说此啰字观。修入圆成实相无动门。
　　三者牟尼世尊说入跛字观本真无染著离垢义是宝生如来说。为往昔千百亿降伏贪根。普满常足自在佛说。是佛成道之时。此佛因地作菩萨时。如来与说此跛字观。修入法界真如平等门。
　　四者牟尼世尊说入左字观本净妙行义。是观自在王如来说。为往昔千百亿降伏嗔根。无量寿无忍自在佛说。是佛成道时。此佛因地作菩萨时。如来与说此左字观。修入妙观理趣净土门。
　　五者牟尼世尊说入曩字观本空无自性义。是不空成就如来说。为往昔千百亿降伏痴根。难胜慧明自在佛说。是佛成道之时此佛因地作菩萨时。如来与说此曩字观。修入成就金刚菩提解脱门。尔时说如是五如来法教次第。说五佛观已。则是时释迦牟尼如来。说一切诸佛菩提根本五金刚五顶圣智菩提解脱门。一切诸佛菩萨贤圣之所入处。一切初心菩萨及一切众生之所修证观行成佛处。一切大梵诸天帝释四天王等。及诸声闻四部弟子众。善男子善女人等之所修学成就无上正等三藐三菩提处。佛告大众诸大菩萨摩诃萨。若有初发意菩萨。及一切四部众善男子善女人等。若发菩提心者。曼殊室利菩萨当有誓言。我有十种诸佛无尽甚深大愿。所有一切菩萨及一切有情众生。入我愿者则是世尊诸佛之子。亦是我父母。于意云何我有先誓大愿。依我十种大愿者。先为父母兄弟姊妹妻子眷属。得令富贵果报圆满。兄友弟恭慈心不杀。听学大乘读诵尊经。转教群品愿至菩提。我亦作师僧子弟和尚阿阇梨同学伴侣。受我法教学我威仪。取我礼节令发胜愿。回向大乘学习菩提渐成佛道。于是我作他作大臣官长理务世俗。一一清正于国忠孝悉共有缘归向菩提。得值三宝令发菩提之心。云何名为无尽十种甚深大愿。
　　一者大愿若有一切众生所生三界或我作他作随缘受化。四空五净之主。八定四禅之主。梵王六欲之主。帝释诸天之主。四天四轮之主。诸神龙王之主。八部鬼神之主。守护佛法之主。伽蓝宫殿之主。四大持世之主。金刚坚牢之主。护国善神之主。大国小国之主。粟散世王之主。统领诸军主。都摄所守主。所有水陆四生胎卵湿化。九类蠢动一切含灵。同生三世愿佛知见。或未闻我名令愿得闻。及闻我名于我法中。令一切有情尽发菩提。回向大乘修无上道。若有众生以法药世医。救疗诸疾。历数算计工巧博弈。世典文笔歌咏赞叹。讲论戏处导以度人。随类同事接引世俗。令发菩提正见正授。共我有缘得入佛道。
　　二者大愿若有众生。毁谤于我。嗔恚于我。刑害杀我。是人于我自他。常生怨恨不能得解。愿共我有缘。令发菩提之心。
　　三者大愿若有众生爱念我身。欲心见我求得于我。于我身上于他身上。盛行谄曲邪见颠倒。及生净行不净行诸恶不善。愿共有缘令发菩提之心。
　　四者大愿若有众生。轻慢于我疑虑于我。枉压于我诳妄于我。毁谤三宝憎嫉贤良。欺凌一切常生不善。共我有缘令发菩提之心。
　　五者大愿若有众生。贱我薄我惭我愧我。敬重于我不敬于我。妨我不妨我。用我不用我。取我不取我。求我不求我。要我不要我。从我不从我。见我不见我。悉愿共我有缘。令发菩提之心。
　　六者大愿若有众生。常生杀命。作屠儿魁脍畋猎渔捕。怨命现前更相杀害。无有断绝世世相报。杀心炽盛不生悔过。卖肉取财自养性命。如此之心者永失人身。不相舍离报对。如是令发菩提之心。若有他人取我财物。我与财物。或施我财物我施财物。所得财物及不得者。于我有缘令发菩提之心。
　　七者大愿若有众生。供养我者我供养他者。或我造他造寺舍僧房。伽蓝佛塔禅房兰若独静之处。或我造他造一切功德。及造菩萨诸佛形像。令他布施修立福祐。遍于法界回向一切诸佛菩提。令一切有情同沾此福。及有他人自己朋友同伴师长弟子。修行苦行节身断食。持戒破戒有行无行。和尚阿阇梨教导称说。听受我教我受他教。同行同业共我有缘。令发菩提之心。
　　八者大愿若有众生广造诸罪。堕于地狱无有出期。经无量劫受诸苦恼。从地狱出生于五趣。先作畜生将命还于前生。负物作驼驴猪狗牛羊象马奴婢仆从。偿他宿债累劫倍命。还他偷盗无有休息。我于五道随形受化。常生同世教化于人。或作贫穷困苦盲聋喑哑最下乞人。于一切众生众中。同类同缘同事同行。同业导引得入佛道。共我有缘令发菩提之心。
　　九者大愿若有众生。纵恣身心我慢贡高。故于我法中污泥佛法。师长弟子无惭无愧。用僧佛钱菩萨财物。杀生偷盗邪行。妄语绮语恶口两舌。斗乱纵恣贪嗔。不拣良善劫夺他财。拒讳谩人不识善恶。广造十恶一切诸罪。死堕阿鼻入诸地狱。从地狱出轮还六处。入生死海诸趣恶道。愿共有缘同业同道。随缘化变当以救之令得出离。共我有缘发菩提心求无上道。
　　十者大愿若有众生当于我法。若我有缘若我无缘。同我大愿则是我身共我无别。行四无量心心等虚空。广度有情无有休歇。愿达菩提登正觉路。大圣曼殊以圣性愿力。不入三界亦不出三界。心如虚空常在如来清净性海真如藏中安住法界。遍在众生心识体性。曼殊室利言。我有大愿以圣性力。加持有情令罪垢消灭。得入菩提诸佛圣果。则是名菩萨十种大愿。如是曼殊发广大愿已。三千大千世界六种震动。天雨曼陀罗华遍满虚空。其时大会诸众尽见其华。同时赞叹曼殊大士。圣力自在不可思议不可言说。尔时诸大会众咸皆欢喜信受奉行。
　　是时释迦牟尼世尊。从摩醯首罗天下降阎浮世界。在舍卫国中祇园精舍。于大道场在大会众。有百亿菩萨摩诃萨众。有七十亿阿罗汉四果众。有六十亿诸大梵王一切诸天众。有五十亿帝释一切三十三天众。又有四十六亿四天王众。又有四大转轮王有三十五万众。又有修罗龙神八部鬼神夜叉二十万四千众。又有虚空非天旷野诸神鬼。有十五万众。又有山岳川原泉池河海树林草木华果药草神及有一切地水火风神。有百万亿上首众。复有十六大国王并余小国主。比丘僧比丘尼优婆塞优婆夷四部弟子等。善男子善女人一切众生。有七万亿众。是时释迦牟尼如来在大会众中。据百宝师子之座。入百千金刚三昧。放法界金刚宝焰光明。皆作金色靡不周遍千百亿三千大千世界海。世尊复从定而起。安详熙怡微笑。是时大会众中。有十六大士菩萨摩诃萨。曼殊室利菩萨为于上首。从座而起绕佛三匝。在佛一面长跪叉手合掌向佛而白世尊。如来安详微颜熙怡在三昧时。大众久未知如来说何因缘演何教法。而应广度一切众生。佛告曼殊室利十六大士菩萨摩诃萨等。吾当为度一切法界无尽众生等如虚空。示过去未来现在世界。三千大千一切刹土。一切菩萨众。一切声闻众。一切大梵诸天众。一切龙神八部众。一切诸天鬼神众。一切帝释三十三天众。四天轮王众。一切四部弟子众。善男子善女人等。如来言吾当与大众等。说曼殊室利往昔久远因地已来。共十六大士菩萨摩诃萨。从初元首教诸菩萨及一切有情众生。修学如来瑜伽金刚菩提三密门三十支三摩地法教。修入证寤诸佛金刚菩提真如观门。世尊言吾今显说曼殊等十六大士菩萨摩诃萨往昔因地。修持诸佛如来曼荼罗秘密三摩地殊胜金刚菩提三密圣性功德之力。拟欲令诸一切菩萨。修证入金刚三摩地。佛告大会一切菩萨摩诃萨。及诸声闻苾刍众四部弟子等。如是曼殊修行一切诸佛如来金刚三摩地法。无有比度不可说不可说不可思议如是。诸大菩萨众等言。今复世尊说金刚三摩地。无有比量者有几种法。如来言法有十等。何者为十。
　　一者假使如世间却火起时。烧三千大千世界。经于七日其火洞然猛焰极炽。于世界中洞彻无边。如来在中安住金刚三摩地。不加功德诸力自在。任运清凉坦然安泰。平等清净常乐我净。是故三摩地法甚深奇特。善哉善哉无可比校。
　　二者如来向洞然猛焰。在大火之中。住金刚三摩地者经行坐立。一切行住无有障碍。如来端严高显金色威力之身。光明殊特影蔽一切诸恶趣门。无有杂秽悉皆清净。是故如来三摩地。则有甚希奇特之法。
　　三者假使如上世界乃至大洞然之火。如来在中入金刚三摩地。得阎浮世界广博严净。譬如自在天宫。以如来自在力尽得清凉。则是世尊住三摩地。甚希奇特之法。
　　四者三界火然大地通同洞然炽盛。如来在中住金刚三摩地时。自然得感有流泉浴池。名华软草细滑青翠。如迦遮邻地触软清净。氛氲香气不可有比。如来在中安住自在。神力甚希奇特之法。
　　五者如上大火彻下。下火彻上。悉皆洞然。如来在中住金刚三摩地。时自然有八功德水。清凉浴池沐浴如来。何者为八。一者心得快乐如入禅定。二者轻安。三者软滑。四者澄虚性净。五者无诸秽浊。六者清莹净彻。七者常饮安善。八者多饮无患。消除烦恼得常乐清净。则是如来圣力甚希奇特之法。
　　六者世间大火洞然不休不息。如来在中住金刚三摩地。坐卧安禅自然快乐。和畅轻安如清凉之风来飘佛身。譬如清净之水沐浴身心。适性安隐快乐清泰无有譬喻如人极热得遇大树。厚荫凉风吹体悦意。安乐三昧圣力无比不可思议。尽皆清净如来圣性甚希奇特之法。
　　七者假使大千世界大火洞然。如来在中住金刚三摩地。自然涌出清凉池沼出大莲华。有无量诸华以为眷属。其华氛氲香洁无胜。光彩映发如大日轮晃耀无比。如来在中不可譬喻。睹者悦豫欢喜开寤。进趣菩提不可说尽。则是如来甚希奇特之法。
　　八者上有大火下彻阎浮。满中洞然炽焰赫奕。如来在中住金刚三摩地。自在安坐入于三昧。快乐无比量同虚空。自然出现有大香园出妙鲜果。复有五种殊异之华。嗢钵罗华芬陀利华。般头摩华俱物头华摩诃曼陀罗华。五彩映发香洁鲜明。异种殊妙不可称计。见者欢喜自然证得。三禅适意悦乐无尽。则是如来甚希奇特之法。
　　九者假使百千世界大火炽焰极盛无边。如来在中住金刚三摩地。坐立行住安禅在定。自在神用圣力无比。自然现出百千诸佛。百千净土不可思议。如来圣性令一切菩萨睹现神力。修入寂灭菩提究竟。金刚佛地常乐我净。则是如来神通自在。甚希奇特之法。
　　十者假使无极劫火炽盛猛焰。无有休歇焰火洞然。如来在中入此金刚三摩地。自然如来现出阿耨大池。于其池中出大莲华。百宝妙色庄严相映。晖曜如日世间无譬不可名说。其大莲华遍于三千大千。一切法界靡不周遍。其华晃曜放大光色等如虚空。忽有声言如来本所有大誓愿。当令无数诸大菩萨一切众生。悉令证入毗卢遮那真如法藏清净性海金刚三摩地。速证无上正等菩提。则是如来金刚大智甚希奇特之法。
　　是故如是世尊说。有十种金刚三摩地甚深殊妙之法。不可校量不可譬喻。于是尔时佛告一切大会诸大菩萨摩诃萨。当知如是一切如来。异端殊胜甚希奇特胜妙之法。是一切诸佛如来。先世修持金刚三摩地秘密三十支三菩提法教。无上果力圣慧大智成就一切诸佛法教阿耨多罗三藐三菩提。令一切有情众生。悉皆证寤得成正觉。是故如来语曼殊言。如是佛金刚三摩地者。汝当自为一切众生应当说之。曼殊室利辞退圣言。不敢对如来前自说圣教是时世尊领受曼殊如来自说。则告之言。曼殊室利汝于往昔。当为法界有情一切众生。令发无上正等菩提之心。云何修持如来金刚三摩地者。其教甚希奇特。不可比喻不可说尽不可校量。则尔时世尊重语曼殊室利言。汝当与大会之中一切菩萨摩诃萨。及一切有情众生。自说本因大愿圣行佛刹功德庄严诸佛净土。成就一切诸大菩萨得菩提时。令诸菩萨从汝闻是甚深妙法殊胜之义。曼殊室利重启如来而白佛言。世尊大慈下顾垂愍。若许我说我则说之。世尊告言吾当许汝。是时曼殊室利则对如来前及对大众前。便入于金刚三昧三摩地。以无碍天眼彻见十方三千大千世界无量微尘数不可说不可说佛刹世界一切诸佛世尊诸大菩萨摩诃萨一切贤圣。如此诸佛菩萨。尽皆得是曼殊化度成佛。令得阿耨多罗三藐三菩提。其时大会诸大菩萨及一切众生。亦得一时同见曼殊圣德化度显现一切诸佛。是时释迦牟尼如来则告大众言。非是吾劝发菩提之心。皆是曼殊室利菩萨。往昔劝发菩提。悉令满足得阿耨多罗三藐三菩提尽皆成佛。是时大会众同声赞言。叹大圣曼殊室利。久植德本导引群生。大众等深敬曼殊不可思议不可譬喻。又更其时曼殊室利在大众中。又当稽首重白世尊言。我有大愿复愿如来加被于我。我今便对世尊前。不起于坐但以化身。遍于十方微尘数佛刹世界。为诸有情一切菩萨摩诃萨。而为演说如来大乘瑜伽金刚三密门三摩地教。对于大众我今显现。令一切菩萨摩诃萨及一切有情众生。修入此瑜伽金刚三摩地。证无上正等菩提者。当来尽愿成佛。是时曼殊菩萨。对如来众会之中。现作神通广度他方群品法界众生。依说先愿真实不虚。是故则师子勇猛雷音菩萨。则于众中从坐而起。于世尊前作礼长跪。叉手合掌向佛。而白世尊言。曼殊室利当来总愿。一切菩萨及一切有情众生得成佛者。曼殊室利当来自成佛。名何等佛。令得一切众生尽成佛果。曼殊室利成佛名何等字。有何名号。师子勇猛菩萨则对如来前。白曼殊室利。仁者汝为于大众。说当来成佛名号之者。于意云何曼殊言语师子菩萨。止止不须说。我今不敢对于如来。自说当来成佛名号。曼殊有辞再三不敢自说。尔时如来则为大众一切菩萨及一切有情众生。则告师子勇猛菩萨言。善男子吾今与此大众。说曼殊室利当来。经无量劫导引群生。后乃成佛之时。号名普见如来。及一切有情众生当来成佛。亦同彼佛名号。何以故普见如来自有愿力。普使十方微尘数有情众生。忆念我名之者。则得一切普使得见。既得见已不假功力。罪垢自然消灭决定。则得普当成佛。号名普见如来。是故一切善男子菩萨摩诃萨誓当深信勿作疑念。若无疑念则得十方诸佛悉皆助护。手摩其顶修证菩提。是时如来告言师子勇猛菩萨。若有一切有情众生。不信是语者无有是处。则是此人近从地狱而出。先世曾作盲聋喑哑之身。何以故生生世世不得见佛。常堕地狱作畜生之身。轮回四趣无有停歇。如是之人不可教导亦不忠诲。是时一切大众闻如来说普见如来成佛利益。一切众生功德圆满福力甚多。大众等深生惭愧。谛信谛信渴仰信受世尊所说。是时曼殊室利菩萨。更对大众前再白世尊言。我今本自有愿。若我在世及灭度之后。其有众生及一切菩萨。若称普见如来名号。及念我名者。一切重罪及谤方等经悉皆消灭。无问一阐提罪者亦皆灭尽。总当成佛。曼殊所说其实不虚。一切大众咸皆信受。又曼殊室利重白佛言。今我复有大愿。若我共一切众生修菩提时。于我刹中若诸菩萨及一切有情众生。生我世中。初生之时衣服饮食卧具四事。所须之者。随手而出。若出得已将此衣服饮食卧具。先当供养诸佛如来及诸菩萨。然后当自受用。尔时曼殊室利自说本愿已。一切菩萨及一切众生深生谛信。则当信受归依奉行。是故师子勇猛雷音菩萨摩诃萨。更再重请如来世尊说。于后世末法之时。依何而行云何修习。世尊告言师子勇猛。吾当为汝分别解说。善男子当来之世。阎浮末劫佛法将欲灭尽之时。若有一切菩萨及一切有情众生。从初供养将七宝珍物饮食幡盖。种种供养七俱胝恒河沙微尘数十方世界。诸佛塔庙舍利形像者。经于千劫。若有菩萨及一切众生。学曼殊室利菩萨法教行愿者。行经七步。其受福利功德多少。不可校量殊特无比。胜前菩萨供养七俱胝诸佛塔庙功德。百分不及一乃至算数譬喻所不能及。何以故示以如是世尊为大众说。修学曼殊室利菩萨行愿功德极多。最胜超越无量无边。所以者何曼殊室利是一切诸佛如来金刚本母。所以从曼殊菩萨金刚般若身心。生一切诸佛菩萨。是故世尊说一切菩萨。修行曼殊室利行愿功德福力甚多。胜前菩萨供养功德。何以故供养宝塔者。则是名有漏之心。如此功德有限有量。菩萨若修学曼殊室利行愿秘密教者。则是修持如来金刚无漏之心无限无量。是故则得速超佛地诸佛法身。是时释迦牟尼如来。说曼殊室利菩萨摩诃萨往昔修行。教诸菩萨及一切众生。修学大愿功德。圣力圣性殊胜无比。其时大众一切菩萨摩诃萨。四部弟子善男子善女人等。尽皆欢喜信受奉行。次则当说一切诸佛菩萨。修证圣智功德法力故。是时释迦牟尼如来。在祇园精舍大会道场内。告师子勇猛雷音菩萨摩诃萨。吾对大众会中诸菩萨摩诃萨等。付嘱如上所说过去三世一切诸佛金刚菩提三摩地教法。付与曼殊室利菩萨。当与十六大士菩萨为于上首。传授与一切菩萨摩诃萨。及一切有情众生。令证如来圣力加持。进修一切如来金刚三密菩提实相法性三摩地经教。及修如来圣性观者。师子勇猛言。云何名为实相法性三摩地经教。云何名为如来圣性观者。则师子勇猛及诸菩萨。同共稽首如来而白世尊。为我等分别解说。我等诸菩萨及远世来劫一切有情众生。依如来言教。进修奉持一切诸佛圣智法性瑜伽金刚秘密三摩地经教。及修持如来圣性观者。佛告师子勇猛等。说此经是一切诸佛大乘修多罗一切经之根本秘密法性三摩地经教。汝当奉持精进修行。其时如来与一切大众及诸菩萨。说此修多罗一切经之根本秘密法性经已。登时一切世界及阎浮提。忽然广博严净变为金色。空中百宝旃檀之香。香风吹树众鸟和鸣。皆作梵呗之音。是时有此瑞相。殊胜奇特佛世未有。世尊则告师子勇猛等。汝当奉持如来说此经教。师子勇猛一切大会众及诸菩萨等。深生悚愧不可思议。云何奉持修行如说此经。尔时世尊则为师子勇猛等及一切菩萨摩诃萨。说此大乘一切诸佛瑜伽秘密金刚三摩地根本经教。于此经宗及体。都有二门。云何说此经宗体。有二门一者清净实相为宗。二者真如法界为体。云何清净实相为宗。说经之根宗本有三。一者毗卢遮那法身本性清净。出一切法金刚三摩地为宗。二者卢舍那报身。出圣性普贤愿行力为宗。三者千释迦化现千百亿释迦显现圣慧身。流出曼殊室利身作般若母为宗。次第即当说。二者云何说此经体。如来真如法界为体。于意云何根本圣体有五。一者本源自性清净圣智金刚圣性为体。二者无动大圆性镜金刚菩提为体。三者平等性金刚法界为体。四者如性观察理趣金刚圣力智用为体。五者成就菩提圣性金刚慧剑为体。如上所说。若一切菩萨应当志诚修学速证佛地。是故如来说宗体已。即当云何名为如来一切圣性之观。菩萨若修如来一切圣性观者。世尊说一切菩萨及一切有情众生。有十种缠缚身心大难障故。若能修持圣性观者。先须当识心地体性无明缠缚。若应不识即被蔽覆心性。圣慧道眼则不能开故。其缠缚性者。甚能微细障。于菩提先当识心十种缠缚。身心障蔽大难之者。云何则得通达进修无上菩提。若菩萨现修观行者。须于大师受法阿阇梨边。决择十种缠缚身心。速达圣性悟入菩提。则当修得如来圣智圣性力。观达证菩提金刚解脱如来法身。云何名为十种缠缚。一者由性悭嫉。常网其心缠缚蔽障。令心邪见不得正悟。是名缠缚障碍。二者由无明影蔽之所障碍。慧眼难开妄惑覆翳。是名缠缚障碍。三者烦恼迷闷贪嗔邪见。处处计著不能信正。堕愚痴坎深著世网。名为缠缚障碍。四者贪爱五欲驶水常流。惑障迷心垢重缠缚。无明漂没无有歇期。是名缠缚障碍。五者味魔死节相续无休。邪箭所中盛年夭丧。名为缠缚障碍。六者忿恨密烟之所熏勃。于心眼中被所翳障。是名缠缚障碍。七者贪欲炽火恒所烧然。虎狼之心四向叉撮。名为身心缠缚无明障碍。八者饮恶魔闷酒醉盖心。吃过失毒药惑乱狂走。是名缠缚蔽障身心。九者五盖恼害常被遮碍。覆正智心难可解脱。名为缠缚不得开悟。十者苦海大河六道四生。轮回五趣无能间断。悭贪在心常受饥馑。出生入死堕于地狱无有绝期。是名缠缚不得解脱。是故十种缠缚者。蔽覆身心障难修持。不得证入菩提佛果。如是此教令一切菩萨摩诃萨及诸有情众生。修入如来菩提圣性观。云何证得圣性观者。菩萨志诚修持心地三性三无性。除去惑障十缠蔽覆而得解脱。如来则当具说修证。开通心地总有三义。一者三性三无性。二者智起即慧用。三者心动则心眼见。云何名为三种之义。一者于遍计所执性者。向净识性中微觉智起则是慧用。遍计所执于慧用照寂。则智用寂照证慧用寂灭。如何得灭遍计所执。若觉智无起相名了证。慧用寂静则灭遍计所执其性清净。如何证依他圆成实性。依他起性者。心皆依色而起。圆成实性者。无有所依心性无托。谛观无用心性莹彻。寂静无动性如琉璃。内外明净则是名为见性无动。心证寂静名为三性三无性。菩萨若修证。得如来三无性。圣性观者则是除去十种缠缚适然解脱。则速达本源自性清净菩提涅槃故。是故如是一切大众。诸大菩萨摩诃萨。四部弟子善男子善女人等。闻佛所说欢喜踊跃得未曾有信受奉行。

　　大乘瑜伽金刚性海曼殊室利千臂千钵大教王经卷第一



　　大乘瑜伽金刚性海曼殊室利千臂千钵大教王经卷第二

　　　　大兴善寺三藏沙门大广智不空奉　诏译

　　二者说诸佛出现证修金刚菩提殊胜第二品

　　是时释迦牟尼如来。告曼殊室利菩萨言。吾今启请诸佛如来。令圣力加持一切菩萨摩诃萨。进修一切如来金刚三密三菩提法三摩地观。令诸菩萨心等虚空性如法界。广度有情无尽众生。又令曼殊室利菩萨摩诃萨。与一切菩萨一切众生。作为导首。是故曼殊室利菩萨。对世尊大众菩萨前告言。若有一切菩萨及一切有情众生。志求无上菩提。修持真实佛金刚圣性三摩地一切法者。一切法即是一切有情心是也。为有情众生心地法藏。有烦恼种性。烦恼种性则是菩提性者。有情心处本性真净。空无所得。是故有情心是大圆镜智心处是也。菩萨于圆镜智心作志求。用功观照大圆镜智。心性觉证寂灭。即得了寤心镜莹净。莹净达空即心证平等性智。证平等性智者。通寤达性本性实空。证入空中心。心心性如如性体地。名入如如智。则证妙观察智也。得入如如性清净圣智。获得金刚成所作智者。证菩提性成就圣智也。是故则名四智菩提玄通观智。入一切佛心金刚三摩地。圣智相应则名瑜伽三密门三十支契印。加持身密十支三摩地。令身根清净。证身体性智圣力。加持口密十支三摩地。心念观智清净。则圣力加持意密寂静十支三摩地。则意密地清净。则如性真净。证性印三昧不空圣智金刚喻定三摩地如来法身。成就如是秘密教者。是故令一切诸大菩萨摩诃萨及一切众生。修学教旨入瑜伽一切法修持佛金刚三摩地三密菩提法教。入圣性海无边三昧法界三摩地故。其时大众会诸菩萨众中。唯有大士十六仁大菩萨摩诃萨。共曼殊室利菩萨。同愿同行修证大乘瑜伽金刚三密菩提三摩地。余诸一切十信颰陀婆罗菩萨等。声闻人众舍利弗等。不同曼殊心等虚空性如法界广度有情自诸菩萨声闻人等。心量小智不广有限志愿下劣。过八十亿俱胝那庾多百千劫。修行菩萨道始满五波罗蜜。是时曼殊室利共大士十六仁菩萨摩诃萨。对于如来大众前。再三重发广大弘愿。愿我等共十六仁普贤大士菩萨等。心同于虚空广度有情等若空界。复愿一切众生。同我无尽大愿。我当救之无有休息。复有大愿愿我等诸菩萨及我身心。通于法界同太虚空无有障碍。智身报身常愿现于六道四生胎卵湿化九类有情。众生之前常现此身。愿见我形适然障灭。令一切众生发菩提心。归向大乘瑜伽秘密。修习菩提速超佛地。是故师子勇猛菩萨。稽首如来而白世尊。向者如来所说令曼殊室利。与一切菩萨及一切众生皆为上首接引修习无上菩提。云何修持瑜伽三密门金刚三摩地观。
　　尔时曼殊室利菩萨。则为师子菩萨等十六大士。说次第修行如来秘密成就一切金刚菩提观。如何十六大士修行加持菩提观者。云何亦得见闻十六菩萨曼殊普贤等。本有金刚殊胜名号秘密菩提行持传授加被。修学一切菩萨有情众生尽皆成佛。何者本是次第名号。云何闻睹十六菩萨殊胜名故。如何名大士十六菩萨。
　　一者东方第一普贤菩萨摩诃萨。名号金刚手。为一切有情稽首毗卢遮那如来。加持一切众生令入一切金刚萨埵三摩地。妙坚牢故证修入一切如来清净法身金刚实性中。转戒定慧解脱解脱知见。成金刚法轮。利益一切有情众生。令一切菩萨摩诃萨修入佛心观。
　　二者不空王菩萨摩诃萨。号金刚钩召。自入三昧。证入毗卢遮那佛心。出一切如来大钩召印。召请一切如来作神通力。从金刚大钩形。出现加持一切世界。菩萨摩诃萨。入微尘数诸佛如来法身菩提。令一切菩萨修入菩提真如观。
　　三者摩罗大菩萨摩诃萨。号名金刚弓。自入三昧。证入毗卢遮那佛心。住如来摩罗大清净业最胜悉地。成就金刚菩提箭。迅疾速入如来圣性圣力。加持一切菩萨身心性智。除去诸障入迅疾金刚菩提实性观。
　　四者极喜王大菩萨摩诃萨号名金刚喜波罗。自入三昧。证入毗卢遮那佛心。同为一体。出微尘数欢喜波罗形状。加持一切菩萨。入金刚菩提萨埵无我体性智空观。
　　五者南方第一虚空藏大菩萨摩诃萨。号名金刚藏王。自入三昧。证入毗卢遮那佛心金刚藏性。出一切如来虚空法界宝藏。生金刚妙宝形。出微尘数一切诸佛如来三昧光明照耀。加持一切菩萨摩诃萨。修入金刚菩提轮三摩地法空观。
　　六者大威德光大菩萨摩诃萨。号名金刚光明。自入三昧。证入毗卢遮那佛心。出一切如来金刚日轮三昧。加持一切菩萨摩诃萨。令修入金刚三密佛三摩地。得证日轮菩提一性观。
　　七者宝幢摩尼大菩萨摩诃萨。号名金刚幢。自入三昧。证入毗卢遮那佛心。出一切如来金刚秘密法藏圣力。加持一切菩萨摩诃萨。令入金刚胜幢宝藏三摩地。令证一切菩萨。入无动地涅槃佛性无心观。
　　八者常喜悦大菩萨摩诃萨。号名金刚喜智。自入三昧。证入毗卢遮那佛心。出金刚微笑喜形。加持一切菩萨摩诃萨。修证入一切如来金刚欢悦实性三摩地。令一切菩萨。证入悦意性清净金刚实际观。
　　九者西方第一观自在王大菩萨摩诃萨。号名金刚眼。自入三昧已。证入毗卢遮那佛心自性清净身。出一切微尘数诸佛如来。令一切众生。住三摩地性同为一体。量等法界遍尽虚空。生大莲华金刚宝形如空法界。从彼金刚莲华形。出生一切如来金刚自性圣智三摩地神境通自在圣力。加持一切微尘数佛刹中一切菩萨摩诃萨。令入圣性自在神用诸佛慈心净土观。
　　十者曼殊室利大菩萨摩诃萨。号名灌顶王金刚慧。自入首楞严三昧。证入毗卢遮那如来佛心。同为一体。自在圣性。生微尘数般若波罗蜜慧智。出生殑伽河沙金刚慧剑般若形。证入一切如来金刚智慧剑同为一性。加持微尘数佛刹世界诸大菩萨摩诃萨。修入一切如来金刚三摩地。证金刚慧剑挥灭一切众生烦恼罪障。成就一切有情众生。修证无上正等菩提观。
　　十一者妙慧法轮大菩萨摩诃萨。号名金刚场。自入法性轮三昧。证入毗卢遮那佛心法轮性海三摩地。同一切如来金刚圣性一体法轮智法界金刚界三摩地。出一切佛刹微尘数微尘数诸佛如来。加持一切菩萨摩诃萨。令入大曼荼罗灌顶。证得瑜伽三密三摩地圣性相应同等神通自在圣力。修证法性法轮三摩地观。
　　十二者圣意无言大菩萨摩诃萨。号名金刚圣语自入一切文字般若无相三昧。证入毗卢遮那佛心金刚法性。同为一体。出一切如来秘密三摩地念诵状形。出生一切微尘数如来金刚法性身。加持一切诸大菩萨摩诃萨。令自勤。修证三密三摩地。入法界佛性法身圣性观。
　　十三者北方第一毗首羯磨大菩萨摩诃萨。号名金刚毗首羯磨转法轮王。自入三昧已。证入一切如来毗卢遮那佛心一切清净摩罗大寂诸佛菩提法藏。出生微尘数佛刹世界。一切羯磨如来世尊。同为一切诸佛毗卢遮那如来性海真如法藏。生一切金刚萨埵毗首羯磨。成就一切菩萨摩诃萨阿耨菩提。令诸菩萨当自观照自性心地。修入证得诸佛智镜金刚瑜伽三密三菩提圆通一切金刚三摩地观。
　　十四者难敌精进力大菩萨摩诃萨。号名金刚慈力迅疾灌顶。自入金刚智地三昧。证入毗卢遮那佛心。住如来大金刚秘迹三密性三摩地佛坚牢甲胄性海同为一体。出百千大金刚甲胄形。住佛手掌中。从金刚甲胄形。生一切世界微尘数诸佛国土如来守护一切仪范轨则广大事业。同一切如来神通自在圣力。加持一切菩萨摩诃萨。得难敌圣力精进道行。速证疾入如来金刚甲胄体性三菩提观。
　　十五者摧一切魔怨大菩萨摩诃萨。号名金刚暴怒。自入三昧。证入毗卢遮那如来佛心同为一体一性。出金刚大牙器仗金刚状形。住佛掌中。从彼金刚牙形。生一切佛世界微尘数如来金刚身。作一切降伏暴怒等。为一切佛神通圣力。加持一切菩萨摩诃萨。成就金刚牙器仗安立世界中。暴怒恐怖攞伏一切天魔。及一切自性烦恼魔。令一切菩萨得无碍。修证如来三摩地。令入圣智自性三密迅疾金刚观。
　　十六者金刚拳法界王大菩萨摩诃萨。号名坚迹金刚界。自入月轮心莹净自性智镜三昧。入一切佛心如来金刚萨埵菩提地。出一切佛世界微尘数佛土一切如来。加持一切菩萨摩诃萨。令修证入一切平等性智三摩地。证金刚甚深一切法义成就菩提。速超入一切如来毗卢遮那法身智镜性。则见我身同如来形。证入金刚界性。成就一切如来法智身佛五眼观。
　　则是时十六大士菩萨摩诃萨。各各自说观门诸佛如来金刚悉地。成就阿耨多罗三藐三菩提。令一切菩萨摩诃萨及一切有情众生。修证入瑜伽三密门三十支三摩地金刚菩提观已。其时阎浮提世界。忽然广博严净。现为金色世界廓清。即有微尘数千百亿佛刹世界一切诸佛如来。同时出现为作证明。总共赞叹曼殊室利为于上首。与普贤等十六大士菩萨摩诃萨。愿为一切有情众生。疾令修证。速得成就阿耨多罗三藐三菩提。
　　尔时则是一切如来出现赞叹而作证明。诸佛如来同声共说。曼殊室利当为菩萨上首。普贤十六大士等。得诸佛唱言叹深行德。善哉善哉曼殊普贤十六大士菩萨。能从往昔因地无量劫来。发弘大愿而度有情。心等虚空无有休歇。此是十六大士行菩萨行。甚深无尽之德。如来证明不可校量无有比度。殊胜之愿不可说不可说不可思议。如来说已。其时忽然出现六大金刚。亦当同声赞叹曼殊普贤十六大士深德之行而作证明。金刚力士言。曼殊普贤等不可说。皆得无碍辩才。证大法忍成就菩提。降伏魔怨制诸外道。到于如来圣性金刚智地。一生补处得陀罗尼金刚圣力。实无所畏自在神通。证如来法身一切功德一切诸佛之地。无尽大智皆悉具足。不可思议不可说尽。何者守护云何名为六大力士金刚助护佛法。一者大乐二者大笑。三者一髻尊四者降三世。五者四足尊六者阎曼德六足尊。
　　尔时佛告师子勇猛。汝当至信如是六力士大金刚同声唱言。我等六大金刚发大誓愿。亦当同共曼殊普贤往昔同行同愿。奉如来教令佛法常当守护。勿令天魔诸恶外道恼乱搅扰。当愿尽于未来之际。心等法界常当荷护。令一切众生愿到菩提成无上道。则是时大会于是菩萨众中。师子勇猛雷音菩萨。从座而起长跪合掌而白佛言。向来所说微尘数诸佛如来。从何处所来而作证明。佛告师子勇猛菩萨。如是十六大士。曼殊等往昔因地。教导有情令发大乘阿耨多罗三藐三菩提。早得成佛。亦当出现微尘数一切诸佛。往昔有因。是故当与曼殊普贤十六菩萨而作证明。是时师子勇猛菩萨在大会众中。殷勤稽首而白世尊言。我曾往昔久远已前因地之时。早共曼殊室利菩萨。于袈裟幢世界。有佛号袈裟宝幢如来。与诸菩萨同共作声闻中出家。何故今得微尘数诸佛出现来作证明。我等大会实亦难信。是时释迦牟尼世尊告言。则为大会众诸大菩萨摩诃萨师子勇猛等。说曼殊室利因地往昔诸佛因缘。证明成就阿耨菩提。亦说曼殊久远已前。住佛世界作大乘菩萨。早已发无上菩提之心。经无量劫渐次修学。其时于宝幢如来佛出世时。于声闻众中出家而作沙门。方便接引声闻之众。令发无上菩提之心。归依大乘渐渐次第当自修学。其心广大等若虚空。曼殊大士志诚接引。复发大愿幽冥灵圣神道。与我证明令我誓愿。成就有情一切众生。次第修学如来圣性金刚菩提。曼殊室利菩萨后经无量贤劫佛刹世世修行。乃值佛土劫名净光。其时世界号名须弥德。于其世中虽有诸山浊恶五趣诸类杂居。然且国土众宝所成。清净严饰无诸秽恶。有百亿四天下百亿世界。其中有一四天下佛刹世界。号名师子臆世界。于其世界中有八十亿王城。就八十亿王城中。有一王城名曰自在幢城。于其城中有一转轮圣王。号名大威德王。其次彼王城北有一菩提道场。名曰满月光明道场。于其处所。有一守护菩提道场之神。号名慈德。其时于世界中有一菩萨。名曰离垢幢菩萨摩诃萨。坐于菩提道场欲成正觉。是故其时于此世界中。有一大国恶魔徒众。于其众中有一最大恶魔王。名曰金色光。与其眷属无量徒众。俱来至到菩萨处所。皆欲恼乱离垢菩萨。勿遣成道。其时之世于自在幢城。有一大威德转轮圣王。以获得菩萨圣性智力神通自在。化作兵众其数甚多。围绕菩提道场。诸魔惶怖悉皆奔散。其时离垢幢菩萨摩诃萨。遂则得成正觉无上正等菩提。
　　尔时菩提道场神慈德。见菩萨成道已。惭愧无量欢喜无尽。将何报愿无处思量。便于彼大威德王边。发大深愿而生子想。其时菩提道场神慈德。则便顶礼离垢幢如来足作是愿言。愿我与此大威德转轮圣王。世世生生同愿同行。常愿修持金刚菩提圣性佛道。接引有情。在在处处于世所生之时。乃至成佛。愿我常与此王为所生之母。作是愿已其大威德转轮圣王。于此道场后更增加道场。广行供养严加守护。经于无数劫。供养道场十那由他微尘数。诸佛如来菩萨摩诃萨等。其时曼殊室利向众会之中告言。诸菩萨摩诃萨于意云何。彼菩提道场神慈德者。则我身是也。转轮威德王者。今毗卢遮那如来身是也。于是曼殊室利。其时我从往昔于彼威德转轮圣王边先世曾发诸佛深誓。广大弘愿。则尔时毗卢遮那于后向十方刹土。于一切诸佛法界之中。处处生世行菩萨道。发引有情令种善根。修行菩提教化成就阿耨多罗三藐三菩提。于最后身成等正觉。出生示现世世成佛。号名毗卢遮那。是故曼殊室利菩萨言。如是此佛本意成道。愿当与我为子。我则常为其母。发大愿已。于后我则常行菩萨道。化度有情一切众生遂经七十万亿阿僧企耶百千殑伽沙微尘数劫。修行菩提。喻令大千世界末成微尘。一一尘数作为众生尽皆成佛。
　　尔时大圣曼殊菩萨。后更乃值香云优钵罗世界。遇众香雷音王如来出世之时。于佛世界作转轮圣王。号曰名虚空王。云何得为虚空王。其王往昔因地之时。向诸佛如来前发大广愿当度有情愿。我心等虚空无有休歇。伏愿诸佛覆护加被。虚空幽冥灵圣助我。我则于此优钵罗世界生。遂则虚空灵圣证我为虚空王。其王随心所念应圣有感。王当寿命八万四千劫。其王亲族中宫婇女王子大臣。同心发愿常务供养余无所作。常以种种乐具衣服床卧。饮食汤药房舍堂殿。四事供侍诸佛如来一切菩萨。经满八万四千劫。其王是时后乃独居安坐。无侣为伴作是思惟。欲求帝释梵王邪声闻缘觉邪。虚空王作是念已。空中诸天告声言曰。大王止止。勿起如是下劣小愿之心。大王所集福聚甚多无有比量。王闻是语我今决定不退无上菩提之心。何以故天来告我。尔时虚空王。则共诸国人民及自眷属。有八十亿俱胝那庾多恒河沙徒侣及一切众生。往诣众香雷音王如来边。同共向佛发广大深愿。更相供养诸佛菩萨。心等虚空无有穷尽。虚空王重发誓言。复愿徒众于当来之世。欢喜相见导引有情一切众生。同我先愿广开供养总当成佛。是故师子勇猛菩萨及诸大众。见如来说曼殊室利往昔因缘之法。惭愧无量。其师子勇猛菩萨及一切大会众等。咸断疑网。师子勇猛言。我等大众亦当依随曼殊室利十六大士菩萨摩诃萨等。同发大愿当来接引。广度有情一切苍生。尽皆成佛得阿耨多罗三藐三菩提故。

　　大乘瑜伽金刚性海曼殊室利千臂千钵大教王经卷第二



　　大乘瑜伽金刚性海曼殊室利千臂千钵大教王经卷第三

　　　　大兴善寺三藏沙门大广智不空奉　诏译
　　尔时如来次说无动门。就此五门之中。第二门。云何次第得入无动门。一者入罗字观本空离尘义。阿閦如来说圆成实相无动门。就此门中说有二品。一者先说十方大菩萨出助证寤圣力第三品。二者后演一切贤圣入法见道显教修持第四品。今者就此无动二门中。当从第一先说十方大菩萨出助证寤圣力品。
　　是时于祇园精舍大会菩萨摩诃萨大众之中。世尊释迦牟尼如来。告师子勇猛菩萨等。于往昔久远已前世时。有师子臆世界之中。作满月光明菩提道场神者。名为慈德。是曼殊室利身是也。于其世中。作转轮圣王者。大威德王身是也。其时大威德王供养满月光明道场诸佛菩萨摩诃萨众。经无量劫。于此道场菩萨众会之中。有十大士上意菩萨等。后与毗卢遮那。为十方世界。作十方菩萨主。教化修持皆经无量微尘数劫。承事诸佛世尊。为度有情修持如来秘密三摩地观。后乃值于众香雷音王如来出世。尔时十大菩萨上意等摩诃萨。在佛道场大会之中。更同共虚空转轮圣王。发大誓愿向世尊前。共十大菩萨言。于后末世有佛出时。世世我等菩萨。当来但有佛出。十大士上意菩萨等誓言。则当出现来此佛土而作证明。圣力加持十大菩萨。我有本愿所学如来秘密法教殊胜圣性观门三摩地者。我则自当有誓。唯愿如来纳受我愿。我则各各自向世尊。说其本学观门。唯愿如来印可此教。我当修行助佛扬化。广度有情一切菩萨。是时师子勇猛菩萨及诸一切菩萨等。启如来言而白。世尊为我等菩萨及有当来一切有情众生。与说十大士菩萨观门瑜伽金刚三密三摩地法教。亦同此愿我当奉持。来世修行广度群品。是时世尊告十方大菩萨上意等菩萨摩诃萨。各各则向师子勇猛菩萨等及大会众。说本自修行观门学如来修持秘密瑜伽法教。当自说之。
　　是时次第则有上方妙乐欢喜世界上意菩萨菩提萨埵大摩诃萨埵。
　　则有下方金刚界地天世界持世菩萨菩提萨埵大摩诃萨埵。
　　则有东方无极日曜世界普明菩萨菩提萨埵大摩诃萨埵。
　　次则东南方最胜青色琉璃世界不思议菩萨菩提萨埵大摩诃萨埵。
　　则有南方无垢世界广意菩萨菩提萨埵大摩诃萨埵。
　　则有西南方白色颇梨世界无边智菩萨菩提萨埵大摩诃萨埵。
　　则有西方无量寿世界无边音声吼手菩萨菩提萨埵大摩诃萨埵。
　　则有西北方殊妙红色世界益音菩萨菩提萨埵大摩诃萨埵。
　　又有北方不空宝月世界无尽慧眼菩萨菩提萨埵大摩诃萨埵。
　　则有东北方金色世界贤护菩萨菩提萨埵大摩诃萨埵等。
　　尔时释迦牟尼世尊言。告师子勇猛等诸大菩萨摩诃萨如来所言如上所说。十方大菩萨摩诃萨因地先世。俱同一行广弘大愿。故修行毗卢遮那如来本行大愿秘密法教。亦同修普贤本行愿故。是故亦同修曼殊室利本大行愿已。是时若有一切菩萨摩诃萨。求证无上菩提者。先当修入一切法如来大慈心观。云何名为修持证入如来大慈心。十种观门何者为十云何修入。一者入三摩地观。照无边十方等如虚空心性无碍量等法界。是名本性大慈。能自护身亦护他身。自利利他名为大慈观。二者入三摩地。观察根本自性本源。最胜第一义自性慈心。能除断忿恨嗔恚烦恼根本。一切妄想永尽亦无过失。是即名为根本大慈观。三者入三摩地时。名为观照慈。于此大慈心自性性中。不见一切众生得失过患。常作一切清净胜相。而悉能知。不见三世众生彼有诸愆犯禁之名。是故名为见性清净入佛大慈观。四者入三摩地照见心性平等慈。能令自身暴恶之性能忍能受。亦令他一切有情众生能忍能受。是故名为心性清净内外无忍。名为见性平等慈忍性。忍力达空不见本性内外诸忍。是故名为入性大慈心观。五者入三摩地时观心见静慈。得生大慈心故。能济拔诸众生苦。令得安乐趣向菩提。菩萨证得寂静慈者。于寂静中不见苦恼。能导引苍生令入净土。得我净故则是名为如来大悲寂静大慈观。六者入三摩地时照见五蕴皆空。无所得慈故能自灭贪嗔愚痴诸恶颠倒。亦能令他一切众生除灭内外不善诸恶。皆悉远离诸见诽谤诈伪谄谀憍慢我执。不求恭敬名闻利养。如是等过一切不造。是故名为无所得大慈心观。七者入三摩地证入圣智三摩地时。观察心性证法性慈。以法力慈故。得梵释天龙之所礼敬。菩萨常自观身。严持威仪戒网不以为喜。威德自在人所称赞。能防护一切凡愚之心。则得自然翻恶作善见者欢喜。则是名法性圣智大慈观。八者菩萨入三摩地时。澄心证净证定证圣。了见寂静。名为殊胜寂性慈。具此慈力者。超过欲界空色二世。是名不染三界菩萨。若证入寂性慈者。能庄严报身三十二相八十种好。何以故名为菩萨证得心性寂灭慈。是故则名殊胜寂性大慈观。九者菩萨入三摩地时。证真如慈本体无变实性清净。菩萨若修行此慈者。则得离一切相证无生三摩地。成就一切无上菩提。自利利他皆悉圆满。是故名为真如大慈观。十者菩萨入三摩地时。证得法界慈。具是慈者能普覆一切。遍含有情总得解脱。令证菩提圣力加持。无不成就一切菩萨摩诃萨。是故名为法界大慈观。尔时如上所说十方大士菩萨。入一切如来佛心观者。是名一切诸佛十大慈观教法也。是时则师子勇猛菩萨摩诃萨等。重启如来而白世尊言。云何名为十方大士菩萨。如来告师子勇猛。如是十方十大士菩萨。往昔因地同得毗卢遮那如来一切诸佛十大慈心观。是故普贤曼殊菩萨圣性道力加持。而相助护神通感应。未知此二大士菩萨殊胜道力云何感应。则是时释迦牟尼世尊。在大会众中。重告师子勇猛菩萨等。如是十方十大士菩萨。从往昔因地之时。同共得毗卢遮那修大慈十心。亦修证普贤行愿曼殊圣性道力神通自在圣智。运度一切众生。是故感应。是时则得一切诸佛助护毗卢遮那圣性感会。尔时众中一切菩萨摩诃萨。一切有情众生。同修行普贤曼殊行愿。则证入毗卢遮那如来十大慈佛心观已。是时释迦牟尼。又重启请毗卢遮那如来。与大会众一切菩萨摩诃萨。说一切诸佛菩提金刚三密。普贤智日曼殊慧剑。六足四足尊等金刚陀罗尼。普贤大笑大乐一髻降三世等金刚陀罗尼。千臂千钵曼殊陀罗尼。金刚慧剑契印。如来法轮一切总持秘密菩提三摩地大乐金刚真言。六足金刚真言。曼殊真言。增用加持一切菩萨。圣性神用菩提圣智。尔时说诸佛如来十大慈已。从毗卢遮那佛心。流出金刚三密千臂千钵曼殊大明智光明金刚慧剑陀罗尼。用加持一切修学菩萨摩诃萨。速证神力圣性菩提心。如来则说千臂千钵曼殊室利菩萨金刚三摩地秘密根本菩提真言陀罗尼曰。
　　娜莫三漫多吉抳夜(二合引)势洒塞颇(二合)啰拏尾秫驮没地毗喻(二合引)娜舍匿(徐翼反)萨嚩怛他(引)誐谛毗喻(二合)啰贺(二合)毗药(二合)三藐糁没第毗药(二合)娜谟(引)曼儒(粗上声)室唎(二合)曳萨迦攞么攞迦览迦(引)蹯誐哆济哆细尾么攞虞拏楞讫哩(二合)哆也阿么啰曩啰苏(上)啰步惹誐尾你也(二合引)驮啰惹吒(引)么矩吒你迦筛哆播娜臂姹(引)母惹(引)也娜谟(引)曼儒(粗去声)具(引)沙(引)也摩诃(引)帽地萨怛嚩(二合)也尾尾驮(引)播(引)也讷[卄/(阿-可+辛)/女]底尾娜(引)啰拏(引)也怛你也(二合)他(引)唵(引)暴么抳噜质啰迦攞(引)播尾质怛啰(二合)母(木)讫哆(二合)娜么楞讫哩(二合)哆舍哩(引)啰跛啰么萨怛嚩(二合)暮左迦怛他(引)誐哆达么句(引)舍驮落钵啰(二合)嚩啰达么(引)腊驮尾惹也素啰哆参抱虞(引)跛捺舍迦羯丽(二合)商(去引)誐(引)啰钵啰(二合)舍么迦戍你也(二合)多(引)娑嚩(二合)皤(引)嚩(引)弩娑(引)哩(引)摩诃(引)帽地萨怛嚩(二合)嚩[口*洛]嚩囕娜诺唵(引)摩诃(引)播(引)舍钵啰(二合)娑啰钵啰(二合)娑啰阿(上)娑(上)么娑么难(去)哆娑莫糁漫哆跋捺落(二合)三漫哆逊娜落糁漫哆(引)迦落糁漫哆钵啰(二合)娑落娑啰娑啰系系曼儒(粗上声)嚩啰嚩日啰(二合)渴誐亲娜亲娜频娜频娜尾啰惹尾啰惹羯么(引)跋誐么迦素佉娜娜矩噜矩噜度噜度噜驮驮驮驮摩诃(引)么诃暮(引)诃也暮(引)诃也暴暴(引)鼻(引)么鼻么曩(引)娜曩(引)娜娑啰娑啰摩诃萨怛嚩(二合)慕(引)左也么(引)么曩(引)他么弩塞里(二合)惹哆(引)播(引)也褥佉素欠娜娜摩诃(引)迦(引)噜抳(宁)迦阿曩(引)葂(引)憾耨弃姤(引)憾娑噜儒(粗引)憾邬跛讷噜(二合)妒憾阿尾尾讫妒(二合)憾矩枲(引)弩(引)憾娑啰拏达慕(引)憾怛梵(二合)婆誐梵褥弃跢(引)南(引)素欠娜娜阿(上)曩(引)他南(去)萨曩(引)他迦啰娑噜惹(引)南(引)你噜惹娑迦(二合)啰邬跛讷噜(二合)跢(引)南(引)萨帽(引)钵奈啰萨嚩(二合)耨佉舍么迦尾尾讫哆(二合引)南(引)矩舍攞达摩糁婆(上)啰跛哩布啰以哆(去引)矩徙(引)娜(引)南(引)尾(引)哩也(二合)娜跢(引)娑啰拏鼻达弭喃(引)么么卑婆誐鑁曩(引)葂(引)婆嚩舍啰南跛啰(引)也拏萨怛啰(二合)跢(引)萨嚩耨佉你冥(引)舍么也萨嚩讫丽(二合)舍啰暂悉弭(引)阿跛曩(引)也萨嚩僧(引)娑(引)噜(引)跛奈啰(二合)萨嚩耨佉(引)你铭(引)曩(引)舍也矩舍攞达磨跛哩布啰拏(二合)铭矩噜萨嚩羯么(引)嚩啰拏钵嚩跢(引)你铭(去引)尾枳啰摩诃(引)帽(引)地萨怛嚩(二合)细(引)尾哆尾(引)哩也(二合)播(引)啰弭跢(引)喻(引)俨铭(引)僧(去散)你喻(引)惹也阿啰拏达磨尾啰(引)誐尾啰惹僧(去散)惹诃钵啰(二合)惹诃(引)驮啰抳(宁)娑么佉娑么惹(引)攞你地冥(引)噜娑么摩诃(引)帽(引)地萨怛嚩(二合)嚩啰娜娑嚩(二合引)诃(引)
　　千臂千钵曼殊心根本真言摄一切法神力陀罗尼曰。
　　曩莫萨嚩怛他(引)[卄/(阿-可+辛)/女]帝瓢(毗臾反一引)啰诃(二合)瓢(毗药反)唵俱么啰噜比抳(宁)尾湿嚩(二合)糁娑嚩(二合二)阿[卄/(阿-可+辛)/女]縒阿(引)[卄/(阿-可+辛)/女]縒洛户洛户[口*勃]哢(二合)[口*勃]哢(二合引)吽吽尔曩职(之力反)曼袒室哩(二合)曳素失唎野哆(引)啰野[牟*含]萨嚩耨契瓢(毗药反)发吒(半音下同)发吒(去)舍么野舍么野阿蜜哩(二合)妒纳婆舞纳婆嚩播半冥(引)曩(引)舍野唵嚩(引)计曳(二合)啰体惹野唵嚩(引)计曳(二合)势筛娑嚩唵嚩(引)计曳(二合)骞惹野唵嚩(引)计曳(二合)[寧*頁]瑟痴(咤曳二合)野唵嚩(引)计曳(二合)么曩(引)娑唵嚩(引)计曳(二合)娜曩莫唵渴誐萨怛嚩(二合)嚩计曳(二合)吽娑嚩(二合引)贺(引)
　　曼荼罗结界真言
　　梵云思(四)摩畔驮驮啰尼。
　　唵阿蜜[口*栗](二合)哆(上)尾卢(路)吉你[卄/(阿-可+辛)/女][口*栗]婆(二合)僧洛叉(上)抳阿(引)迦哩沙(二合)抳吽吽泮泮吒吒吽吒娑嚩(二合引)贺(引)
　　曼荼罗大灌顶密言陀罗尼
　　梵云阿毗晒罽迦真言。
　　唵阿蜜[口*栗](二合)哆嚩[口*(隸-木+士)]嚩啰嚩啰钵啰(二合)嚩啰尾秫悌吽吽泮泮吒吒吽泮吒(上)娑嚩(二合引)贺(引)
　　灌顶结契印真言
　　梵云阿毗晒罽母奈啰(二合)陀罗尼。
　　唵母儜母儜母儜嚩(上)[口*(隸-木+士)]阿毗(重)诜者茗(二合)萨[口*栗]么(二合)怛他(引)[卄/(阿-可+辛)/女]哆(引)萨[口*栗]么(二合)尾儜也(二合引)毗晒罽[口*栗]莽(二合)贺么日啰(二合)迦嚩者母奈啰(二合)母怛哩(二合)带萨[口*栗]么(二合)怛他[卄/(阿-可+辛)/女]哆(上)纥哩(二合)那夜(引)地瑟耻(二合)哆么日[口*(隸-木+士)](二合)娑嚩(二合引)贺(引)
　　如是次第。如来即说金刚十大慈观者及陀罗尼已。
　　是时世尊如上所说。十大慈观诸佛法教及说陀罗尼者。如来具说加持僧胜圣力福德。令一切菩萨摩诃萨及一切有情众生。修入速证诸佛无上正等菩提。是故师子勇猛及一切菩萨。我等深信誓当奉持。云何名为十方十大士菩萨上意等。同得如来印可法教修行菩萨道。则各各对世尊向大会众前。与诸菩萨众。自说修证法教秘密观门。当来亦与一切菩萨。同当救度有情一切众生。是故云何名为此秘密金刚十大士法观。是时释迦牟尼如来。次第说上方上意菩萨十大士摩诃萨等。世尊令十大士菩萨。一一自说观门而为开演。
　　一者上方妙乐欢喜世界上意大菩萨摩诃萨埵菩提萨埵。当自陈说对如来前。令当来一切诸菩萨。修入菩提圣性圣智。证如来金刚三密三摩地照见自性。入无动涅槃无性观者。上意菩萨摩诃萨。则入一切如来自在法界三摩地。菩萨于自圣智眼。观照意识界处入是涅槃无自性观法界金刚三摩地。上意菩萨自见身中性意生身。于一一毛孔中。入出神用自在圣力。运通深证不思议法界三昧。以圣性智知三世一切佛法不可说法可说法。佛刹微尘数一切菩萨摩诃萨。修行教导化度苍生。行菩萨行常不休息令一切有情众生。速入涅槃无性观法界圣力菩提悉地。成就菩萨。令一切众生先修证。入十种成就金刚菩提三密大法观。云何名为十种菩提金刚三密大法。一者能令证入百千陀罗尼秘法光明。成就菩提金刚圣性三密行道大法。二者能令证入百千诸根智慧圆满成就菩提神境通。证入百千三昧佛三摩地大法。三者能令证入百千神力。成就长养百千金刚三昧耶。成就圣力菩提圆满故大法。四者能令证入百千虚空门。入一切如来三摩圣性地运动成就菩提。自在神通游历十方。入佛净土见佛报身大法。五者能令证入百千佛三摩地门。圣性通达具足成就菩提。殊胜秘密诸波罗蜜门。入一切性智菩提无碍圆满大法。六者能令证入百千圣智神通。修入妙行理趣体性功德积集圣道成就菩提。入一切诸佛法藏大法。七者能令证入百千辩才智慧方便演说成就如来圣行菩提。深入秘密一切法义大法。八者能令证入百千诸佛甚深大慈圣行。成就菩提佛行圆满大法。九者能令证入如来百千圣智金刚性道。得佛灌顶入法王位成就菩提。诸佛智身大明遍照金刚菩提。成就法身令得解脱大法。十者能令证入百千诸佛解脱地成就菩提获一切如来。速入百千秘密金刚菩提佛性海藏真如三摩地。满足一切法如来圣性无尽金刚智菩提一切大法。是故上意菩萨摩诃萨埵。先自能说识之妄想如来圣性。二义和合成熟金刚圣智菩提大法者。则是名为菩萨修学如来圣性解行齐行。则能证得自体法界菩提十种大法。然后修入证得无动涅槃无性观。云何方便而得证入无性观者。菩萨先须当心观照本性寂静。寤入灭尽定。得心识性证见清净。惟清惟净证见圣性。自性如如一道寂净。悟达本源反照见静。惟照惟莹惟莹惟净惟寂惟圣。则是名为菩萨得入无动涅槃无性观。
　　若有一切菩萨。依此上意菩萨摩诃萨埵。修学此法门者。则得速证佛无上正等菩提。故上意菩萨摩诃萨。为三世一切法界有情众生。显说演出诸佛秘密金刚菩萨成就无动涅槃无性观。令未来远世一切菩萨一切众生。修证速入如来圣性三摩地无性观者。得佛阿耨多罗三藐三菩提故。是时如来则次第。而令持世菩萨。自说修习观行门。二者下方金刚界地天世界持世菩萨摩诃萨埵菩提萨埵。自对如来前。则为现在一切菩萨。陈说秘密法观。亦令当来一切菩萨及一切众生。修入萨婆若海三摩地。学诸佛金刚菩提一切秘密甚深法忍波罗蜜多实性观。若菩萨依此观门由行。证得如来金刚无边性海三昧。依此三昧得入秘密菩提金刚持地世海性三摩地。从此持世海性金刚愿力置金刚界地建立。所依金刚海性坚牢法藏相生世界。无有障碍等如虚空无差别相。皆是本源毗卢遮那如来。金刚体性坚固秘密法性海中。安立万像大地世界。形色相好主宰神通。灵应化变一切总依。毗卢遮那如来先世大愿圣力加持一切菩萨。及一切有情修习菩提解脱圣道。成就于此世界一切众生。合同一性助佛成熟自在神力。达一切如来三摩地圣智相应。令一切有情无不快乐。同入菩提悉得圆满。皆是毗卢遮那如来往昔之时。于劫海之中有大愿力。修菩萨行时以四摄法及行八大供养。而曾摄受一一诸佛诸大菩萨因地之时所种善根。皆已相摄种种方便教化成就。令一切菩萨安立一切智慧道一切圣种道。一切金刚道一切解脱道。是名一切如来菩提海藏大善福利方便成就。愿海般若波罗蜜多。诸佛菩萨往昔因时所行之行。具足清净解脱圣道。以能善入诸佛三摩地。令其菩萨及一切众生。常见诸佛报身分明了了。以胜解力入于如来功德性海。得成诸佛菩萨解脱之门。游戏神通合同本愿力故。起大悲心誓度有情。悉归诸佛金刚菩提性海圆满成就故。是故如示持世菩萨摩诃萨。令诸一切菩萨。修入金刚三摩地行甚深法忍住。波罗蜜多实性观。云何疾得入此方便而证此观。是时持世菩萨。即当自心眼应当观照。入自心性性体法界。得见自性心体。证于如来金刚圣性。洞达法空无边觉智。大寂慧空观其大智。入心心空证空复空。心如虚空同于法界。了了见性名证自性圣智法体是本心性。神用自在清虚一静法同法性真如实际。若达此性则名本源自性真实圣智无性。是故持世菩萨摩诃萨。往昔因地当本大愿。共毗卢遮那如来令度一切菩萨及一切众生。同入此愿诸佛圣性金刚菩提大愿修行佛三藐三摩地甚深法忍波罗蜜多。住于清净法身实性观者。速成正觉无上正等菩提。当得阿耨多罗疾当成佛。是故释迦牟尼如来。深叹持世菩萨摩诃萨。汝曾久远供养诸佛菩萨。今说如来金刚秘密甚深菩提不可思议。是时诸大菩萨。见如来叹持世菩萨摩诃萨。大众欢喜信受奉行。

　　大乘瑜伽金刚性海曼殊室利千臂千钵大教王经卷第三



　　大乘瑜伽金刚性海曼殊室利千臂千钵大教王经卷第四

　　　　大兴善寺三藏沙门大广智不空奉　诏译
　　是时如来令普明菩萨。说无尽法藏真际观门。三者有东方无极日耀世界普明菩萨摩诃萨菩提萨埵。对于如来大众前。复为现在一切诸大菩萨摩诃萨。陈说秘密真如性净法藏真际观。亦令当来一切菩萨及一切众生。修入诸佛一切般若波罗蜜海藏三摩地。尔时普明菩萨。同共一切诸佛说殑伽沙世界十方刹土一切菩萨摩诃萨及一切众生。于世世生生行菩萨道修持功德时。不如于此娑诃世界一日一夜。修持曼殊菩萨行愿功德何以故。此人则为能于阎浮提忍土之中。修行忍行曼殊菩萨行愿功德。是故超过诸佛净土。则得圣力加被速当成佛尔时释迦牟尼如来。告诸菩萨摩诃萨言。普明菩萨乃能发广弘誓愿当度有情者。是时世尊对大会之众。叹普明菩萨不可思议。是以能共诸佛如来。说曼殊菩萨行愿功德。能令一切众生。得为忍土修行菩萨道是时释迦牟尼如来。则为一切菩萨及一切有情众生。说毗卢遮那佛金刚三摩地。令诸大菩萨修持一切如来金刚三密三摩地故。住清净真如法藏真际观。是故普明菩萨。承佛如来教命传授。共一切菩萨摩诃萨。再向如来前重白世尊言。我等菩萨誓当依如来所说。修入此三摩地金刚三密三菩提真际观门。如是普明菩萨等。稽首如来言。愿佛加被。则得入于毗卢遮那如来三昧性海法藏法身之中。我等诸菩萨依如来言。则入观门。亦同得见自身中平等体性法界虚空。示现于我自性法界平等体性中。廓周法界自在无碍。出入神用无边性海。普皆包纳十方三世一切世界。法界众生悉皆显现。复现诸佛三昧大智光明无相性海。皆从此三昧。出现十方所有诸安立法海。悉能含藏一切诸佛智力解脱圣性菩提及诸菩萨智愿。能令一切国土微尘数佛刹互相隐没。普能容受无边法界而无障碍。成就一切诸佛功德法藏显示如来诸大愿海故。及诸菩萨摩诃萨行愿一切诸佛法轮。流出无尽般若波罗蜜。令诸菩萨演说护持使不断绝。则于如此世界之中。普明菩萨摩诃萨。对世尊前更入于三昧。证法界三摩地佛微细无碍圣智。得一切如来大明慧佛眼所照。普明菩萨圣性智力加持入诸佛法界身。现一切诸佛国土。于此国土复显出微尘佛刹。所有微尘佛刹一一微尘中。复有诸佛净土。于佛净土中有微尘数诸佛。一一诸佛前。复有普明菩萨摩诃萨住如来前。普明则对如来前启白世尊言。复愿如来加被于我。我则得入此诸佛金刚三摩地。是时普明菩萨则证入毗卢遮那如来金刚法藏三摩地。令一切菩萨及一切有情众生。同愿修持入此性净真如法藏三昧真际观。云何应得修入此观。菩萨则当观照心地觉用心智。惟照心性细细观觉。觉照心体见性无动。证觉不动即能常用。用观体智见性清净。性自离念离念无物。心等虚空即证圣智。如如圣性二俱澄寂。空同无体性体虚静。则是名为菩萨证入真如法界性印法藏真际观门。是故一切诸大菩萨摩诃萨。四部弟子善男子善女人。闻普明菩萨摩诃萨。为大众等及当来菩萨。说佛真如法藏真际观已。咸皆愧仰信受奉行。
　　是时释迦如来。次第令不思议菩萨。当为一切菩萨及当来有情一切众生自说观门。四者是故如来则令东南方青色琉璃世界不思议菩提萨埵菩萨摩诃萨。则当如来前。为现在一切菩萨。自当陈说观门。
　　如来秘密金刚佛眼清净无边法界三摩地无漏圣性。令一切诸大菩萨。证入五眼无障观。亦令当来一切菩萨及一切众生。入如来大菩提金刚智萨婆若海。是故不思议菩萨摩诃萨言。若有一切诸大菩萨摩诃萨及一切有情众生。欲令速成无上菩提者。光修此金刚三摩地五眼无障观云何得修入此观门。先当发菩萨广弘无尽大愿四无量心。则得修入此五眼无障观门。证诸佛心三摩般底法界性海三昧。入如来无边等持无边。秘密性无边金刚智无边。平等慧无边四智海无边。真实圣性三摩地菩萨摩诃萨住此金刚三摩地三摩般底者。善能晓知一切诸法如来深密明智。知诸佛法性自在圣智法界空性无动无转。开示一切无边法轮无边功德。令诸菩萨入一切诸佛海云三昧金刚三菩提疾得入如来十种性海三摩地。云何名为十种性海三摩地。一者所证入此佛性海三摩地者。令自心他心绮言妄语意三业行一切诸罪尽皆消灭。悉皆得证性净真圣。咸睹得见诸佛智身。二者得证入此佛性智海三摩地。能使自身他身消灭行杀盗淫。悔过先罪悉令消灭。自能调伏诸见身心得住三昧故。三者修证入此佛性海三摩地者。能令自口他口。消灭四种口过诸罪不善。既得灭已。能以慧眼照见五阴空故。四者修证入诸法性海三摩地。能令自意他意。消灭三毒一切意业之罪。得意地清净。入无生心无动慧智。神用自在达诸佛如来法界圣性法门。五者修证入此无尽法性功德无边性海三摩地。能令自识他识了别法相。入第一义观照谛察。修入菩提圣性佛智。悉皆圆满故。六者修证入此神用自在性海三摩地。能令自智他智广行菩萨行。示现圣智法力。加持一切菩萨。开通寤入诸佛菩提性地故。七者修证入此诸佛根本金刚智性法海三摩地。得见种种因缘差别不同。能令善知如来诸法一切义故。八者修证入此如来法力智性藏海三摩地。能令自慧他慧。得寤广通诸佛智慧。入法圣地般若性海。达佛圣慧菩提圣道故。九者修证入此一切智性法海三摩地者。行诸佛甚深菩提行。能令自心他心。寤入百法明门。速令具足一切诸佛智故。十者修证入此诸佛本愿无边性海三摩地者。令自身他身。修入无上正等地。悉使成就诸佛圣行如来法身菩提法藏故。是时不思议菩萨摩诃萨。令一切菩萨及一切有情众生。修入此佛眼清净无边法界五眼无障观。云何得入修此观门者。菩萨将自心眼反照见用。自心智眼内观澄寂。智眼照见五蕴性空。智眼寂静寂智同体。观见意净静照无见名见肉眼。观用心眼智见相应。用照寂体心眼无碍。智眼明净名见天眼。谛观识用了别体静。识用智明慧观照性。了见法性名见慧眼。谛观法智所知了见法义无边圣性能见自性慧体名见法眼观照寂灭觉了寂静。性同法界法性无体。觉即真净无觉实际。了了见性名见佛眼。是故不思议菩萨摩诃萨。则自证寤入此如来金刚三摩地五眼无障观。令一切诸菩萨及一切有情众生。修入此三摩地五眼圣性无障观者。亦令当来一切菩萨及一切有情众生。修学此观门。速登无上道。疾得阿耨多罗三藐三菩提故。
　　是故释迦牟尼如来。次第令广意菩萨自说观门。五者尔时南方无垢世界广意菩萨摩诃萨菩提萨埵。对如来前我为现在一切诸大菩萨。亦为当来末世五百劫岁之中。菩萨摩诃萨及一切有情众生。是诸四部弟子等比丘比丘尼式叉弥尼沙弥师大比丘僧等。陈说一切如来金刚秘密三密三摩地首楞严三昧。于此三昧是一切三昧王。广意菩萨言。我今令一切菩萨及四部弟子等。修持入此首楞严三昧速超成佛。于意云何。若有一切菩萨一切众生四部弟子等。广意菩萨告言。若住是世界勿得行于狗法。时有比丘常行狗法。自称我是菩萨。于意云何譬如有狗前至他家。于是他家便作为主。见后来狗心生嗔妒嘊喍嗥吠。内心起想畏来争食。佛教将尽法欲末时。有此比丘修行狗法。先至他舍作为主想。住施主家吝惜资财为自己物。见后来比丘慰嗔怒目。作物主宰生嫉恚心。种种谤讟说他长短。如此比丘亲近恶友常生贪想。虽读经典志求名利不识良善。常于世间诈行精进。内怀腐烂显异惑众。将诸幡像种种香华。行向人家强行供养。密行谄曲意在求财。佛言语诸比丘。亦不应恃官挟势。畜积生计假托息利。推步盈虚咒术医药历算卜筮。如此出家僧尼之人。是佛弟子常当精进勿行此行。无智比丘诳他迷惑。非言自堕亦堕他人。是故广意菩萨摩诃萨。重白世尊言。唯愿如来印受我愿加护于我。我当则发弘誓大愿。不忍见于来世末劫。不善比丘及一切众生作斯业行。是时释迦牟尼如来告言广意许汝说之。尔时广意菩萨入此三昧安详性定。起佛大慈。当救来世一切众生。师僧父母比丘比丘尼。善男子善女人等令修此观。广意菩萨则对如来及诸大众。说令修入金刚秘密首楞严三摩地三昧性海。其首楞严三昧者。譬如虚空无有内外。一切无碍亦无动摇云何首楞严三昧者体有五种名。一者微尘数诸佛三昧同一首楞严三昧故。一体金刚三摩地。二者百千诸佛金刚三昧。入楞严三昧同为一性故。三者师子吼千三昧。同一楞严在中一体故。四者一切如来一切波罗蜜多。同一金刚般若楞严三昧故。五者诸百千秘密圣性菩提三摩地同入首楞严故。是名为一。是故诸佛一切神通自在法性圣智慧海。总是首楞严金刚三昧王摄。所以者何是故一切有情众生。根本赖邪含藏之识三世一切法。八万四千尘劳种子。无量无边智慧法性。是首楞严菩提种性。云何得入诸佛如来菩提种性萨婆若海楞严三昧灭除尘劳业力种子。如是妄想恶种识性犹如微尘。甚深密细幽小微妙。能含能藏难可得见。如何相舍而得出离。广意菩萨告诸菩萨言。若修金刚首楞严三昧者。则得出离。于意云何不假功力。谛观本心玄入心地。到于法藏真如性海当自消灭。如何修此楞严三昧。一切菩萨言云何而自修习。是时广意菩萨言。当心照看细细观性。用慧方便。智灯照入如毛头许事一微尘性极微无性。即见心定如如不动。智性寂静空无有性。是名修入楞严三昧真净体性。体用反照用慧细观。澄心见性本源体净。证性清净唯静唯正。唯寂唯静了了见性。是名正定楞严本静。如此用功不入邪定。永到菩提同佛圣性证法身如如得名究竟。是故广意菩萨摩诃萨。令一切菩萨及当来有情众生。修入首楞严三昧故。速证阿耨多罗三藐三菩提。
　　是故释迦如来。次第令无边智菩萨。当为一切菩萨有情众生自说观门。六者西南方白色颇璃世界无边智菩萨摩诃萨菩提萨埵。对如来前稽首世尊。而白佛言我为现在一切菩萨。及为来世劫浊乱世法欲末时。一切众生有情命者。我为陈说如来金刚秘密三密菩提观。令现在一切菩萨及当来有情众生。速疾修入觉证平等性智金刚三摩地现证菩提观。尔时众中有一觉慧菩萨。问无边智。于此观门有几种法。无边智答言当有七种秉说修学。云何证得有何因缘证菩提心。何者是菩提心。于是菩提心者有所得不。无边智菩萨答觉慧菩萨言。仁者若菩提心有所得。无有是处。现在心不可得。未来心不可得。过去心不可得。若离菩提心亦不可得。菩提心者不属因亦不属缘。不可名言。似有为法而可立相。非是造作亦非不造作。亦不可得见亦不可得知。无边智菩萨告觉慧菩萨言。如是菩提无量功德。微妙事业无有形相。菩提心者不可名心。亦不可说名无为心。不可说名为色。亦不可说名为无色。如是菩提菩提功德。微妙清净永不可得。一切有情心亦不可得。何以故菩提及心同于法界。是时觉慧菩萨语无边智菩萨言。菩提及心都无可得者。云何修入平等性智三摩地现证菩提观。得无上智正等菩提。是时则无边智菩萨语觉慧菩萨言。若有一切菩萨。当发如来四无量心。如来四无量心者。同于法界圣性金刚等若虚空。灵圣加被者则得证菩提。云何修入于此止观。菩萨谛察当照本心。观贪觉性遍行心起。则住法界性空正定。入三摩地证心寂静。不动不见入菩提心。得名现证菩提心观。又照见嗔心遍行五处。于自他人。见有情性证法无性。不起有相意根正定。入三摩地意静寂性。识性不动入菩提心。则名现证菩提心观。又照眼识根遍计所执。疑妄心生染著诸色。住正定心色尘不起。眼见色等无相寂静。证圣智心入菩提性。则名现证菩提心观。又照鼻识根心著诸香气。染入识智同于性体。观自体性香界识界。通为一体识嗅心起。不染香界鼻根清净。证五分香体入三摩地。达菩提心同佛实际。则名现证菩提心观。又照见耳根响应声听苦乐悲喜。心著情性住佛音声。法乐自在声尘不起。三昧正性入三摩地。耳识根静入菩提心。是名现证菩提心观。又照见舌识深入味界。味根微妙染著性体。观自性心入自佛性。证识正定不染尘味。舌识界中味性寂静。入菩提心同佛圣性。则是名为现证菩提心观。又照见身根。身触细滑遍证诸识。受触身根心性快乐。触尘微妙染著五欲。当观五欲心识为主。贪爱为母无明为父。身亦为根生长邪执。是故菩萨。应当细照谛观心性。入三摩地见佛海性无受无触诸根寂静。心无掉举不造诸恶。身恒清净不染六尘。是真梵行无有所著。如是修者入菩提心。则名现证菩提心观。是故觉慧菩萨言。云何修入疾证菩提。无边智菩萨答言。一切菩萨若修七种极难难入秘密金刚现证菩提观者。则当速疾证入此观。若得证入。云何而作方便更修心地。入是观门有何次第如何修持。若菩萨修证迅成重观心地。当用其心观心见心。心眼见性了了分明见性无见。心净意寂识用性静。寂照静无见尘灭定。俱等身中澄寂澄静。不见身根与触同性。是故觉慧菩萨。闻无边智菩萨摩诃萨说是菩提心观已。对如来大众前。踊身虚空高七多罗树。作诸神通踊跃欢喜。于此会中诸大菩萨摩诃萨。同声赞言甚希奇特得未曾有。是故会中同时得有八万四千亿诸大菩萨摩诃萨。修此现证菩提观门。得证无生法忍。后当来世一切菩萨一切众生。亦同此愿修是观门。得阿耨多罗三藐三菩提故。一切大众闻见说已信受奉行。
　　是时释迦如来。次第令无边音声吼手菩萨。当为一切菩萨有情众生。应当而演自说观门。
　　七者西方无量寿世界无边音声吼手菩萨摩诃萨菩提萨埵对。如来前启白世尊。复愿如来护念于我。我当如来前。说一切菩萨令修入一切诸佛秘密金刚菩提三摩地甚深殊特净土观。亦令当来一切有情众生修入此观。是时会中诸大菩萨众。对如来前启白吼手菩萨。云何而得修持入此观门吼手菩萨答言。若有菩萨。当须如实知见令受心法。入心意念则名受法。已受得法则是受者。心即无念意即无思名心无动。于心无动是真念佛。得入净土真实殊特净土之观。是故则名菩萨真实志诚修入。云何修持得入此观。吼手菩萨言。若菩萨先当重入如来十种诸佛了觉心地。清净解脱真如法观。圣智理性法性净土。云何名为十种法性净土。一者得受法者观极乐净土。受念法已法本无执。受教念者智行无念。法智无受即是真受。法本无生法相亦然。则是了觉是名净土。二者受得法已若作无相。能观所观念无思想得证性土无身无受。非观法相发起圣行。了觉见性证入净土。三者若受得法。观法无著观念无处。不见光华亦无形像。佛体无相犹如虚空。无有处所无念三昧。亦复如是如此修念。是名觉了真入净土。四者得受法时。观佛毫相等于法界。无有色象唯见清净。不见体相同佛法身。无有别异净如琉璃。内外明彻了觉心性。性静无物是名净土。五者若受得法。观自心地照见心性。现佛世界无量净土。诸佛如来一切菩萨。及见自身亦在其中。觉了分明得入净土。六者受是法已自身他身。观见生死无量劫来。轮还六趣受诸苦乐。从生死界得出烦恼。证自心境莲华化生。见佛报身晃耀明朗。犹如千日炽盛无比。了觉自身在于佛前。入如如观是名净土。七者受得法已。谛观心性入佛三昧。当见自身无明有爱。等同体性不相舍离。深著缠缚未有出期。是故菩萨当发大悲。适然清净住佛三昧。得此三昧了见身心。根本自性净如琉璃。莹彻无障名入净土。八者受得心法当自观行。觉心境界妄取诸见。颠倒心生执著我心。迷感邪见障蔽体性。不能明了誓当精进。为诸有情勤修净土。惟愿如来覆护我者。今对世尊则入三昧。乃见自性心如水精。映彻内外悉皆清净。明性了见诸佛净刹。同我体性无有别异。是名觉了自体清净得入净土。九者当受得法。观照心体唯见自性。不见心碍重观自性。深入法体即见起灭。生死变易无有能定。则当重发大慈大愿。再观心性勤加功力。其心入定经无量劫。不出三昧志愿在定。常入三昧教化苍生令证菩提。明慧实际觉了心体。入于寂静得名净土。十者受得法教依受教已。谛观心镜照见心性。唯照唯清唯照唯净。遍观十方廓周法界。朗然寂静无有障碍。性如虚空。同彼弥陀法身净土。于此净土发弘誓愿。当救有情悉令解脱。觉了心镜得入净国。同佛圣性是名净土。如是菩萨入此净土。云何当来教诸菩萨。修入观门证得法性诸佛净土。是故菩萨。先当自心观本觉体。照见心性内心外缘。内觉心起即觉外缘。但观内心心寂无始。圆照寂灭觉悟无物。细观心性六识俱泯。五蕴自空觉证寂静。得心心空灭尽痴定。三毒一体觉了同性。唯真唯正法身寂定。是故无边音声吼手菩萨摩诃萨菩提萨埵。令一切菩萨当来及一切有情众生。同证入十方一切诸佛。阿弥陀观自在王如来法身圣性净土观。是时吼手菩萨。成就一切诸佛金刚秘密十种净土。令一切菩萨及当来众生。同修观行入佛三摩地。得阿耨多罗三藐三菩提故。是时释迦如来。次第令殊胜益意菩萨摩诃萨。当为一切菩萨有情众生自说观门。八者西北方红色摩尼世界殊胜益意菩萨摩诃萨菩提萨埵。对大众会向如来前。为现在一切菩萨。当来恶世有佛无佛有情一切众生。陈说如来金刚三摩地自在无碍观。启白世尊愿佛许我。惟愿如来纳受我愿。世尊则告益意菩萨吾今许之。益意菩萨摩诃萨。则入三昧从定而起。当发诸佛大慈大悲深密大愿。我为来世有佛无佛一切诸天有情众生及诸菩萨。生于三世我当救之。复愿我心等如虚空无有休歇。尽未来际同于众生等类之身尽受无量生死出没作诸同类。接引群品饶益有情。令出轮回四生苦海。修入菩提金刚佛地。益意菩萨言。若违誓愿起于五欲贪著之心。及悭贪嫉妒怨恨等情者。我则诳于十方一切菩萨诸佛如来。我愿则不成。惟愿如来照知我心。我当发愿从今以后乃至成佛。常当护持诸佛大愿。修行梵行随顺净戒远离诸恶过咎不善恶业之愆。唯佛证明我等大愿。惟愿世尊慈悲覆护。我今复有更发大愿。愿我身相及我名号。未闻我名愿得闻之。若得闻者便证菩提。未见我者愿令得见。若得见已疾证菩提。未得见我相好之者。愿令得见。既得见已便证菩提。速令解脱。未得佛法愿令得法。未受得法愿令受得。既受得已心开大悟达证菩提。惟愿世尊惟愿如来。与我印可我之名号及我身相。十方普闻法界证知。惟愿如来与我授记。令一切众生决定成佛。益意菩萨复对世尊殷勤重启。诸佛贤圣虚空幽显。我有大愿志求如来清净佛眼神通自在。游历十方得见诸佛。复愿加被于我愿我身心。遍于十方等如法界。四维上下皆能等入诸佛性海金刚三摩地。八圣道力加被于我。云何为八。一者复愿悉见诸佛如来出兴。教导有情诸大菩萨一切众生同我愿故。二者亦见诸佛如来放大光明。照耀千界靡不周遍。照触我身入八圣道。证见自身神通自在。圣力加持开悟佛道。三者亦见自心在佛法界。住三摩地安隐快乐。四者亦见自身普入圣智。住佛圣性速达菩提。五者亦见自身普证诸义。辩才无碍教导众生。六者亦见自身普入诸地。登菩提道渐当成佛七者亦见自身顿悟诸法住如来地。八者亦见自身普遍法性。住佛法界成佛法身。是故名为证八圣道。入自性圣智同一真如。如来法身遍周法界。同太虚空等入菩提如如实际。是时益意菩萨摩诃萨。我今普为法界众生一切菩萨。对如来前重演诸佛金刚秘密菩提三摩地无碍法性观。惟愿如来印受我教。尔时释迦牟尼世尊如来告言。谁当开说吾许演之。是时益意菩萨。承佛圣旨告一切大众。若有菩萨求菩提时。修持无碍法性观者。若能修习先当发愿起大悲心。依我大愿修入此观。云何修学复愿指示。总当信受依教奉行。诸菩萨言如何修入云何观照。益意菩萨答言。语诸菩萨当心照用。谛观心性清净无物。用觉证定见性寂静。唯照唯寂唯用唯静照见心灵虚朗莹净。廓然明达无有边际。如月在空清彻法界。神用圣性等空无碍。是故益意菩萨摩诃萨。劝发诸菩萨。修入如来金刚菩提无碍法性之观。法性无碍观者。法本不生今则无灭。菩提不增波罗蜜多不减。若菩萨住此法性观门。修学无上正等菩提者。速超法界疾证菩提。得阿耨多罗三藐三菩提故。
　　是时释迦如来。次第令无尽慧眼菩萨。当为一切菩萨有情众生自说观门。九者北方不空宝月世界无尽慧眼菩萨摩诃萨菩提萨埵。向大众会中从座而起。合掌向佛长跪叉手。而白佛言惟愿如来。纳受我愿我当说之。我则当发如来大愿十种圣性心。证入秘密金刚解脱法门。世尊告言语慧眼菩萨。吾当许汝惟听演说。是时无尽慧眼菩萨。则入三昧。以三昧力慧眼明彻。菩萨得见过去未来现在。一切诸佛一切菩萨。一切诸天一切众生。亲对如来。自说三昧圣性之力金刚解脱如来秘法。尽皆信受。依我大愿修集菩提秘密金刚无二观门。当证金刚解脱。是时无尽慧眼菩萨摩诃萨。复愿世尊加被于我。愿我心性入于圣智。同为一体当证清净。心性净者则是如来菩提性也。菩提之性体无染污亦无色象。菩提之性与空俱等。菩提之性同于法界。法界性者等同平等。平等性者则同究竟。心性寂静同为一体。是故菩提圣性无一无二亦无别异。如此证者真同法性无入无出。言法性者不执于入不执于出法性无相。如来圣性无出入处。法智圣慧明达无障。神用寂灭无相无境。云何名为无相无境。不取眼识名为无相。不观色尘名为无境。乃至不随意识了别名为无相。不观外缘心无妄想名为无境。法性本如相境亦静。二相无别同体一性。何以故入佛三昧性同等至。菩提性境等无有异。是故菩萨一切众生。勤加修入十种圣性。则得证成秘密金刚菩提无二法性观三密解脱门。
　　尔时大会众中。是诸菩萨当自有言。云何修习法性观者。当学圣智十种圣性解脱观门。何者次第如何修入。无尽慧眼大士告诸菩萨摩诃萨言。当自于心谛观心月。处空静明体性清净。通彻无翳心同明月。朗莹清虚性如白雪。于是如上所说。圣性秘密法性金刚菩提寂静如何得至。达到菩提速证成佛。是故大会诸大菩萨众。同声启白无尽慧眼大士菩萨。仁者云何名为十种法性秘密圣智无二解脱法性观门。一者世尊说方便智。修入如来金刚功德法性圣智三摩地。证成圣行无二境相金刚菩提解脱门。二者如来严净一切诸佛国土调伏众生。令入菩提究竟出离三界自证圣智金刚三密法性解脱门。三者入诸三昧游历十方。普诣一切如来所修菩提。成就无漏一切功德。令一切菩萨证入金刚性智解脱门。四者安住三摩地。令一切菩萨。速得进入十圣佛地。达般若海圣慧法性。证入金刚解脱门。五者于三昧中。得见诸佛普入法界如来净土。见诸菩萨在如来前受教而听。入金刚身证解脱门。六者在于三昧。自见如来宣说秘密深妙法义。遍诸国土悉皆得闻。甚深微妙圣智法教。达证菩提不可思议。令诸菩萨证入金刚圣性辩才智慧解脱门。七者住是三昧见过去未来三世佛刹。当见微尘数一切诸佛一切菩萨如来教法。是即修入菩提法观解脱门。八者入于三昧。一念之中见三千大千世界成劫坏劫成坏之事。久远已来修持圣智成就菩提故。于一时一刻一念。证金刚定解脱门。九者入三昧圣性。见一切诸佛三摩地证。见自身亦见他身。一切菩萨诸根性智心量深浅。令同诸佛大悲本愿同修梵行。行菩萨道更相运度。证金刚慧入解脱门。十者入三昧定运大悲心。令诸有情志诚发行诸佛大愿。共一切菩萨及诸众生。常修戒定如来圣道。学佛威仪修持密行。得六神通智慧如海。不住涅槃导引群品。令证菩提金刚圣智三密法性解脱观门。是故无尽慧眼菩萨摩诃萨。故能显说法性圣行解脱观者。令一切菩萨一切众生如说修行。愿令习学如来圣行圣性三密金刚菩提正智正见如来秘密法性解脱观门。次第修行令证诸佛一切种智圣力方便如来加持成就菩提速得圆满。是故释迦牟尼如来。深赞无尽慧眼菩萨。善哉善哉汝能快说如来一切诸佛金刚秘密法性解脱法门。其时大会一切众中有十六万亿菩萨摩诃萨。证法眼净入佛三摩地。同修入此法性解脱观。得证阿耨多罗三藐三菩提故。
　　尔时释迦牟尼如来。次第令贤护菩萨。当为现在一切菩萨及当来有情一切众生自说观门。十者东北方金色世界贤护菩萨摩诃萨菩提萨埵。对大会众启白世尊。我当来世第四五百年劫浊乱世。如来圣教将欲末时。所有一切诸大菩萨。所有一切有情众生。令修正见令行正教。勿行邪命勿行眩惑。如是一辈诸恶比丘有痴众生。不信圣教诈作贤良诈现圣相。诳惑世间痴闇之人。诈明假圣口言。我见前世后世生死之事。诈解佛法倒说经律。迷惑众人令生信我。图取财物贪著邪见。如此之人是魔伴党破灭正法。犹如狂人言义失叙。不依次第不识好恶。犹若猿猴心无定止。是故贤护菩萨。重白如来稽首世尊。不忍观于当来苦世。恶业众生作如斯幻。今则如此正是其时。盛行邪谄不依教典。是时贤护菩萨我有大愿誓当救之。惟愿如来纳受我愿。是时世尊告言贤护菩萨。汝曾久事供养恭敬微尘数劫诸佛如来。得深秘密金刚法藏如来护念。今正是时汝当演说。世尊若许惟愿如来。加被于我我则敢说。尔时释迦牟尼如来言。吾今许说汝当演之。是时贤护菩萨。则对大众世尊如来前。不起于座入于三昧。名为如幻三摩地如幻三昧。从三昧起则说一切如来无尽不坏金刚福田圣性圣慧自在神通如幻三昧。若欲修持圣性圣慧如幻三昧者。先当修入十种殊特甚深难胜诸佛圣行。然后乃当修得圣性圣慧如幻三昧。云何修入十种殊特圣行圣性如幻三昧。何者名为难胜圣行。云何名为甚深圣性潜加八识。云何而行修持身心。智行俱证十种圣行如幻三昧。一者修行达悟菩提心证虚空。无意识想自性清净。如如真静无相无愿。心同法性自性本空。体性寂静如幻三昧。二者修持得入法位修进菩提。智见四谛超入圣地。是名殊特如幻三昧圣性圣慧。超越二谛一体真如。同于如来智海佛性如幻三昧。三者如说修行。入于圣性金刚三摩地。不住佛法亦不住菩提。不证道果亦不见于罪行八邪道。入佛圣行性同一体法身圣性如幻三昧。四者修习不舍三业证三脱门。入于世谛行菩萨道。从是三昧起声闻心。入声香界不著三世。性同真如如幻三昧。五者修持而行空法。示现住于声闻形相威仪。盛行非道见行非行。于非行中持净梵行。接引众生能行非相。得达菩提入于佛道。是名圣行如幻三昧。六者修行无相。而随音声不著声相。入十二缘证圣心量。不习二谛缘觉断妄。住烦恼性不入有障。盛行有为不著法相。现辟支身作世尊像。引归大乘。成就无上阿耨菩提一切回向。是故名为回向菩提如幻三昧。七者修学常观无碍。智慧辩才说法导引。有情众生入佛法性。遍于一切不染世间。入涅槃静恒住苦海。常在禅定不入于定。住于三昧不在三摩地名为如幻三昧。八者修行。能现有相住于非相。而入诸欲不染于行。离众生见执著结缚。同世间心住净常乐出三界心。名为如幻三昧。是如幻乐。九者修行。而现凡夫事不著三界。入于邪道不染贪爱。住世谛中离痴五盖。入三毒根不住五欲。证于空性法满具足。在阴界心智慧如烛。证解脱门出离五欲。名为无著如幻三昧。十者修学而现愚痴入诸烦恼。不坏世法而住涅槃。于生死海不犯八难。住于三界不得无难。如是住者当证无见。于五欲法实无所犯不著世谛。是则名为如幻三昧。是故贤护菩萨。说演如来圣性十法如幻三昧。殊特难胜真实圣行无尽福田者。是故若有一切菩萨。次第修行如幻三昧者。先当证悟诸佛三密圣行无尽圣性金刚圣力三摩地。然后得证如幻三昧。迅疾玄悟入一切诸佛金刚圣性实际三摩地观。云何习学当见是义。了了分明如说修行。是故一切如来圣行诸法。秘密一切三昧者。实无可得如幻无定。自性真如诸法寂静。证寂体性空无所有。是故如来一切诸法皆悉如幻。三世众生悉亦如幻。有情无情及诸贤圣皆当如幻。何以故为由于业。随业流转之所化故。佛言我身亦尔。一切事相无有定法。一切圣化圣如幻故。三千大千一切世界。假会和合亦皆是幻诸法亦然。菩萨比丘皆作如是。一切事业共如幻故。凡所有法无非是幻。因缘假合之所成故。是时贤护菩萨。令诸菩萨及诸贤圣。修入菩提如来圣行。圣性无尽殊特功德。不坏金刚圣力福田。自在神用如幻三昧。智海清净圣性之观。云何受持云何修入。贤护菩萨大士告诸菩萨言及一切众生。先发如来大慈大悲大愿大行如幻圣性。然后修习无上正等菩提观门悉地成就。若欲修者。菩萨先应用慧。当心照性见圆镜智。心眼处观见心体性。唯观唯定唯定唯正。圣智圆明唯寂唯静。入自真如同佛体性。达金刚际神用自圣。作如是用功证金刚喻定。速得成佛同如来圣。是故贤护菩萨摩诃萨。令于当来一切菩萨及一切有情众生。同修此教如幻菩提三昧正观。更相运度速超彼岸。是时贤护菩萨当发大愿已。阎浮世界及千国土。诸佛净刹忽然明朗。变为金色六种震动。天雨诸华缤纷乱下。香气芬馥满于法界。其时舍卫国中祇园精舍大会道场内。六百万亿菩萨摩诃萨。得证四圣眼肉眼天眼慧眼法眼。神用自在智慧辩才。总皆一时当自发弘誓愿。悉同贤护大士菩萨摩诃萨。修此如幻三昧圣性观门。当来同救一切众生尽皆成佛。是时释迦牟尼世尊及诸佛如来。共一切贤圣诸大菩萨摩诃萨众。同声赞叹贤护菩萨。善哉善哉能以真实无漏慧智说演诸佛如来。金刚圣性殊特微妙。甚深如幻三昧观者。大众齐声唱言。贤护菩萨不可说尽不可思议。善能演说如来一切秘密教故。是时舍卫国大会诸众。一切菩萨一切声闻。一切诸天一切四部弟子。善男子善女人。一切龙神八部一切鬼神等。同声称赞叹未曾有。咸皆悟解欢喜无尽信受奉行。

　　大乘瑜伽金刚性海曼殊室利千臂千钵大教王经卷第四



　　大乘瑜伽金刚性海曼殊室利千臂千钵大教王经卷第五

　　　　大兴善寺三藏沙门大广智不空奉　诏译

　　二者后演一切贤圣入法见道显教修持第四品

　　是时释迦牟尼如来。在舍卫国中祇园精舍大道场。大会众中有百亿菩萨摩诃萨众。五万亿声闻缘觉众。八万亿比丘比丘尼沙弥式叉四部弟子众。五万亿龙神八部众。八千亿鬼神夜叉众。世主四天王及诸转轮圣王有七万亿众八千亿天帝六欲诸天众。九万亿大梵天王诸天众。四万亿人王世主小王众。三万亿善男子善女人众。尔时释迦牟尼世尊。在大会中据师子座。坐百宝莲华台。入金刚三摩地。放金色三昧光。普照一切大千法界他方诸佛国土微尘数佛刹靡不周遍。是时他方净土诸佛世界诸大菩萨。同时尽见金色大光明。见斯光已警觉身心。而来集会向娑婆世界大道场会为作证明。诸大菩萨摩诃萨有百千万亿众。其时菩萨众会之中。有一菩萨名曰普眼。稽首顶礼释迦牟尼如来足而白佛言。普贤菩萨今何所在。世尊报言普眼。普贤菩萨今见在此道场众会。亲近我住在吾左边初无动移。是时普眼及诸菩萨。复更观察道场众会。周遍求觅不可得见。普眼菩萨而白佛言。世尊我等今者。犹未能见普贤菩萨其身及于座处。佛言如是普眼。善男子汝等何故而得不见耶。世尊语普眼曰。普贤菩萨住于法性之身。甚深微妙不可说见。是故普贤菩萨。获无边智慧金刚性身。普贤菩萨在于师子奋迅之定。住首楞严三昧。得无上菩提神通自在。同于如来法身清净。证得无碍实际。普贤菩萨得住如来十种圣性圣力。以得智藏法界为身。一切诸佛如来共所护念。尔时普贤菩萨对如来前。则现圣性自在神力。于一念顷悉能证入微尘佛刹三千大千世界。三世诸佛无碍无别。智身法身同体一性。是故佛言语普眼。汝等诸众不能见尔是时普眼菩萨。闻如来说普贤菩萨甚深圣智微妙清净功德之身。普眼菩萨便则对如来前。证入十千阿僧祇三昧。以三昧力复更遍照观察渴仰不已。欲得愿见普贤菩萨。普眼乃更重观亦不能睹。其余一切诸菩萨大众等。俱亦不能得见普贤身形相好。是故普眼菩萨。从三昧起向如来前。白佛言世尊我已入十千阿僧祇三昧。求欲愿见普贤菩萨。而复毕竟不可得见其身相好普贤之行。及是身业语业意业。坐立行住悉皆求觅都无所见。佛言如是如是。佛语普眼菩萨。譬如幻中种种幻相。所幻住处尚不可得见。何况普贤菩萨。秘密身相体同虚空。身亦秘密语亦秘密意亦秘密。当知普贤圣力自在不可思议。而于法界能入能出。能见能现能隐能没。何以故普贤菩萨境界甚深。不可比度难思难测。惟佛能知无有量已。过量。举要言之普贤菩萨以金刚慧三昧普入圣性同一切法性法界。于一切世界无所依止。普贤知一切众生身心皆空。无去无来性同普贤。无有差别无依无作。性无动转至于法界。到究竟处譬如虚空。虚空之性不可得见。普贤身心亦复如是。尔时世尊于大众中告普贤菩萨摩诃萨。汝乃于过去世来久远。值遇诸佛如来微尘数微尘数阿僧祇劫。等如虚空供养无数如来菩萨说不可尽。是故如来问于普贤。汝当应知往昔已前。过于无量佛刹世界空劫之中。汝曾见闻毗卢遮那如来出世之时遇佛闻法。佛说金刚秘密甚深法藏。是谁为首与诸佛如来诸大菩萨。缘觉声闻四部众等。及此会中大菩萨摩诃萨者。先世已来是谁为师作于导首。令发菩提之心引化成佛。普贤菩萨闻如来语承世尊言。即从座起向佛作礼。右膝著地合掌恭敬。而白佛言世尊。我曾往昔过去世时得值得遇毗卢遮那如来说。过去世时．久远已前未有佛时。有曼殊室利大士菩萨。出世教化无量微尘数说不可尽一切众生。令发菩提之心。修金刚三密三摩地尽当成佛。又更尔时曼殊室利。其时便于大会众中。当自发誓广弘大愿。愿我心等虚空遍周法界。如太空中法界无尽。我则当自尽其志力。广度苍生无有休歇。曼殊室利大士菩萨。则向大众之中发大音声告言。诸仁者谁能与我同愿同行。能承我愿与我为子绍继我法。我则为说大乘瑜伽金刚秘密圣性三摩地成等正觉无上菩提广大因缘。令行菩萨道接引有情。更相运度得成佛果。忽然登时从此众中。出五大仁者大丈夫。来向佛前头面礼敬世尊足已。则当其时发大声言。我能依此曼殊室利菩萨。能发大愿大行广度众生。心同虚空亦无休歇。则当是时曼殊室利菩萨告言。大士善男子。汝等五仁大丈夫。能共吾发行同愿。心等虚空法界无尽。能发广弘大愿之行。救度一切有情众生得成正觉者。汝则真是吾子。吾即与汝五仁之者同其心故。广度苍生尽未来际。五仁大丈夫答言。我等五仁总同曼殊愿故。曼殊室利则为与五仁者大丈夫。安立名字故。是时五大仁者。依此名号趣入菩提。云何名为五仁者大丈夫安立名号。
　　一者名曰毗卢遮那　二者名曰阿閦　三者名曰宝生　四者名曰观自在王　五者名曰不空成就
　　是故五仁者大丈夫立其名号故已。其时五仁者便配五方各住一处。金刚性海三摩地世界。导引有情教化苍生。是故如此。又五仁者重启曼殊室利菩萨告言。大士仁者与我说一切诸法及说我心。有真如根本清净自性。二种法者为有为无。大士仁者曼殊室利答言亦有亦无。云何二法亦有亦无。则是第一亦有者。复有二种之义。云何为二种之义。一者我执二者法执。执法执我者。我执法执二义。即于我法之中。而能有障有碍。则能于其情性。遍计所执及一切处。则是慧性不能明彻自在用故。二者无我执无法执二义。若菩萨不执我法二义。则于我法之中通达无碍。即无遍计所执性。则得慧性明彻自在用故。第二亦无者复有二种之义。云何为二。一者心真如。二者心有根本自性清净。云何一者心真如。为执真如作有为相。即自执著我性根本。自性垢故不得清净。于一切处有障有碍。则生烦恼贪嗔痴故。任运系缚处处生灭我性苦故。云何二者心有根本自性清净。为自性本来寂静无障无碍。则真如无为遍一切处与根本自性清净性同空故。是以性等真如根本清净。自性同体圣性空故。无缚无解毕竟清净。性体寂静故。是故五仁者大丈夫。见闻说以无上菩提正真妙法。心大欢喜即起作礼。顶戴大士曼殊室利菩萨足。又则五仁者更重咨启大士曼殊室利菩萨大士。仁者更亦为我重说。我身之中心性。及与大士菩萨曼殊室利。并与一切众生。心性妙智等同一性不。大士菩萨曼殊室利答言。吾与汝五仁者及一切众生心性。等同一体无有别异。净如琉璃内外明彻。无有增减悉同清净。是故善男子汝当谛信。吾今与汝五仁者重再实说。是故汝等心性智慧。及一切众生与吾无异。又大士曼殊室利言语五仁者。佛说我心无主身亦无所。名曰摩诃金刚般若波罗蜜多。为身心性具足一切法。亦等同于如来智身法身。何以故身如性相同体无别。常住首楞严三昧性三摩地。性净清彻。是故如来说。善男子亦复如是。如汝五仁大丈夫便立其名号者。则得随名解说于意云何。一者大丈夫名曰毗卢遮那。身心清净性智菩提得圆满是。二者大丈夫名曰阿閦。身心无动性亦无相。大圜镜智菩提圜通是。三者大丈夫名曰宝生。身心平等性智菩提一静一性是。四者大丈夫名曰观自在王。身心清净妙观察智。圣慧通达金刚菩提是。五者大丈夫。名曰不空成就。身心智量性等虚空形同法界。圣性圣慧成所作智。自在神通悉地成就一切菩提解脱是。
　　尔时如来说言。如五仁大丈夫智性。须假大士曼殊室利菩萨金刚般若慧为身心主。成就一切法圣智性。能与五仁大丈夫身心成熟。慧性圆明法满成就。乃能证得无上正等阿耨多罗三藐三菩提。所以曼殊室利大士菩萨。能成熟五仁大丈夫。五智金刚般若波罗蜜多。同一切诸佛五智性金刚菩提故。尔时曼殊重启如来言。诸大菩萨摩诃萨身心圣智性同一体。亦同声闻缘。觉四部众等身心净智性同一体。亦同诸天大梵王等身心净智性同一体。亦同龙神八部及一切众生等身心净智性同一体。智慧清净无有别异。犹如水精内外明晓更无有异。本来清净自性真如。寂静无为以无所得。是故释迦如来告大士曼殊室利言。善说善解诸佛金刚三摩地法故。善哉善哉汝今则是吉祥大丈夫。成就一切众生无上菩提。及一切诸佛菩萨。亦证得阿耨多罗三藐三菩提者。是时诸大众等。告曼殊室利言。由习何教学何法义。大士曼殊室利稽首如来言。我今常修习大乘瑜伽大教三密三十支秘密金刚三摩地观。及一切诸佛菩萨摩诃萨。亦同此教修学成就。证得阿耨多罗三藐三菩提。大士曼殊室利言。若有一切菩萨摩诃萨四部众等。及善男子善女人等。于后末世像法之中。得遇此瑜伽大教三密门秘密三摩地法者。其人福德不可称量不可称计。算数譬喻所不能及。是人乃于过去世无量佛所。种诸善根得遇此教。速证无上菩提。云何之人得遇此法瑜伽秘密三摩地教。大士曼殊室利言。于后末世。若有菩萨及四部众等诸善男子善女人。能除去我相人相众生相寿者相。于世能忍忠孝下心。则得遇此瑜伽金刚秘密三摩地法教。如此人者则能弃舍身命为求菩提。是人先世罪业当为消灭。渐渐修学当得成佛。云何众生不得值遇。不得见佛不闻正法。若有世间愚痴众生。或有诸罪宿业障深。或曾往昔过去世来。广造十恶五逆。或曾谤佛或曾谤法或曾谤僧。如此众生则有三种重障。则不得遇此诸佛正法三摩地教。何者名为三种重障。第一重障者我慢贡高。邪见执蔽不能下心。宾事一切诸佛菩萨师僧父母学妙深法。第二重障者妒贤嫉能。自是非他说人长短。恃势贪嗔好求名利不勤懈怠。亦不能学得如来正法。第三重障者多贪多欲懒惰睡眠。惛沉掉举破戒者多不勤精进。如此之人则不识因果不敬师长。亦不见良善不护业道。是故粗恶之人。生生世世难值正法。对面不遇大善知识。广造恶业死堕阿毗及诸地狱。如此之人则不得遇此三密正法。瑜伽秘密三摩地法教。
　　尔时大会之中。有大菩萨摩诃萨众。有大声闻众。有大诸天众。有大龙神众。有大鬼神众。及诸四部众善男子善女人等。同共启请如来而白佛言。我等众会复更请如来。重说大士曼殊室利。往昔修行大乘深法。金刚三密三摩地法教。神通自在圣德神力。未曾得闻未曾得见。我等众会亦随大士曼殊室利。广发大愿志学大乘瑜伽秘密三密法教。是故大众一时同请世尊如来。为我众等。说曼殊深妙德行圣性殊特。其时释迦牟尼如来。在舍卫国祇园精舍大会之中。如来则为大众入于金刚三昧。从三昧起说如来一世三时法教。显出大士曼殊室利。往昔修行三密菩提。殊胜圣力神通自在。则于是时释迦牟尼如来告于大众言。吾当为汝。分别广说如来一世之教三时之法。然始得见曼殊室利圣德圣力。作大神通证明此教。导引群品悉令归趣。修入大乘瑜伽大教三十支三密金刚三摩地秘密圣性观。是时释迦牟尼如来。即于当世之时说三时之教。是故第一时中说有教声闻律仪。初有小乘度五俱轮及一切众生。四圣成就四果人等。第二时中如来说空教破执有相有情众生遍计所执。度声闻弟子四部众等。及一切地前三贤之人。修行菩提者令归空无相。不执不著中乘行故。是故名为归依空教。第三时中如来演说不空不有秘密法教。破执有执空。大乘小乘之中迷惑法教。破执有执无。破执有者勿令著有。破菩萨执无勿令著空。所以者何菩萨修证。令归大乘瑜伽大教三密三十支金刚三摩地真如法藏性海法界圣性观者。无为无相不有不无名为不空秘密解脱菩提故。是故如来显说大士曼殊室利菩萨瑜伽大教法性三密圣智三摩地圣性观者。广度有情一切菩萨摩诃萨。声闻缘觉四部众等。及诸天龙鬼神夜叉众。善男子善女人等。悉令回向大乘修入瑜伽大教三菩提三摩地圣性观。令得速达本源真如自性本性涅槃无上正等菩提故。其时大会菩萨摩诃萨。及一切声闻众。自恣集会解夏时至。尔时如来告大士曼殊室利菩萨言。汝于前三月夏安居自恣。往请时日龙宫教化。往去不来自恣解夏。时节将到曼殊不来。迦叶心念若后到时不赴法事自恣解夏。则当摈出。诸大众迦叶等咸有疑网时至不来。大迦叶等心怀作念。曼殊独身不合入众。若后到来必当摈出。大迦叶等即白佛言。法事时至。如来语大迦叶。若时将至则当作自恣行于法事。维那即于众中当之揵椎。椎声绝已。大士曼殊当共椎声一时齐到。所以不阙僧集自恣解夏法事。亦断声闻众疑自恣成就。是时释迦牟尼如来。见此会中法事将毕。其时如来以圣意潜加神力告。示令大士曼殊密意圣受。曼殊室利知世尊圣意。则于自恣众会之中。当现神通圣德之力。应时出现丈六紫磨金色之身。坐于法界金刚性海百宝莲台之座。其曼殊身上著于百宝。种种璎珞妙宝天衣。顶背圜光顶有五髻。头上有七宝佛冠。顶戴五佛如来。菩萨身上现其大印手二百二十二。有千臂千手。手中各持吠琉璃钵。钵中各各有一化佛。千释迦同时出现。尔时释迦牟尼如来则告之言。大迦叶汝应当观。大士曼殊室利菩萨手中吠琉璃钵内谛看。有何等相。大迦叶则从坐而起。便于世尊前头面作礼而去。大迦叶则于曼殊室利前。头面礼敬讫。便于钵内观看。及见钵中有百亿三千大千世界。百亿无色界百亿色界百亿六欲界。有百亿须弥山百亿四天下。百亿南阎浮提百亿娑诃世界。百亿释迦如来。百亿千臂千钵曼殊室利菩萨。百亿迦叶。在曼殊钵内有百亿世界。世界中有百亿大迦叶。各各向曼殊前请问大乘法义。复有百亿五顶山金色净土。其中亦见百亿曼殊室利。有百万亿菩萨众当。自围绕。时乃出现放大光明。化度苍生救摄一切。亦乃见百亿大迦叶徒众有大疑网。向大圣曼殊室利菩萨边求哀悔过。迦叶徒众发言。我等小乘之人小智小量。当有疑网愿罪消灭。当时大迦叶及声闻等。便于如来前及大士曼殊室利菩萨前。登时发誓广弘大愿。一依大士曼殊室利菩萨教旨。回向大乘志学瑜伽三密法门三摩地圣性之观。大迦叶众等。尔时则于如来前。头面著地顶礼如来足。复愿世尊纳受我意。与我等小乘之人。愿与发露忏悔疑过大乘授记。则于众会之中。其时释迦如来。则与大迦叶众等。忏悔授记令发大乘。迦叶等其时发愿后已。如来告言汝于来世。遇值无量无数诸佛如来。渐次修学瑜伽三密金刚菩提圣性解脱。当成佛果得阿耨多罗三藐三菩提。故是时一切菩萨声闻四部及诸。大众总皆睹见大士曼殊神力自在圣性无碍。断迦叶等一切大疑。当学大乘令速超佛地。是故迦叶众等同发大愿。复愿我等世世值遇诸佛世尊。修行大乘瑜伽三密渐渐习学。当得成佛无上正等阿耨菩提。则是时释迦如来。为大迦叶声闻徒众。说修大乘十种无犯解脱性戒超出三有圣力自在。欲界无定不染欲界。在上二界不住四禅亦不依四空。修此如来秘密三摩地者在三有界及阎浮提。是故菩萨修学之地能持梵行。若学金刚秘密三摩地者。则得迅疾玄通佛心超出三世。于三摩地。不染欲界不住四禅不证四空。是名不著三有名为出世。是故大迦叶声闻诸众。同共稽首释迦如来。唯愿世尊今为我等。说大乘三密不犯十重如来持戒教法。我等声闻尽皆回向。修入大乘瑜伽三密金刚菩提如来秘密。是时世尊则为大迦叶众。演说不犯十重大戒。汝当谛听谛听吾今为汝分别解说。佛告迦叶如小乘之人。持于声闻十重大戒之者若犯律仪十重过罪。一一从身口意业而生其罪。于有相之中事上犯失为不见心。心性寂灭自性性净。所以见相执持事上漏失。是名小乘犯重过失。执法生罪见取分别。染著心想不能舍离。是故不应生天堕于地狱。是名小乘事法漏失毗尼律藏。如是大乘菩萨持于十重大戒法者。则是不然。如菩萨持戒。常于大乘心行慈悲喜舍。救护一切有情照见心性寂然不起。澄心见性毕竟清净。则名真性。无染无著不取不舍。是故名为大乘十重。菩萨大戒亦复如是。其时大迦叶声闻众等。见如来说大乘十重大戒之法。心生愧仰回向大乘。唯愿如来指授名目。我等徒众深生信受当自奉持。何者名为大乘十重清净禁戒。得名不犯不破犯戒真性寂静。于十重性中云何大乘能犯不犯。一者如来一切心法。金刚自性本来清净毕竟寂灭。菩萨若于大乘性中。能持十重戒者。觉心真净了见心性无染无著。是故菩萨能持十重戒者是则名为不坏毗尼。二者如来一切心法。我障自性毕竟不可得本来无染。菩萨持重戒者。戒性如虚空不见心性了然寂静。菩萨持重戒时。证见心体我性空无。是故名为出过一切诸有相体。是则名为无过毗尼。三者如来一切心法。烦恼妄想本来清净。菩萨持重戒者。于净识性实无所得。于实无所得之心菩萨持戒。不见于相不见颠倒。不见菩提不见实性。名为最胜实性毗尼。四者如来一切心法如如实际。于实际中不见持戒不见破戒。菩萨持重戒者。是则应示当观心地。见实际性心性莹净。不见戒性亦无持戒杂染诸见。是故名为心性清净。通达圣性真如毗尼。五者如来一切心法菩提圣性无来无去。故名如来。菩萨应当持重戒者。得见如来真实心性。真实性者等如法界。无来无去无为之相。菩萨能持如来净戒者。见佛心性等于虚空无有别异。是故名为如来法身菩提圣性。真实得名不思议毗尼。六者如来一切心性净法。本来无住本来无处本来无著。菩萨持重戒者。于无住之中不见有犯十重之性。菩萨持此戒时。于无著心性廓周法界。遍于一切如净琉璃内外明彻。则是名为无自性性净毗尼。七者如来一切心法。等如空际离诸相故。菩萨能持重戒者。于心空际不见能有破戒之相。于性戒中证得法眼性净。是则名为净诸六识法眼毗尼。八者如来一切心法。法本不生今则无灭。菩萨能持重戒之时。于无生性照见持戒。心心圣性体寂清净。不生不灭则证佛地。速当成就无上菩提。是则名为三世平等毗尼。九者。如来一切心法。则是诸佛真如实智。不见有相一切诸法。何以故众生心性本是真如。于真如性中若见持戒。是名有相。菩萨不能解脱。若能不见持戒。不执不著一切诸相。是则名为无染解脱清净毗尼。十者如来一切心法毕竟无相。离于心想清净无障。菩萨能持十重戒者。于戒净性不见有戒不见无戒。得名证离小乘执缚一切戒相。是则名为究竟毗尼。是故一切诸佛如来一切菩萨。由依止此大乘毗尼。持此十种圣性无相十重大戒。毕竟清净离一切相。得阿耨多罗三藐三菩提故。则是时大迦叶。复为大众声闻四果。及诸天龙八部鬼神。四部弟子善男子善女人。对于大会再与大众。复请释迦牟尼如来。为诸徒众。重开演说往昔大士曼殊室利菩萨。因何劫中因何世时。而得遇值诸佛世尊。开演此教三密法门三十支三摩地观大教王经。是时大迦叶等徒众而白佛言。唯愿世尊更为我等大众。称说大士曼殊室利菩萨往昔因缘。尔时释迦牟尼如来。则告大迦叶大众言。吾当为汝分别说之。曼殊室利菩萨。乃于过往殑伽沙微尘数阿僧祇劫久远以前世时。曼殊室利菩萨遇值金刚五顶毗卢遮那。五智尊五如来同时出世。其时彼会中有一佛。名曰不空成就如来。又说过去往昔世时。于妙幢世界中。又有佛出世号名毗卢遮那。五智世尊五如来一时出世。住于虚空金刚法界。说虚空圣性。令为一切有情。证入本性涅槃自性相应安立圣智。到于彼岸真如实性。又于金刚法界内。如是五佛如来同声。共说大乘瑜伽一切如来菩提圣性总摄一切法般若波罗蜜多曼荼罗金刚灌顶大教瑜伽授法王位金刚秘密三密门三十支三摩地圣性观。曼殊室利菩萨为于上首。教诸菩萨摩诃萨四部众等及诸一切众生善男子善女人等。其时令诸人众入此道场。修持大乘。授瑜伽金刚菩提三密门三十支三摩地圣性观者。得证三菩提金刚圣性大寂三昧。再令菩萨勤行精进。观照心地真如实性。证空无相无愿法界一性三昧。得入百千陀罗尼门百千金刚门。百千三昧门百千解脱门悉皆具足。当来得佛同成普见如来。是故则当彼世之时。尔时不空成就如来。其时于大会众中。告言大士曼殊室利。汝乃过往久远已来。亲近世尊供养诸佛。尽于虚空等于法界。微尘数劫不可说劫佛刹之中。见诸佛闻正法。即尔时佛语曼殊室利菩萨言。善男子汝当与诸大菩萨摩诃萨四部众等。再请问毗卢遮那等五智尊。金刚五顶五如来。演说诸菩萨四部众等证修心地。入一切如来瑜伽金刚菩提三密门三摩地圣性观。云何修持得成正觉无上菩提。是时则曼殊室利菩萨。承佛圣旨。与诸大菩萨四部众等为于上首。同共启请毗卢遮那等五智尊五如来。共同演说瑜伽秘密金刚法门。云何修证诸大菩萨及诸四部众等。修学证入一切法如来大乘瑜伽金刚三摩地圣性观者。是时则毗卢遮那五智尊五如来。同声共说告言语大士曼殊室利菩萨善男子但有一切众生及大菩萨摩诃萨四部弟子等。深信此教瑜伽金刚菩提秘密三摩地法者。是人谛受应当弃舍国城妻子不惜身命。为求无上正等菩提者。则得证入此如来。瑜伽金刚菩提秘密三摩地圣性观。则得速达本源自性空净金刚圣性。得成佛果无上正等菩提。是时释迦牟尼如来。则自说过去往昔大士曼殊室利菩萨。同时值遇金刚五顶五智尊五如来出世之时。释迦牟尼如来其时五世尊中示现出世为佛。名曰不空成就如来。说大士曼殊室利菩萨。授五智尊五如来金刚菩提三密门三摩地教。转授与一切众生。修行菩萨道。其行广大其愿无边。出生一切菩萨大愿功德无有休息。尔时曼殊室利。常为无量百千万亿微尘数世界诸佛如来为母。亦常为无量百千万亿微尘数那由他菩萨而为导首说不可尽无上菩提法门。与诸菩萨为师。教化成就一切众生。令证三密菩提出于三世。大士曼殊菩萨广度有情。心等虚空无有休歇。名称普闻十方世界。常于一切微尘微尘殑伽河数诸佛众中。为说法师。得令一切如来之所赞叹住甚深智。能以实见如如法性。于空无相一切诸法通达无碍。以无所得解脱究竟。于是同心普贤菩萨。所行诸行悉皆已办。是故尔时释迦牟尼如来。于此大会众中。则当付嘱大士曼殊室利菩萨五智尊五如来大乘瑜伽三摩地教。令曼殊室利菩萨传授此教。世尊告言汝当为首。绍隆此教瑜伽三密门三摩地观。传授与诸大菩萨摩诃萨四部众等善男子善女人。若得入此瑜伽三密门三十支金刚菩提三昧三摩地观者。则得速超解脱。证无上正等菩提。当得成佛。是时释迦牟尼如来。告曼殊室利言。善男子汝当善听。吾当重为与汝大众分别解说且待须臾。说诸菩萨自当有证。如来则说往昔过去世时。有佛名为毗婆尸如来。出世之时诸菩萨等学此教法瑜伽秘密。如来说已。忽然则有千百亿世界金色佛刹。殑伽沙菩萨出现。而作证明。是故诸大菩萨等。各各自说修持瑜伽金刚三密门三摩地教法。证无上菩提。则是时诸大菩萨等言。得遇值曼殊室利引接于我。令发阿耨多罗三藐三菩提心。修行瑜伽金刚秘密得成正觉。是故一切菩萨众则当出现。共证此瑜伽三密门教。其时世界当时有一国大王。名曰净目天子。于此国内常行正法理化于人。其王当世之时。得值遇灌顶大师说。此瑜伽三密三摩地教。闻此教已。遂即便发无上正等菩提之心。登时国大王净目天子。当时国内敕旨天下处处。令诸沙门建立此三密门三摩地灌顶授法道场。便立道场。每年经于百日修念行道。其王宫中亦当起造授法道场。则阿阇梨教主授法导师。当与天王灌顶。王当后便修学瑜伽圣教三密菩提金刚圣性。尽生不歇。乃后应时有感。诸佛护念万国来朝。令国界清宁万姓安乐。登时王当受福。渐渐于后净目天子。得延年益寿五百余岁。渐次修学得证五波罗蜜。成就四智菩提六根清净悉皆具足。后便得遇诸佛如来世世亲近。王当供养承事无空过者。速当成佛得证菩提。是时释迦如来则于大众中。告大士曼殊室利菩萨言。善男子若有诸大菩萨摩诃萨四部众等。发大菩提心不惜躯命。当以信根真实。为求无上菩提者。则得入此瑜伽大教金刚三密三十支三摩地秘密圣性观。是故释迦如来言。若有菩萨当建道场者。先当拣择殊胜之处。穿深一丈无诸瓦砾骨石炭木及诸恶物。堪为道场者。则向大严净之地。应当建立方等安置大曼荼罗灌顶授法道场。是时释迦牟尼如来。告曼殊室利言。善男子世世若有众生。发广弘大愿能造此曼荼罗灌顶授法三摩地道场者。其人福德量等法界。福如虚空无有尽期。不可称量不可称计。尔时若有国王王子及诸后妃公主宫人婇女等。能与建立此清净大道场者。令国土安宁王当长寿。妃后延年万方投化。人民安乐风雨顺时。是故若有大臣能兴建此道场者。福命长远常得清吉。于国忠孝国安人乐。转转兴泰福不唐捐。是时佛告曼殊室利诸大菩萨摩诃萨等。若有一切众生遇。此瑜伽三密门三摩地教者。乃于过去往昔无量微尘数佛刹中。曾供养无数诸佛。则得遇此如来瑜伽大教三密门三摩地圣性观。及得遇值授法阿阇梨。生生世世学此大乘瑜伽教法。速当成佛疾证无上正等菩提。是故诸大菩萨摩诃萨四部众等。则当志求勤学精进实勿退转。应当谛信谛信发大誓愿。习学此教。是时大众诸大菩萨摩诃萨。及诸声闻缘觉。诸天龙王八部鬼神。四部弟子善男子善女人等。咸皆欢喜叹未曾有法信受奉行尔时大众等心皆喜悦。更请大士曼殊室利菩萨。今对大会如来世尊前。再重请说来劫末法世时修何教法。曼殊室利言再三辞退。对如来前我不敢自说。复愿诸人众同请如来。为大众等说我后世末劫之时。于像法末劫之中。为何教法而广度众生及诸菩萨。尔时释迦如来。告曼殊室利及诸大众等。吾今当为演说分别。如来在世运度众生。遇著世尊功德无比。是名殊特最胜福田。佛语曼殊室利。善男子如来在日有福之人。乃能遇佛。如来灭后薄福之人不可得遇。是故世尊告曼殊言。若有一切众生得如来授正法教者佛有十种威德有畏有敬。作希求之心难遭之想。如此人者授得教法。必证无上正等菩提。何以故如来住世一切有情业力最胜。与诸众生及诸菩萨四部众等授教法者。一一皆证菩萨佛地无上菩提四圣道果。若是如来灭后薄福之人实难值佛。于末法之中若欲授如来大乘正教法者。须遇大师授法阿阇梨。是名次补佛处绍隆我教。修习大乘瑜伽秘密金刚菩提。是故则令建立殊胜道场。于道场中安立本尊如来形像。及诸本尊菩萨形像。一似世尊如佛在日授其正法。是故阿阇梨于道场内。与一切众生及诸菩萨大乘人者四部众等。如佛在时依法授教。入瑜伽三密三十支金刚三摩地秘密菩提圣性观者。是故诸菩萨等及四部弟子比丘比丘尼优婆塞优婆夷善男子善女人。若能至诚亲受教已。切须久乃坚持。修习金刚正法如来秘密法藏。是故则名如来弟子。得授法已勤行精进。六时不阙行道念诵。则须传授导引苍生。一一付嘱与深信善解大乘瑜伽三密三十支三摩地观秘密教法者阿阇梨。亦复转须接引众生四部众等。令归大乘秘密瑜伽三十密门三摩地。则令一切众生速达本源。证自性清净瑜伽秘密金刚菩提一性成道。是人疾证阿耨多罗三藐三菩提故。
　　是时大会众等诸大菩萨声闻缘觉。及诸天龙鬼神四部众等。比丘比丘尼优婆塞优婆夷。令阿阇梨若与学教人欲授法者。先须密授教旨三十观门。其金刚菩提法观者。在瑜伽秘密三摩地如来圣性品中。是故一切大众诸大菩萨一切众生。修学如来圣性观行秘教者。殷勤三请阿阇梨。于大曼荼罗清净道场内。准教结印口授秘契三密三十观门者。不应显露唯当密授。若是不依如来言教。称扬显露者不得圣力潜通佛智加被。则被魔著蔽障。所修圣行不可得道。尔时大众闻佛所说。咸皆欢喜大众渴仰信受奉行。

　　大乘瑜伽金刚性海曼殊室利千臂千钵大教王经卷第五



　　大乘瑜伽金刚性海曼殊室利千臂千钵大教王经卷第六

　　　　大兴善寺三藏沙门大广智不空奉　诏译
　　尔时释迦如来。当与大众一切诸大菩萨摩诃萨埵。次第则说如来金刚圣性平等观门。第三云何次第得入平等门。一者入跛字观本真无染著离垢义。宝生如来说法界真如平等门。就此门中演有二品。一者说秘密归止观照法性决择心地第五品。已上一品教法。于此教法观照决择心地品者。合于道场内秘授心地法。不应于此经显说。合在瑜伽圣性品中别说密授观门。二者后演有一切菩萨修学如来三摩地圣性潜通加被第六品。如来次第当且应说潜通加被品。是时释迦牟尼如来。在大会道场。一切大众诸天等菩萨摩诃萨四部众等大梵诸天等龙神八部等善男子善女人等。见如来入于真如实际清净法界三摩地。放圣性三昧金色光。照普贤菩萨法界性体身心相好支节身分。一一毛孔中皆有不可思议。不可说不可说佛刹海藏。一一海藏有微尘数诸佛出兴于世。有诸大菩萨众所共围绕。诸佛世尊教导苍生及一切诸大菩萨摩诃萨等。又见如来入无依止毗卢遮那。清净法身等如虚空。以智慧身现无量身。普贤菩萨从如来无量智身出现。遍往十方净土承事诸佛。入于诸佛法界。出无量无边不可思议自在。神通法性智身。住于无量一切智门以智光明善了诸法。于诸法中得无所畏。随所演说穷未来际。辩才无尽以大智慧开总持门。慧眼清彻法眼无际。入深法界达智慧境。无有障碍亦无边际。究竟寂静犹若虚空。如是诸佛菩萨世界。及兜率天宫诸大菩萨摩诃萨。亦见普贤菩萨神通自在化现之相。亦见彼一切佛净土一切如来神变神通及诸菩萨。如此诸佛菩萨。皆与毗卢遮那如来。于往昔时同种善根。修菩萨道行普贤行愿。悉已寤入诸佛自在甚深解脱。得无差别法性之身。等入一切诸佛净土圣性海藏而依所住。皆是如来自在圣力。圣性法界神力无边。功德无量不可思议。是时释迦牟尼如来在大会中。告诸菩萨摩诃萨四部众等及诸比丘比丘尼善男子善女人并及一切众生。是故若有菩萨。修于身密勤行观照者。往昔普贤发广大行愿。入于众生三密体性。证修金刚三密门三十支三摩地观者。于一一支观中。入在众生根本自性。法界心性真如理智。奋迅速疾加被安住。证寤金刚三摩地。是时普贤菩萨本愿圣性金刚力智。令一切众生证得菩提解脱门故。是时释迦牟尼世尊告言普贤菩萨。汝常在金刚圣性法界诸佛法身不思议甚深秘密三摩地方便法海之中。同一切如来圣性功德菩提海藏真如法界。所谓有情众生修行加持。速达三密解脱法身证身印三昧秘密三摩地。都有几种门。普贤菩萨言。比来承佛圣旨言教。修持三十秘密观门。世尊语普贤如是如是。尔时释迦如来自言。有三十秘密观门者。且就第一身密十支观门。如来一一分析令修此观。则普贤菩萨。与十大士菩萨。重当稽首如来言。云何有十种金刚圣性秘契身密十支菩提观修证圣性三摩地门。佛言告语摩诃普贤。当与十大士菩萨为于上首。同愿修证圣性圣力加被入一切众生心性身中。与诸菩萨当为上首。引接有情寤入菩提。云何名为十种身密契印菩提三摩地观解脱门。一者名普吉祥威力菩萨摩诃萨。入毗卢遮那大寂清净智。从清净智出。还入众生自性三密识智。有情心地同如来。一切法界圣性诸佛菩提。调伏众生心圣性加持身印。令速证得究竟出离生死苦海智身解脱门。二者名为殊胜道场髻王菩萨摩诃萨。入佛圣力一一境界悉见诸佛如来性海净土三昧。普诣一切如来咨受所修。大乘秘密三摩地功德胜境。法界加持入身密三摩地印。成就法身无变异故得解脱门。三者名大精进金刚脐菩萨摩诃萨。入知一切如来究竟寂灭三昧。令入众生性身密菩提。得安立位一切菩萨地加持身印。入三密门金刚三摩地。普遍万行诸大愿故。证法海如性解脱门。四者名青莲华眼菩萨摩诃萨。入一切佛心成正等觉三昧。于三昧中普现微尘数法界如来无量妙法加持身印。化现法身入众生性。成菩提种无障碍解脱门。五者名菩提幢菩萨摩诃萨。证入如月莹明清净光相普现一切法界以无碍音开演寤入众生智性得入三昧。演说解释微细秘密之义。加持身印达令遍知法界圣性。证见一切诸佛国土。悉现清净不可思议无差别智。自在无障解脱门。六者名无垢藏菩萨摩诃萨。入诸佛智光明如来境界不动不转真如智性三昧。入一切诸佛微尘刹土中。悉见无边诸大菩萨。尽能加持入于身印。达众生体性。迅速疾证成就菩提。神通自在境界解脱门。七者名为现一切如来神变摩尼王幢网垂覆髻菩萨摩诃萨。入法界一相无差别慧光明三昧。一念圣智加持身印。现过去未来见在三世劫数成坏。微尘数善恶之事。悉皆平等真如清净解脱门。八者名寂静光菩萨摩诃萨。入如来金刚慧种种加助众生进分菩提圣道三昧。入加持身印。令入一切菩萨诸根自性性海。各入自智三昧境界神力不可说解脱门。九者名为圣智速疾自在王菩萨摩诃萨。入无尽法界虚空界大神通法身无相三昧。能以加持身印。令圣力化现种种智身应现无量圣智入一切众生性。遍于一切诸佛国土。现诸佛如来无边法界性海圣智解脱门。十者名为法海雷音王菩萨摩诃萨。入三摩地令得一切菩萨诸地成正觉力入佛解脱三昧。显示一切菩萨修行普贤法门行持愿力。次第修行本愿秘密三摩地观。加持身印。入一切菩萨性智菩提三摩地。广大圣行方便愿力。令一切众生速证无上菩提解脱门。
　　尔时普贤菩萨。于如来前广发大愿已入于三昧。与十大士菩萨为于上首。誓当行持大愿安立菩提。同在一切众生身量佛性之中。与真如性海同为一体。加持一切菩萨摩诃萨。入身印增进菩提。是故普贤菩萨。应时对如来前。便入金刚法界性三昧海。自于法性身量海中。现微尘数佛性世界。诸大菩萨及微尘数一切众生。而教导之。复现如来在菩提树下坐师子之座。量等虚空遍周法界。金刚法海大宝莲华。如如性海之内当现示相。总在普贤菩萨身中。法性圣德慧智之中无有障碍。殊胜圣力神通自在。是时如来赞叹普贤大士菩萨。善哉善哉能示现诸佛境界不思议力甚深微妙。发无尽广大行愿诸佛功德性海三摩地。如来大愿故不可思议。无有比量。甚深金刚圣性海不可说不可说故。是时如来告净德妙光菩萨摩诃萨。汝当遍往诸佛法界性海菩提圣德道场。咨授一切如来秘密法门口密三摩地教法。净德妙光即与诸十大士菩萨摩诃萨为于上首。发广大愿行普贤行。得入一切众生种性身心性中。圣力加持口密证于心地。慧辩无碍大智辩才口密真言印。入十支三摩地观者。有几种门。净德妙光大士菩萨摩诃萨。则为十大士菩萨。稽首如来言。有一切十方诸佛。同声共说口密真言印契三摩地观。加持修行有十种解脱门。云何名为十种法门。得证入众生体性。疾得无上正等菩提。何者为十。
　　一者名广演三世一切名字音髻菩萨摩诃萨。入三摩地圣力加持口密印契。入一切众生清净性中证普德最胜灯光焰照三昧。得入一念中现无尽法界金刚慧照普胜佛性海三摩地。速得成等正觉解脱门。二者名说一切众生菩提音菩萨摩诃萨。入三摩地圣智加持口密印契入微尘。数总持殊胜三昧得证教。化阿僧祇劫微尘数众生成熟不思议三摩地观。甚深秘密解脱门。三者名金刚智威力王菩萨摩诃萨。入三摩地圣慧加持口密印契。入普光师子王奋迅金刚幢三昧。证得金刚圣性加持。令修习菩萨胜福庄严诸佛净土。出生一切微尘数诸佛国土。出殑伽沙诸佛如来成就众生解脱门。四者名一切愿海音宝王髻菩萨摩诃萨。入三摩地圣性加持口密印契。证入普妙宝焰妙光三昧。得观察诸佛神通自在无碍境界。清净法性正见正智无迷惑解脱门。五者名智慧幢菩萨摩诃萨。入三摩地圣德加持口密印契证入普胜功德海幢三昧。得入于一切微尘佛刹莲华海藏菩萨众会法界道场中。示现不思议神力清净圣性。入一切众生心。令证入如来法性净土。得诸佛慧海解脱门。六者名佛种智最胜上行菩萨摩诃萨。入三摩地圣道加持口密印契。证入普智光三摩地光明照如来佛性圣智身三昧。入一切诸大菩萨摩诃萨圣性心地。证得自在神力随逐如来观照甚深法义。入广大法界藏真如实性解脱门。七者名遍一切法界音菩萨摩诃萨。入三摩地圣行加持口密印契。证入普见清净无尽福威德光三昧。得普入一切世间出世间自在力出生加持。一切诸大菩萨摩诃萨。成就普贤大愿无边行门法界虚空解脱门。八者名梵音海量菩萨摩诃萨。入三摩地圣通加持口密印契。证入普门最胜三昧。于有相无相二种义一性平等。于法界中加被一切菩萨。证得一切诸佛如来神境通自性涅槃解脱门。九者名说法无尽清净辩才无碍智菩萨摩诃萨。入三摩地圣境神力加持口密印契。证入普门字轮无碍智用三昧。加被一切菩萨摩诃萨。得入一切法门如来秘藏不可说。入一切众生识性无碍慧。皆得寤解辩才无有穷尽解脱门。十者名转法轮音髻菩萨摩诃萨。入三摩地圣智言音加持口密印契证入金刚顶三昧。加被一切菩萨摩诃萨。得入随顺菩提八圣道。是诸菩萨所谓行正见圣道。远离一切诸邪见故。起正思惟舍妄分别。心常随顺一切正智故。常行正语离语四过顺圣言故。常修正业教化众生令调伏故。安住正命头陀知足。威仪圣行审正随顺。菩提道行四智圣种。入佛知见同如来佛心。世间十恶一切过失皆悉永离故。起众生心令正精进。勤修一切菩萨苦行。入佛十力无挂碍。故心常正念悉能忆持一切正语圣智言音。除灭世间邪行世间邪命散动心故。心常正定得三种意生身。善入诸佛菩萨不思议解脱门。是时净德妙光菩萨摩诃萨大士。稽首作礼向如来前入于三昧。即普入一切诸佛平等性法界海。同于如来虚空圣性。普能包纳微尘数十方法界。三世诸佛一切菩萨摩诃萨。同入三昧。入于众生体性加持慧力悉令解脱故。是时十方诸如来。共叹净德妙光大士菩萨。善哉善哉能善加被圣力圣性。入一切众生身心清净智性。进分菩提速成佛果故。
　　是时世尊告海月光大明慧菩萨摩诃萨。汝当为十大士菩萨摩诃萨为于上首。同令运度一切众生。入毗卢遮那如来体性法界海。如来于法界性海中。现百宝莲华台藏世界。其台座上周遍有千叶。一叶一世界为千世界。我化为千释迦据千世界。复就一叶世界。复有百亿须弥山百亿日月。百亿四天下百亿南阎浮提百亿菩萨释迦座佛。在莲华藏世界宝座上坐宝莲华。尔时释迦如来。共海月光大明慧十大士菩萨。同共证入毗卢遮那莲华海藏法界体性三昧。复令千百亿世界中微尘微尘数阿僧祇殑伽沙众生。达证真如法性三摩地佛性海中。如来令圣力。加被增益一切众生。根本自体圣性圣慧。用入三摩地般若圣慧加持。速疾证得无上正等菩提。是时一切大众。共十大士海月光大明慧菩萨摩诃萨。同共稽首世尊如来。海月光等菩萨言。入佛三摩地体性三昧者。一切众生得入此三摩地观不。佛语海月光大明慧。善男子若有一切众生。能弃舍身命深信大乘。则于此教门深当信受。则得入此金刚三密观门教法。即是时十大士海月光大明慧菩萨等。圣力潜加开寤意密。令圣性圣力入一切菩萨摩诃萨意识净性中。速超佛地疾证菩提。云何名为入瑜伽意密印契十支佛三摩地观解脱门。一者名曰现一切大愿普智光照如来境菩萨摩诃萨。入意密印契证入三摩地观者。令此菩萨摩诃萨广修福德圣力加持。入大圆镜智明月净性三昧。证得出生大明智。入一切诸大菩萨佛地除去烦恼。三毒大病悉皆消灭。证大智波罗蜜多。能教化一切众生。庄严一切佛国净土。菩萨净行善巧慧辩方便解脱门。二者名为法云音海光无垢藏菩萨摩诃萨。入三摩地观圣德加被速疾增益善进巧便意密印契。令圣力性入一切菩萨摩诃萨。证入胜慧云音海光圣慧法藏三昧得入一念圣性中。普入一切众生体性种智方便般若无碍智性解脱门。三者名须弥光觉菩萨摩诃萨。入三摩地观圣力加持意密印契。速入一切性寂灭三昧。令一切菩萨摩诃萨证入大智光明。照启其心思惟观察见诸法性。得了寤一切言音陀罗尼门。得受持意密一切大寂静解脱门。四者名虚空宝藏无碍大慧菩萨摩诃萨。入三摩地观圣性加持意密印契。令一切菩萨摩诃萨。证迅疾入法界圣智性开敷莲华三昧海。得入一切菩萨疾寤证入诸法如虚空性。入如来智日三昧常照其心。于一切法无有分别。了一切佛智悉皆平等。于一切法中自在清净解脱门。五者名离染著觉菩萨摩诃萨。入三摩地观圣道加持意密印契。令一切菩萨摩诃萨。证清净性圣智心量。疾得如来印契三昧。达寤灌顶法性三摩地。速达自体真如本源。自性如如解脱门。六者名无碍觉菩萨摩诃萨。入三摩地观圣性加持意密印契。令一切菩萨摩诃萨。证入三密法门。令心速疾量等三摩地。达寤入一切法界性海三昧。入普贤妙行相续现前。大愿深心圆满清净。勤求佛道得大智海。摄诸众生运度成佛。能行大悲大慈大愿解脱门。七者名普觉悦意声菩萨摩诃萨。入三摩地观圣德圣性加持入意密印契三摩地。令一切菩萨摩诃萨。证入圣智迅疾入无生观门。成就福德藏三昧。得入一切诸佛境界无障碍慧。令一切菩萨普得证一切佛功德海。能入诸法实相增进圣性圣智圣慧。观照诸佛法性解脱门。八者名普照三世等觉智菩萨摩诃萨。入三摩地观圣智加持入意密印契。心性真如实相迅疾证知一切众生心意。令一切菩萨摩诃萨及一切有情众生。得入菩提心圣行广大殊胜之愿。得神通智三昧。证入佛界入菩萨界。入四圣界入大梵天王界。入诸天帝释界入天龙八部界。入四部弟子界入一切众生九类有情界。入为一体。如上所说一切有情贤圣法界诸菩萨等。达寤通同一性得证入无障无碍。入佛心智慧神用自在解脱门。九者名广大力妙觉大量殊胜菩萨摩诃萨。入三摩地观照圣行加持意密印契。令一切菩萨摩诃萨。证入金刚智性。疾入一性之中。其身圣意遍证法界金刚慧焰三昧空无所得。普入如来一切法界性海身意。等于虚空无依无处。速达救摄一切众生体性本源自性海藏。令速超佛地神通圣力疾证菩提解脱门。十者名法界光明普觉圣智菩萨摩诃萨。入三摩地观圣慧力加持意密印契。令一切菩萨摩诃萨。证入真如实相。速疾智证一切如来秘密法藏三昧海性。得一念中能忆无量劫事。于一念中悉知微尘数三世一切诸众生根量智慧。令速入一切陀罗尼门一切三昧门。演说无边诸佛深妙海藏。诸法秘密常转不退清净法轮。令一切菩萨及诸众生。皆证得入诸佛境界圣性智慧光明三摩地。入于殊胜圣慧甚深法藏。秘密性海三昧解脱门。是时海月光大明慧大士菩萨摩诃萨。稽首顶礼如来足。承佛神力对世尊前。入一切诸佛毗卢遮那如来海藏身性三昧。普得入于一切诸佛平等圣性普贤行愿。于法界中示现一切菩萨摩诃萨。真际法性身相无形状。心同法界量体性等。虚空得同如来法身性海。五眼显照一切诸佛。大愿大行无尽法海功德解脱门。尔时释迦如来。赞叹海月光大明慧菩萨摩诃萨。善哉善哉普能示现证入毗卢遮那诸佛甚深微妙。秘密法藏性海三昧。无尽殊胜神通自在。入众生体性令得解脱。殊特最胜不思议故。是时释迦牟尼如来。则告大士曼殊室利言善男子若有行人。求一切诸佛阿耨多罗三藐三菩提者。是故诸菩萨摩诃萨。及诸声闻众四部弟子等。善男子善女人。应当入瑜伽三摩地。有前方便。毗卢遮那五智五顶金刚界道场。除灭五盖十缠障蔽心眼。诸恶之罪者。此人则令入是道场。行道观行六时礼忏。大方等佛名经不休不歇。阿阇黎与三时开决心地疑网。行道礼念昼夜六时无有休息者。其人入观七日一食。得证曼殊大智普贤行愿。若有行人被著魔障昏沉缠缚。于道场内暂时迷闷休歇魔障蔽心者。其人则不成菩提道果。更不得入此道场待后别期方应得入。世尊殷勤切当告示语诸修学菩萨行人等。勿使空过徒遣罢劳。其行道行人昼夜六时不眠不睡。过满三七日者。阿阇梨则与日日三时决择心地。得见心性清净现前。则得除去身心之中。五盖十缠烦恼重障。则能堪与授法。便得入于灌顶大清净曼荼罗大道场。授大乘瑜伽三密门。金刚三摩地真如法性观。然后授法已。则不得离阿阇梨。何以故是人学道者。日日须三时渐次决择。然得成就金刚三摩地无上正等菩提圣道。如来说言是故诸菩萨众。四部弟子比丘比丘尼善男子善女人等。末法之代佛教难闻。亦难值遇今时见闻。早曾多劫修学所修。行人一授以后更不得退转离别阿阇梨。常须亲近供养如来。言语诸菩萨是故应知。道场教授有四种义。时处相应行相应说法相应。其起造道场者当欲建立应须有五重院。若是地窄不堪三重亦得。安置四门。各有四天神王作为护界。其道场中安本尊。其坛四角置遏伽香水瓶。并置四门香案及置香炉。亦安宝幢幡盖。四门烧香然酥香油灯。上置道场幔天宝盖。作八叶莲华。其道场内先须。日日造新饮食。于坛场内供养不绝。其供养食入道场人众僧等。并授法教主阿阇梨并不得取食其食。与不入道场人食即得。是时释迦如来告曼殊室利言。善男子如来秘密之法实难值遇。末法之世难遇难闻。若有教主阿阇梨。不在受法道场内。与人妄说如来秘密。三摩地观秘教法藏者。此人好求名利谄谀妄说。其人说者得四重之罪。其听者生生得障道罪。堕入地狱。永不闻正教之法。是故四部众等比丘比丘尼善男子善女人。不应妄说如来秘密之教。若有一切菩萨四部众等。授得如来秘密妙法已。则须常应四时不阙供养。行道念诵坐观。常行精勤勿令懈怠。是时如来说诸天魔幻惑种种相貌。障修学人心眼圣道。若有诸菩萨及四部众等比丘比丘尼善男子善女人。学此瑜伽三摩地教法者。如是人等常当节食。七日一餐则得无畏。不被天魔鬼神得便。频那夜迦入行人身心而作障难。或对人目前出现种种相貌。及夜梦境界现作佛形。或作菩萨诸天梵释形像。或是龙神恶鬼形童男童女形。诸天鬼神女形。或闻空中异香。或闻念陀罗尼。或闻念佛念法赞叹音声。或闻歌唱巧妙之声。或闻念佛音乐之声。尔时炳显重当演说。或令行者痴定不动。或嗔或喜爱染见取分别执著。或得口中美味如蜜。或于闇室现明如日。或现白光赤光诸恶虫辈。或令人足睡或令人无睡。或令人聪明或令人闇钝。如此变异并是天魔鬼神入心。与行人而作障道境界因缘。令遣行人有进有退不成道果。死入魔宫令为眷属。是故如来说显切摽魔幻。变转动念不得正定。亦复入其人心妄作聪辩诈知宿命。令见一切幻相前后生死之事。善恶诸相魔作幻惑。非关正智唯心示变莫取外缘。修学行人必不得于梦境界。及现眼前取相执著。动转人心恐畏怕怖。则被天魔鬼神之所障碍。行人正见。须常谛观心性见性寂静。心性无物是相莫取。则无境界妄想因缘。是故行人勤行精进。实勿退转懈怠懒堕。则得速证无上正等菩提。是时释迦牟尼如来。于舍卫国中祇园精舍大道场会中。告诸大菩萨摩诃萨。一切大梵诸天王帝释天众。龙神八部修罗鬼神夜叉众。四部弟子比丘比丘尼。善男子善女人众。尔时释迦如来在大众中。入金刚寂智无心定三摩地三昧。从三昧起放大慈大悲法性神光。遍照三千大千世界大梵诸天众。菩萨摩诃萨四部众等比丘比丘尼及诸天龙修罗鬼神众及一切众生等。如来告示。普令志求无上正等菩提者。是故世尊告语诸大菩萨。应是修学如来大乘瑜伽秘密金刚三摩地法教。行人更须入此道场。修入一切佛心金刚大智秘密法门观。如是一切修行菩萨四部众等比丘比丘尼等。先当持钵乞食。于四威仪详序而行次第乞已。于施主家供养食讫。还至本处澡浴清净。复入道场不得懒堕睡眠。懈怠不勤断绝休废。如是菩萨及四部众等。不依此法受师教戒者。则不得成无上菩提诸佛道果故。是时释迦牟尼如来在大众会中。告诸菩萨言。吾今说诸佛如来瑜伽金刚秘密圣性菩提三摩地法教者。如来起大悲智救摄有情。令一切菩萨修习圣性金刚菩提法观。是时一切大众诸大菩萨。四部人众天龙八部等。闻佛所说踊跃欢喜。赞叹如来演不思议教法。深生惭愧得未曾有信受奉行。

　　大乘瑜伽金刚性海曼殊室利千臂千钵大教王经卷第六



　　大乘瑜伽金刚性海曼殊室利千臂千钵大教王经卷第七

　　　　大兴善寺三藏沙门大广智不空奉　诏译
　　尔时释迦牟尼如来。说菩萨修行次位。第四云何次第得入净土门。一者入左字观本净妙行义。观自在王如来说妙观理趣净土门。就此门中说有二品。一者先演不思议法界圣道如来真如法藏自在圣智第七品。二者后说有三贤菩萨入法位次第修行回向菩提第八品。如来次第先当且说圣智品法义门。
　　是时世尊说一切菩萨修学大乘。求无上正等菩提者。入四十二位修证三贤十圣地等觉妙觉佛地者。菩萨于大乘法中。广发大愿行菩萨道。修入如来圣行菩提。从地前次第而学。从此修习凡有二义。云何有二。一者外凡。二者内凡。云何名为外凡。所谓菩萨持五戒十善。修诸业行。学习六波罗蜜散心修持得生天上。亦生人间成有为福受。有漏快乐故。二者云何内凡。所谓菩萨学习菩提无为无漏福。次第修行位中学有三等。何者为三。一者下贤。二者中贤。三者上贤。且初下贤菩萨入十信者。修学十信行得十住行。相扶接引为信成就故。次有中贤菩萨入十住者。修学十住行得十回向。相扶接引名为解行成就故。三者上贤菩萨入十回向者。于加行位中修持十回向。学耎顶忍世第一法。名为次第修证。成就圣胎渐登圣位。进修菩提成就故。已下三贤菩萨位。纯在有漏修学故。如来次第说十圣位等妙二地。菩萨有四等上中下及最上等。云何为四。一者且下等六地已下位菩萨。修学三密三摩地者。名为随相行。用修行入定半有漏半无漏。入定即无漏出定则有漏故。二者次有中等七地位菩萨。修学三密三摩地者。名为无相用。修持入定者住于三昧。则得分证无漏圣道渐证修行入。菩提道次第成就故。三者上等八地位菩萨摩诃萨乃至法云地菩萨。修学三密三摩地者。是名无功用定。住是三昧得名纯无漏道。证入金刚圣性运通。无为自在神力无相。无功用任运成就。得登佛地进成菩提故。四者次有最上殊胜等觉妙觉二位菩萨。修入佛地住如来三摩地故。得三种意生身。证金刚法界圣性三昧。与真如同无相无念。一念慧得金刚喻定。同佛不坏金刚性。入无为圣智道圣性相应。则成无上正等菩提智身法身满足故。名为如来。是故释迦牟尼如来。说一切菩萨及一切众生。修学如来无上菩提者。依一切诸佛金刚圣觉智修行得入佛地。云何入圣觉智得入佛地。菩萨修入圣智者则是觉也。觉者佛也。觉诸有情圣智相应。是名众生本自觉也。觉本心源即名了见烦恼性者。是名菩提性也。菩提性者则是法身佛也。是故世尊言告诸菩萨摩诃萨。所有一切众生求于无上菩提者。菩萨常当修持如来一切觉。一切觉者是名一觉。觉诸情识空寂无生。何以故决定本性本无动摇。佛言一切境界本自是空。一切识识本来空性。一切境识。本即是空。如何言见。佛言见即为妄。何以故一切万有本自于空。无生无相本来不有。本不自名悉皆空寂。一切法相亦复如是。一切众生身亦如是。身尚不久云何有见。佛言本来清净故是名本觉。觉本净性清彻无处。是故名为法身智身满足故。佛言一切众生当用觉观。觉本心性体静无生。离众生垢故。觉本无寂离涅槃性故。觉应诸法于一切法无住动故。无动无住如菩提故。譬如毗楞伽宝随色而应。同为一体无有分别。如来佛性随情皆有悉应清净。众生德感亦复如是。菩萨若证心无所住无有出入。得同唵摩罗清净佛识故。佛言告语诸菩萨摩诃萨。四部弟子比丘比丘尼善男子善女人等。修行如来金刚三密秘密圣性菩提者。则得迅疾玄入通证如来佛心。速得阿耨多罗三藐三菩提故。是故如来告诸一切大众菩萨摩诃萨。应当修学。是时释迦牟尼如来。从此阎浮提世界。尔乃却往去至彼上界。来说往昔在第四禅地中说摩醯首罗天王宫中。与无量不可说不可说百千亿阿僧祇微尘数诸大菩萨摩诃萨众。及与无量大梵天主并诸梵众于大会之中。尔时释迦牟尼如来在天王宫。于百宝摩尼殿上。如来坐百宝莲华宝座。世尊于座上结加趺坐。入诸佛体性界虚空三昧。从三昧起放千百亿金刚真际实性三昧虚空光。光照千百亿世界微尘数一切诸佛入金刚菩提真如实际三摩地圣力圣性。令一切诸佛出现相助证明。于是复照莲华台藏世界海百万亿紫金刚光明宫中。照见毗卢遮那如来。法身智身法界圣性。真如法藏无有内外。同其圣智诸佛金刚。菩提一性靡不周遍。是时则释迦牟尼如来。共法性毗卢遮那如来。在千百亿莲华法藏世界金刚光明宫中。同在金刚三摩地。住圣力性三昧。则是时释迦世尊以圣性神力。密启毗卢遮那如来。如来则向后时请为一切菩萨及一切众生。为说修证入佛金刚菩提三摩地故。尔时释迦其时从三昧起。殷勤再重请毗卢遮那如来。与一切菩萨及一切众生。说佛根本自性智道心地法门。则是时毗卢遮那。则为释迦牟尼如来。并化千释迦。及大智通菩萨等一切诸菩萨。并大梵诸天四部众等。谛听谛听吾当为汝。重说一切诸佛一切菩萨。往昔修持诸佛五圣智证入心地。秘密体性三摩地修行不可思议不可说。修入金刚菩提佛果。尔时牟尼世尊言说。毗卢遮那久远已前初因出世。吾于毗卢如来佛边。往昔吾与一切菩萨一切众生修学观照同入佛性。圣智菩提道达本源。自性清净照用。还入毗卢遮那五智佛地心之根源。体性根本真如法界藏。入金刚不坏性。达圣智菩提地速成佛果。尔时毗卢遮那佛言。则为说如是过去三世一切诸佛一切菩萨已学当学今学。是故一切菩萨大众。汝当善思修行。我已百千阿僧祇劫。修持是心入佛三摩地秘密金刚三密法藏。得成菩提佛果。以之为因。初舍凡夫成等正觉。号吾为毗卢遮那。与一切诸佛菩萨立为根本。尔时释迦世尊。秉演诸佛甚深大法大义五金刚智。在一切有情众生心性。于意云何如是一切诸佛一切菩萨。与毗卢遮那世尊。五智五如来。同共修行导引苍生。为一切有情众生。往昔因地修入菩提道。一时成佛号名千释迦。及千百亿化释迦。毗卢遮那同共住莲华台藏世界海。其台周遍有千叶。一叶一世界为千世界。毗卢遮那我今化度以为千释迦。据千世界后就一叶世界。复有百亿须弥山百亿日月。百亿四天下百亿南阎浮提。百亿菩萨百亿释迦座。佛坐百亿菩提树下。各各说汝所问菩萨。修行菩提萨埵心地法品。其余九百九十九释迦。各各化度现出千百亿释迦亦复如是。
　　尔时毗卢遮那佛言。千华上佛是吾金刚圣性法智化身。千百亿释迦。即是千释迦化身。吾已为本源。名为毗卢遮那佛身。与一切如来菩萨。作成真如实性金刚大智菩提法藏为本故。是时莲华台藏金刚座上毗卢遮那如来。告言语释迦牟尼世尊。吾与广答千释迦及化千百亿释迦。作菩萨时修行心地。汝所先问一切金刚圣智菩提圣性种子。往昔从因地之时。一切菩萨摩诃萨。修入成佛从几劫来。我与一切有情众生开心地法门。入金刚慧智菩提道。以圣力圣智圣性。加持一切修学菩萨。一切众生心地自性圣智。速达本源自性清净法身智身。金刚菩提如来佛地。得成阿耨多罗三藐三菩提已。是故尔时释迦牟尼如来。再问毗卢遮那金刚萨埵心地三密三菩提。则释迦牟尼佛言。亦语千百亿化释迦。我今重启毗卢遮那世尊。再说一切诸佛根本秘密法藏。说一切菩萨教藏。说一切声闻法教律藏。说一切大梵诸天行菩萨道智藏。说一切众生心地法门。三密菩提佛性自性海藏。如是一切菩萨一切有情众生修行法教者。为何因何缘。得入此地四十二菩萨圣位修证。入圣地金刚菩提等觉妙觉地。若得当成佛果为何等相。菩萨先当修入金刚。五忍如如实际本源。自性真如圣智佛道。
　　尔时释迦牟尼如来。即当起发圣意。启陈毗卢如来言。若菩萨修学根本金刚菩提圣智性种子。令入佛圣性三摩地者。于意云何。则是时毗卢遮那如来。告释迦牟尼言。若有一切菩萨摩诃萨。当为一切有情众生。为求阿耨多罗三藐三菩提者。菩萨修学菩提不惜身命。应当弃舍求无上正等菩提。先度一切有情众生。速当成佛得菩提者。是诸菩萨依止如来大愿力故。成就一切金刚解脱。则当同诸佛如来金刚圣地。住佛菩提故。是时则于金刚性海莲华台藏法界大会。于一切菩萨众会之中。有一大智通菩萨摩诃萨。从坐而起稽首合掌。今对毗卢遮那如来前更重殷勤发弘誓愿。愿我心等虚空如金刚坚。成不退菩提。于四十二位次第修行广度有情。虚空若尽度众生则。休虚空不尽我当度众生亦未能。休大智通菩萨发大愿。已则是时法界莲华海藏。中忽然涌出微尘数殑伽沙诸大菩萨摩诃萨出现作证。则是时一切诸大菩萨摩诃萨告言。今者为如来圣性幽通加被。我等一时见闻大智通菩萨。发广弘愿已。皆出能现而作证明。是故一切菩萨众言。我等亦当随喜。尽皆共大智通菩萨同其愿故。心等虚空广度有情无有休歇是时微尘数一切诸大菩萨摩诃萨。则同智通菩萨广行菩萨道。当发大愿我等修学尽未来际。志求不退无上菩提者。于四十二位法门之中。次第修学。从坚信忍中入十发趣心。修行一切诸佛秘密三十支观门三摩地金刚。菩提向果尔时标显。初从十信修行次位。云何修入十发趣心。一者舍心。舍一切物及己身。国城妻子一切舍。二者戒心。持菩萨十无尽戒。及一切诸佛大乘戒。三者忍心。于无生忍中。于一切法尽忍。四者进心。修持如来一切善法常行精进。五者定心。于一切法常住正定。六者慧心。于一切佛法能行善巧智慧。七者愿心。于一切法起大悲心广。愿救度一切有情。八者护心。于一切佛法中。常起菩萨大护法心。九者喜心。于一切众生安乐。常生喜乐心。十者顶心。如人顶高贵不见。观心正定于佛法中最为上。胜名观照顶。心则是故名为菩萨修入十发趣心向果。
　　尔时如是体性本源毗卢遮那如来。告言一切诸佛。当知菩萨从初发心志求坚信。从坚信忍行修入十发趣心。入坚法忍中行十长养心。修学菩提心向果。一者慈心。慈能与乐。二者悲心。悲能拔苦。三者喜心。达性无生菩提智道生喜悦心故。四者舍心。舍一切有为诸物。及国城己身妻子男女一切舍。五者施心。施一切有为身命。男女妻子内外心。国城田宅尽皆一切施。六者好语心。与他人己身。于内外一切处。常与一切人好意好语心故。七者益心。菩萨自取其恶。常恒资益一切众生利益心故。八者同心。共一切有情。同入无生心同入菩提法。是名同法三昧得同心故。九者定心。得一切如来正见正性正定一切佛智。悉由定力三摩地心成就菩提故。十者慧心。于一切智慧。能生一切佛法般若。波罗蜜多是名慧心故。是则名为菩萨修学十长养心向菩提果。是故金刚圣智身毗卢遮那如来告言。一切诸佛当知如是一切菩萨。从坚法忍行中。修十长养心入坚修忍中。进行十金刚心。修学菩提心向果。一者深信心。于一切诸佛大乘甚深法藏。常行大信心永不退转。名为大深信心故。二者念心。于念不失一切诸佛正智。念大乘甚深妙义戒定慧心。是名念心故。三者回向心。回向一切大乘法教如来无上正等金刚菩提。名为回向大乘心故。四者达心。达如来圣智理趣。达照寂心内外清净名为达心故。五者直心。直正圣道正智心性。正无邪曲无妄见谄谀。真空实性名为直心故。六者不退心。名为进求菩提心无有退。达性不转是名不退心故。七者大乘心。不入二乘亦不入外道诸恶执见。则名为大乘心故。八者无相心。不入一切有为诸相。不入五尘色像。是名无为无相心故。九者慧心。于一切诸佛智慧悉皆无碍。是名慧心故。十者不坏心。不坏大乘正见菩提正智佛心。名为不坏大乘心故。则是名菩萨次第修学十金刚心向菩提果。是时圣性身毗卢遮那如来告言。一切诸佛当知。菩萨从竖修忍行中。修十金刚心。入坚圣忍中。修向十圣地。进入菩提心向果。一者体性平等地。二者体性善慧地。三者体性光明地。四者体性尔焰地。五者体性慧照地。六者体性华光地。七者体性满足地。八者体性佛吼地。九者体性华严地。十者体性入佛地。是故则尔时名为十圣菩萨地修向菩提心向果。是时法身体毗卢遮那如来告言。一切诸佛当知。菩萨从十金刚心修入坚圣忍中。修十圣地入佛如来地。修向菩提心佛果。一者金刚智定等觉。地量法齐等等于如来。体性实际真如一性一切法。名等觉圣地。二者妙觉地。百千亿微妙圣智金刚慧力。入金刚喻定妙觉地。修入此地中。成就如来解脱金刚般若波罗蜜多大智身法身满足故。名为圣性妙觉地。是故名为一切诸佛。修入如来金刚菩提妙觉地。得成阿耨多罗三藐三菩提故。
　　是时毗卢遮那秉显五智尊如来同共说一切诸佛如来法身体性平等金刚智般若慧四十二位法藏法门品。毗卢遮那言。于我同与五如来。一切诸佛及一切菩萨摩诃萨。从久远因地往昔先世已来。为菩萨时广行菩萨道。修入菩提佛果之根源。如是一切菩萨及一切众生。同修入此十发趣十长养。十金刚十地圣道等觉性地妙觉佛地。当成佛果无上正等菩提。无为无相大满清净常住法身故。是故如来说已应当次第而演说之。尔时毗卢世尊。即当说第八品。八者三贤菩萨入法位次第修行回向菩提第八品。
　　是时毗卢遮那如来五智尊金刚圣性法海莲华台藏世界住清净金刚智性三摩地摩尼宝性法藏中毗卢遮那如来于此金刚性海三昧三摩地法藏。化现千百亿释迦千百亿诸大菩萨摩诃萨。是时于此菩萨众会之中。有一菩萨名曰大智通菩萨。从千光王三昧起。重启咨陈毗卢遮那。世尊所言如来上说。略开心地道秘教法门。十发趣十长养十金刚十地名相。等觉妙觉佛地。其一一义中未可解了。唯愿说之唯愿说之。妙极金刚圣性圣力三摩地法性宝藏一切智门。一切佛三摩地门。一切三昧门。一切金刚门。一切总持陀罗尼门。一切神通自在门。一切虚空门。一切无为无相门。一切解脱门。大智通菩萨请问如来。是故菩萨云何修持如何学习。证此法门成就菩提故则。是时毗卢遮那如来告言。千佛当知及一切菩萨大智通菩萨等。佛言善男子谛听谛听。汝所先问云何义者。修习观门入十发趣心十长养心十金刚心十圣地心等妙二位。心佛地圣道中从初次第。云何修行入此法门得成菩提。佛言告语诸大菩萨大智通等吾今与汝分别解说。先从坚信忍中。修入十发趣心向菩提果。
　　尔时毗卢遮那如来。便当为众秉称胜义。微妙深邃再当重显。标举证修先入十信观门。从初起首次第修入。一者舍心。若菩萨于一切舍心。行檀度波罗蜜多。发广大行愿行菩萨道。修持十波罗蜜甚深一切圣行。先舍财物一切饮食汤药。常恒供养诸佛三宝。心无贮积非前非后。渐渐修行胜行于后。乃为王主舍国土城邑不为主宰。若破悭贪应当舍弃田宅金银。明珠不作贵宝之心。次当则舍男女奴婢车马妻子己身。不以欲爱忆念为心。于一切有为之相及诸珍宝资财。是有诸物一切应舍。尔时次第于己身心。执持见取我人知见。假会合成立名主者。造作我见生一切执缚。及有十二因缘。无合无散无物无舍无受者。一切应舍生无为心无相心作。用无生空观入心正定。除灭十二入十八界五阴六根六尘。同一切事为一合相。悉能寂灭得无我无我所。空相假成诸法。若内一切法若外一切法。于世出世诸法实性中。不舍不受。是故菩萨常当一切舍如空性故。是时名为假会幻化合成。观照性净现前故。舍心入性证空三昧。二者戒心。若有菩萨能持如来大乘戒者。为一切有情众生及自己身。能持大乘菩萨十无尽戒者。如是菩萨则能自己及他一切。常能观见心性戒性如虚空持者为迷倒。菩萨于自根本自性之中。清净真如不见有戒。谓戒性如虚空亦不见他戒。菩萨于持戒心性之中。戒为非戒非非戒无受者。十善戒无师说法戒及有欺盗。乃至一切贪嗔邪见。无集者无散者。亦无受戒亦无不受戒故。于圣道性悉皆清净。持戒道性亦复如是。菩萨应当常持．清净禁戒行菩萨道。常与一切众生同心同性同行同德。常行慈良清直正实正见。舍嗔喜等诸善不善皆应喜悦。是名持十重大戒正性。亦是菩萨持十无尽戒体性制止八倒。于一切圣性离照定心性。真静现前一道清净故。三者忍心。得是忍者于一切众生本源自性中。无有忍相名无相慧忍。菩萨于忍慧无相性中。令其智慧能照心体。证体自性得心清净。性净无物达入一切空。名为空忍。若菩萨于一切众生。能行普愿行忍。名为一切处忍。菩萨于一切处忍中。入无生忍。常自观身根本行性不生不灭。证得无生行忍。菩萨行行更当为一切法界有情。修持三种大忍。若被他谤害不生起念得耐怨害忍于一切众生界行菩萨行。常被他人。恼乱障碍不生苦恼。安自己心及一切众生心。入清净性心名为安受苦忍。菩萨于一切境界处。行无量愿行无量忍心。于一一行中。谛观行性能证心性。名为谛察法忍。于一切法忍三法忍性之中。不见有忍是名菩萨无相行忍。次则菩萨于无相行忍性中。用观无相行忍无受者相。无起打心无刀杖心。无杀害心无嗔恨心。皆悉如如性无有起相。菩萨于心圣性体净之中。无一无二。于一谛一照。观一性一相。无无无相有无无相。非非心相缘无缘相。行住坐立动止我人主宰缚解。于一切诸法悉皆无相。了了分明。见性空寂。无自性性相如如圣道一切空性如是。忍相性空不可得故。一切菩萨应当志勤。修学一切法忍无相圣道。四者进心。菩萨于四威仪法。常行摩诃萨大悲愿行。为一切众生求大乘菩提。常行精进自利利他无有空过。菩萨于四威仪法中。行住坐卧常应观智心性。常于一切时。常入法空圣智定。照心圣性。性净复空假合假会。于心法性照见寂静。登无生山入无为道。而见一切内外之性。诸法性空空无所有。如有如无于四大性空。一切色相亦复如空。于外有为境界。一切色相青黄赤白及一切色。性同空故。菩萨达空而不观一切色作有为相。菩萨若住四威仪。进修菩提无有空过者。即证入一切三宝智性。真静体性常得现前者。则得生生值佛见僧见法。世世精进学佛威仪。常入一切信进圣道。名为无相信信进道空故。不见四威仪证无生空。无作无用无受无智无慧。起空定入世谛法。于二法出入亦无二相。心心相续常在空心。进顺菩提证心见性。于二法中无相通达。进分根本菩提如如一性相故。五者定心。菩萨修一切善法。皆从一切定力而生一切善。得阿耨多罗三藐三菩提。菩萨于一切大乘法中。修菩提智。先当观行澄心照性。令心寂定证性清净。于无为道性不见有法。菩萨若修一切诸佛菩提者。皆从定力得灭一切罪。而生一切法般若波罗蜜无漏智慧。诸佛菩提三摩地法故。得入如来寂灭观。证无相性无相慧无量圣行无量智心圣性三昧。一切凡夫圣人。菩萨摩诃萨无不入此佛性菩提三昧正定。是时菩萨证得体性圣性相应。则是皆由一切体性圣智定力故。得见微细我执自性我人主者。众生执著我见作者受者。一切执缚中。取著不解者。见缚体性是障。及一切诸相有为因缘散风动心。不得寂静定力而灭者。无有是处。是故菩萨摩诃萨诸佛如来。令一切众生修入灭尽寂定空。空空八倒无无因缘假静慧观空空空照。一切幻化假会合成念念中灭。受想行识一切三界异熟诸果。罪性根本皆由得定力而灭。得证心体离相了了见性。则灭一切相而生正智。得达圣性证入一切诸佛菩提故。六者慧心。菩萨志求佛法。于心地智眼观。照本源根本。自性中本来空慧。非因非缘亦非无缘。亦非有因亦非无因。于空慧中道圣力圣性。知体名心是体心心名识分别。一切诸法假会因缘。是一切我人假名主者。菩萨于一切众生。广行慧智令入菩提。与道通同趣入佛果。诸行因缘入圣舍凡。于一切凡心令尽消灭。性得清净与佛道同。若菩萨修有漏福。则生诸天。若修无漏之业。得入菩提无上道果。是故菩萨。修一切善法证如来圣智者。是名体性功用。若一切我见者。名为无明缚解功力。如此障碍菩萨修学如来金刚三摩地故。以金刚圣力加持。一切众生有情烦恼尽皆消灭。得证菩提常乐我净。是故一切有情众生。以诸无明烦恼习性。为菩提根本。修一切善法是烦恼障。慧功用体性则不明故。于意云何。菩萨若修阿耨菩提者。先当证得体性性空圣性圣智为首。修不可说修不可说。修入一切金刚佛智观慧。入中道一谛。其无明障慧开寤。真净心得清净。菩萨观照心性体性之中。澄心见净了了见性。则非有相则非无相。非非于相。非来非去非因非缘非有。罪非无罪。非非于罪非于真如。非非八倒无生无灭。慧光明焰为照乐虚。方便转变方便善巧。神通自在圣力神用。以智体性所为慧用故。得达菩提速当成就故。七者愿心。菩萨至诚不退发广弘大愿。愿心求愿心。志求大乘菩提无上道果。与一切菩萨一切众生。同心同行同愿同求。是名大愿亦名大求。以因以缘以行以果。菩萨于微尘数劫。愿求菩提不断不绝。愿心连愿心连续百劫。成佛灭罪大求成就。至求心地求到无生空空空心一愿。观照多劫入定圣慧。遍照无量心心。心心见缚志求真性。无明随灭体性解脱。则达无量妙行实求心故。达至本源心性。成就阿耨菩提。无量功德以求为本。菩萨从初发大愿求菩提心时。于其中间广行菩萨道。行愿满足佛果便成。菩萨于如来藏性中观一谛。中道不见立一切愿。常入寂静非有阴界。于一切寂性法非没非出。非生非灭非见非非见见非见。要假于慧入如如性。是名一切诸佛菩萨本源如如自性根本真如清净大愿。一切行名体心性无为无相。本源性体圣行愿故。八者护心。菩萨发广弘深愿。于过去未来见在世。一切佛法悉当能护不惜身命。菩萨更于三世如来前。重发广大誓愿。行菩萨道圣力净行。悉求大乘如来圣教。僧宝法宝佛宝功德庄严一切净土。盛行如来三宝佛事者。或被天魔外道一切颠倒邪见。世魔恶人非谤杀害。娆乱正信蔽障佛法。除灭三宝如来正法。及一切功德者。菩萨誓能不惜身命。至诚荷护如来正法。过去未来见在一切诸佛功德圣教。菩萨亦当为一切众生。誓求无上菩提者。如来则先度成佛。何以故为菩萨心等虚空。同诸佛慈悲荷护无尽。所以者何菩萨则能与法界众生。同观道谛入一切正性真如菩提。常在寂静圣力加持。自利利他得灭众生自性罪报。亦得除去我人执著。法执见缚一切障碍。菩萨则观照通达入无生心。不见一切法证起二谛。观心澄定圣性现前。以护根本自性清净。于本净性中实无得见。有相无相亦无所护。于无护圣性无作无受。已达正性得心慧连。心慧连达无生空。空空道智圣性菩提。皆悉得入观照入空空空理心假空分分幻化。幻化起空入圣智性。证如如性如有如无。如性法体假空集散。不可得不可护。观一切圣性证一切法。当得解脱亦复如是故。九者喜心。菩萨常住喜乐。于一切法界众生上广行善道。济拔一切有情众生。常得安乐既济得已。菩萨恒生喜悦心故。是名菩萨证成喜悦心已。于是得见如来法智性身。菩萨为一切有识众生。令情性相感入佛知见。是故以诸如来无为圣性神通自在。有情法中安立世界。圣性道力假会合成。于一切有为诸物众生自业。情性相应四大和合。有情之识相感成身。菩萨既得身已。世尊则令菩萨于是身心自性性中。澄心入定照寂见性。假空观静而不入有为不入无为。证寂灭大乐自性清净。无合无散有受而化有法而变。菩萨证慧空智入玄通佛心假法道空入法性平等无相一观心心行空证多闻辩才慧照心性。令一切佛性功德海藏。等如虚空证入无相。喜智心心性空无念。无生而常照性入寂灭定。不见有相一切我性。喜乐平等体性恒明。分分证入常乐我净。则是名为如来菩提涅槃圣性道故。十者顶心。菩萨起高显心救于一切众生。常行慈行修持最上佛智。灭我见人见众生见寿者见菩萨入静虑定中。灭无我轮见疑身。灭一切妄想根本烦恼。除贪嗔痴等观照心寂澄定见性名证心顶如顶观连如顶观连观连如顶于心顶法界空性无有因果如如一道清净最胜上如顶。如人心顶最为高贵。非非身见如大虚空不可得见于六十二见五众生性中亦尔不可有见。若菩萨住无漏心证性寂静。不见有心则灭遍计所执性。神我主者动转屈申一切相灭。菩萨于心三昧真如性净中空无所得无捉无缚。是人尔时菩萨得证入十空门。入内外空无变异空本性空自相空共相空一切法空不可得空无性空自性空无性自性空。尔时菩萨常住十空门。菩萨即达圣性圣道直心真空无一众生性虚妄心灭不见缘不见非缘菩萨住顶三昧照寂证灭相分见分入自证分达证自证分得住寂灭心定发根本圣行趣道实性。菩萨则于我人见缚八倒因缘不二法门无余灭尽。于世出世永不受八难。于生死海幻化异熟业果毕竟不受。菩萨发大慈大悲心。令一切众生去来坐立。修入如来菩提圣道金刚圣性。消灭一切罪障。除去十恶生十善道。入道正性正智正行。菩萨通达实性观照现前。永不受生死轮回六道诸果。毕竟不退无上菩提。佛种圣性。于菩提法中生生世世。生住佛家入佛性地。得同如来菩提正信正见圣智三摩地故。是故如是如来说已。诸菩萨众各各次第修学信受奉行。

　　大乘瑜伽金刚性海曼殊室利千臂千钵大教王经卷第七



　　大乘瑜伽金刚性海曼殊室利千臂千钵大教王经卷第八

　　　　大兴善寺三藏沙门大广智不空奉　诏译
　　是时毗卢遮那如来。在一切法界圣性中。现千百亿世界海。入一切诸佛圣智金刚三摩地百宝莲华海藏法性三昧。世尊从三昧安详而起。坐宝莲华千光王座。毗卢遮那如来告语。一切诸佛一切菩萨当知谛听谛听。汝先问长养十心者。于此大会众中。吾今为大智通菩萨等请问。从是十发趣心。修入坚法忍中。修行十长养心向菩提果。是故如来即当为说。云何十长养心。一者慈心。菩萨依如来慈。于一切有情众生上。不作十恶因缘。常观自性生慈正心。行菩萨道当救有情。广引群品不造恶缘。常于无我智中。照见我性清净入圣智法。与我净常乐圣性相应。证五蕴空色受想行识空无所得空。分分入佛大寂性中。无生无住无有生相无有灭相。如幻如化如如一相无一无二故。菩萨发志大愿起大慈心。于六道生死海中。救度一切众生。速令离苦达至菩提。菩萨为一切有情。历劫导引修行菩萨道。不见有苦不见有恼。成就菩提如来一切法金刚法轮。菩萨当转大慈乐。化度一切众生。令生正信得慈善智入萨婆若海。大慈空慧不由魔教。证慈乐果入无生道。于金刚轮善慈实性中。不见有恶果亦不见有善果。亦不见有我性生死之罪。于一切如来圣智法性之中。证解行空得无碍圣智性。入体性虚空三昧。达如来金刚三摩地故。如是说已次第而演。则当应说之。二者悲心。菩萨誓当救拔。修行诸佛悲智。其悲心者是如来本性自有真净大悲。如是大悲空性中。空空寂空无相无生。根本悲缘于空行智性圣道之中。自灭一切苦因名为苦谛灭。亦灭他人一切有情苦缘。菩萨于一切众生无量苦因中。生大悲智。不杀法缘不著我缘故。常行不杀不盗不淫。而于一切有情众生不恼不障。发菩提心者菩萨谛察于净心性空见之道观照本种性于识行中见一切烦恼法如实相本自种性清净证道智心于六亲六恶亲恶三品中与上乐慈悲空智相应不见有恶于上恶缘中九品得乐果空常现在前行而自身他身于一切众生平等一乐一性。起大悲三摩地故。如是说已次第而演。则当应说之。三者喜心。菩萨修行般若波罗蜜多时。勤行一切诸佛菩提道。观佛性中无有悦喜。何以故本体清净。于净性相中。照见一切众生种性体相及自体性。证入道智清净佛性空空空喜心不著我所缘出没三世自在神用知一切因一切果苦苦苦集谛一切入尽灭苦因照达佛性空观照实性。成等悦喜同佛菩提。菩萨摩诃萨发至诚心。令一切有情众生。证菩提喜悦空。入如来圣智道性舍。恶知识求善知识。示我好道令诸有情生佛法家。入佛法中常起欢喜。得法王位。亦令一切众生入正信正智。舍一切诸恶邪见。轮回生死皆六道苦集故。证得佛性悦喜三昧故。令一切众生亦同入是法得菩提故。如是说已应当次第而演说之。四者舍心。菩萨发大愿行。于世世修持行菩萨道。广度有情。常当观照身心修学如来圣智圣慧于实际性中空无所有。如太虚空无有一切相。亦无舍相亦无造作。于无相空法实际性中。不见善恶有见无见。罪福二中平等一观。照见实际。于真如性中无有我相无有人相。亦无我见我所执缚。而自他体性都不可得。真如实性亦不可得。无计属故犹如虚空。名为大空舍相。菩萨摩诃萨于多劫修行大舍空相中。并自己身及是他身。令一切有情众生志求菩提。于真如空性发广弘大愿。行菩萨道誓舍身肉手足男女妻子国城田宅。如幻如化如水流灯焰。内外诸相一切物大舍。名无为舍名为无相舍。菩萨于无为舍中。无灭无生。于实际性中不见有舍。是名大舍。与不舍一切舍等得同圣性菩提。菩萨常修真舍故。名为无相大舍。则是如来根本自性。菩提性空本无舍相故。如是如来说已次第应当而演说之。五者施心。菩萨求菩提以身施口施意施财施法施教导施。如上所说其施有六。合为三种云何为三。一者自发心施。二者被他求乞施。三者教导施。若菩萨自发心施者。观本真如本来自性。无有于施名为无相施。次则菩萨被他求乞施者。若菩萨为一切有情众生求乞布施者。名为有相施。是故次后则当教导施者。菩萨发心我当誓度有情。供养布施一切众生。无有休息其心无歇。等法界令一切众生志愿志求无上正等菩提者。是则名为无为无漏施。若菩萨为一切有情。普能自发心施者。名为无相施。则于内身外身国城男女妻子田宅一切有为诸物。尽皆布施名得无碍无为施。是故菩萨达无为性。谛观如如性中。无念财物亦无受者。其施如空亦无内外。无合无散亦无心行。菩萨于自心源观本自性。性不见有施名达理达施。是名无愿无相施。菩萨则常行无相施者。常住心源自性净土现行在前故。如是说已应当次第而演说之。六者好语心。菩萨修习如来善巧体性。常生好意真语实语。金刚秘密三摩地语。成就佛三密菩提法。云何成就如来三密。一者令证一切众生心地秘密。得成身密体性菩提。爱语三昧最上义谛文字般若菩提成就故。二者令修心地秘密。证成口密体性菩提。修行如来一切三藏法教密观语义。谛证口密辩才通达。观照般若菩提金刚大智成就故。三者令修心地秘密。证成意密体性菩提。入诸佛三摩地圣行实相般若菩提。观照得见一切如来体性金刚真际实语胜义谛。证成实相般若金刚菩提成就故。是故尔时则是菩萨。于一切有情众生上修行圣智圣性圣行圣道菩提。常行实语言。正顺一语调和一切智。令有情众生及诸菩萨。无嗔恨心亦无斗诤忿恼之性。常于实相般若中。谛观心性证法空智一相实性。无因无缘法性清净菩萨常修乐说。入爱语性三昧。为一切众生起大慈大悲。常生爱顺。一言一语行顺佛意。亦与一切他人。言义好语。菩萨以圣智力法语。救护教导一切有情众生。常行好语正意如如。发起善根令入菩提无上道智。住佛净土入金刚三摩地故。是时如来说已次第而演说之。七者益心菩萨修萨埵行。入如来智身三摩地。利益安乐一切有情众生。令以实智体性圣慧广行智道。以圣行力成就圣道无上菩提金刚三昧。一切明焰总持法门。观照体性圣行七财。以资前人得利益故。菩萨发大智心广为益受一切自他身命。得七财圣行福智具足。而入利益三昧。菩萨修证佛圣性。加持一切有情众生身口意。入如来法种性。达空寂种性圣行种性证道种性。入如来三摩地。得三昧已忽然六种震动大千世界。菩萨则入六道中。救度一切有情众生。令得安乐速证菩提。而菩萨入于六道。同事同法现无量形身色相。济拔苦恼众生。不以为患。但益人为利。菩萨常住利益三昧故。如是说已次第而演之。八者同心。菩萨同令众生入如来真实体证自性道圣智同体空性三昧。入无生法中。见无我智同无生性空。平等无二同本体性。自他源境一切有情诸法。同体自性性如如相。菩萨于生住异灭中。自在神智圣慧力用。得证无碍清净大智。常生常住常寂常灭。出没自在通同一性。于过去未来世法。般若慧相续流转。无数无量劫无尽无断。菩萨重当发起大悲。圣行智心大护大救。显现无量无边变化同体三昧。入诸有情形身色心。六根等业。及入诸六道同于一切事类。菩萨以圣行力神用。加持一切众生。同空无生性空无物。证秘密金刚心神我智用。而分身散形常住寂灭。起心救护。广度一切众生。令诸有情入同法三昧。住如来金刚三摩地故。是时如来说已次第而演说之。九者定心。菩萨常入如来三摩地金刚定圣智体性观照一切自他有情众生心心体静分证寂灭无缘无因。于我自体自性性中。识界色界空无色界灭尽清净。菩萨以圣性智慧。反照心源识色空界。了觉心地三界智性。而见性不动出没逆顺。神用自在常入寂静。住十禅支以一念智。照见我人主者及心染著遍计所执性若内若外一切众生自心他心。圣智种子本性清净。而无所得无合无散。菩萨重观一切众生。智心体性集成起造。而不可得。一切有情习气种子亦复如是。若有菩萨一切众生。修证菩提入圣道性者。无明烦恼则永灭尽故。菩萨起于大愿恒在三昧。入出自在示现神通。三界运转一切有情。苦恼众生得度苦海。令证如来金刚菩提圣慧大智入诸佛性海三摩地故。如是说已应当次第而说演之。十者慧心。菩萨入如来金刚秘密菩提体性佛三摩地定证慧光三昧海。照见一切有情心。自他体性贪嗔痴邪见结缚等患。如实了知故无决定性。何以故烦恼者则是菩提性。以烦恼性修进真如得到菩提。是故菩萨于一切有情上。教化引发一切众生。自利利他令行如来真如实性顺忍空故。于一切法性中非阴非界。非入非不入。非众生亦不非众生。非一非二非我人。三世因果达实性故。菩萨常为法界众生。修证寂灭菩提。入一切法性空圣性观行。达自体性起圣智力。遍于一切放金刚慧。光照佛体性同如来三昧。尽于法界光。光光一照一焰明明。明见一切菩萨及一切有情众生。疾令修入法界慧海实性三摩地。速到菩提三昧解脱。其慧方便生长养心。达一切法性令心证空。空空慧眼证入无生空。金刚法界悟入千海眼王三昧百法明门如来秘密金刚三摩地故。如是如来说已次第而演说之。是时毗卢遮那如来。住真如法界实性海藏中。显现千百亿莲华海藏法性世界。出千百亿一切诸佛一切菩萨摩诃萨。现千光王百宝莲华宝座。毗卢遮那如来在于千光王金刚宝座上坐。放紫金刚金色光明遍照微尘数法界海藏。悉皆清净尽为金色。如来告言一切诸佛一切菩萨当知。谛听谛听汝当先问金刚十心种子。吾今当为此大会众解释。大智通菩萨等诸问。从是十长养心。入坚修忍中说入十金刚心向菩提果。菩萨云何修行观智。修入十金刚心何者为十。一者信心。菩萨至诚修学一切如来大乘修多罗秘密三摩地法教。以深智信修念行持一切菩萨密行学诸佛如来金刚秘密菩提教旨。广度有情一切众生。以信为首。修成无上菩提。圣德根本正见正受。不起外道邪见生死之心。诸魔怨恨之行。菩萨恒常澄心照性。得见根本烦恼计蔽。我执诸见名著结有。造业毕竟不受证入性空三昧。菩萨于无为法中修入寂静不见有生住异灭。三相离染无无无生。无生无住。住无住住灭无灭灭。菩萨于圣行道性中。分证寂灭智。无有一切法有为法相。于世谛第一义谛二谛智中。证灭尽行。行灭则无明灭。若菩萨于本心性无为无相中。观法无有异相性同法性。空空色空证入细心。心心心细。心心心空。故名为深信。深入根本性寂灭。无体无相和合一性亦无依。然主者我人神用三界结缚。假会假合假我我所。无得无集尽皆总灭。一切诸相入如如圣性。如此菩萨得名无为无相信。是名深信。是时如来说是无相信菩萨修证分分得入佛体寂三昧金刚一性圣行一相三摩地故。如来说已应当次第而演说之。二者念心。菩萨志勤精进。修学如来大乘一切法三摩地。观照意识心性。思念六念思觉常觉。乃至一念起心布施恒常思施。菩萨修一切法第一义谛空无所著。无染无缚无执无散。菩萨证入寂灭智。同共在于生住异灭相中。不见有动不见无动。不见有到不见无到。而于去来诸业受者为一合相。一切诸法诸行道业修成福智。菩萨尽以回向。入金刚法界圣性圣智。菩萨发愿成就一切众生及自己身入无相慧。慧相乘乘乘乘寂灭。焰焰照性照寂光光光达无生。不起转易别异空道。变前转后变后转前。变变转化化化转变。转转变变同时同住。焰焰光照一相一静圣性加持一时。已变未变变变化化变亦同一时灭尽。得分入分证金刚一性。心心体性心体离念。离念相者等虚空界。法界一相无所不遍。入如如性体寂金刚三摩地故。如是说已应当次第而演说之。三者回向心。菩萨修持如来秘密三摩地。发弘誓愿广度有情。于自深心常行菩提正智自利利他。令一切有情众生同愿同行。修最上义谛空。于实法实智三摩地中观照空性。分分证入实谛圣性。善业成就菩提因果。相续不绝殊胜圣道。名为最上真谛。于道谛中同合世间假名诸法合会因果我人主者名为真谛。菩萨于此苦集二有之谛。用当回向入如来金刚菩提萨婆若海。深深深入般若波罗蜜多。证成菩提法空智性。而无去来幻化异熟。诸类受业毕竟永灭。不入生死世谛诸业因缘。于秘密圣性金刚圣地。无有我人寿者亦无世间。是名深入心性菩提圣智解脱三摩地。故如来说如是教已。次当应学说而行之。四者达心。菩萨达佛法性。修入金刚菩提秘密三摩地证法性圣智三昧。于此三昧圣智实性中。达空照性忍顺一切圣教诸法。证入如来圣智实性。一切菩提金刚圣智。菩萨于菩提一切圣智法性之中。无缚无解证达法界圣行空。入无碍圣性。达义达辞达教化。达三世因果众生根行同一如如性。菩萨起精勤心。则观照圣性神用自在。无障无碍不合不散。遍觉真如实性菩提无实用故。用无用用。用无名用。无相用故。用用观慧入一切空。空空空照达空名为圣性。通达一切法空。空空如如相空不可得。成就金刚圣智菩提故。尔时如来说已次第当应而演说之。五者直心。常行直直。直者真如法性无邪曲故。菩萨观照自他心体。得见真如实性无邪性故。名为直照。见性不变不异。菩萨证入真如实性三昧者。照见生死世谛。有见有执取著妄缘。神我主宰同一清净。入体性真如无生智中。澄心见净灭尽无明神我主者。空空空理心在有在无。名为达空金刚秘密圣性菩提。而不坏圣道金刚种子。菩萨于无漏圣性中。一观一照入如来金刚菩提三摩地者。而教化教化一切十方微尘数有情众生。皆悉能转入萨婆若海。证入圣智道真性。直直直性直性直行于空空空。无三界染习神我主者。有漏结缚永灭不受故。是时名为直心直性如来金刚秘密圣性圣行三摩地故。如是说已次第而演说之。六者不退心。菩萨发精勤志。令自心他心救摄一切有情众生。广行菩萨道修持苦行。习学诸佛圣智法藏秘密三摩地。入如来实性三昧金刚真际三密地。得不退心。永不入一切凡夫地。不作诸恶不起诸见。新长养心三业生死之罪。亦不复再习苦因相似我人。永不入三界异熟业果。分分证入金刚菩提三密行空。不进不退于第一中道。分入秘密圣性解脱门一合行故。亦无退转。于是菩提真际本性性中。无一义性无二相故。而无一念亦无退屈。无转无动于无为无相观。入无生空寂照如如金刚慧性相续乘乘心。入二谛空一道一净性智寂灭。永不入三世生死。于寂静圣道中。不见有退亦不见有进。则是名为证佛金刚真际秘密菩提三摩地故。如是说已次当如教而敷演之。七者大乘心。此菩萨发大志愿。不学二乘之心。而教导苍生。惟愿修行如来殊胜最上第一乘。而接引有情。菩萨习学大乘秘密金刚心地。修行一乘三摩地。教导引众生。令入最上殊特如来圣性体寂法界性空三昧。分分证入一切诸佛菩提圣行法空。心心寂灭名一乘乘一性空智智乘行乘乘乘乘智心心心任载任用用任一切有情众生度三界生死大河。云何如是三界大河。一者欲界烦恼流转。沉没苦海生死大河。二者色界修禅见定系蔽。执静生禅出入偃滞无究大河。三者无色界寿报量尽。轮回六道三有六欲。色界四空染著习定。诸天静虑不断生灭。爱定受乐非想大菩萨。于三界生死大河之中。坐菩提道场。最上第一乘任载任用。圣智运通趣入佛果故。是时菩萨起大慈心。若有一切众生。未达菩提道场者。令证一乘三摩地菩提道场故。若未得证空智道场者。任行任用不名为大乘第一义故。但名为乘。则是菩萨及一切有情众生。先须修行如来最上第一乘行。进修菩提道场。入金刚三摩地者。得度苦海。是故名为如来大乘成就殊胜金刚菩提一乘故。如是说已应当次第而演说之。八者无相心。菩萨修持如来无相心。一切法菩提三摩地者。分分证入真如实性无缘无相三昧。于心体性如如实际中。澄净心眼照见贪嗔痴妄想颠倒性一时消灭。唯有解脱菩提圣智般若波罗蜜慧性。不灭无一无二故。三世一切诸法结业异熟生灭诸类尽同无为。得入如如一谛诸佛圣性空无愿无相。得证如来无生法智空实性三摩地。自知得成佛故。一切诸佛是我等者。一切贤圣是我同学。皆同如来一切无生空金刚菩提真如法性故。如是说已次第应当而演说之。九者慧心。菩萨恒常观佛圣慧。于微尘数劫修持如来金刚菩提秘密三摩地。得入圣智如如金刚圣性圣慧。通同一境等于真如。无边法界无量神用。一性金刚三摩地。于此圣性金刚地中。无集无受者无生者。无无无生。于无生性中。无有无明无明灭尽无烦恼性。而不缚不解。于一切般若波罗蜜法门。一切贤圣是所行道。一切菩萨圣所观法。所有菩提一切圣道亦如如性。菩萨发愿同我体智圣慧自性。如是一切诸佛教化方便法智。我皆集在一心中。同金刚菩提圣性三摩地故。一切外道邪见邪论邪定功用幻化。一切魔说一切佛说。分别数论深义浅义。皆入二谛一性清净无有诸相。非一非二非有阴界。入无为无相一道通同。证如来金刚慧光明。光明照性本性寂静。一境一性金刚三昧。入一切法如来圣性三摩地金刚菩提故。如是演已应当次第而演说之。十者不坏心。菩萨于一大阿僧祇微尘数劫。修学如来金刚菩提深妙微细秘密圣智三密圣性三摩地者。入圣地性邻解脱位。入佛境界。得道正智明菩提心。伏忍顺空八魔不坏。众圣摩顶诸佛劝发。入如来摩顶金刚三昧自在神力。菩萨则放身光。光光照十方诸佛一切净土。诸佛菩萨一切贤圣。来证我故。我当誓于有情世界。于一大阿僧祇劫。学佛威仪神通出没。自在动用圣力运行。动大千界成热一切众生。菩提圣性与平等性地同为一体。成金刚慧智。无二无一无别无异。无入无出而非中观。于圣智道入圣性中。以三昧力故。光中现百千亿殑伽沙诸佛世界。化微尘数无量国土中。有如来出世。现为说法教导众生。尔时菩萨发大慈心。则证顶三昧登虚空法界菩提地。总持秘密圣行满足。心心行空空。空慧中道。无为无相一照一净。一切有为诸相尽皆消灭。证入金刚三密菩提三昧门。一切行门一切法门一切陀罗尼门。菩萨一时成就。亦证得一切如来平等虚空圣性华严海藏金刚秘密三摩地故。如是世尊演已。是故一切菩萨摩诃萨。次第修学信受奉行。

　　大乘瑜伽金刚性海曼殊室利千臂千钵大教王经卷第八



　　大乘瑜伽金刚性海曼殊室利千臂千钵大教王经卷第九

　　　　大兴善寺三藏沙门大广智不空奉　诏译
　　第五云何次第得入解脱门。一者入曩字观本无无性自性义。不空成就如来说成就金刚菩提解脱门。就此门中说有一品。一者十圣菩萨入地等妙二位修学进趣圣道成佛菩提第九品。是时毗卢遮那如来。在一切诸佛千百亿法界清净海性秘密三摩地。如来显现千百亿微尘数莲华海藏世界。一一世界复现千百亿微尘数化释迦佛。复出现微尘数化菩萨于海藏世界中。复出千光王百宝莲华座。毗卢遮那如来于千光王金刚大宝莲华台座。座上如来放海印三摩地紫金刚金色光明。遍照微尘数法界。尽为金色悉皆清净。如来告言一切诸佛一切菩萨。诸佛当知谛听谛听。今当启问十圣地有何义趣。吾今为此大众会诸佛及大智通菩萨等先请问。从是十金刚心。修入坚圣忍中说入十圣地心向菩提果。如是说已应当次第而演说之。云何修入十圣地。一者体性平等地。毗卢遮那如来告言。千佛谛听谛听。今先问地者。为一切菩萨修证菩提有何义趣。若圣子菩提萨埵摩诃萨埵。往因修持毗卢遮那五智真如法藏金刚秘密三菩提。入三密三摩地平等慧体性地。真如法界菩提智是真实法。令自心他心广行萨埵行。教化一切智有情众生。自利利他行菩萨道。华光满足四天果乘。用任自在化无方理。任化任用神通自在。十力十号十八不共行法。住佛净土无量大愿。辩才无畏一切法一切轮一切行门。菩萨我皆得入。生出佛家坐佛性地。一切烦恼诸有障碍。凡夫因果毕竟不受。大乐欢喜菩萨。尔时从一佛土入无量佛土。从一劫入无量劫。不可说法为可说法。及一智知一切智。慧观照一切法。逆见一切法。顺见一切法。常入二谛而在第一义中。以一智知十地次第。一一义理一一事相。示现一切有情众生。而令常住心心心中道。以一智知一切佛土殊品及佛所说法。而身心不变不异。以一智知十二因缘十恶种性。而常住菩提圣道。以一智知见无有二相。以一智知入十禅支行三十七道品。而于六道示现一切色身出没自在。以一智知十方色色分分了起。入一切有情受色果报。而心心无缚无有障碍。证平等慧空三昧光。光光照一切佛净土。是故菩萨证无生慧空信。信忍空慧常现在。前从一地二地乃至佛界地。于其中间入诸佛如来一切法门。一时而行。是故略说出平等地法门功德海藏三摩地。菩提行愿如海一滴毛头许事。如是说已应次第而演说之。二者体性善慧地。毗卢遮那如来告言。若圣子菩提萨埵摩诃萨埵。修行毗卢世尊五智法藏金刚菩提三密三摩地者。入善慧体性地。真际法界清净明达。自利利他广行菩萨道。救摄有情一切异类有形众生。善根成就。令入四圣谛达至菩提。菩萨起大愿心。先所发起圣行。修入无为慈悲喜舍四无量慧。一切功德本。从萨埵心观。入大空慧方便道智中。见诸众生无非苦谛。皆有识心于三恶道刀杖一切苦恼缘中。生识名为苦谛。三苦相者如身初觉。从刀杖身色阴二缘中。生觉为行苦缘。次意地觉缘身觉苦重所缘。得刀杖及身疮肿等法故。觉苦苦。苦苦缘重故苦苦。次受行觉二心缘。向身色阴坏疮中生苦觉故。名为坏苦缘。是以三觉次第生三心故。为苦苦苦若一切法有心众生见是三苦起无量苦恼因缘故。菩萨发愿我于一切苦因缘中。入教化导三昧神力。现一切色身。于六道中作师。现化度一切众生。菩萨于如来前广发大愿已。证十种辩说。佛一切诸法教门。所谓众生苦识苦缘。刀杖缘具苦识行身疮肿发坏内外解中或具不具具二缘中生识识作识作受触识名为苦识行二缘故心心缘色心触触恼受烦毒时为苦苦。苦苦心缘识初在根觉苦缘名为苦觉心心作心作受触时识觉识触未受烦毒时是名行苦。逼窄生觉如斫石火于身心中念念生灭。身散坏灭转变化识入坏识缘缘集集散心苦心恼心受心念心念后缘保著心心不舍是为坏苦。尔时菩萨观三界一切苦谛。复观无明集无量心。作一切业相续相连。习因集因名为集谛。菩萨于菩提心正见正受解脱空空道智心心名为智道得名道谛。尽有果报尽有无漏。微妙功德尽有清净般若深慧。菩萨谛观一照体性。妙智寂灭名为灭谛。于一谛慧品具足名根。一切菩提慧性证空。入观第一是初善根。第二菩萨观舍。舍一切贪著嗔痴等诸行结缚。入一切平等空。一切大舍空无因无缘。而观诸法。实性空际一性一相。我观一切十方地土。皆吾昔身是吾所用故土。四大海水是吾所用故水。一切劫火是吾昔身所用故火。一切风轮是吾所用故气。我今入此地中。法身满足舍吾故身。毕竟永不受四大分段不净之身。是名舍品具足。第三菩萨次观所化教导一切有情众生。悉令安乐与人天乐。十地果乐。离十恶畏乐。得妙华三昧乐。乃至佛菩提及涅槃乐如是观者名为慈品具足。于是菩萨尔时住是地中。尽无障碍亦无贪著无嗔无痴。菩萨观入平等体性一谛实性真如法藏。入一切圣道本源圣性。圣智圣力神通自在。游历十方一切诸佛法性净土微尘数佛刹世界。一一世界中化现无量法身无量色身。现形教化一切有情众生。皆悉安乐速登佛果。如来秘教无上菩提。于天花光明品中。说如是法教。是故如来说已应当次第而演说之。三者体性光明地。毗卢遮那如来告言。若圣子菩提萨埵摩诃萨埵。修学毗卢遮那如来五佛五智海藏金刚菩提三密三摩地观者。入光明体性地真际法界三昧。于一切圣行法教。自利利他广行菩萨行。以三昧力圣性解了智。知三世一切诸佛法门十二部经义理法品。名句味句重诵记别直语偈不请说律仪戒譬喻佛界昔事方正未曾有谈说。是法体性名一义别。是名味句中。说一切有为法。分分受生初入识胎。四大增长色心名六住地。于根中起实觉未别苦乐名触。识又觉苦乐识名三受。连连连觉著受苦苦苦识无穷以欲我见取善恶有识。初名生识终名死识。是名十品现在苦苦苦因缘果。观是行相中道我久已离故。菩萨久已修念寂照见无自体性。入光明三昧神通自在总持辩才心心行空。而十方佛土中现劫化转。转化百劫千劫。于国土中长养神道。通达圣性礼敬如来。于佛世尊前咨受法言。复现于一切六道身。一音中说无量法品。而救度有情一切众生。各自分分得闻心中所欲之法。苦空无常无我一谛之音。国土不同身心别化。是名妙华光明地中。如来略开一毛头许法。如是法品解观法门。金刚千海藏三昧佛三摩地品说。菩萨修持菩提秘密深妙法义道。如是说已应当次第而演说之。四者体性尔焰地。毗卢遮那如来告言。若圣子菩提萨埵摩诃萨埵。修习毗卢世尊五智体性法藏金刚菩提三密三摩地者。观照入尔焰体性地真如法界。以一切法教以圣行。救度一切众生。于尔焰真俗真谛俗谛无二故。不断不常即生即住。即异即灭一劫一世。一时一念有种种异。异化异现故。因缘中道非一非二。非善非恶非凡非圣。非佛亦不非佛。佛界凡界及一切凡圣二行诸有为法。是故总名为世谛。菩萨摩诃萨神用圣性自在慧力。入一切有情众生本源体性发起善根。菩萨从本自性性中。劫入毗卢遮那如来体性真如法界性。证入众生佛性同为一体。是故名为同一世谛。菩萨观照密行如来圣行圣道圣性。谛观照见体性圣智。圣行寂灭圣道之中。无一无二证清净一性。入玄通圣定品。所谓说佛圣性圣智心行。习学初觉定时。因信觉思觉静觉上觉念觉慧觉观觉猗觉乐觉舍觉。是名品品。方便智道心心入定果。是人住定中。焰焰见性法行空空。若起念定入心空定。生爱顺圣道圣智圣性。诸法无相法本不生。名无生忍法乐忍住忍证忍寂灭忍。由五忍菩萨证入诸佛净土。于光光光华三昧中。现无量佛。以手摩顶。如来以一法音。说百千起发圣教。而不出于定。住定味乐定著定贪定正定。一劫百劫千劫多劫中住定。于三昧中见佛莲华会菩提金刚座上如来。说百法明门。是人供养经无量劫。如是听法百劫住定。是时菩萨于诸佛光中。摩顶发起定品。出相进相去向相故。不没不出不退不堕不落。住顶三昧诸佛圣性法中。得上乐忍永尽无余。菩萨观照即入一切诸佛净土。修持无量功德品行。行道光明入善权方便。教化一切众生。能使得见证佛体性常乐我净。是故菩萨生住如此地中。教道行化修习法门。渐渐深入妙华观智。入三密体性中道一切法三摩地门。法品满足犹如百千金刚上日月晃曜。圣性道品如来说演成就百千金刚三昧佛三摩地故。菩提智门品已明斯义。如是说已应当次第而演说之。五者体性慧照地。毗卢遮那如来告言。若圣子菩提萨埵摩诃萨埵。修进毗卢世尊五智宝金刚藏菩提三密三摩地者。观入慧照体性地。真空法界。以圣道力一切智法。自利利他广济有情众生。于如来圣行十种法力观门。达一切菩萨心地。令入圣行地。及一切苍生速超菩提。于十力圣智道品。菩萨观行入地。起发一切功德。从诸佛法行有十力观。一切智一切慧方便智。知善恶二业别行处力品。恶作善善作恶名作业智力品。以一切作善欲求果报求好大愿。于六道现化作善生生修善果名欲力品。于此六道善性恶性好性异性。分别不同名性力品。以一切善恶根力一一不同名根力品。以邪定痴定正定不定是名定力品。以一切因果相乘果乘因乘。是恶果至恶果是善果至善果。果处乘处力乘因乘果乘圣乘道乘是道力品。以五眼知一切法。见一切受生故名天眼力品。于百劫千劫事。一一知宿世世名世力品。以一切众生修菩萨行。如来以圣道力加持。一切烦恼无明生死灭尽。名为解脱力品。是故名为十种观力品。菩萨以自智力。知自修因果。亦知一切有情众生因果。名为殊品。菩萨圣智分别善恶。而以身口意分别任用智力自在。以净国土为恶国土。以恶国土为妙乐国土。能转善作恶。能转恶作善。色为非色非色为色。转男为女转女为男。转六道为非六道。转非六道而作六道。乃至一切诸法及地水火风。非地水火风一切亦如是。是故菩萨以大方便圣智力。于一切有情众生身口意加持。以圣性圣力进分菩提。无量功德不可校量不可思议。非下地一切诸菩萨所能知觉。举足下足一一圣道。是故菩萨摩诃萨观行。入大明慧。渐渐进道分分达入圣智菩提。证百三昧光光光照。无量无边诸佛净土法界。菩萨教化无量有情不可说不可说。以一切大智般若波罗蜜法。常现在前行故。如是说已应当次第而演说之。六者体性华光地。毗卢遮那如来告言。若圣子菩提萨埵摩诃萨埵。修证毗卢世尊五智菩提智藏金刚三密三摩地者。观照入体性华光地真净法界菩萨乘乘如来十种神通圣智法教。导引一切苍生自利利他。以无尽愿行摄度有情。达进菩提成无上道。菩萨起问云何于一切世界中。以神通明智品中。如来教授诸菩萨。及指示一切众生令修菩提。是故如来答说。此地菩萨观行入华光体性地。以十神通智。知种种自在圣力变化。以观天眼明智。知三世国土中微尘等一切色分。分成六道众生身。一一身微细色成大色分。分以智知观天耳明智。知十方三世微尘数六道众生苦乐音声非非音非非声。及一切法声。以观天身明智。知一切色色非色。非男形非女形。以一念中遍知十方三世国土劫量。大小国土中微尘数量一切身。以观天他心明智。知三世有情众生心量中所行。微尘数粗行细行神用变化尽知。以观天圣智。知十方六道中一切众生。心心所念苦乐善恶等事。有为无为一切诸法尽以得知。以观天人明智。知十方三世一切国土中。一切众生宿世苦乐寿命因果。长命短命生死相续。经于百劫千劫一一尽知。以观天解脱明智。知十方三世一切众生。解脱断除一切微尘数无明重障。若多若少从一地修证。乃至十地等觉妙觉地。灭灭灭有漏微细烦恼。所知有为一切有相尽令消灭。灭尽无余皆悉寂静。得证如来金刚菩提解脱圣道。以观天定心明智。知十方三世国土中众生。心定不定非定有定。不定非不定起定。方法方便有所摄受。入如来三密性金刚三昧。证此三昧三摩地故。以观天觉明智。知一切有情众生微尘数劫。修持入地次第已成佛未成佛。乃至知三世一切六道众生。心心分分别异寿生出没多少。亦能具知一切三世诸佛如来。尽知所说深妙之法。以观天念明智。知前后三世百劫千劫万劫。大小劫中一切有情苍生。有福无福寿命数量久近久远。菩萨发大誓力。以观大愿明智。知一切众生小愿大愿。求成菩提愿愿修学如来一切佛法入贤圣位三十心十地等觉妙觉地。其一一心地中所行行愿至佛果处。若苦若乐若法若非法。菩萨发大誓愿尽皆入之。救拔一切有情当来成佛。令一切众生同其十大愿。入菩萨百千大愿品具足。是人菩萨住是地中十神通明智知中。现无量身口意如来说地品量功德。不可说不可说百劫千劫。说此地微妙善法圣智不可穷尽。尔时毗卢遮那如来。略开神通明智知圣地品。不可尽不可思议。如是圣行观十二因缘品中。如来说一微尘许事如是说已。是故应当次第而演说之。七者观照体性满足地。毗卢遮那如来告言。若圣子菩提萨埵摩诃萨埵。修入毗卢世尊五智真藏法界金刚秘密三摩地者。入是法中于此体性满足地真实法界性。菩萨观行以自性智。假如来圣智力。进修一切有情众生。令入菩提法教圣行。修入十八圣仁智品。下地一切菩萨所不得共。菩萨所证身无漏过。口无语罪。意无失念。离八法于一切诸法常住舍性空。常入三密在三昧中。是名入地六品足。菩萨复从是智。生六足智起六门观行。有三界结缚熏染习气毕竟不受故。欲力具足。于一切功德一切法门一切福智所求满足故。是名进心足。一切三世事法一切劫中诸相因果。及一切众生有为之事。以一心中一念一时知。故名为念心足。是故二谛法六道众生心法。以一智知一切法故。名智慧足。以一智知从十发趣贤仁。乃至十圣地佛地等妙二觉地。以一智知一切如来三摩地性无结无习三身清净。名为解足。以如来金刚圣性圣智。以一智知见微尘劫数一切众生三世有情。生死流转善恶因果。微尘数颠倒之性。我人知见执著妄想。烦恼我相染著习气。善不善有漏无漏种子。尽成菩提。是故名为知他身解脱足。是仁名为入六满足。菩萨观照于明智知。便起智身现化随六道众生心心愿行。口辩说无量法门品。教示现一切有情故。随一切众生心行体性常住三昧正定。而现十方大地震动。证华光光体性三摩地故。能令一切众生。心心得入大明智具足。乃见过去一切无量劫中诸佛出世。亦令得一切众生心心无著圣智圆通。亦见三世十方一切国土中。一切诸佛教导说法。令一切众生心心进修所行。以神通圣智道。见未来一切劫中一切诸佛出世。教导接引一切有情众生。依是如来受教听法故。令证入住是十八圣仁位中。圣心心圣性入信如来三摩地。菩萨重当谛观观照三界微尘等色是我故身。是身流转出没等。如三世虚空微尘法界无尽一切众生。是我父母兄弟姊妹。而今入此地。中证一切功德一切神通一切三昧光明福力。以一切诸佛所行教导。乃至八地九地十地等觉妙觉地。一切如来诸佛法门品。我皆已得入故。于微尘微尘数佛国土中。示现作佛成道转法轮神通自在住如来金刚性。不生不死常住法界。亦当示现入涅槃灭度。转化他方于过去未来今。常入于一切微尘数佛国土中。教化有情一切众生。一一得成无上正等菩提亦如是。是故世尊说已。后当如来次第而演说之。八者观照佛吼体性地。毗卢遮那如来告言。若圣子菩提萨埵大摩诃萨埵。修证毗卢世尊五智实际真藏法界圣性金刚秘地细密微妙三摩地者。观行入体性佛吼地。如如实性。菩萨得入法王位。证体性三昧乐。其智如佛名佛吼三摩地故。入十品大明智。空寂定门。常现在前。华光音入心三昧。其空慧者。谓入内空慧门外空慧门。有为空慧门无为空慧门。性空慧门无始空慧门。第一义空慧门空空慧门。空空复空慧门大空空复空空慧门。如是如来十金刚性空慧门。下地一切菩萨所不能知。是故如此佛吼菩萨。入十空平等性金刚圣性慧空门。不坏不变虚空体性地。菩萨观照以智知一切圣性圣慧。等如虚空不可说不可说神通道智力。以一念智知一切佛法。分分殊妙甚深义理。而入无量微尘数佛国土中。于一一如来前咨授法药。转转教导一切有情。令诸菩萨传法度人。与一切众生。而以法药广施之。是名为大法师。亦得名为大导师。破坏四魔法身化化入佛境界。是诸佛数。入等觉妙觉成诸佛菩提数。入性智身证金刚圣慧法身。成就百千陀罗尼门。证百千三昧门。入百千金刚门。入百千神通门。入百千解脱门。入百千虚空平等性门。入如来不空金刚菩提成就门中。而大自在圣智神力。一切一念凡行圣行。一时入佛金刚菩提圣性如如三摩地。尽知一切法深要殊品。说诸妙道劫说非劫非劫说劫。说道非道非道说道。说六道众生说非六道。非六道说众生。非众生说六道。非佛说佛佛说非佛。而出入自在神用圣性。证毗卢遮那圣智三摩地。达入诸佛体性三昧中亦如是。菩萨观行以自性圣智。用慧反照顺照逆照。前照后照因照果照。空照不空照第一中道照。义谛照寂照虚空三摩地照。是故菩提圣智三昧。唯此八地已上所证。一切已下诸地菩萨所不能及。是以圣性地金刚菩提。不动不摇不入不出。不生不灭不没不尽。如是此地法门品。有无量无边殊胜妙理。佛言如是法门。于微尘数劫说不可尽不可说不可说。如来今以演说略开少分秘密圣性金刚微妙功德。百千万亿微尘数分说一毛头许事。大乘菩萨罗汉圣行圣道品中。已明如是说已。应当次第而敷演之。九者观照体性华严地。毗卢遮那如来告言。若圣子菩提萨埵摩诃萨埵。修证毗卢世尊五智圣性道海金刚密迹坚性幽密秘细妙慧三摩地者。观行证入体性华严地。令一切菩萨得入如来法界佛性同为一体。成就金刚菩提圣智。入佛威仪如来金刚三昧自在王三摩地定。入出无时于十方法海三千大千世界中。百亿日月百亿须弥山。四百亿四天下。一切菩萨修行菩提。一时成佛转大法轮。乃至灭度一切佛事成就菩提故。菩萨观照以一心中。一念一时示现一切众生。金刚圣力三摩地。三密菩提秘性智身法身。现形相好妙色身。八十种好三十二相。自在圣力住佛金刚不坏性地。自在三昧。照乐虚同如来无量大慈千三昧光明光明相相庄严。非天非人非世间非六道。出一切三世法界外亦如是。菩萨摩诃萨而常观行。入六道现无量身现无量口现无量意说无量法门。而能转魔界入佛界转佛界入魔界。复转外道一切执见。入诸佛如来正见。转诸佛见。入一切外道见。复见佛性转入众生性。见众生性转入佛性。其圣智性。光光光照慧慧慧照。明焰明焰照寂圣性。不坏金刚功德。十力十八不共行法。解脱涅槃无为无相。一道清净。菩萨观入有情界救摄一切。而以一切有情众生。生生作父母兄弟。谓其说法尽一切劫。而得道果。又现三世一切国土。谓一切众生相。视如父恩念如母。亦于天魔外道相视如父爱及如母。如是菩萨住此地中。从生死际起至金刚际。以一念心中而能转入无量众生界。亦现如是事。尔时如来于华藏品中。略说如海一渧如一微尘许事。不可说不可说尽。如是说已应当次第而演说之。十者观照体性入佛界地。毗卢遮那如来告言。若圣子菩提萨埵摩诃萨埵。修证毗卢世尊五圣智华光王三昧海同一圣性金刚三密三摩地微细坚密幽秘般若智。者入金刚慧性。证千百亿三昧。入佛界体性金刚三摩地。而同一切诸佛如来金刚般若法性智身法身。以佛菩提一切法波罗蜜多。成就大摩诃萨。证入大慧空空圣地。性空复空空圣智慧复空。如虚空性平等智。菩萨证十号如来金刚真如法性。有十种殊胜功德品。具足一切法空。同一性一相体性无为。神虚体一法同法性者。名为如来应顺四谛二谛。尽一切法界生死轮际。法养法身无二故。是名应供如来。无一有情悉皆感应。遍覆一切微尘世界所有众生。修持菩提道如来圣行。入正性正智圣解脱智。知一切法非有非无。亦以圣智知一切众生根性差别故。是名正遍知。明明明行修行佛果时具足故。名为明行足。善逝者三世佛法法同先佛。圣性法佛去时善善来时善善。是名善逝。是人行佛圣行。是名最胜上行。圣德满足入于世间。教化众生令圣力潜通。证成解脱入佛大寂门。知一切无明结缚尽皆销灭更无遗余。是名世间解。是人证一切如来圣解最胜一切法上。入佛威仪神通形相。体同一性如佛无异。如佛大人如来大士行处圣德圆备。名为无上士。调顺法者调一切有情众生故。得法满具足。是名调御丈夫。于天人中教导一切众生。咨受法言故。是名天人师。法本无一妙本无二。佛性幽微玄通觉道。常乐我净大满清净。以一切众生礼敬尊。重是故名为佛世尊。三界一切菩萨一切贤圣一切诸天一切龙神。有情世人依如来教法信受奉行。得人如来地。如是佛地中。一切圣人之所入处故。名为佛界地。成就等觉妙觉二位地。得佛菩提金刚不坏。证成阿耨多罗三藐三菩提故。
　　尔时毗卢遮那如来。于千百亿金刚秘密无边性海三摩地大华藏世界海。坐百宝大莲华座。世尊于座上坐。放紫金刚晖曜金色光明。如百千日。金光上赫奕三昧。遍照三千大千世界靡不周遍。其光光中无数微尘化释迦佛。无数诸大菩萨摩诃萨。皆来集会。与共同心悉皆受记。欢喜快乐。以如来现智身金色手。摩其菩萨顶。同见同学同行同道。如是一切诸佛一切菩萨。异口同音赞叹无二。入如来殊胜妙法。欢乐不已尽皆适悦。又有他方百千亿世界中微尘数一切诸佛一切菩萨摩诃萨。来期出现而作证明。一时云集请转法教。圣道法轮不可说法。可说法。佛谓说圣性等如虚空。同于法界。是故此法有不可说奇妙殊胜法门。奇妙殊特三昧三明门。有奇妙奇特总持陀罗尼门一切金刚门。一切神通门。一切虚空平等性门。一切解脱门。如上此殊胜法门。彼一切下地诸菩萨摩诃萨。所不能知解。及一切诸天心识。亦不能知。唯佛世尊殊胜圣性身口意所知。一切法可尽根源不可说不可说法门中。如来说诸佛金刚三摩地无量三昧光音天华品中说。十无尽无畏圣性与佛道同。是故如上佛说十圣地。次入等觉地妙觉地。一切菩萨摩诃萨次第修学观照。入如来地金刚菩提。得成佛果。是时诸大菩萨摩诃萨。闻世尊说十圣殊胜等妙地已。深敬如来信受依行。
　　尔时毗卢遮那如来。自入百千金刚圣性三昧。入百千虚平等性三摩地门。令一切菩萨观照达入真如实际金刚坚密微妙慧圣性不坏圣智地证入金刚等觉妙觉地。一念顷迅疾入金刚喻定三密菩提性证成妙觉地。得金刚圣性定成就法身佛如来果。如是一切菩萨摩诃萨。修持观行如来三摩地者。尽入此佛金刚菩提三密圣道真如实性金刚圣智不坏地。证成无上正等菩提佛果。成就阿耨多罗三藐三菩提故。是时毗卢遮那如来告言。诸佛当知谛听谛听。吾今先为菩萨时。修入如来所说金刚秘密菩提三摩地已。佛果之根源如是一切有情众生。修成佛者。皆悉修入十发趣十长养十金刚十圣地等觉妙觉地。登入无生山。证金刚菩提如来解脱圣地道。当成佛身同菩提无为无相大满常住。十力十八不共行法智身法身满足。是故毗卢遮那如来心体根本菩提金刚圣性。有大愿力与一切有情。同生圣性。吾今当当常住法身。在于一切众生性中。住一切菩萨心中。同等法界为身心体性。亦为圣力加持一切菩萨及一切有情苍生。证得常乐我净涅槃佛性。速成无上正等菩提故。是故一切诸大菩萨摩诃萨。深敬如来说已各各信受奉行。

　　大乘瑜伽金刚性海曼殊室利千臂千钵大教王经卷第九



　　大乘瑜伽金刚性海曼殊室利千臂千钵大教王经卷第十

　　　　大兴善寺三藏沙门大广智不空奉　诏译
　　尔时释迦牟尼如来。复从摩醯首罗天王宫下。至南阎浮提。来往说法。在舍卫国中祇园精舍大道场会。如来在于百宝莲华台。于宝座上入师子奋迅金刚三昧从三昧。起光明遍照千百亿微尘世界佛刹净土一切三世法界有顶非想非非想天一切有情大梵诸天六欲天主帝释诸天四王大神转轮四圣王等百亿阎浮提粟散国王大臣诸军统领宰执所守一切人民。世尊放大慈光明。悉皆普照靡不周遍。一切菩萨一切众生摄入法海。令修菩提圣性圣行。善法增长灾障不侵。一切诸罪及一阐提。谤方等经尽皆消灭。尔时如来从三昧起。告诸菩萨大会众等。普贤曼殊二大士为众上首。及一切菩萨摩诃萨等。吾今见于来世。诸佛圣教法欲将末劫浊乱时。于此世界中鬼神缭乱。于意云何今正是时。若有国王大臣统领宰执。不信佛法不敬师长。则令国界善神不欢龙王不喜。五谷不熟风雨不时。如此不敬佛法之人。则不信造福不修道业。贪生受乐不觉不知者。则被诸恶鬼神恼乱其心。是人则当贪欲炽盛积聚财宝不知厌足。是故应知如是人等。当自思察火急悔责。发菩提心广造修福。当救其身。
　　又有世间凡夫之人。不敬三宝不信佛法者。亦被鬼神惑乱入其人心。当作斗竞恼害贤良。如此魔人被鬼入心。能出异端邪执是非。说策密谋破坏良善。国王大臣诸军头领。迷惑心乱勿令所觉。盛行颠倒逆乱之心。所以者何是故世人应知。切须觉察当发信心。造诸福祐。是故善男子若欲回心敬崇修福者。法有三种云何为三。一者佛宝二者法宝三者僧宝。云何依此三宝如何修持有福无福。若供养僧其福百倍。若供养法其福千倍。若供养佛其福万倍。则是归依佛法僧三宝无限之福。是故应知诸善男子。若损僧宝鬼神入心失却人身大臣之位。永入地狱无有出期。若灭法宝鬼神入心损却福禄。受盲聋喑哑愚痴之报。常堕畜生作驼驴猪狗。若除佛宝鬼神入心多淫多欲。多嗔少喜心常暗昧被人惑乱。失却王位人身难得。死堕阿毗不得生。天永沈苦海。
　　尔时世尊语诸众生善男子等。殷勤告汝。吾今不忍见于地。狱恶业众生。不信三宝消除福禄。广造诸罪堕于四趣轮回五道。或得人身还造诸罪。入于地狱无有出时。是故当知善男子等。欲得福禄欲得长寿。福庆增盛果报圆满者。应当作善莫损僧宝。不灭法宝不除佛宝。所得王位亦不动摇。所作大臣亦不损坏。所得人身延年益寿。国王大臣统领宰执。诸佛加被善神卫护。吉庆常乐常得清净。是时世尊告诸菩萨摩诃萨等。当来于世混乱之时。欲得清吉欲得善福。集在身中延命长远者。誓当信敬一切三宝。归依如来供养于佛。供养于法供养于僧。生生世世常得人身。不失王位不失大臣之位。不失统领诸军宰执职位。不失福禄延年长寿。死得生天受胜快乐。不堕地狱不生四趣。常得人身遇佛闻法。正见正信渐次修学如来。正智圣行满足速证菩提成圣。解脱是时释迦牟尼如来在舍卫国中祇园精舍大道场处有外道六师尼乾子等。九十五种邪见之法。外道头首须颰陀罗。将诸徒众五百余人。投佛出家。须颰陀罗启言世尊。我为年老多时幻惑。志求天眼将为出离。如今觉寤乃是邪见。不可得值如来正法圣性天眼。惟愿如来大慈大悲。纳受我意。其时释迦如来告言。善来须颰陀罗。受我教者于吾法中。当得正见圣性天眼。尔时自诸外道尼乾子等共佛诤义。外道答世尊言。我本教中志求法者则得天眼。外道徒众启世尊言。今者众中实得天眼。世尊报言外道痴人。汝常诳惑邪见恶业。汝从父母颠倒中生。不净神识心常惑乱。何得自言我证天眼。如来告言愚人外道。今遇正法诸佛如来。如是大师是汝真大善知识。于吾法中得生正见。不堕邪网证圣天眼。外道何故自言得道我证天眼。如来报言尼乾子等汝是迷人。譬如有人患其眼根。得遇良医治差眼目。便得净眼得见日月。既得见已众色俱睹。缘此正见得福如是。是故世尊语言外道若有众生不具信根。不识正法难遇难值。若见大善知识故为是无信。邪惑在心对面不识。若有众生实有深信善根之者。千里亦通则得遇见大善知识。邪惑消灭无有罪障。肉眼得净以得净眼则证天眼。既证天眼则识诸佛。遇大善知识正信正见。不入邪网。是故汝等诸外道辈。汝等昼夜执持邪论。诳惑世间邪箭入心。未能拔出而作异见谄曲邪命。于其非法执著作不善不可解脱。当堕阿毗无间地狱。从地狱出先作畜生驼驴猪狗将命还他。先世供养累劫倍偿无有休歇。是相当知。从畜生没得生人间。作其人身贫穷下贱。盲聋喑哑受业如是。见者无喜。汝作不善先世报力。世尊语言外道痴人尼乾子等。今生受邪劫劫不正。常行邪法自坏已身亦坏他人。如此自盲复语余盲。我将汝去总堕深坑。智者当知如此二盲。于其非路必有堕落遭其幸苦。外道盲人亦复如是。是故世尊在大众会。告语菩萨一切众生言。如是外道六师尼乾子等。九十五种根本邪教不正之法总有六宗。云何名为邪教六宗根部之法。一者尼乾子。修习自然之法名为天生。本自无因无缘长生不死之法。二者毗罗胝子。修习著空为道。灭身无体归死不生再来之法。名为得道。三者鸠驮迦旃延。修习五热炙身编掾卧棘名为苦行。焚身祭天拟求得道归空不生之法。四者富兰那迦叶末伽梨。修习不净之行。严持狗戒猪戒裸形涂灰。于粪土中卧不解羞耻。若能识羞之者名为正道。是故外道常持不净狗戒。拟求解脱成自得果。五者拘赊梨子修习。自饿忍饥不食外道口言告人自称得道不饥不渴是名自饿外道不食之法。六者尼健陀若提子等。修习邪见求天祠神。敬日敬月恭事于火。取相取梦夜看境界。口云自言求者得道。我得天眼见前后生死之事。常乐祭祠鬼神意拟求财求钱。令神灵祐助意言必得称遂。于邪道中祈求果报。如此外道六师徒党。俱行邪教都总不知是邪外道。口言自唱我得圣道。亦向他人所说。若修我教不久当得圣道之果。如此外道之言不可有信。是故世尊语此外道如是邪见不正之教。实非可信。败坏众生本性正见外道邪谄。强为道首与人作师。实非正觉我称正觉。实非能知出世之道。我言能知实。非圣见我称圣见。实作能为众生之师。我言能为。如是外道非但自殃善道福果。亦失他人善道生路。是故外道实非正师总堕邪道。彼师亦堕汝亦随堕。是时如来告诸菩萨摩诃萨一切有情众生四部众等。谛听谛听善思念之。吾今为说当受因果。见存有相生长其身。举动施为皆有习气。是故外道不信如来说有因果先世业缘。云何说言当有是相。是故应知彼人若从地狱中出来生于人间。当有见相智者应知。其声[病-丙+斯]破驴骡之音。声大匆匆吼唤捩急。心常少信多饶诳妄。不令所信无人亲友。不人丑陋不敬师长不信佛法。不孝不义无惭无愧。好行杀生常造诸恶。此人短命不得长寿。见善不发菩提之心。死堕诸趣常没三涂。尔时如来世尊语言。外道痴人是相当知。从畜生终没来生人中。当有是相其人闇钝。处事多愚少智无方懈怠懒堕。多贪多食不拣粗细。其性拗捩出语直突。此人力壮常当负重。常共痴人常为知友。好喜踡脚。随时卧地不避秽污。欲得裸形不羞不耻。心常虚诈异言诳语。妄说他人谄曲不实。取他财物常爱抵债。此人见善不能发心不信正法。常造不善十恶之罪。流浪生死难得人身。死没苦海还堕畜生。以此思之须当发觉。是故当知外道愚人。非汝能知非愚所测。彼人若从饿鬼终没来生世间。当有是相其人黑瘦面无光色。头发短恶黄赤苍浪。褰鼻怒目眼白直视。而常饥渴多思饮食。悭贪嫉妒怯怖于官。执著邪见回背说人。道他长短贪淫积聚。不能割舍布放众生。不乐见善惟爱信邪。所见财物其心欲取。恒常贪盗不知厌足。得人少财便生喜悦。若贪不得便生妒害。如此之人不肯发心。信邪倒见谄曲邪命。不修善法不敬佛法。纯信鬼神爱向祭祠。如此之人还没地狱从地狱出却作鬼身。轮还生死入于苦海。无有歇时。是故世尊告语外道。汝是邪命愚迷痴人。不知因果不识良善。如来告言吾向汝道。是事难信无量众相。外道邪见不可得知。如此之理非愚能测。是故当知若从非人修罗之身。闻佛少信没生人间。当有是相高心我慢。常乐忿怒好行斗诤。挟怨记恨憎嫉起恶。謟曲不实纯行虚诈。抵债谩人身长洪壮。眼白圆怒齿疏包露。勇猛有力心怀战阵。常好斗打嗔励不休。两舌破和。间拆良善轻蔑贤士。说他长短毁谤好人。虽向人间常行不善。如此之行死堕地狱。无有出时随业诸趣。还生本身阿修罗道。佛语外道谛听谛听。是故当知若从人终还生世间。当有是相其人贤直亲近善友。性常有信有忠有孝。若有恶人漫行非谤毁呰其人。终不与前人反相报恶。何以故此人常为好惜门望。识羞识耻笃厚守信。乐好名闻及以称誉。受性工巧敬重智者。具惭具愧心性柔软。识知恩荫有愿相报。于善知识心顺无违。有慈有悲孝养父母。师僧和上小心敬上。知人款急处事有方。善能和合常乐信佛。好行布施常生供养。不耐于债不负他人。少许财物。好习善事接引于人。悉令安乐不令有苦如此之人行如是行。死得生天不入地狱。还生人间受大快乐不受众苦。生生世世常获人身。是故如来语诸外道。及是无智不善恶人。亦非愚痴之所见解。非凡所测非意挍量。若有众生持五戒十善。得生天上受胜妙乐。从天退没生于世间。为人端严正信正见相好殊妙。其人聪慧乐好清净。喜著华鬘熏香涂身。常爱鲜洁好择贤良。常乐音声歌舞赞叹。常乐高楼不应在下。为人作首含笑不。嗔有行有德吐言柔。美善巧方便出言诚。谛尽皆欢喜不伤前人。有大智慧常乐好衣严身之具。此人有善乐欲出家。若得为师精进修持清净律行。学习佛道志求菩提。如是之人有智有慧。多劫修行难可筹量。非心所测非眼所观。此是贤良见生受福。若修净戒不久当得无上正等菩提。是时释迦牟尼如来。告诸菩萨四部众等善男子善女人。当知如此外道尼乾子等。六师头首邪见恶法。九十五种异见别部。都有六宗根本之法。六师徒党尼乾子等。拘赊梨子。毗罗胝子。鸠驮迦旃延。富兰那迦叶末伽梨。尼健陀若提子等。外道六师都有九千五百徒党皆执邪教。九千外道深著邪见毒箭入心。不归如来圣道正教。唯有一人徒党外道。都首众中第一须颰陀罗。将诸外道五百徒众。归依如来投佛出家。而披法服修佛圣道正行正智。自诸外道尼乾子若提子等。深著邪见不信正教退坐而去。是时如来在大众中。告诸菩萨摩诃萨。及诸四部弟子比丘比丘尼优婆塞优婆夷善男子善女人等。如此外道实是愚人不善之者。宿承过去恶业之因。堕于地狱未出邪见。是故若是今时不发出露之心必还流浪。是时四部弟子善男子善女人等。至诚发心归依如来。修持十善受于诸佛秘密正教清净禁戒。不入地狱不作畜生。不生饿鬼不生诸趣。不生外道邪见之家。生生世世得值诸佛闻说正法。渐次修学如来圣教圣智圣行。成就菩提当来成佛。得阿耨多罗三藐三菩提故。是时释迦牟尼如来言。吾于过去无量劫来。修行如是瑜伽圣智诸佛金刚三摩地法秘密菩提甚深三密如来法教。尔时世尊于祇园精舍。向大道场众会之中。告诸菩萨摩诃萨众。及诸声闻大梵天王。并诸天梵众龙神八部。四众弟子诸善男子善女人等。吾从往昔于毗卢遮那世尊。听受瑜伽秘密金刚菩提三密三摩地法圣性之教。曼殊室利导引于吾及诸菩萨为于上首。令成佛道得阿耨菩提。是故世尊释迦如来。告示一切菩萨一切诸天大梵王等。一切天龙八部诸神鬼众。一切声闻四部弟子众。释迦牟尼言。吾曾因地往昔以前。向于曼殊室利菩萨初发菩提之心修行三摩地金刚菩提三密之行。今得成佛号为释迦牟尼如来。如是大会诸大菩萨众一切梵王诸天梵释等龙王八部四众人等。同共启请曼殊室利菩萨。与汝大众为师上首。当引大众总皆成佛。吾于当来末世之时。亦助曼殊广化群品。
　　尔时大会诸菩萨等。即依如来教命礼敬曼殊称为师首。是时曼殊室利菩萨。从坐而起稽首如来。长跪合掌叉手向佛。而白世尊听许于我。我则敢依如来指示。不敢违越世尊教命。惟愿世尊加被于我我当敢受。佛言许之。是故四众诸大菩萨摩诃萨。一切诸天梵释龙神八部大会诸众。咸皆欢喜总依世尊指授言教。当来之世修习菩提。总愿得值大圣曼殊引接于我。惟愿大圣曼殊室利菩萨。劫劫生生得遇相值。与我大会四部众等。作为导师不相舍离。渐次修学证成佛果。当来愿得阿耨多罗三藐三菩提故。是时大众咸皆信受叹美如来。与我众等指受曼殊得为导首。是我众会深生惭愧。譬喻无比不可校量。惟愿如来加被众等。是时于此大众诸菩萨摩诃萨。不敢违于世尊指示。我等大会一切菩萨一切声闻。一切龙神八部诸众。一切四部弟子善男子善女人等深信此经。佛言若有人发菩萨心至诚。书写此经受持读诵。见世此生获得聪明利智辩才无碍。福德增盛智慧如海。所求称遂悉皆圆满。何以故诸佛圣智加益行者。便能精勤进修如来所说曼殊室利千臂千钵大教王秘密经。至诚修学圣行圣智三密秘契金刚菩提三摩地圣性法教。超胜疾成过于阿僧祇殑伽沙微尘数劫向前成佛。速证无上正等菩提。是故菩萨精进修行如来观照性寂者。成就金刚无漏功德。其福甚多不可称计。若算师算师弟子不可筹量。算数比喻所不能及。唯有如来应正等觉乃可知尽。是时于此大道场会。有千百亿三千大千佛刹世界中。一切微尘数诸佛。一切诸大菩萨摩诃萨。一切声闻缘觉。一切大梵诸天四禅八定六欲天帝。三十三天四大天王。转轮四圣诸龙鬼神。二十八部夜叉之众。一切诸四天下阎浮提。大国小国粟散大小王等。四部弟子比丘比丘尼优婆塞优婆夷善男子善女人等。深发惭悚愧仰如来。演说妙法叹未曾有。咸皆欢喜信受奉行。当来总得成佛速超彼岸。证成阿耨多罗三藐三菩提故。

　　大乘瑜伽金刚性海曼殊室利千臂千钵大教王经卷第十


