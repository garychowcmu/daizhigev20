  都表如意摩尼转轮圣王次第念诵秘密最要略法
　　唐 解脱师子译




　　都表如意摩尼转轮圣王次第念诵秘密最要略法

　　　　解脱师子译

　　相貌品第一

　　我今当说思惟　　三种真言而次第
　　初用大心外加持　　第二根本复想内
　　第三小心内外通　　应可存心无错乱
　　如是三道妙真言　　安立行者明王地
　　若有修此三昧耶　　须具七种殊胜相
　　犹如轮王持七宝　　王四天下皆降伏
　　次说顺诸念诵法　　复择清净吉祥地
　　或在山间及池边　　或在伽蓝精室处
　　或佛舍利神塔中　　应可存心办诸俱
　　先以持地如教命　　复次安置本尊者
　　行者自须敷已座　　尊面西方在目前
　　行者像前面东坐　　清净沐浴香涂身
　　兼著新净妙衣服　　又持种种供养具
　　步步想八叶莲华　　存想变地无浊秽
　　加持护身入精室　　安置像前而念诵

　　大心密言品第二

　　先用大心真言王　　澡浴洗净结护法
　　咒水洒身加持衣　　复须想念皆成就
　　如此五种随次第　　都用大明及本印

　　唵波怛摩进跢末尼摩贺惹嚩(引)啰吽
　　澡豆沐浴之具。各咒七遍。然后澡洗。
　　想水白色　　犹如甘露　　又想自身
　　垢秽烦恼　　受此水已　　一切尘劳
　　皆悉落尽　　洗浴毕已　　应须洗净
　　取土少许　　加持七遍　　随时洗净
　　然后著衣

　　时其衣亦复加持七遍作如此想。
　　我今此身　　被金刚甲　　依法讫已
　　即须洒身　　用水一掬　　加持七遍
　　散洒其身　　想虚空中　　雨诸宝华
　　遍满世界　　便须护身　　结此密印
　　诵持七遍　　印于七处　　心及两肩
　　两眼两膝　　散于头上

　　亦成大护身已。即须结界。
　　若结坛界　　开于四门　　不应结界
　　若作结护　　皆须用心

　　亦铺置次第即作启请等事。

　　根本密言品第三

　　复说根本轨仪法　　想念奉请大圣王
　　诵此密言及结印　　一一自想往彼山
　　存心顶礼而奉请　　迎引尊者入道场
　　复用遏伽而授与　　香华饮食及涂香
　　灯盖幢幡兼药等　　如法供养彼明王
　　想念供养尊者已　　随便持珠诵密言
　　悔先世过及发愿　　至诚端坐观明王

　　行者像前端坐思惟。存心谛观布多勒伽山众宝庄严华果茂盛。
　　其山顶上　　圣者宫殿　　本在其中
　　应想圣者　　安坐殿中　　殊妙供具
　　庄严其身　　行者于此　　心想之中
　　自往彼山　　迎诵尊者　　引入道场
　　于坛中心　　莲华台上　　安置圣者

　　次奉遏伽水。
　　于新铜器　　或用白瓷　　器盛香水
　　奉于圣者　　便诵真言　　复想此水
　　圣者受已　　遍洒四方　　及洒妙身

　　行者细观尊洒水已。三千大千世界犹如琉璃内外明彻中无一物。
　　奉遏伽已　　次复供养　　香华饮食
　　涂香末香　　灯盖之事　　一一加持
　　真言及印

　　供养毕已。于本尊圣者前悔谢其身呵责己过。
　　次复发愿　　随心所求　　悉皆陈说
　　于其想中　　结坛三门　　唯留西门
　　复结大界　　身外四方　　周匝铺置
　　及虚空界　　次用涂香　　涂手臂上
　　然后念诵

　　执念珠以珠熏香。二手合掌再三顶戴作如是言。
　　我念存心　　承事圣者　　持此密言
　　唯愿尊者　　不舍大悲　　莫违本誓
　　发弘誓愿　　速现一切　　妙庄严身
　　我若见已　　现身即得　　证法云地
　　常侍尊者　　不离左右　　发此愿已
　　便诵根本　　秘密真言曰

　　曩(上)谟(引)阿(去引)啰怛曩(上二合)怛啰(二合)夜(长引)野(一)曩(上)莫阿(去)哩野(二合引)嚩路枳帝(三)湿嚩(二合)啰野(四)冒地萨怛嚩(二合引)野(五)摩贺萨怛嚩(二合引)野(六)摩贺迦(去)噜抳(去)迦(去)野(七)怛你野(二合)他(去八)唵(九)左讫啰(二合)嚩底(十)进跢末抳(去十一)摩诃跛纳冥(二合十二)噜噜底瑟吒(二合十三)入嚩(二合)啰(十四)阿讫罗洒(二合)野(十五)吽(引)泮吒(十六)娑嚩(二合引)贺(引)
　　诵此真言。于七日中满三十万遍。圣者即现持诵人前。随心所求皆得成就。
　　若常持念　　每日三时　　时别念诵
　　一千八遍　　或百八遍　　如是数满
　　三十万遍　　即成悉地　　时别皆作
　　迎送之事　　付嘱等法

　　大心密言曰。
　　唵嚩啰曩(上)娜跛纳冥(二合)进跢末尼(上)摩贺入嚩(二合)啰吽(引)泮吒娑嚩(二合引)贺(引)

　　小心密言品第四

　　复说最胜小心王　　能成一切诸悉地
　　三业齐用结妙印　　诵秘真言而付嘱
　　又于想中除结界　　次奉遏伽洒四方
　　后责已过深惭愧　　引大圣者还本宫
　　安置尊者彼殿已　　辞别自念还本方

　　又复行者　　每持诵已　　须作付嘱
　　结此密印　　及诵真言　　付嘱圣者
　　作如是语　　所有遍数　　及持功夫
　　付嘱尊者　　唯愿尊者　　受取守护
　　莫令散失　　又想手印　　犹如宝藏
　　一切遍数　　安在藏中　　授与圣者
　　圣者受已　　置莲华中　　作付嘱毕
　　亦须悔过　　发弘誓愿　　然后复作
　　圣者还宫　　引送之法　　即除结界
　　复取香水　　散洒四方　　及奉圣者
　　便当引送　　复结密印　　及诵真言
　　又想自身　　还送圣者　　至于本宫
　　安置殿中　　圣者坐已　　自须辞去
　　却还本方

　　小心密言曰。
　　唵嚩(引)啰娜跛纳冥(二合)吽(引)
　　此中密印相貌我今说之。初作大印用种种涂香涂于手臂。然后结印顶戴当心合掌。二小指及无名指。钩在掌中。其二头指押中指背第二节上。二大指并竖。
　　此是大心　　真言密印　　要须共用
　　所作加持　　其秘密言　　各诵七遍
　　各印印之　　或掷或止　　要当想成
　　一一如法　　不得就中　　心缘余境
　　随顺世法　　行住坐卧　　安在诸佛
　　甚深境界　　若有行者　　修此法者
　　不久即成　　一切种智


　　第二根本真言印

　　以二手腕相著。当在胸前。其十指并散。二小指及二大指并竖犹如莲花形。亦依前法印之止之。惟有迎请母指来去。

　　第三小心真言印

　　以二手虚心合掌犹如未开莲花。若付嘱时依前想念。发遣尊者开二大指。此小心密印通莲花部一切处用。我今于大莲花部三昧耶中略出此秘密甚深念诵次第。其修行者不得错传如护眼目。若能如是。一切圣者皆大欢喜忆念此人。一切善神日夜常护不离左右。

　　成就世间出世间除灾护摩念诵品第五

　　我今顺于莲花部　　略说如意摩尼轮
　　能胜诸部最秘密　　成就世法出世法
　　念诵都有四种相　　行者谛听我说之
　　初作息灾加持法　　第二增益福智成
　　第三随心爱念法　　第四降伏一切怨
　　此四种持护摩事　　上中下法次第陈
　　若欲成就息灾者　　先发安忍慈悲心
　　须求无上妙觉地　　莫乐声闻二乘心
　　复若求成就大事　　要当先作转障法
　　又取白檀十六指　　一持一烧称己名
　　数至百八或千八　　本所求愿皆满足
　　行者若除他病时　　或灭国中大灾厄
　　或自他灾及畜生　　应可存心请大圣
　　于其一一大城门　　想中各安本尊者
　　种种殊妙宝庄严　　思惟六臂如尽说
　　又想眉间出白光　　徐徐广引遍世界
　　一切众生所有殃　　悉皆顿谢无所有
　　或想此光入我身　　一切罪障皆灭尽
　　罪灭福生以加持　　复勤念诵便成就

　　增益福德品第六

　　我今略说福生法　　大慈悲故顺有情
　　菩萨分身遍一切　　随彼众生所乐心
　　又复安立诸珍藏　　种种法门各不同
　　百千万国所随者　　一一勤求皆悉成
　　或说相法或无相　　随顺众生性所趣
　　建立佛法护世界　　大圣力势不思议
　　奉现一法速超越　　于一法中复现三
　　三部各别有三种　　就中最初是攘灾
　　诸部攘灾略说已　　次当增益今说之
　　若求长寿及财宝　　复乐聪明闻持门
　　或求宿命知前后　　或欣现世力如龙
　　若为自作增益福　　先须每吃三白食
　　若求长寿身无患　　作一火炉莲华形
　　深浅方圆皆一肘　　又取五净涂其中
　　复取苏密及檀木　　一咒一烧称己名
　　数至百八一千八　　乃至三千随前仪
　　若有先世极重业　　不过万遍悉皆除
　　除灭罪已增福智　　即得无病及命长
　　若为他故作此事　　但称彼名法则同
　　行者如法作存心　　每日晨朝取柳木
　　咒满八百便嚼之　　不久一月或三月
　　即能开心得聪明　　作护摩用小心咒
　　念诵根本大真言　　我此略说增益福
　　无福众生速加持　　莫论作此数种法
　　但愿长命大护身　　若能每日持千八
　　现世即得宿命通　　日夜殷勤恒修习
　　所求悉地无不成　　又若服药求色力
　　根本真言加持之　　念诵十万满足已
　　每须空服取服之　　三七五七复过七
　　力同九龙等无差　　若持延年甘露药
　　或得一劫过中劫　　若持药草求成就
　　过于诸部以得成　　牛酥雌黄雄黄等
　　须持一物置坛中　　白月一日或十五
　　初夜起首念诵之　　一期持诵勿间断
　　及现三相唯限之　　初现暖相成聪智
　　第二烟相隐其躯　　第三火现升空去
　　此得成就大仙人　　悉地牛酥应当服
　　雄黄等药用涂之　　我今说此增益讫
　　行者努力守护之

　　随心忆念品第七

　　我今复说随顺事　　人与非人及畜生
　　又取盐和大麦面　　所求随心作其形
　　男左女右从脚兴　　须用宾铁刀细截
　　每日三时各百八　　乃至千八自随心
　　若欲罗遮令忆念　　所造形持称彼名
　　护摩亦须念名号　　不过八百即随心
　　若摄诸龙作随顺　　先作一龙似蛇形
　　若欲祈雨须青色　　复若涝时应赤色
　　烧火须用乳汁木　　不过三日即成之
　　作法应须至诚意　　就中不得懈慢心
　　若摄诸天药叉等　　随类各各称本名
　　若有怨家令欢喜　　念诵亦得转彼心
　　或作护摩或持诵　　上中下品怨家别
　　上根福报三百遍　　中下无福再称之
　　随心念诵我略说　　智者应须谛思惟
　　一切部中总摄尽　　秘密最要莲华心

　　阿毗遮噜迦品第八

　　我今稽首彼大圣　　为现种种方便门
　　护佛法故现忿怒　　降伏破灭圣法人
　　此中火炉须三角　　用烧雌木兼湿薪
　　若作此法须黑月　　或用一日及月头
　　露体及忿怒　　大声持诵称彼名
　　恶酥恶油掷炉底　　不满千八自然成
　　降伏鬼神卒暴者　　应可复烧礼噜根
　　或烧苦楝或生木　　面和人血复作形
　　一截一咒百八遍　　不过三日即调柔
　　若复降伏灭法者　　加意供养大明王
　　用诸毒药烧炉中　　又取湿薪作护摩
　　于三日中八百遍　　令彼恶人即回心
　　复若不作护摩事　　持诵根本真言明
　　所欲降伏一切者　　句句皆须称彼名
　　其数复满八百遍　　彼即自来尊敬之
　　依法略说此调伏　　行者应须谛思惟
　　甚深秘密口诀法　　次第念诵都摄门
　　若能承侍此尊者　　不是一生种善根
　　曾经无量诸佛所　　修习菩提究竟门
　　就中若值善知识　　一生即入不坏门
　　我若广说此功德　　无量亿劫叹无穷
　　今已略陈此少耳　　行者精心勤修之


　　都表如意轮仪轨


