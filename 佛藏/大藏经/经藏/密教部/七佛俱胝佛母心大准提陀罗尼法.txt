  七佛俱胝佛母心大准提陀罗尼法
　　唐 善无畏译




　　七佛俱胝佛母心大准提陀罗尼法

　　　　唐善无畏奉　诏译
　　　　独部别行
　　
　　总摄二十五部大曼荼罗尼印。以二手无名指小指。相叉于内。二中指直竖相拄。二头指屈。附二中指第一节。二母指捻左右手无名指中节。若有召请。二头指来去。
　　佛言此咒印能灭十恶五逆一切重罪。成就一切白法。具戒清洁速得菩提。若在家人。纵不断酒肉妻子。但依我法无不成就。
　　佛言若求成就先依坛法。不同诸部广修供养。堀地香泥涂之所建立。以一面净镜未曾用者。于佛像前月十五日夜。随力供养。烧安悉香及清净水。先当静心无所思惟。然后结印诵咒。咒镜一百八遍。以囊匣盛镜。常得将随身。后欲念诵但以此镜。置于面前结印诵咒。依镜为坛即得成就。
　　佛言欲持此咒于十五日夜。清净澡浴著新净衣。面向东方半跏正坐。置镜在前。随有香华清净水诸物。先当静心绝思。然后结印印于心上。诵此咒一百八遍。诵此咒时能使短命众生还得增寿。加摩罗疾尚得除差。何况余病。若不消差无有是处。
　　佛言若人一心静思。诵满二十万遍四十六十万遍。世出世法无不称遂。
　　佛言若在家人。平旦清水漱口。未荤血时。面向东方对镜结印。诵咒一百八遍。如是不断四十九日。有吉祥事。准提菩萨令二圣者常随其人。心有所念皆于耳边一一具说。
　　佛言短命多病众生。月十五日夜。烧安悉香诵咒结印一百八遍。魔鬼失心野狐恶病。皆于镜中现其本身。杀放随意更再不来。增寿无量。
　　佛言若人无福德相。求官不迁。对镜常诵此咒。福德官当能称遂。
　　佛言若人欲有所作。先当思惟准提圣者。正念此咒具满七遍端身。少顷其身自然摇动。即知能遂及以吉庆。若身刚强向前向后。即知不遂必有灾难。佛言欲知此法成不成。依法诵咒具满七日。便于梦中见佛菩萨及以华果。口吐黑物后吃白物。即知成就。
　　佛言此陀罗尼有大势力。至心诵持必当自证。能令枯树生华。何况世间果报。若常诵持水火刀兵怨家毒药皆不能害。若卒为鬼神伤死。结印诵咒七遍。以印印心皆令却活。舍宅不安鬼神作祸。咒土四块镇之即去。
　　佛言若人六亲不和。不相爱念。依法诵咒所向和合。闻名见身皆生欢喜。凡所求无不遂心。况能齐具戒。一心清净依法诵持。不转此身即证菩提有大功力。
　　佛言若人欲长生。于古塔及深山中。或净房内依镜为坛。具满二四六十万遍。青莲华和安悉香烧。于睡梦中梦食仙药。或授仙方或于镜中有五色光。光中有药随意取食。即得长生。
　　佛言若依法诵持一心精勤。功力说不可尽。此坛镜法不得人见。若见即不好不成毕。须密之此法不可说自当证知。随意所求速得成就受胜妙乐。

　　七佛俱胝佛母心大准提陀罗尼法

　　　一校毕　　　　　　　　　　慈顺

