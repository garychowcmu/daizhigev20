  虚空藏菩萨问七佛陀罗尼咒经
　　失译




　　虚空藏菩萨问七佛陀罗尼咒经

　　　　失译人名今附梁录
　　如是我闻。一时佛住鸡罗莎山。在山顶上诸天住处。去诸贤圣不远。与大众俱前后围绕。大比丘足满五百。又有五百诸大菩萨俱。其名曰弥勒菩萨。虚空藏菩萨。普贤菩萨。无尽华菩萨。文殊师利菩萨。与五百菩萨摩诃萨等皆一生补处。
　　尔时世尊观于四方。去其住处不远。观见林中有一比丘。为恶鬼所持口出种种恶言。其林中又有一比丘。露其身形而举两手。口出种种异音。或复呼天乍复唤地。尔时虚空藏菩萨摩诃萨。闻其声已承佛神力。整理衣服右膝著地。合掌向佛白佛言。世尊此二比丘。何意唱如是声。或举于两手复出恶言音。于是世尊告虚空藏菩萨摩诃萨言。此一比丘为恶病所持出是音声。又一比丘为恶鬼所持露形而走。
　　尔时虚空藏菩萨摩诃萨。白佛言世尊。为治众生一切病故。为除一切恶鬼障难不起故。唯愿世尊为一切众生。说陀罗尼咒。
　　尔时世尊现威神力。于虚空中即现六佛。时释迦牟尼佛即腾虚空依次而坐。是时大众悉皆观见七佛世尊。
　　尔时毗婆尸佛为一切众生故。为除一切恶鬼障难故。说大威德陀罗尼咒。而说咒曰。
　　南无佛陀耶　南无达摩耶　南无僧伽耶　南无毗婆尸　多他伽多耶　呵罗呵提三藐三佛陀耶　唵　呵罗呵罗　醯利醯罗耶　南无鸡利吉罗耶　阅伽无遮那耶　南无南摩娑波呵
　　尔时毗婆尸佛。告虚空藏菩萨摩诃萨言。若有善男子善女人受持此咒者。若读若诵。若复有人推觅此咒者。若乐听闻者。是人不为一切刀仗所害。不为一切水溺。不为一切苦患所持。不受一切横死。若复有人与持此咒人毒药者。其药变成美食不著于人。若复有人若饮若食。先咒作七遍然后而食。食已是诸蛊道恶口众邪。皆悉自灭不能为害。若受持是咒者。令人寿命延长。所有习诵一闻领悟终不忘失。昼夜恒见佛像。若复有人为恶鬼所打不得差者。而于此人耳边。咒之七遍即时除愈。若有人患团风白癣及以癫病。取苏曼青水香莲华茴香细辛。各以等分取胡麻油煎之。摩其患处即得除愈。一切所有病者。用此咒咒之无不获差。
　　尔时尸弃佛在于空中。欲为一切众生除一切病故。欲除一切恶鬼障难故。而说咒曰。
　　南无佛陀耶　南无达摩耶　南无僧伽耶　南无尸弃祢多陀伽多耶　阿罗诃提三藐三佛陀　唵　波遮波遮　波遮波耶　萨婆浮多南嗔陀吉罗耶　波逻毗陀南　娑波呵
　　尔时尸弃佛告虚空藏菩萨摩诃萨言。我此神咒百千那由他无数亿诸佛所说我今说之。为一切众生故。除一切病故。除一切诸恶鬼障难故。除一切恶梦故。除一切横病死故。又告虚空藏菩萨摩诃萨言。若有善男子善女人。若昼诵此咒三遍夜诵三遍。或复心念一切蛊毒。厌祷咒诅恶口赤舌。众耶魍魉皆不得近。昏夜警中恒见诸佛。所有食啖之物即自消化而充气力。其人若命终已。昏夜所见佛者皆来迎其精神恒相随逐。若复有人依此咒法作功能者。于一切病须结咒索。若有人困病时。取苏曼木取油煎之。摩其身体皆得除愈。若有众生昼夜恐怖。取净水咒之洒著四方。作咒索系其身上。一切魍魉不得其便。若有小儿被恶鬼所打。用碧綖作咒索。系著颈下即得除愈。若复有人被恶鬼所打。于耳边咒作七遍亦得除愈。随心所欲造者无不得成。
　　尔时毗舍浮佛在虚空中。欲为一切众生除一切病故。除一切诸恶鬼故。障难不起故。而说咒曰。
　　南无佛陀耶　南无达摩耶　南无僧伽耶　南无毗舍浮多他竭多耶　阿罗诃提三藐三佛陀耶　唵　伽逻伽逻伽逻伽逻　拘楼拘楼拘楼拘楼　拘卢蹉陀喃　拘楼萨婆伽呵喃　娑波呵
　　尔时毗舍浮佛说此咒已。告虚空藏菩萨摩诃萨言。如此神咒贤劫千佛中过去佛已说此咒。现在佛今说。未来佛当说。又告虚空藏菩萨言。汝当受持此咒。若未来世复有众生。受持咒者若读若诵。若复有人推觅此咒。不为刀杖怖畏一切蛊毒。一切热病一切水溺。不受横死不被恶病。如是等悉得除却。唯宿殃不除耳。若有比丘比丘尼优婆塞优婆夷。晨起澡浴并洗头面。在于佛前诵此咒一百八遍。一切诸恶不加其身。一切疾病自然除愈。寿命延长一切财宝自然富足。一切身中障难不善之事皆各销除。一切怨家自然和解。一切厌祷皆不著身。澡浴诵咒因缘得如此福。若有人于险难怖畏之处。能忆念此咒皆得离于恐怖。若复有人斗诤。为县官口舌。以白綖结咒索。咒之一百八遍系其右臂上。若有人眼痛者。以桔皮结咒索系其耳上。若他方有贼欲来侵境者。用酥酪蜜胡麻等分和之。在佛像前用铜鉹卷一鉹咒之一遍掷著火中至一千八遍。是诸怨贼无问远近自然退散。若复有人欲求长命者。当用酪蜜炒粳米为华。三种等分和之。在于佛前以铜鉹卷之一鉹咒之一遍掷著火中至一千八遍。然后乃止。又复有人。欲为自身及为他人。一切怖畏一切诸罪欲得除灭者欲求一切富贵财宝者。欲除身中障难令得清净者。若复有人欲诵持此咒。一切怖畏障难悉自除灭所作成就。又复依一切咒法者。亦得成就。若有一切怨家不得其便。若有人欲作法。当须合药涂身。须茴香须稻米须那罗陀尸利沙。须沉水香尸利耶郁金香。须香附子须因陀婆路。须菩提树木。如是等药等分和之。晨朝起净洗浴以药涂身。若复有人欲见国王大臣。须在于像前然桔木。为火用五指撮胡麻。咒之一遍掷著火中。如此一千八遍乃止。若有善男子善女人。欲得一切怨家自然和解。当净洗浴著净衣。中夜时在于佛前以香华供养。当用粳米炒以为华。取桔木然为火。以三指撮取米华。咒之一遍掷著火中。如此一千八遍然后乃止。若有善男子善女人。夜见恶梦怨家伺求其便。一切所作不得谐偶者。于十四日朝全不得食。至于日暮以香汤洗浴其身著新净衣。在于佛前诵咒。随其力分不限多少。唯尽力至之乃止。不得出其道场。仍于像前眠睡。到十五日晨朝。即起净洗釜著满中净水作汤。其汤中须取有名草木。种种随分著于汤中。漉其草出。然后著丁香紫檀白檀。磨作末。随分投著汤中。须铜瓫受五斗者二口。取香水满瓫盛之。著于像前。咒之一千八遍竟。即用此汤洗浴其身。然后乃食。若复有人被毒药者。须紫橿木寸截之如筋大作一千八段。以牛粪涂之。在于像前然火。取木一段咒之一遍。掷著火中一千八遍。然后乃止。称病人名。我为彼人除其药毒即得除愈。此咒功能说不可尽。若心中所欲作事者。依此咒法无不成就。
　　尔时拘楼孙佛在于空中。为一切众生除一切病故。除一切恶鬼障难故。而说咒曰。
　　南无佛陀耶　南无达摩耶　南无僧伽耶　南无拘楼孙　多咃伽多耶　阿罗呵提三藐三佛陀耶　唵　伽吒伽吒伽吒伽吒　吉帝吉帝吉帝吉帝　南无萨婆多　咃伽帝毗逾　阿罗呵谛三藐三佛陀毗耶　娑波呵
　　尔时拘楼孙佛说此咒已。告虚空藏菩萨摩诃萨言。此咒是恒河沙同名拘楼孙佛已说。我今说之。我亦赞叹此咒不可思议无量功德。汝今至心受持。若未来世有人受持此咒者。于三宝中至心敬信者。香汤洗浴著新净衣。以香华供养佛像。在于像前胡跪合掌。诵咒一百八遍。于七百身中自知宿命。若欲生天中诸天之王。若生人中则为转轮圣王。若能日日受持。其人命终则往生无量寿国不生人中。若人昼夜读诵此咒者。所有一切横病不著其身。若欲食时先当咒之七遍。然后乃食。身中一切疾病自然除愈。若有人被一切恶鬼所打。或为恶鬼所著者。作好香汤以此咒咒之一千八遍。然后用此汤与病人洗浴。仍以此咒咒此病人一千八遍。其病即得除愈。
　　若复有人身生恶疮者。以镔铁刀咒此病人。又取铜针咒之。然后针此疮上即得除愈。
　　若复有人被一切牢狱系缚。用此咒咒其手七遍以自摩面。一切官事自然解脱。若人恒受持此咒者。一切财物自然充足无所乏少。一切障难即得消灭。若人欲求见佛者。净持房舍香泥涂地。安置佛像悬缯幡盖。香华供养。香汤浴身著净衣服。烧沉水香。在于像前胡跪面正向东。其像面向西。诵咒一千八遍。诵讫即于像前。头向东眠。于其梦中即得见佛。心里所有忆念尔时即见。或念其命长短尔时即得自知。或念其身有病无病尔时亦见。或有怨家斗诤胜负。皆知如是等。心所念者尔时皆知。感是梦已。身中一切障难疾病。悉自消除无复遗余。
　　尔时拘那含牟尼佛在于空中。欲为一切众生除诸病故。除一切恶鬼障难故。而说咒曰。
　　南无佛陀耶　南无达摩耶　南无僧伽耶　南无伽那伽牟尼易　多咃伽多阿罗呵提三藐三佛陀耶　唵　莎罗莎罗莎罗莎罗　私利私利私利私利　私罗波耶　陀摩陀摩陀摩陀摩　头牟头牟头牟头牟　头摩波夜南无那摩伽那伽牟尼易　多咃伽多易　阿罗呵渧三藐三佛陀耶　私田斗　曼多罗波罗娑波呵
　　尔时拘那含牟尼佛告虚空藏菩萨摩诃萨言。若善男子善女人。受持此咒抄写流通者。则远一切怨家不得其便。火不能烧水不能溺。不为雷电霹雳所近。若有人以毒药与持是咒人。是人食之如餐羹膳。自然销化无诸毒气不。为一切横死等畏。一切所食入腹自然销化。得色得力寿命延长。恒常富贵财宝自然。一切诸佛忆念拥护。若人过去有三障重业。能日诵此咒三遍即得除灭。
　　若复有人自病他病若欲治者。净治房舍香泥涂地。悬缯幡盖安置高座施设佛像。其人香汤浴身。烧沉水薰陆等香。种种素食持以献佛随力取办。病人在于像前。称病人名而咒之即得除愈。一切鬼神魍魉著人。以此咒咒香水浴身即自消除。
　　若复有人身生团风白癣及以癞病。取菖蒲根捣以为末一升。以白蜜和之。在于像前咒之一千八遍。晨朝未食。日取方寸匕服之即得除愈。及余一切宿癖亦得除愈。
　　若有人患寒热病者。或四日一发或三日一发。或二日一发或一日一发。取杂华为冠。在于像前咒一千八遍。贯病人头上即得除愈。若复有人为恶鬼所打。口噤不言。在于病人耳边。小声咒之一百八遍即得除愈。
　　若复有人为颠鬼所打。或富单鬼迦吒富单那鬼毗舍阇鬼鸠槃茶鬼一切诸恶鬼等。取献佛身上花。咒之一千八遍。烧之熏于病人鼻。其烟入鼻即得除愈。若心中所念者悉得成就。此咒如是功能说不可尽。
　　尔时迦叶佛在虚空中。欲为众生除一切恶病故。除一切恶鬼障难故。而说咒曰。
　　南无佛陀耶　南无达摩耶　南无僧伽耶　唵　呵逻呵逻呵逻呵逻　呵呵呵　南无迦叶波耶　多咃伽多耶阿罗呵提三藐三佛陀　私田妒　曼多罗波陀　娑波呵
　　尔时迦叶佛告虚空藏菩萨摩诃萨言。我此咒是恒河沙诸佛所说。我今已说。汝今受持读诵。昼夜忆念勿令忘失。未来世中若有善男子善女人受持此咒者。一日中三时诵之。随力多少。其人昏夜警中得见诸佛。若得此警一切重罪自然消灭。若有作五逆罪不信大乘者。如是重罪不可救拔所有事业。诵此咒已悉得成就。一切团风白癣癞病等。取佛上华在于像前咒之一千八遍。捣以为末冷水和之。涂其病处即得除愈。及和冷水饮之亦良。若复有人得头痛病者。取佛上华在于像前。咒之一千八遍。捣以为未和冷水。分为三分涂于头上。干竟更著如是三遍即得除愈。若妇人生产难者。取佛上华捣为末。和牛酥煎之。煎竟置于像前。咒之一千八遍。涂其产门儿即易生身即平复。若天多雨不晴。取佛上华在于佛前。咒之一千八遍。出于空地烧之即得止断。若复有人为恶鬼所打。口噤不言。或为毗舍阇鬼所打。或有癖病或患湿病。取佛上华捣为未。和酒若葡萄酒及以米酒。银碗盛之在于像前。咒之一千八遍。与病人服之即得除差。一切所有事业。皆在于像前咒之一千八遍悉得成就。若欲为一切事。读诵此咒莫生疑心。
　　尔时释迦牟尼佛在虚空中。欲为众生除一切病故。除一切恶鬼障难故。而说咒曰。
　　南无佛陀耶　南无达摩耶　南无僧伽耶　南无赊迦牟尼耶　多他伽多耶　阿罗呵提三藐三佛陀耶　怛[口*姪]咃　求弭　求弭　摩诃求弭　多丽多丽　摩诃多丽　遮丽遮丽　摩诃遮丽　达丽达丽　摩诃达丽　帝利帝利　摩诃帝利　呵呵　吉利吉利　摩诃吉利　周漏周漏　摩诃周漏　弥利弥利　摩诃弥利　帝利帝利　摩诃帝利　头弭头弭　摩诃头弭　遮丽遮丽　摩诃遮丽　弃利弃利　摩诃弃利　支利支利　摩摩支利　娑波呵
　　尔时释迦牟尼佛。告虚空藏菩萨摩诃萨言。若有善男子善女人。受持读诵昼夜忆念此咒者。其人不为一切刀杖等畏。不为一切恶病所著。不受一切横死。如前六佛所说功能。我此咒者亦复如是无有异也。
　　尔无虚空藏菩萨摩诃萨。白佛言世尊。我今欲说咒者。防护七佛所说神咒故。是以复更说之。此咒能破一切罪障。而说咒曰。
　　南无佛陀耶　南无达摩耶　南无僧伽耶　阿迦舍竭婆耶　菩提萨多波耶　摩诃萨多波耶　摩诃迦卢尼迦耶　多[口*姪]咃　支利支利　摩诃支利　兜漏兜漏　摩诃兜漏　阇婆利阇婆利　摩诃阇婆利　醯利醯利　摩诃醯利　娑波呵
　　其咒所有功能者我今说之。若人为恶鬼所打。须结咒索咒之一千八遍。用苏曼木用酥芥子三种等分和之。在病人前用三指撮取。咒之一遍掷著火中。如此一千八遍乃止。其病即得除愈。
　　若复有人恐怖欲结界者。当取刀咒之一千八遍。当户安之。若人在空中结界畏诸恶鬼求便者。当取水咒之七遍用洒四方。若自身中有恐怖者。结咒索用自防身。若有人被毒药者。取古缕草。用咒病人即得除愈。若有风病者。咒香油一千八遍。涂其所病即得除愈。若有人患耳痛者。取青木香用油煎之。持灌其耳即得除差。若人患腹痛者。取乌盐咒之一百八遍。与病人服之即得除愈。若有人患齿痛者。取苏曼水咒一百八遍。打碎用持刷齿即得除痛。若有小儿昼夜惊啼怖畏者。取白綖用结咒索。咒之一百八遍。系小儿项下即得除怖。若有人头痛者。取镔铁刀或用手咒之一百八遍。摩于头上即得除差。若有人被他厌[示*厭]咒诅者。取镔铁刀七日七夜。用咒病人即得除愈。若有雷电霹雳起时。用手折取石榴枝。不得除刺叶。手捉向于呜处。咒之一百八遍即得除却。一切所欲造于事业者。读诵此咒悉用香华先供养。然后诵咒无不成就。说是经已。虚空藏菩萨摩诃萨。天龙八部一时欢喜赞叹。一心奉行。

　　虚空藏菩萨问七佛陀罗尼咒经


