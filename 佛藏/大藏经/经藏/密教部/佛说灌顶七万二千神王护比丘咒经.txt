  佛说灌顶经
　　东晋 帛尸梨蜜多罗译




　　佛说灌顶七万二千神王护比丘咒经卷第一

　　　　东晋天竺三藏帛尸梨蜜多罗译
　　闻如是。一时世尊游于罗阅只梵志丘聚。从是北上錍提山中天帝石室。尔时无数比丘。各各驰走匆匆不安。如捕鱼师布网捕鱼鱼都驰散。世尊遥见无数比丘各各驰散扰扰不安。佛知而故问诸比丘言。何故绕转如是不乐若鱼畏网。比丘对曰我为魔所娆在所不安。昼则遇诸贼盗毒蛇蚖蝮。及诸龙象熊罴所娆。不得定意求四道果。见恼如是当奈之何。
　　佛告比丘勿生忧恼。当为汝说灌顶章句百二十神王导从前后。为汝作护辟除邪恶。诸娆害者不令得便。在所至到营卫佐人。获善吉利万邪皆伏。诸比丘喜闻佛所说。心开意解前礼佛足。长跪叉手白佛言世尊。惟愿演说灌顶章句。拥护我等及未来世诸比丘辈。令得安隐。使入定行。
　　佛告诸比丘。我今为汝一一分明。说灌顶章句百七十二大鬼神王名字。如是谛听忆念慎莫忘之也。诸比丘言诺受教。叉手静听佛言。
　　神名道轲弥伽罗移嘻隶
　　神名嘻隶殷錍阿罗錍
　　神名摩比丘披赖兜呵赖沙
　　神名翅拘梨因提隶比丘披
　　神名沤罗须弥者罗阿罗因
　　神名阿罗耶阿耆破者
　　神名耶勿遮坻錍移阿錍
　　神名沤那是陀沤弥提屠
　　佛告诸比丘此十八神王。护诸比丘及未来世诸比丘等。及护僧伽蓝。佛见錍提山中诸比丘辈匆匆不安。昼则为盗贼恶人所恼。夜则为鬼神所困。及诸龙象熊罴虎狼之所惊怖。又为蛊毒所中。佛于是广为诸比丘辈。说是无上灌顶章句诸大鬼神名号。令诸比丘常获安隐吉祥之福无诸祸害。
　　神名阇梨摩诃阇梨
　　神名阇罗尼优佉目佉
　　神名沙波提阿知和知
　　神名那知鸠那知波那提
　　神名提我沙罗波提
　　神名阿那波提波那提
　　佛告比丘。此十二神王护诸比丘等。陀鬼神若人非人不敢娆近。毒药不中不为水火焚漂。县官盗贼不令得便。怨家债主不能剥夺。神王眷属七百徒党常为作护辟除凶恶万事吉祥。
　　神名加和尼摩诃加和尼
　　神名阿佉尼佉尼阿佉那
　　神名阿佉尼阿比罗慢多罗
　　神名波陀尼波提梨伽
　　佛告比丘此十神王。护今现在及未来世诸比丘辈。不令五温疫毒之所侵害。若为虐鬼所持。呼十神王名号之时虐鬼退散。自护汝身亦当为他说使获吉祥之福。
　　神名摩呵留逻迦梨区和
　　神名金洹陀越阿耨三菩
　　神名迦梨三耶摩诃阿输
　　神名拔陀沙罗曼陀罗阿
　　神名迦柰国舍呵呵罗罗
　　神名沙沙陀陀摩摩迦迦
　　神名拔陀沙罗曼陀罗罗
　　神名和和伊伊耶耶呵呵
　　佛告比丘此十六神王。与其眷属万五千鬼神拥护今现在及未来世诸比丘等。昔伊洹比丘为八十一亿魔所娆。诵此十六神王名字。诸魔眷属颠倒堕落。匍匐离散。形体变化莫知藏匿。告诸比丘若有危厄恐怖之日。呼此神名即获吉祥。诸神祐助辟除凶恶。
　　神名阿波竭证证竭无多萨
　　神名嘻迟比迟沾波沾
　　神名波迦罗喉掕无因输无
　　神名脂输无因台罗宋和罗
　　神名琛林罗波耶越罗罗
　　神名檀特罗沙罗佉羊驮
　　佛告比丘此十六神王。与其眷属五千之众。各以已之威神。为诸比丘辟除鬼神凶恶之变。昔我子罗云树下禅思。为鬼神所娆。惊起明日来到我所。我即语言当为汝说辟鬼神咒。即为说此十六神王。佛语罗云若四辈弟子。为鬼神所娆者。当为说此十六神王灌顶章句。令离诸横获吉祥之福。
　　神名阿罗域金毗罗罗
　　神名般耆遮和耆罗洹
　　神名摩尼钵罗沙呵呵波
　　神名昙无和罗揵陀尸吁
　　神名拘摩和罗修摩揵陀
　　神名取披鞬陀叱阇叱者
　　佛告比丘此十二大神诸鬼中之雄。与其眷属三万五千。俱诸天斗时遏伏罗刹。昔不知法以血为食。常啖人民小儿之属。我为说法今皆得道作大誓愿。若佛灭后五浊乱时。护诸弟子比丘僧众。令获吉祥之福德也。
　　神名阇离摩呵阇离
　　神名阇罗尼郁[仁-二+企]目[仁-二+企]
　　神名三波提摩诃三波提
　　神名頞提拔提鸠坻铁离
　　神名莎罗波提安那波提
　　神名半那波提阇那波提
　　神名迦前尼摩诃迦前尼
　　神名波沙檀尼耶醯迦弥
　　佛告比丘此十九神王。他方国土世界号华积。佛号最上天王如来至真等正觉。遣二菩萨。一号无量光明二曰大光明。遣二菩萨献此十九神王神咒作是言。娑婆世界一切人民。行善者少为恶者多。是故献此十九神王以佐世尊。令诸众生调伏信解。今我为汝等辈。说彼佛所献神咒十九王。此诸鬼神三万六千以为眷属。当为汝等设诸拥护。度厄难苦令获吉祥普入法门。
　　神名迦多梨离摩兰泥
　　神名迦梨罗牟提欧梨
　　神名酸梨枝贲蹰梨移
　　神名摩梨枝阿迦絺移
　　神名庳提移阿那耨罗企
　　神名富吒罗子鸠罗罗子
　　神名那迦离子不吒罗子
　　神名鸠兰子陀罗子
　　神名不吒吒罗子鸠罗子
　　神名多迦利离摩摩兰泥
　　神名鸠兰[單*丹]吒罗鸠梨提
　　神名迦私罗牟尼提欧梨
　　神名迦兰因梨提遮披[立*茤]
　　佛告比丘此二十七神王。昔化提比丘治护屋室。壁间有黑蛇来啮化提。化提即闷绝躄地。阿难即往至佛所启问此事。佛即答阿难。汝语化提。我当为其说辟蛇毒二十七神王护化提身。语化提言汝当慈心哀天下万虫。诵我此言汝毒当歇。阿难即以神水濆洒化提。化提醒悟。阿难即语化提言。佛已为汝说二十七神王辟蛇毒法。汝但慈心于天下人非人毒自当灭。阿难即为化提。说佛所说二十七王神咒法咒。化提即愈。阿难语诸比丘。若有安居住止之处。应说此言。蛇毒七岁不复啮人。三七遍诵此神名即获吉祥。
　　神名安陀尼沙多摩尼
　　神名阇摩尼摩诃尼罗
　　神名摸呵尼乌罗刹
　　神名摸罗陀提遮波头摩逸
　　佛告比丘此十二神王。佛昔为迦奈比丘说此神名。有恶凶人常剥夺比丘衣裳。比丘往到佛所启白是事。佛语比丘汝若在山间树下冢墓之间。行十二头陀时。有诸凶人来娆汝者。汝当说此十二神王名号。凶恶之人自然退散。复道而去不能为害。可得修禅求四道果。获吉祥之福无众患难。
　　神名頞吱敷頞吒般吱敷
　　神名般吱敷劬离敷波罗那
　　神名拘离比敷波罗比敷
　　神名沙腊波提敷波罗那
　　神名檀陀醯罗波罗那
　　神名须摩提陀萨提那堕
　　佛告诸比丘此十二神王。昔有比丘名般若提婆。诵习经法中诸寒冷。遂为虫所啮齿。我为是比丘及未来世诸弟子等说是章句。若有比丘及诸四辈。为虫所啮齿者。以净水一器含水一口。牙临其上七遍诵此十二神王。便吐口中所含水。如是法用四十九遍。虫便破散随水流迸无不除愈。得吉祥之福。
　　神名伊离敷伊腊毗敷
　　神名乌呵尼模呵濑漏濑漏
　　神名道加舍梨耶那
　　神名冀梨陀僧坡牟阿那
　　佛告比丘。昔有求那陀比丘患眼风痛。又患湿虫痒痛难忍。往到我所具以启问。我即为其说此神咒六王为护。若有末世诸比丘辈及清信士女。为虫所唼眼者。汝当为说此六神章句。无不得愈吉祥之福。
　　佛告四众诸比丘等。昔有比丘名曰善可。住在山间。树下禅思。日时欲至便著衣持钵。入城聚落分卫乞食。时有恶魔与八万四千小鬼神以为眷属。与善可相逢。魔作是念此善可沙门。以得罗汉既能自度。当复教导一切余人使入应真。生嫉妒心作是念已。便敕诸小魔辈使来。从善可口中直入腹者。娆乱善可使意颠倒不得正念。然善可已得罗汉。心中自然廓尔开解即得忆念。时佛昔为诸比丘辈。说百七十二神王灌顶章句。忆念此已即便弹指。一心而诵举声唱咏。恶魔眷属退散驰走。部伍营从莫知藏处。
　　佛语比丘我今为汝及未来世诸比丘等。广演灌顶百七十二神王名。此诸神王将从七万二千鬼神以为眷属。各以已之威力共护汝等。使诸小魔不得汝便。在所至到无所挂碍。辟除恶毒蛇蚖蝮等。诸兽象龙熊罴之属。自然消灭无敢当者。若有鬼神往来不去者。四天诸王当遣使者。持金刚之杵破头作七分。佛告比丘此大章句至真至妙。三世诸佛尽说是大章句。我亦复开此宝函出是章句。若有比丘带持之者。所到游行善神祐助。辟除万恶魔不敢当。设有恶意自然灭亡。此大神典带持之者。如王佩剑谋贼不敢当。此大神典亦复如是。若带持者外诸恶魔。及身中五阴之魔莫不为伏。佛说此语竟。阿难在右边。即便正衣服头面礼足胡跪。白佛言世尊。如来为诸比丘。说七万二千神灌顶章句。于未来世法欲灭时。此大章句设有受者云何授与。佛语阿难此大神典至尊至重。诸佛如来不妄宣说度与人也。若有持戒不犯禁者。护念十方诸众生者。开大乘意度苦人者。近善知识闻而信受不诽谤者。如是之人专心求者应当授与。阿难又复叉手白佛言。云何授与。佛言若有受此护身神典者。先当礼敬十方佛。次礼经宝次礼圣僧。次礼度经之师。皆当专心一意。偏露右肩长跪合掌。师当右手持文。弟子以右手受之。师以左手持法水灌弟子顶上。阿难以是因缘故名灌顶章句。所以然者如王太子绍王位时。法应以水灌其顶上。然后统领治国之事我法亦尔。佛语阿难若有比丘乐受是典。应悬五色幡盖长四十九尺。散五方之华各随方之色。烧栴檀香安息婆胶等。斋戒一心不食五辛。不得饮酒及啖臭肉。醍醐酪苏杂腻诸物悉不得食。先当洗浴身体著鲜洁之衣。于高山上以香汁涂地。纵广七尺名之为坛。当从此上度是灌顶十二部微妙经典。当受之日思念十方诸佛菩萨应真圣僧。归诚作礼及度经师。莫念东西南北之事。譬如禅思比丘无他想念。惟守一法然后见真。若有比丘受章句经如是不乱。七万二千鬼神导从前后。为身作护为神作护。亦能为他人作护。辟除邪恶万毒不行。
　　佛告阿难我说是时。罗阅只国城西数里有大金山。其中多诸比丘辈修四道果。闻说是灌顶章句。皆齐整衣服来到我所。头面礼足却坐一面听说经法。是时众中有一少年比丘。已得罗汉名曰真实。从坐而起前礼佛足。长跪合掌白佛言。天尊演说无上真妙之法。灌顶章句十二部妙典。我当于佛灭度之后。广宣流布此深妙典。若有国土遭疾厄者。县官所呼召万疾流行。我当于中诵读此经。百毒万恶莫不消散。说此语已便讽诵宣传。说是十二部妙典。如是展转授与诸比丘辈各令宣传。在所国土尽得此典。是比丘临终之时。余三七二十一日在心自念言。如来所说十二部灌顶章句微密妙典。于后如来灭度三百岁中。而此经典当隐没不现。何以故佛始灭度。行善者多为恶者少。到于末世九百岁中。魔道兴盛诸外道辈。采佛妙经以为已有。训道万姓令其受持。而复盟誓变秘经法。当受之日皆用珍宝。种种杂彩以为重信。然后授与。当尔岁时国国相伐。民多荒乱饮食勇贵。多诸盗贼横死者半。又诸恶王断灭三宝使法言不通。破塔灭僧三宝渐末。中国之王虽有信心。不能究竟多所禁制。心不专一迷惑于异道。尔时当有比丘出现于世名曰普济。在诸名山石室之中禅思专心。如是展转遇好岩室。见有宝函开而看之。见此经目以紫金书。刻镂栴檀简上。此比丘见已一心合掌。头面作礼诵持修行。如是妙典佛法既灭。出千岁时灾变如是。诸佛菩萨应真圣僧。天龙八部一切鬼神。见此灾怪愍念众生。于末世中受诸苦恼。使是比丘出现于世。救度危厄苦患众生。不为九横之所得便。以此经典使诸四辈。比丘比丘尼清信士清信女。读诵宣传教授后世一切善男子善女人等辈。使其获得吉祥之福。
　　佛告阿难吾去世后法言薄淡。虽复殷勤不计劳苦。为诸一切四辈弟子。演说微妙无上圣王过去未来现在十方无量诸佛说灌顶大章句经十二部妙典诸佛如来秘密之藏。我既以演。欲令此经流传世间。使未闻者悉得知见。诸有疑惑未解法者。心开意释获大利安。复次阿难我说此经。初始灭度百岁之中。时多诸比丘读诵通利。宣传之者亦甚众多。到二百岁四辈弟子多得道者。于此经法都无复用至三百岁。是故隐没不现世间。故言为善者多不大为恶。此玄妙神典释梵四王护世善神山川龙王摄持经文十二部咒灌顶章句。七宝之函盛持神文。内著岩石室窟之中。未来末世当有比丘学头陀者。游行山间觅好禅室。遇得此经开而看之。礼敬合掌顶受。宣传远近各使闻知。此大章句经文既出少有受者。多行诽谤不肯信受。
　　佛告阿难。末世之中虽有清信士清信女。于我法中奉受三归及五戒法。不解苦空四大非我。恒著我想颠倒分别起诸邪见。到疾厄之日为横所恼。便向诸异道邪见师所。召诸邪妖魍魉鬼神。杀众生命欲求长生。愚痴之人信邪倒见。为邪师所误死入地狱备受诸痛。哀哉可伤甚可怜愍。是故吾今为其演说灌顶章句十二部要藏。拔除邪恶令得长生。佛复告阿难。我有广大之言深妙之语。浅近之化教未及者。末世之中诸比丘辈。闻有国土城邑聚落异封之处。有诸余比丘师师相承受此经典。未闻未见诸比丘辈。谓此沙门是邪见之人。说外道法为利养故。作如是言我不信此。如来世尊有所言说义味深远。如此经所言但取人情。若有比丘出此言者坐诽谤故。有读诵书持此灌顶章句经者。意中怅恨不复读诵修行此经。使是行人转生进退。读诵经者作如是言。若是佛说诸余大德比丘等辈。不应谓我是邪见人真非佛说。我于此深妙经典不应好乐。若广说者便是邪见堕恶道中。以此因缘若于末世五浊乱时。若有比丘比丘尼清信士清信女。奉受此十二部灌顶章句经者。如法修行不应毁呰而诽谤之。见有行者恭敬礼拜。想身如佛诸大菩萨应真圣僧等无有异。若有轻毁骂辱之者。当于现世得不吉报。
　　佛又告阿难。于后末世若有比丘比丘尼清信士女读持此经者。为人广说解释中义。诸余沙门及比丘尼清信士女。未闻未见若相诽谤。疾恶此经闻有说者。不乐听闻反信邪法。缘是罪故当有数万比丘堕鬼神道中。若有恶心于此经典。当堕蚖蛇毒蝎之中。若见经文起嗔恚心。缘此罪故当有数万人坐诽谤故堕在龙中。阿难于后末世诽谤。此经。毁呰不信不欲听闻。谓诸行者是邪见人。缘是谤毁经。堕鬼神道及蛇龙中不可称数。我今为诸四辈弟子敷演少耳。若说其罪不可得尽。非文笔所记。今故出此示于未闻。从今已后见证誓者不应诽谤。见有修行十二部经者。皆应供养供给衣服病瘦医药。恭敬礼拜如大师想。头面礼敬应从启受。不得轻毁此深妙典。我诸四辈弟子之中。转相毁谤不肯信受此神妙经。缘此过恶堕罪无穷。
　　佛说如是诸诽谤之过。坐中有诸比丘作如是念。如来世尊有所言说皆不虚妄。语诸同坐诸比丘辈。未来之世当有如是破法之人毁谤此经。今佛世尊故出此语破法之过。阿难因从坐而起稽首佛足。长跪合掌白佛言。如来所说无有前却。有所言说皆实不虚。如阿难解佛所说义。多诸忧和俱舍罗。然末世中多有诽谤。佛先说诸经法有咒术者。或云应学诵持修行。或云不应修习禁咒。诸经法中更互不同反覆前后。故使末世诸比丘辈。有信行者有诽谤者。是故重问于世尊耳。惟愿更演化于未闻。
　　佛语阿难善哉善哉。汝能为未来四辈弟子重问此义。快矣阿难谛听谛听审详行之。佛言我经中说诸禁咒。所不应行者。谓诸异道邪见法术。乱惑于万姓但为利养。以活身命我所不许。今吾所演灌顶章句。十二部真实咒术。阿含所出诸经杂咒。尽欲化导诸众生故。不如异道为利养也。但为度脱众生厄难遭苦患者。不于其中悕望利养。令诸众生得苏息耳。以是因缘吾今听许。
　　佛告阿难我说是经。利益一切无量众生。我若不说此经咒术。当来末世一切众生。虽见我法微妙真实。心意贪乐由其业行。习恶来久信根浅薄。未解深法至真之化。
　　佛告阿难。四辈弟子入我法中。受持禁戒多所缺犯心不专一。急难之时遭疾苦患既不专一。向诸异道邪见法中。以求福祐欲脱众难。不可得离。不知宿对前世业缘。归命往到异道师所跪拜问讯。我遭苦厄愿见救护。异道师言随汝所愿。吾当祈请上通五官下言地祇。令汝得福救度危厄不复遭苦。师又复言或汝先身犯诸过恶。或言七世殃咎所引。为五官所录受诸罚谪或云牵引灭及门族。前人既已病苦所恼逢诸危难。心意不定无所归趣。恍惚失所犹如狂人。师又语言汝七祖。为九幽所罗魂在大山。当以匹帛随方之色。救赎汝等七祖之魂。拔除汝等七世之过。又有一师复作是言。汝为山神树木鬼神星宿之神所娆害也。致诸病痛受诸疾厄。必为犯此星宿神耶。当以白牛白马种种众生甘美饮食。设诸妓乐歌咏鬼神。可获大福除汝厄难。所在安宁无复恐惧获善吉祥。
　　佛告阿难我灭度后浊恶之世。信正者少多习邪见。不乐真法不欲听闻。为诸恶师作杂毒法。杀众生命欲救危厄。杀者得罪。天神地祇悉不食啖。是故我今广演灌顶十二部章句真实咒术。化诸未信不解道者。汝当宣传在所国土令护此经。讽诵受持勿令毁缺佛说是语时。欲界六天及上诸天。作天伎乐已用赞叹。烧天之香郁郁如云。天雨名华翩翩而下供养大会。又有诸天龙鬼之王。数千围绕以为眷属。因说此经因缘力故。脱鬼神身皆得人身。大众人民各随业缘得道不同。佛说经已阿难长跪叉手白佛言。演说此经当何名之。佛言此经名为灌顶章句七万二千神王卫护比丘咒经。佛说是时四众人民。闻经欢喜作礼奉行。

　　灌顶经卷第一



　　佛说灌顶十二万神王护比丘尼经卷第二

　　　　东晋天竺三藏帛尸梨蜜多罗译
　　闻如是。一时佛游于舍卫祇树给孤独园。与大比丘众千二百五十人俱。尔时有七比丘尼名修陀利。在山中冢墓间禅思一心。有诸恶鬼神啖人精气者。娆是比丘尼脱其衣裳。不听游行入村乞食。是时修陀利比丘尼。语同座诸比丘尼言。汝等当正心忆念我师释迦牟尼多陀阿伽度阿罗诃三藐三佛陀。作是言已。是诸啖精气鬼神退散驰走。于是修陀利比丘尼等。相将俱到佛所。稽首作礼白佛言。天尊我等七人受天中天无上真法。思惟一心求四道果。是诸啖精气鬼神七万余头。来乱我等不得正念。亦复遮围不令行求饮食之具。现恼如是当奈之何。唯愿天尊说于圣术而辟除之说是语时阿难在右边。佛顾语阿难言。汝见是修陀利比丘尼七人等不。阿难答曰见。佛言阿难是诸比丘尼。常为七千万鬼神所娆。我今当为其。召须弥顶上及海中诸大神。当护是等诸比丘尼。不令诸小鬼神得其便也。
　　佛于是便以神力。召须弥顶上诸鬼神王来已。是诸鬼神王将从七万鬼神。来到佛所稽首礼足。
　　佛告诸鬼神王等。我若在世及灭度后。在所国土城邑聚落。护诸比丘尼不令诸小鬼神之所得便。令诸比丘尼所到之处。常随护助使得安隐。诸恶之鬼不得娆近。
　　佛复告敕大海居止水精山中龙宫所住处。有五万鬼神将其营从。来到佛所各礼佛足却住一面。
　　佛又告须弥顶上七万神王。及海中五万神王等。汝从今以后。当护诸比丘尼。令得安隐离诸恐怖。得定意得定行。令诸小鬼退散驰走。远于是处百千由旬不得作害。佛说是已。贤者阿难长跪叉手前白佛言。是等神王其字云何。愿为解说。佛言阿难其神名字我今说之。灌顶章句其名如是。
　　神名枝活吒货[椽/土]字净自在此神主护某头
　　神名倪提和和[椽/土]字妙善生此神主护某眼
　　神名波罗和和[椽/土]字晖日光此神主护某鼻
　　神名和沙头提手字信坚固此神主护某耳
　　神名头荷尼迦移字开疑惑此神主护某口
　　神名膑迦利迦移字光普摄此神主护某颈
　　神名沙提舍鸠罗字善安吉此神主护某肩
　　神名波罗阇迦提字耀雪山此神主护某臂
　　神名波罗头阿铢字演光明此神主护某手
　　神名迦摩隶吒遮字香珍宝此神主护某胸
　　神名俱波娄阅叉字如福轮此神主护某背
　　神名沙善般遮垆字清微彻此神主护某腹
　　神名旃遮[朿*欠]摩休字音和柔此神主护某胁
　　神名遮揵陀利手字福德光此神主护某心
　　神名遮罗揵波头字真宝种此神主护某肝
　　神名波罗斯奴遮字远闻声此神主护某肺
　　神名苏贺迦阇罗字建行至此神主护某脾
　　神名剑浮耆梨和字慈悲普此神主护某肾
　　神名迦俱垆絺迦字越众行此神主护某肠
　　神名恒多罗菩提字威解振此神主护某胃
　　神名摩多罗和提字真如天此神主护某臗
　　神名至那比舍尸字爱事业此神主护某髀
　　神名曼比舍尸罗字除恐畏此神主护某膝
　　神名迦罗铺阿尼字愿施广此神主护某脚
　　神名阿沙耶迷和字消诸恶此神主护某出
　　神名挲伊摩陀伊字护世王此神主护某入
　　神名阿提摩陀伊字加诸愿此神主护某坐
　　神名阿奴摩陀伊字星中王此神主护某卧
　　神名破仇摩陀陀字首安寂此神主护某梦
　　神名兰脾留波利字行寂然此神主护某起
　　神名耶头破那坻字德明远此神主护某食
　　神名比尼槃头倚字盖天地此神主护某饮
　　神名波斯离次离字真不邪此神主护某语
　　神名具梨揵陀离字施愿普此神主护某笑
　　神名跪离那波罗字快善意此神主护某戏
　　神名末梨游沙梨字头高明此神主护某乐
　　佛语阿难。是须弥顶上三十六神王名字。如是有七万鬼神以为眷属。当作拥护。令修陀利比丘尼。及未来末世中诸比丘尼等。若为邪鬼神所恼乱者不令得便。所到安宁不为邪恶所中。设有娆者心当存呼灌顶章句三十六神王。应念即至导从左右。为诸比丘尼现威神力。攘诸魅魔使不得便。辟除凶恶消灭不善令得吉祥。佛复告贤者阿难。大海之中龙宫居止。有三七大神王之女。我昔得道与其眷属。来到我所稽首作礼。说如是言当于佛灭度后五浊末世之中护佛弟子。我已面敕此诸神王。令当拥护修陀利及未来末世诸比丘尼等。此诸神王亦不违本誓。若有危厄祸害之日。常当净心归命三宝。然后呼其名字无不为护辄在左右。阿难白佛言。是诸神王有如是利益。唯愿速说灌顶章句善神名字。为守护故。使诸比丘尼离诸恐惧。不为邪妖之所恼近。佛言阿难是大神王女名字如是。
　　神王女蓝婆惟蓝波字珠璎珞(此神女为某辟除邪恶魍魉媚鬼驱逐百千由旬不令得住)。
　　神王女鸳那多乌那陀字摩尼宝(此神女除去鸟鸣野狐变怪因衰娆人者不令住某舍屋之中)。
　　神王女苏贸迦罗阇字好庄严(此神女主梦寤颠倒。见诸先亡伤毁之鬼悉能消伏)。
　　神王女摩奴罗摩遮字严饰妙(此神女若游出时异道聚会。饮食有毒自然消化)。
　　神王女剑浮耆梨和字宝连珠(此神女护诸怨家若相见时起诸毒恶。即便和解相向)。
　　神王女惟舍罗遮迦字流离光(此神女若嫉妒恶心相向者。以带持故不生贪心)。
　　神王女攎楼迦攎楼字身撤照(此神女若有债主求诸财宝。以神护故便宽赊消息)。
　　神王女迦罗博多尼字华开敷(此神女某若为盗贼恶伴所引至县时即便解脱)。
　　神王女渑迦陀罗遮字香烟气(此神女主治蜚尸客气之鬼复连鬼神。即便磨灭不现)。
　　神王女棱迦移陀罗那字妙王顶(此神女若为龙象所害种种恐畏。以其诵持自然消灭)。
　　神王女剑蒱阇浮无耶字游戏乐(此神女护某苞肿众衰头痛寒热即便不行娆害)。
　　神王女迦俱攎絺迦字净如梵(此神女护某不为山神树神星死善死鬼神所娆害)。
　　神王女遮罗絺迦那字音深妙(此神女护某至大小便利之时。不为恶鬼神所触娆也)。
　　神王女慢罗鸠梨陀字信善法(此神女护某屋舍床席帐幔。不使他余鬼神留停宅中)。
　　神王女臀头梨架罗字师子音(此神女守护人门户宅舍。四方八神之王敕令镇护除去不祥)。
　　神王女诃栗提罗伽字乐音乐(此神女典领八十亿神诸神之母。护某使万病除愈百事吉祥)。
　　神王女萨遮摩陀利字声清彻(此神女护某不令他人厌祷增疾之者。使厌祷不行害也)。
　　神王女慢多罗阿佉尼字欣乐快(此神女使五温疫毒若头痛寒热。某若呼名者即为作护)。
　　神王女鸠兰[單*舟]吒罗子字结明誓(此神女主诸毒蛇蚖蝮若啮人者。存呼七遍毒即不行)。
　　神王女抄多摩尼摸字柔软音(此神女护某不令盗贼剥夺衣裳。呼其名贼退散去)。
　　神王女沙腊波提敷字心安详(此神女护某牙齿若为虫所啮者。若存呼其名七遍虫即消灭)。
　　佛告阿难。我所说海中灌顶章句神王女。其名字如是。此诸神王女。与其眷属五万鬼神。绕海边行一日一夜周匝八万四千由旬。以血肉为食。今皆得道。末世比丘尼辈。现威神力作大护助。辟除邪恶万毒不行。
　　佛语修陀利及未来诸比丘尼等。若有能持是灌顶章句。则离一切无数恐惧。若持此神咒梦安觉欢。不畏县官水火盗贼。怨家债主自然避去。鬼神罗刹妖魅魍魉邪恶薜荔厌镇之鬼。树木精神百虫精神。畜生精魅溪谷精魅。门中内外鬼神户中内外鬼神。舍宅四方井灶鬼神。洿池鬼神厕溷中鬼神。若比丘尼带持经者。此诸恶鬼终不得便。若有厌祷咒咀之者。其人带持神咒经故。自然辟除两作和解。俱生慈心恶意悉灭。无复恼害诸比丘尼。若在山中溪谷旷路。抄贼劫掠自然不现。师子虎狼熊罴蚖蛇。悉自缩藏不害人也。何以故此十二万神王大神咒经至尊至重。能为诸比丘尼作大利安。
　　佛语修陀利及未来诸比丘尼等。说此灌顶无上章句。若后九百岁中。为诸邪恶魅鬼娆人因衰作害。或有恶魔吐种种杂毒之气以害汝等。复有鬼神吸汝五脉。又有鬼神啖汝精髓。如是恶鬼啖人肉者不可称数。我今为汝略说少耳。
　　佛告阿难。若后末世诸比丘尼。为恶鬼神所娆恼者。当洗浴身体著鲜洁之衣。当专心一意赞咏此经。当以五色之彩作好幡盖。香汁泥地纵广七尺。然十方灯散杂色华。烧众名香胶香婆香安息香等。礼拜十方。七日七夜。长斋菜食。不啖五辛审谛莫疑。是诸恶魔闻见此经神咒力故。即驰散而去远百千由旬不能为害。消灭不善吉祥感应。
　　于是以后修陀利及未来诸比丘尼等。悉共读诵书持是典。而供养之中有闇钝比丘尼辈。不能读诵者但书持是典。以好缯彩作囊盛之。若欲行来出入之时。辄著衣前所往来处获善吉安。若有恶魔自然消亡无敢当者。此大神典至尊至妙极有威神。若后末世书持此典佩带在身。游行十方无所复畏。以是因缘出此神咒。令人读诵受持供养而带佩之。佛说是语时。天帝释如人屈申臂顷。从天来下往到佛所。稽首作礼长跪叉手。白佛言天尊。然诸佛至真德过须弥。智超江海慧逾虚空。独步三界无能及者。十方一切莫不蒙度。天帝释说此赞叹时。虚空中雨天香华以散佛上。诸天欢喜鬼神亦然。佛说经竟。阿难从坐而起长跪叉手白佛言。演说此经当何名之。佛言阿难及诸四辈。我说此经名十二万鬼神之王灌顶章句。汝善持之于吾灭后。若有清信诸比丘尼。归命求者应当授与。佛说经已。阿难叉手白佛言。设有诸比丘尼。若欲受者云何授与。佛言当如大比丘受七万二千神王灌顶大法无有异也。佛说是已四辈弟子天龙八部。莫不欢喜作礼奉行。

　　灌顶经卷第二



　　佛说灌顶三归五戒带佩护身咒经卷第三

　　　　东晋天竺三藏帛尸梨蜜多罗译
　　闻如是。一时佛在舍卫国祇树给孤独园时。与千二百五十比丘菩萨万人。天龙八部悉来在会。咸然一心叉手听法。于是异道有鹿头梵志。来到佛所稽首作礼。胡跪合掌白佛言。久闻瞿昙名声远振。今欲舍置异学。受三自归并五戒法。佛言善哉善哉梵志。汝能舍置余道归命我者。当自悔过生死之罪。其劫无量不可称计。梵志言诺受教。即净身口意复作是念。惟愿世尊施我法戒。终身奉行不敢毁缺。佛言是为如来至真等正觉三世诸佛说是戒法。佛言梵志谛听谛受心持念之。又言梵志尽形寿归命诸佛无上尊。尽形寿归命法离欲尊。尽形寿归命僧众中尊。佛言梵志以三自归竟。是为真正弟子。不为邪恶之所忓娆。
　　佛言梵志汝能一心受三自归已。我当为汝及十方人。敕天帝释所遣诸鬼神。以护男子女人辈受三归者。梵志因问佛言。何等是也愿欲闻之。开化十方诸受归者。佛言如是灌顶善神。今当为汝略说三十六。
　　四天上遣神名弥栗头不罗婆(汉言善光主疾病)
　　四天上遣神名弥栗头婆呵娑(汉言善明主头痛)
　　四天上遣神名弥栗头婆逻波(汉言善力主寒热)
　　四天上遣神名弥栗头栴陀罗(汉言善月主腹满)
　　四天上遣神名弥栗头陀利奢(汉言善见主痈肿)
　　四天上遣神名弥栗头阿楼呵(汉言善供主癫狂)
　　四天上遣神名弥栗头伽娑婆帝(汉言善舍主愚痴)
　　四天上遣神名弥栗头悉坻哆(汉言善寂主嗔恚)
　　四天上遣神名弥栗头菩提萨(汉言善觉主淫欲)
　　四天上遣神名弥栗头提波罗(汉言善天主邪鬼)
　　四天上遣神名弥栗头呵波帝(汉言善住主伤亡)
　　四天上遣神名弥栗头不若罗(汉言善福主冢墓)
　　四天上遣神名弥栗头苾阇伽(汉言善术主四方)
　　四天上遣神名弥栗头伽丽娑(汉言善帝主怨家)
　　四天上遣神名弥栗头罗阇遮(汉言善主主偷盗)
　　四天上遣神名弥栗头修乾陀(汉言善香主债主)
　　四天上遣神名弥栗头檀那波(汉言善施主劫贼)
　　四天上遣神名弥栗头支多那(汉言善意主疫毒)
　　四天上遣神名弥栗头罗婆那(汉言善吉主五温)
　　四天上遣神名弥栗头钵婆驮(汉言善山主蜚尸)
　　四天上遣神名弥栗头三摩陀(汉言善调主注连)
　　四天上遣神名弥栗头戾禘驮(汉言善备主注腹)
　　四天上遣神名弥栗头波利陀(汉言善敬主相引)
　　四天上遣神名弥栗头波利那(汉言善净主恶党)
　　四天上遣神名弥栗头虔伽地(汉言善品主蛊毒)
　　四天上遣神名弥栗头毗梨驮(汉言善结主恐怖)
　　四天上遣神名弥栗头支陀那(汉言善寿主厄难)
　　四天上遣神名弥栗头伽林摩(汉言善游主产乳)
　　四天上遣神名弥栗头阿留伽(汉言善愿主县官)
　　四天上遣神名弥栗头阇利驮(汉言善因主口舌)
　　四天上遣神名弥栗头阿伽驮(汉言善照主忧恼)
　　四天上遣神名弥栗头阿诃娑(汉言善生主不安)
　　四天上遣神名弥栗头娑和逻(汉言善至主百怪)
　　四天上遣神名弥栗头波利那(汉言善藏主嫉妒)
　　四天上遣神名弥栗头周陀那(汉言善音主咒咀)
　　四天上遣神名弥栗头韦陀罗(汉言善妙主厌祷)
　　佛语梵志。是为三十六部神王。此诸善神凡有万亿恒河沙鬼神。以为眷属阴相番代。以护男子女人等辈受三归者。当书神王名字带在身上。行来出入无所畏也。辟除邪恶消灭不善。梵志言诺唯唯天中天。梵志又白佛言。世尊以赐三自归法。天帝遣善神三十六大王护助我身。已蒙世尊哀愍救度。今更顶礼请受法戒。佛言善哉梵志汝当净身口意。恳恻至心敬受法戒。
　　佛言十方三世如来至真等正觉。皆由三归五戒得之。佛言梵志尽形寿。不杀生不教他杀。是戒能持不。若能持有五神王随逐护汝身。不令邪神恶鬼之所得便。
　　梵志尽形寿。不盗他人财宝不教他行盗。是戒能持不。若能持者。有五善神王随逐护汝身。梵志尽形寿不邪淫是戒能持不若能持者。有五神王随逐护汝身。众魔皆不得便。梵志尽形寿。不妄言绮语两舌斗乱。是戒能持不。若能持者。有五神王随逐护汝身。梵志尽形寿。不饮谷酒甘蔗酒葡萄酒能放逸酒。如是等酒皆不得饮。是戒能持不。若能持者。有五善神王随逐护汝身。
　　佛语梵志。是为三归五戒法也。汝善持之勿有毁犯。说已。梵志因白佛言。世尊说言若持五戒者。有二十五善神。卫护人身在人左右。守于宫宅门户之上。使万事吉祥。惟愿世尊为我说之。佛言梵志我今略演。敕天帝释使四天王。遣诸善神营护汝身。如是章句善神名字。二十五王其名如是。
　　神名蔡刍毗愈他尼主护人身辟除邪恶
　　神名输多利输陀尼主护人六情悉令完具
　　神名毗楼遮耶波主护人腹内五藏平调
　　神名阿陀龙摩坻主护人血脉悉令通畅
　　神名波罗桓尼和尼主护人爪指无所毁伤
　　神名坻摩阿毗婆驮主护人出入行来安宁
　　神名阿修轮婆罗陀主护人所啖饮食甘香
　　神名婆罗摩亶雄雌主护人梦安觉欢悦
　　神名婆罗门地鞞哆主护人不为虫毒所中
　　神名那摩吁多耶舍主护人不为雾露恶毒所害
　　神名佛驮仙陀楼多主护人斗诤口舌不行
　　神名鞞阇耶薮多娑主护人不为温疟鬼所持
　　神名涅坻醯驮多耶主护人不为县官所得
　　神名阿逻多赖都耶主护人舍宅四方逐凶殃
　　神名波罗那佛昙主护人平定舍宅八神
　　神名阿提梵者珊耶主护人不为冢墓鬼所娆
　　神名因台罗因台罗主护人门户辟除邪恶
　　神名三摩毗罗尸陀主护人四大安隐无病(此神名丹本无)
　　神名阿伽岚施婆多主护人不为外气鬼神害
　　神名佛昙弥摩多哆主护人不为灾火所近
　　神名多赖叉三密陀主护人不为偷盗所侵
　　神名阿摩罗斯兜嘻主护人若入山林不为虎狼所害
　　神名那罗门阇兜帝主护人不为伤亡所娆
　　神名萨鞞尼干那波主护人除诸鸟鸣狐鸣
　　神名荼鞞阇毗舍罗主护人除犬鼠变怪
　　神名加摩毗那阇尼佉主护人不为凶注所牵
　　佛告梵志言。若男子女人带佩此二十五灌顶章句善神名者。若入军阵斗诤之时。刀不伤身箭射不入。鬼神罗刹终不娆近。若到蛊道家亦不能害。若行来出入有小魔鬼亦不得近。带佩此神王名者夜无恶梦。县官盗贼水火灾怪。怨家闇谋口舌斗乱。自然欢喜两作和解。俱生慈心恶意悉灭。[(魅-未+夭)-ㄙ]魅魍魉邪忤薜荔。外道符咒厌祷之者。树木精魅百虫精魅。鸟狩精魅溪谷精魅。门中鬼神户中鬼神。井灶鬼神洿池鬼神。厕溷中鬼一切诸鬼神。皆不得留住某甲身中。若男子女人。带此三归五戒善神名字者。某甲入山陵溪谷。旷路抄贼自然不现。师子虎狼罴熊之属。悉自藏缩不害人也。
　　佛告梵志。昔迦罗柰大国有婆罗门子名曰执持。富贵大姓不奉三宝。事九十五种之道以求福祐。久久之后闻其国中。有贤善长者辈尽奉佛法圣僧化导。皆得富贵长寿安隐。又能度脱生老病死受法无穷。今世后世不入三恶道中。执持长者作是念言。不如舍置余道奉敬三宝。即便诣佛头面著地。为佛作礼长跪白佛言。我本愚痴无所知识。久闻三宝不能奉事。我于今日始得信解。佛法大慈普济天下。我今欲舍余道归命于佛。唯愿天尊哀愍我等。使得法戒为清信士。佛言汝善思量之。人能止恶为善者。何忧不得安隐富贵。寿命延长解脱众难者乎。执持白佛言。今我以所事非真故归命于佛耳。唯愿哀愍去我浊秽之行。受佛清净决言。
　　佛语执持长者。汝审能尔者可礼敬三宝。执持长者即便胡跪合掌礼佛。于是与世尊授三归。受三归已当有三十六善神王。随逐护汝身。佛复告言善男子汝能远恶。求善知识世之希有。我当更授汝五戒之法。佛言第一不杀第二不盗第三不邪淫第四不两舌恶口妄言绮语第五不饮酒。长者执持已受三归及五戒竟。佛语长者。汝能持是归戒。游行之处可无所畏。戒神二十五归神三十六。常随护汝。外诸恶魔无敢当汝者。长者从佛受归戒竟。佛为说法。欢喜信解礼佛而去。于是已后长者执持到他国中。见人杀生盗人财物。见好色女贪爱恋之。见人好恶便论说之。见人饮酒便欲追之。心意如是无一时定。便自念言。悔从佛受三归五戒重誓之法。作如是念。我当还佛三归五戒之法。即诣佛所而白佛言。前受三归五戒之法。多所禁制不得复从本意所作。今自思惟欲罢。不能事佛可尔以不。何以故佛法尊重非凡类所及。可得还法戒不乎。佛默然不应。言犹未绝口中便有自然鬼神。持铁椎拍长者头。复有鬼神解脱其衣裳。复有鬼神以铁钩。就其口中曳取其舌。复有淫女鬼神以刀割其阴。复有鬼神洋铜灌其口。前后左右有诸鬼神。竞来分裂取其血肉而啖食之。长者执持恐怖战掉。无所归凭面如土色。又有自然之火焚烧其身。求生不得求死不得。诸鬼神辈急持长者不令得动。佛见如是哀而念之。因问长者汝今当复云何。长者口噤不能复言。但得举手自抟而已。从佛求哀悔恶归善。佛便以威神救度长者。诸鬼神王见佛世尊以威神力救度长者。各各住立一面。长者于是小得苏息。便起叩头前白佛言。我身中有是五贼。牵我入三恶道中。坐欲作罪违负所受。愿佛哀我受我忏悔。佛言汝。自心口所为当咎于谁长者白佛我从今日改往修来。奉受三归及五戒法。持月六斋年三长斋。烧香散华悬杂幡盖供事三宝。从今以去不敢复犯破归戒法。佛言如汝今所言者是为大善。如汝眼所见身所更。自作自得非天授与。
　　佛语长者汝今受是三归五戒。莫复如前受归戒法也。破是归戒名为再犯。若三犯者为五官所得便。辅王小臣都录监伺五帝使者之所得便。收神录命皆依本罪。是故我说是言。令清信士女劝受归戒。归有三十六鬼神之王随逐护助。戒有二十五神。营护左右门户之上辟除凶恶。六天之上天帝所遣归戒之神。凡有亿亿恒沙之数。诸鬼神王番代拥护不令衰耗。诸天欢喜皆言善哉当共护之。如是持戒若完具者。十方现在无量诸佛菩萨罗汉皆共称誉。是清信士女临其终时。佛皆分身而往迎之。不使持戒男子女人堕恶道中。若戒羸者当益作福德。布施持戒忍辱精进一心智慧。然灯烧香散杂色华。悬缯幡盖歌咏赞叹恭敬礼拜。益持斋戒亦得过度。若不能如上修行如是功德。复持戒不完向诸邪道觅求福祐。三归五戒亿亿恒沙诸鬼神王各各离之。恶鬼数来而娆近之。因哀致病耗乱其家。起诸病痛遂致丧亡。财物不聚所向不偶。死复还堕地狱之中。虽戒具足不持六斋。犹华树无果妇人不产。种谷不滋治生无利。折耗失本吏无衣帻。不持斋戒无利如是。佛言长者。人犯所受破是归戒。凡为天上二百七十神王之所得便。更非外魔之所得便。此鬼神视人善恶。若持禁戒不毁犯者。开人心意示人善恶。人若不善便为作害疏记善恶奏上大王。大王执持随罪轻重。尽其寿命如法苦治不令有怨。使破戒者甘心受之。佛告梵志。长者执持舍彼异道。于我法中受持归戒。心不安定而复破犯。遂为鬼神之所得便受诸苦痛。今自悔责求哀忏谢。改更修善作诸福德。灭诸恶法今皆得道。合家大小宗族之中。见长者执持罪福报应。悉从我受三归五戒。坚持不犯皆得法眼净。我今于此会中。广说长者宿命因缘明验罪福。示于后世广宣流布使得闻知。
　　佛语梵志若有清信士清信女。若为邪神恶鬼所得便者。若横为县官所罗。盗贼剥夺。遇大疾病厄难之日。当洗浴身体。男子著单衣白帢女当素衣。澡漱口齿。七日七夜长斋菜食。敷好高座悬缯幡盖。香汁洒地烧栴檀香。一日七转赞咏此灌顶大章句。如是妙典至真秘藏。消灭一切无量灾变。梵志白佛言。天中天已能为我及十方众生。说三归五戒鬼神名竟。若男子女人欲受者当云何授与。佛言若人欲受先礼十方佛。长跪叉手作如是言。我弟子某甲尽形寿受三归五戒。诸佛菩萨真人圣众哀念我等。梵志又问受归戒有差别不。佛言无差别。若人受者先当列三归五戒之法。然后以神王名字著归戒下。以好素帛书持此神王名字。带持而行。当烧香礼敬十方佛。当取月八日七日持斋。若欲行来常著身上。若著顶上若著胸前。若恶魔相逢无不除却。若男子女人著此三归五戒善神名字时。若入神祠是诸邪神皆惊起为其人作礼。何以故此人带持诸佛所说三归五戒神名字故。佛语梵志。此归戒鬼神名字至尊至重。诸佛护念汝好宣行之。佛说如是。阿难从坐而起前白佛言。演说此法当何名之。佛告阿难是经名为灌顶章句归戒带佩经。佛说是已。四众人民天龙八部一切鬼神。皆大欢喜作礼奉行。

　　灌顶经卷第三



　　佛说灌顶百结神王护身咒经卷第四

　　　　东晋天竺三藏帛尸梨蜜多罗译
　　闻如是。一时佛在罗阅只国大精舍中。有千二百五十弟子各住余室。佛独一房自思念言。我涅槃后四部弟子。持戒不具多所毁犯。造作非法不行十善。我法既灭末世之中。鬼魔乱起行诸邪恶娆恼人民。又有毒龙吐毒害人。我当云何而辟除之作是念已默然而住。于是天帝知佛所念。从坐而起如人屈申臂顷。来至佛所稽首佛足。作礼毕已长跪叉手。前请佛言惟愿世尊愍济众生。为说无上灌顶章句大神王名字。守护万姓故。使得安隐离诸危厄度于邪恶。使诸魔鬼不得作害。结愿神名常在左右。为人防恶使毒不行。所请如是惟愿演之。佛告天帝释善哉善哉谛听谛受。吾今为汝而演说之。令诸世间一切众生。有受三自归者。尽带持此百大神王名。以护人身辟除邪恶。使万毒不行百姓安宁。若干亿神恒沙数鬼皆不得留住。带神名者身中有鬼神在其身中不去者。四天王当遣使者。持金刚杵碎头作七分。
　　天帝释白佛言。世尊所称誉者其法微妙。惟愿演说化于未闻。佛语天帝此灌顶章句结愿咒经。甚深微妙不可妄说。诸佛世尊不妄宣授度与人也。今我出世值于五恶。我若不说此结愿咒经者。诸弊小鬼互来娆人。觅人饮食求人长短。我今为汝及一切人而演说之。
　　佛语天帝释言。有百神王今在须弥山顶上居止。我以威神召其使来。面敕神王以护汝等。不令遭横结缕呼其名字。是诸神王常当在汝左右为汝作护。天帝释言其名何等。佛言。
　　神名伊利寐鞮　字德无碍
　　神名尼乌厨遮　字弃自大
　　神名波罗那头　字游安宁
　　神名无和遮楼　字归正化
　　神名萨多波罗　字救脱厄
　　神名嘻摩和头　字晖光照
　　神名天楼眸俱　字宣言教
　　神名阿罗或驹　字开达明
　　神名那罗那移　字随顺彼
　　是九神王当以威神为某作护辟除凶恶无诸恼患。他余鬼神不得其便。远百由旬无相娆害。带持结愿神王名字。外诸恶魔无不除却。获善利安令得吉祥。
　　神名摩醯首罗　字威灵帝
　　神名摩尼拔陀　字威伏行
　　神名富那拔陀　字集至诚
　　神名金毗罗陀　字威如王
　　神名质多斯那　字知敬上
　　神名宾头卢伽　字立不动
　　神名车钵罗婆　字忍德脱
　　是七神王当以已之威力。共拥护某除不吉祥。鸟鸣恶梦野兽变怪。因衰娆人者不得害某。带持结愿神名字故获福如是。
　　神名昙摩拔罗　字学帝王
　　神名摩竭波罗　字除曲心
　　神名绣利密多　字有功勋
　　神名勒那翅奢　字调和平
　　神名敛摩舍帝　字伏众根
　　神名奢罗密帝　字独处快
　　神名醯摩拔陀　字应念至
　　是七神王当以威神之力为某作护。若入江海湖池溪谷。水中杂毒蛟龙之属。怀恶心者风波起时。以某带持结愿神名。自然安隐过度厄难。所到安宁吉利度岸。
　　神名萨多琦梨　字大力天
　　神名波梨罗睺　字勇猛进
　　神名毗摩质多　字响高远
　　神名睒摩利子　字瑛雄德
　　神名波阿梨子　字威武盛
　　神名佉罗骞陀　字吼如雷
　　神名鸠罗檀提　字战无敌
　　是七神王当以威德在所作护。若入异道聚会之中。饮食有毒蛊道所中。食其饮食自然消化毒为不行。带持结愿神王力故。现世获福其报如是。
　　神名和耆罗桓　字坚不动
　　神名摩尼钵罗　字演畅音
　　神名阿波提罗　字喜无惧
　　神名昙无利罗　字赫严饰
　　神名揵陀尼吁　字坚住行
　　神名劬摩和罗　字清净明
　　神名摩呵阇离　字越诸难
　　是七神王当以威神为某作护。若有怨家以毒恶心妒贤嫉能。或诤财宝已为咎恨斗诤不已。是七神王即以威力解除二家。使其和解俱生善心恶意悉灭。带持结缕神王名字现报如是。
　　神名阇那阿梨　字善威光
　　神名耆罗斯耨　字事业得
　　神名勒迦设娄　字除烦恼
　　神名摩遮多梨　字补天位
　　神名罗摩奴遮　字开正路
　　神名膑迦卢遮　字力坚固
　　神名阿梨卢黄　字离诸趣
　　是七神王当以威神佐助左右。治生卖买常获倍利。不与怨家盗贼恶伴之所牵引。所在游行见者悉喜。和悦相向无嗔恼色。带持结缕神王名故现报如是。
　　神名鸳那攎遮　字除怖惧
　　神名惟舍罗遮　字超出难
　　神名蝇迦陀罗　字覆天地
　　神名遮罗珞迦　字自无畏
　　神名臀头梨迦　字德如山
　　神名那惟师尼　字思无爱
　　神名陀优陀罗　字住无畏
　　是七神王当以威神为某作护。辟除县官危厄之难。若合死事鞭挞便除。枷锁杻械杖楚之罚。骂辱唾吐即便除解。以某带持神名力故现报如是。
　　神名富阿陀罗　字胜幡悬
　　神名沙罗和罗　字弘圣言
　　神名那罗诃摩　字施无尽
　　神名醯波舍摩　字将导安
　　神名阿抄牟罗　字觉无常
　　神名比抄倚耶　字分别解
　　神名至罗和移　字善劝吉
　　是七神王当以威神主产生者。不令他余邪恶鬼神闭其生门带持结愿神名力故。到产之日身体安宁。无诸痛恼儿则易生。左右善神扶佐生者。带持结缕获福如是。
　　神名抄摩如提　字满无及
　　神名首抄和提　字威如天
　　神名阿抄和泥　字辩无喻
　　神名脾罗摩尼　字无复疑
　　神名修吼摩耶　字降小魔
　　神名提摩陀伊　字解生死
　　神名架抄优陀　字拔爱根
　　是七神王当以威神。主五温山海之中诸小弊龙。各吐恶毒五色之气。侵陵万民彼辄头痛。身体寒热或时致死。以某带持结愿力故。恶龙摄毒不复害人。带持结愿缕现报如是。
　　神名半那波提　字精勇健
　　神名莎罗波提　字救世者
　　神名沙和迦罗　字离邪行
　　神名尼迟楼[椽/土]　字灭思想
　　神名波罗般然　字威灵只
　　神名嘻兰谭耆　字如江海
　　神名金罗伊头　字不畏兵
　　是七神王当以威神。主逐诈称浮游鬼神名籍未定者。天上不摄地狱不受来往世间。若在城邑聚落村里。作诸变怪恐动人情。愚人惶怖为设福食谓之为神。或言汝命属我作诸疾痛保汝不死。以某带持结缕神名。此诸恶鬼不复娆近索人饮食。带持结愿福德力故现报如是。
　　神名脂难雷耶　字通达显
　　神名捐摩质楼　字坚正幢
　　神名倪和无呵　字至大只
　　神名惧头摩醯　字最上胜
　　神名差陀离遮　字久建行
　　神名难头謣难　字吉安宁
　　神名嘻迟嘻迟　字势力强
　　是七神王当以威神。主治飞尸客气之鬼复连注鬼。或有魅鬼来入人身者使意扰乱。汤药针炙悉不得治咒术不行者。此鬼流转在人百节五脉之中。使人惶惑诸治不差者。以某带持结愿神名。此诸注鬼不能为害。结愿福德现报如是。
　　神名阿波利移字慧无穷
　　神名较坻细耶　字断诸结
　　神名摩梨摩罗　字住正臣
　　神名阿泥梨移　字积财施
　　神名波泥梨移　字不舍愿
　　神名阿吼罗迷　字除垢秽
　　神名阿都摩梨　字诚信笃
　　是七神王当以威神。主入溪谷山野之中。毒蛇蚖蝮诸杂毒虫。象龙熊罴虎狼禽兽。种种恐畏啖人血肉者。以某带持结愿神名。常随左右为某作护。除却诸恶无众衰恼。带持结愿现报如是。
　　神名阿迦至提　字正真治
　　神名修波梨阿　字正住安
　　神名[言*兮]罗卑罗　字伏魔魅
　　神名阿呵闭罗　字教令从
　　神名卑罗摩蹰　字朗赫照
　　神名师罗摩提　字严整住
　　神名他饥梨尼　字立安明
　　是七神王当以威神。主治逆贼侵陵境土。劫夺人财宝偷窃为意。恒生恶念不绝。以贪求故坏王国土。村营市里更相娆害。以某带持结愿神名。十方怨贼劫盗等侣。自然消灭不能为害。带持结愿经故现报如是。
　　神名尼陀槃尼　字殊胜彼
　　神名尼拔散尼　字深寂灭
　　神名摩呵曼那　字辞章句
　　神名[少/兔]陀梨那　字晓了度
　　神名沤那提奴　字吉定安
　　神名沤那提陀　字虚空住
　　神名沤弥提屠　字法咒术
　　是七神王当以威神。护国土之中有。杂毒之气以击人身。被辄寒热起诸苞肿或乃彻骨。至溃之日浓血臭烂不可得近。唾咒不行或时致死。末世之中生此毒害。以某带持结愿经故。杂气之毒不害某身。辟除万恶魔邪敢当。带持结愿现报如是。
　　佛告天帝释若男子女人。为邪鬼所得便者。应当洗手嗽口清净。正心敬礼诸佛三宝。烧诸名香胶香婆香安息香等。香汁泥地纵广七尺。散五色华然十方灯。以五色之缕各七条。长七尺而左索之。存百神王名字亦并结之。若人受者当长跪叉手。专心三宝莫念东西南北方事。亦复莫念家室之事。听师所言稽首顶受诸鬼神王。当以已之威力为男子女人作大护助。行来出入带在身上。诸鬼魔辈闻见之者。驰散亡走各自隐藏不近人也。
　　佛告天帝释此灌顶章句百神王。不但结缕呼其名而已。若人危厄众难所恼。随其所主存呼忆念。常在人左右不离须臾。书持名字厌除不祥。随神拥护百怪消灭。魔邪敢当无不吉祥。过度众厄寿命延长。
　　佛说灌顶章句百神王名字时。有八菩萨从他方来。稽首佛足而问佛言。说是神名余诸神王少有及者。天中天怛萨阿竭乃说是神名。诸菩萨乐精进者行无懈怠。佛般泥洹后是诸神王。当久在阎浮利内不。
　　佛告八菩萨我般泥洹后。是诸神王当现在世二百岁。至三百岁其后不复现。却后浊乱世佛经欲灭时。诸比丘辈不复用法威仪戒律。恒相嫉妒毁灭正化。至吾法没国国相伐。于是结缕神名当复现耳。佛法渐末有诸少学比丘。用佛威神故读是经典。老大比丘不欲听闻。谓诸少学诸比丘辈。汝破佛法行此邪见。当堕鬼神道及地狱中。当知佛法于此渐灭。
　　尔时摩诃须萨和菩萨憍日兜菩萨。那罗达菩萨。须深弥菩萨。和林调菩萨。共白佛言。天中天般泥洹却后世时。是经卷者我辈护持使佛道久存。若人未闻是经典者。我当授度讽诵宣传持是经典。
　　佛告阿难及天帝释四部弟子。是颰陀和于五百菩萨人中之师当持正法。合会随顺教莫不从。欢喜心随顺心清洁心却欲心。是时五百人皆叉手立佛前。颰陀和菩萨白佛言。菩萨持几事得行是神咒。佛言有四事能行是神咒。一者不信余道。二者断除爱欲。三者如法修行。四者无所贪生。若菩萨行是四事。乃能得是灌顶章句结愿大咒经。
　　佛告八菩萨摩诃萨。若男子女人行是神咒。书持读诵为他人说。今世现得五百功德。譬如慈心比丘。终不中毒亦不中兵。火不能烧水不能漂。帝王不能得其便也。如是男子女人。修行是结愿咒经有如是功德。不为水火所害。若龙若师子虎狼。若薜荔若鸠洹鬼神喜娆人者。若欲杀人若夺人财宝。若坏人禅定设中害者使不得便。
　　佛言如我所语无有异也。惟除宿命不请耳。若人净持斋戒行是咒经。不患目痛身体无病。心意无忧终无厄难。若近死事皆得解脱无复恼害。若男子女人修行是神咒者。为天护敬亦复称誉赞叹。其善龙王鬼神阅叉揵陀罗阿须沦迦楼罗真陀罗摩睺勒鬼神王人非人等。各共敬爱称扬其善。为诸佛菩萨声闻圣众之所护念。若命终时是八大菩萨迎其精神。往生西方自在随意。于是天尊以颂赞曰。
　　我说灌顶章句义　　辟除邪恶精魅鬼
　　余他鬼神不得便　　结缕神名常拥护
　　鸟兽变怪野孤鸣　　带持诵者灾祸灭
　　若乘船行江海中　　水中鲛龙鱼鼋鳖
　　种种杂类无央数　　终不为害安隐度
　　若入异道蛊毒家　　饮食有药自消化
　　以带持故能除恶　　生嫉妒者使灭恨
　　怨家为伏喜相向　　债主宽意不诤财
　　买卖万倍利自来　　盗贼不引恐惧除
　　县官死事莫忧虑　　带持结愿唾即除
　　若有产者辄生男　　设生女者皆端严
　　生门有鬼化为护　　小小危厄无不度
　　魅鬼虽娆善神佐　　离诸危难无恐怖
　　海中弊龙吐恶气　　虽欲侵陵无能害
　　浮游鬼神觅人食　　见持结愿皆消息
　　注连魔魅入人腹　　诵持结愿皆自出
　　溪谷旷野杂毒虫　　以带持故无不降
　　他方怨贼夺人财　　见有诵者复道归
　　俗恶末世生毒肿　　带持结愿无不灭
　　若有男子学诵是　　佛说神咒结愿经
　　假使欲叹其功德　　譬如恒边减一沙
　　刀剑矛戟不伤身　　盗贼怨家无能害
　　国王大臣喜悦向　　学此神咒福如是
　　蚖蛇含毒诚可畏　　见彼诵者毒疾除
　　不复嗔恚吐恶气　　持此神咒福如是
　　怨仇嫌恨莫能害　　天龙鬼神真陀罗
　　睹其威光默然信　　学诵此典德如是
　　山野弊狼及大蟒　　师子猛虎鹿虾蟆
　　无伤害心悉藏毒　　众恶消灭魔敢当
　　弊恶鬼神将人魂　　诸天人民怀害心
　　感其威神自然伏　　学此结愿无所畏
　　其人不病无苦痛　　耳目聪明无闇塞
　　言辞辩慧有殊杰　　行是神典能除恶
　　其人终不堕地狱　　离饿鬼道及畜生
　　世世所生识宿命　　学诵此经人所敬
　　鬼神揵陀共拥护　　诸天四王亦如是
　　及阿须沦摩睺勒　　行此神咒福能护
　　诸天悉共颂其德　　天人龙鬼甄陀罗
　　诸佛嗟叹令如愿　　讽诵说经为人故
　　其人道意不退转　　法慧之义而无尽
　　姿颜美艳无与等　　诵习此经开化人
　　国国相伐民荒乱　　饥馑荐臻怀苦穷
　　终不于中夭其命　　能诵此经化人者
　　勇猛降伏诸魔事　　心无所畏毛不竖
　　其功德行不思议　　降伏外道令入正
　　妖蛊幻化及符咒　　秽浊邪道不正行
　　持是神咒莫能中　　用爱乐法建立故
　　一切悉共歌其德　　具足空慧佛弟子
　　然后当来在末世　　手得结愿神咒经
　　常行精进喜踊跃　　同心和悦奉此法
　　受持经卷讲讽诵　　令此法言无遗失
　　在所宣传令广知　　法言流布有利益

　　尔时世尊说此偈已告阿难言。假使有人令面见佛至心供养衣被饭饴。床卧之具病瘦医药。不如有人受持是灌顶章句结愿神咒经。书持读诵。书著竹帛为他说者。则为具足供养于佛。时天帝释与无央数诸天俱来。各赍。天华香供养散佛。而白佛言我当将护持结愿经者。四天王及上诸天。各赍华香以供养佛。各白佛言。我当拥护善男子善女人。受此经典书持读诵为他人说。所在游行周匝营。护令无伺求得其便也。
　　佛告阿难我今为汝及四众弟子。说此灌顶章句百神王名护身结愿大神咒经。汝当受持度与男子女人等辈令其讽诵。宣传吾言示于未闻。佛说如是天龙鬼神四部弟子。闻经欢喜作礼奉行。

　　灌顶经卷第四



　　佛说灌顶咒宫宅神王守镇左右经卷第五

　　　　东晋天竺三藏帛尸梨蜜多罗译
　　闻如是。一时佛在摩竭国。与千二百五十比丘俱。菩萨万七千人。清信士三万人。清信女万二千人。诸天人民鬼神龙王不可称计。皆悉来集听佛说法莫不乐闻。
　　佛语目连。波罗阅国去城千里有七百余家。未睹圣化不识真道。多事神鬼山川树神。及日月五星二十八宿水火神等。举村奉事以为真正。杀生祭祠以此为常。
　　是时村民宗王名曰迦罗那。门室大小一百余人。春分之中为恶鬼神所共娆触。此迦罗那居山谷之边。或言山神娆我。或言树神娆我。或言水火日月星宿神娆我。作是念已生大愁苦。
　　尔时恶魔明旦复将五方鬼魅。悉共并力掴地大呼。恐怖迦罗那家室大小。或有鬼神身如师子。或如熊罴虎狼象龙牛马犬狗猴猿之形不可具说。或虫头人身蚖蛇之形鼋龟之手。或六目三头。或一头而三面齿牙爪距。或担山吐火雷电霹雳。村民闻之莫不助忧。然迦罗那心中烦愦语诸宗族。卿等当佐我作方计。
　　尔时村中有学梵志道者。语迦罗那言汝可请大学净信梵志。迦罗那答言可尔。便择良日吉时设大供办。诸梵志集来迦罗那大客堂上。迦罗那自行澡水。行水已讫饭食竟。便敷小卑座从坐而起。白诸大德净信梵志。我等从春分以来。常为诸魔之所娆触。愿诸梵志各出圣术。以却鬼神灾恶之变。诸大梵志各各皆言。善哉善哉当为汝说先师之法。昔时波罗奈国亦有此变。汝可于村中平净之地。谢四山诸神及日月星宿神等。当得百头种种众生各各异类。并二小儿杀以祠天。汝将家中大小眷属。诣于村中平净地处祠祀坛所。使人人跪拜。请命求护然后乃安。尔时迦罗那即如其言。明旦具两小儿及异类众生种种各百头。平治村中便将家大小。及诸众生往彼祠坛所。象马牛羊随道悲鸣震动大地。从东门出当就祭坛。于是世尊大悲普济一切众生。愍是迦罗那顽愚之甚。云何兴大恶意杀众生命欲救一家。便敕弟子大目揵连。汝可往为迦罗那。说辟鬼神咒护迦罗那。目连受教便承佛威神。即为迦罗那召五方诸善神。以卫护迦罗那门户左右悉获安隐。辟除邪恶往来鬼神。为汝作害者从今以去。远汝村舍不使为害。迦罗那见目连现神飞来。欢喜踊跃头面礼目连足下。作是念言尊者不以我愚贱。现神顾我度我灾难。令得苏息无复愁恼。我今便是蒙尊者威灵。救度我危厄使诸恶魔隐藏不现。迦罗那说此语已。诸梵志辈悉见目连现神化来。为迦罗那说大神咒。当咒之日天地大动。诸梵志辈使迦罗那祭祀鬼神。饮食之具并其座席。悉皆飞飏在于虚空。诸众生辈各得解脱。无人留断随行而去。诸梵志辈见目连现咒术。变化威德如是。四众咸然稽首目连足下。而问讯言尊者目连　宗事何师其法真妙乃如是乎。摧灭我等鬼神灾变。令一村人悉得苏息。皆尊者恩使之然也。目连语迦罗那梵志四众等。今我师者天人之尊。智慧弘广靡所不通。深知来今过去之事。身长丈六紫磨金色。三十二相而自庄严。度人厄难无不解脱。四众闻说大圣威神。无不欲见世尊身者。迦罗那白目连言。今佛世尊可得见不。目连语言今佛世尊近在罗阅只。为诸天人四部弟子说真妙法。迦罗那语大目揵连。我今便欲相随往见世尊。目连语言佛神通圣达。自见汝心不须去也。但烧香散华。世尊今日现神化来亦尔。不久迦罗那但烧香散华静心念佛。须臾之顷佛现神来。将从千二百五十比丘四辈弟子。诸菩萨无央数。悉来集会迦罗那大客堂上。客堂自然广博严好变为殿舍。悉以琉璃为柱梁。七宝庄严悬杂幡盖。四面皆有诸小菩萨。执持幢盖侍立左右。迦罗那及梵志四众等见佛。心中欢喜踊跃无量。头面接佛足下稽首作礼。迦罗那前进长跪叉手。白佛言世尊。我从历劫以来。信邪倒见不识真正。有危厄之日辄杀众生请求福祐。今者世尊大慈普济。救度众生危厄之患。皆蒙解脱离诸恐怖。皆天中天目连恩也。室家大小及村中人悉获度脱。迦罗那及梵志四众等。从佛乞受戒法。佛为广说业行因缘得法眼净。宗室大小及村中人。闻法音欢喜各发善心。有受戒者有生天者。各随业行得道不同尔时坐中有一菩萨名曰普观。从坐而起前白佛言。世尊已为迦罗那。说五方辟鬼神咒。营护门户镇守左右竟。惟愿更演。向者目连所说章句。为未来世诸众生辈。若有如迦罗那比恶鬼神所娆者。我当书持读诵经文示于后世。广宣流传远近使闻。普得度脱无复忧惧。
　　佛告普观菩萨。汝能为未来浊恶之世。重问灌顶无上章句神名字者。谛听忆念我当重演如是章句。普观菩萨言唯唯天尊。四众渴仰唯愿速说。佛言灌顶章句其名如是。
　　神名阿修呵比丘尼槃头荷
　　神名波梨梨波斯离次离
　　神名优唦知具利揵陀离
　　神名何泥梨移波泥梨罗
　　神名阿吼罗迷比路波只
　　神名气利弥提波罗弥提
　　神名陀罗住留富那佉尼
　　神名师阿罗陀罗慢陀罗
　　神名具利揵陀利阇吒罗
　　神名住利旃唦利嘻摩陀
　　神名阿波提梨摩那斯尔
　　神名脂波弗梦惧头摩醯
　　神名嘻芜梦罗呵梨弥醯
　　神名多遮枝嘻遮惟留赖
　　神名差陀离遮难头謣难
　　神名货楼差陀输柔罗弥
　　神名丘波题金波罗优候
　　神名东波须摩罗提迦波
　　神名伊提牟罗嘻迟佉
　　神名阿提嘻和迟比难逻
　　神名沙摩头伽优头摩陀
　　佛告普观菩萨摩诃萨。东方有七千大神。其上首者有三七鬼神之王守护东方不令邪恶触犯万姓。若有鸟鸣野兽变怪灾祸起时。种种不吉恶梦众衰。横罗县官枷锁著身。危厄之人众所憎贱。当以此三七神王。辟除东方如是灾厄。使诸邪横不得妄生。此诸神王守护东方。除去七十亿杂魅之鬼为人作害者。闻有善男子女人读诵呼是七千鬼神上首名者。七十亿魅鬼驰走而去。一万由旬不害人也。当说其名获吉祥福。灌顶章句其名如是汝善持之。
　　神名那头化提阿梨鸠梨
　　神名提多瞿佉难阿梨加
　　神名迦梨波梨金摩多尼
　　神名波奈罗迦荼支由罗
　　神名沙弹吒迦勒迦摩夜
　　神名校坻细耶般遮戒提
　　神名坻梨提梨摩梨摩梨
　　神名师佉准沙差尼河蓝
　　神名辟师雾耶郁次弥次
　　神名鸡头货[椽/土]蒲耻喑浮
　　神名突迦多极那于陀伎
　　神名陀含屈儿沙门多头
　　神名伊梨寐提薜荔迦移
　　神名鸠舍罗膑迦拘多[椽/土]
　　神名因楼赖天沙伊多耨
　　神名甄尼乌厨遮摩多梨
　　神名摩隶吒遮夫楼揽俱
　　神名罗阇迦提阿铢迦隶
　　神名摩尼摩尼遮楼旃陀
　　神名俱波楼阅叉阿罗域
　　神名那罗那移阎那阿梨
　　神名沙善般遮垆梨波梨
　　神名旃遮赖摩休迦设楼
　　神名遮梨架阿揽乌迟
　　神名罗摩奴遮膑迦垆遮
　　神名波罗斯奴遮斯叉奴
　　神名遮罗揵波头那炉遮
　　神名干提于呵梨攎阇
　　佛告普观菩萨摩诃萨。南方有九千大神。其上首者有二十八神王。能为一切辟除众恶守持南方。除去五温疫毒之病飞尸邪忤殃咎之注。口舌乱斗灾火变怪。毒蛇蚖蝮热气恶病悉出南方。是二十八神王。有人知其名字讽诵宣传。是二十八神王即为佐助。消灭邪恶使一切毒厌笮不得行。以知神王名字力故。南方魅鬼七千亿数。一去万由旬不能为害。灌顶章句其名如是汝善持之。
　　神名呵娄萨叉尸遮那
　　神名蓝波蓝波货那名
　　神名苏货迦罗阇乌那陀
　　神名摩奴罗摩遮檀楼迦
　　神名剑浮者梨和迦罗博
　　神名惟舍罗遮绳迦陀罗
　　神名遮棱迦移陀那罗浮
　　神名迦俱絺阇罗给迦
　　神名多罗舍脂慢鸠梨
　　神名臀头梨阿多四和伎
　　神名阿耆尼罗鸱只迦遮
　　神名菩提尼菩提多菩提
　　神名恒多罗夜尼耶迷
　　神名陀优陀优富阿陀罗
　　佛告普观菩萨摩诃萨。西方有六千大神。其上首者有二七神王。主持西方怨家逆贼伐王国土。偷窃之人怀恶心者。闻有男子女人等辈。呼二七神王名字之者。即便退散惶惑而去。五亿魔魅退万由旬不复害人也。此二七神王灌顶章句其名如是汝善持之。
　　神名那叶提楼比舍慢破
　　神名沙伊摩陀阿仇伊陀
　　神名破仇摩至多罗和架
　　神名比牟坻罗泥架那紫
　　神名迦兰脾留波摩迦罗
　　神名耶头破舍罗首梨沙
　　神名拘陀利比呵梨茤陀
　　神名慢陀波沙多陀周留
　　神名阿知和知阿那波提
　　神名那知鸠那知提我沙
　　神名摩呵迦和尼罗阇摩
　　神名阿佉尼波陀那迦利
　　神名阿比罗慢多罗波陀
　　神名罗那多罗摩罗提离
　　神名耽波罗提梨吼楼寿
　　神名楼寿阇辇叉辇善叉
　　神名魔呵留罗迦利区和
　　神名舍洹陀越阿耨三菩
　　神名迦三耶魔呵阿轮
　　神名拔陀沙罗慢陀罗阿
　　神名迦柰国舍嘻迟比迟
　　佛告普观菩萨摩诃萨。北方九千大神。其上首者有三七神王。主持北方五万亿魅鬼及诈称之神。求人饮食者故气之魔。闻有男子女人等辈。呼三七神王名号。是诸魅鬼退散驰去不能为害。远百千由旬移置无人之处还其所在。灌顶章句其名如是。汝善持之。
　　佛告普观菩萨摩诃萨。我说四方诸神王竟。今复更演中央神王。有二十万以为眷属。其上首者有十二神王。能为一切无量众生。除去四方灾恶诸变。鸟鸣恶梦县官之厄。口舌斗乱五温之病。毒气蛇蚖怨家债主。逆贼侵陵坏王国土。他余杂鬼厌祷咒咀。魔邪鬼神及诸精魅。见有男子女人等辈。读诵宣说此十二神王名字之时。四方妖邪恶鬼等类无不弭伏。复能为人作镇护故。我今演说如是章句。示诸未闻普使受持此十二神王名字。为人守镇辟除凶恶。灌顶章句其名如是汝善持之。
　　神名优婆参那仙奶
　　神名优婆僧那涅坻赊
　　神名跋臭修婆罗毗坻
　　神名多婆斯阿修罗婆履
　　神名摩萨罗波拘兰荼
　　神名坻摩阿修罗婆履那
　　神名佛亶坻和婆娑斯
　　神名伽施陀腻为氏仇陀
　　神名多罗浮多鞞阇曳
　　神名婆视涅槃伽罗呵衍
　　神名毗真那贰娑坻衍
　　神名多罗哆斯陀尼波
　　佛告普观菩萨摩诃萨。我今已说五方逐魔鬼竟。取中央三万大神上首者十二神王名字为守镇法。当以好函盛之。题四天王名字书函四边。称吾释迦名号而封印之。彩伞覆盖安净洁处。若有邪神恶鬼往来人宫宅中者。见此神王名字镇函之处。莫不退散驰走者也。
　　佛告普观菩萨摩诃萨。若后末世遭灾祸者。为诸魔魅之所伤犯。当净身口意不啖杂食五辛之属。斋戒一心礼敬十方三世诸佛。然十方灯烧杂名香胶香婆香安息香等。悬五方逐魔神幡。各长一丈四尺。上作鬼神之形怖诸浮游魔鬼精魅。当在人定之时。露出中庭读此神咒。以青铜之镜照曜五方。使诸魔魅不得隐藏其形。向五方烧香散诸名华。师当专心一意。说是五方守护神名。一方至四十九遍诵是章句。是诸恶魔闻见之者。莫不惊惶驰走而去。不复为害远百千由旬不娆人也。普观菩萨白佛言。世尊向所说幡盖作鬼神形像者。出何法中云何驱魔令其退散。佛语普观菩萨摩诃萨言。善男子我所说幡盖作鬼神形像者。取上五方诸神之中第一者耳。又问云何驰逐众魔。答言当以好净器先咒五龙之水以洒五方。诸魅魔邪无不退散驰走而去。部伍营从形体裸露莫知藏匿。此大章句至真致重。能消灭诸鬼神灾横之变。使诵持者获得无上吉祥之福。普观菩萨复白佛言。作诸杂术种种相貌不似耶也。佛言不也。我若在世不须如是相貌法也。我既涅槃未来恶世。五浊众生信正者少。多习邪见不识真正。为此等辈说是章句杂法之术。以化群生故我出此杂碎章句非邪法也。以化万姓诸比丘辈不解我意。见有书持读诵之者。谓此法言非佛真说。起邪见想诽谤不信。我已于前护比丘章。说诸诽谤愆咎之过。若见闻者唯应专修勿生不信。见有行者恭敬礼拜如大师想。可获大福至得佛道。佛又告普观菩萨。汝当宣布流传此经。至吾法没莫效外道诽谤我法。若起慢心即堕恶道。况复毁呰堕阿鼻地狱亿劫无救。今故宣示勿有谤毁。佛说如是。阿难长跪叉手白佛言。演说此经当何名之。佛语阿难此法名为灌顶章句宫宅神咒守镇左右辟除邪恶使获吉祥魔鬼敢当经。阿难汝好宣传使诸四辈。广宣流布利益万姓。得入正法无诸邪曲。佛说此经已。会中人民外道梵志。天龙八部悉得解悟。各随本愿得道不同。闻佛所说欢喜奉行。

　　灌顶经卷第五



　　佛说灌顶冢墓因缘四方神咒经卷第六

　　　　东晋天竺三藏帛尸梨蜜多罗译
　　闻如是。一时佛在鸠尸那城。临欲灭度。千二百五十比丘。及诸弟子无央数众。诸菩萨僧数千万亿。诸天龙神四方人民悉来集会。于时末利伽五百人等。同声合掌窃问阿难。如来涅槃云何殡葬。贤者阿难即持此言。胡跪合掌请问佛言。如来般涅槃后云何殡葬。五百末利伽及诸信心居士欲知此事。惟愿分别为我说之。令诸弟子末利伽等。当得处所具诸仪式。与世间人令有差别。
　　佛告贤者阿难。汝可语诸末利伽及信心居士我葬之法。如转轮圣王法则无异。贤者阿难复白佛言。转轮圣王葬法云何。佛语阿难转轮圣王命终之时。王后太子诸臣百官。用鲜洁白叠三百余端以缠王身。捣细末香以涂王身。有三种棺。第一棺者紫磨黄金。第二棺者以铁为棺。第三棺者栴檀杂香。以是三棺盛持王身。灌以苏油香薪烧之。火尽以后收取骨末。于四衢道头露净之处。起于冢塔表刹高妙高四十九尺。以五色杂彩以为幡号。令四方人民见者悲喜。思王正治率化臣下。我今圣王般涅槃后。欲为葬法亦复如是。令十方人思慕正法学我道言。精勤苦行昼夜不废。可得至道涅槃之乐。
　　贤者阿难因复问佛言。阎浮提界有几种葬法。为今现在及未来众生重更问耳。佛语阿难葬法无数。吾今当为略说少事。示现未来诸众生也。我此国土水葬火葬。塔冢之葬其事有三。阎浮界内有震旦国。我遣三圣在中化导。人民慈哀礼义具足。上下相率无逆忤者。震旦国中人民葬法庄严之具。金银珍宝刻镂车乘。飞天仙人以为庄严。众伎鼓乐铃钟之音。歌咏赞叹用为哀乐。终亡者身衣服具足。棺椁微妙香烟芬芬。百千万众送于山野。庄严山林树木郁郁。行行相值无亏盈者。坟柏茂盛碑阙俨然。人民见者莫不欢欣。
　　佛告阿难震旦国中又有小国。不识真正无有礼法。但知杀害无有慈心。三圣教化遣言不著。至吾法没千岁之后。三圣又过法言衰薄。设闻道法不肯信受。但相侵陵诤于国土。欲灭三宝使法言不行。破塔灭僧真言无用。佛又语阿难震旦边国。诸小王辈所领人民。不知有法不识真正。言语难了无有音章。命终已后欲葬之时棺椁盛持。内著岩石室窟之中。疾病之日开看骸骨。洗浴求福使病得愈。又有众生命终已后无有棺椁。取其尸骸置高阁上。疾急之日。下尸咒愿以求福祐。佛语阿难是诸众生不了葬法。三圣教化遗言不著故使然也。我法中学欲修福时。应当精进修行六度。布施持戒忍辱精进一心智慧。守行十善可得生天。渐向无上正真道也。不知外道杀生祷祀。邪见修福洗浴死骸。以求解脱无有是处。
　　佛又语阿难此诸愚人。不知修福杀众生命。唤诸邪[(魅-未+夭)-ㄙ]魍魉鬼神。求觅福德不能得也。应当烧香散众名华。礼敬十方三世诸佛。为过命者悔过众罪。可得解脱忧苦之患。
　　阿难又问佛言。若人命终送著山野造立坟塔。是人精魂在中与不。佛言阿难是人精魂亦在亦不在。阿难又问云何亦在亦不在。佛言阿难其魂在者。若人生时不种善根。不识三宝而不为恶。无善受福无恶受殃。无善知识为其修福。是以精魂在冢塔中未有去处。是故言在。阿难又言不在云何。佛言阿难魂不在者。或其前生在世之时。大修福德精勤行道。或生天上三十三天在中受福。或生人间豪姓之家。封受自然随意所生。又言不在或其前生在世之时。杀生祷祀不信真正。邪命自活谄伪欺人。堕在饿鬼畜生之中。备受众苦经历地狱。故言不在冢塔中也。佛语阿难又言在者。或是五谷之精。骨未朽烂故有微灵。骨若糜烂此灵即灭无有气势。亦不能为人作诸祸福。灵未灭时或是乡亲。新命终人在世无福。又行邪谄应堕鬼神。或为树木杂物之精。无天福可受地狱不摄。纵横世间浮游人村。既无天膳恐动于人。作诸变怪扇动人心。或有颰魅邪师以倚为神。觅诸福祐欲得长生。愚痴邪见杀生祠祀。死入地狱饿鬼畜生。无有出时可不慎之。
　　佛语阿难吾现王宫出生之时。无量无边恒沙众生。见我身者喜踊无量。各随本愿悉得道迹。吾得道时遍化诸国。婆罗门居士在所人众。无不受道降为弟子。无憍慢心今已周讫。于此娑罗双树之间欲取涅槃。使遗身舍利起诸塔庙。用为饶益诸众生故。佛语阿难我今于此大众之中。广说舍利福德因缘。此舍利者虽如麻米各有威神。我灭度后若有善男子善女人等。至心思念欲起塔寺。专心一意思念舍利。舍利为感。便得起塔以为供养。遂其本心不违本愿。故言舍利虽如麻米大有威神。若有善男子善女人等起于冢塔。亦感四天三十三天。雨天细末种种杂香。以用供养散此塔上。缘此功德长得值佛不堕八难。积功累德至成正觉。
　　佛又语阿难。我灭度后。不但末利伽香性婆罗门。及八大王摩伽陀等起诸塔庙。当有阿育王。于吾灭后在此阎浮。以是舍利一日之中。起于八万四千塔庙。我般涅槃舍利之骨。于阎浮提广作佛事。
　　尔时如来说是冢塔垂欲周讫。释种童子从外而来。往诣世尊脱屣却盖。五体投地胡跪合掌。问讯世尊起居增损。佛问释种童子从何而来。身蒙尘土颜色憔悴。何所忧愁状似怖悸。释种童子而白佛言。我今暂至冢塔之上。朝拜先亡瞻视山野。忽为鬼神之所娆乱。是故恐怖战掉如是。我今归命于佛世尊。施我法术令身安宁。及余一切无量众生。皆令离苦得安隐乐。不为鬼神之所娆乱。佛语释种童子。汝今日来此大众中始为几会。五百末利伽及贤者阿难。适问于我冢塔因缘。始竟于今会。汝复请法术妙义汝今当一心信受谛听吾言。佛语释种童子。一切冢塔皆有善恶鬼神之众。释种童子又白佛言。冢塔之中何故有此善恶鬼神。佛言童子如我塔者。有真身舍利在此塔中。四王诸神三十三天。不问昼夜雨细末香散众名华。以用散洒冢塔之上。作天妓乐以为供养。又有善神摩醯首罗摩尼颰陀修陀修利揵陀。八部鬼神五罗刹鬼神。鬼子母神五百儿子。不问昼夜常现威神。以为护念我之冢塔。不令邪恶异鬼神辈。及恶众生外道邪见。欲毁坏者不令侵坏我之塔庙。若有恶心来向此塔。是诸鬼神以其神力塞诸恶心。使恶众生辈头破作七分。佛又告童子若我塔庙五百岁时。人多供养无侵毁者九百岁时诸比丘辈不修斋戒。设有修者但相嫉妒。贪人利养不肯至心求吾真道。于是塔庙小当毁坏。护塔善神威势转少。若出千岁当有比丘乐习兵法。附近国王及诸王子辅相臣民。以毁吾法。因是以后当遇恶友断灭吾法。塔像毁坏无有神验。当知善神不复营护。故使毁坏无人遮制。是故当知我之法化于是渐灭。
　　佛告释种童子吾灭度后。所以冢塔毁坏者有七事乎。一者善神不复营护。二者吾法时自欲灭。三者恶比丘辈互为非法。四者不行律戒破犯所受。五者更相毁谤以破吾法典。六者四辈弟子学诸异道。符书禁咒用为消伏不归正法。七者我法将没。当值恶王毁灭吾法。破塔灭僧表刹不现。当知吾法出千岁时灾变如是。释种童子复白佛言。凡夫冢塔何故有此诸鬼神辈而来依附。佛答童子我已先说。凡夫冢塔有精灵者。皆是五谷之精魃魅幻化。或横死之鬼。无所附著依以为灵。或是树木山林之精。既无饮食往来人间。作诸变怪恐动于人。凡夫众生闻见之者。即便请福谓之为神。释种童子又白佛言。当以何物而禁制之。断绝邪恶使精魅消灭。毒气不行得吉祥福。
　　佛语释种童子。汝当谛听专心念之。吾有无上灌顶章句。消灭鬼魅使魔无敢当者。汝当诵念受持莫忘。童子问佛何等是也。佛告童子谛听谛受。灌顶章句其名如是。
　　摩摩拘拘楼楼罗罗
　　毗毗楼楼罗罗
　　旃陀那伽摩世致
　　迦尼延豆尼延波那棂
　　呜呼奴奴提婆苏暮
　　摩头逻支多罗斯那
　　干沓波那罗王问尼沙
　　尼阿无连陀罗
　　鼻波密多罗树尘陀罗
　　那闾尼诃升浮楼
　　输支婆遮娑
　　佛告童子。我今已结东方天王提头赖吒所领。干沓婆等九十一字。为诸凡夫而演说之。汝当告诸四辈男女。冢塔所在诵是章句。东方魅魔自然消散。不复害人获吉祥福。
　　阿醯那陀瑟那头
　　毗舍离婆呵带叉
　　蛇婆提提歌毗罗
　　帝婆婆呵若梨耶
　　迦毗罗摄婆那伽
　　阿陀伽摩天提伽
　　伊罗婆陀摩阿那伽
　　毗摩那伽多咃陀
　　余那加罗阇婆呵婆呵叉
　　提婆提罗帝毗收大迹阇
　　毗呵四婆咛阿婆四
　　质多罗速和尼那求
　　阿楼由那伽罗唋阿四
　　修跛罗萨帝奴阿伽佛陀洒
　　佛告童子。我今结是南方天王毗楼勒灌顶章句。伏诸恶龙吐毒害人。今已结竟令诸恶龙。摄取毒气使不得行。冢塔之处有灾怪时。应当说是灌顶章句。即能辟除山海毒气。还其处所不能为害。
　　堀地跋闻呵谛
　　三物第呵修罗阿失陀
　　婆延地婆三婆四
　　伊第阿陀提婆摩天地
　　伽梨沙摩呵秘摩
　　阿修罗陀那秘罗陀
　　鞞摩质兜楼
　　修质谛丽婆罗呵梨
　　无夷连邮婆
　　舍梨阿细跋梨弗多罗
　　鞞鞞楼耶那那迷
　　萨那迷端婆梨细奶
　　萆梨醯陛提豫婆由多他兜
　　佛告童子。今结是西方天王毗楼博叉所领鸠槃荼鬼。使摄精魅喜娆人鬼。使敛毒恶不害于人。令得吉祥无诸恼患。恶魔等侣山精杂魅隐藏不现。
　　跋楼[少/兔]娑尼世帝苏弥耶贪呵头
　　弥多罗婆伽罗那移婆阿逻婆摩天挮与陀陀舍提舍伽伽子萨那难多罗婆跋那伊地婆那陀阿醯揵大比丘那婆米弟婆尼
　　鞞弩提步舍伽利阿醯地勇迷
　　那刹帝隶富罗息几大阿陀蔓陀罗鞞栴大苏婆尼梢提婆阿陀栴富罗翅大
　　佛告童子。是为北方灌顶章句。毗沙门天王所领鬼神。乾闼婆等山精杂魅。往来人所作诸变怪。应当说是灌顶章句。精魅恶魔不能为害。
　　佛告童子。我今于此大众之中临灭度时。说是冢塔因缘譬喻。令诸四辈各得其所。若诸贤圣四道果人。及诸凡夫冢塔之处。皆应说是灌顶章句护于四方。不令他余精魅鬼神。善死恶死横死鬼神之所附著。烧香供养于冢塔上。向是四方说是章句时。诸鬼魔辈各自驰散。隐藏不现无有势力。不得男子女人之便也。释种童子复白佛言。今日世尊已说冢塔因缘之福甚喜无量。令诸众生得设供养舍利流布。于阎浮提广作佛事。善哉世尊佛之舍利威神如是。我等今日快得供养。及未来世诸众生辈皆亦复然。广设供养以为轨则。
　　佛语童子。诸贤圣塔尽有善神。四天大王龙神八部。昼夜爱敬而无休息。常共守护不令毁坏。凡夫冢塔无善神护。有诸山精杂魅鬼神之所附著。依因假托觅人饮食。亦能复作种种变己恐怖凡夫人。愚者惶怖谓之为神。汝当正心莫效凡人。以邪为正以鬼为神。汝当忆念我之所说。灌顶章句无上总持大神咒经。若有恐怖游行冢墓。为诸邪鬼娆乱汝者。即当说是灌顶章句。诸鬼魔辈即当破散驰走而去。
　　佛告童子汝与阿难。于我灭后当广宣流。传此冢塔因缘普使闻知。佛语童子若人面值于我。以种种供养无所乏少。不如有人于我灭后。以此灌顶十二部鬼神咒总持之王。示于人民令其读诵。其福胜彼百千万分不及一也。我结是灌顶无上章句十二部要虽不同时。然欲利益无量无边。邪见众生学习之者舍诸邪见。积功累德渐得至佛道。
　　佛告童子我说是语时。三十三天皆赞善哉释迦如来。乃能忧念阎浮提人。说种种法以用化导诸众生故。我等咸喜。即以天华而散佛上。及诸大众无不见者。佛说经竟。比丘僧比丘尼清信士女无央数众。诸菩萨众不可称数。蠢飞蠕动亦不可计。天龙八部无不欢喜。阿难整服更问世尊。向所说者冢塔因缘。及此四方灌顶章句更无异号。佛言如是。大会闻法靡不欢喜。释种童子礼佛而退。

　　灌顶经卷第六



　　佛说灌顶伏魔封印大神咒经卷第七

　　　　东晋天竺三藏帛尸梨蜜多罗译
　　闻如是。一时佛在舍卫国祇树精庐。与千二百五十人俱。于时天尊在禅室中。正是长斋之始。月十五日明星好时。天帝释及四天大王。地下鬼神王臣长者。国中吏民悉诣佛所。各欲问其所疑。天尊默然一无所说。佛禅思念言。一切十方无量众生。常处愚冥不识真正。乐为魔事造诸邪见。没生死海谁能知者。轮回五道独吾知耳。心念是已便复闭目。系心寂定久久不觉。天帝承佛威神知佛所念。即起合掌前为作礼。却在一面弹右手指。而觉佛曰欲有启请。佛于是觉问天帝释曰欲何所问。天帝释稽首佛足。长跪合掌而白佛言。九十五种道法之中。尚有文头娄法。况复世尊无上微妙。最胜法中而无此术。唯愿天尊显扬方便化于愚冥。未达道眼使得开解。离诸危厄无量重病。脱三界苦登泥洹道。所问如是唯愿敷演。
　　佛告天帝释善哉善哉谛听谛受。吾当为汝说大仙之法。若是佛四辈弟子中。有诸邪恶鬼神所娆恐怖毛竖。当先自存念汝身如我之像。三十二相八十种好。紫磨金色身长一丈六尺。项背日光。存想吾身已。次复存念一千二百五十弟子。次复存念诸菩萨僧。存念是三想已。又复存念五方大神。一者名曰亶遮阿加。其身长大一丈二尺。著青色之衣吐于青气住在东方。二者名曰摩呵只斗。其身长大一丈二尺。著赤色之衣吐于赤气住在南方。三者名曰移兜涅罗。其身长大一丈二尺。著白色之衣吐于白气住在西方。四者名曰摩诃伽尼。其身长大一丈二尺。著黑色之衣吐于黑气住在北方。五者名曰乌呾罗奶。其身长大一丈二尺。著黄色之衣吐于黄气住在中央。此五方之神各有眷属。一神王者有七万鬼神相随逐也。五方各有七万鬼神。七五三十五万诸鬼神。悉来左右扶佐病者。令免危厄过度诸难。此鬼神王为人作护。令诸邪恶不得妄行。
　　佛告天帝释。是为五方神王名字。若后末世四辈弟子危厄之日。取上五方神王名字及其眷属。写著员木之上。名为文头娄法。其义如是汝宣行之。天帝释言员木文头娄纵广几许。佛言纵广七七分。天帝释言何木最胜。佛言金银珍宝最为上者。次栴檀木种种杂香。以此为文头娄形。若有疾病危难恐怖邪鬼。往来中伤娆人者。当如前法存思三想。及五方之神形色相类。使一一分明如对目前。如人照镜表里尽见。如此成就无余分散专心一意。病者除愈恐者安隐。邪鬼恶神无不辟除(胡言文头娄者晋言神印也)此印所向之处。无不致福却诸恶前诸善。若佛四辈弟子。欲行此神印之者。先当洗浴身体著香洁之衣。礼敬十方无量诸佛至真等正觉。持印之法右手擎之。右手捉牛卷驱魔之杖长七尺。头戴赤色呾魔[怡-台+甲][怡-台+盧]神帽。去病者七步。闭口七息之顷令存想成就。存想成就已。举右脚为先。还向病者。持此神印致病者身。当胸上而安之。若是女人复退还七步。如前一意而立。存五大神。青气之神吐青气来入病者左手大母指。中赤气之神吐赤色之气来入病者左足大母指中。白色之神吐于白气来入病者右手大母指中。黑色之神吐于黑气来入病者右足大母指中。黄色之神吐于黄气来入病者口中。此五气之神吐五种正气。入病人身中。诸邪恶气一时消散。从脐中而出勃勃如烟。譬如大风吹破云雨。能善持神印威力如是。病苦除愈鬼气亦灭。佛语天帝释。五方神王常应存思其形相也。皆尽被铠甲持弓带箭。各随其名位在印五方。为病者作护。不令他余鬼神往来身中。逐诸邪恶令魔退散。不得留住其身中也。
　　佛告天帝释。此文头娄一切鬼神。厌迮磨灭不得妄行非法之事。此文头娄印山令山崩倒。印一切树木树木为之摧折。印于河海源池泉水为之枯竭。印向水火为之消灭。若四方卒风吹扬尘土。举印向之即住不行。举印向地地为之动。若诸方盗贼乱起之时。举印向之即便消散。无复恶意皆生慈心。两作和解不相掠夺各还正治。此大神王之印章。有所向处无不为益。印身中四百四病无不除愈。若持此印者诵一章以为咒说。
　　佛又告言有一文头娄七神名字　印人宅舍为人作护。除灭邪恶驱逐外鬼面百由旬。各驰散而去不敢当人也。今我说之佛言。凡人所居处。常有七鬼神为人作卫护。何等是耶。神名多赖哆。神名僧伽履。神名婆摩斯。神名坻婆那。神名昙婆罗。神名弥输多。神名耆那舍。是七神者印人宅中。诸魔行恶心者。闻见此神印即散而走。若不去往来相疑迷头破七分。
　　佛语天帝释是七神王。于我灭后护佛弟子。逐诸邪恶不令得住。汝当宣示一切众生。出入行来常当慎护。是七神王以著心中莫有违犯。若犯是神。则便舍离人舍宅中也。若佛弟子净持斋戒。是七神王常在左右。为人作福德拥护佐人。四面恶鬼无敢近者。舍宅应以好色土腊而印门户上。好函盛之伞盖覆上。诸神营卫恶魔退散。佛告天帝释。我今为诸众生演此相印。略说少耳。天帝释闻佛演说文头娄欢喜无量稽首佛足。长跪白佛言。我今欲承佛威神。敕四天王并其神名字。为文头娄法劝佐。世尊唯愿许可。佛言听汝演说。天帝释即便前礼佛足三自归命。归命已讫语四众言。今佛世尊听我演说四王名字。以护四辈诸弟子众。舍宅四方攘灾却祸。逐诸邪鬼远于界内。既已听说今我演之。
　　东方天王名提多罗吒。主诸灾横水火变怪。以神王名厌之吉。
　　西方天王名毗留波叉。主诸逆贼怨家偷盗。以神王名厌之吉。
　　南方天王名毗留离。主诸五温疲劳疫气恶毒斗诤口舌。以神王名厌之吉。
　　北方天王名毗沙门。主诸鬼魅魍魉往来鬼神作灾异者。以神王名厌之吉。
　　佛告天帝释。汝已能为未来众生。略演灌顶大神印咒四王名字次第如是。今我释迦牟尼多陀阿伽度阿罗诃三藐三菩提。顺本诸佛。各说灌顶无相佛印。章句次第名字如是。
　　第一维卫佛所说。文头娄无相章句次第如是。
　　怛署他　安陀尼　牟诃尼　瞻波尼　探婆尼　阿难陀　阿婆陀　阿婆摩　阿毗那攘
　　第二式佛所说。文头娄无相章句次第如是。
　　怛署他　修摩那　婆和呵　摩他尼　颇陀尼　阇婆罗　阿僧伽　摩伽利攘
　　第三随叶佛所说。文头娄无相章句次第如是。
　　怛署他　阿婆罗牟诃　盖蛇诃难陀　蔚多罗提婆　阿婆罗时哆　阿婆尸瞿利　弥昙毗诃罗　阿阇诃利陀攘
　　第四拘楼秦佛所说。文头娄无相章句次第如是。
　　怛署他　伊利　弥利　只利　嘻利　毗利　阿利　伽利攘
　　第五拘那舍牟尼佛所说。文头娄无相章句次第如是。
　　怛署他　伊罗　弥罗　坻罗　毗罗　摩罗　伽罗　尼罗攘
　　第六迦叶佛所说。文头娄无相章句次第如是。
　　怛署他　婆留　休留　沙留　拘留　周留　阇留　摩留攘
　　第七我释迦牟尼佛亦复顺本如来所说。文头娄无相章句次第如是。
　　怛署他　头毗　罗夜　摩诃　弥提　优呵　婆梵　婆他攘
　　佛告天帝释。我今为汝及十方众生。说是灌顶无相章句。诸佛如来不妄宣说此四十九章句。我今开此宝函之中出此章句。为未来世五浊众生。贪著爱欲不乐正法。多起邪见不行十善。令诸魔鬼之所得便。若四辈弟子危厄之日。若欲说此无相章句。当以一气存呼章句。忆念莫忘至四十九唤一章句。如是次第四十九章句皆亦如是。此大章印无相功德。能消众魔令获吉祥。
　　佛语天帝释。我结是伏魔印咒经。时有女人神。居止雪山之东。名曰阿利陀。有七百鬼神以为官属。作如是言。瞿昙沙门未说是章句封印咒经时。我等所在游行心无怖懅。今闻此印经举声称怨。呜呼痛哉何故尔乎。我本昔时取众生精气。以为饮食害于人民。而今不能娆于人也。沙门福德威神如是。我等相将俱到其所作如是言。我久闻瞿昙名声高远。今者又闻章句封印大神咒经。我伏我信敬礼佛足长跪叉手。我今归命于天中天。愿为弟子乞受戒法。佛言善哉善哉。汝先世有福值遇见我。时佛便授阿利陀三归五戒之法为清信女。阿利陀已受戒。作礼白佛言。我等官属七百鬼神护四辈弟子。在所国土城邑聚落。奉法之处我当佐助。令无伺求得其便也。阿利陀复白佛言。我等鬼神官属七百。常以精气血肉为食。今日归命于佛世尊。既授戒法不杀物命。唯愿天尊敕诸弟子。法食之时惠施少少饭食之余。阿利陀说此语已。世尊许可。便于佛前得须陀洹道。佛告阿难吾去世后。若有男子女人等辈。行此灌顶十二部封印大神咒经时。香汁涂地圆如车轮。散好香华应然七灯。烧婆香胶香安息香等。以青铜镜照曜五方。使魔不得隐蔽其身。复以七箭为神王信。又言阿难阿利陀鬼神之中。别有七神最大雄杰。诸魔斗时独伏罗刹。见阿利陀以降信解。亦于佛前合掌叉手复作誓愿。于佛灭后在所国土。行此封印大神咒处我当作护。佛言阿难若有男子女人等辈行此神典。当造其形像。以苏油[麩-夫+并]果而施与之。若人久为邪鬼所病。当行此印咒。又持五谷洒散诸方。行咒欲半。取少饮食著一器中。使一人捐置三道口。复使一人于户边伺来还者。以神咒水而灌前人。师当一心并诵灌顶无相章句。一气呼诵一章句也。四十九章皆亦如是。咒欲竟时三说沙罗佉。欲咒之时勿令边有异人作声。语笑之事皆不得也。若有恶魔喜娆人者。远百由旬不害人也。阿难问言此七神王其名云何。佛言一者名因台罗。二者名和林罗。三者名波耶越罗。四者名宋林罗。五者名檀特罗。六者名照头摩罗。七者名金毗罗。佛言阿难此七神王。于我灭后当护诸弟子。不令诸小魔得其便也。若施食时当作七聚。净草铜器悉令洁净勿生慢心。若非意起。神王离体不护人也。阿难叉手白佛言。世尊如来有所言说皆顺正法。今者说灌顶章句神咒封印。危厄之人欲修行者。而复赐与阿利陀鬼神饮食。不当似外道邪见法也。佛答阿难言若不解我意也。吾所以施饮食者。欲使阿利陀佐助四辈作威神耳。
　　佛告阿难譬如王有他方怨敌。欲来侵境王。赐臣下诸将士辈。种种甘馔苏油石蜜美味之属。而复赐与种种衣被珍宝杂物。然后讨伐诸逆贼辈。无不降伏退散归本。不相扰乱各还正治。佛语阿难我今施与阿利陀饮食之具。亦如王者赐诸将士无有异也。令阿利陀降伏外魔。及诸鬼邪无不散灭。驰走去者还其处所隐匿不现。阿难是灌顶章句大封印咒经。利益一切无量众生。是故称叹。名大章句贤圣之句。无上尊句出邪论句。八圣道句无邪曲句。脱厄难句远魔道句。解生死句除八难句。解除身中四百四病。无不吉祥。以是因缘名曰章句。佛说经已。阿难即长跪叉手白佛言。世尊演说此经。当何名之。佛语阿难此经名为天帝释所问灌顶伏魔大神咒经。说此言已。诸天龙王善鬼神等。及阿利陀七百眷属四部弟子。闻经欢喜作礼奉受。

　　灌顶经卷第七



　　佛说灌顶摩尼罗亶大神咒经卷第八

　　　　东晋天竺三藏帛尸梨蜜多罗译
　　闻如是。一时佛在舍卫国祇树给孤独园。与千二百五十比丘俱。佛愍念世间天下人民。为诸邪魅鬼神所恼。佛便结是摩尼罗亶大神咒经。于是世尊便举过去七佛名字以为经证。第一维卫佛。第二式佛。第三随叶佛。第四拘楼秦佛。第五拘那含牟尼佛。第六迦叶佛。今我第七释迦文佛。
　　佛告阿难我今又举是八大菩萨。颰陀和菩萨。罗邻竭菩萨。憍日兜菩萨。那罗达菩萨。须深弥菩萨摩诃萨。和和菩萨。因互达菩萨和轮调菩萨。是为八菩萨。及五百开士。佛告贤者阿难。此诸菩萨有大誓愿。于我灭后五浊世中。救诸厄人。若为邪神恶鬼所持。皆当一心呼其名字。即不违本愿为人作护。令诸小魔自然消灭。
　　佛又告贤者阿难。我十大弟子各有威德。智慧齐等悉皆第一。我今结之各现其威神护诸四辈。佛言阿难。舍利弗大目揵连。大迦叶须菩提。富楼那阿那律。迦旃延优波离。罗睺罗阿难。若四辈弟子为邪恶所中者。皆当呼其名号为人除忧。去诸厄难万事吉祥。佛告阿难有诸天子常乐佛法。于闲静时来到我所。我为说法各得道迹。亦作誓愿于我灭后护诸四辈。不令邪恶得其便也。四天大王。提头赖吒天。毗楼勒天。惟睒门天。毗沙门天。忉利天盐摩罗天。兜率陀天不憍乐天。化应声天化自在天。梵众妙天梵辅禄天摩诃梵天。水行梵天水微梵天。水无量梵天水应梵天。约净天遍净天。净明天守妙天。微妙天广妙天。极妙天福爱天。爱胜天近际天。普观天快见天。无结爱天色究竟天。净光天普等天。是为三十三天。各现威神为四辈弟子。作大拥护辟除凶恶。
　　佛告阿难我今说是三十五龙王名字。其所居处各在异国。齐心等意以其所玩龙宫珍宝摩尼杂珠。以奉献我。我为诸龙说其因缘业报之事。各于我所得法眼净建大誓愿。于未来世佛法灭时。在所国土城邑聚落。护诸四辈令离危厄。不为邪横之所侵害。使万事吉祥。
　　波览摩龙王　　阿梨伽龙王
　　因陀罗龙王　　娑伽娄龙王
　　思普陀龙王　　修陀利龙王
　　婆修只龙王　　波利沙龙王
　　得叉迦龙王　　伽娄卢龙王
　　阿梨伽龙王　　沙梁瞿龙王
　　阿婆卢龙王　　波利伽龙王
　　修婆睺龙王　　那栗陀龙王
　　须弥弗龙王　　苾阇陀龙王
　　质多斯龙王　　那某旨龙王
　　质多勒龙王　　思利那龙王
　　只利弥龙王　　难娄陀龙王
　　阿那俱龙王　　慢陀俱龙王
　　冰伽娄龙王　　伽多俱龙王
　　达婆娄龙王　　阿勒叉龙王
　　思罗婆龙王　　茫伽娄龙王
　　毗大都龙王　　跋陀罗龙王
　　摩根陀龙王

　　佛告阿难是诸龙王不可称数。我今为汝及诸四辈。略说三十五龙王名字上首者也。若有厄难恐怖之日。令诸弟子演其名字。至心呼者立在左右。辟除邪恶万事吉祥。
　　佛语阿难我昔游化诸国土中。有诸神王强梁难化不受教者。我悉降伏令其受道。既受道已皆作誓愿。我灭之后后五浊世时。护佛弟子不令诸邪杂魅小鬼求人长短。若有厄难恐怖之日。皆当一心呼其名号。我今说之灌顶神名一切善听。
　　大神将军摩醯首罗
　　大神将军堕沙俗罗
　　大神将军金毗罗
　　大神将军半耆罗
　　大神将军和耆罗
　　大神将军摩尼跋陀罗
　　大神将军波提罗
　　大神将军摩和罗
　　大神将军罗刹陀罗
　　大神将军鸠摩和罗
　　大神将军修摩干罗
　　大神将军波迦罗
　　大神将军因轮无罗
　　大神将军因持罗
　　大神将军和林罗
　　大神将军波耶越罗
　　大神将军宋林罗
　　大神将军檀特罗
　　大神将军式叉罗
　　大神将军健陀罗
　　大神将军干头罗
　　大神将军弥佉罗
　　大神将军干朱罗
　　大神将军摩油罗
　　大神将军阿须轮罗
　　大神将军随沙门罗
　　大神将军随孙罗
　　大神将军曼提罗
　　大神将军母阿宿提
　　大神将军母设娄陀
　　大神将军女萨遮摩
　　大神将军女毗蓝婆
　　大神将军女持璎珞
　　佛告阿难是诸大神及神母女等三十三王。若四辈弟子横遭难者呼其名字。令人得福万事吉祥。
　　佛告阿难又有六万二十四鬼师。亦皆誓愿于未来世五浊乱时。在所国土城邑聚落。护诸四辈不令小鬼之所得便。使获吉利。我今说之其名如是。
　　东方四鬼师怛署陀
　　鬼师疾佉　鬼师修涅多罗　鬼师不轮　鬼师迦毗罗
　　南方四鬼师怛署陀
　　鬼师斯睺　鬼师婆斯睺　鬼师伤伽　鬼师赖遮
　　西方四鬼师怛署陀
　　鬼师嘻利　鬼师嘻罗只　鬼师轮波罗浮睺　鬼师冰和和利
　　北方四鬼师怛署陀
　　鬼师陀罗尼　鬼师陀罗多升　鬼师复度伽　鬼师波卢毗多
　　上方四鬼师怛署陀
　　鬼师浮摩　鬼师修浮摩　鬼师波由　鬼师夜摩
　　下方四鬼师怛署陀
　　鬼师根头波　鬼师修摩　鬼师根陀　鬼师修利耶
　　佛告阿难。我以略说诸佛名字菩萨罗汉诸天龙善神及二十四鬼师名字如是。今当又说四山河海。川谷井泉有诸精魅。喜行毒恶以害万姓。汝当正心诵是摩尼大神咒经。并说山海精魅名字。若有行毒害万姓者。各使摄毒不复害人。
　　佛告阿难国土之中。四山河海有二精魅鬼。我今说之其名如是。
　　一名深沙　二名浮丘　国中魅鬼　山中魅鬼　林中魅鬼　草中魅鬼　墓中魅鬼　冢中魅鬼　地上魅鬼　地下魅鬼　水边魅鬼　水中魅鬼　空中魅鬼　市中魅鬼　死人魅鬼　生人魅鬼　饱死魅鬼　饿死魅鬼　渴死魅鬼　道中魅鬼　道外魅鬼　堂中魅鬼　堂上魅鬼　堂外魅鬼　檐边魅鬼　四壁魅鬼　火中魅鬼　火边魅鬼　身中魅鬼　身外魅鬼　饭时魅鬼　噎时魅鬼　金银魅鬼　坐时魅鬼　卧时魅鬼　赤色魅鬼　黑色魅鬼　有长魅鬼　身短魅鬼　有大魅鬼　有小魅鬼　中适魅鬼　白色魅鬼　黄色魅鬼　青色魅鬼　斑色魅鬼　红色魅鬼　紫色魅鬼　厌人魅鬼　梦中魅鬼　朝起魅鬼　步行魅鬼　飞行魅鬼
　　佛语阿难是诸山精溪渎之中人间作害若人知其名者唤其名不能害人吾故说是四十九鬼今吾更说汝一心听。
　　佛告阿难　有问人魂鬼　击人魄鬼　喜斗[口*爭]鬼　大语言鬼　有大笑鬼　有大戏鬼　相叉打鬼　相搏撮鬼　遮生门鬼　啖人精鬼　食人血鬼　屠人肉鬼　吃人骨鬼　拍人骨鬼　啖人五藏鬼　食人肠鬼　抽人筋鬼　缩人脉鬼　坏人胎鬼　使难产鬼　喜嗔恼鬼　喜恚恨鬼　持刀行鬼　持杖行鬼　有汗伛鬼　有仰行鬼　有叉腰鬼　有反倒鬼　有颈行鬼　有破髓鬼　碎身尘鬼　有疑阻鬼　有悬头鬼　有五掣鬼　有钟心鬼　有寒战鬼　有热闷鬼　有沙中鬼　有岗堆间鬼　有健行鬼　有举手鬼　有摩头鬼　有白头鬼　有赤头鬼　有黄头鬼　有断头鬼　有吐火鬼　有喜烧人鬼　有血光鬼
　　佛告阿难若人疾厄。为此诸鬼所娆害者。当说其名字即当摄毒不能为害。还其处所隐匿不现。
　　佛告阿难又四十九山精之鬼我今说之。令诸四辈离诸邪恶。不复遭恼百病除愈。怨害不生得吉祥福。佛语阿难山精之中五等精魅。我今说之其名如是。
　　青色山精　赤色山精　白色山精　黄色山精　黑色山精　高大山精　卑小山精　广大山精　无头山精　无手山精　无脚山精　龙头山精　蛇头山精　马头山精　狗头山精　虎头山精　人头山精　猿头山精　鸟头山精　衔火山精　火殃山精　蛇形山精　龙形山精　男形山精　女形山精　三脚山精　六手山精　九头山精　三头山精　四眼山精　四十九眼山精　三眼山精　聚会山精　歌乐山精　喜欢山精　愁忧山精　悲哭山精　跛脚山精　喑哑山精　叹吒山精　相拘牵山精　斗[口*爭]山精　吐青毒山精　吐赤毒山精　吐白毒山精　吐黑毒山精　吐黄毒山精　两头共身山精　龟形山精
　　佛言是为四十九山精之鬼。若四辈为山精鬼所害者。呼其名字即便摄毒不得为害。
　　佛言阿难国土四方山精杂魅。恶鬼伴侣水中杂精。我今更说诸精魅鬼。
　　火中魅鬼　水中魅鬼　水边魅鬼　飘风之鬼　东方青色鬼　为恶梦鬼　为变怪鬼　鸟鸣怪鬼　百狩变怪鬼　有狐鸣鬼　有乌鸣鬼　鼠鸣怪鬼　南方赤气温鬼　白气温鬼　青气温鬼　黑气温鬼　黄气温鬼　五注之鬼　青色注鬼　白色注鬼　赤色注鬼　黄色注鬼　黑色注鬼　坠床死鬼　喜为县官鬼
　　金慢鬼　薜荔鬼　悭贪鬼　勤苦鬼　病瘦鬼　痛痒鬼　思想鬼　身中鬼　隆残鬼　绊继鬼　有颠狂鬼　有痴聋鬼　呻吟鬼　[口*弟]哭鬼　困病鬼　虚耗鬼　嫉妒鬼　篱间鬼　篱上鬼　门边死鬼　户边死鬼　魍魉鬼　北方黑色鬼　荧惑鬼　游光鬼　诈称鬼　断人毛发鬼　饮人血鬼　怨家鬼　故气神鬼　蜚尸鬼　伏尸鬼　有树上鬼　有树下鬼　沟涧死鬼　屋上鬼　屋头鬼　咒咀鬼　宫舍鬼　军营鬼　停传鬼　狱死鬼　囚死鬼　水死鬼　溺水死鬼　火死鬼　有客死鬼　有未葬鬼　有两舌鬼　有恶口鬼　酒死鬼　有陷死鬼　有复连死鬼　市死鬼　道路死鬼　有渴死鬼　有冻死鬼　有兵死鬼　有药死鬼　镇死鬼　血死鬼　有碓死鬼　捕捣死鬼　有斗死鬼　有绞死鬼　有自刺死鬼　有恐死鬼　强死鬼　迮杀死鬼　断头鬼　剪人毛发鬼　有骑乘鬼　驾车鬼
　　佛言阿难中央及水中诸杂魅鬼我今更说。
　　步行魅鬼　逢忤魅鬼　山神魅鬼　树神魅鬼　石神魅鬼　土神魅鬼　风神魅鬼　海边魅鬼　海中魅鬼　桥梁魅鬼　宅中魅鬼　杂破器魅鬼　沟渠魅鬼　道中魅鬼　道外魅鬼　湖中魅鬼　夷国魅鬼　蛮国魅鬼　羌国魅鬼　虏国魅鬼　中国魅鬼　越国魅鬼　百国魅鬼　百狩魅鬼　马行魅鬼　百虫魅鬼　溪中魅鬼　谷中魅鬼　门中魅鬼　户中魅鬼　灶中魅鬼　灶上魅鬼　灶四边魅鬼　注池魅鬼　厕中咒术魅鬼　遮道魅鬼　遮虫魅鬼　不臣属鬼　只人头鬼　帐中魅鬼　屏风间鬼　梁上魅鬼　室中魅鬼　使人呕吐鬼　啖屎尿鬼　客忤魅鬼　凶注魅鬼
　　佛言阿难是为六万四十九鬼。汝当一心为万姓故。诵持是摩尼罗亶灌顶章句摩诃神咒。急难之日当斋戒一心。思念十方一切诸佛。过去七佛八大菩萨。十大弟子五百开士。三十三天诸大龙王。善神将军及鬼神等。正心一意莫念东西南北之事。亦复莫念家室之事。观是诸佛菩萨罗汉。诸天龙神善鬼神等。观念是已呼是诸鬼神为人作护。唤其名字即摄毒气。还其所止不能为害。即便获得吉祥之福。
　　佛告阿难若有善男子善女人等须习诵是摩尼罗亶灌顶大神咒时。有此事行不生诽谤何者是耶。愿闻其事生信诽谤。唯愿天尊说是诸事。佛言阿难有人闻是大神咒经。不生诽谤有四事因缘。一者从过去佛闻。二者从善知识受。三者直信不毁。四者作菩萨道欲度群生。生诽谤者又有四事。一者不从佛闻。二者不从师受三者无专信心。四者无菩萨意。以是因缘故生诽谤。有如是人不应授与。佛语阿难若人信乐。有前四事行不生诽谤汝当为说大神咒经传度与人。若有四事莫授与之。令彼前人获无量罪。佛说是语竟。阿难唯诺受天尊教。
　　佛语阿难我既说是摩尼罗亶大神咒经甚深微妙灌顶章句十二部典。不可妄授持与人也。若有信心欲受之者。师当一心如法度与。师师相承受是章句。法应七岁授与一人。不得轻慢深妙神咒诸佛菩萨罗汉真人。又为诸天善鬼神等之所守护。不得轻度授与人也。若有受者当如上法。然后乃授是经法也。
　　尔时众中有一居士。名曰善可问阿难言。佛灭度后出千岁时。若有善男子善女人等疾急苦恼。欲读诵是大神咒时法则云何。阿难言善可居士。若人欲读神咒经者。香花供养十方诸佛。过去七佛菩萨罗汉。及诸天子善鬼神辈。佛昔教授得法净眼已。各自作誓。于未来世千岁之外。魔道兴盛佛法欲灭。山海魅鬼人间恶魔。欲吐恶毒害四辈时。我当游入聚落之中。护僧伽蓝四辈弟子。世尊尔时许可赞善。善鬼神等皆悉胡跪。作是誓愿佛即可之。鬼神又言当为一切出家之人作大檀越。若有大嚫我者我即施僧。是故我护檀越施主。唯愿世尊敕诸弟子。法食之时施余[麩-夫+并]果。佛亦许可。阿难语居士言。此诸善神誓愿如此。常护佛法四辈弟子。若有善男子善女人等有疾急之日。欲行读是灌顶章句大神咒时。应当如是案上科法。散众名花烧种种香。然于灯明施杂[麩-夫+并]果。苏油石蜜得饮食已。是诸善神为人作护。当读诵是摩尼罗亶。大神咒经。便逮获得吉祥果报。佛说经竟。比丘比丘尼优婆塞优婆夷诸天龙善神不可称数。阿难头面礼佛足。四辈亦然欢喜无量顶受奉行。

　　灌顶经卷第八



　　佛说灌顶召五方龙王摄疫毒神咒上品经卷第九

　　　　东晋天竺三藏帛尸梨蜜多罗译
　　闻如是。一时佛游王舍大城竹林精舍。与四部弟子眷属围绕。天龙八部悉来集会。佛为说法垂欲竟时。于是阿难从坐而起。齐整衣服稽首佛足。长跪合掌而白佛言。维耶离国疠气疾疫。猛盛赫赫犹如炽火。中毒病者头痛寒热百节欲解。苏者甚少死者无数。世尊大慈愍加群生。愿为救护使得苏息。不遭苦患病愈热除。复为说法使得至道。
　　佛告阿难维耶离国中。所以遭此疫毒病者。是其国人多杀群生。无有慈心以杀猎为业。是诸獐鹿麋尘禽兽熊罴之属。有智慧者作是誓愿。愿我来世堕鬼神中。愿为鬼殃衔火烧人。有犯触我者若杀若缚。强取我者我当放火。烧其山野及所居村舍。于我有怨悉令被害。令诸众生不得藏匿。是故阿难当化导一切令其慈仁。勿杀群生普慈一切。受持禁戒行于十善。若能如此可得至道。
　　佛又告阿难其世间人遭诸火殃。或烧一家乃至五三十家。或烧一里乃至五三十里。或烧百里乃至五三百里。或烧千里乃至五千万里。如此因缘不可称数。与此众生有业缘者。必为火殃之所烧害。是故不得避藏得脱。以是因缘勿行杀猎。化行十善可得至道。
　　佛又告阿难此国中人。又网水中鼋鼍鱼鳖。杂类众生不可称数。而啖食之以为美膳。诸众生等有智慧者。各各怀忿。愿我后世堕大海中。作毒蛟龙吐种种毒气犹如云雾。以害维耶离国中人民。食我肉者使病不死。萎黄困笃从死得生。杀我命者毒著便死。我今先叙彼诸因缘。然后请召五方诸大龙王敕语之曰。莫令诸小毒龙害于人民。各使摄毒还其处所。解于罪福摄取恶毒。不复为害令一切人民。得离病恼无复厄难。拔度生死得涅槃道。阿难白佛唯愿速说五方龙王名字随方所摄诸小龙辈。吐恶毒气害于人者。使其检校不行诸毒。惟耶离国受苦如是。唯愿世尊一一解说。令彼众生得脱厄难。解脱彼苦得闻法音。
　　佛告阿难汝当谛听谛受。东方青龙神王。其上首者名曰阿修诃。七七四十九龙王。典领东方小龙伴侣七十万亿。山精杂魅毒病厄难。皆当说其名字护病者身。能使小龙摄毒不害病者。使身中诸毒自然消灭。病愈热除平复如本。
　　佛图那龙王　三物都路龙王　娑揽摩龙王　三物弗路龙王　因台罗龙王　婆伽楼龙王　摩伽娄龙王　难陀那龙王　优钵难陀龙王　修陀利舍龙王　婆修只龙王　德叉迦龙王　阿娄卢龙王　婆娄卢龙王　伽娄卢龙王　沙梁瞿龙王　思利曼陀龙王　思利健陀龙王　思利婆栗陀奴龙王　思梨颰陀龙王　阿婆卢龙王　思婆卢龙王　修婆睺龙王　须弥睺龙王　修弥弗多罗龙王　旃陀罗弗多罗龙王　那栗陀奴龙王　伽栗阇奴龙王　苾阇陀奴龙王　思普陀奴龙王　婆梨沙奴龙王　毗摩娄龙王　阿梨伽思梨沙龙王　婆伽梨思龙王　竭波思梨沙龙王　伽婆思梨沙龙王　无勒思利龙王　害坻思梨沙龙王　竭陀罗婆梨俱龙王　阇那栗陀龙王　质多斯龙王　质多勒叉龙王　那某旨龙王　阿罗婆娄龙王　某旨邻陀龙王　阿勒伽浮龙王　思利龙王　思梨只吉龙王　揽菩卢龙王
　　佛告阿难南方赤龙神王。其上首者名曰那头化提。五七三十五龙王。典领南方五十万亿诸山精魅鬼。二十万亿弊小龙辈。吐毒气者害于人民。令其摄毒莫复害于人民。有得毒病者。皆当呼此龙王名字令诸万姓休息安宁病消热除。龙王施命平复如本。
　　只利弥龙王　阿那俱龙王　阿难陀娄龙王　害多盖朱龙王　慢陀俱龙王　冰伽娄龙王　伊罗颰陀罗龙王　伤瞿龙王　阿婆罗娄龙王　阿多俱龙王　优婆伽多俱龙王　波罗提浮龙王　那罗耶[少/兔]龙王　达婆娄龙王　毗无龙王　阿勒叉龙王　思罗婆睺龙王　强伽那龙王　思度龙王　薄刍龙王　思陀龙王　茫伽娄龙王　毗大都龙王　修波罗坻度龙王　毗罗婆奴龙王　陀罗难陀龙王　颰陀罗龙王　尼弥陀娄龙王　修颰陀罗龙王　修梵陀罗龙王　波罗旃陀罗龙王　慢陀奴龙王　摩根陀罗龙王　陀婆伽罗龙王　徒菩北多俱龙王
　　佛告阿难西方白龙神王。其上首者名曰诃楼萨叉提。三七二十一龙王。典领西方九十万亿诸小龙辈。及山精魅鬼二十万亿。有疾急者唤是龙王名字之时。是诸小龙各摄毒恶。不害万民长得欢乐。众病除愈平复如本。
　　徒菩鲁嘻多俱龙王　摩那利龙王　斯为多俱龙王　阿勒多龙王　败兜多罗龙王　颰陀罗波兜龙王　肫头毗龙王　安婆罗坻陀罗龙王　半陀修都龙王　提梨坻赖兜龙王　毗娄勒俱龙王　毗娄博叉龙王　毗舍罗摩龙王　奢伽某伽龙王　旃陀婆那龙王　瞿陀无那龙王　半阇娄龙王　半阇周娄龙王　波罗独都龙王　便头龙王　优婆便头龙王
　　佛告阿难北方黑龙神王　其上首者名曰那业提娄。四七二十八龙王。典领北方百亿诸小龙辈。及山精魅鬼十三万亿。毒病疾厄恐怖之日。唤是龙王名字之时。诸小龙辈各摄毒气。不复害人万民安乐。病苦消除众善补处。平复如本龙王力也。
　　波利俱龙王　只遮尼俱龙王　伽阇那俱龙王　深林婆俱龙王　某栗那瞿昙龙王　某罗摩奴须龙王　慰多罗摩[少/兔]娄龙王　阿摩[少/兔]娄龙王　佉伽娄那龙王　曼陀罗俱龙王　慰多祺龙王　阿罗婆罗龙王　摩罗摩[少/兔]龙王　毗住龙王　伊他婆娄龙王　摩那思龙王　只罗哆俱龙王　伽毗卢龙王　思婆娄龙王　慰婆娄龙王　恒伽惧龙王　颰陀摩[少/兔]龙王　木叉俱龙王　婆罗木叉龙王　俱佛提龙王　甘婆罗思和娄龙王　伊罗弥丘龙王　难陀优婆难陀喻龙王
　　佛告阿难中央黄龙神王。其上首者名曰阇罗波提。四七二十八龙王。典领中央诸小龙辈六十万亿。及山精杂魅鬼十二万亿。若诸人民悲忧衰恼。变怪众灾水火之厄诸怪屡生。亦当应写上龙王名字。各随所主。厌除万怪令其消灭。呼是龙王名字之时。是诸小龙山精杂魅。即便隐毒不复害人。万民欢乐国土安宁。雨泽以时民无荒乱。人王喜悦称善无量。
　　阿周都龙王　波利伽留龙王　修某丘阿陀含龙王　健陀阿娄龙王　僧伽娄龙王　提梨弥阿娄龙王　周修诃龙王　那头伽提那龙王　诃数萨伽提龙王　那仆提娄龙王　那速提龙王　萨迦陀那龙王　优耨萨龙王　禅然萨龙王　阿宿提龙王　娑伽罗龙王　和修吉龙王　阿那婆达多龙王　萨迦陀那伽龙王　优耨达龙王　禅然萨龙王　阿宿罗龙王　娑伽罗龙王　和修周龙王　阿那婆达龙王　摩那斯龙王　难陀龙王　颰难陀龙王
　　佛告阿难是为请召龙王名字如是。我敕诸方大龙王等。及山精魅鬼摄诸小龙。五色之气云雾毒害侵陵万民。我以敕竟。龙王受教魅鬼亦然。便摄小龙使不行毒害于人也。龙王欢喜受吾教命欢喜奉行。
　　佛告阿难我说是五方龙神王竟。于此众中谁能施行。召五方一百六十一诸龙王名。逐诸小龙及山精魅鬼。使摄其毒不复得行娆于人民。使诸国土无诸苦者。毒气既除人民欢乐。我法兴隆魔道隐闭诸毒消灭。圣众能化靡不受行。时佛世尊唱是语已。大众寂然默无言者。于是众中有一少年比丘名曰禅提。从坐而起胡跪合掌。而白佛言世尊。阿难今日于大众中请于如来。说是五方召龙神咒。世尊以说召龙王竟。欲令诸比丘辈宣天尊言。使此法言流演世间。禅提比丘不以愚憃。今当承佛威神之力。往彼维耶离大城之中。说今如来所说龙王无上神咒。说是语已受天尊教礼佛而去。
　　于是禅提比丘。往彼维耶离大国之中。救治人民诸疾病者悉得除愈。百姓欢乐喜庆无极。如是渐渐国王大臣。长者居士豪姓之属。悉皆供养为起精舍。四事供养无所乏少。人民无忧毒气不行。
　　尔时是禅提比丘。住是国中二十九年。以佛世尊所说召龙摩诃神咒。化导人民悉皆奉受。常为四辈之所供养。乃至命终未曾休息。是禅提比丘命终已后。诸弟子辈以香樵薪。焚烧其身收取舍利起于塔庙。禅提比丘命终之后。毒气复兴疫病众多。死亡者无数无人救疗。是诸人民作是念言。忆我本昔有禅提比丘。诵说如来召龙神咒。设有病苦皆悉除愈。今已命过。我今遭诸厄难谁救我者。即便奔趣往至禅提先精舍所。往彼住处。见禅提比丘所嚼杨枝。掷地成树树下有清泉水。诸人民辈即礼拜此树。如见禅提在世无异。折此杨枝取下泉水还归到家。以杨柳枝拂除病者。以水洒诸病人辈悉得休息。身体清凉百病除愈。于是国中国王大臣。长者居士四辈人民。有病苦者悉皆往彼故精舍所。取此杨枝并取泉水。浴洗病者洒散五方。诸魔恶鬼毒鬼消亡。辟除众恶万事吉祥。
　　贤者阿难语诸四辈言。不但禅提比丘。行是神咒有效验也。昔南天竺有一居士名曰求若先。奉持五戒守行十善。亦复诵是如来所说召龙神咒。时世饥穷。求若先居士游他国土以求衣食。渐渐游行至迦罗叶国中。往释印迦罗越舍。时是长者家门之中一百余口。为此云气毒病所罗。得病之人有死有苏。居士既到诸有病者悉得除愈。释印迦罗越。耳自得闻诸鬼神辈。更相语言我前本时。欲令此国疫气流行。病者使死不令得活。今者远方有神人居士从天竺来。口中诵习如来所说召龙灌顶微妙法术。我今当往无人之处。摄取毒气不能得行。一鬼语言何故尔乎。一鬼答言迦罗越舍车屋之中。有此神人诵习咒术。本欲行毒而今不能。不去何待。若留在此。为彼神人之所伤害。
　　于是以后诸鬼神辈各各惶怖。两两相牵三三相随。五五相逐驰走而去。往彼山谷无人之处。各自隐藏不现身形。于是以后毒气不行。国中人民有病苦者悉得差愈。国王流闻迦罗越舍有是神人。即便严驾车乘往到其所。到已前拜而问讯言。何来居士乃有如此微妙圣术。居士答言南天竺来。居士名何。答言求若先。王将居士往到宫中。七日七夜作倡妓乐而娱乐之。设种种美膳金银珍宝衣服数通而施与之。求若居士为王说法示教利喜。王闻法音喜踊无量。国中人民无不获福。王于是后遂与居士相将。往到竹林精舍礼拜世尊。作礼毕讫却坐一面。佛为说法。王及臣民靡不欢喜。各随本缘悉得道迹。
　　于是阿难又告四众。今佛世尊说是灌顶召龙神咒。不但为今维耶离也。标心乃在像法之中。千岁之末佛法欲灭魔道兴盛。当有恶王断灭三宝。使法言不通破塔灭僧五浊乱时。为是当来诸众生辈。演说此法示于未闻。普使宣传流布世间。人民受者不遭患难。众病除愈死得升天。
　　阿难又言诸四辈弟子。若有国土有疾厄者。横为邪神诸恶龙辈。及诸山精衔火烧人。又吐恶毒气侵陵万姓。有此灾变不吉祥时。当澡嗽口齿清净受行斋戒。不食五辛不得饮酒啖肉。当礼敬十方诸佛。悬缯幡盖请召众僧。一日七遍转是召龙大神咒经。邪气云除众善集身。解释病者热毒消除。病苦得愈得吉祥福。贤者阿难又复告言。诸四辈弟子若疾厄之日。当以香泥泥地。然十方灯散杂色华。烧众杂香兜娄婆毕力伽沉水胶香婆香安息香等。烧是香时亦能使魔隐藏不现不复害人。即得吉祥万病除愈。佛说经竟。四众人民无不欢喜。释梵诸天以好香华。供散佛上以为供养。阿难问佛言。说是语已当何名之云何奉行。佛言阿难此经名为灌顶召龙大神咒经。又名行经之人因缘本事经如法受持大众人民天龙鬼神闻经欢喜作礼奉行。

　　灌顶经卷第九



　　佛说灌顶梵天神策经卷第十

　　　　东晋天竺三藏帛尸梨蜜多罗译
　　闻如是。一时佛在因沙崛山中。与千二百五十比丘俱。菩萨三万人。佛为天龙八部说法。人民鬼神各随业缘得道不同。说法既竟。于是梵王从座而起。长跪合掌而白佛言。世尊我于众生。有微因缘多归依者。又见人民悉受苦恼。心中疑惑不能决了。今欲承佛威神之力。出梵天结愿一百偈颂以为神策。惟愿世尊许可此事。复作是言。我常见诸异道辈九十五种。各有杂术为人决疑。而今世尊正觉最上更无此法。是故启问唯愿听许。佛言梵王善哉善哉。汝能为未来五浊恶世。像法众生多诸疑惑。信邪倒见不识真正。汝既慈悲欲为说者。嘉也梵王我助汝喜。善也梵王随意演说。梵王闻佛赞叹策经欢喜踊跃。即于众中语四辈言。今我梵王承佛威神。演说卜经一百偈颂以示万姓。决了狐疑知人吉凶。今以偈颂而说卦曰。
　　若闻佛咒经　　百魅皆消形
　　舍宅得安隐　　县官不横生
　　回向无上道　　梵天帝相荣
　　仕宦得高迁　　世世获嘉名
　　既能有好心　　不能平其本
　　供养不专一　　功德日减损
　　前行已不善　　改更亦不晚
　　今悉令吉利　　禄位自然返
　　先身无福庆　　是故堕罪中
　　不信于三宝　　轻笑慢世雄
　　现世获苦恼　　从此致命终
　　积罪如丘山　　业报真无穷
　　若欲觅福祐　　忏谢烧众香
　　帝释常扶助　　所向皆吉祥
　　疫毒自消除　　至终无遗殃
　　世世享其福　　得生升天堂
　　恐此事不成　　终为人所发
　　丧死非一人　　哭泣弥年月
　　魔邪之所作　　遂便从此没
　　若能念三宝　　更得无遗秽
　　汝常好情性　　何故生怨恶
　　轻笑于沙门　　谓之如寄托
　　世世得其报　　终为邪所掠
　　出道逢官家　　恒为吏所缚
　　念汝少孤苦　　跉竮在道门
　　正心相和顺　　勿令他生怨
　　报心无亏盈　　禄位加子孙
　　安隐无疾病　　当知梵天恩
　　既已堕罪中　　又以罪误人
　　殃注相结连　　皆是宿世因
　　可共修正行　　专意习精勤
　　保此得解脱　　远离地狱身
　　不欲行仁义　　欺诈常为先
　　若入江海中　　逢风不得前
　　纵逸随流浪　　风波覆其船
　　沉溺在水中　　姓命岂得全
　　既有嘉善心　　又有好名禄
　　修于诸正行　　世世蒙其福
　　安隐而无为　　亲友亦欢穆
　　发愿无不果　　所求真应速
　　若欲远治生　　求觅诸财宝
　　莫行不慈心　　中路见不好
　　专心念于佛　　疾得无上道
　　世世获果报　　安隐寿得老
　　贡高作魔师　　教人杀众生
　　业报既无穷　　一到入幽冥
　　邪鬼不能祐　　祸横百端生
　　可归于三宝　　能拔罪苦名
　　一子行五逆　　为汝作祸灾
　　劫夺人财物　　离散失骨骸
　　当在空野中　　骼露不得埋
　　世世不见好　　地狱中徘徊
　　已能有好心　　便宜尽其功
　　何为寂寞住　　徒劳守于空
　　若必成其愿　　受报亦无穷
　　世世所生处　　常在天人中
　　所遇皆不好　　每每不从意
　　此是心不净　　故与如斯事
　　不肯悔其过　　将欲求何冀
　　若能尽心持　　禄官自然至
　　每见不良人　　事事皆悉好
　　恐是罪未至　　此荣非长保
　　一报堕地狱　　出入生忧恼
　　世间愚劣人　　意谓当至老
　　一身既获好　　亲友亦忻忻
　　常见梵释众　　与之为等邻
　　意业亦滋茂　　道心亦日新
　　万物皆有报　　岂不习精勤
　　遂为贼所得　　剥夺失珍宝
　　奉法莫进退　　如是致不好
　　从今可改更　　敬崇于三宝
　　魔邪皆驰散　　众魅不能恼
　　汝昔有慈悲　　割口饭喂人
　　羸老得救命　　色力具足鲜
　　愍念众生故　　济物常在贫
　　寻得欢乐报　　当在明年春
　　奉法不坚意　　迷惑信魔邪
　　邪见杀众生　　百魅皆得祠
　　堕罪入地狱　　亿劫无出时
　　悔过于三宝　　解脱无狐疑
　　汝欲居此宅　　大凶不可止
　　子孙多零落　　灾火四面起
　　每每见不好　　牛犊悉疫死
　　梵天语汝实　　移可安隐耳
　　其福何烔烔　　及致于凤凰
　　麒麟为汝感　　圣王亦来翔
　　难有世无双　　诸天散花香
　　得报获其功　　百事皆吉祥
　　造心既不清　　梵天所不护
　　出门逢毒狼　　坐自生祸故
　　大小互相向　　昼夜怀荒怖
　　何不奉正真　　自获安隐度
　　等心施于人　　获报无穷已
　　相与种福田　　减割于身已
　　悭吝怀贪惜　　坐守财物死
　　布施持净戒　　世世从缘起
　　汝有嘉福田　　后便致富贵
　　今现人所敬　　德行亦郁郁
　　高显而无比　　众中之大师
　　寿命亦延长　　众圣为等类
　　汝虽有广虑　　不知念无常
　　作善得其福　　作恶得其殃
　　礼拜向三宝　　供养散花香
　　释梵相拥护　　万事皆吉祥
　　是人福力多　　每每蒙神护
　　所求自如意　　无不安隐度
　　必无他险难　　名闻亦流布
　　释梵口所说　　吉祥不相误
　　汝有诸儿子　　一子五逆恶
　　为汝作祸灾　　恒为人所薄
　　撩乱生罪过　　魔魅互来作
　　疾病不咒治　　一以委汤药
　　师有所言说　　忆在不失忘
　　修作诸福德　　魔邪自消藏
　　但当礼三宝　　正念魔敢当
　　令汝得财宝　　然后亦吉祥
　　种恶得其殃　　合家悉疾病
　　困者非一人　　乃得虑灭性
　　皆是先世因　　所以致危命
　　若能诲今身　　灾邪悉流迸
　　汝是不吉人　　故使居此间
　　中有邪魅鬼　　恒来相流连
　　三魂及七魄　　系缚在空山
　　恍惚既不定　　终当堕深渊
　　产乳悉通利　　男女皆聪明
　　梵天说神策　　魔邪不得生
　　专心向正觉　　礼拜无亏盈
　　渐渐增其福　　禄位自来荣
　　前可寄财物　　本不令生长
　　何忽说欺诳　　过失非一两
　　可还此财宝　　造经及形像
　　辄生轻慢心　　必当堕罗网
　　五逆欺君父　　谓之是长保
　　恐此有业报　　世世生烦恼
　　意业所缠绵　　是以不见好
　　子可自改心　　归命无上道
　　我念汝一身　　飘薄在军中
　　君主相护念　　保令结始终
　　入阵常获胜　　意勇必有功
　　此是梵天助　　势力长无穷
　　为人怀弊恶　　坐此危身命
　　五逆诬君父　　恒与财利竞
　　诸天所不护　　儿孙悉流迸
　　善当学忍辱　　莫恣于情性
　　莫信于邪师　　欺诳多误人
　　但自一心念　　保离罪咎身
　　今虽见不好　　后当生福因
　　子可悔众秽　　正觉度苦人
　　汝欲货杂物　　所向皆吉利
　　但当勤精进　　财物自如意
　　牛马猪羊犬　　长益而昌盛
　　疫鬼不得便　　善神为汝记
　　虽言奉三宝　　不行恭敬心
　　破斋毁经戒　　言辄生丑音
　　轻慢于神明　　罪报不可任
　　每行不善意　　死入地狱深
　　汝家有十人　　返逆无反覆
　　口舌相斗乱　　言音难尽究
　　治生不获利　　畜养不滋茂
　　怀恶终不灭　　梵天所不祐
　　大义有此人　　何为江湖间
　　可还入亲里　　自然得高迁
　　今日虽未获　　必当在来年
　　家室欢且乐　　然后信梵天
　　汝常信罪福　　及作不善事
　　空言畏无常　　无修改更意
　　今者既不专　　便不获吉利
　　梵释语汝实　　慎勿生疑思
　　人能奉最胜　　正觉第一道
　　但当念经戒　　魔邪不能恼
　　众魔不能干　　善神常相保
　　爱法如珠玉　　入恶无不好
　　人欲奉三宝　　归正却众邪
　　意中不理尽　　魔邪悉来加
　　娆触作诸怪　　祸至必不赊
　　灾耗连日生　　负罪如恒沙
　　财物不可保　　分散理无常
　　悭贪怀嫉妒　　世世受其殃
　　吝惜不布施　　坐守财物亡
　　欲避路无从　　是名不吉祥
　　自言信道德　　精进常自守
　　内心怀不吉　　后身堕饿鬼
　　骂詈无本末　　谓师是老叟
　　传语后世人　　师恩不可负
　　勤修于人务　　福禄及子孙
　　如是之报应　　皆由宿世恩
　　出入常见好　　流布于宗门
　　世世所生处　　梵释相哗諠
　　神通有大小　　勿生不信心
　　人亦有贵贱　　宿命所延任
　　何故助小魔　　贡高发疑音
　　但当平等观　　子息如诜林
　　所求多挂碍　　疾病不能愈
　　昼夜生忧恼　　泣泪如云雨
　　神策度世难　　梵天之所许
　　斋戒修法会　　心求自得叙
　　父母行不善　　子孙多死亡
　　最后生一儿　　复为人所伤
　　孤独无依怙　　泣涕痛心肠
　　渐渐不吉利　　寻复遇祸殃
　　子有好心行　　奉法悉具足
　　君主相护念　　视之如珠玉
　　正念皆如此　　梵释相营卫
　　是语皆谓可　　顺从心所欲
　　此人勤精进　　持戒又具足
　　三归五戒神　　乃有三十六
　　常随共拥护　　所愿无毁辱
　　但当修善行　　死不入地狱
　　回邪奉正法　　无不获善报
　　寿命亦延长　　财物不虚耗
　　世世蒙其福　　吉利自然到
　　色力常鲜洁　　吐气亦清妙
　　虽欲信正觉　　无有坚固本
　　奄忽遭祸横　　心中生退转
　　邪师之所欺　　杀生求增损
　　既不专一心　　必不获利返
　　夫人怀忧恼　　必有不好想
　　财物从此散　　弃减日增长
　　梵天说神策　　悉好无疑象
　　三界度苦人　　解脱八罗网
　　杀生多夭命　　恶心亦如斯
　　剥夺人财物　　惟得以为佳
　　此人亿劫来　　今身不自知
　　窃盗非好名　　真是不足为
　　事师当如法　　勿有懈怠辞
　　背叛设轻慢　　骂詈生狐疑
　　灾厄从中生　　卜易问良医
　　祸害自然生　　未有忻乐时
　　何不奉正法　　归命自发露
　　悔过洗恶心　　无不获济度
　　心行既不定　　不为神所护
　　宗室多死亡　　夜见恶梦寤
　　所作辄不善　　还自中其身
　　若能归正觉　　解脱罪苦身
　　魔邪之所作　　鬼魅之所亲
　　僻偝好骂詈　　动起惊四邻
　　堕落于水中　　魂魄随流浪
　　作鬼属河神　　长有萍泊忧
　　苦谪不能堪　　复还从家求
　　灾耗四面起　　生见无尽休
　　前行作五逆　　常不信正法
　　邪心逐异道　　每事怀余因
　　宗室相嫌恨　　小语呼天神
　　怨对相牵引　　众堕地狱身
　　汝家多财物　　咒咀更相欺
　　今日得重病　　皆是宿生疑
　　汤药不得行　　此病不可治
　　大小乱相向　　诸神不护之
　　六畜疫所害　　非是人所治
　　皆从业缘报　　绮语多所欺
　　不孝违师父　　常轻怀狐疑
　　一到入地狱　　亿劫无出期
　　精进莫杀生　　杀者心不仁
　　后罪短命死　　不得复人身
　　拘罗诸罪过　　苦恼不生忻
　　正念不放逸　　专心畏于神
　　军中何足贪　　刀兵若在头
　　四面无所见　　惟有诸髑髅
　　但当念道德　　何能为他忧
　　保还得安隐　　不使空劳躯
　　汝前取妇时　　相视如鸳鸯
　　和合共为家　　必令保久长
　　不悟忽中道　　便欲相夭伤
　　斗诤不脱时　　财物亦消亡
　　正觉久灭度　　沙门承遗教
　　苦行修功德　　受训金颜貌
　　浊世罪众生　　轻贱为未效
　　百事不吉祥　　坐生诸殃考
　　夫欲修仁义　　皆应净心行
　　常念于正觉　　世世不遭横
　　三界拔苦恼　　宗族蒙福庆
　　自归无上道　　所生值众圣
　　常念受罪人　　获报得命夭
　　不见好可论　　祸害相缠绕
　　众魔共娆试　　邪心增其表
　　杀生祠诸鬼　　业报真不少
　　改更归魔道　　必当破汝家
　　子孙多疾病　　恒与官相罗
　　治生不得利　　无事生罪瑕
　　缘汝业行恶　　误计信于邪
　　所作不如法　　恒与恶相连
　　所求垂应得　　忽便致流迁
　　往往非一事　　悉是罪所延
　　祸至亦不赊　　必当在来年
　　专心既无定　　夜卧生梦寤
　　唯见罪自缠　　不见受福路
　　财物悉流散　　倾家无归诉
　　若能奉正觉　　终身不遭遇
　　一母生十子　　房室各各立
　　长大异计业　　毫利不相及
　　恩爱起斗乱　　财色致忧悒
　　两舌相诽谤　　县官相连习
　　常见愚劣人　　不信于三宝
　　纵逸无所畏　　杀生而无道
　　怨对自在近　　不得终耆老
　　若能不为此　　每事无不好
　　念此无知人　　饮毒求自活
　　杀生倒祠神　　意怙为恃赖
　　返逆不恭敬　　适意以为快
　　天神不营护　　众魔作祸害
　　车牛出入行　　前后皆吉利
　　神母与汝愿　　所作悉如意
　　但当弘目心　　勿思众魔事
　　所向无挂碍　　位官自然至
　　善行多恩福　　禄位自显昌
　　常无疾病忧　　所作皆吉祥
　　游处他方土　　善神自扶将
　　亲友蒙其祐　　乐报真未殃
　　疾病当除愈　　魔鬼不能加
　　善心向三宝　　福禄自无遐
　　功德渐渐胜　　流布宗室家
　　正真定可修　　莫信于众邪
　　但当念修善　　慎勿行五逆
　　虽为吏所呼　　县官不能责
　　慈心念清净　　能拔诸忧厄
　　如水洗尘滓　　恶气无遗迹
　　何忽坏道心　　邪行以自立
　　轻慢于三宝　　谓言是不急
　　世世受其殃　　相见辄号泣
　　念子获其报　　地狱实难入
　　五逆无所知　　至老无儿息
　　倒祠天下神　　十方皆周极
　　遂不果其愿　　魔魅所隐匿
　　乃至世世生　　不得所求力
　　勿与恶人好　　致令生斗诤
　　咒咀汝儿子　　祸炽如火盛
　　遂为灾所害　　危厄儿身命
　　三宝可归心　　梵天怀钦咏
　　念此孤遗子　　一身在军中
　　远离旧乡土　　逍遥逐异风
　　虽在他封境　　梵释所兴隆
　　言归保安隐　　亲友亦欢颙
　　慎莫怀忧恼　　福德至无穷
　　官禄自到前　　更生升天宫
　　咸同识宿命　　皆习众圣风
　　庠序而无为　　积福致兴隆
　　莫作不善行　　信义当温厚
　　积财不欲施　　谏言不肯受
　　奴婢作口舌　　无事生怨咎
　　悭贪所结缚　　窃盗言无有
　　汝欲结姻媾　　才伎不具足
　　既无好行迹　　夫婿不拘录
　　常怀轻贱心　　每言辄毁辱
　　进退无宜体　　怨恨声相续
　　何意相斗诤　　口舌纷纭生
　　县官更互起　　忧苦辄身婴
　　悔过灭罪垢　　梵释常相营
　　命终升天堂　　善神悉来迎
　　华色不久停　　会当有萎落
　　人生如电过　　恒恐奄忽著
　　忧畏长时有　　欢乐暂缠缚
　　婚娶当及吉　　必好莫前却
　　汝昔有恩福　　神明所祐佐
　　令汝有男女　　强健无轗轲
　　不能重修善　　还奉正真化
　　必当获福利　　迹行无秽污
　　汝昔归三宝　　至心皆清净
　　中为人所误　　回心向邪影
　　意业起烦恼　　邪心自然秉
　　还返向正真　　梵天乃总领
　　前世无福田　　今身不获好
　　所作不吉祥　　终日怀忧恼
　　罪报既无穷　　可归于三宝
　　持戒不毁犯　　自致无上道
　　愚痴不信法　　纵逸无所畏
　　百苦缠身形　　出辄遇祸崇
　　诽谤说人恶　　善事则隐讳
　　五逆无慈心　　后堕畜生类
　　精勤奉正真　　昼夜修六度
　　斋戒消魔鬼　　功德亦流布
　　行善无恶缘　　戒神常拥护
　　梵天说神策　　吉祥不相误
　　汝欲入山林　　求取诸异药
　　直心行四等　　豺狼为退却
　　伏藏及珍宝　　悉令汝经略
　　善神相营卫　　不令有遗落
　　汝欲案礼法　　恶子严教呵
　　朝夕礼三宝　　情性令柔和
　　譬如有大树　　覆荫甚众多
　　汝莫自促促　　保令事无他
　　人生于世间　　各有宿身缘
　　负债作奴婢　　罪根相牵连
　　以偿其宿罪　　世世有对冤
　　斯由宿身来　　积行相缠绵
　　若能专精进　　便当守一心
　　世世得福报　　终不入魔林
　　现在无罪垢　　功德日滋深
　　子孙乐相向　　禄位自来任
　　子欲远治生　　慎莫信他语
　　但正一心念　　释梵为等侣
　　所求自如意　　大利天当与
　　存情向三宝　　众圣之所许
　　慎莫作偷盗　　偷盗非好名
　　贪心取他物　　后报作畜生
　　以偿其宿罪　　轮转靡不经
　　出入不自由　　锁械其身形
　　得善无恶缘　　戒神常拥护
　　梵天说神策　　吉祥不相误
　　佛语梵天大王。汝今以为一切人民。说此神策竟。利益一切功德不少。令诸疑惑各得开解。我今当演善神灌顶章句以为劝助。若有人民闻策之者。或信不信令得正念。使一切魔不得破坏生嫉恶心。设有恶意自然消灭。说是语竟。梵王请佛唯愿说之。于是世尊即说灌顶无上偈颂。神名如是。
　　地神毕栗絺毗
　　水神阿婆提婆多
　　火神帝沙陀提婆哆
　　风神婆由驮提婆哆
　　山神阿迦奢提婆哆
　　三头神坻梨尸弃提婆哆
　　六眼神毗摩提婆哆
　　五头神般阇尸弃
　　佛告阿难梵天大王等。若四辈弟子欲为人行此神策法时。当以竹帛书此上偈。以五色彩作囊盛之。若欲卜时探取三策。至于七策审定无疑。澡漱口齿莫食酒肉及啖五辛。出策之法不得过七人。后设探者众事不中不护人也。梵王说已。佛于众中印可善哉。四众闻说梵王神策。净心欢喜作礼奉行。

　　灌顶经卷第十



　　佛说灌顶随愿往生十方净土经卷第十一

　　　　东晋天竺三藏帛尸梨蜜多罗译
　　闻如是。一时佛在鸠尸那竭国娑罗双树间。尔时世尊般涅槃时。十方国土无央数众。天龙八部悉皆悲号叹息。禽兽杂类悉皆如是。来到佛所稽首作礼毕讫却坐。世尊告曰若有疑者今皆当问。正觉灭度多所矜愍。设有问者为究竟说。
　　尔时他方国土有一菩萨名曰普广。从座而起稽首作礼。而白佛言四辈弟子。临终之日若已终者。愿欲往生十方国土。修何功德而得往生。
　　佛告普广菩萨摩诃萨。汝能愍念四辈弟子及未来世诸众生等。问此愿生因缘之福。汝今谛听吾当为汝而演说之。
　　佛告普广菩萨摩诃萨。若四辈弟子若临终时若未终者。愿生东方香林刹者。其佛号曰入精进菩萨。无央数国土庄严。若人临终之日。愿生彼者随愿往生。
　　佛告普广菩萨摩诃萨。若有善男子善女人等。临终之日。愿生东南方金林刹者。其佛号曰尽精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等临终之日。愿生南方乐林刹者。其佛号曰不舍乐菩萨。无央数国土庄严。若人命终愿生彼者随愿往生。
　　佛告普广菩萨摩诃萨。若有善男子善女人等临终之日。愿生西南方宝林刹者。其佛号曰上精进菩萨。无央数国土庄严。若临终时愿生彼者随愿往生。
　　佛告普广菩萨摩诃萨。若有善男子善女人等临终之日。愿生西方华林刹者。其佛号曰习精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等临终之日愿生西北方金刚刹者。其佛号曰一乘度菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等临终之日。愿生北方道林刹者。其佛号曰行精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等临终之日。愿生东北方青莲刹者。其佛号曰悲精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等临终之日。愿生下方水精刹者。其佛号曰净命精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若有善男子善女人等命终之日。愿生上方欲林刹者。其佛号曰至诚精进菩萨。无央数国土庄严。若人临终愿生彼者随愿往生。
　　佛告普广菩萨摩诃萨。若四辈男女临终之日。愿生十方佛刹土者。当洗除身体著鲜洁之衣。烧众名香悬缯幡盖。歌咏三宝读诵尊经。广为病者说因缘。譬喻言辞微妙经义。苦空非身四大假合。形如芭蕉中无有实。又如电光不得久停。故云色不久鲜当归败坏。精诚行道可得度苦。随心所愿无不获果。
　　佛又复告普广菩萨摩诃萨。十方妙土通洞无穷不可度量。诸佛如来所居净土。亦复无量不可称数。今我于此大众之中。为诸四辈未来之世像法众生。说是十方诸佛国土及佛名号。不可称说略演少耳。普广菩萨摩诃萨又白佛言。世尊十方佛刹净妙国土有差别不。佛言普广无差别也。普广又白佛言。世尊何故经中赞叹阿弥陀刹。七宝诸树宫殿楼阁。诸愿生者。皆悉随彼心中所欲应念而至。
　　佛告普广菩萨摩诃萨。汝不解我意。娑婆世界人多贪浊。信向者少习邪者多。不信正法不能专一。心乱无志实无差别。令诸众生专心有在。是故赞叹彼国土耳。诸往生者悉随彼愿无不获果。
　　普广菩萨复白佛言。若四众男女。若命未终若已终者。我今当劝修诸福业。得生十方诸佛刹也。佛言善哉普广菩萨摩诃萨。随意教导十方人也。普广菩萨语四辈言。若人临终未终之日。当为烧香然灯续明。于塔寺中表刹之上。悬命过幡转读尊经竟三七日。所以然者命终之人。在中阴中身如小儿。罪福未定应为修福。愿亡者神使生十方无量刹土。承此功德必得往生。亡者在世若有罪业应堕八难。幡灯功德必得解脱。若善愿应生父母在异方不得疾生。以幡灯功德。皆得疾生无复留难。若得生已。当为人作福德之子。不为邪鬼之所得便种族豪强。是故应修幡灯功德。诸过命者修行福业。至心恳恻应代亡者。悔过众罪罪垢即灭。为亡者修福。如饷远人无不获果。譬如世间犯罪之人。心中思惟望诸亲属。求诸大力救其危厄。今日烧香望得解脱。为亡者称其名号修诸功德。以福德之力缘是解脱亦复如是。径生十方无愿不得。
　　普广菩萨又白佛言。若人在世不归三宝不行法戒。若其命终应堕三涂受诸苦痛。其人临终方欲精诚归命三宝。受行法戒悔过罪衅。发露忏谢改更修善。临寿终时闻说经法。善师化导得闻法音。欲终之日生是善心得解脱不。佛言普广菩萨摩诃萨。若有男子善女人等。临终之时得生此心。无不解脱众苦者也。所以者何如人负债依附王者。债主便畏不从求财。此譬亦然天帝放赦阎罗除遣。及诸五官伺候之神。反更恭敬不生恶心。缘此福故不堕恶道解脱厄难。随心所愿皆得往生。
　　普广菩萨复白佛言。又有众生不信三宝不行法戒。或时生信或时诽谤。或时父母兄弟亲族。卒得病苦缘此命终。或堕在三涂八难之中。受诸苦恼无有休息。父母兄弟及诸亲族。为其修福为得福不。佛言普广。为此人修福七分之中为获一也。何故尔乎。缘其前世不信道德。故使福德七分获一。若以亡者严身之具。堂宇室宅园林浴池以施三宝。此福最多功德力强。可得拔彼地狱之殃。以是因缘便得解脱。忧苦之患长得度脱。往生十方诸佛净土。
　　普广菩萨复白佛言。若四辈男女善解法戒。知身如幻精勤修习行菩提道。未终之时逆修三七。然灯续明悬缯幡盖。请召众僧转读尊经。修诸福业得福多不。佛言普广其福无量不可度量。随心所愿获其果实。普广菩萨白佛言。世尊若四辈男女。若临终时若已过命。是其亡日我今亦劝。造作黄幡悬著刹上。使获福德离八难苦。得生十方诸佛净土。幡盖供养随心所愿至成菩提。幡随风转。破碎都尽至成微尘。风吹幡尘其福无量。幡一转时转轮王位。乃至吹尘小王之位。其报无量。灯四十九照诸幽冥苦痛众生蒙此光明皆得相见。缘此福德拔彼众生悉得休息。
　　佛告普广若四辈男女。若行斋戒心当存想。请十方僧。不择善恶持戒毁戒高下之行。到诸塔寺请僧之时。僧次供养无别异想。其福最多无量无边。若值罗汉四道果人及大心者。缘此功德受福无穷。一闻说法可得至道无上涅槃。
　　佛告普广及大众人民天龙八部诸鬼神等。各各谛听思惟吾言。我今欲于此大众之中。说那舍长者本昔因缘罪福之事。此大长者居罗阅只国。恒修仁义饥穷乏者。沙门婆罗门诸求索者。悉欲供养无所遗惜。父母大悭无供养心。长者有缘行至他方。晨朝澡洗著衣结束已毕。跪拜父母叉手白言。今有缘事往至他方。有少财物分为三分。一分供养供给父母。一分珍宝施诸沙门及贫之者。余有一分自欲持行。父母言受。于儿行后修诸福德。若有人来从求索者悉当施与。于是长者便辞父母远至他方。如是去后父母邪见无念子心。沙门婆罗门及贫乏者往从乞丐。悭贪邪见无施与心。子行去后。若干日数应还到舍。父母计其应还归家。往到市所。取猪羊骨头蹄膏血。果蓏杂谷持散家中。那舍长者从远方还。见其父母欢喜无量。接足礼拜问讯起居。父母亦复欢喜踊跃语那舍言。我于汝行后为汝设福。沙门婆罗门国中孤老贫穷乞者。以汝财物悉施与之。儿闻设福布施贫乏心大欢喜。又语儿言我亦复请诸沙门设福始竟。今日家中草秽狼藉犹未扫除。儿见狼藉相貌如是。信其父母为设福德。倍复欢喜踊跃无量。久后之间父母衰老。得诸病苦便即命终。那舍即便殡殓尸骸。安厝粗毕。从父母命终转读尊经。烧香礼拜歌咏赞叹无一时废。竟于三七经声不绝。作是思惟我父母在世。极忧念我多修福德。今我又复请诸圣众。想我父母缘此功德故。应往生十方刹土。供养恭敬面见诸佛。
　　于是那舍忽得重病。奄便欲死唯心上暖。家中大小未便殡敛。至七日后乃得苏解。家中问言那舍长者病苦如是。本死今苏从何而来。长者那舍语其家言。我数日来。善神将我。示以福堂无极之乐。又到地狱靡不经历。眼中所睹唯苦痛耳。今我又见饿鬼住处。所生父母在中受苦。见我来看悲号懊恼。欲求免脱不能得出。我思父母在世之时。大修福德意谓生天。而更堕在饿鬼狱中受诸苦恼。那舍长者说此语已。向其家中懊恼流泪。我今家中当作何方功德之力。拔我父母使得解脱。那舍长者又自思惟。我父母昔病苦之时。大修福德欲终未终。及命终已然灯续明。转经行道斋戒一心。乃至三七未曾懈废。而今父母而更生此罪苦地狱。必当有意便问亲族及诸耆宿。耆宿答言我不了此深妙之事。可往咨问佛世尊也。于是长者便往到佛所。头面作礼胡跪合掌。而白佛言欲有启请。唯愿世尊慈愍不怪。佛言便说。长者那舍说向因缘。父母在世常修福德。及命终后为供三七至安厝毕。谓言生天而更堕在地狱中。已问耆宿耆宿不了。今故问佛为我决疑。缘我重病奄便欲死。七日乃苏。善神将我经历地狱靡不周遍。以是因缘得见父母在苦剧地。修福如此而更堕罪。不解所以今故问佛。唯愿世尊解释我疑。修何福业令我父母。解脱厄难不遭苦患。悉得生天封受自然。快乐无极得涅槃道。
　　佛语长者汝一心谛听我之所说。汝前欲行往至他方。留财宝物与汝父母。令汝父母修诸福德。父母邪见欺诳于汝。实不修福妄言为作修诸福缘。以悭贪故堕彼地狱。长者闻佛神口所说。疑惑永除作如是言。是我之过非父母咎。即于佛前代其父母。悔过此罪悭贪之殃。长者父母于彼地狱小得休息。
　　佛语长者今我借汝天眼。使汝得见父母。休息长者于是承佛。威神见其父母皆得。休息那舍长者又白佛言今者又当作何福业使我父母解。脱彼苦。佛语长者今请诸圣众。安居三月行道欲竟。可还家中作百味饮食之具种种甘美。以好净器盛持供养。及好衣服种种华香。金银珍宝杂碎供具以施于僧。令汝得福使汝父母解脱此难。不复更受饿鬼形也。
　　长者那舍即如佛言。还家供办不违尊教作供养已。缘此生天封受自然无为快乐。汝今欲见汝父母所生宫殿处不。今更以威神。令汝得见不复受苦。长者承佛威神之力。见其父母生在天上。诸天娱乐自在随意无复挂碍。佛告那舍罪福如是不可不慎。如长者眼所见心所开。故言自作自得非天与人。如长者父母。虽在饿鬼其罪小轻。一切饿鬼受罪甚重不可具说。长者父母其罪轻者。有小福德扶接使尔。长者修福竟于三七日。于诸饿鬼受罪轻也。所以然者前章中言。若人在世不识三宝。不修斋戒无善师教。过命已后兄弟父母。亲属知识为其修福。七分之中为获一也。是故长者父母有罪。虽在地狱饿鬼之中。受罪轻者缘修福故七分获一。今修福德供养众僧。以是因缘解脱众难故得生天。
　　佛告普广菩萨摩诃萨。若人未终临终之日。若已终竟又是终日。父母亲族知识朋友。为命终者修诸福业。斋戒一心洗浴身体著鲜洁之衣。一心礼敬十方诸佛。又当称扬十方佛号。别以华香供养诸佛。可得解脱忧苦之患。得升天上证泥洹道。
　　佛告普广菩萨摩诃萨。若未终时礼拜十方诸佛。命终之人所生之处常得值佛。千劫万劫亿万劫数。重罪之殃无不得脱。亦复当为说是灌顶无上章句。三世诸佛天中之天各皆顺本。三世如来说是无上总持章句。普广菩萨摩诃萨。汝当谛听我今为汝。及一切众生诸病苦者。若其临终若已终竟复是终日。闻此章句。所生之处当得见佛。不堕八难远于恶道。于是世尊在大众中。宣说诸佛无上章句。即作偈颂而说之曰。
　　波利富楼那　　遮利三慢陀
　　达舍尼罗佉　　摩诃毗罗诃
　　伽帝三慢陀　　毗陀摩伽帝
　　摩诃伽利波　　波帝婆弥陀
　　娑婆娄伽提　　修钵利富那
　　阿利那达摩　　摩诃毗波提
　　帝利毗波伽　　修勒波僧祇
　　醯帝三博叉　　摩诃三慢陀
　　阿陀摩罗尼　　阿利摩罗多
　　毗鼓三慢陀　　达尼佉罗陀

　　佛语普广菩萨摩诃萨。是为灌顶无上章句。必定不二。解除亡者无量罪厄。令过命者得生天上。随心所愿往生十方。此大章句真实之言。在所生处常见十方微妙净土。若在世时应当受持如是章句。斋戒一心为过命者。七日七夜受持八禁长斋菜食。礼敬十方诸佛世尊。当发大誓愿我获得僧那僧涅。诸众生辈使向无上正真大道。
　　尔时世尊说是语已。告诸大众善男子善女人等。及天龙八部一切鬼神。汝等众辈。闻说十方净佛国土。复闻说是那舍长者因缘罪福。生信心不。
　　普广菩萨复从坐起。白世尊言。说是十方诸佛净土无量功德庄严快乐。复得闻是那舍因缘。世尊又说众事因缘。甚善心大欢喜踊跃无量。世尊说是多所利益。后世众生缘此解脱以为轨则。不复贪吝资生之物。闻此经言但生施心无所爱惜。随意施与贫乏使足。国土丰饶施心平等。如是渐渐积功累德悉成佛道。
　　普广菩萨摩诃萨又白佛言。若四辈男女欲修学是愿生净土灌顶经典。有几事行得此经法。佛言普广有十二事。可得修学是经典也。一者不信九十五种邪见之道。二者坚持禁戒至终不犯。三者勤学禅定教未学者。四者忍辱不嗔见恶不恼。五者常乐布施愍念孤老。六者常勤精进昼夜不懈。七者若行来出入朝拜塔像。及诸尊长然后舍去。八者合集众人为作唱导普得信心。九者不贪世荣衣服伎乐资生之物。常好苦行依四依法。十者行此法时无所悕望。但欲利益诸众生辈。不于其中悕人利养。十一者至终不谄邪命自活。十二者行此经时不择富贵豪乐之人。贫苦求者等心看之无有异想。是为十二正化之事。时普广闻此心大欢喜。我当奉行至终不犯。
　　佛说经竟。是诸大众无不欢喜。阿难因从坐起。演说法竟当何名之。佛语阿难此经名为普广所问十方净土随愿往生。亦名那舍罪福因缘。又名灌顶无上章句。佛说是经已。四众人民天龙八部。闻佛所说作礼奉行。

　　灌顶经卷第十一



　　佛说灌顶拔除过罪生死得度经卷第十二

　　　　东晋天竺三藏帛尸梨蜜多罗译
　　闻如是。一时佛游维耶离音乐树下。与八千比丘众菩萨三万六千人俱。国王大臣人民。及诸天龙八部鬼神共会说法。于是文殊师利法王子菩萨摩诃萨。承佛威神从座而起。长跪叉手前白佛言。世尊愿为未来像法众生。宣扬显说往昔过去诸佛名字。及清净国土庄严之事。愿为解说得闻法要。
　　佛告文殊师利。善哉善哉汝大慈无量。愍念罪苦一切众生。问此往昔诸佛名字。及国土清净庄严之事。利益一切无量众生。度诸危厄令得安隐。汝今谛听谛受善思念之。吾当为汝分别说之。众坐诸菩萨摩诃萨无央数众。及诸应真国王长者大臣人民。天龙鬼神四辈弟子。皆各默然听佛所说。莫不欢喜一心乐闻。
　　佛告文殊师利。东方去此佛刹十恒河沙世界。有佛名曰药师琉璃光如来无所著至真等正觉明行足善逝世间解无上士调御丈夫天人师佛世尊。度脱生老病死苦患。此药师琉璃光。本所修行菩萨道时。发心自誓行十二上愿。令一切众生所求皆得。
　　第一愿者。使我来世得作佛时。自身光明普照十方。三十二相八十种好而自庄严。令一切众生如我无异。
　　第二愿者。使我来世自身犹如琉璃。内外明彻净无瑕秽。妙色广大功德巍巍。安住十方如日照世。幽冥众生悉蒙开晓。
　　第三愿者。使我来世智慧广大。如海无穷润泽枯涸无量众生普使蒙益。悉令饱满无饥渴想。甘食美膳悉持施与。
　　第四愿者。使我来世佛道成就。巍巍堂堂如星中之月。消除生死之云令无有翳。明照世界行者见道。热得清凉解除垢秽。
　　第五愿者。使我来世发大精进。净持戒地令无浊秽。慎护所受令无缺犯。亦令一切戒行具足。坚持不犯至无为道。
　　第六愿者。使我来世若有众生。诸根毁败盲者使视。聋者能听哑者得语。偻者能申跛者能行。如是不完具者悉令具足。
　　第七愿者。使我来世十方世界。若有苦恼无救护者。我为此等摄大法药。令诸疾病皆得除愈。无复苦患至得佛道。
　　第八愿者。使我来世以善业因缘。为诸愚冥无量众生讲宣妙法。令得度脱入智慧门。普使明了无诸疑惑。
　　第九愿者。使我来世摧伏恶魔及诸外道。显扬清净无上道法。使入正真无诸邪僻。回向菩提八正觉路。
　　第十愿者。使我来世若有众生。王法所加临当刑戮。无量怖畏愁忧苦恼。若复鞭挞枷锁其体。种种恐惧逼切其身。如是无量诸苦恼等。悉令解脱无有众难。
　　第十一愿者。使我来世若有众生饥火所恼。令得种种甘美饮食。天诸肴膳种种无数。悉以赐与令身充足。
　　第十二愿者。使我来世若有贫冻裸露众生即得衣服。穷乏之者施以珍宝。仓库盈溢无所乏少。一切皆受无量快乐。乃至无有一人受苦。使诸众生和颜悦色。形貌端严人所喜见。琴瑟鼓吹如是无量最上音声。施与一切无量众生。是为十二微妙上愿。
　　佛告文殊师利。此药师琉璃光佛本愿功德如是。我今为汝略说其国庄严之事。此药师琉璃光如来国土清净。无五浊无爱欲无意垢。以白银琉璃为地。宫殿楼阁悉用七宝。亦如西方无量寿国无有异也。有二菩萨一名日曜二名月净。是二菩萨次补佛处。诸善男子及善女人。亦当愿生彼国土也。文殊师利白佛言。唯愿演说药师琉璃光如来无量功德。饶益众生令得佛道。
　　佛言若有男子女人。新破众魔来入正道。得闻我说是药师琉璃光如来名字者。魔家眷属退散驰走。如是无量拔众生苦。我今说之。佛告文殊师利。世间有人不解罪福。悭贪不知布施今世后世当得其福。世人愚痴但知贪惜。宁自割身肉而啖食之。不肯持钱财布施求后世之福。世又有人身不衣食。此大悭贪命终已后。当堕饿鬼及在畜生中。闻我说是药师琉璃光如来名字之时。无不解脱忧苦者也。皆作信心贪福畏罪。人从索头与头索眼与眼。乞妻与妻丐子与子。求金银珍宝皆大布施一时欢喜。即发无上正真道意。
　　佛言若复有人受佛净戒。遵奉明法不解罪福。虽知明经不及中义。不能分别晓了中事。以自贡高恒常瞢愦。乃与世间众魔从事。更作缚著不解行之。恋著妇女恩爱之情。口为说空行在有中。不能发觉复不自知。但能论说他人是非。如此人辈皆当堕三恶道中。闻我说是药师琉璃光佛本愿功德。无不欢喜念欲舍家行作沙门者也。
　　佛言世间有人。好自称誉皆是贡高。当堕三恶道中后还为人作牛马奴婢生下贱中人。当乘其力负重而行。困苦疲极亡失人身。闻我说是药师琉璃光佛如来本愿功德者。皆当一心欢喜踊跃更作谦敬。即得解脱众苦之患。长得欢乐聪明智慧。远离恶道得生善处。与善知识共相值遇。无复忧恼离诸魔缚长得安隐。
　　佛言世间愚痴人辈。两舌斗诤恶口骂詈更相嫌恨。或就山神树下鬼神。日月之神南斗北辰诸鬼神。所作诸咒誓。或作人名字或作人形像。或作符书以相厌祷咒咀言说。闻我说是药师琉璃光佛本愿功德。无不两作和解。俱生慈心恶意悉灭。各各欢喜无复恶念。
　　佛言若四辈弟子比丘比丘尼清信士清信女。常修月六斋年三长斋。或昼夜精勤一心苦行。愿欲往生西方阿弥陀佛国者。忆念昼夜。若一日二日三日四日五日六日七日。或复中悔闻我说是药师琉璃光佛本愿功德。尽其寿命欲终之日。有八菩萨。其名曰。
　　文殊师利菩萨。观世音菩萨。得大势菩萨。无尽意菩萨。宝坛华菩萨。药王菩萨。药上菩萨。弥勒菩萨。是八菩萨皆当飞往迎其精神。不经八难生莲华中。自然音乐而相娱乐。
　　佛言假使寿命自欲尽时临终之日。得闻我说是药师琉璃光佛本愿功德者。命终之后皆得上生天上。不复历三恶道中。天上福尽若下生人间。当为帝王家作子。或于豪姓长者居士富贵家生。皆当端正聪明智慧高才勇猛。若是女人化成男子。无复忧苦患难者也。
　　佛语文殊我称誉显说药师琉璃光佛至真等正觉。本所修集无量行愿功德如是。文殊师利从坐而起。长跪叉手白佛言。世尊佛去世后。当以此法开化十方一切众生。使其受持是经典也。若有男子女人爱乐是经。受持读诵宣通之者。复能专念。若一日二日三日四日五日。乃至七日忆念不忘。能以好素帛纸书取是经。五色杂彩作囊盛之者。是时当有诸天善神。四天大王龙神八部。当来营卫爱敬此经。能日日作礼。是持经者不堕横死。所在安隐恶气消灭。诸魔鬼神亦不中害。佛言如是如是如汝所说。文殊师利言天尊所说言无不善。
　　佛言文殊若有善男子善女人等。发心造立药师琉璃光如来形像。供养礼拜悬杂色幡盖。烧香散华歌咏赞叹。围绕百匝还本座处。端坐思惟念药师琉璃光佛无量功德。若有男子女人。七日七夜菜食长斋。供养礼拜药师琉璃光佛。求心中所愿者无不获得。求长寿得长寿求富饶得富饶。求安隐得安隐求男女得男女。求官位得官位。若命过已后欲生妙乐天上者。亦当礼敬药师琉璃光佛至真等正觉。若欲上生三十三天者。亦当礼敬琉璃光佛必得往生。若欲与明师世世相值遇者。亦当礼敬琉璃光佛。
　　佛告文殊若欲生十方妙乐国土者。亦当礼敬琉璃光佛。欲得生兜率天见弥勒者。亦应礼敬琉璃光佛。若欲远诸邪道。亦应礼敬琉璃光佛。若夜恶梦鸟鸣百怪蜚尸邪忤。魍魉鬼神之所娆者。亦当礼敬琉璃光佛。若为水火所焚漂者。亦当礼敬琉璃光佛。若入山谷为虎狼熊罴蒺藜诸兽象龙。蚖蛇蝮蝎种种杂类。若有恶心来相向者。心当存念琉璃光佛。山中诸难不能为害。若他方怨贼偷窃恶人。怨家债主欲来侵陵。心当存念琉璃光佛。则不为害。以善男女礼敬琉璃光如来功德。所致华报如是。况果报也。是故吾今劝诸四辈。礼事琉璃光佛至真等正觉。
　　佛告文殊我但为汝。略说药师琉璃光佛礼敬功德。若使我广说是琉璃光佛无量功德。与一切人求心中所愿者。从一劫至一劫故无不周遍。其世间人若有著床痿黄困笃恶病。连年累月不差者。闻我说是药师琉璃光佛名字之时。横病之厄无不除愈。唯宿殃不请耳。
　　佛告文殊若男子女人。受三自归若五戒若十戒。若善信菩萨二十四戒。若沙门二百五十戒。若比丘尼五百戒若菩萨戒。若破是诸戒。若能至心一忏悔者。复闻我说药师琉璃光佛。终不堕三恶道中必得解脱。若人愚痴不受父母师友教诲。不信佛不信经戒不信圣僧。应堕三恶道中者。亡失人种受畜生身。闻我说是琉璃光佛善愿功德者即得解脱。
　　佛告文殊世有恶人。虽受佛禁戒触事违犯。或杀无道偷窃他人财宝。欺诈妄语淫他妇女。饮酒斗乱两舌恶口。骂詈毁人犯戒为恶。复祠祀鬼神。有如是过罪当堕地狱中。若当屠割。若抱铜柱若卧铁床。若铁钩出舌若洋铜灌口者。闻我说是药师琉璃光佛。无不即得解脱者也。佛告文殊其世间人豪贵下贱。不信佛不信经道不信沙门。不信有须陀洹。不信有斯陀含。不信有阿那含。不信有阿罗汉。不信有辟支佛。不信有十住菩萨。不信有三世之事。不信有十方诸佛。不信有本师释迦文佛不信人死神明更生。善者受福恶者受殃。有如是之罪应堕恶道。闻我说是药师琉璃光佛名字之者。一切过罪自然消灭。
　　佛告文殊若有善男子善女人。闻我说是药师琉璃光佛至真等正觉。其谁不发无上正真道意。后皆当得作佛。人居世间仕官不迁。治生不得饥寒困厄。亡失财产无复方计。闻我说是药师琉璃光佛。各各得心中所愿。仕官皆得高迁。财物自然长益。饮食充饶皆得富贵。若为县官之所拘录。恶人侵枉。若为怨家所得便者。心当存念琉璃光佛。若他妇女生产难者。皆当念是琉璃光佛。儿则易生身体平正。无诸疾痛六情完具。聪明智慧寿命得长。不遭抂横善神拥护。不为恶鬼舐其头也。
　　佛说是语时阿难在右边。佛顾语阿难言。汝信我为文殊师利。说往昔东方过十恒河沙有佛。名药师琉璃光本愿功德者不。阿难白佛言。唯天中天佛之所说何敢不信耶。佛复语阿难言。其世间人虽有眼耳鼻舌身意。人常用是六事以自迷惑。但信世间魔邪之言。不信至真至诚。度世苦切之语。如是辈人难可开化也。阿难白佛言。世尊世人多有恶逆下贱之者。若闻佛说。经开人耳目破治人。病除人阴冥使睹光。明解人疑结去人重罪。千劫万劫无复忧患。皆因佛说是药师琉璃光佛本愿功德。悉令安隐得其福也。佛言阿难汝口为言善。而汝内心狐疑不信我言。阿难汝莫作是念以自毁败汝之功德。佛言阿难我见汝心我知汝意汝知之不。阿难即以头面著地长跪。白佛言审如天中天所说。我造次闻佛说是药师琉璃光极大尊贵。智慧巍巍难可度量。我心有小疑耳敢不首伏。佛言汝智慧狭劣少见少闻。汝闻我说深妙之法无上空义。应生信敬贵重之心。必当得至无上正真道也。
　　文殊问佛言。世尊佛说是药师琉璃光如来无量功德。如是不审谁肯信此言者。佛答文殊言。唯有百亿诸菩萨摩诃萨。当信是言耳。唯有十方三世诸佛当信是言。
　　佛言我说是药师琉璃光佛如来本愿功德。难可得见何况得闻。亦难得说难得书写亦难得读文殊师利若有男子女人。能信是经受持读诵书著竹帛。复能为他人解说中义。此皆先世已发道意。今复得闻此微妙法。开化十方无量众生。当知此人必当得至无上正真道也。
　　佛告阿难我作佛以来。从生死复至生死。勤苦累劫无所不经无所不历。无所不作无所不为如是不可思议。况复琉璃光佛本愿功德者乎。汝所以有疑者亦复如是。阿难汝闻佛所说。汝谛信之莫作疑惑。佛语至诚无有虚伪亦无二言。佛为信者施。不为疑者说也。阿难汝莫作小疑以毁大乘之业。汝却后亦当发摩诃衍心。莫以小道毁汝功德也。阿难言唯唯天中天。我从今日以去无复尔心。唯佛自当知我心耳。
　　佛语阿难。此经能照诸天宫宅。若三灾起时中有天人。发心念此琉璃光佛本愿功德经者。皆得离于彼处之难。是经能除水涸不调。是经能除他方逆贼悉令断灭。四方夷狄各还正治不相娆恼。国土交通人民欢乐。是经能除谷贵饥冻。是经能灭恶星变怪。是经能除疫毒之病。是经能救三恶道苦。地狱饿鬼畜生等苦。若人得闻此经典者。无不解脱厄难者也。
　　尔时众中有一菩萨名曰救脱。从座而起整衣服。叉手合掌而白佛言。我等今日闻佛世尊。演说过东方十恒河沙世界。有佛号琉璃光。一切众会靡不欢喜。救脱菩萨又白佛言。若族姓男女其有尪羸。著床痛恼无救护者。我今当劝请众僧。七日七夜斋戒一心。受持八禁六时行道。四十九遍读是经典。劝然七层之灯。亦劝悬五色续命神幡。阿难问救脱菩萨言。续命幡灯法则云何。救脱菩萨语阿难言。神幡五色四十九尺。灯亦复尔。七层之灯一层七灯。灯如车轮。若遭厄难闭在牢狱枷锁著身。亦应造立五色神幡然四十九灯。应放杂类众生至四十九。可得过度危厄之难。不为诸横恶鬼所持。
　　救脱菩萨语阿难言。若国王大臣。及诸辅相王子妃主中宫婇女。若为病苦所恼。亦应造立五色缯幡。然灯续明救诸生命。散杂色华烧众名香。王当放赦屈厄之人。徒锁解脱王得其福。天下太平雨泽以时人民欢乐。恶龙摄毒无病苦者。四方夷狄不生逆害国土通洞。慈心相向无诸怨害　四海歌咏称王之德。乘此福禄在意所生。见佛闻法信受教诲。从是福报至无上道。
　　阿难又问救脱菩萨言命可续也。救脱菩萨答阿难言。我闻世尊说有诸横。劝造幡盖令其修福。又言阿难昔沙弥救蚁以修福故。尽其寿命不更苦患身体安宁。福德力强使之然也。阿难因复问救脱菩萨言。横有几种。救脱菩萨答阿难言。世尊说言横乃无数。略而言之大横有九。一者横病二者横有口舌。三者横遭县官四者身羸无福。又持戒不完横为鬼神之所得便。五者横为劫贼所剥。六者横为水火灾漂。七者横为杂类禽兽所啖。八者横为怨仇符书厌祷邪神牵引。未得其福但受其殃先亡牵引亦名横死。九者有病不治又不修福汤药不顺针炙失度。不值良医为病所困于是灭亡。又信世间妖孽之师。为作恐动寒热言语妄发祸福。所犯者多心不自正。不能自定卜问觅祸。杀猪狗牛羊种种众生。解奏神明呼诸邪妖魍魉鬼神请乞福祚。欲望长生终不能得。愚痴迷惑信邪倒见死入地狱。展转其中无解脱时。是名九横。
　　救脱菩萨语阿难言。其世间人痿黄之病。困笃著床求生不得。求死不得考楚万端。此病人者或其前世。造作恶业罪过所招殃咎所引故使然也。
　　救脱菩萨语阿难言。阎罗王者主领世间名籍之记。若人为恶作诸非法。无孝顺心造作五逆。破灭三宝无君臣法。又有众生不持五戒不信正法。设有受者多所毁犯。于是地下鬼神及伺候者奏上五官。五官料简除死定生。或注录精神未判是非。若已定者奏上阎罗。阎罗监察随罪轻重考而治之世间痿黄之病困笃不死一绝一生由其罪福未得料简。录其精神在彼王所。或七日二三七日乃至七七日名籍定者。放其精神还其身中。如从梦中见其善恶。其人若明了者信验罪福。是故我今劝诸四辈。造续命神幡然四十九灯放诸生命。以此幡灯放生功德。拔彼精神令得度苦。今世后世不遭厄难。救脱菩萨语阿难言。如来世尊说是经典。威神功德利益不少。座中诸鬼神有十二神王。从座而起往到佛所。胡跪合掌白佛言。我等十二鬼神在所作护。若城邑聚落空闲林中。若四辈弟子诵持此经。令所结愿无求不得。阿难问言其名云何为我说之。救脱菩萨言灌顶章句其名如是。
　　神名金毗罗　神名和耆罗　神名弥佉罗　神名安陀罗　神名摩尼罗　神名宋林罗　神名因持罗　神名波耶罗　神名摩休罗　神名真陀罗　神名照头罗　神名毗伽罗
　　救脱菩萨语阿难言。此诸鬼神别有七千以为眷属。皆悉叉手低头。听佛世尊说是药师琉璃光。如来本愿功德。莫不一时舍鬼神形得受人身。长得度脱无众恼患。若人疾急厄难之日。当以五色缕结其名字。得如愿已然后解结令人得。福灌顶章句法应如是。即说咒曰。
　　南谟鼻杀(所界反下同)遮俱　嚧吠琉璃耶　钵波喝逻社耶　哆侄他　鼻杀遮鼻杀遮　娑婆揭帝　萨婆诃
　　佛说是经时。比丘僧八千人。诸菩萨三万六千人。诸天龙鬼神八部大王无不欢喜。阿难从座而起前白佛言。演说此法当何名之。佛言此经凡有三名。一名药师琉璃光佛本愿功德。二名灌顶章句十二神王结愿神咒。三名拔除过罪生死得度。佛说经竟大众人民作礼奉行。

　　灌顶经卷第十二


