  佛顶尊胜心破地狱转业障出三界秘密三身佛果三种悉地真言仪轨
　　唐 善无畏译




　　佛顶尊胜心破地狱转业障出三界秘密三身佛果三种悉地真言仪轨一卷

　　　　中天竺国三藏善无畏奉　诏译
　　摩诃毗卢遮那如来金鼓说。口开舌举震法界宫殿。莲华台藏世界诸如来出定。即以摧破地狱灭七遍之殃。起教菩萨说五字秘密。是五字者阿鑁览唅欠。阿字金刚部主肝。鑁字莲华部主肺。览字宝部主心。唅字羯磨部主胃。欠字虚空部主脾。山海大地从阿字出。江河万流从鑁字出。金玉珍宝日月星辰火珠光明从览字成。五谷五果众花开敷因唅字结也。秀香美人天长养颜色滋味端正相貌福德富贵从欠字庄严。阿字是东方阿閦如来。鑁字西方阿弥陀如来。览字是南方宝生如来。唅字北方不空成就如来。欠字是上方毗卢遮那大日如来。阿字意甚深空寂之体。取之不可取。舍之不可舍。万法之母。大灌顶王阿字是也。难信之法。小乘律师特勿令见此本。五部梵本四十万言出。毗卢遮那经金刚顶经采集要妙。最上福田唯此五字真言。诵者所获功德。不可比量不可思议不可说也。观照理性令人获福。骨体坚健永无灾障及诸病苦。摄养长寿。鼓上书是五字。题字击鼓者远近闻其声。炽盛布千里。苗稼洪润人无灾疫。是此如来体性无生观　右五部真言。是一切如来无生甘露之珍浆醍醐佛性之妙药。一字入于五藏万病不生。况修日观月观。即时证佛身空寂。是阿鑁览唅欠五字法身真言。若日诵一遍或七遍或二十一遍或四十九遍者。挍量功德。一遍福如转一切经一百万遍。何况禅寂坐入定门。从阿字观谛审分明如日照空。即是了见佛性。所获福无有比量。秘密藏文句实不思议。只恐声闻法师小乘持律者。生疑不信反益其罪。譬如王有稚子偏最怜念。库藏珍宝倾竭不惜。唯不与干将镆鎁。恐不解运用故伤其体。是故如来秘传不菩萨。大与声闻劣慧。
　　阿金刚地部一(阿字作地观金刚座观。形四角色黄。大圆镜智又名金刚智)。
　　鑁金刚水部二(鑁字作水观莲华观。形如满月色白。妙观察智。又名莲华智亦转法轮智)。
　　览金刚火部三(览字作日观形三角色赤平等性智。亦名灌顶智)。
　　唅金刚风部四(唅字作月观。形如半月色黑成所作智。亦名羯磨智也)。
　　欠金刚空部五(欠字作空观。形如满月。色种种法界性智)。
　　地水火风空五轮之种子。阿鑁览唅欠五字。有地轮。地轮之上有水轮。水轮之上有火轮。火轮之上有风轮。风轮之上有空轮。空轮之中想憾字。其如深玄色。渐舒广成。风轮上想鑁字变成水轮。上想钵罗字金色。变成一金龟。背上想素字。即变成妙高山王。以四宝所成亦有剑字变成金山。七重围绕。虚空中想毗卢遮那佛身毛孔。流出香乳。雨澍七金山间。以成八功德香水乳海。当心想于妙高山顶上有吉唎字。变成八叶莲华遍法界。于莲华上有阿字。变成八华八柱宝楼阁。高广无中边。诸大微妙宝玉种种庄严。六十恒河沙俱胝如来。及诸天龙八部内外诸供养菩萨。围绕此法界宫殿。中又有字门。变成大莲华叶。上有曼荼罗。于曼荼罗上有师子座。于师子座上有莲华王。上有净满月轮。于满月轮上有吉唎字。变成妙月大莲华。上有鑁字。放大光明普照法界。所有三界六道四生八难受苦有情。遇光照触得解脱。此鑁字变成率都婆。方圆三角半月团形。地水火风空五大所成故。此率都婆变成摩诃毗卢遮那如来。身色如月。首戴五佛冠。以妙纱谷天衣璎珞庄严其身。光明普照十方法界。皆倚于月轮。四佛四波罗蜜十六八供四摄。贤劫千佛二十天。无量无边菩萨以眷属。四佛者金刚坚固自性身阿閦佛。福德庄严身宝生佛。受用智慧身阿弥陀佛。作变化身释迦牟尼佛。四菩萨者。金刚波罗蜜菩萨。宝波罗蜜菩萨。法波罗蜜菩萨。羯磨波罗蜜菩萨。十六菩萨者。金刚萨埵菩萨。金刚王菩萨。金刚爱菩萨。金刚喜菩萨。金刚宝菩萨。金刚光菩萨。金刚幢菩萨。金刚笑菩萨。金刚法菩萨。金刚利菩萨。金刚因菩萨。金刚语菩萨。金刚业菩萨。金刚护菩萨。金刚牙菩萨。金刚拳菩萨。八供养菩萨者。金刚嬉戏菩萨。金刚鬘菩萨。金刚歌菩萨。金刚舞菩萨。金刚焚香菩萨。金刚花菩萨。金刚灯菩萨。金刚涂香菩萨。四摄菩萨者。金刚钩菩萨。金刚索菩萨。金刚锁菩萨。金刚铃菩萨。以如是眷属如是观已。以证心清净。自心为佛。众相皆圆满。即证萨波若。具三十七尊圣圆。即观于空中。诸佛如胡麻。遍虚空界。想身证十地。鑁字变成大悲水。拟散洒我及一切有情菩提心大地。洗净百六十心戏论垢。皆悉断烦恼罪垢。即身不舍父母所生之身。现身证得大菩提佛果之位。又观身内大海。其底有钵罗字。色金色。其字变成金龟。是佛性也。其龟上有苏字。变成须弥山王。其山上有阿字。变成种种色微妙金刚地轮。轮上有三十八肘道场。暗字变成三重摩尼宝殿。即欲色无色界也。以七宝庄严。其妙宫内十肘坛场。即此十法界。其场中在大觉师子座。其中在阿字。变成四肘瑟石。即重曼荼罗也。其重者发心修行菩提涅槃也。其上在白大莲华。其华之上有阿字。变成法身摩诃毗卢遮那如来身。说阿鑁览唅欠。此五字变成五智如来身。又成八叶九尊身。又成五大明王身。大日如来变成憾字。字变成剑。剑变成不动明王身。明王变成瞿利伽罗大龙。现忿怒相缠利剑。龙王变成二人使者。矜迦罗使者制吒伽罗使者此也。是五字者是名秘密悉地也。亦名成就悉地。亦名苏悉地。苏悉地者。遍法界成就佛果证大菩提。法界秘密言。光明遍满。唯佛与佛能入此门。缘觉声闻不能照此。亦名秘密悉地。若诵一遍。当如转一切经一百万遍。秘密悉地者。从心至顶。秘密悉地即法身成就。即是三种常身正法藏。是故稽首礼尾卢遮那佛。
　　稽首毗卢遮那佛　　开敷净眼如莲华
　　三界调御天人师　　大菩提心救世者
　　深妙真言加持法　　流入无生阿字门

　　阿字如阿摩罗识。阿摩罗识体阿梨耶识。用阿字含藏万法。犹如藏识含诸法也。故毗卢遮那四字含四教义。九重月轮表八叶九尊。文殊真言下品悉地。
　　阿罗波遮那　一字唵慈临(二合)　万事通用是名出悉地。能生根茎遍满四方。诵一遍如转藏经一百遍。出悉地从足至腰。
　　阿微罗吽佉　大日如来真言中品悉地。是名入悉地。能生枝叶。又入悉地者从齐至心。遍满四方光明晃曜。入佛法界。名入悉地。若诵一遍如转藏经一千遍。
　　阿鑁览唅欠(上品悉地)毗卢遮那真言。是五字者是名秘密悉地。亦名苏悉地。亦名成就悉地。秘密悉地者从心至顶。苏悉地者即法身成就。又成就悉地者成就佛果证大菩提。法界秘密言。光明遍满。唯佛与佛能入此门。缘觉声闻不能照此。即名秘密悉地。若诵一遍。当如转一切经一百万遍。如是三种悉地真言。虽佛顶尊胜心真言。皆是大日如来三身真言也。由此当知。尊胜佛顶者。即是毗卢遮那如来身。即是三部佛顶身。三识者。一波陀那即六识。二阿陀那识即七识。三阿梨耶识即八识也。今第四加阿摩无垢净识。当为九重心月轮义也。出悉地(根茎从足至腰化身)入悉地(枝叶从脐至心报身)成就悉地(从心至顶法身佛果)皆悉入流阿字。当作三品观。上品者体即同大千界身。即同法身摩诃毗卢遮那如来身。大千界内为一切众生。说八万四千法藏正教。欲俱时成佛。中品观我体等中千界身。即同应身大日如来身。中千界内为一切有情。说八万四千法藏教法。欲俱时成佛。下品观即我体等小千界身。即同化身文殊师利菩萨身。小千界内为一切众生。说八万四千藏经。欲俱时成佛。但此三种真言。密中密秘中秘。二乘人破戒不信众难入此门。菩萨信心众可诵念昼夜。将定得阿耨多罗三藐三菩提。无量无数劫中。可救度六道中一切受苦众生。皆悉入是阿字中。断无量无数劫一切诸烦恼惑业。令发无上菩提心。皆悉令证佛果。若有最上根人。常日夜三时持念。若时时克克忆念。定此人不舍父母所生身。现身当得不思议难得佛身。若有人此说有不定之疑心。经无量不可思议恒河沙阿僧祇无数大劫。堕落阿鼻地狱中。若才尽彼地狱劫出者。又入十八地狱及八万四千地狱中。如是传传各经一切尽劫。堕饿鬼中及畜生中。各尽其劫边。劫尽已生人间。不信法故。贫穷极苦。一生之间受无数大病。无间昼夜如是病苦。不修一善。命终之后。亦堕阿鼻地狱中。是故常受大苦恼。不生善所。故不信者为不可说此三真言三身佛果三菩提良药。若人闻是真言一度者。过去生生中殖无量善根种者。亦还依过去善根力。今当得闻也。是人定命终。必随愿往生十方净土中。为其土众及三千大千世界一切众生说是法。又拔苦与乐令得证大菩提果。当知是人如来所化也。是菩萨。何况自诵为他传教者。功德不可思议。各以清净信心满五十万遍。身中无数亿劫无始以来无量恶业罪永灭除。随愿命终之后生莲华台藏世界中。常本觉阿字本佛。奉见毗卢遮那如来妙体身。常彼世界自受法乐。是毗卢遮那如来金口说也。五智如来者出生阿字中。化无量身。昔闻阿字一文者。今毗卢遮那如来是也。
　　白毫光相正遍知　　圆满恒照如日月
　　阿閦宝生救世者　　弥陀成就不空王
　　咸于悉地吉祥轮　　传斯妙法化诸有
　　慈心自在降三世　　金刚萨埵不动尊
　　无违誓愿应时期　　瑜伽事毕还金刚
　　我依毗卢遮那佛　　开心智印建标仪
　　无量功德普庄严　　同入总持诸善逝
　　愿共有缘修学者　　安住无上清净海

　　佛顶尊胜心破地狱法一卷

　　本奥批云。延宝二龙集甲寅春二月。投毫于湖北总持教寺僧超然　天明五岁次乙巳八月十日。以超然师本写得毕。武州释慈忍　享和改元辛酉纪号秋七月。求索件本于洛东智积院。当山爱染院大宣等写挍点国字。已上尊胜破地狱二本者。先印录外尊胜破地狱三种。悉地轨同事异本。今再挍寿梓待更对善本。
　　　　　　　　　　丰山　总持院快道志
　　五藏者。
　　肝　赤莲华(东方阿閦佛)。
　　肺　青莲华(西方无量寿佛)。
　　心　黄莲华(南方宝生佛)。
　　肾　红莲华(北方释迦牟尼佛)。
　　脾　白莲华(中央大日如来)。
　　肝　种子(吽)　五股缚日罗(成东方阿閦尊供养)。
　　心　种子　如意宝(成南方宝生尊供养)。
　　肺　种子　金刚杵莲(成西方无量寿尊供养)。
　　肾　种子　十字缚日罗(成北方不空成就尊供养)。
　　脾　种子　金塔(成自受法乐率都婆供养)。
　　中央胃智大圆镜智(目所住自耳)　心智平等性智(所住额)　肺智妙观察智(所住喉)　肾智成所作智(舌)　胆降三世　大肠军荼利　胞炎曼德迦　小肠金刚夜叉　胃不动尊　三焦普贤(十方放光照一切刹土如来)　六府者　胆　小肠　胃　膀胱　三焦。

