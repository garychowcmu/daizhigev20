  佛说一切如来乌瑟腻沙最胜总持经
　　宋 法天译




　　佛说一切如来乌瑟腻沙最胜总持经

　　　　西天译经三藏朝散大夫试鸿胪卿传教大师臣法天奉　诏译
　　如是我闻。一时佛在极乐佛刹大善法堂中。安庠而坐。尔时无量寿如来应正等觉。告圣观自在菩萨摩诃萨言。善男子所有一切众生。疾病苦恼及短寿者。为利益彼故。所有一切如来乌瑟腻沙最胜总持法门。若人受持读诵。速得无病长寿安乐。
　　即时观自在菩萨摩诃萨。从座而起合掌恭敬。白佛言世尊。我今乐闻此一切如来乌瑟腻沙最胜总持法门。善誓善说。
　　尔时世尊观察大会人天众已。入普照吉祥三摩地。从定出已。说此一切如来乌瑟腻沙最胜总持法门曰。
　　唵(引)曩谟婆誐嚩帝萨哩嚩(二合)怛[口*束*頁](二合)路枳也(二合)钵啰(二合)底尾始瑟吒(二合引)野没驮(引)野帝曩莫(入)怛你也(二合)他(引)唵(引)部陇(二合)部陇(二合)部陇(二合)输达野输达野尾输达野尾输达野阿三摩三满多(引)嚩婆(引)娑萨颇(二合)啰拏誐底誐誐曩莎婆嚩尾戍提阿毗诜左睹[牟*含](引)萨哩嚩(二合)怛他(引)誐多(引)酥誐多嚩啰嚩左曩(引)没哩(二合)多毗试罽摩贺(引)母捺啰(二合)满怛啰(二合)波奈阿(引)贺啰阿(引)贺啰阿(引)欲散驮(引)啰尼输达野输达野誐誐曩莎婆(引)嚩尾戍提(引)乌瑟腻(二合)沙尾惹(仁左反)野波哩戍提(引)娑贺萨啰(二合)啰湿弥(二合)散祖祢帝(引)萨哩嚩(二合)怛他(引)誐多(引)嚩路吉你沙吒波(引)啰弥多(引)波哩布啰尼萨哩嚩(二合)怛他(引)誐多摩(引)帝捺舍部弥钵啰(二合)底瑟致(二合)帝(引)萨哩嚩(二合)怛他(引)誐多纥哩(二合)那野(引)地瑟吒(二合引)曩(引)地瑟致(二合)帝(引)母捺哩(二合)母捺哩(二合)摩贺(引)母捺哩(二合)嚩日啰(二合)迦(引)野僧贺(引)多曩波哩戍提(引)萨哩嚩(二合)迦哩摩(二合)嚩啰拏尾戍提(引)钵啰(二合)底你嚩哩多(二合)野(引)欲尾戍提(引)萨哩嚩(二合)怛他(引)誐多三摩野(引)地瑟吒(二合)曩地瑟致(二合)帝(引)唵(引)牟你牟你摩贺(引)牟你尾牟你尾牟你摩贺(引)尾牟你摩底摩底摩贺(引)摩底摩摩多(引)苏摩底怛他(引)多(引)部多俱致波哩戍提(引)尾娑普(二合)吒没提戍提(引)呬呬惹野惹野尾惹野尾惹野娑摩(引)啰娑摩(二合)啰娑颇(二合)啰娑颇(二合)啰萨哩嚩(二合)没驮(引)地瑟吒(二合引)曩(引)地瑟致(二合)帝(引)戍提戍提(引)没提(引)嚩日哩(二合)嚩日哩(二合)摩贺(引)嚩日哩(二合)苏嚩日哩(二合)嚩日啰(二合)誐哩毗(二合)惹野誐哩毗(二合)尾惹野誐哩毗(二合)嚩日啰(二合)入嚩(二合引)攞(引)誐哩毗(二合)嚩日噜(二合)捺婆(二合)吠(引)嚩日啰(二合)三婆吠(引)嚩日哩(二合)嚩[口*爾]尼嚩日览(二合)婆嚩睹摩摩(此处称名)舍哩览萨哩嚩(二合)萨埵难(引)左迦(引)野波哩戍提哩婆(二合)嚩睹弥萨那(引)萨哩嚩(二合)誐底波哩戍提室左(二合)萨哩嚩(二合)怛他誐多(引)室左(二合)[牟*含]三摩(引)湿嚩(二合引)娑演睹没[亭*也]没[亭*也]悉[亭*也]冒达野冒达野尾冒达野尾冒达野谟左野谟左野尾谟左野尾谟左野输达野输达野尾输达野尾输达野三满多(引)哩谟(二合)左野三满多啰湿弥(二合)波哩戍提(引)萨哩嚩(二合)怛他(引)誐多纥哩(二合)那野(引)地瑟吒(二合)曩(引)地瑟致(二合)帝(引)母捺哩(二合)母捺哩(二合)摩贺(引)母捺哩(二合)满怛啰(二合)波祢(去)娑嚩(二合)贺
　　善男子此一切如来乌瑟腻沙最胜总持法门。能延寿命消除罪业速得清净。若以素帛或桦皮上。书写此总持法门。安置塔中作广大供养。作供养已右绕千匝恭敬礼拜。随力供养获增智慧。若七日寿命延至七年。若七年寿命延七十岁。获得如是长寿安乐无诸疾病。得宿命通明记不忘。若戴顶上如前所获消除罪障。
　　复次若以净帛及桦皮上。用牛黄书此总持及自名姓。用栴檀作塔。盛此总持安置房内。献广大供养旋绕千匝。诵此总持八百遍。消除众病延寿百岁。
　　复次如无栴檀。当用净泥为塔。内画羯磨杵外画金刚界四门守护。中书自己名及安置总持。所获功德如前无异。或用牛黄书此总持。安净器内复以净器盖之。安置房中作广大供养。长得卫护无诸灾难。
　　复次当用不著地瞿摩夷。作四方曼拏罗。以白花散上。燃酥灯四盏安坛四隅。焚沉香乳香。满钵盛阏伽水。复用白花作鬘。以此总持或安塔中或功德像中安于坛上。持诵之人以左手按坛右手持数珠。一日三时诵此总持二十一遍加持水三合以自饮之。能消诸病延寿百年。解诸冤结得妙音声获无碍辩。生生常得宿命神通。若将前加持净水。洒于王宫及自舍宅乃至牛马等所住之处。速得去除罗刹龙蛇之难。常得卫护。离诸怖畏。若有病苦以水洒顶。永得消除一切重病。如是无量赞大总持。如如所作必得成就。
　　复用柳枝以此总持加持二十一遍即将揩齿获得无病聪明长寿。
　　复用净器盛水。加持二十一遍。一日三时饮水三合。每一度饮加持一遍。除一切病安乐长寿。
　　尔时圣观自在菩萨摩诃萨。绕无量寿佛三匝。合掌恭敬而白佛言。世尊云何善男子善女人。造佛形像及彼塔庙。护摩成就之法唯愿说之。
　　佛告圣观自在菩萨。善哉善哉大无畏。一心谛听如汝所问当为汝说。尔时无量寿如来。亦入普照吉祥三摩地。从定出已。即说一切如来无量寿总持法门曰。
　　唵(引)阿密哩(二合)帝(引)阿密哩(二合)帝(引)阿密哩(二合)睹捺婆(二合)吠阿密哩(二合)多尾讫[口*闌](二合)帝(引)阿密哩(二合)多誐(引)弥你(去)阿密哩(二合)多喻哩那(二合)祢誐誐曩计哩帝(二合)羯哩(引)萨哩嚩(二合)吉梨(二合引)舍叉演羯哩曳(引)娑嚩(二合引)贺
　　时无量寿如来说此法门已。告菩萨言。若善男子善女人。用此法门加持净土。以水和泥复更加持。以泥作塔乃至相轮。次第加持及献供养。能得广大殊胜利益。
　　复有最上塔庙之法。或以金银为塔琉璃为塔。钵讷摩啰誐宝为塔。乃至种种珍宝之塔。如法庄严高十二指安莲华座。于塔四面安护世四天王以手执幢。于彼塔前安帝释天主以手执弓。复安净居天子手执香花及涂香等。于塔左面安观自在菩萨。右安金刚手菩萨。各执白佛。塔仪如是。复次别画莲华。周围书此一切如来乌瑟腻沙最胜总持。安在塔内。用香水洒净。献妙香花作千种供养。若欲利益一切众生。延于寿命及增智慧故。常于白月八日昼夜洁净精持斋戒。然后于宝塔前诵此总持一千遍。每月如是满六个月获寿千岁。或志诚精进昼夜持诵得寿命长满洛叉岁。或日常持诵增寿无量。有大势力与天人阿修罗等无有异。腾空自在获斯功德。复有仪轨。于寂静处取其净土。以香水和泥用作于塔。或一二三四五乃至数满百千。书前总持安于塔内。作百千种广大供养。诵此总持七百遍。日增智慧延寿无量。或为一切众生枷锁系闭。诵此总持即得解脱。
　　复次若有众生。于总持塔前倍兴供养。日日诵持满八百遍。发自利利他平等之心。如是依法消除八难。常得安乐延寿百岁。众人爱乐不久速得宿命神通。是人命终不生地狱畜生焰魔罗界恶趣之中。如蛇蜕皮即得生于极乐佛刹。获大果报受胜妙乐说不可尽。亦复不闻地狱之声。何况生彼。
　　尔时无量寿如来。复说成就[巾*(穴/登)]像之法。令诸众生获寿无量。远离轮回解脱众苦。先用童女洁净合线。尺寸依法织成素帛。用上好彩色画彼乌瑟腻沙最胜总持功德形像并微妙字。用像安于塔内。身有千光坐莲华月轮一切庄严。面如满月像有三面三目八臂。右面善相金色。左面作忿怒相利牙青莲华色。正面圆满白色。右一手在心执羯磨杵。第二手执莲花上有无量寿佛。第三手执箭。第四手作施愿印。左第一手作金刚拳执索竖头指。第二手执弓。第三手结无畏印。第四手执宝瓶顶戴塔。于颈上安唵字。心上安阿字。额上安吽字。脐上安怛囕字。足上安讫哩字恶阿啰叉娑嚩贺为拥护。于真言下书已名字。于像两边画观自在菩萨金刚手菩萨。手执白拂。于像上面画净居天人降甘露雨。于[巾*(穴/登)]四面。画忿怒金刚不动尊明王吒枳明王你罗难拏明王大力明王。各执剑钩金刚杵金刚杖令降恶魔。如是志心画于[巾*(穴/登)]像。若彼行人作此法时。先自志心于舍利塔前。经一昼夜精持斋戒。即于[巾*(穴/登)]像前献千种供养。从白月一日起首。诵此总持一洛叉。至十五日复献千种供养。于明旦时总持圣像化现人前。一切所求无不成就。
　　复次将此总持[巾*(穴/登)]像。于寂静之处安置。用香水洒净献于供养。逐日诵此总持八百遍。复于每月一度献千种供养。诵总持千遍。得无量寿命无量威势腾空自在。日记千颂语不颠倒。能去有情一切重病。若人不能如前作法。只于自住房舍就。白月八日以香水洒净。安置[巾*(穴/登)]像随力供养。志心像前诵此总持七百至八百遍。每日三时复诵二十一遍。增长智慧无病安乐。延寿百岁得宿命通。若自不能作法持诵请他令作亦得长寿聪明智慧。
　　复次护摩之法。为利益有情故。圆作火炉阔一肘深十二指。外用金刚杵界。以白檀香白土相和泥饰。用白花散于炉内。于炉四边安四盏酥灯。即以香花四面供养。复置阏伽瓶细妙如法。于其瓶顶缠白色衣。用花果树枝安于瓶口。树有白汁者。取青色枝长十二指。复用干柴同烧。即召请火天。请讫用酥三合。三度倾入炉内。随合诵火天真言加持。然后发送火天。即观想无量寿佛分明在于炉内。复诵乌瑟腻沙最胜总持法门。又如前作法。用酥三合倾入炉内。诵此真言曰。
　　唵(引)阿弥多(引)喻哩捺(二合)那娑嚩(二合)贺(引)
　　当用五谷。以三指撮谷揾酥。称所求之愿诵真言一遍。抛向炉内。如是至八百遍。一日三时作法亦然。复诵一切如来乌瑟腻沙最胜总持。离一切病聪明长寿。随所愿求无不成就。
　　或初八日于[巾*(穴/登)]像前。一日三时作护摩法。诵此真言一千遍。增寿千岁不得损害有情恒行布施。如是仪轨能降冤家。增长智慧得妙音声。若自不能作法请他令作。息除一切诸恶灾患。
　　复次成就法。如前用五谷作护摩法。即诵乌瑟腻沙最胜总持一洛叉。作护摩已复诵一洛叉。能延寿命一洛叉。至俱胝岁或无量岁。腾空自在降伏魔冤。若求富贵吉祥。如前作护摩法。诵总持一洛叉永得大富贵。若求官位用莲华作护摩一洛叉得大官位。复有成就剑法。用前[巾*(穴/登)]像安于舍利塔前。献千种供养。诵此总持一洛叉。用五铁为剑安向塔前。复诵总持一洛叉加持于剑。加持剑已。即以右手执剑。得如意通变化自在。有大威势增寿无量。能为一切众生作于祸福。
　　复次作法。如前用金刚杵轮三股叉等。皆得成就。获前殊胜无量功德。此大总持是一切如来心甚为希有。如前所作必得成就。若复有人。于此一切如来乌瑟腻沙最胜总持法门。每日三时持诵二十一遍。献供养已志心受持为他解说。令彼有情得大快乐长寿无病。具大智慧得宿命通。彼人命终如蛇蜕皮即得往生极乐佛刹获大果报。耳亦不闻地狱等声。何况生彼。佛说此经已。一切世间天人阿修罗乾闼婆等。闻佛所说皆大欢喜信受奉行。

　　佛说一切如来乌瑟腻沙最胜总持经


