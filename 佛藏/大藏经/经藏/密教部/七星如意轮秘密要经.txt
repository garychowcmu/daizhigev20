  七星如意轮秘密要经
　　唐 不空译




　　七星如意轮秘密要经

　　　　三藏不空译
　　如是我闻。一时佛在大雪山伽王那兰陀。与大比丘众千二百五十人俱。其名曰大目犍连舍利弗。摩诃迦旃延波多。阿难陀摩诃迦叶。富楼那弥多罗尼子。复菩萨万八千。皆得不退转陀罗尼辩才。如是等恒河沙数众中转大法轮。尔时迦夷城宫内使。来诣佛所顶礼佛足。而白佛言。波斯匿王使我咨量。俱尸罗大国与兵无数万亿来围迦夷。君臣惶忙人民恐惧。唯愿世尊由大智力救护我等。尔时世尊。即告神通王菩萨。往于迦夷城宫内。速建如意宝轮般多罗道场七星火坛秘密之门。所谓般多罗道场者。造于净室。七星火坛作于露地。一日一夜如法作。其贼众者自然退散。其法事者。先须结界然后作般多罗法门。南无如意轮王大法主。我今奉造般多罗者。有天耳眼。有神通者证明法则。即诵如意轮真言七遍。七咒水洒地。取界后为结界。所谓般多罗者。且最清净室地平如镜。中央造五色轮象如车轮。或十道或十二道。轮约间画波折罗相。轮辐上亦尔。中央安如意轮王菩萨。一一辐间安七星像及诃利低母。一一像前安灯苏香等种种供养。所为人姓名画于本星。阿阇梨座于轮外。一一即启法事成就。加持念诵一座一百八遍。观念不成不数其遍。所谓火坛者。于露地造火炉。或一肘或二肘。即加持一人或优婆塞优婆夷。著新净衣。造本星食饼及苏蜜香药等。即向七星一拜一烧一心著本星。或动异光即得成就。若清净阿阇梨者。若王若臣乃至人民。自作火坛求请。随其所愿即得成就。尔时神通王菩萨。即奉教敕往于迦夷大城宫内。一一作法。霹雳雷电贼徒散灭。君臣欢喜人民安乐。尔时神通王菩萨。却来佛处顶礼佛足。而白佛言奇哉世尊。不可思议秘密法门。如意宝轮王菩萨今何在。我等之辈蒙如来力。往彼世界顶礼如意轮王菩萨。佛告神通王菩萨。善哉善哉。正南方有世界名曰七宝转轮王。于七宝轮上护法七星及诸天众周匝。为转法轮度脱众生。尔时神通王菩萨。白佛言。世尊以何因缘。不但观念如意轮王菩萨。又礼拜本星等耶。佛言昔燃灯佛所受此法门。七星精灵天而下。诃利大神从地而出。愿我等辈护此大法。若有人等奉造此法。我等先至成就法事。以此因缘兼存造法。尔时神通王菩萨。承佛大神力。往彼世界。顶礼如意轮王菩萨。而作是言。
　　我等住于娑婆界　　修学如来因地门
　　救度迦夷波斯王　　以此因缘礼仁者
　　七宝庄严宝轮王　　菩萨相好不思议
　　依正二报俱胜妙　　我今敬礼如意轮

　　尔时如意轮菩萨而说偈言。
　　我今所修菩萨道　　度脱众生长夜苦
　　今座庄严如意轮　　令诸众生亦如是
　　世有众生有所愿　　今我如意宝轮王
　　随其种种所乐　　无不从心为如意
　　若有众生在世界　　欲得通达无为道
　　业障深厚不成就　　我以宝轮使开悟
　　若有世界三灾起　　国界人民不安乐
　　其中有人造我法　　如意圣轮与大乐
　　若有世界他界贼　　四方娆不安宁
　　国中有人造我法　　如意圣轮与安乐
　　若有国内饥馑难　　一切人民不安悦
　　若有造我般多法　　如意圣轮能救济
　　若有众生在世界　　王法所加被狱囚
　　造我大法般多罗　　如意圣轮能救济
　　若有众生在险难　　如意圣轮能救济
　　若有众生在世界　　盲聋跛种种病
　　念我大法般多罗　　如意圣轮能救济
　　若有众生在世界　　欲得家富求富禄
　　造我大法般多罗　　如意圣轮如其愿
　　若有如是如意轮　　一切罪障无不除
　　一切吉祥无不致　　无所不至拔济苦
　　诸天龙神及人间　　一切众生有归依
　　不随其心堕妄语　　是法能除一切罪
　　增长一切诸功德　　自在能照于五道
　　成就一切众生愿

　　尔时神通王菩萨。顶礼圣轮还来本处。一心受持此不可思议摩诃般多罗秘密法门真言。
　　南无阿罗那阿阿那(一)南阿梨耶(二)婆噜吉帝沙波诃阿耶(三)菩提萨埵婆耶(四)摩诃迦乌尼迦耶(五)多侄他(七)唵折揭罗婆帝(九)真多摩尼(十)摩诃波地迷(十一)噜噜帝遮揭阿沙吽唎婆诃(十二)唵(十三)波地迷真多摩尼摩诃遮揭阿吽(十四)唵波阿多波地迷吽(十五)
　　七星本部印　如意轮本印　长诵印　若人心有所求。或有病难延寿求禄。乃至一切心所愿求。当使本星必随心。如来在世立大誓愿。为此部中当护摩。此因缘当用七星以灵验。是多秘密不得外传。或为国王或为大臣造此法。不得为人民百姓浅识有情造此大法　午诐(此云小豆食)苏古木　未巳多伊尼(此云大豆食)波知桃木　申辰萨波(此云麻子食)波此荆木　酉卯苏乌帝(此云麦食)弥苏帝违木　戌寅萨波之(此云稻米食)孙苏乌狯　亥丑波伊苏(此云粟食)舟尼(此云槐木)子萨波耶(此云黍食)揭帝(此云桐木)。

　　七星如意轮秘密要经

　　天明五乙巳春二月十日。于洛北大报恩寺。以上品莲台寺藏本写讫。此七星如意轮经。于重誉深密抄薄草子后重等证之。
　　　智积院寓学东武　慈忍　识
　　享和改元仲秋月。得右件之本令写之。当岭慈心院传灯等挍阅。予更考订以雕刻。
　　　丰山总持沙门快道志
　　一挍加笔讫　　　　　　　　　慈顺
　　享和三年四月七日此日也雨曚曚矣。
　　文政三年庚辰四月十五日以右传写之本双挍之了　　　　　　　　　　龙肝

