  金刚上味陀罗尼经
　　元魏 佛陀扇多译




　　金刚上味陀罗尼经

　　　　元魏天竺三藏佛陀扇多译
　　如是我闻。一时婆伽婆。依小雪山左庄严聚落金窟中住。与大比丘众万二千人俱。
　　尔时婆伽婆。乞食食已。于金窟中结加趺坐。入一切法现起三昧。入三昧已。诸比丘众不见世尊。迭相谓言。今者世尊为何所在。今者善逝为何所在。尔时如来以威神力。令四十二净居天来至佛所。尔时释提桓因三十三天大梵天王。承佛神力下阎浮提。至世尊所。时净居天释提桓因三十三天大梵天王。不见世尊。皆作是念。今者世尊为何所在。作是念已。即见世尊在金窟中入寂灭定。时净居天释提桓因三十三天梵天王等。在如来前默然而住。
　　尔时世尊从三昧起现神通力。令此三千大千世界所有一切诸菩萨等。乃至最初始发心者不退转者。乃至得受一生记者。皆悉来到庄严聚落。集金窟中至如来所。以佛神力住虚空中。去地一多罗树。尔时文殊师利童子知诸众生各心念已。即时入悦一切众生诸心三昧。于是文殊师利童子入三昧时。彼诸众生得未曾有快乐之心。尔时弥勒菩萨入一切法寂灭三昧。入三昧已。彼诸大众诸根寂静。尔时宝光菩萨。六十二亿菩萨围绕。向庄严聚落至金窟中。既到彼已。自见其身在虚空中。尔时观世自在菩萨。九万二千菩萨围绕。向庄严聚落至金窟中。既至彼已不能下地。唯在虚空。并诸菩萨坐莲华中。坐莲华已。得灭一切诸烦恼障清净一切众生三昧。即时能灭一切众生贪嗔痴等。尔时宝箧菩萨入大庄严三昧。入三昧已。于虚空中即有优钵罗花钵头摩花拘物头华分陀利华盖自然盖之。不藉日月自有光明。
　　尔时世尊。于是向上在虚空中。自然而住正念不动。尔时文殊师利童子。在虚空中整服右肩合掌向佛。白言世尊。何因何缘。而今世尊在虚空中正念不动。尔时世尊告文殊师利童子言。文殊师利。我欲于此虚空界中为诸菩萨说金刚上味陀罗尼法门。文殊师利白佛言。世尊唯愿世尊。为诸菩萨说金刚上味陀罗尼法门。
　　佛言。文殊师利。金刚上味陀罗尼中。无菩提无诸佛法。此诸菩萨欲成正觉。而金刚上味陀罗尼中。无菩提无菩提觉者分别。此诸菩萨怖畏世间欲入涅槃。而金刚上味陀罗尼中。无世间涅槃分别。此诸菩萨求觅善法。而金刚上味陀罗尼中。无善不善分别。此诸菩萨欲度彼岸。而金刚上味陀罗尼中。无此岸彼岸及到彼岸者分别。此诸菩萨欲净世界。而金刚上味陀罗尼中。无净世界分别。此诸菩萨欲降伏魔怨。而金刚上味陀罗尼中。无魔无魔怨能障分别。此诸菩萨欲灭阴魔烦恼魔死魔。而金刚上味陀罗尼中。无阴界入名字分别。此诸菩萨欲过声闻缘觉境界。而金刚上味陀罗尼中。无声闻缘觉分别。此诸菩萨欲度一切众生。而金刚上味陀罗尼中。无众生无众生分别。此诸菩萨欲除贪嗔痴等烦恼。而金刚上味陀罗尼中。无贪嗔等烦恼分别。此诸菩萨欲灭除闇。而金刚上味陀罗尼中。无明无闇分别。此诸菩萨欲学上上智。而金刚上味陀罗尼中。无上不上智分别。此诸菩萨欲除烦恼。而金刚上味陀罗尼中。无烦恼垢亦无有净。无调不调无此无彼。无慈无悲无喜无舍。无施无悭。亦无持戒亦无破戒。无忍无嗔。无进无怠。无定无乱。无慧无痴。无犯不犯亦无声闻。亦无缘觉。亦无如来无法非法。若浅若深。无智非智种种差别。乃至亦无证智差别。亦无世间亦无涅槃。乃至亦无菩提分法。无诸根力。无四念处。无四正勤。无四如意足。
　　文殊师利。菩萨若欲学此金刚上味陀罗尼者。彼菩萨不应舍凡夫法。不应证不应舍不应过不念起。不修不舍不求乐而往无护。不应于凡夫法生于染相。不起施相。能离佛法更无有见诸凡夫法。文殊师利。金刚上味陀罗尼中。于凡夫法而有佛法及证佛法。而金刚上味陀罗尼中。无证不证。此金刚上味陀罗尼。复不在佛法中。此金刚上味陀罗尼。不舍凡夫不护凡夫法。不动诸佛世界。不起诸愿复不舍诸愿。何以故。文殊师利。此金刚上味陀罗尼法门。顺向贪欲嗔恚愚痴。顺向诸女顺诸丈夫。顺向诸天。顺向诸龙。顺诸夜叉罗刹。顺诸乾闼婆。顺诸阿修罗。顺诸伽楼罗。顺诸紧那罗。顺诸摩睺罗伽。顺向诸佛。顺向诸法。顺向诸僧。顺诸声闻缘觉。顺诸地狱饿鬼畜生。顺水顺风顺火顺地顺眼顺耳顺鼻顺舌顺身顺意。文殊师利。此金刚上味陀罗尼中。顺一切诸法。文殊师利。所有东方虚空界分。南西北方上下所有虚空界分。彼悉随顺入虚空界。文殊师利。此金刚上味陀罗尼句顺一切法。
　　尔时文殊师利童子。白佛言。世尊。云何贪是陀罗尼句。佛言。文殊师利。言贪欲者。彼贪不从东方而来而染众生。非南西北上下方来而染众生。不从内生而染众生。不从外来而染众生。文殊师利。贪欲嗔痴皆是内心分别故生而见有染净。若有除染净者。则无有彼证不证法。文殊师利。若法不生。从本以来不在内外。以是义故。我言贪是陀罗尼句。文殊师利。嗔是内心忿怒而生。而彼忿嗔非是过去现在未来。文殊师利。若过去法而可生者。不能令净陀罗尼句。文殊师利。痴心亦非陀罗尼句。
　　文殊师利白佛言。世尊。何者陀罗尼。何者陀罗尼句。佛言。文殊师利。痴是无明。从无明生一切诸法。不从地界。不著地界。不著水界。不著火界。不著风界。不著空界。不著识界。而非不著。然此诸法无染无净。文殊师利。若法有染者虚空亦应有染。何以故。以虚空界亦无诸法而与作障。文殊师利。所谓无明杂诸法者。复令过者彼无灭相。以空与作无障阂故。复不可见不可捉持。以非色故不可睹见。无缚无解无染无著。以得无量诸神通故。空无所有无一切物。文殊师利。在于世间而行世间诸烦恼事。
　　文殊师利白佛言。世尊。无明无灭无不灭耶。佛言。文殊师利。无明是明。而佛如来说为无明。于本际中无有无明。以是故。言无明句也。于中际中亦无无明。于后际中亦无无明。文殊师利。若诸法中无无明者。云何言见。不著不染亦复不忘。然一切法而有净染复作障相。文殊师利白佛言。无有。如是世尊。无有。如是善逝。世尊。云何彼中无明而说令染。佛言。文殊师利。譬如钻火有燧钻草。人手功力众缘具故。先有烟出然后火生。而火不在燧中钻中。非草手中。众缘和合而生于火。文殊师利。无彼愚痴。而诸众生。生于我想贪嗔痴火。然贪等火。亦不在内亦不在外不在中间。然文殊师利。所说痴者。以何义故。名之为痴。一切诸法毕竟解脱。故说为痴。文殊师利。若一切法毕竟解脱。是则名为金刚上味陀罗尼句。
　　尔时文殊师利童子白佛言。世尊。颇有法门。而此法门成就菩萨。令得一切顺向三昧。佛言。文殊师利。有一法门。菩萨成就彼法门故。则能通达一切诸事。喻如一字诠百千字。而于彼字不可尽也。随彼法门而说诸法。如是如是现诸法门。虽现如是无量法门。而不能尽无碍辩才。以得无尽乐说辩才。是故能现无尽辩才。于一法门句中。令入一切诸法门句。一切法门句中。令入一法门句。
　　文殊师利白佛言。世尊。此法何色。佛言。文殊师利。一切法是天门。此是陀罗尼句。文殊师利言。世尊。云何此陀罗尼句是天门。佛言。文殊师利。一切法住寂灭定。此是菩萨入天相法门陀罗尼句。
　　文殊师利。一切法是龙门。此是陀罗尼句。文殊师利言。世尊。云何此陀罗尼句是龙门。佛言。文殊师利。一切法以一字门故。从字所闻故。无字而说于字。此是菩萨入龙相法门陀罗尼句。文殊师利。一切法是夜叉门。此是陀罗尼句。文殊师利言。世尊。云何此陀罗尼句是夜叉门。佛言。文殊师利。一切法入夜叉相。毕竟不生故。此是菩萨入夜叉相法门陀罗尼句。
　　文殊师利。一切法是乾闼婆门。此是陀罗尼句。文殊师利言。世尊。云何此陀罗尼句是乾闼婆门。佛言。文殊师利。一切法过诸算数。以无量无边过于虚空。此是菩萨入乾闼婆相法门陀罗尼句。
　　文殊师利。一切法是阿修罗门。此是陀罗尼句。文殊师利言。世尊。云何此陀罗尼句是阿修罗门。佛言。文殊师利。一切法顺遍一切门。不以名可到。非色可到。非声可到。非香可到。非味可到。非触可到。非法可到。非佛可到。非法可到。非僧可到。非声闻可到。非缘觉可到。非凡夫可到。文殊师利。一切法过诸到不到。以不起故。此是菩萨入阿修罗相法门陀罗尼句。
　　文殊师利。一切法是迦楼罗门。此是陀罗尼句。文殊师利言。世尊。云何此陀罗尼句是迦楼罗门。佛言。文殊师利。一切法毕竟不行。亦非不行。不去不来不生不灭不住不著无缚无解无住无往。文殊师利。一切法不住。住虚空界平等故。此是菩萨入迦楼罗相法门陀罗尼句。
　　文殊师利。一切法是紧那罗门。此是陀罗尼句。文殊师利言。世尊。云何此陀罗尼句是紧那罗门。佛言。文殊师利。一切法离作者故无作者无求者。无求而见者。此是菩萨入紧那罗相法门陀罗尼句。
　　文殊师利。一切法是摩睺罗伽门。此是陀罗尼句。文殊师利言。世尊。云何此陀罗尼句是摩睺罗伽门。佛言。文殊师利。一切法。离一切法垢永得光明。一切众生不能染不能净。以净陀罗尼门故。何以故。文殊师利。一切法毕竟寂灭性不生故。此是菩萨入摩睺罗伽相法门陀罗尼句。
　　文殊师利。一切法是妇女门。此是陀罗尼句。文殊师利言。世尊。云何此陀罗尼句是妇女门。佛言。文殊师利。一切法皆虚妄。是男门是女门。以离女门故。谓非事故。此是菩萨入妇女相法门陀罗尼句。
　　文殊师利。一切法是丈夫门。此是陀罗尼句。文殊师利言。世尊。云何此陀罗尼句是丈夫门。佛言。文殊师利。一切法。若于前际中际后际不见丈夫。文殊师利。离于三界不著三界。然于彼处无女无男。假立名字。然彼假名彼处寂静。而彼说染。然彼色依四大。依四大故不见生灭。一切诸法毕竟永灭。此是菩萨入丈夫相法门陀罗尼句。文殊师利。一切法是地狱门。此是陀罗尼句。文殊师利言。世尊。云何此陀罗尼句是地狱门。佛言。文殊师利。地狱以何顺相。文殊师利言。世尊。一切法虚空等相。佛言。文殊师利。于意云何。彼地狱从何所起。文殊师利言。世尊。一切法是自念起相。自妄念故。一切凡夫而自系缚。以系缚故则是地狱。虽非是有。而令受者受彼苦故。文殊师利言。世尊。譬如有人于睡梦中而见自身堕于地狱。堕地狱已。而见百千万火所烧。见捉其身掷镬汤中。彼人见身大受苦恼。见有大火之所烧逼而生怖怕。而口出言。极苦极苦。彼人诸亲来问其言。汝何所痛。彼人答言。我受地狱极大苦恼。大火烧我。复掷我身著镬汤中。彼如是语。嗔诸亲言。我受地狱受大苦恼。云何诸人而问我言。有何苦耶。诸亲语言。汝今勿怖汝以睡眠。汝今实不从此至彼。亦不从彼而至于此。彼人闻已。方自生念。我是睡梦。此是虚妄非是真实。虚假如幻。如是知见身心得安。世尊。如彼非有而说言有。而自说言我堕地狱。世尊。如是一切诸凡夫人。颠倒虚妄实不系缚而生女想。生女想已。见身共行。作如是言。我是丈夫彼是妇女。彼是我妇我是彼夫。彼人以起贪嗔痴等诸烦恼故。自心生于有所作想。以此因故。有斗诤等诸非法事。彼人如是起斗诤已。生大嫌恨。彼以如是颠倒想故。命终之后堕地狱中。于无量劫受诸苦恼。世尊。又如彼人。诸亲来言。是汝睡眠不去不来。世尊。一切凡夫亦复如是。有四颠倒妄见而说。而实于中无有丈夫亦无女人。无有众生及无命等。一切诸法皆是不实虚妄故。见一切法空本性不生而不可见。不可分别亦不可著。一切诸法如梦如幻如水中月。世尊。一切法中无有可染无不可染。世尊。一切诸法皆是虚妄。虚妄生故。是故如来说一切法离我我所。远离一切地狱门故。尔时世尊赞文殊师利童子言。善哉善哉。文殊师利。一切地狱应如是见。如汝所见如是分别。文殊师利。若如是见。无有地狱无地狱门。彼人则得无生法忍。说此地狱法门之时。九万二千诸菩萨等。一切皆得无生法忍。得是忍已。一时同声作如是言。善哉善哉。此是诸佛如来境界。而于一切无我法中。忽然而得一切佛法。尔时文殊师利童子白佛言。世尊。唯愿世尊。说诸菩萨入不二法门。菩萨得入不二法门故。则得一切诸法不二。而不执著。尔时佛告文殊师利童子言。文殊师利。是入一切诸法平等随顺法门菩萨得此正法门已。而于一切诸烦恼中见诸佛法。及得辩才善能说法。文殊师利白佛言。世尊。彼法门以何相。佛言。文殊师利。善思念之我为汝说。是法门名离一切烦恼。故我说此陀罗尼门。文殊师利言。善哉世尊。愿为我说。我顶戴受。佛言。文殊师利。无明是菩提。此是陀罗尼句门。文殊师利言。世尊。云何无明是菩提。佛言。文殊师利。以无无明故说无明。若无无明则亦无生。若无生者彼则无染。文殊师利。菩提无染。以性清净体鲜洁故。文殊师利。我见此事故说无明。是以不二说故。文殊师利。我不得无明是故我说无明。文殊师利。此是菩萨入无明相法门陀罗尼句。
　　文殊师利。行是菩提。此是陀罗尼门。何以故。文殊师利。以一切法离一切算数相。无量无边不见边际。顺善不善。令入地狱饿鬼畜生。而不从此而至于彼。亦不从彼而至于此。而生彼此。文殊师利。一切法不过不来。无所至无所到。文殊师利。此是菩萨入行相法门陀罗尼句。
　　文殊师利。识是菩提。此是陀罗尼门。何以故。文殊师利。如来说识而是虚妄。虚妄所作虚妄现故。文殊师利。如是一切虚妄法中若求诸法。说言我证佛法得成正觉度诸众生。我于世间最上胜者。彼人乃于虚妄法中妄念菩提。而起慢心欺陵于他。文殊师利。我坐道场时无有法可证。此是声闻法此是缘觉法此是凡夫法。文殊师利。此是菩萨入识相法门陀罗尼句。文殊师利。名色是菩提。此是陀罗尼门。何以故。文殊师利。名色非事故。而以声说。而无所说。色无作者故。若无作者。是即无前无中无后。文殊师利。如来说我是菩提。而彼于十方不可见故。文殊师利。此是菩萨入名色相法门陀罗尼句。
　　文殊师利。六入是菩提。此是陀罗尼门。何以故。文殊师利。此诸入等。皆是入相。皆是空相是寂静相。非诸众生眼见色已。而言我见。如是耳鼻舌身意等亦复如是。不作是念。我能分别一切诸法。非以眼识知耳境界。非以耳识知眼境界。如是意知诸法境界。一切诸法非意境界。迭相违故。文殊师利。一切法无觉离诸心相。迭互相故一切法空。若一切法毕竟空者。是菩提相。文殊师利。此是菩萨入六入相法门陀罗尼句。
　　文殊师利。触是菩提。此是陀罗尼门。何以故。文殊师利。所言触者。是色声香味触法相。文殊师利。若法有触彼缘故生。若以缘故生。若以缘成者。彼名缘成。若以缘成者彼是虚妄。若虚妄者彼毕竟无。若毕竟无彼则不生不灭。文殊师利。一切法无生灭相是菩提。文殊师利。此是菩萨入触相法门陀罗尼句。
　　文殊师利。受是菩提。此是陀罗尼门。何以故。文殊师利。受者是三受。谓苦受乐受不苦不乐受。文殊师利。受不在内亦不在外不在中间。文殊师利。彼受若不在内若不在外不在中间者。彼中有众生生苦受乐受想。文殊师利言。世尊。一切凡夫颠倒系缚。而于不实法中生乐受苦受。世尊。一切法如幻。一切受性不生不灭。佛言。文殊师利。是故我说受是菩提。文殊师利。此是菩萨入受相法门陀罗尼句。
　　文殊师利。爱是菩提。此是陀罗尼门。何以故。文殊师利。爱是能生烦恼因故。文殊师利。于意云何。譬如有人实未得子作生子想。然彼人子为内生耶为外生耶。彼人有不。文殊师利言。世尊。彼人本无子。云何起子想。佛言。文殊师利。于后彼人成大丈夫。而和合故方生于子。文殊师利。爱从何生。为从前际中际后际。为内生耶为外生耶。和合生耶。文殊师利言。世尊。爱不在内亦不在外。乃至无有诸方差别。佛言。文殊师利。此法谁说为方所觉。文殊师利。又复是爱谁造谁作。文殊师利言。世尊。爱离所作而无作者。文殊师利言。世尊。以四颠倒系缚。一切凡夫众生即起虚妄。佛言。文殊师利。于意云何。若法有者为有为无。文殊师利言。世尊。若是诸法毕竟无者。彼法云何有染有净。文殊师利言。不也世尊。佛言。文殊师利。诸法若有。诸方性相而不可见。亦不从内亦不从外。不染不净。文殊师利。此是菩提。文殊师利。此是菩萨入爱相法门陀罗尼句。
　　文殊师利。取是菩提。此是陀罗尼门。文殊师利言。世尊。常说一切诸法无缚无解。是诸凡夫何所取耶。佛言。文殊师利。一切众生系著色声香味触等。及取五欲。文殊师利。于汝意云何。色能生声不。文殊师利言。不也世尊。佛言。文殊师利。于意云何。颇有一法能令与法能令法住能作障耶。文殊师利言。不也世尊。佛言。文殊师利。一切诸法毕竟不生无有障阂。彼法不作迭互相生迭互相语而无有业。而有彼说。以彼诸法毕竟痴故。文殊师利。以是义故。我说此取是菩提相陀罗尼门。文殊师利。此是菩萨入取相法门陀罗尼句。
　　文殊师利。有是菩提。此是陀罗尼门。文殊师利言。世尊。如来本为灭诸有故说声闻法。佛言。文殊师利。有是有法。我所说者是力士相。是故我说是有法门。文殊师利。若见一切诸法非事如虚空相。则不复念一切佛法。文殊师利。是故我说有是菩提陀罗尼句。文殊师利。此是菩萨入有相法门陀罗尼句。
　　文殊师利。生是菩提。此是陀罗尼门。文殊师利言。世尊。如来本以为过生故而说诸法。佛言。文殊师利。所言生者。菩萨摩诃萨求此生法而不可得。以其不生亦不转故。文殊师利。是故我说生是菩提陀罗尼句。文殊师利。此是菩萨入生相法门陀罗尼句。说菩提故。令诸菩萨速得辩才利疾辩才无障辩才。
　　尔时文殊师利童子白佛言。世尊。世尊为住何地菩萨而说此法。佛言。文殊师利。若诸菩萨不求菩提不喜菩提。不发菩提心。不证佛法。不清净佛世界。不动贪嗔痴。若心不欲过于世间。亦不起心度诸众生。不降伏魔。不欲说法。而于彼法不作二相者。文殊师利。我今唯为住如是地诸菩萨等说此法门。
　　文殊师利白佛言。世尊。若有菩萨能受持此金刚上味陀罗尼法门。若读若诵广为他说。如是之人得几许福。佛言。文殊师利。若诸菩萨于此金刚上味陀罗尼法门。若受若持若读若诵为他说者。如是之人如一切佛。以一切佛常以舍故。一切天龙夜叉乾闼婆等。常以供养而供养之。文殊师利。此金刚上味陀罗尼法门。具足成就无量功德。文殊师利。此金刚上味陀罗尼法门。不可穷尽。
　　说此法门时。十千菩萨得此金刚上味陀罗尼法门。三万二千初发心菩萨得无生法忍。文殊师利童子及彼菩萨。天龙夜叉乾闼婆人非人等。闻佛所说皆大欢喜作礼而去。

　　金刚上味陀罗尼经


