  观自在菩萨心真言一印念诵法
　　唐 不空译




　　观自在菩萨心真言一印念诵法(千手千眼轨出)

　　　　大兴善寺三藏沙门大广智不空奉　诏译
　　夫修行者欲念诵时。先应诵清净真言七遍。真言曰。
　　
　　由诵此真言。则获得三业清净。则成以功德法水洒浴身心。则结观自在菩萨印。
　　二羽相叉作拳。以禅度出外直竖即成。诵心真言七遍。真言曰。
　　
　　由结此印及诵真言。即成三昧耶。又结前印诵真言三遍。以印左绕三匝。则成辟除一切诸魔障者。又结前印诵真言三遍。以印右转三匝则成结界。
　　则想身前八叶莲华。又结前印诵真言七遍。以禅度向身招之。
　　则观自在菩萨。并莲华部一切圣众。皆来集会。则以二手捧阏伽香水器。当额奉献诵真言七遍。想浴圣众。
　　又结前印诵真言七遍。则成献莲华之座。
　　又结前印诵真言三遍。则成涂香供养。
　　又结前印诵真言三遍。则成华鬘供养。
　　又结前印诵真言三遍。则成种种天妙饮食供养。
　　又结前印诵真言三遍。则成灯烛供养。
　　又结前印当心诵真言七遍。则想自身坐于八叶莲华台中。相好威光具足圆满等同观自在菩萨。于莲华八叶。每一一叶上。各有一如来入定。面向观自在菩萨。行者以如是观念极令分明。举印于顶上散。
　　则取念珠蟠于掌中合掌当心。诵加持念珠真言七遍。真言曰。
　　
　　则二手当心。各聚五指如未敷莲华形。当心诵真言。不缓不急历分明不应出声。寂静念诵每与真言后字声齐移一珠。于心真言句中去初后字。念诵之时勿令散乱。身心凝寂更不异缘。唯观本尊专注念诵。则观想身前八叶莲华上。有观自在菩萨相好圆满处月轮中。复观自身同彼观自在菩萨等无差别。念诵数毕。捧珠顶戴起慈悲心发大誓愿。一切有情所希望。世间殊胜上愿。速得成就则安珠本处。
　　又结前印当心诵真言七遍。即成三昧耶。
　　复以印加持自身五处。所谓额上右肩左肩心上及喉是名五处。各诵真言一遍。加持顶上散印。
　　又结前印如前献五种供养。各诵真言一遍则成广大供养。则以二手捧阏伽水。当额奉献诵真言一遍。
　　又结前印左转一匝则成解界。
　　又结前印以禅度向外掷之诵真言三遍。举印安顶则成奉送一切圣众。
　　又结前印加持。自身五处。各诵真言一遍。则成被甲。顶上散印。
　　修行者如是依此秘密法要。精诚念诵作意修持。一切所为速得成就。世出世间诸愿圆满。业障消除三昧现前。不转此身腾空自在随意。即往十方净土历事诸佛。速成无上菩提。

　　观自在菩萨心真言一印念诵法

　　八家秘录云。
　　观自在菩萨心真言一印念诵法(仁)不空
　　此中仁者圆仁。即慈觉大师之讳也。此本则慈觉请来也。

