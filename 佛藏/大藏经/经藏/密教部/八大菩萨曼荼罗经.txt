  八大菩萨曼荼罗经
　　唐 不空译




　　八大菩萨曼荼罗经

　　　　开府仪同三司特进试鸿胪卿肃国公食邑三千户赠司空谥大鉴正号大广智大兴善寺三藏法师不空奉　诏译
　　如是我闻。一时薄伽梵。住补怛落伽山圣观自在菩萨宫殿。与百千俱胝那庾多菩萨前后围绕。尔时众中有一菩萨。名曰宝藏月光。从座而起整理衣服。偏袒右肩曲躬合掌。白言薄伽梵我有少疑。唯愿如来听许咨问。于是宝藏月光菩萨言。若善男子善女人。作八曼荼罗者云何建立。复依何法起无量福。令修行者速证菩提。尔时如来赞宝藏月光菩萨言。善哉善哉善男子。能问如是甚深之义。而为利益无量无边有情与安乐故。及能净除三恶趣故。为证无比无上智故。汝今善听。若诸有情才闻此密言者。得长寿乐。善男子有八曼荼罗。是八大菩萨甚深法要。若有有情。依法建立此八曼荼罗一遍者。所有十恶五逆谤方等经皆悉销灭。一切所求义利胜愿悉得成就。即说如来密言曰。
　　唵摩诃尾啰娑嚩(二合引)贺(引)
　　即曼荼啰中。想于如来真金色身。三十二相坐莲华台。次说观自在菩萨密言曰。
　　吽缬唎(二合)郝钵纳么(二合)室哩(二合)曳娑嚩(二合引)诃
　　即想。圣观自在赤色身。左手持莲华右手施愿。头冠中有无量寿如来。次说慈氏菩萨密言曰。
　　每诃哩尔娑嚩(二合引)诃
　　于观自在菩萨后。想慈氏菩萨。金色身左手执军持右手施无畏。冠中有窣堵波半跏坐。次说虚空藏菩萨密言曰。
　　阿(引)孽婆也　娑嚩(二合引)诃
　　于佛背后。想虚空藏菩萨。左手持宝安于心上。右手施流出无量宝。
　　次说普贤菩萨密言曰。
　　缬唎(二合)惹也娑嚩(二合引)诃
　　虚空藏菩萨左边。想普贤菩萨。戴五佛冠金色身。右手持剑左手施愿。半跏而坐。
　　次说金刚手菩萨密言曰。
　　唵鑁啰嚩娑嚩(二合引)诃
　　于如来左边。想金刚手菩萨。右手执金刚杵左手安于胯。戴五佛冠。身青色半跏而坐。
　　次说曼殊室利菩萨密言曰。
　　室利(二合)阇嚂誐娑嚩(二合引)诃
　　于金刚手菩萨前。想曼殊室利童真菩萨。五髻童子形。左手执青莲花。花中有五股金刚杵。右手作施愿。身金色半跏而坐。
　　次说除盖障菩萨密言曰。
　　匿伐啰拏娑嚩(二合)诃(引)
　　于曼殊室唎菩萨右。想除盖障菩萨。金色身。左手持如意幢。右手施愿半跏而坐。
　　次说地藏菩萨密言曰。
　　乞洒(二合)诃啰惹娑嚩(二合引)贺(引)
　　于如来前。想地藏菩萨。头冠璎珞面貌熙怡寂静。愍念一切有情。左手安脐下拓钵。右手覆掌向下。大指捻头指作安慰一切有情想。此八大菩萨曼荼罗供养观行法。若善男子善女人。受持此八曼荼罗经。一切业障悉皆销灭。速证无上正等菩提。
　　佛说是经已诸大菩萨及声闻众。一切天龙八部闻佛所说欢喜奉行。
　　八大菩萨赞。
　　圆寂宫城门　　能摧户扇者
　　诸佛法受用　　救世我顶礼
　　自手流清水　　能除饿鬼渴
　　三界如意树　　顶礼莲华手
　　大慈水为心　　能息嗔恚火
　　顶礼慈氏尊　　能断欲弓弦
　　虚空藏妙慧　　虚空寂静尊
　　生死流解脱　　顶礼佛心子
　　无边有情惑　　能息无益心
　　普贤我顶礼　　善逝上首子
　　尘劳尽僮仆　　超胜摩罗军
　　顶礼金刚手　　能说一切明
　　顶礼妙吉祥　　持妙童子形
　　舒遍智慧灯　　攘夺三界冥
　　一切除盖障　　是故我顶礼
　　无尽智慧尊　　能生无竭辩
　　如地诸有情　　所依一不断
　　坚慧悲愍藏　　地藏我顶礼
　　此真善逝子　　赞扬所获福
　　以此诸有情　　如彼成赞器


　　八大菩萨曼荼罗经

　　此中八位文错今依衡函尊胜佛顶念诵法中所明方位而正之云。

