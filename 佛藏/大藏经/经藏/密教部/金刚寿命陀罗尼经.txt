  金刚寿命陀罗尼经
　　唐 不空译




　　金刚寿命陀罗尼经

　　　　特进试鸿胪卿大辨正大广智三藏奉　诏译
　　尔时毗卢遮那如来。于色界顶第四禅成等正觉。即下须弥山顶。于金刚宝楼阁。尽虚空遍法界一切如来皆悉云集。前后围绕异口同音。唯愿世尊转妙法轮甚深秘密。所谓金刚界轮。降三世教令轮。遍调伏法轮。一切义成就轮。如是四轮从毗卢遮那心出。一一轮皆有三十七圣者。一一真言一一三摩地。一一契印威仪轨持。大悲愿力。于杂染佛刹。于净妙世界。或隐或显。转轮利乐度诸众生各各不同。毗卢遮那佛。受诸如来请已。欲转法轮。时即入三摩地。观见摩醯首罗大自在天。刚强难化执持邪见。非我寂静大悲之身堪任调伏。于是世尊入悲怒三摩地。从胸臆间出现五峰金刚大菩提心。流出四面八臂威德炽盛奇特难睹降三世金刚菩萨身。遍礼毗卢遮那如来及一切诸佛。唯愿世尊示教于我。何所作为。佛告降三世菩萨。汝今降伏彼难调伏诸大天等。令悉归依诸佛法僧发菩提心。寻即降伏一切诸天。尽皆归依佛法僧众。唯大自在天。特大威德而生拒敌。降三世菩萨种种苦治乃至于死(左踏大天右踏天后)于是毗卢遮那如来。入大悲愍三摩地已。即说金刚寿命陀罗尼。复入金刚寿命三昧耶。及结密印加持摩醯首罗天王。还复得苏重增寿命。归依诸佛发菩提心。灌顶受记证得八地位。金刚寿命真言。
　　
　　佛告执金刚菩萨。若有善男子善女人。受持念诵每日三时时别千遍。过现所有恶业因缘短命夭寿。由持此真言故信心清净。业障消灭更增寿命。若有修习三摩地者。现生不转父母生身。获五神通陵空自在。
　　次当诵护身被甲真言曰。
　　
　　次当观欲字。光明晃曜遍照。成大金刚寿命菩萨。次以四字明引请菩萨。降入坛中受诸供养。四字密言曰。
　　
　　尔时大众闻佛所说信受奉行。

　　金刚寿命陀罗尼经

　　延宝四年五月。写梅尾藏本。律师净严天明元辛丑年写宇治慧心院本。慈忍今年得件本令写之。挍勘以印版。盖此经者。前经之略出。为不堪者唯示眼精。非是别本也。　　和州长谷寺寓居劬劳释快道记
　　一挍加笔毕　　癸亥四月六日　慈顺

