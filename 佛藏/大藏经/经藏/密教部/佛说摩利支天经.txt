  佛说摩利支天经
　　唐 不空译




　　　　佛说摩利支天经

　　　　唐三藏沙门大广智不空奉　诏译
　　如是我闻。一时薄伽梵。在室罗筏城逝多林给孤独园。尔时世尊告诸苾刍有天女名摩利支。有大神通自在之力。常行日月天前。日天月天不能见彼。彼能见日。无人能见无人能知。无人能捉无人能缚。无人能害无人能欺诳。无人能债其财物。无人能责罚。不为怨家能得其便。佛告诸苾刍。若有知彼摩利支天名常忆念者。彼人亦不可见亦不可知。亦不可捉亦不可缚。亦不可害亦不可欺诳。亦不为人债其财物。亦不为人之所责罚。亦不为怨家能得其便。若有善男子善女人。知彼摩利支天名求加护者。应作是言。我(某甲)知摩利支天母有大神力。我今归命愿护我身。无人能见我无人能知。我无人能捉我无人能缚。我无人能害我无人能欺诳我。无人能债我财物。无人能责罚。我亦不为怨家能得其便。尔时世尊说陀罗尼曰。
　　曩谟(引)啰怛曩(二合)怛啰(二合)夜野(一)怛你也(二合)他(去声引二)遏迦么枲(鼻声已下同三)沫迦么枲(四)阿(上声)度(引)么枲(五)紫(精以切引)钵啰么枲(六)摩诃紫钵啰么枲(七)頞怛驮(引)曩么枲(八)么(鼻声引)哩(引)紫野么枲(九)曩谟(引)娑睹(二合)帝(十)啰(转舌)乞洒(二合)啰乞洒(二合)[牟*含](引十一)萨嚩萨怛嚩(二合引)难(上声)左(十二)萨嚩怛啰(二合十三)萨嚩婆(去声)喻(引)钵捺啰(二合)吠(引)毗药(二合)娑嚩(二合引)贺(引十四)
　　心真言曰。
　　娜莫三(去声)满多没驮(引)南(一)唵(引二)摩(鼻声引)哩(引)唧(引)娑嚩(二合)贺(引三)
　　尔时世尊说此陀罗尼已。告诸苾刍。若有受持此经法者。应作是愿。王难中护我贼难中护我。行路难中护我于失道旷野中护我。水火难中护我刀兵军阵难中护我。鬼神难中护我毒药难中护我。恶兽难中护我毒虫难中护我。一切怨家恶人难中护我。佛实语护我法实语护我僧实语护我。天实语护我仙人实语护我。一切处一切时。愿常护我弟子(某甲)莎嚩(二合引)贺(引)。
　　佛告诸苾刍若善男子善女人苾刍苾刍尼。邬波索迦邬波斯迦。国王大臣一切人等有诸难时。但当至心诵此摩利支陀罗尼。不待加功随诵随成。远离诸难除不至心。持诵之时并结本印。以香涂手先结三部心印。二手内相叉为拳并竖二大拇指。是一切如来心印真言曰。
　　唵(引一)尔(惹以切)曩尔迦(半音二)
　　次结莲部心印。即前印以左大拇指屈入掌。直竖右大拇指真言曰。
　　唵(引一)阿(去声引)噜(引)力迦(半音二)
　　次结金刚部心印。即前印以右大拇指屈入掌直竖左大拇指真言曰。
　　唵(引一)嚩日啰(二合)地力(二合)迦(半音二)
　　次结护身如来拳印。以右手屈大拇指横于掌中。便以四指握大拇指为拳。以此拳印加持自身五处。先额右肩左肩心喉每处各诵真言一遍真言曰。
　　唵(引一)仆(引)入嚩(二合)罗吽(引二)
　　次结摩利支菩萨根本印。二小指二无名指。右押左内相叉。直竖二头指相捻。以二中指各缴头指背。向前头相拄。二大指并竖即成。结印当心。诵前摩利支身陀罗尼及心各七遍。每遍屈二大拇指招之。亦名迎请印。兼以此印加持身五处。顶上散印。
　　次结大三昧耶印。辟除结界。以右手大指捻小指甲上。余三指直竖如三股杵形。左手作金刚拳按于心上。随诵真言以右手印于顶上。左转三匝辟除一切作障难者。便右旋三匝并挥上下。即成结十方界。一切天龙人非人等不能附近真言曰。
　　唵(引一)商迦[口*(隸-木+士)](轻舌二)摩诃(引)三(去声)么(鼻声)琰娑嚩贺
　　次结摩利支安怛袒那印(此言隐形)以左手虚掌作拳。大指微捻头指甲如环。已下三指握拳令密。又令掌中作孔。安自心前。想自身入此印孔中藏。以右手平掌。右旋摩此印便盖孔上。想此印即是摩利支天菩萨身。我自身隐藏于摩利支天菩萨心中。一心专注不间断。诵前根本及心真言。不限遍数但虔诚至心。必获菩萨威神加护。一切怨家恶人悉不能见。一切灾难皆得解脱。若欲供养摩利支菩萨者。应用金或银或赤铜。或白檀香木或紫檀木等。刻作摩利支菩萨像。如天女形可长半寸。或一寸二寸已下。于莲花上或立或坐。头冠璎珞种种庄严极令端正。左手把天扇。其扇如维摩诘前天女扇。右手垂下扬掌向外。展五指作与愿势。有二天女各执白拂侍立左右。作此像成。戴于顶上或臂上或置衣中。以菩萨威神之力不逢灾难。于怨家处决定得胜。鬼神恶人无得便。若欲成验愿见摩利支天真身求胜愿者。诵此陀罗尼满十万遍。依法建立曼荼罗。画摩利支菩萨像。安置坛中种种供养。并作护摩火坛。摩利支天女必现其身。所求胜愿决定成就除不至心。佛告诸苾刍。我为当来恶世苦难恐怖有情。略说摩利支天法。此菩萨有大悲愿。常于苦难恐怖之处。护诸有情不令天龙鬼神人及非人怨家恶兽所能为害。汝当受持广宣流布饶益。有情诸苾刍等及天龙。八部一切大众闻佛所说。皆大欢喜信受奉行。

　　　　佛说摩利支天经


