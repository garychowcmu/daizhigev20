  北方毗沙门天王随军护法真言
　　唐 不空译




　　北方毗沙门天王随军护法真言

　　　　特进试鸿胪卿大兴善寺三藏沙门大广智不空别行翻译不入正经
　　曩谟啰多曩(二合)多罗(二合)夜耶阿驮佉路步多啰(二合)耶地舍耶(二)吠室啰(二合)摩拏野(三)摩贺啰惹野(四)药迦洒(二合)地婆多婆(五上)娑都哆娑娑室啰跛啰(二合)娑贺娜耶呬(贤二反)摩驮吒吒(去呼)尾跛啰(二合)洒夜迷跛娜也(二合)他保[月*麗]你保[月*麗]你俱沙吠室罗摩拏野摩贺啰惹耶绮(佉罽反)婆(去)驮伽你多啰摩炽都么么(某甲受持)捺娑(上)娑驮耶娑那谟婆誐嚩帝悉殿都么多啰跛驮你娑婆(二合)贺
　　若行者受持此咒者。先须画像。于彩色中并不得和胶。于白[疊*毛]上画一毗沙门神。七宝庄严衣甲。左手执戟槊。右手托腰上。其神脚下作二夜叉鬼。身并作黑色。其毗沙门面。作甚可畏形恶眼视一切鬼神势。其塔奉释迦牟尼佛。教汝若领天兵守界拥护国土。何护吾法。即拥遣第三子那吒捧行莫离其侧。汝眼毒恶恐损众生。尔时行者。若诵此咒时。就好地。勿使有秽恶之处。极令净洁取牛粪涂地。即以香泥涂之。散种种花烧香供养。行者上下衣服。并须清净一上厕一洗浴。白月十五日夜。起首对像前。诵咒满十万遍讫。然后更取香泥复涂坛上。更取上妙好花散坛中。设种种饮食。行者取薰陆香一百八颗。各咒一遍散著火中。尔时毗沙门即现其身。行者若见神时取上好食饮。供养毗沙门神通。行者心中所愿其神悉见。若行者不见神时。即虚空中有声云。汝但存心持诵。一切事汝欲者悉如意。若不见神及不闻声。但有大风。或云遍满布其坛上。其法即成就。若无上件等相。行者诵咒七遍。缚得入者其法即成。更勿怀疑。
　　又法若行者欲得喝啰阇爱敬者。取赤小豆一颗咒一遍。投火中烧。如是满一百八遍。其喝啰阇即遣人唤来极忽。
　　又法若欲得大官人爱敬者。取白芥子一颗。一咒投火中烧满一百八遍。其官即自来敬仰大喜。
　　又法于白月十五日作坛。于像前作八肘。牛粪涂地了。取香泥重涂了。以五色画作三重院。其坛内于中画一大轮。四角拔折罗十字安之。第二院内。东面画作一火珠光焰火出。南面画三股。又西面画一龙口中并出莲华。北面画一大缧。第三院中东面更画师子。南面画龙王。西面画孔雀王鸟。北面画罗刹手拄棒立地。坛四角各安香水瓶。内著杂果杨枝。咒师洗浴著新净衣。于像前设种种饮食供养。即诵咒取呵梨勒一颗。一咒一遍投火中烧之。满一百八遍。从今已后。每日送一[金*迸]金与咒师永无乏少。若得此物即须用尽。不得留著。
　　又法咒苏蜜及果子。一百八遍火中烧之。一切诸天皆大欢喜拥护咒师。
　　又法若欲远行时。咒谷木柱行一切难处。悉得无怖。又法若恶人相恼乱者。心中想此咒神形。复举心诵咒。未满一遍。其人即不能动。
　　若欲好者。心放中相便得解脱。
　　又法若欲令怨家不同住者。取苦练子一百八颗。一咒投火中。其人即自远去。
　　又法若咒胡麻一百八遍。散著火中。一切人尽来供养咒师。
　　又法若咒白芥子一百八遍散山中。一切恶兽不能伤人。其见人即自伏地不敢伤害。过去已后方即起去。
　　又法若欲乞雨时。取杏子一百八颗都咒三七遍。著有龙水中必得雨下。欲止雨时。取梧桐子火中烧之即止。
　　又法若行者欲乞食。先咒钵一百八遍。随所到处。自然而得一切饮食了。饮食残者当时自化去。若须饮食时。至心向钵者诵咒一遍。其钵依还如故。
　　又法若欲见功能天者。一日一夜不食。于佛前烧苏合香。咒白花一百八遍。以散神前。其功能天即自现身。随意所须一切愿满。所求财宝即得称意。
　　若欲辟除一切鬼神。咒白芥子及苏。咒一颗一遍。投火中烧之即得。
　　若有官人。于三宝中起不善心者。恼乱佛弟子者。欲令起慈心。须作降伏。咒手三十一遍。遥打之其人即著疾。欲好者慈心诵一遍即差。
　　又法咒土二十一遍。散自身上。一切人见无不敬仰。欲令自身有威光者。咒墨涂额上。一切人见者无不爱仰。咒灰二十一遍。涂其身大众中一切人见皆福德相。众人供养。欲得远涉道路不被恶人恶狩伤害。行奔马。咒左手大母指作印。而去欲得于镜看事。咒童子童女问吉凶。其人即自下语。令道所病鬼姓名。即知是何等之病。
　　若被蛊毒食者。咒所食物二十一遍。其所为毒即吐出。
　　若患鬼病咒五色线。一遍一结一百八遍了。系头上或顶上臂上。一切病患除差。
　　若患心病。咒石榴花汁饮之即愈。
　　若欲摄狐魅病。咒五色线。令童子合成索。一咒一结一百八遍。系项下。复咒杨枝打病者即立愈。
　　若患骨节楚病。咒宥刀禁其病即愈。
　　若欲护身。咒白芥子二十一遍。若灰若水亦然。散四方为界。
　　若头病或身病咒苏乌麻油二十一遍。摩涂其身即愈。
　　若患耳风咒苏二十一遍食之愈。
　　若患眼。咒杏人油涂之立愈。
　　若患肿。咒石榴黄一百八遍涂上即愈。或白檀香亦得。
　　若患头病。咒大黄二十一遍。涂额上即愈。
　　若患时气病。咒青木香末二十一遍。和水服之立愈。
　　若患恶疮疥癣者。取利芦未和油涂上立即除愈。
　　若患疟病。咒杨枝二十一遍令打病人即时除愈。
　　若被蝎螫。咒干脯火中烧之。热拄其上便即除愈。
　　若被蛇咬。咒毕钵二十一遍。涂之当下即愈。
　　若妇人乳肿。咒油麻嚼涂上即差。
　　若带下病者。咒丁香水服之即愈。
　　若人卒被鬼著狂言荒语。咒水令服之。
　　若患心病。咒黄土涂之。
　　若患一切鬼魅者。咒石榴枝一百八遍。用打病者即愈。
　　若欲得成就三事者。当于像前作坛。坛内散种种名花。设种种饮食讫。取赤铜鈝一枚。雄黄三两细捣和蜜水为丸置像前。取荷叶覆上。以手掩之咒不息。当有相现。若烟出时取涂身上。即成安怛陀那。若火出时。手取火焰用涂面上。一切众生见此人者皆大欢喜敬仰有大威光。所出言教人皆信受恭敬随顺。若有暖气其人即取涂身即得无尽。
　　又法于舍利塔前咒牛黄。依前药法皆得涂身一切福德尽集其身。所在众生见如罗阇无异。
　　又法若知山间有孔似阿修罗窟者。当咒白芥子和自身血。一咒一遍打山间孔。尽一千八遍。其山窟自开。其阿修罗女身如火然。持诸香花迎咒师来。行者入此窟内。寿命一大劫身力还如阿修罗。亦如金刚无能损者。若欲出时亦得一切阿修罗女随从。若不还时亦到火终无所害。
　　又法将此像向舍利塔前。香涂地香花散于坛内。上妙供养了。取梨木作合子。取安膳那石为末。用秦胶水为丸。盛于合子中置坛中。行者著新净衣。在于像前一日不食。诵此咒一千八遍了。亦无劳三相现。咒一千八遍讫涂眼竟。即涂脚掌心中胸前两膊上顶竟。至心合掌思身如虚空。无有身相作自想时。行者隐形日行千里。一切事业并皆悉见。
　　又法欲得伏外道入火中。取自身血鱼血。嗔心诵此咒二十一遍。投火中即入火中。得一顷食间不烧其身。
　　又法若欲降伏外道。手中结印。嗔心诵咒一百八遍。外道所作法悉破坏并不成就。
　　又法若欲降伏诸国兵贼众者。当画一像身卦紫磨真金甲。于净室中烧众名香乳头薰陆香。诸色香花饮食供养。真心诵念天王真言十万遍。天王领天兵来助。他国兵敌自退散。若能昼夜诵念不绝。天王使太子独健。领天兵千人卫护不离其侧。所求如意应念随心。皆得成就。
　　又法若欲降前敌众者。于净室持斋画一天王形像。卦紫磨真金甲。于二丈竿悬。军前五十步指其敌。其敌不能相患。
　　印相二小指相钩。二无名指向外直竖。二中指二头指反相叉。二大母指向外直竖。手掌背合即是其印。如前所说一一诸法。皆用此印即得成就。今我说根本印。以二手右押左内相叉。竖无名头相合。二头指屈如钩。若迎请时向身招。若拨遣时外拨。念请时结印当心诵七遍。印顶上散。然后取念珠专住念诵。
　　次说吉祥天女印。以二手虚心合掌开二头指二中指二无名指。未屈如莲华形。二大指二小指竖合。若念诵当心结印。诵真言七遍顶上散印。四天王经云。若有人诵念此北方毗沙门天王真言。供养菰果饮食。每月取一十五日二十一日。音声用单双弦方响鼓舞。苏蜜乳粥真心诵念其天王即见其身随心所愿。
　　解秽陀罗尼。
　　唵俱噜驮唵[口*(尤-尢+曳)]
　　赞天王颂曰。
　　善利万物兮惟彼水方　护持国界兮惟我天王　良将受委兮镇固封强　精心奉职兮宣托福祥　星宫上胜兮回架崇冈　灵像俨立兮众宝严庄　威神震曜兮摄伏荒保　又忠贞□兮翅赞圣唐
　　圆行录云。北方毗沙门天王随军护法真言一卷。不空三藏别行翻译。八家录亦尔也。此法请写于智山慈顺僧正染笔。梅尾山之本。爱染院大宣等对挍之。予亦挍阅以上本。
　　　时享和辛酉八月　　长谷僧快道志
　　　一校加笔毕　　　　　　　　慈顺
　　

