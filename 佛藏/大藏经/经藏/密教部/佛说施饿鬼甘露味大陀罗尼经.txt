  佛说施饿鬼甘露味大陀罗尼经
　　唐 跋驮木阿译




　　佛说施饿鬼甘露味大陀罗尼经

　　　　大德跋驮木阿译出
　　如是。一时释迦牟尼如来在海会说法。住孤陀山金刚轮峰嚧鸡舍婆罗道场中。与阿僧祇不可说四众围绕。安处金刚八楞师子之座。为诸菩萨说方广法。垂欲竟时。尔时世尊愍念恶趣诸众生类。将欲演说嚫那毕利哆摩陀罗(二合)般遮陀罗尼(唐云施饿鬼甘露味大道场会陀罗尼)胜大悲曰秘密善门故。于其心中密放月精摩尼色光。名曰月爱慈光。上至有顶下至阿鼻地狱。其中所有悉皆明彻。如颇梨镜照见而像乃至十方靡不周遍。告诸大众言。善男子。汝等且观六趣受身种种苦恼。于是大众承佛威神见是事已。俱发声言。唯然已见。佛言。世间八苦盖不足言。六趣诸殃甚可怖畏。所以然者。其世间人不信罪福。谤无因果。颠倒无知。悭贪嫉妒。命终之后。殃坠无间。具足受众苦。不可思议。从地狱出生饿鬼中。具诸恶业受报差别。以恶业故受三十六种饿鬼之身。所谓薜荔多鬼(唐云饿鬼)．车耶鬼(唐云影鬼)．健驮鬼(唐云食香鬼)．布瑟波鬼(唐云食花饿鬼)．偈婆耶鬼(云食胎藏鬼)．阿输遮鬼(食不净鬼)．婆哆鬼(云食风鬼)．乌驮诃罗鬼(食精气鬼)．驮罗质多鬼(嗔悉心鬼)．质多鬼(恶心鬼)．皤噜耶鬼(食祭祀鬼)．视尾哆鬼(食人寿命鬼)．芑莎鸡驮鬼(食肉食脂等鬼)．蛇底鬼(云食初产子鬼)．羯吒布单那鬼(云奇臭鬼其身如烧骨臭)．鸠盘荼鬼(守宫鬼)．毕舍遮鬼(厕神云守厕词人不净食)。如是乃至轻重孔穴等。以深恶业故。饥渴盛火。嫉妒炽然。常贪饮食。但念浆水余无所知。种种苦切不可言说。感得此身。如大火聚。状厘里羸瘦枯槁。脚臂细弱足如覆盆皮肉干燥血脉燋竭。犹如[月*暴]脯。腹大[(尪-尢+瓦)-王+壬]胀。其状如鼓。咽如针锋。不通气息。常有猛火烧燃其中。头颅纵横五弥楼山。猛火赫焰不曾暂废。动身之时。洞燃火起常为饥渴。大火逼切烧恼身心。东西驰走。鸣鸣叫唤求索饮食。设见美食欲往趣之。以恼贪力。上妙美味变成脓血臭恶流溢。虽见大河清凉泉水欲往取饮。为诸水神以铁杖打之。设无守者。清凉冷水变为火焰。复为雕鹫乌鸱[(面/且)*鳥]鹗铁嘴诸禽留啄其眼。毒恶猛兽饥虎饿狼莽蛇铜狗爬攫搏撮苦不可言。身体窊拶毛发[毯-炎+(左/月)][毯-炎+肖]上答于一毛端有万八千毒恶小虫之所接食。诸饿鬼饥大逼故。嗔心转盛更相残害。破脑出髓互共啖食。五百劫中尚不闻有浆水之名。何况得见。如是苦恼不可为喻。非算数所知。以要而言。百千亿劫具足受身黑业薄劣。尔乃得脱离彼已。又作种种虫兽常处囿厕。或伏下流身诸恶臭处不净。诸善男子。是诸饿鬼皆由前世愚痴颠覆。恼贪溥著心刚如铁。但乐规求剥削他人不知厌足。父母妻子悉不给与。师长教诲视如粪秽。婢亲友不施。如是悭人不虑无常。护惜财物。言作百年。加复教他贪求藏积。不知无常老病相逐身。遇恶病自知不久。常默念。我在生时。勤苦求财。我若死后。是诸恶人食我财物。如吞猛火。居我屋宅。如处闇室。作是念时。以恶业故。罗刹狱卒变为恼人。收其资生。至罪人所。以火焚之。罪人欢喜。以此因缘恶业道中中阴相现风大先动失熅暖相。黄冷诸风因便发动。恶风动故筋脉痑[方*爰](痑音他但反)口中干燥面目狐齿遍体萎黄。腹胀粗锖青黄脉现。饮食不消身体羸瘦。口苦尿黄。目视脱精唯见光焰。喉痹肿急逆气噫满。心头恶臭上衡其咽。声噤短气遍身疮癞。脓血臭烂受大苦楚。临欲终时复作此念。得一铁丸烁开咽喉。得大火聚入中而坐。又得一黑闇处。令离光焰及除冷病。不亦快乎。是时狱卒化作良医。幻提铁丸如大药丸。著其口中令急含口。又化大车作金莲花。上有童子执拂鼓舞。病人见已心生爱著。此化热暖必除我冷。即前往趣气绝命终。生铁丸窟无间。此地狱中是饿鬼道极苦恼处。有一铁山纵广正等二十五由旬。彼山东向有一小孔。如摩伽陀斗。但出黑烟。既入彼中。釰虫刀虫唼食其身。烟动其眼不见火焰。周障驰走头打铁山。脑碎髓出如破酪瓶。铁丸顶入从足而出。乃至略说。一念项死一念项生。罪毕食涕唾鬼中食脓血鬼中。从是展转生厕神中。伺求不净取而饮食。是中罪毕生畜生中。多受诸狗等身。从是毕已复生贫穷。孤露疽癞恶疮哆病消癁。一切诸衰以为严饰。人所恶见寒饿而死。如是相貌受报好丑。闻说之时身毛皆竖。而况眼见。是故汝等当起大悲救其苦难。所以尔者。诸饿鬼等皆是过去汝等父母兄弟姊妹。以颠倒愚痴不肯求出世之乐。恋著三界具造众罪。业力所感生饿鬼中。苦恼交煎无时出离。永失人身。以失人身。远离善友。远善友故。重翳疑网。永不得阿耨多罗三藐三菩提。是故当知甚可愍伤。拔苦厄尔得解脱。
　　尔时会中有一菩萨。名曰月爱。曾已薰一习大悲行海。见是事已身体捍动。筋脉抽切悲感势恼。从坐而趣头面作礼。悲泪满目前白佛言。呜呼婆伽婆。愿教我等救护之法。多所安稳。
　　尔时世尊告月爱菩萨。善哉大士。真是大悲。修大悲者。愍伤一切故。问我此事。汝当善听。善男子。我有胜大悲曰陀罗尼门。名曰嚫那毕唎多大道场会甘露味法。不可思议。具大慈悲。有大威势。能碎地狱畜生饿鬼广大业山。亦能令菩萨速得如来一子之地。复得成就一百一十种大慈悲心。能令持者现身证得大悲轮顶王陀罗尼大悲不坏藏三昧门。善男子。此大神咒能灭饿鬼饿渴剧火。施与清凉甘露美味。毕定速得阿耨多罗三藐三菩提。譬如夜月能除郁蒸。此陀罗尼亦复如是。汝当系念一心谛听。勿令忘失。我今说之。善男子。若有比丘比丘尼优婆塞优婆夷童男童女及诸人天。意欲受持此方便法者。应须召请尽十方界一切六趣诸饿鬼神众。当作是念。南无佛陀耶。南无达摩耶。南无僧伽耶。南无本尊释迦牟尼如来。南无安住大地菩萨众。南无一切龙天善神。愿以威神加哀护助。我今召请十方刹土尽虚空界一切六趣饿鬼有情类。以三宝威神力故。悉至我所。作是说已。面向东方。即诵召请神咒七遍。尔时世尊即为月爱宣说召请陀罗尼咒。即说咒曰。
　　那谟菩布哩(一)怛他伽哆耶(二)
　　佛告月爱。召请彼已。尔时十方一切六趣饿鬼鬼神悉赴集。瞻仰行者。如见父母。行者尔时应当起大悲心而语之言。汝当善听。我今以此陀罗尼开汝咽喉。施汝清凉柔软快乐。欲令汝等自恣饮食甘露美味。尔时世尊说开咽喉陀罗尼咒曰。
　　唵(一)菩布哩(二)迦怛哩(三)怛哆伽哆(四)
　　诵此陀罗尼神咒满七遍已。是诸鬼等以此咒力。咽喉通息猛火息灭。无复痛恼身心泰然。尔时行者当先施水。欲施水者每于晨朝或日中时。取一掬净水。面向东方。咒之七遍。向东散洒著于空中。其水以此陀罗尼力一渧堕地。变成十斛天甘露浆。诸鬼神等充足饱满欢喜无量。尔时世尊为月爱故即说咒。水陀罗尼咒曰。
　　那谟苏卢婆曳(一)怛伽他哆耶(二)怛铁他(三)苏嚧苏嚧(四)波啰苏噜莎婆呵(五)
　　佛告月爱菩萨言。善男子。是名施甘露浆陀罗尼神咒。复次若诸人天欲施其食者。每日要于斋前时。以好最胜器钵。或金银器。或铜器铁器鍮石铅锡。或琉璃颇梨贝玉等器。若无上者。但得木石瓦器实清净者。或瓢瓠亦得用。盛满乳酪。若无乳酪。净水亦得。取所有饮食。或乳饭。若粳米大麦饭。若饼麴粥等。著于器中。勿著菜茹。于一阴凉树下。先诵召请咒。次诵开咽咒。如向所说。咒器中食七遍已。泻著树下。是时十方一切饿鬼。以陀罗尼威德力故。皆得食吃。亦不变化作脓血。亦无遮禁。自恣啖食。充足饱满。灭饥汤火。身体安乐无诸痛恼。复有清凉柔软微风。来触其身。悭垢除灭。身无热苦泰然快乐。身诸长毛恶虫堕落。亦无一切毒恶禽兽来相残毁。心意勇悦以此因缘。罪毕得出生人天中。受天尊胜微妙快乐殊胜自在。当知是人唯佛与佛乃能称赞。尔时世尊即便宣说施甘露食陀罗尼咒曰。
　　那谟娑婆怛他伽哆(一)南嚩揭帝(二)三沫罗三沫罗(三)
　　尔时释迦牟尼佛说是胜大悲曰陀罗尼神咒已。是时天地六种震动。于此三千大千世界。皆悉光明。雨天宝花纷云而下。及天宝香璎珞伎乐如雨乱坠。即时六趣一切无间治罪苦具更相堂触。其音演畅。无常苦空解脱之音。镬汤炉炭摧折破坏。一切罪人自识宿命。释然快乐如入三禅。于此会中有得初果乃至阿罗汉果。无量人天发阿耨多罗三藐三菩提心。尔时世尊告月爱菩萨及诸大众。此陀罗尼难可得闻。而况得见。过去未来俱胝如来皆共宣说。我今释迦牟尼亦复为汝开示宣说。善男子。若诸天人如法受持。若为诸鬼神及饥渴所逼非分横死者。则不得名为胜大悲曰陀罗尼也。何以故。此陀罗尼譬如摩尼宝王。能满有一切意愿。亦明月能令优昙钵花映媚开敷。善男子。若有菩萨不著己乐。救于彼苦。薰修大悲。一切利安。如法施行。此人真是大悲菩萨。是人已为行观音行。一切诸佛授手摩顶。诸尊菩萨所苦爱护。一切贤圣视之如子。诸天龙神随侍卫护。月爱当知此人功德与弥勒菩萨等。所以者何。是善男子。若能振发丈夫之人日日修行。一日施食。一天下饿鬼皆得食吃。多日施食。十方六趣一切饿鬼尽得饱满。如是菩萨所得福聚不可思议。难可测量。不觉不知。自然而得阿耨多罗三藐三菩提。善男子。此陀罗尼若但赞诵写书。是人超越世间六十亿劫微细生死。何况如法修行无时间断者。善男子。我今分明语汝。是持咒者于弥勒佛前。若不得授决定阿耨多罗三藐三菩提记。于此贤劫次第成佛者。我则堕于欺诳众生。成道已来所说经法一无是处。是故月爱当知。末后诸人等闻此咒已。深心信解。彼人转身得转轮王位。百千万劫常摄梵福。值佛出世作无量供养。修于梵行远到一切神通之岸。所可受生身体坚固。如那罗延。寿命长远。彼身金色。以三十二大丈夫相而自庄严。得梵音声。一切世间威德自在。善男子。谁有智者见如是利而不受持。当知此人失大利益。尔时月爱菩萨闻佛说已。欢喜无量。重白佛言。善哉世尊。愿赐闲静听。我更问此陀罗尼大悲秘藏。云何方法。云何受持。唯愿说之。尔时世尊观察大众。舒颜含笑。赞月爱言。善哉大士。能问此事。一心谛受。当为汝说。佛告月爱。若有人天意乐受行我大悲法门者。彼人应当于白月八日或十五日。香汤沐浴涂诸妙香。著白净衣食三白食(谓乳酪粳米食或云大麦)起悲伤心。于诸众生愿誓安乐。于东方日出时。或夜月圆满时。于清净处。或月夜露地。当作三肘香水曼荼罗(云坛地也)以香泥涂地。除去恶硵。坛开四门(若用日初出肘。当作四方坛。若以月夜盛时。当作满月形)须四钵乳安其四角。又须四瓶盛满香水亦著四门以随时五色草木花安其瓶口。须五炉香四角布列一炉安中心。又以一灯其灯用苏安著中座。复取四钵盛花水及粳米饭。于坛中心作一莲花座。杂色綩綖敷其台上。安置佛形或观世音像。此门安置阎罗等。东门安置天主等。略说。以种种幡盖交映严饰。烧香唯得用阿迦噜香(唐云沉水香)如法结已。行者向西门面向南。于座前置一火炉烧竖勒炭。先取苏酪蜜和著器中。行者先请十方佛及住大地菩萨金刚天龙鬼神已。系心不乱想六趣众生种种苦恼。如向所说。既见此已。悲泣盛彻欲救护。复想己身乘宝花台飞到其所。调身按摩流泪如雨。欲灭其火陪复悲哽。痛彻骨髓(若心不相应者。当想一切饿鬼如己所爱父妻子)如是作观十四遍已。即于定中得如来极爱一子之地。想了出观。面对东方。召请十方一切饿鬼。诵此召请咒满十四遍已。复想诸鬼遍满阎浮。次为开咽令得解脱。即咒坛中香水乳饭香花等。用食咒还著本处。行者尔时即取一撮乳酪。诵施食咒。咒三遍一掷火中。如是满足千遍已。尔时此处有无量百千那由他十方饿鬼。一切集聚间无空缺。欢喜饮食。即现其身与行者语。随行者意一切施与不违逆。行者即为示教利喜令得解脱。当尔之时。十方刹土现在诸佛遥赞行者。复与遥授菩提之记。一切菩萨欢喜爱念。一切天龙各各将香花璎珞种种妓乐遥施行者。行者由行威神力故。不起于座即得百千那由他陀罗尼门。百千俱胝三昧门。善男子。举要而言。是人现身火不能烧。水不能溺。毒不能害。刀不能伤。转坐受身即十住成如来地。佛告月爱言。是名施甘露味大坛场法。若欲速疾一子地三昧陀罗尼等及阿耨菩提者。要须入大曼荼罗。若为事弊不能成办者。但如上所说依法受行。一切成验也。尔时世尊即为月爱菩萨摩诃萨而说偈言。
　　是陀罗尼门　　诸佛先已说
　　我今亦演说　　饶益人天故
　　若人信乐者　　闻持如此咒
　　汝听其功德　　我今当略说
　　若于千亿劫　　广造不善业
　　诵持此咒故　　七日能令净
　　菩萨于亿劫　　积集诸福德
　　诵持此咒故　　七日能令胜
　　当知诸佛法　　方便不思议
　　得者乃能知　　佛言无有二

　　尔时世尊复告月爱菩萨言。善男子。当知此人说其功德不可穷尽。汝应忆念如法受持。何以故。我于处处经中。说世间出世间由偏说。悲田最为第一。复次月爱。我于一时。为诸比丘说。若人以深敬心施我饮食。未授我中间。回以施狗。我赞此人得福无量。是故月爱。虽施阿罗汉辟支佛。现受其报有限有量。但得五百劫人天果报。善施饿鬼一揣之食。是人福德即是菩提。菩提者不可限量。是故福寿不可限量。汝今谛听。我复为汝说此陀罗尼功能所作之事。若复有重罪恶业累障难可除断者。每日咒乳粥以施饿鬼。满足七日。一切罪障悉灭无余。又复一法。若人遇大重病及诸鬼病等。当作面粥三器。咒之七遍。于旷野中施诸饿鬼。如是二七日。所遇病痛即得除愈。又复国土中恶业毒流行。人民疾疫畜生夭横者。当作火炉。取萨利杀波子(唐云白芥子)和苏蜜等。呼诸毕利哆等。然后取一撮一咒一投火中。如是日日各一百八遍。七日已恶鬼欢喜。收摄恶毒疾患除灭。又复若人横遭口舌者。当作蜜浆。咒之七遍。洒著四方。一切口舌自然殄灭。又复若有怨家仇心欲相谋害者。当于晨朝为诸鬼等设美饮食。称前怨名。是诸饿鬼便令彼人预遭衰祸。又复有法。若饥俭劫时。当咒五谷乳酪等一百八遍。投著湫池中。即得国土民人丰乐。又复有法。若欲悉底唎摩耶者。取牛苏乳酪等。面向此方。咒之千遍。施诸饿鬼。呼舍提驮蓝婆等。为我取彼彼即得来。若欲令去呼令将去便将去。又复有法。若欲使取种种财宝者。如上设食。咒满万遍。呼名语之。即得金银七宝来施行者。又复一法。取胡粳米苏蜜等。指撮咒之一遍一烧。满一千八遍。必得大财物。一切所求皆得如意。又复有法。若欲满足檀那。行者每日施饿鬼饮食。满其百日即得具足。又法。若欲求寿命延长者。如上作法满其百日。即得长寿。又法。若欲现身色力美感见者欢喜者。当施饿鬼满足百日。必得如意。如是略说但有一切求事种种衰患举意对治一切皆得。是故我今略说少耳。尔时世尊复告月爱菩萨摩诃萨言。此陀罗尼经不可思议。说其功德。若复一劫若减一劫。亦不能尽。若当来世能持此经。当知是人已为便摄二十种大福德聚。何谓二十。一者现在不为饥渴穷厄疾病衰祸恼娆身心。二者人有所食啖。若美不皆成上味。三者其人所入野道。虫毒和合草药终不能伤。四者其人鬼神罗刹精魅魍魉观之如佛。五者其人诸佛菩萨天仙龙神护如眼精。六者其人所有疫病若业若模不能近身。七者其人寿命增进卧安觉妄触事吉祥。八者其人隘旷野乏少水草自然称适。九者其人头貌怡悦肤体光泽无有恶色。十者其人常逢善友。乃至菩萨现为侣。复次一者其人未来常生刹利王家。二者其人具足色力寿乐辞辩。三者其人常生诸佛菩萨前。四者其人所在之处伏藏自现。五者其人恒得他人恭敬侍接。六者其人所有财宝无能夺者。七者其人意欲所愿悉得称遂。八者其人不随饥俭劫难生。九者常生天上受尊胜乐。十者常以法喜禅悦无饥渴。是为二十种大福德聚。善男子。此陀罗尼威德自在。若视饥渴人面诵之即得饱满。若咒枯树尚得生枝。何咒有情不蒙其福。最故我今殷勤三说嘱累于汝。汝当忆持为众生说勿便忘失。尔时月爱菩萨从佛得闻此方便法。欢喜踊跃。即以毗楞伽摩尼珠璎珞及诸花香而散佛上。即于佛前以偈赞曰。
　　大悲观世音　　迦陵频伽音
　　以众巧言辞　　开示甘露法
　　为欲悉摧伏　　广大业山故
　　以此方便门　　殷勤付属我
　　我依佛严教　　堪能广流布
　　唯愿法中生　　草复以为卢

　　佛说此经已。一切众菩萨摩诃萨金刚力士释梵四镇天龙鬼神。闻佛如来赞说此亲那毕利多甘露味法陀罗尼。皆悉欢喜奉教修行。

　　施饿鬼甘露味陀罗尼神咒经

　　南无步补利(一)怛他羯哆耶(二)唵(三)萨婆辟唎多羯罗耶(四)阿伽叉(五)莎诃
　　其契法。起立以两脚作十字立。先以左手仰垂于膝间作施无畏相。次右手大母指属入掌中。四指把举于右耳珰著。以莫头相来去。即诵念妙言三遍。时观一切饿鬼等三十六部鬼神悉集诵咒人边。合掌瞻仰观者行者。此[女*赤]罗尼妙言。若有善男子女人童男童女受持读诵者。现身行十种福聚。何等为十。一毒药不能中。二毒蛇不敢螫。三刀仗不能害。四王官不敢嗔。五众人皆爱敬。六天龙常随护。七衣食悉丰足。八者颜貌端正。九永离毛竖畏。十不受三涂身。
　　唵步补唎(一)伽怛唎(二)怛他羯哆耶
　　其契相法。准上召唤契法。并足立。以十指合掌。头各相著。其间令相去一寸。开腕当心上著。此名大悲心轮[女*赤]罗尼法。结此契时。诵念妙言七遍。时观想契上有一水精摩尼宝珠。放水精光照触诸鬼。一切猛火皆悉不燃。此水精光明入诸鬼口。诸鬼烟喉皆得通息离诸苦恼。
　　南无素噜波曳怛他羯哆耶(三)怛侄他(二)苏噜苏噜波罗苏噜(四)莎婆诃
　　其契相法。半跏坐如转轮王坐法。先以右手如托颈状。去颈一寸许。以肘安右膝上。次以右仰侧舒五指垂右膝上。作施乳状。作此契时。诵念妙言七遍。想观左手十指端出白色乳潼。色逾白银。流出不绝。是诸鬼等皆张口承乳。皆得饱满。作契者彼善男子现身当得十六种功德。何者为十六。一者寿命长远。二颜色姝美。三气力充盛。四心常欢乐。五辩才无滞。六者恒无饥想。七口中香洁。八人皆敬仰。九天神侍卫。十毗舍遮鬼现形供给。十一身无疾患。十二威德如王。十三恶人恶鬼见皆生喜。十四得千轮王福。十五梦见诸菩萨罗汉。十六所生之处世界震动。

