  七佛八菩萨所说大陀罗尼神咒经
　　失译




　　七佛八菩萨所说大陀罗尼神咒经卷第一

　　　　晋代译失三藏名今附东晋录
　　第一维卫佛说。有一万八千病。以一咒悉已治之。此陀罗尼名稣卢都呵(晋言梵音决定)。
　　支波昼支波昼　呼奴波昼呼奴波昼　浮流波昼浮流波昼　支波昼支波昼　阿若波昼阿若波昼　都呼那波昼　奢摩奴波昼　胡修波昼　蜜耆呼那波昼　伊呼帝那帝那波昼　弥梨耆帝那波昼　沙若帝帝那波昼　蜜若奴帝那波昼　郁遮兜帝那波昼莎呵
　　诵咒三遍。黄色缕结作十四结。一遍一结系项。此陀罗尼力悉能摧伏。移山断流干竭大海。摧碎诸山犹如微尘。若日月失度能使正行。悉能穰灾。风雨失时能使时节。谷米不登能使丰熟。邻国侵境悉能穰却。大臣谋反恶心即灭。疾病劫起悉能穰之。疫鬼入国能驱遣之。刀兵劫起能摧灭之。此陀罗尼力穰灾消怪无量无边。若广说者穷劫不尽。此陀罗尼句。七十二亿诸佛所说神咒。
　　第二式佛所说陀罗尼名胡稣多(晋言除一切郁蒸热恼)。此陀罗尼句。七十二亿诸佛所说神咒。
　　陀摩帝那　遮波兜帝那　奢副奢副帝那　乌稣多乌稣多帝那　浮浮奢浮浮奢帝那　阿输帝阿逾帝帝那　尼梨遮尼梨遮帝那　支波昼支波昼帝那　稣呵兜稣呵兜帝那　耶无奢耶无奢帝那　奢波不帝那　沤奢不帝那　稣奢不帝那　奢破不帝那　莎呵
　　诵咒三遍。缕黄色结作三结系项。
　　此陀罗尼神力。能使三千大千世界六种震动。山河石壁颇峨涌没。其中众生悉发无上菩提之心。能除七千亿劫生死重罪。众生一切病苦消灭无余。其中众生书写诵读此陀罗尼一句名者。百千万亿恒河沙世。重罪业障摧灭无余。
　　第三随叶佛所说神咒名蜜耆兜(晋言金鼓)。众生所有业障报障垢重烦恼障。悉能摧灭无余。
　　浮律帝那　若无兜醯那　安耆兜醯那　若无兜醯那　遮浮浮醯那　若无兜醯那　乌奢浮浮醯那　若无兜醯那　睒波咻咻醯那　究梨吒咻咻醯那　支波都醯那　若无昼那醯那　乌奢咻醯那　遮兜梨那　醯那莎诃
　　诵咒七遍。黄色缕结作四结系项。
　　此陀罗尼句。恒河沙等诸佛所说。其有书写读诵此陀罗尼者。此人恒河沙等劫。所有重恶极重报障。及与五逆一阐提罪悉灭无余。及余众生所有重罪。障道罪垢及以业垢。闻其所说悉灭无余。其有书写读诵之者。所至到处国邑聚落山林丘墓。其中众生得闻此陀罗尼名一经耳者。命终已后皆得往生阿閦佛国。乃至成佛不堕三涂。行此咒法于四月十六日在东向塔内。一日绕塔八十匝。于塔西壁下东向立。诵咒二十四遍。乃至七日七夜不得眠睡。须胡麻油灯七枚安置四角头。净洁洗浴著新净衣。不食酒肉五辛。一日一夜。我于尔时当现在其人前放大光明。以金色手摩其顶上即与授决。此人所有业障罪垢悉灭无余。
　　第四拘留秦佛所说大陀罗尼名金刚幢三昧。并能疗治三界五浊众生。诸恶烦恼疮疣重病。一切业障及以报障。诸垢烦恼障悉能除灭。禅那兜醯吒(晋言收众生苦)令出爱欲淤泥。闻者脱三垢贪欲嗔恚慢。
　　阿若那醯昼　伊那波梨帝那醯昼　耆菩阿若帝那醯昼　波奢醯昼　遮富磨醯昼　阿若那醯昼　若无不醯昼　乌耆饮磨醯昼　耆浮磨醯昼　遮兜梨那醯昼　浮梨那醯昼　阿呼呼若醯昼　浮梨帝那醯昼　莎呵　禅吒牟梨帝(晋言大丰饱满)耆浮牟尼咻　拘吒牟尼咻　牟梨[少/兔]浮浮咻　娑若兜浮浮咻　支不波浮浮咻　鸯耆奴浮浮咻　不梨帝那浮浮咻　莎呵
　　诵咒一遍黄色线结作十三结系项。
　　上来所说陀罗尼句及我所说。悉是过去九十九亿诸佛所说。其有读诵书写之者。现身当得金刚幢三昧。所有结使摧灭无余。拔众生苦。如上所说神力自在不可限量。
　　第五拘那含牟尼佛欲说大陀罗尼名毕者阿[少/兔](晋言声振十方)。莫不归伏。觉悟众生犹如雷震。无明众生令得慧眼。此陀罗尼句。乃是过去七十七亿诸佛所说我今说之。
　　禅那罗帝那　阿囊耆阿囊　乌奢耆阿囊　陀无耆阿囊　不利帝耆阿囊叉耶囊耆阿囊　钦婆罗帝囊耆阿囊　蜜耆帝囊耆阿囊　阿兰耆帝囊毗阿囊　呼婆帝囊耆兰囊　密耆兜帝囊　若无阿帝囊　乌乌乌乌诃帝囊　支不波破帝囊　莎呵
　　诵咒三遍。黄色缕结作三结痛处系。
　　此陀罗尼力。能令三千大千世界六反震动。其中所有一切众生。得闻说此陀罗尼句一经耳者。百千万亿垓劫。所有重罪诽谤五逆悉灭无余。其有众生修行读诵。七日七夜减省睡眠。其人现身得师子王定三昧。百千诸佛现前授记。又其国土邻国强敌。欲来侵陵国王。尔时与诸群臣。净洁洗浴著新净衣。于高楼上随其方面。先礼十方诸佛。然后礼我拘那含牟尼佛。三称我名烧香散花。尔时即说陀罗尼句。以此陀罗尼威神力故。大梵天王帝释四天大王。于虚空中悉雨刀剑。四面大黑风起。令其兵众皆悉不得见日月光。诸夜叉众吸其精气。应无免者自然退散。大陀罗尼威神之力能如是。
　　第六迦叶佛欲说大陀罗尼名初摩梨帝(晋言拯济群生)。出生死苦。
　　阿若提婆梨帝　遮富摩提婆梨帝　乌奢那提婆梨帝　沙丘罗帝提婆梨帝　呼沙都婆罗帝　提婆梨帝　那呼波罗帝提婆梨帝　那支富罗波罗帝提婆梨帝　那呼多罗帝提婆梨帝　波若婆罗帝提婆梨帝　那波都罗帝提婆梨帝　奢若蜜都那帝提婆梨帝　莎呵
　　诵咒七遍。黄色线结作六结痛处系。
　　此陀罗尼句。乃是过去七十七亿诸佛所说。此陀罗尼力。能令百亿佛世界六种震动。所有山河石壁皆悉摧碎犹如微尘。通为一佛世界。其中所有一切万物皆作金色。浩汗滉漾悉不复现。唯见金色更无余色。此陀罗尼力故。能令百佛世界众生。宿业重罪及三涂苦悉灭无余。其中众生修行读诵此陀罗尼者。未发无上菩提心者。皆使发心至不退转。先已发心者修行此陀罗尼者。超过七住乃至十住。此陀罗尼金刚三昧大空解脱门。菩萨从初发心修行此三昧。直至道场菩提树下入金刚定莫不由是。
　　第七释迦牟尼佛欲说大陀罗尼名乌稣耆昼腻多(晋言金光照曜)。消除三界众生幽冥隐滞拔其危难。此陀罗尼句。乃是过去九十九亿诸佛所说我今说之。
　　耆路不帝那置　毕耆帝那置　乌稣呼帝那置　耆牟多帝那置　若不都帝那置　阿若波兜帝那置　若波都帝那置　耆牟波若帝那置　乌奢副帝那置　蜜耆稣帝那置　耶蜜耆帝那置　破奴弥帝那置　毕利帝吒帝那置　莎诃
　　诵此咒十四遍。黄色缕结作十四结痛处系。
　　此陀罗尼力。能令三千大千世界六种震动。其中众生宿命罪垢。缠裹缚束处在幽隐。闻此陀罗尼一音经耳。悉得往生忉利天上。有诸行人受持读诵书写此陀罗尼者。未发心者咸使发心到坚固地。先发心者入法流水中。八住齐阶疾至佛地。以此陀罗尼力故。一踊超过菩提树下。乃至佛地坐于道场。此三昧名金光明王定。觉悟群生踊出三界。拔众厄难超众群圣疾成佛道。若有众生欲修行此陀罗尼者。欲得现身四沙门果。欲除过去亿百千劫。障道五逆犯四重禁。现世除灭令无遗余。应当修行此陀罗尼。三七二十一日护持禁戒犹如明珠。一日一夜六时行道忏悔十方。净洁洗浴著新净衣用七色华三种名香。供养奉散释迦牟尼佛。于舍利塔前五体投地悔过自责。尔时当诵此陀罗尼句八十一遍日日常尔。乃至七日一七日不得。复至二七日乃至三七日。亿百垓劫所有重罪悉灭无余。十方诸佛放大光明来触其身。是人尔时心意熙怡。犹如比丘得第三禅。尔时当有大梵天王释提桓因四天大王。即时授与四沙门果。大集中云庄严大乘璎珞有四戒定慧无上陀罗尼是故当好持戒。戒能生定定能生慧。
　　第一文殊师利菩萨所说陀罗尼名阎浮摩兜(晋言解众生缚)。现在病苦悉得消除。能却障道拔三毒箭。九十八使渐渐消灭。度三有流现身得道。
　　支富多奈帝　阎浮支奈帝　稣车不支奈帝　祝耆不支奈帝　乌稣多支奈帝　婆遮不支奈帝　阇摩赖长支奈帝　阿恕波赖长支奈帝　如波帝支奈帝　莎呵
　　诵咒三遍缕五色结作二结系项。
　　此陀罗尼四十二亿诸佛所说。若诸行人有能书写读诵此陀罗尼者。现世当为千佛所护。此人命终以后不堕恶道。当生兜率天上面睹弥勒。又有众生能修行此陀罗尼者。断食七日纯服牛乳。中时一食更无杂食。一日一夜六时忏悔。礼十方佛悔所作罪亿千垓劫所有重罪一时都尽。分部破戒亦悉都尽。五逆殃恶及一阐提。殷重悔过悉亦灭除于六时中一时十遍。空闲静室若在塔中。此人心若淳厚。我于尔时当往其所。此人以见我故心转淳厚。心淳厚故得见千佛。手摩其头即与授记。宿罪殃恶永灭无余。
　　第二我虚空藏菩萨欲说大陀罗尼名阿那耆昼宁(晋言拔众生苦)。三界特达无比。若有众生回波六趣无能救者。我以救之令得脱难。
　　阿那耆昼稣　不利帝那耆昼稣　若波昼耆昼稣　卑利帝那耆昼稣　破奴波[少/兔]耆昼稣　乌奢帝那耆昼稣　若波昼耆昼稣　阿若浮婆耆昼稣　莎呵
　　诵咒五遍。缕五色结作十四结系两手。
　　此陀罗尼句乃是过去七十二亿诸佛所说。我今已说。欲护正法故度众生故。成诸行人得从万行故。诸声闻人未证果者令得果故。令缘觉人度十二因缘大河拯济群生故。令诸菩萨从初发心乃至十地愿果成故。说此陀罗尼。又此陀罗尼力。能令三千大千世界。其中众生处在幽隐。及三涂苦。闻此陀罗尼一经耳处得宿命智。乃至十四生悉得解脱。若有善男子善女人。欲修行此陀罗尼者。应当三七日净自洗浴著新净衣。若于刹中若清净地。于夜后分明星出时语此大明星。为我语虚空藏菩萨。如是三说。除我根本罪如是三说。除我障道罪如是三说。与我四沙门果如是三说。我于尔时即往其所。住其人前授与四沙门果。我誓当与如是三说。烧沉水香。若梦得阿摩勒果。若得呵梨勒果。若得频婆勒果。若得毗醯勒果若杏等。尔时当勤精进。若鸡子等若拳等。尔时即于明星出时诵咒七遍。若心好时复诵七遍。虚空藏菩萨常游诸国。为诸行人得从万行。
　　第三我观世音菩萨欲说大陀罗尼名阿那耆不智究梨智那(晋言大拯济)。普及十方无边众生。
　　乌奢帝那　耆那智帝那　不迦兜帝那　那殊不梨帝那　阿摩殊不梨帝那　乌奢那吒帝那　耆浮浮帝那　耆都昼帝那　若波暮那赖帝那　沤究那赖帝那　支波富那赖帝那　阎浮浮赖帝那　莎呵
　　诵咒五遍。缕五色结作二十四结系项。
　　此陀罗尼句。乃是过去九十九亿诸佛所说。诸佛为诸行人。修行六度者未发心者。若诸声闻人未证果者。若三千大千世界内。诸神仙人未发无上菩提心者。皆使发心。有诸凡夫未得信心。我以种子令生法芽。以此陀罗尼威神力故。及我方便力故。令其所修悉得成办。及三千大千世界内。幽隐黑暗滞碍及三涂众生。又闻我此陀罗尼者皆得拔苦。
　　又诸菩萨未阶初住者。令得初住。次第令得乃至十住。已得阶级十住地者。已得此陀罗尼势力故。于一念顷直至佛地。三十二相八十种好自然成熟。若声闻人闻此陀罗尼一经耳者。读诵书写修行此陀罗尼。以质直心如法而住。四沙门果不求而得。以此陀罗尼力故。三千大千世界。山河石壁四大海水能令涌沸。须弥山及铁围山令如微尘。其中众生悉发无上菩提之心。有诸菩萨声闻修行之者。障道滞碍患苦婴身。我悉救之令得脱难。令其所修悉得成办。若有众生现世求所愿者。修行陀罗尼者。于三七二十一日净持戒地。一日一夜六时行道。烧众名香散五色华。忏悔十方自责罪咎。从生死际至生死际自责惭愧。尔时三称我观世音菩萨。烧香散花叩头求哀。悔过自责亿百千劫所有重罪。于一念顷皆得消灭净身口意。尔时当诵此陀罗尼三七二十一遍。日夜六时从初一日乃至七日。乃至三七二十一日。其钝根者未得初果者。我于尔时授与初果第二第三乃至第四果。随其利钝阶差所应若诸菩萨欲趣证地滞碍不进。如法行者即得证地如前法网。我今说此陀罗尼句。三千大千世界内。其中诸佛诸菩萨释梵四天王诸仙人及诸龙王。皆悉证知大誓成就。愿果不虚真实如是。
　　第四我救脱菩萨欲说大陀罗尼名阿那耆知罗(晋言救诸病苦)。消众毒药拔济众生。出于生死。未度者度未安者安。未得涅槃者令得涅槃。此陀罗尼句。乃是过去七十七亿诸佛所说我欲说之。
　　阿摩赖帝　阿那婆赖帝　究支那帝　耆摩那帝　究吒婆赖多帝　阿耆摩梨难帝　婆若不梨那帝　乌奢钩帝　婆吒罗耆帝　乌稣那赖帝　陀摩赖帝　莎呵
　　诵咒三遍。五色缕结作六结系两肩。
　　我今说此陀罗尼句时。三千大千世界其中所有一切众生。所有罪垢殃恶重病。以我法音声震三千。散入一切众生毛孔六情诸根。现在病苦郁蒸毒气。及过去业诸结恼热。一切消尽令无遗余。又诸行人厌离三界。欲求出要而不能得。我当为设无量方便。令其所求各得成办。如其国土有诸邻敌欲来侵陵。我当救之令得脱难。尔时国王应当惭愧。悔过自责归谢万民。净洁洗浴著新净衣。若高楼上若宫殿中。烧香散花礼十方佛。尔时当三称我名救脱菩萨。我今归依如是三说。尔时即当诵此陀罗尼三七二十一遍随其方面有贼来处。尔时当有八部鬼神。雨沙砾石放大黑风雷震霹雳。犹如天崩震动天地。尔时怨贼自然退散。我救脱菩萨拔济众生神力如是。
　　第五我跋陀和菩萨欲说大陀罗尼。此陀罗尼句。乃是过去七十七亿诸佛所说。我今欲说有陀罗尼名阿那耆置卢(晋言度脱众生)。老病死苦及三涂苦。众生现在病苦悉皆拯济。
　　阿那支波昼　求守罗波昼　支富卢波昼　阿那稣呵兜波昼　乌奢钦波罗迦波昼　耆复那波昼　呵若呼帝奴婆昼　耆摩浮梨帝那波昼　乌稣帝楼波昼　耆波瞢波昼　阿婆罗帝那波昼　呼娑都波昼　耆摩梨帝那波昼　莎呵
　　诵咒五遍六色缕结作五结痛处系。
　　此咒能令地作水相水作地相。风作火相火作风相。三千世界作微尘相。色作虚空相虚空作色相。下至金刚际上至净居天。变为非色相。若三千大千世界内。有诸行人四大不调。行道滞碍互不调适。我以金色手摩其顶上。授与汤药令其所患消灭无余。行道得进四大轻便。有诸众生为宿业罪垢缠裹缚束。在三界狱无复出要。我时当以智慧火及禅定水。烧燃洗净令出三界。以萨婆若膏渍润令湿。令生法芽。拔其毒镞。咸使令发无上菩提道心。若诸众生于今现身欲求所愿者。欲求尊贵欲求聪明。欲求总持欲求智慧。欲求见十方诸佛。面对共语得受记别。欲见我跋陀和菩萨。授与四沙门果。欲得命终生兜率天上见弥勒。欲生他方净佛国土现在佛前。当书写读诵修行此陀罗尼。当少欲知足净持戒地。常当惭愧修质直行。于一日一夜六时之中精进不阙。五辛酒肉不得过口。如是精进一百一十四日内外明彻。面对十方诸佛面睹受记。善男子汝过如是若干劫数。当得作佛国土如是。弟子众数寿命如是。若声闻人欲求四果者。亦当如是修行此陀罗尼功用正等无异。随根利钝所证差别。我跋陀和菩萨所说陀罗尼句。神力如是诚谛不虚。
　　第六我大势至菩萨欲说大陀罗尼名阿那耆置卢(晋言救诸病苦)。断诸疑网拔四倒毒箭令出三界。
　　耆富咤那帝　阿输波罗帝　耆昼卢波罗帝　阿输多波罗帝　乌那呼波罗帝　若牟耶波罗帝　图故昼波罗帝　若牟耶波罗帝　莎呵
　　诵咒三遍缕三色结作三结系项。
　　此陀罗尼咒。七十七亿诸佛所说。我今说竟。此陀罗尼力能令三千大千世界地皆震裂。其中众生自然踊出。我时即以智慧力。一时接取安置一处。即以禅定清凉法水洗濯尘垢。摩抆拂拭安慰其心。譬如比丘入第三禅。然后我当随根利钝。应得阿耨多罗三藐三菩提者。随其阶次悉皆给与。若声闻人应得四沙门果者。次第给与令满其愿。有诸行人书写读诵此陀罗尼句。现在身中四百四病。破戒五逆及障道罪。宿世微殃悉皆消灭无有遗余。我大势至菩萨威神力故。令此行人所修转胜悉得成办。有诸行人在所生处得宿命智。百生千生百千万亿生通达无碍。如观掌中阿摩勒果。欲得闻持旋持总持。欲得四辩说法无碍。欲得佛十力四无所畏。欲得修佛三十二相八十种好速得成办。欲得金刚三昧超过十地入佛正位。应当书写读诵修行此陀罗尼。昼夜六时曾不废忘。净持戒地五辛酒肉悉不食之。少欲知足修质直行。修行此陀罗尼故。无有非人能触恼者。我时当与释梵四天王。往诣是人所住之处安慰其心。令其所修日日增广。
　　第七我得大势菩萨欲说大陀罗尼名乌稣波置楼(晋言救诸病苦)。拯济群生出于三界。令诸行人得从万行。
　　阿那耆置楼　波罗帝那耆置楼　若摩陀罗耆置楼　阿输陀罗尼耆置楼乌稣波置那奢置楼　胡卢波置那耆置楼　遮波副波置楼　若无梨置波置楼　浮浮呼梨置波置楼　若无阿遮不梨帝楼　莎呵
　　诵咒五遍缕三色结作三结系咽。
　　此陀罗尼句。乃是过去四十亿恒河沙等诸佛所说。我今已说。此陀罗尼力能令十佛世界六种震动。其中所有一切众生。以此陀罗尼法音光明入其毛孔。尘劳垢习一时消除。以我得大势威神力故。及此陀罗尼威神力故。此诸众生命终已后。悉得往生兜率天上面见弥勒。若诸行人欲求解脱。而为业障之所滞碍。懈怠懒惰三业不勤。我时即以智慧火禅定水。烧燃洗濯业垢障道令其惺悟。皆使令发菩提之心。有诸行人四大不调病苦婴身。有能读诵此陀罗尼者。我时当与八部鬼神四天大王往是人所。即时授与阿伽陀药。如意宝珠令无所乏。是善男子善女人。以我神力及陀罗尼力。转倍精进故即得大果。
　　第八我坚勇菩萨欲说大陀罗尼名阿那耆置楼(晋言救济众生)。出生死苦拯济三界贫穷众生如宝掌菩萨。亦如国王解髻中明珠施与贫穷。犹如慈父示子宝藏。此陀罗尼力亦复如是。
　　若无呼波置楼　乌稣多置楼　若无耆置楼　乌酥呼那耆置楼　若物殊置楼　毗利帝那置楼　乌奢钦置楼　遮不呼酥多置楼若无蜜多置楼　阿支不置楼　毗梨帝那置楼　莎呵
　　诵咒三遍缕三色结作七结痛处系。
　　此陀罗尼句乃是过去七十七亿诸佛所说我今说之。有诸国王其国土境水旱不调谷米不登。尔时应当诵此陀罗尼七十七遍。三称我名坚勇菩萨。我时当敕阿耨大龙娑伽罗龙使诸小龙给足其水令国丰实若其国内疫病流行。有诸众生病苦殃身。我时当往诣是人所。随其偏发疗治救济。有诸众生乏于财物。我当给施令无所乏。若诸国王欲求所愿。应当修行此陀罗尼。若在塔中若空闲地。净洁洗浴著新净衣。七日七夜受持八戒。六时行道于一一时中。七遍诵此陀罗尼。若其国王心淳厚者。三日三夜即得如愿。极到七日无不克果。烧黑沉水白栴檀香。散五色花燃胡麻油灯。于月八日十四日十五日。是时三称我名坚勇菩萨。我时当与天龙八部。往是人所与其所愿。是人若于梦中若惺悟心。或得珍宝或见白象或得果实。尔时当知即得所愿(此中本有文殊师利鸟稣吒咒二十九行丹本即无此咒诸本皆于广野鬼咒后有之二本错误重安于此故今此中除之)。
　　(自名支波昼至下虚空藏菩萨陀罗尼后二纸十五行经二本独有丹藏皆无)。
　　名支波昼　毗尼波昼　乌稣波昼
　　此咒有能正东向。坐诵此普贤菩萨咒。若利根者即见普贤菩萨。若钝根者即得消一切障。
　　南无阿梨蛇婆路翅堤舍波罗蛇菩提萨埵婆摩诃萨埵婆　多掷他　阇婆毗时　宾头毗时弥楼毗时　萨婆迦摩叉陀　毗时识叉娑婆呵　多掷他　阿摩智婆罗摩智　涅摩智　婆罗智　散波罗卑反智　伊未尼　至未尼　饥利尼　阿卢阿尼　卢呵尼　陀罗尼　叹波尼　阿婆罗尼　散婆罗尼　散婆罗尼　尼婆罗尼　尼婆罗尼　阿婆罗尼　散婆罗尼　利婆尼　阿利波尼　那那叵那叵那叵尼　囊茶　囊那茶茶茶尼　散蜜掷　兜他罗囊　莎呵　南无阿利也　婆路翅提　舍婆罗写菩提萨埵写也摩诃萨埵写
　　行此之法。于闲静处若阿练若处。于观世音像前。经行诵之一日一夜。即见观世音。
　　南无观世音菩萨救护世间者。我某甲今诚归依。欲求所愿悉得当与我。若欲坐禅读诵欲多闻义。欲为人说法教化邪见。欲求衣食供养。一切所愿必得。若能一日一夜不食。净洗浴著净衣。独处经行诵此陀罗尼。所愿必得。即说陀罗尼句。
　　南无观世音师子无畏音大慈柔软音大梵清净音大光普照音天人丈夫音能施众生乐济度生死岸。
　　观世音菩萨陀罗尼
　　南无观世音菩萨　多掷哆丘梨丘梨头吒头吒　婆度斯摩弥　婆罗呵啰哆　莎呵
　　此陀罗尼晨朝三遍诵之一切吉祥。
　　乐虚空藏陀罗尼
　　南无佛兜佛多摩诃目健连莎多掷哆　倚利吉利弥和[臣*知]利　萨婆伽倚弥利萨婆伽弥利莎呵(此咒十二行第二卷第三幅亦有之丹本彼中亦无今以重沓彼中除之)
　　此陀罗尼要月十四十五日明星出时。诵之八百遍。烧好沉水香香烟不绝。要用黄花八百枚令人得福。若善男子现身安隐。求心中所愿无不获得。若是女人化成男子。能至心一日一夜六时行道诵持之者。却三劫之罪永不入恶趣。要用春秋凉时三月八月四月九月。余时不如。
　　虚空藏菩萨陀罗尼
　　多掷哆　阿弥阇　阿弥阇　迦留尼迦　遮罗遮罗　散遮罗　毗遮罗　迦留尼迦　啰茂罗茂罗　毗迦陀疑　摩摩去复奢摩那　迦留尼迦　真多摩尼　富罗移　迦留尼迦　萨堆舍摩多婆陀阿若陀梨破穷留提毗脾迦穷　持栗踊毗脾迦迦穷迦留尼迦　迦留尼迦　富梨陀兜摩阿舍　萨埵波利波遮阿轲迦提　莎呵
　　若有众生种种诸病。逼切其身其心散乱。聋盲喑哑诸根不具。支节各异将有死相。如是等事一向称虚空藏菩萨陀罗尼。
　　我释摩男菩萨。今欲说大神咒拥护诸众生。国土虚弱事刀兵。及寇贼疫病悉皆消灭。所说大神咒功力如是。
　　昙无呼稣兜流　昙蜜耆兜流　昙蜜毕梨兜流　奢副都兜流　莎呵
　　诵咒三遍。缕八色结作四结系两脚。
　　此神咒力。能令百阎浮提千阎浮提万阎浮提六返震动。一佛境界悉能为之。其中诸王统理民物。不以节度故。使邻国刀兵竞起。天龙恚怒水旱不调。国王尔时责己修德。慈惠天下宽纵民物。征善舍恶宽余众生。忏悔惭愧与民更始。从此日夜万恶都息众善普集。天龙欢喜雨泽以时。五谷熟成疫气消灭。王于尔时日日三时。应当读诵此陀罗尼。所愿成就真实不虚。我释摩男菩萨所说如是。劝嘱诸国王事。阿难比丘所说神咒。
　　名支富敷胡(晋言生死长眠令得惺悟)乌啄支富敷胡(晋言众生五欲淤泥中卧提拔令出)毕梨帝囊支富敷胡(晋言众生为无明贪欲嗔恚所中我今拔出)
　　此陀罗尼力。能令众生心得解脱。毕竟一乘不堕小乘。毕竟清净圆满具足。有诸众生迷于大乘。以咒力故还得决定。犹如浊水置诸神珠。以珠力故水则湛清。此陀罗尼势分所及。众生蒙祐悉得解脱。此陀罗尼咒。三千世界须弥山王。皆悉动摇不安其所。帝释天王惊怖出宫。是谁神变乃至如是。诸龙王宫皆悉震动。懎懎不安如动花树。诸龙惊走逃窜孔穴。诸神仙人心迷脑转。山山相博不安其所。四大海水为之踊沸。鱼鳖鼋鼍藏窜孔穴。此大神咒神力如是。其有读诵书写竹帛。此人现得佛光三昧。能除七百七十亿劫生死重罪悉灭无余。阿难比丘说此陀罗尼咒竟真实如是。
　　普贤菩萨所说大陀罗尼神咒经
　　名支波啄(晋言决定)。毗尼波啄(晋言断结)。乌稣波啄(晋言生尽)
　　此咒能令众生心得解脱。灭三毒病却障道罪。他方怨贼悉皆摧灭。境内所有怨家盗贼悉能穰之。若行旷野恶兽毒虫。闻此陀罗尼神咒。口则闭塞不能为害。此陀罗尼咒。乃是过去四十亿诸佛所说。我今说之。其有修行此陀罗尼者。愿果不虚今故略说。
　　大悲观世音菩萨摩诃萨说大陀罗尼神咒
　　南无勒囊利蛇蛇　南无阿利蛇　婆路吉抵舍伏罗蛇　菩提萨埵蛇　摩诃萨埵蛇　摩诃萨埵蛇　伊瞢多崩　婆罗婆叉弥　佛婆禅摩　北至窒士耽萨埵　南无勒囊利蛇蛇　南无阿利蛇　婆路吉抵舍伏罗蛇　菩提萨埵蛇　摩诃萨埵蛇　多掷哆修目[仁-二+企]　毗目[仁-二+企]　伏流修目流毗修目流　输那泞　比轮那泞　摩诃思多婆兜　摩首罗兜　摩富抵婆婆抵多　婆首沙兜　莎呵
　　此陀罗尼。若人癞病若白癞。若赤癞若黄癞病。若狂狗啮若身恶疮。若被箭射刀枪伤破。以此陀罗尼咒咒土三七二十一遍。以涂疮上即得差愈真实如是。
　　十五观世音菩萨愿果
　　南无勤囊利蛇蛇　南无阿利蛇　婆路吉抵舍伏罗蛇　菩提萨埵蛇　摩诃萨埵蛇　多掷哆　南无摩诃迦留尼迦　南无萨婆萨埵　布多[少/兔]剑卑泞　南无萨婆萨埵囊　弥多罗质多多蛇　南无萨婆脾蛇　散那木叉迦罗蛇　南无萨婆槃怛跢陀迦罗迦罗　南无萨婆婆蛇　睒摩囊迦罗蛇　南无萨婆比蛇　耶木叉迦罗蛇　南无萨婆萨埵　涅槃波罗耶舍迦罗蛇　南无摩诃菩提萨埵摩吉埵囊伊瞢呵利蛇　婆路吉抵舍伏罗蛇希力提蛇　摩拔提霜弥　萨婆羯磨力陀莎陀罗尼　萨婆比蛇蛇　波罗慕羼尼多掷哆秀留秀留秀留　兜流兜流兜流　希利希利弥利弥利思利思利　提利提利阇梨阇梨阇梨阇梨　泞郁勒利目勤利　摩诃迦斯具利　乾陀犁陀罗邲地。摩登祈福迦罗斯　豆离豆离　豆离　昙弥昙弥昙弥泞　膻坻膻多　摩耶斯目帝　毗目偙折移肥折移肥　湖利　酩躎力弥　希利弥富旦泞　稣慕抵修赖斯阇弥律抵阇弥　律多婆多婆但坭难提难提目[仁-二+企]　旃陀离旋陀罗目[仁-二+企]钵陀哆半陀莽目俭修陀迦絺修利蛇　波罗沙脾修利蛇赖世　弥婆迦婆律　[挺-壬+(一/巾)]婆罗喻哆婆罗懒因罗因坻罗伽罗侈　婆移阿赖振阇弥坻摩诃波腊脾屯豆[卄/脾]莎离　摩豆沙离摩豆沙离　萨婆萨埵　阿[少/兔]剑婆陀蛇　婆陀蛇婆陀蛇　佛驮摩[少/兔]沫罗　[仁-二+頡]昙摩摩　耨沫罗希　僧伽摩耨沫罗希　佛陀蛇佛陀蛇　希厘提蛇　摩耨沫罗希菩提蛇菩提萨埵　萨婆羯摩　莎呵　阿婆罗陀蛇　莎呵　迦留尼迦蛇　莎呵　羯摩哆莎呵　莎陀蛇　莎呵　南无阿利蛇　婆路吉抵舍伏罗蛇　悉缠兜墓陀罗钵陀　莎呵
　　行此咒法。于二月十五日。以牛屎涂地。以瓦器新好者盛香。十一瓦器盛乳。须一灯须烧好香华贯鬘。三日断食一日三时澡浴。应布草于地。于七日中诵咒八百遍。应观世音像前。应著新净衣。烧黑坚沉水香。三时诵此咒必得吉祥。随心所愿必得不虚。若咒水若咒土若结缕。若咒芥子烧之若咒草。随意所便用治身病。要于食前咒之众病除愈此咒随心所愿。应七日七夜中行之。亦使上来所说能得行之吉是咒是随心自在咒。是观世音菩萨摩诃萨大悲故。说诸欲所求悉得如愿。是咒能灭一切怖畏。能除一切病痛。能解一切系缚。能除一切怨害。能除一切蛊道毒药。能灭一切热病。能降伏一切魔怨。能除一切颠狂鬼病。若欲远行当诵此咒自结衣角。能除一切众恶。若结染色缕系病人身无不除愈。若以水渍洒若以黑缕结之。能自护身并护他人。能令至堕地狱悉蒙解脱。此观世音菩萨摩诃萨本所誓愿拔度一切广救众生。真实如是诚谛不虚。

　　七佛八菩萨所说大陀罗尼神咒经卷第一

　　文殊师利菩萨所说经
　　我文殊师利。欲说神咒拔济诸众生除其淫欲本。有咒名乌苏吒(晋言除淫)欲却我慢。
　　拘利拘利帝那　忧拙忧拙帝那　度呼度呼帝那　究吒究吒帝那　若蜜都若蜜帝那　究咤呼咤呼帝那　忧守忧守帝那　耶蜜若耶蜜帝那　摩呼咤究吒多　莎诃
　　诵咒三遍缕三色结作七结系脚。是咒能令失心者还得正念灭淫欲火心得清凉。除其我慢灭结使火。三毒垢障悉得清净。若善男子及善女人。精神处在无明重渊。久处生死不能得出。洄波四流溺淫欲海。莫能觉之莫知求出。呜呼可伤。若善男子善女人。心得醒悟还厌淫欲。应当与此陀罗尼令其读诵。淫欲之火渐渐消灭。淫欲灭已慢心自灭。慢心灭已其心则定。其心定已结使都灭。结使灭已心得解脱。心得解脱已即得道果。是则名为火神咒力。诚谛不虚功力如是。断酒肉五辛四十九日。诸不净肉悉不得食。四十九日昼夜六时勤心读诵。烧黑沉水香白栴檀香。散花供养十方诸佛。六时读诵曾不废忘。日数足已结使即灭。其心泰然无复淫欲。
　　多(上)绖他(一)阿[少/兔]暮大那(上二)菩提三摩陀波那多(三)伏哆(四)纡伏哆(五)怛怛罗伏哆(六)尼兴(蜎蝇反)伽磨(七)波罗破(八)多罗破(九)哆嚧(十)哆隆(洛中反十一)伽磨伽磨那(十二)毗唎磨(十三)摩素磨(十四)系(上)履婆伽磨(十五)毗达啰磨(十六)大啰麴磨(十七)阿逻弥逻(十八)伊迦叉逻那喻(十九)
　　婆罗门。此陀罗尼是过去未来现在诸佛世尊。同说此破魔众会修多罗。婆罗门说此破魔众会修多罗。持一切魔宫皆悉震动。大动摇大摇。一切诸魔各各从彼本坐。颠倒堕落不能语言。所以者何。彼等常为多人作不利益。常为多人作苦恼事。令失利益。以是事故现得如是恐怖果报。如佛世尊。常与一切众生乐故。乃至慈悲喜舍。是故令彼诸波旬等皆生恐怖。婆罗门若复有人。当能转此发菩提修多罗者。于彼人所无有障碍。若诸天龙夜叉。若人非人。若魔魔子若魔眷属。若水火刀杖若恶行者。若诸恶兽。若身所苦若意所苦。而有受者无有是处。何以故彼善男子善女人。常为多人作利益事安乐故。常为多人作怜愍故。为诸天人等作覆护故。彼等诸善男子善女人慈行力故。应如是知。婆罗门彼善男子善女人。不作身恶行不作口恶行不作意恶行故。彼等诸苦事。不逼其身亦不逼心。婆罗门此因缘故能灭一切苦。尔时世尊重宣此义。而说偈言。
　　魔勤于此经　　当欲坏灭之
　　是故此经典　　调御今为说
　　令魔悉迷乱　　丛聚坐颤栗
　　相视不能言　　此恶行果报
　　恐怖众生故　　常怀作恶心
　　颠倒而堕落　　是故得现报


　　七佛所说神咒经卷第二

　　　　晋代译失三藏名今附东晋录
　　佛说旷野鬼神阿吒婆拘咒经。除众生苦患诸疾尔时鬼神即说咒曰。
　　头留弥头留弥　陀咩多陀咩　头留咩　头留咩　头留咩　吟尼利尼利那罗那罗尼利尼利尼利尼利那罗[少/兔]富尼利豆茶泞摩诃豆茶泞豆茶泞究吒泞摩诃究吒泞摩诃究吒泞　究吒泞多吒泞　摩诃多吒泞多吒泞　吒吒吒吒吒吒摩诃吒吒　阿毗阿毗摩诃阿毗　阿毗利　阿毗利　摩诃阿毗利　阿毗阿婆阿毗阿婆阿毗阿婆　阿毗　阿婆阿徙阿徙　摩诃阿徙阿徙利尼利尼　摩诃利尼利尼首娄首娄　摩诃首娄首娄仇娄　摩诃仇娄仇娄　茂留仇牟优仇牟　娄仇牟仇摩仇摩仇摩　希利希利希利希利　伊持伊持伊持伊持　比持比持比持比持　呵啰呵啰呵啰呵啰　希尼希尼希尼希尼　休尼休尼休尼休尼　诃那诃那诃那诃那　牟尼牟尼牟尼牟尼　摩诃牟尼牟尼婆罗　婆兰尼利师知路迦遮利耶　时那时那时那时那　赖沙婆时那时那时那时那　赖沙婆　那暮蛇　修竭多牟尼那暮蛇　修竭多牟尼迦罗　摩阇竭提多蛇　舍摩陀摩　舍摩陀摩　舍摩陀摩目多咩提　那比时多弥罗　留师多弥牟尼那比阇那弥修竭都多摩牟尼那比阇那弥
　　世尊此陀罗尼句。为四部众令得安隐离诸恼患。众魔恶鬼盗贼水火旋岚恶风罗刹恶鬼。热病冷病风病等分诸病。家业衰耗所向不利恶兽卒暴。急诵此咒一切解脱。今当重说陀罗尼咒。
　　阿车阿眵牟尼　摩诃牟尼牟尼　奥尼休休　摩那力迦休休　阎迦那吒阿吒阿迦那吒阿多那　知阿多波吒阿吒那吒那吒流豆流豆休休豆　希尼希尼希尼希尼　乌仇摩乌仇摩乌仇摩乌仇摩　希利希利　尼利尼利　摩诃尼利　莎诃
　　今为某甲等在所作护。若有诸鬼食人精气者。若损人资产者耗人财物者。如是一切诸怖畏等。悉为某甲等作无量救护。即说咒曰。
　　流摩流摩流摩流摩　希利希利希利希利　仇那仇那仇那仇那　仇[少/兔]仇[少/兔]仇[少/兔]仇[少/兔]　仇留仇留仇留仇留　休娄休娄休娄休娄　希利希利　暮休暮休暮休暮休　暮希利暮希利暮希利暮希利　休休休牟休摩休咩泯摩咩思　摩诃提尼罗咩吼莎呵
　　如上所说莫令某甲有王贼水火风日月星辰鬼神等畏。或有余恶知识心怀恶害者。令其自遇灾祸苦恼。不越此界不犯此咒。一切阿修罗夜叉罗刹诸龙等。恶人非人等不能为害。尔时四众闻说此咒欢喜奉行。
　　(宋本此中有虚空藏菩萨真言十二行捡之即上第一卷二十二幅所出今此中除之)。
　　集法悦舍苦陀罗尼经(此咒丹本中无)
　　南无佛陀蛇　南无达摩蛇　南无僧伽蛇　南无毗首陀遮蛇　南无阿伽竭浮遮蛇　南无摩呵萨婆婆伽利蛇多掷(轻)哆(敕贺)林弥利　婆簸婆弥　留遮呵檀摩陀那阇那唏(希)知泯(底)利婆居婆　遮蛇那蛇波罗萨婆(摩诃)唏知泯(底)利殃求知利　默求知利比婆萨婆蛇那　比林婆阇呵　陀舍蛇　输萨婆娑罗　三曼(无律)钵泯波波利　摩诃阿那　莎呵
　　尔时佛告诸大众言。吾本无数劫中处于凡夫时。字遮他陀。在加偷逻国。作于商客贩卖治业。虚妄无实。造诸恶行不可称计。淫荒无道不可具说。是时愚痴害父爱母。经数年中举国人民一皆知之。称声唱言。是遮他陀害父爱母经今数年。吾时思念与六畜无异更无人事。时于加偷逻国跳城奔走趣于深泽。时此国王名毗阇。告令国中人民。此遮他陀淫荒无道致为此事。其有能得此人者当重赐宝物。时此国人各各爱慕欲捕吾身。是时惊怖即出国。作沙门在于他国。修行十善坐禅学道。昼夜泣泪经三十七年。以五逆罪障故。心不定忧悲叵处。以三十七年中在于山窟。常举声泣苦哉苦哉。当以何心去此苦也。悲叹下窟乞食时。道中地得一大钵。中有一匣经更无余经。唯有集法悦舍苦陀罗尼。说过去恒河沙诸佛泥洹时。常在毗悦罗国。说此陀罗尼付诸大菩萨。后有人得闻此陀罗尼者。此人过去世时修持五戒十善当令得闻。有人虽闻而不在心不修集者是名无缘。此陀罗尼能除去百亿劫生死五逆大罪。若有人受持读诵者。终不堕于三涂地狱饿鬼畜生。何以故过去诸佛以欲泥洹时。会当说之尊重叹仰。称其功德不可计量付诸菩萨。后有众生得闻此陀罗尼者。修习著心福报难计。犹如须弥宝海。凡夫不能得量。若有人作诸恶行。窃闻此陀罗尼名不及修习。一用在怀堕于地狱。一切地狱中蒙此人恩苦痛不行。有人能行现身精勤修习得者。睹见百千万佛刹土。得福无量不可具说。唯有诸佛与诸菩萨乃能究尽。声闻二乘人者不能得知。何以故此陀罗尼。非一佛二佛所说。过去恒河沙诸佛所说。是时吾得此经。即不乞食欢喜向窟。到于窟中烧香礼拜悲泪赞仰。于窟中修习赞诵经一年。始得以罪业障故。不能得入心怀。是时吾即以秋月夜。洗浴修行经一七日。如童子初学愦愦者不少。便更行于七日亦如是愦愦无异。心中愁恼不知云何。意中恬思此陀罗尼字。经于数反心中忽定。我时欣悦如人地得百千斤金。人无知者内欣不止吾时亦然。修行数年飞行无碍。睹见十方三世诸佛。后有行者如法行之。
　　我文殊师利。今欲说神咒。拔济诸众生。除其淫欲本。有咒名乌稣吒(晋言)除淫欲却我慢。
　　句梨句梨帝那　忧拙忧拙帝那　度呼度呼帝那　究吒究吒帝那　若蜜都若蜜都帝那　究吒呼究吒呼帝那忧守忧守帝那　耶蜜若耶蜜若帝那　度呼吒究吒多莎呵
　　诵咒三遍结缕作七结系脚。
　　是咒能令诸失心者还得正念。灭淫欲火心得清凉。除其我慢灭结使火。三毒垢障悉得消除。若诸女人及善男子。精神处在无明重渊下。久处于生死不能得出要。洄波生死流没溺淫欲海。莫能觉之者莫知求出要。呜呼甚可伤。若善男子善女人。心得惺悟还厌淫欲。应当与此陀罗尼咒令其读诵。淫欲之火渐渐消灭。淫欲灭已慢心自灭。慢心灭已其心则定。其心定已结使都灭。结使灭已心得解脱。心解脱已即得道果。是则名为大神咒力。诚谛不虚神力如是。断酒五辛七七四十九日。诸不净肉悉不得食。若男子行者九九八十一日。若女人行者七七四十九日。复昼夜六时勤心读诵。烧黑沉水白旃檀香。散华供养十方诸佛。六时读诵曾不废忘。日数足已结使即灭。其心泰然无复淫欲。
　　我文殊师利菩萨。今欲说大神咒名。消诸精魅鬼并及妖邪蛊道。有咒名沤帝兜囊(晋言)。消众生病净其五藏六府三焦以禅定水洗泽令净(泽丹濯)。
　　胡摩若帝昼　胡稣摩帝昼　乌殊卑梨帝昼　具殊蜜帝昼　乌舍弥帝昼　阇毗若帝昼　乌睒弥帝昼　蜜阇都帝昼　具若乌稣多帝昼　唯染蜜阇都乌稣多帝昼　毗梨帝囊帝昼　莎呵
　　诵咒七遍缕作七结系脚(丹作膝)。
　　此大神咒能令行人。心得清净离诸疾病。心得解脱慧得解脱。消众毒药无众恼患。众邪妖魅悉皆消灭。如为一人众多亦然应当读诵极令通利。在在处处我为阎浮提诸众生故结此神咒。治诸蛊魅消众毒药。当令流布遍阎浮提。末法众生薄福所致。莫不为此众邪所恼。勤教读诵普使令知。
　　我定自在王菩萨。今从妙乐世界来为此娑婆世界五浊众生故。为除禅定障。拔其无明闇。开其慧眼。赐其禅定水。荡涤心垢障。种以菩提芽。渐渐郁茂长。开阐三乘门。示其果实相。有咒名求稚兜(晋言名招明却黑闇罪除慧眼垢)。
　　若蜜帝都　乌殊那帝都　具若帝都　故摩楼帝都　乌叶弥帝都　胡稣富多帝都　乌耆弥帝都　胡耆那帝都　乌输求提帝都　莎呵
　　诵咒三遍。缕五色结作三结系脚。
　　此大神咒势分所及遍阎浮提。若诸行人欲修禅定。或为天魔众邪蛊魅之所恼者。以魔恼故众缘事起。外恶知识竞来侵娆。以侵娆故内恶复起。求名利养谄曲嫉妒。憍慢贡高来集其心。行人尔时应当自责。我为不善为魔所缚。惭愧自责低头愧耻。诸佛及众贤圣。我于往劫堕大地狱畜生饿鬼。洄波六趣数受生死。今得人身钝根少智。欲修禅定而不能得。为诸结使之所覆蔽。我今宁当碎身如尘。终不为此结使所蔽。作是誓已五体投地。归命十方现在诸佛。多陀阿伽度阿罗诃三藐三佛陀。赦我愆咎灭除我罪。洗我慧眼令得明净。以慈悲水荡涤心垢。明照我心内外清彻。作是悔已复更投地。如是三返复起叩头。悔已却坐净身口已。诵此神咒二十一遍。尔时当三称我名定自在王菩萨悔过愆咎如是三说一心禅思。于一一时悔过自责。随根利钝亿百垓劫。重恶之业障道黑闇。众邪蛊魅天魔罪垢。悉皆消灭无有遗余。我时当与大菩萨众往是人所。随根利钝示其证相。我定自在王菩萨所说神咒。诚谛不虚神力如是。
　　我妙眼菩萨。今从日月灯明王佛国来。到此娑婆世界。为大阿罗汉欲得初禅三明六通。今欲说神咒。令其速成办。除其习结垢。并及微薄障。净其天眼通。宿命智习气。他心智明了。未来一切事。国土之名号。及以弟子众。寿命劫多少。及诸神通事。耳根通彻听。百佛世界事。身通能飞行。石山无挂碍。以灭受想行。漏尽今说竟。有神咒名沤闇波置卢(晋言)众累都尽具足三明及六神通八解脱。
　　民若婆呵啼卢　乌稣吒帝卢　耶蜜帝卢乌昼帝卢　波支呵帝卢　波稣呵帝卢究昼帝卢　乌若蜜帝卢　究昼帝卢　莎呵
　　诵咒三遍缕三色作六结系项。
　　此大神咒。能令行人。断除习气。及障道垢。洗濯三明。六通令净。应当讽诵。极令通利。我功德相严菩萨。今从阿弥陀佛国来。今欲劝助遂成菩萨。教以巧妙方便百福德。令速得初住具诸相好故。以美妙方便教令行之。何等美妙。一者其福弘广普慈众生。二者荫覆一切如母爱子不见其过。三者积德行善不计其劳。四者精勤修习舍慧精进转以化人。五者行十善行转教众生。六者持戒净洁犹如明珠。内外明彻无有瑕尘。七者身口意业所出言教以慈悲为本。八者所作事业拯济为先。九者常以微妙方便。为众说法和颜悦色不违其意。十者常游诸国为大国师。荷负众生包含一切心无疲倦。是名菩萨欲登初住始发心时十大妙行。如是十十是名百福成一相好。我今略说。今欲说咒令速成办。有咒名陀摩卢具低(晋言)成就相好庄严功德断除习气灭障道罪。
　　　阿提陀摩卢　具多陀摩卢　支富陀摩卢　波昼陀摩卢　乌奢陀摩卢　阇蜜陀摩卢　乌吒陀摩卢　若弥陀摩卢　乌昼陀摩卢　胡阇弥佉陀摩卢　波守波守帝陀摩卢　沤周沤周帝帝陀摩卢　波瘦波瘦帝陀摩卢　余染比余染比呵陀摩卢　阇毗兜阇毗兜陀摩卢　莎呵
　　诵咒五遍缕青缘二色结作三结系腰。
　　是咒能令行人庄严功德。具诸相好必登初住。勤心读诵极令通利。昼夜讽诵心莫暂舍。转教行人。
　　我善名称菩萨。今从北方善寂月音王佛国来。此娑婆世界佛法欲灭人多造恶。贪著利养更相是非。无有君臣父子之义。亦无师徒弟子之礼。五浊鼎沸三毒炽盛。皆是前世不修德行积习众恶。今得此身虽受人身。心似畜生罗刹鬼心。人身畜心示同人类。哀哉大苦千载欲末。其中或有若一若两。行错众生堕在下流。为当愍此诸众生耳。今欲说咒以救接之。令其本行还得如初。有咒名云若蜜兜(晋言)拔诸行人罪垢根本摩洗拂拭令得鲜白。
　　乌富波罗帝那　殊求波罗帝那　喻若蜜波罗帝那　乌瘦都　支波都　耶蜜都　具若都　究吒都　究吒都　舒波都　莎呵
　　诵咒三遍。缕黄白二色结作三结系项。
　　此大神咒犹如大盖荫覆一切。亦如大雨润泽一切。亦如桥船运度一切。三界群萌无不蒙赖。道俗殊异禀味是一。苍生万品会归一空。菩萨所以权方适化。为诸群品度脱之耳。今说此咒为行人故。救济拯拔令其速得三乘圣果。敕诸行人勤心读诵。诚谛不虚必当得道。
　　宝月光明菩萨。今欲说神咒除诸禅定罪及去诸垢障。五阴四大病一切皆除却。众生无量劫不得修禅定。是故久流转没在生死海。洄波生死流莫能觉之者。我愍此等故今欲说神咒除其三毒垢。拔其愚痴足。照以智慧镜。赐其禅定水。生长菩提芽。令到涅槃岸。有咒名乌阇(晋言)除禅定垢却障道罪诸魔邪鬼悉能灭之。
　　阇摩帝昼　乌帝昼　具若帝昼　奢帝昼　邪蜜帝昼　乌囊帝昼　具阇帝昼　呼帝昼　莎呵
　　诵咒三遍缕黄紫二色结作八结系痛处。
　　是咒能令诸失心者还得正念。亿百垓劫所有重罪悉能摧灭　无有遗余。若有众生欲修禅定。心乱黑闇不见境界。烦恼数起睡眠所覆。是人尔时应作是念。我为宿罪阴盖所覆。应当惭愧忏悔自责。然灯续明。烧香散华供养诸佛。供养佛已别复供养。我宝月光明菩萨。然七枝灯烧沉水香。七日七夜减省睡眠。昼夜六时深自克责说悔先罪。多陀阿伽度阿罗呵三藐三佛陀。知人见人明见弟子所犯罪相。及十方佛诸大菩萨。释梵四天王悉皆证知。明见我所犯罪相。我今忏悔亦悉证知。愿灭我罪令无遗余。于一一时中忏悔已竟。诵此神咒七遍乃止。诵七遍已默然而坐。一心禅思如是罪垢渐渐当除。其心转定境界明了。其根利者三日四日。乃至七日即得见我宝月光明菩萨。除障灭罪授果与之。其根钝者二七三七。极钝根者七七四十九日。有得心定有得果者终不虚过。此大神咒其力如是。
　　我北辰菩萨名曰妙见。今欲说神咒拥护诸国土。所作甚奇特故名曰妙见。处于阎浮提。众星中最胜。神仙中之仙。菩萨之大将。光目诸菩萨。旷济诸群生。有大神咒名故奈波(晋言)拥护国土佐诸国王消灾却敌莫不由之。
　　　具低帝屠稣吒　阿若蜜吒　乌都吒　具阇吒　波赖帝吒　耶弥若吒　乌都吒　拘罗帝吒　阇摩吒　莎呵
　　诵咒五遍七色缕结作三结痛处系。
　　此大神咒乃是过去四十恒河沙诸佛所说。我于过去从诸佛所。得闻说此大神咒力。从是已来经七百劫住阎浮提为大国师。领四天下众星中王。得最自在四天下中。一切国事我悉当之。若诸人王不以正法。任用臣下心无惭愧。暴虚浊乱纵诸群臣。酷虐百姓我能退之。征召贤能代其王位。若能惭愧改恶修善。若能任善退诸恶人。其心弘广普慈一切。容受拯济犹如桥船。包含民物犹如父母。国有贤能当征召之。敬贤尊圣如视父母。王自躬身临朝断事。不枉民物犹如明镜。若其国王能修是德。改往修来悔先作罪。惭愧自责鄙悼愆咎。自悔责已当修三德。一者恭敬三尊。二者怜愍贫穷国有孤老当抚恤之。三者于怨亲中心常平等。断理怨枉不枉民物。若能修行上来诸德。我时当率诸大天王。诸天帝释伺命都尉天曹都尉。除死定生减罪增福益算延寿。白诸天曹差诸善神一千七百。逻卫国界守护国土。除其灾患灭其奸恶。风雨顺时谷米丰熟。疫气消除无诸强敌。人民安乐称王之德。是王若能兼行读诵此陀罗尼。譬如转轮圣王得如意宝珠。是珠神气消伏灾祸。我今以此大神咒力。上来诸德悉能办之灭消灾恶亦复如是。当知是此大神咒力如王明珠亦复如是。
　　我太白仙人。今欲说神咒。我是五通仙人修菩萨行。五星中最胜。我于神仙中。神通光明胜。统领四天下及诸人天事。国土灾害变。寿命延缩短。阴阳及运变。图书谶记等。奸伪质直事。穰灾消奸恶。所应盈缩者。悉是我所知。我愍诸众生。今欲说神咒并护其国土。有咒名阿那呼吒卢(晋言)欲护国土及阎浮提一方众生故。
　　波吒呼婆卢　阎摩呼婆卢　焰摩兜呼婆卢　乌阇那呼婆卢　焰弥呼婆卢　乌昼呼婆卢　具阇呵　呼婆卢　胡若兜呼婆卢　莎呵
　　诵咒三遍缕二色黄白结作二结系项。
　　此大神咒。乃是过去三恒河沙诸佛所说。我于过去。从诸佛所。得闻是咒。从是以来已经百劫。所修功德于神仙中无能及者。内秘菩萨大乘戒行。外现神仙。清净法身。菩萨六度诸波罗蜜具足修竟。外现方便处神仙中。虽共和光不同其尘。是名菩萨乌和拘舍罗。方便处身。若阎浮提诸国王等。前身薄福处在末法。微末善根得为人王。身无福力心闇少智。复值五滓钝浊众生。譬如痴人破车迟牛。欲过险道甚难可过。我见此已。慈心怜愍。为度没溺勤苦众生。为欲携将令得出难。并济其王迟牛之厄。故我今日说此神咒。若其国王闻此语已。心生惭愧自知薄福。改往修来发弘广心。慈悲临覆愍苦众生。忍恶修善不枉民物。建护正法任贤用智。征善退恶与民更始。其王若能修是诸德。复能读诵此陀罗尼。昼夜专念心不废忘。王心尔时转当聪辩。志性和柔不念诸恶。诸天善神渐来亲附。增其智慧益其神力。以天护故转当精进。以精进故我等诸天日月五星二十八宿咸来拥护。求愿与愿。遣诸龙王给其雨泽。谷米丰熟疫气消除。诸灾消灭。善征日生。当知悉是大神咒力。我荧惑仙人。今欲说神咒。拥护诸国土。拔济诸群生。除其我慢心。消灭诸非奸。[示*厭]镇诸毒药。一切诸非法。无不消伏者。我是五通仙。消伏诸奸鬼。一切国土事。世间之灾祥。兵刀及疫气。饥馑丰俭等。邻国恶心生。大臣欲谋反。如是诸灾祸我皆悉知之。天子衰忌事。隐没及覆盖。减算及增寿。悉是我所知。欲得消灾者。我亦能办之。却敌及奸非。我亦能[示*厭]之。除却灾祥变。一切皆由我。我于五星中。聪明利智胜。捷疾机关辩。神通猛利胜。于四天下中。神通捷疾胜。我于四天下。无能及我者。是故我今日欲说大神咒。名具吒呼卢兜(晋言)拥护国土济拔诸王难。消伏诸奸非。疗治众生病。厌祷及毒气。
　　呼都帝昼卢　阿支不帝昼卢　阎摩帝昼卢　不梨帝囊帝昼卢　乌稣兜帝昼卢　具帝帝昼卢　耶摩蜜阇帝昼卢　乌奢不利帝帝昼卢　究守波帝昼卢　莎呵
　　诵咒三遍。缕一色绯结作七结痛处系。
　　此大神咒能令诸国王并及诸国土。悉皆安隐消灾穰祸莫不由是。一切行人及疾病者。悉应读诵皆令通利。若欲修行此陀罗尼者。一者断酒二者断肉三者断辛。于三七日中香汤澡浴著新净衣。若于塔中若空静处安置佛像。烧香散花离众愦闹。于六时中勤心读诵。忏悔十方惭愧自责。净身口已应当读诵。于一一时中三七二十一遍。诵已默然专心念我。荧惑仙人五住菩萨。我今归依。如是三说。如是说已。默然而坐。我于尔时。当往其所。令其所求。皆得成办。亦当授与。如意宝珠。灭结使火国土灾祥。丰俭疫气悉皆穰之。当知是此大神咒力。
　　我大梵天王欲说大陀罗尼以护众生。有陀罗尼名呼卢钵都(晋言)治众生病覆育三界济诸贫穷。
　　阎无呼稣都　伊波都　阎摩呼稣都　阇摩蜜呼稣都　忧波帝那呼稣都　莎呵
　　诵咒三遍。缕二色青绿作七结系两乳。
　　此大神咒乃是过去诸佛所说。我今愍念诸众生故。为令解脱拔济三界勤苦本故。为欲弘广佛正法故。普慈众生犹如慈父。此陀罗尼神力。尽一日月所照之处。四天下中无不赖。此陀罗尼力。能使四海涌沸。须弥山崩碎如微尘。及十宝山四大海水江河淮济入一毛孔。四天下中悉能为之。若诸国土疫病劫起。其王尔时应当精进。七日七夜受持八戒。应当净心六时行道。为万民故调伏其心。敕其境内一切人民。以慈悲心劝令行善。其王尔时于宫殿内。然百千灯以救民命。请召十方诸大菩萨梵释四天王。三自归依叩头求哀。十方诸佛大菩萨众释梵四天王诸来大士救我民命。如是三说如是说已。当诵此陀罗尼三七二十一遍。诵此陀罗尼已。王与群臣夫人婇女。默然而坐禅思一心。我大梵天王。尔时当与梵众释众四天大王诸大龙王八部鬼神。饮其毒气悉得消除。王于尔时于禅思中。得见我身大梵天王释提桓因四天大王。以见我故倍复精进。以精进故其国土境。旧住鬼神恼人民者。我又当遣四天大王驱令出界。以我大梵天王慈悲力故。其国土境悉得安隐。
　　我大自在天王。今欲说神咒。有陀罗尼名呵梨楼(晋言)拔众生苦济众厄难。
　　阿若娑梨楼　毗梨帝那娑梨楼　遮波昼娑梨楼　弥梨帝那娑梨楼　殊呵兜支波昼　莎呵
　　诵咒三遍一色线绿结作四结系项。
　　是咒乃是过去十万亿诸佛所说。此陀罗尼威神力故。四天下中尽一日月所照之处能为光明。贫穷者能施宝藏。盲冥众生施其慧眼。病苦之者与法药疗治。若诸众生欲求三乘圣果者。我能佐助令得成办。若在幽隐受三涂苦。以此陀罗尼力。三涂命终生忉利天。若诸行人书写读诵此陀罗尼者。得宿命智忆十四生事。来今往古如现目前。欲修禅定者。阴盖所覆者。当诵此陀罗尼。其心则定睡眠遣除。欲修学问者。其心散乱不能专一。触事滞碍不得义味。当修行此陀罗尼。欲得闻持者。当修行此陀罗尼。欲得十方诸佛所说诸大菩萨所说诸大天王所说。一闻历耳总持不忘即得义理。百千义理自然现前持而不忘。应当读诵此陀罗尼。昼夜六时恒不废忘。精勤修习助佛道法。是人尔时当于梦中。即得见我大自在天王坐白莲华台往是人所。其人以见我故心大欢喜。我时授与如意宝珠。以珠力故所愿自在。百千诸佛常随护助。此大陀罗尼神力如是。
　　我化乐天王欲说大陀罗尼。名阿那阇富卢(晋言)法忍柔顺法忍堪任荷负三界。众生譬如大海其量。难知我天王心亦复如是。悉能救接漂流众生出三界海。
　　那阇富卢　忧多罗富卢　龙若呼富卢　忧禆叉富卢　陀摩阇富卢　毗梨帝那富卢　乌殊知富卢　莎呵
　　诵咒三遍。五色缕结作一结系项。
　　此大神咒。乃是过去百千万亿诸佛所说。愍念众生故今欲说之。此大神咒势分所及。三天下中唯郁单越独不得闻。力所至处其中众生。三种毒箭自然拔出。得音响忍法音光明入毛孔中。所有郁蒸三垢重罪自然涌出。此诸众生命终已后。悉得往生忉利天上。若诸行人三垢覆蔽。久处生死缠绵难解。为业垢河之所漂流。我时当乘大乘法舡捞接救拔。以智慧火烧其结使。以禅定水洗濯令净。以沤和拘舍罗拂拭搓摩。教以六度布以四禅令出三界。若诸行人欲得今身欲得音响忍。欲得柔顺忍。欲得无生忍。当修行此陀罗尼。净持戒地减省睡眠。忍辱柔和少诸缘务心意质直。见修功德者赞叹其德。见贫穷者及疾病者。慈心怜愍如己无异。如是修行调其心已。复欲增上果所愿者。当于三七二十一日。遭中一食白食酥酪得食。若鲜洁处若在塔中。六时行道于一一时中。礼十方佛忏悔宿罪。烧众名香散花供养。栴檀熏陆诸杂花香。三称我名化乐天王我是五住菩萨。尔时于一一时中。诵此陀罗尼二十一遍。从初一日乃至七日。极钝根者三七二十一日。我于尔时往是人所。随根利钝授与法忍。应得音响忍者授与音响忍。应得柔顺忍者授与柔顺忍。应得无生法忍者授与无生法忍。悉授与之真实不虚。
　　兜率陀天王。我欲说大陀罗尼名者蜜稣兜(晋言)救诸病苦赈给贫穷令诸行人。速得三乘圣果如天降雨。令诸农夫多收果实。
　　支毕度稣兜　民若度稣兜　毕梨帝那度稣兜　阿支都那度稣兜　究吒呼奴度稣兜　若富那度稣兜　乌兜莎呼　兜度稣兜　蜜若无度稣兜　莎呵
　　诵咒六遍五色缕结作三结系两手。
　　此大神咒力。能令此阎浮提所有地。种碎如微尘。弗婆提瞿耶尼悉能为之。海水枯涸须弥山崩令如微尘。复能还复如本无异。令诸行人诸结重罪尘劳垢习。为渴爱河之所漂流。没溺生死无能觉者。我今以此大神咒力。捞接救拔令出三界。以大乘河灭结使火。以禅定膏油润渍令湿。种植无上菩提根芽。令诸众生收诸果实。此陀罗尼力亦复如是。若诸众生现身欲修此陀罗尼。得宿命智齐四百生。未来世事亦四百生悉能知之。现在世事知他人心所缘境界。天文地理图书谶记。知诸众生死此生彼。至四百生悉能知之。应当受持读诵此陀罗尼。应当精进净持戒地。少欲知足修质直心。昼夜六时少其睡眠。精进修之节食少语。乃至六年毕得克果。先得宿命智。次得无生智。后得他心智。来今往古未然之事靡不通达。得此宿命智已。陀罗尼力故所得智慧。如五住菩萨等无有异。
　　我焰摩天王今欲说大神咒。名求低胡稣多(晋言)美妙音声。
　　波置呼卢多　乌吒句呼卢多　那无呼卢多　不梨帝那呼卢多　乌奢副呼卢多　莎呵
　　诵咒三遍。缕五色结作五结系项。
　　是名毕法性海美妙音声。此大神咒。乃是过去十恒河沙等诸佛所说。是咒能令小千世界悉皆震动。其中众生以大神咒威神力故。三毒病恼缠劳垢习自然涌出。法音光明从毛孔入。郁蒸热恼自然清凉。小千世界其中众生。闻此陀罗尼美妙音声和雅柔软。有得音响忍者。有得柔顺忍者。有得大无生法忍者。有能堪任久住度众生者。有得毕法性海四辩无碍者。有得大总持神通自在。常游诸国以美妙音声。而为众生演说法要。悉是大神咒威神力故。能办此事。
　　我忉利天王愍念众生故。欲说大神咒名胡稣兜那(晋言)。去除垢秽。慈悲拯济。拔众生苦。
　　支不帝梨那　阿支不帝梨那　弥阇帝梨那　乌稣帝梨那　若副多帝梨那　驱稣帝梨那　莎呵
　　诵咒三遍。白缕结作六结系项。
　　此大神咒。乃是过去十恒河沙诸佛所说。我忉利天王以此大神咒力。于四天下中得大神力触事无碍。尽一日月所照之处。悉能为之。众生寿命帝王暴虐。兵刀寇贼饥馑疾疫。大臣宰相佞谄不忠。国家衰忌星宿失度。雨泽不时晚雨早霜。比丘懈怠三业不勤。故使世界三灾并起。若其国王放逸著乐。纵诸群臣贪浊自恣。多取民物枉杀无辜。民怨天怒故使国界兵刀竞起。有诤夺之心行此恶行。欲求长生终不可得。若其国王心生惭愧。悔过自责虚负万民。空顽不及谦下自卑。惠下利民退恶任善。尊圣敬德拯济贫穷。如其国王改往修来。遵修此德可得长生延年益寿。复能读诵此陀罗尼。修行信顺。上来所说诸恶灾怪。悉得消灭无有遗余。

　　七佛所说神咒经卷第二



　　七佛所说神咒经卷第三

　　　　晋代译失三藏名今附东晋录
　　我摩醯首罗天王。今欲说神咒。愍念诸众生为除苦本。除其我慢心令修忍辱行。有咒名句多吒(晋言)慈忍辱。
　　殊呼多(一)乌耆多(二)句多吒(三)乌稣蜜多(四)提梨帝吒(五)若蜜殊吒(六)句喻吒(七)乌稣蜜耆吒(八)句那吒(九)那蜜耆吒(十)乌稣帝梨吒(十一)莎呵(十二)
　　诵咒五遍。缕一色青结作十二结系两手。
　　此大神咒乃是过去七恒河沙诸佛所说。又我过去从诸佛所。得闻说此大神咒名。从是已来神通自在。遍领三千大千世界。一切鬼王皆悉属我。我有神力悉能摧伏。我今说此陀罗尼咒。如王解髻明珠与人。譬如强力转轮圣王。威势自在无有前敌。未摧伏者力能摧伏。已调伏者增加守护。所须之物令无所乏。时转轮王威伏百姓。复能养育增加守护。犹如慈父等无有异。我今大摩醯首罗天王。神力自在亦复如是。典领三千大千世界鬼神诸王。养育守护亦复如是。摧伏外道及诸邪见。悉令靡伏安住正法。复以神通游腾十方。游诸佛国佐佛扬化。守护正法亦复如是。我今以此大神咒力。六道化身度脱众生。现作鬼王降伏诸鬼。摧灭邪见。内修菩萨清净戒行。久已得处法流水中。八住齐阶功勋成就。当知皆是大神咒力。其诸人王及诸行人。欲得现世离众患难。欲护正法欲得安隐。欲得国土无诸灾疫丰实安乐。其王应当勤心读诵。研精修习此陀罗尼。亦当劝励后妃婇女。诸王子等勤心修习。昼夜读诵极令通利。于月八日十四日十五日。离常住处在空静地。净洁洗浴妙香涂身。著新净衣于夜后分明星出时烧香。散五色妙花三种名香供养十方佛已。然后三称我名摩醯首罗大天王。满我所愿如是三说。令我所求皆得吉祥。作是愿已默然而坐。我于尔时当往其所。王于尔时即当诵此陀罗尼咒二十一遍默然而坐。其王尔时若于梦中若惺悟心。得见我身在虚空中处白莲华台。放大光明照触王身。王见光已即得清净解脱无垢光三昧。得是三昧已心大欢喜。心欢喜故所愿悉得。我时当遣八部鬼神。守护国土国界清夷无诸灾横。当知是此大神咒力。
　　我八臂那罗延今欲说神咒。名阿波卢耆兜帝梨置(晋言护助佛法)消诸奸恶摧灭邪见建立法幢。
　　度呵兜(一)支波兜(二)若勿兜(三)波罗帝兜(四)度阿兜(五)究吒兜(六)阿若勿兜(七)耶蜜兜(八)究吒兜(九)度呵兜(十)莎呵(十一)
　　诵咒五遍。缕青一色结作四结系项。
　　此大神咒乃是过去八恒河沙诸佛所说。我于过去从诸佛所闻是神咒。是故今日得此奇特。威猛德力神通无碍。三界寄挺人无等双。移山驻流手转日月。能接须弥掷置他方还置本处。令此四天王帝释诸天都不觉知。令此须弥入芥子中。四天王宫忉利诸天。悉皆不知己之所入。令四天下洲合为一洲。各还本处如本无异。其中众生不知往来。神通自在游腾十方。历事诸佛守护正法。当知皆是大陀罗尼力。若诸国土诸人王等。欲护己身及国土者。是王应当建立佛法。当修十德何等为十。一者以慈悲心养育民物。二者怨亲平等心无憎爱。三者治国正法不枉民物。四者退恶任善识贤别愚。五者谦下自卑不轻贤士。六者有来求者不违其意。随其所求悉皆给与。七者于三宝所其心纯厚。八者拯济贫穷愍诸孤老。九者国有贤士当征召之。十者普慈人民舍恨念旧。犹如慈父爱念其子温润清流。若诸人王能行是德。当知是王诸佛所护。我等诸天亦护是王。不令怜敌来侵其界。有诸善人福德贤士皆集其国。雨泽顺时不被灾霜人民安乐。恶龙摄毒无病苦者。是王若能修是十德。复能兼诵此陀罗尼。专念在心而不废忘。常于月八日十四日十五日。于正殿上若高楼上。香汤沐浴著新净衣。正东而坐日未出时。烧香散花供养十方诸佛。然后礼我八臂那罗延天王神力自在。令我所求皆得如愿。尔时即诵此陀罗尼二七遍已。默然而坐至一食顷。我于尔时当往其所。住虚空中身出光明照触王身。其王尔时见光明已转复精进。以精进故所求皆得。随其所愿无不克获。当知皆是大神咒力。
　　我大功德天女今欲说神咒名兜楼呼帝卢(晋言)护助正法愍苦众生。
　　耆摩罗呼帝卢(一)乌昼呼帝卢(二)句吒那呼帝卢(三)若蜜耆呼帝卢(四)莎呵
　　诵咒三遍缕六色结作六结系项。
　　是大神咒。乃是过去七恒河沙诸佛所说。我于过去从诸佛所得此神咒。今得此身端正殊妙。光明照耀诸天中胜。神智通达靡所不知。得他心智来今往古如在目前。得宿命通具足三明八解脱事。亦悉备足功德备举。如初住菩萨等无有异。为度众生现作天女。见诸众生回波六趣。没溺苦海无能觉者。我今愍此诸众生故。以此神咒欲拥护之。若诸行人欲求所愿。病者求差贫者求富贱者求贵。若诸国王恶贼侵境雨泽不时。所种不收疫病流行。尔时应当勤心读诵。修行此陀罗尼七日七夜六时不废。烧香散花供养十方诸佛。供养佛已。为我大功德天敷好妙座。以三种妙花庄严此座。赤白紫色三种妙浆。蒲桃石蜜安石榴浆以待于我。若在塔中若于静室。于一一时中勤心读诵此大神咒七遍乃止默然而坐。我时当与天众龙众。往是人所受其供养。受供养已与其所愿。是人尔时若于梦中若惺悟心。即得见我大功德天。威颜相貌光明挺特。见已欢喜转复精进。以精进故所求皆得。当知是此大神咒力。
　　我难陀龙王欲说一头陀罗尼。名耆那腻置(晋言)护诸众生拔其四毒箭。
　　若不帝[黍-禾+利]那(一)伊帝帝[黍-禾+利]那(二)伊无帝[黍-禾+利]那(三)若书尔帝[黍-禾+利]那(四)伊不帝[黍-禾+利]那(五)耆呼吒帝那(六)莎呵
　　诵咒五遍。黄羊毛缕结作六结系项。
　　此大神咒乃是过去十恒河沙诸佛所说。我难陀龙王以得此大神咒力故。常游诸国十方佛前。神通自在无有挂碍。诸佛所说悉能总持。为众生说如闻而行。拔其毒镞补智慧膏。以萨婆若水洗除垢秽。拂拭搓磨令心调净。我难陀龙王常游诸国观察众生。有病苦者随其偏发。疗治救济令得脱难。乃至于王后宫变为女身为诸女人演说法要。女人恣态多诸过恶。皆使令发菩提之心厌恶女身。皆因此大神咒力得阶十地。六道和光现龙王身。虽示龙身不同其尘。当知悉是大神咒力。日诵七遍烦恼结使悉得消除。现在病苦悉得消灭。欲得如上所说大智慧方便自利利人。勤修读诵此大神咒诚谛不虚。
　　我婆难陀龙王欲说一头陀罗尼。名陀摩罗提(晋言)守护国土满众生愿。
　　阿支不陀摩罗提(一)乌稣兜那陀摩罗提(二)破殊呵陀摩罗提(三)乌稣兜那陀摩罗提(四)若蜜耆陀摩罗提(五)乌苏兜那呵陀摩罗提(六)若蜜阇陀摩罗提(七)乌稣呵陀摩罗提(八)[卄/(蜀-虫+目)]阇呼奴陀摩罗提(九)置耆呼奴陀摩罗提(十)支兜[黍-禾+利]那陀摩罗提(十一)莎呵(十二)
　　诵咒七遍。缕七色结作十四结系项。
　　此大神咒乃是过去九十九亿诸佛所说。我于过去值遇诸佛从诸佛所。得此陀罗尼有大神力神通自在。常游诸国度脱众生。在所国土若诸国王。欲以正法治国土者。以天位治世不枉人物。欲得国家无诸灾祸。欲得邻敌不生恶念。国王尔时应当深心。敬重三宝恩惠贫穷。谦敬仁义恩德普覆。尊圣敬德退恶任善谦敬理信。如其国王行此德者。十方诸佛常随护念。释梵四天王。我等龙王。当随护助。为消灾害。满其所愿。求愿与愿。不违其意。是王尔时欲满愿故。应当读诵此陀罗尼。于宫殿内若正殿上。于月八日十四日十五日。日未出时正南而坐。香汤澡浴著净洁衣。于其国内诸人民等及诸邻敌。起慈悲心怜愍之心。尔时应当诵此陀罗尼二十一遍。烧殊妙香栴檀沉水及熏陆香散七色华。先当供养十方诸佛。释迦如来应正遍知。诸大菩萨天龙八部。然后三称我名婆难陀龙王。烧香供养。满我所愿如是三说。我时当与天龙八部。随其所愿即当与之。是王尔时即满所愿。云何当知得果其愿。若于梦中若惺悟时。见白龙象及白莲华。在虚空中当前而住。当知尔时即得所愿。
　　我娑伽罗龙王今欲说神咒。名阿那耆置卢(晋言)普雨法雨于四天下中无不蒙润。除诸众生郁蒸热恼。诸渴乏者令得丰足。
　　乌奢都波利那(一)耆摩都呼那(二)稣耆蜜都呼那(三)阿支不奴都呼那(四)乌啄呵都呼那(五)卑[黍-禾+利]帝那都呼那(六)温耆不都呼那(七)莎呵(八)
　　诵咒三遍。驼毛缕结作八结系项。
　　是大神咒乃是过去十恒河沙诸佛所说。我娑伽罗龙王于七百阿僧祇劫已来。常修行此陀罗尼。以是之故于诸龙王。最上最胜端正殊妙神通自在。能以神力声振三千。极佛境界无不蒙益。一四天下小千世界。四天下中三千大千世界无不蒙润。慈悲普覆等雨法雨。能令众生增长鞠育菩提根芽。若诸众生处在三恶三垢覆蔽。为开慧眼令睹光明。若诸国王渴乏须雨。我能给足令其丰实。四天下中普皆令等。而其国王欲得丰实。无他怨贼欲来侵境。于其国内炽然正法。恩惠普覆断理怨枉赈诸贫穷。有孤老者生怜愍心。若其国王能行是德。十方诸佛诸大菩萨。释梵四大天王天龙鬼神常随护助。求愿与愿无不获果。王于尔时应当修行此陀罗尼。于净洁处离大愦闹。于七日中不食酒肉五辛。白净素食酥酪听食。香汤沐浴著白净衣。七日七夜受持八戒。烧众名香栴檀沉水及熏陆香。散五色华供养十方诸佛我释迦如来应正遍知。尔时应当三称我名娑伽罗龙王。即便诵咒二七遍。于六时中从初一日。国王尔时心转淳厚。一日二日乃至七日。便见我身在其前住。若白龙象若转轮圣王像。随其所求能满其愿。为除宿罪令得道果。
　　我和修吉龙王今欲说神咒。名支富提梨那(晋言)愍苦众生令出三界。
　　忧波支兜那(一)如波帝支兜那(二)蜜若兜支兜那(三)提[黍-禾+利]帝那支兜那(四)乌稣钦帝支兜那(五)莎呵(六)
　　诵咒十四遍。羖[羊*歷]毛缕结作十四结系项。
　　此大神咒乃是过去八恒河沙诸佛所说。我于过去从诸佛所。得此陀罗尼句。不与诸龙同其事业。常游诸国修菩萨行。面睹诸佛咨受教诲。愍念众生佐佛化愚。常以正法摄持守护。于生死海拔济令出。身为大船口为法桥。心为大海。出慈悲水溉灌众生。枯槁福田悉令生长菩提根芽。我所饶益其喻如是。若诸国王欲求所愿。欲令其国丰实安乐。欲令无有他方怨贼。欲使国土无诸疫病。怨家仇对自然殄灭。众官承法不复恼人。其王尔时于其国内炽然正法。率诸群臣以正法教。温良恭俭孝养父母。慈悲怜愍孤穷众生。躬自回驾供养三宝。于三宝所不生疑悔。生父母师长想。朋友知识想。于身命财生不坚想。我及国土如幻如化。愍伤众生如视赤子。若其国王能修是德。复能读诵此陀罗尼。于月八日十四日十五日。净洁洗浴著新净衣。于正殿上若高楼上。正东而坐日未出时。散三色华三种名香。栴檀沉水熏陆香等。供养十方佛已。应当为我和修吉龙王。敷置法座正南而坐。以青叠覆我座上。三种华三种浆。蒲桃石蜜安石榴浆。烧黑沉水以待于我。其王尔时正东而坐。叉手合掌诵此陀罗尼二十一遍。诵咒已讫其王即出。与诸群臣默然而坐。我和修吉龙王。当与诸天龙神八部八万四千到是王所。于虚空中默然而受其王供养。王于尔时若于梦中若惺悟心。得见我身如转轮圣王七宝侍从。见已欢喜转更精进。以精进故我及天龙八部鬼神。便当勤心守其国土。求愿与愿不违其意真诚如是。
　　我德叉迦龙王今欲说神咒度脱诸众生。有咒名稣富罗。
　　阿低帝耆昼(一)支富屠稣罗若蜜耆昼(二)乌哺都呵昼(三)卑梨那耆毗若蜜乌都昼(四)莎呵(五)
　　诵咒五遍。缕紫白二色结作十二结系项。
　　是大神咒乃是过去七恒河沙诸佛所说。是咒能令诸失心者还得正念。度五逆津获诸神通。具足三明超出三界独步无畏。我于往古从诸佛所。得闻读诵此大神咒虽现龙身而无龙业。游诸佛国修菩萨行。游腾十方度脱众生。出生死海洄波六趣悉能救接。扶持携将到涅槃岸。又我过去于阎浮提作国王女。王于尔时国土褊狭人民单索。恒畏怨敌来侵其境。又复薄福水旱不调。谷米勇贵人民饥馑。我于尔时在宫殿内。父王尔时愁忧不乐。语诸群臣当设何计。令国丰实人民还复。群臣尔时默无答者。我时见父愁忧如是。我念过去曾从诸佛。受持读诵此大神咒。是神咒力譬如不盖。能覆三千况此一国。普雨法雨无不蒙益。枯木石山皆能生华。强者能伏弱者能佐。作是念已即诣王所。礼觐问讯问王所忧。王时答我非汝所知。我时答王有智慧者。不问男女行之则是。王时欢喜答言说之。我时答王。我念过去九十九亿诸佛所说大神咒王。设其功力如上所说。王于尔时躬自读诵。精诚克励七日七夜。受持八戒六时不废。于一一时中忏悔十方。散五色华烧三种名香。一一时中三七遍诵咒。王于尔时悔过自责。薄福不肖谬得为王。孤负天下惭愧自责。已惭愧故十方诸佛大菩萨众。释梵四天王八部鬼神。诸大龙王风伯雨师。皆悉来集至其国界雨大法雨。枯木石山枯涸河井悉皆盈满。先逃人民还其本土。他国人民闻国丰实亦来投归。尔时邻敌悉来归伏。拜为大王八方靡伏遂致太平。我念往古大神咒力。神通自在乃致如是。若诸人王欲求所愿。皆应如是修此功德。
　　我阿那婆达多龙王今欲说神咒。名婆差卢(晋言)美音赞叹三宝长众生信拥护正法震大法雷。生长众生菩提根芽。鞠育成就令得成办。悉皆令得无上佛果。
　　支波昼提梨那(一)阿若卢波昼提梨那(二)和婆卢波昼提[黍-禾+利]那(三)阿那卢波昼提[黍-禾+利]那(四)阿支不提梨那(五)若蜜耆耶兜提梨那(六)胡稣波吒兜提梨那(七)稣副蜜耆那阿支副乌奢支(八)莎呵(九)
　　诵咒三遍。缕青黄二色结作六结系项。
　　此大神咒乃是过去七十七亿诸佛所说。是咒能令诸失心者还得正念。无智慧者令得智慧。无辩才者令得辩才。无陀罗尼者令得陀罗尼。狂者得正。哑者咒其舌根乃至七日还得能语。盲瞎者咒其眼根三七二十一日。日初出时病者东向坐心念口言。令我眼根随日而生。咒师尔时日日咒之。一日三咒日初出时日正中时日欲入时。乃至三七二十一日。眼根还生即还得眼。若诸众生手脚挛躄。咒已还复如本无异。有诸比丘懈怠不勤。触事滞碍闇钝[夢-夕+登]瞢。为诸罪垢之所覆蔽。当知是人曾于过去。或杀父母或杀和上阿阇梨。或杀发心菩萨真人阿罗汉。或杀时君国政。破塔坏僧。此人或曾于大众中。作大妄语轻毁众僧。或时在俗轻枰小斗欺劫百姓。见孤穷者轻毁陵篾。为子不孝为臣不忠。见人行善轻毁憎嫉。见诸恶人防护佐助。造此众恶自缠其身。其人命终入阿鼻地狱。动经劫数罪毕乃出还得为人。诸根暗钝示同人类。如是罪人若得值遇善知识者。得闻说此陀罗尼一迳耳者。复能读诵修行通利。惭愧自责悔先罪咎。谦敬自卑敬诸比丘。孝顺父母恭敬师长。耆旧宿长生谦敬心。爱语和顺鄙悼自卑惭愧低头。或时人请施与饮食。当持此食色香美味。施与诸佛和上阿阇梨。我之鄙恶不消此食余残滓恶我能敢受。施衣裳汤药亦复如是。不自高身卑下他人。恒自改悔无数劫罪。勤心读诵此陀罗尼。于四十八日在空闲处六时行道。供养礼拜十方诸佛。于一一时中七遍诵此陀罗尼精诚改悔莫生疲厌。散五色华三种名香旃檀沉水及熏陆香。满四十八日已。罪垢灭尽无有遗余。随其前世根有利钝。其利根者即得道果。第二第三终不能得阿罗汉果。其根钝者正得灭罪不堕地狱。我今所说饶益众生。分别罪福令其惺悟善恶报应。是名护法美妙功德。今已说竟。
　　我摩那斯龙王今欲说咒名陀摩叉帝(晋言)为护法故拯济群萌拔生死苦令得脱难。
　　陀无[黍-禾+利]陀尼帝(一)阿支昼尼梨帝(二)毗帝那尼梨帝(三)乌支昼尼梨帝(四)胡梨帝那(五)尼梨帝(六)莎呵(七)
　　诵咒三遍白叠缕结作七结系项。
　　是大神咒乃是过去七恒河沙诸佛所说。我于往昔在阎浮提作大国王。十六小国皆悉属我。我有威猛大策谋力。降伏诸国三十六国悉皆属我。我时得病垂欲终。薄福少儿正有三子。最大太子闇钝少智。中者尪弱。其最小者聪明勇哲。博学多闻策谋威勇。见我欲终悉皆来集。一万大臣亦悉来集。一万夫人亦悉来集。王时欲终语诸群臣言。我三子中谁中为王。诸群臣言任大王意。王时答言不应任我。我去之后治国之法霸王之事。汝曹当知云何任我。诸臣启言善哉大王。慈悲临覆心无憎爱。一万大臣同声唱言。第三王子堪任为王。一万大臣言已辞退。时王正殿身体疲懈。语诸子言我今欲卧。第三王子抱父王头。中者捉脚第一王子捉父王手。时王仰卧即便命终。群臣闻之号哭来集。一万夫人亦悉号哭举身投地。第三王子见父背丧。呼啕懊恼自投于地。良久乃稣。第一太子默然不哭。第二王子坐啼脚头。诸群臣言诸王子等相貌有异。有一大臣是王叔父。大王在时恒以国事付此大臣。宰相念言大王在时。恒以国事付嘱于我。今此王子意志有异我宜问之。即前问言今王背丧。诸群臣等皆悉已集。人子之情不应如是。默然而坐而不涕泣。王子答言我与父王都无因缘。第三王子独是王子。我等二人犹如宾客暂来相过。大臣答言不应如是。国是汝有非兄则弟。第三王子呼啕宛转前抱兄足。我小幼稚不应为王。愿兄临顾绍父王位。兄时答言父王临终告敕于汝。我徒先生不见告敕。是父王过非汝愆咎。我等二人且当入山。精诚克励求神仙道。言已即去。精诚不久获得五通。移山驻流手挽日月。第三王子葬送父讫。得绍王位统领诸国四十八年。其后渐渐贪浊心起人民厌贱。诸小国王及诸群臣。咸皆思念山中神仙。无贪之性乃得为仙。我等往昔咸皆愚痴。聪圣王子以为愚痴。贪浊王子以为贤圣。作是念已咸相谓言。我等诸人当共入山。劝请神仙以为大王。兼有神化威伏诸国。作是念已一万大臣皆共入山。推觅求索会遇见之。一万大臣拜觐问讯。神仙尊者我等顽愚。不识正真为此贪王之所荒乱。人民逃迸国将空虚。唯愿尊仙垂顾留眄。慈悲普覆令国还复。仙人答言我无是事。诸臣答言实不得止。仙人答言我宁此死。终不恋国还为人王。一万大臣咸相谓言。我若返国亦皆当死。贪王所杀不如住此求神仙道。饮水食果清闲寂寞精诚不久皆获五通。飞腾清虚靡不周遍。尔时贪王心生惭愧。即舍王位出家学道。开父王库藏欲大布施。见一金柜七处印之。以手开柜得陀罗尼。乃是过去诸佛所说如前无异。得陀罗尼已。开父王库藏著四衢道头。恣其人民担负而去。我于尔时得此陀罗尼已。即入净室七日七夜。精勤修习漏尽意解即获五通。尔时国王福德少故。邻国侵境风雨不时人民饥饿。是时国王即请比丘。以为国师共我治化。比丘是时即受其请。愍众生故为作国师。教其国王治化正法。不贪为本慈悲为性。赏善罚恶尊敬道德。慈愍人民如视赤子。尔时教王此陀罗尼句。王于尔时精诚至故。七日七夜精进不懈。已精进故十方诸佛诸大菩萨。释梵四天王二十八部。诸大鬼神诸大龙王。拥护国土集其国界。雨泽时节谷米丰熟人民安乐。已安乐故诸小国土皆悉归属。当知皆是大神咒力威神乃尔。若诸国王于释迦牟尼佛千载末头。欲求所愿亦应如是。古昔国王等无有异。
　　我沤波罗龙王今欲说神咒。名伊提姤摩(晋言)称众生心不违其意譬如大海七珍具足取者皆得。其不取者非龙王咎。
　　乌都胡卢都(一)支波都(二)宿佉都(三)耆摩都(四)乌吒都(五)若蜜耆都(六)毕梨帝那都(七)乌稣都(八)莎呵(九)
　　诵咒三遍缕红白二色结作八结系项。
　　此大神咒乃是过去二十恒河沙诸佛所说。我从诸佛得此陀罗尼。从是已来百阿僧祇劫。有大神力神通自在。游腾十方历事诸佛。常以爱语软语利益同事调伏众生。于诸众生犹如慈父。心意宽弘犹如大海。含受众生无所不包。堪任荷负无量重担。愍苦众生施其安隐。若诸众生来求索者。随其所愿不逆其意。求官职者令得职爵。求大富者施其宝藏。疾病者施其安隐。若诸国王欲求所愿。我悉与之不违其意。求长寿与长寿。欲令国土无诸灾害。雨泽时节不旱不涝正得其中。无诸灾霜谷米丰熟。人民安乐疫毒不行。满其所愿终不违意。是王尔时复能读诵上来所说陀罗尼句。兼以十善化诸人民。如我上说所修功德。其王亦应如是修行。修行得已兼复读诵此陀罗尼。曩劫所作极重恶业。皆悉消灭无有遗余。是王尔时罪垢灭已。其心泰然无众恼患。怨憎平等无有亲爱。常以月八日十四日十五日沐浴受斋。于清旦日未出时。若正殿上若高楼上正东而坐。七遍诵此陀罗尼咒。烧白栴檀及沉水香。散七色华供养十方佛已。尔时应当三称我名沤波罗龙王。满我所愿如是三说。即寻诵此陀罗尼句七遍乃止。是王尔时以精诚故。十方诸佛诸大菩萨。释梵四天王八大龙王我沤波罗龙王。以慈悲盖覆其国土。以甘露水洒其国界令其疾病疫毒恶气悉得消灭。是名大神咒力满愿不虚。

　　七佛所说神咒经卷第三



　　七佛所说神咒经卷第四

　　　　晋代译失三藏名今附东晋录
　　文殊师利菩萨。我欲乐说有四弘誓。何等为四。一者覆育一切众生。犹如桥船度人无惓。二者包含万物犹如太虚。三者愿使我身犹如药树。其有闻者患苦悉除。四者愿我当来得成佛时。所度众生如恒河沙。是为菩萨旷济之心。
　　虚空藏菩萨。我欲乐说菩萨摩诃萨修行净土清净妙行。有四事。何等为四。一者损己利人拯济群生。二者利衰毁誉不生忧戚。三者贞洁不淫戒行清净如白莲华。四者我当来世得作佛时。国土所有一切众生。妙行成就人天无别。是为菩萨庄严净土清净妙行。
　　观世音菩萨。复欲乐说菩萨有四摄法。何等为四。一者菩萨修行六波罗蜜。兼以化人拯济一切。二者生慈悲心育养群生。三者自利利人彼我兼利。四者有病苦者其心怜愍如视赤子。是为菩萨四摄法摄取众生。是为菩萨广利众生摄取净土妙善功德。
　　救脱菩萨。复欲乐说有四弘誓。不与声闻辟支佛共。何等为四。一者愿使我心犹如大地。一切草木丛林萌芽。因之增长地无憎爱。二者愿使我心犹如桥船。运度众生无有疲厌。三者愿使我心犹如大海。容受一切百川众流投之不溢。四者愿使我身犹如虚空。包含万物犹如法性。是为菩萨四大弘誓。不与声闻辟支佛共。
　　跋陀和菩萨。我欲乐说菩萨妙行有八事。何等为八。一者菩萨处于五滓世界。拔济众生不生疲厌。二者见诸众生兴起福事。营护佐助不生秽心。三者见人为恶敦喻诃谏令得舍离。四者有厄难者拯济怜愍如母爱子。五者有来求者不惜身命。六者有厄难处扶持携接令得脱难。七者见邪见人怜愍敦喻令得正见。八者鞠育众生犹如赤子。所有功德悉持施与。共用回向无上菩提。是为菩萨八事利益无量众生。
　　大势至菩萨。复欲乐说菩萨有四事利益众生心无疲惓。何等为四。一者菩萨摩诃萨。自舍己乐施与众生。见他受苦如己无异。慈心流恻痛彻骨髓。二者菩萨摩诃萨于没溺处设大桥船。运度众生无有疲厌。三者菩萨摩诃萨于生死海中众生洄澓。自手牢捉令达彼岸。四者知诸众生往古来今犹如幻化。虽达此理度人无厌。是为菩萨四事利益拯济群生。
　　得大势菩萨复欲乐说。谁能于释迦牟尼佛遗法之中作佛事者我等八人常当拥护。毗说有四事何等为四。一者忆无量苦见众生苦如我无异。二者我等所持戒功德。悉舍施与众生。共用回向无上菩提。三者能忍苦事荷负一切众生到于彼岸。四者发举一切众生心。犹如慈父念子无异。是为菩萨自利利人清净妙行。
　　坚勇菩萨。复欲乐说菩萨妙行有四事。何等为四。一者愿我常生无佛世界。喻如日月行阎浮提为其除冥。二者如以金錍决其眼瞙令睹光明。三者作大药树一切众生得闻香者病苦消除。四者常演说法如澍法雨。萌芽生长成就果实悉发无上菩提之心。是为菩萨四大弘誓。
　　我文殊师利今欲说妙偈。
　　令此经流布　　众生无疑心
　　七佛菩萨众　　所说深妙法
　　诸天龙王神　　言辞甚奇特
　　纯说妙行咒　　护国及行人
　　书写读诵者　　必共千佛会

　　虚空藏菩萨今欲说两偈半。
　　美叹书写者　　书写读诵者
　　上来贤圣教　　称扬转教人
　　言辞婉约美　　妙善无穷尽
　　犹如大海水　　深广叵穷尽
　　此人之功德　　巨亿过于彼

　　我文殊师利今欲说一偈半。
　　一切众生类　　回彼淫鬼界
　　无能觉之者　　唯我能救拔
　　永断生死本　　普处寂灭乐

　　梵天王所说一偈。
　　我常修行四无量　　今来至此闻妙言
　　济拔众生生死苦　　永以无复忧恼患

　　兜率天王今欲说一偈半。
　　我于往昔值诸佛　　得升兜率为天王
　　今以得听一妙言　　决了心瞙开慧眼
　　其有众生一经耳　　不堕三涂升梵天

　　他化自在天王欲说一偈半。
　　闻此阎浮提　　诸大菩萨等
　　演说微妙义　　我心大欢喜
　　永拔生死种　　得升泥洹堂

　　化乐天王所说二偈半。
　　我闻阎浮提　　菩萨大士等
　　各各说妙行　　四摄及弘誓
　　我闻此句已　　心眼矐然开
　　愿使诸天众　　得此净眼根
　　永断生死流　　普得升泥洹

　　焰摩天王欲说一偈如意珠。
　　我等久处于天宫　　厌离三界生死苦
　　何时如蛇脱故皮　　永得寂灭涅槃乐

　　忉利天王欲说一偈半。
　　久处于生死　　厌离欲淤泥
　　兴起大慈悲　　济拔生死苦
　　永脱生死苦　　得入涅槃城

　　提头赖吒天王欲说四偈。
　　四大天王中　　我最为第一
　　我虽作天王　　不脱鬼神苦
　　我作鬼神王　　已经五百岁
　　东西常驰骋　　济度诸群生
　　哀哉过去世　　曾作人中王
　　治化不以理　　今作鬼王身
　　又愿诸国王　　正治于国事
　　莫作贪浊行　　复受鬼神身

　　毗楼博叉天王欲说一偈半。
　　我念过去世　　生于阎浮提
　　豪富得自在　　谄曲不端直
　　今虽作鬼王　　犹受鬼神苦

　　毗楼勒叉天王欲说三偈。
　　我今作鬼王　　得离三涂苦
　　涉历四天下　　救诸病苦者
　　忆念过去世　　曾作人中王
　　放逸著五欲　　今受鬼王身
　　又愿人中王　　谨慎莫放逸
　　度脱诸众生　　普得涅槃乐

　　毗沙门天王欲说一偈半。
　　我于往昔修菩提　　为众生故作鬼王
　　众生久处无明闇　　我以金錍开其眼
　　慧眼既开度生死　　生死既度升泥洹

　　难陀龙王欲说二偈半。
　　我现处龙宫　　欲度诸龙众
　　闻诸菩萨众　　各各说妙行
　　诸天龙神等　　咸皆侧耳听
　　天众及龙众　　欢喜不自胜
　　我及诸营从　　得脱诸龙身

　　婆难陀龙王今欲说一偈半。
　　我处于龙宫　　犹如蚕处茧
　　愿得智慧力　　坏此无明闇
　　济拔众厄难　　超度生死流

　　娑伽罗龙王欲说二偈。
　　我念过去世　　曾作人中王
　　悭吝于宝藏　　今受龙王身
　　又愿诸国王　　慈慧普拯济
　　治化以正法　　莫复受龙身

　　和修吉龙王欲说二偈半。
　　我虽受龙身　　不受热沙苦
　　又于过去世　　曾作人中王
　　贪溺著世乐　　今受龙王身
　　又愿诸国王　　厌离于世乐
　　如囚厌于狱　　超出三界门

　　德叉迦龙王欲说二偈半。
　　又我于过去　　曾作人中王
　　妻子及奴婢　　悉皆用布施
　　坐以一嗔故　　今受龙王身
　　又愿诸国王　　谦敬以仁义
　　莫复自豪贵　　后受龙王身

　　阿那婆达多龙王欲说四偈。
　　我念过去世　　生于阎浮提
　　曾作国王女　　端正无等双
　　父王甚爱重　　名曰白莲华
　　嫁与邻国王　　不得适其意
　　嗔恚自害死　　经历三涂苦
　　今受龙王身　　又愿诸女人
　　厌恶女姿态　　莫复怀妒忌
　　后受毒龙苦　　难得脱苦时

　　摩那斯龙王今欲说二偈半。
　　我处于龙宫　　厌患诸龙臭
　　腥臊如溷猪　　处厕不觉苦
　　三界诸人天　　皆亦复如是
　　乐在三界狱　　如猪不厌厕
　　哀哉甚可伤　　不知求解脱

　　沤波罗龙王今欲说五偈半。
　　我于过去世　　曾于阎浮提
　　婆罗门家生　　聪明甚黠慧
　　时有邻国王　　送女以娉我
　　此女不贞良　　私共外人通
　　我时伺捕得　　斩之于都市
　　我时恶贱彼　　送之归本国
　　思惟欲秽恶　　出家行正道
　　复遇恶知识　　不值好同学
　　引置诸淫女　　我时惋叹恨
　　持刀自刎死　　经历三涂苦
　　从是受龙身　　甚苦不可言

　　胡苏低罗龙王今欲白二偈。
　　我于阎浮提　　典主十六国
　　余国皆易化　　唯此国难教
　　群臣皆谄伪　　贪浊多奸诡
　　旱涝不平均　　莫不由此事

　　金刚藏菩萨所说众生有五种不信。一者疑佛二者疑法。三者疑僧。四者疑诸法不实五者所有正法生疑不信。众生有五种信根。能得阿罗汉道。一者信佛决定正觉。二者信正法宝决定无疑。三者信比丘僧良厚福田。四者所有正行戒定智慧不生疑惑。五者见世谛事不生著心。此五信根者能拔五疑。能得宝幢三昧现身得道。
　　第一放光三昧能断地狱有。无垢三昧能断饿鬼有。焦恼三昧能断畜生有。难伏三昧能断阿修罗有。光明三昧能断弗婆提有。焰幻三昧能断阎浮提有。白色三昧能断俱耶尼有。青色三昧能断郁单曰有。黄色三昧能断四天王有。黑色三昧能断忉利天有。赤色三昧能断焰摩天有。妙善三昧能断兜率天有。德长三昧能断化乐天有。音声三昧能断他化自在天有。妙善三昧能断初禅有。得乐三昧能断二禅有。白色三昧能断三禅有。雷音三昧能断四禅有。妙善三昧能断阿那含天有。空三昧能断空处有。无分别三昧能断识处有。响化三昧能断不用处有。宝积三昧能断非想处有。此是二十五大三昧。示众生游居涉历之处。贤圣厌患三乘圣众莫不由是。法华三昧光目童子。涅槃三昧迦叶童子文殊师利童子。首楞严三昧蜜善童子。放光三昧妙眼童子。华严三昧善才童子。维摩诘三昧惟无童子。大集三昧佛宝童子。金光明三昧灭罪童子。佛藏三昧觉垢童子。华首三昧障罪根童子。金刚藏三昧慧明童子。菩萨藏三昧洪济童子。妙达童子。善住童子。妙眼童子。善覆童子。乌奢波童子。蜜善童子。周罗童子。法住童子。阿蜜耆童子。婆醯罗童子。奢覆卑童子。颇卑都童子。此十二童子主众生命。释迦牟尼佛出世时。度一万八千九十四国人。第一说法在他化自在天。第二说法在波罗奈国。第三说法在王舍城。第四说法在竭耆国。度七千罗汉。第五说法在舍卫国。第六说法在王舍城。度女人憍昙弥。第七说法在迦惟罗卫国。度白净王。第八说法在王舍城。三乘杂教。第九说法在摩竭提国度洴沙王。第十说法在拘尸那竭国。度百千万亿无量无边不可称计(此下建者菜生至故名闭丹本即无)。
　　建者菜生萌牙阴阳亦长。除者代谢称译之体。满者神祇受供无复盈。平者阳气凝住无增减。定者鬼神交会恶气不行。执者阴气偏多阳气少破者阴阳交解说破之议。危者天窗开地户闭。成者阳气足阴气并故名成。收者阳气流行阴平萌牙生故言收。开者阴性开阳气出故名开。闭者天窗地户喻俨然闭塞万神不行故名闭。此五戒神名。
　　杀戒有五神　波吒罗　摩那斯　婆睺那　呼奴吒　颇罗吒
　　盗戒五神　法善　佛奴　僧喜　广额　慈善
　　淫戒五神　贞洁　无欲　净洁　无染　荡涤
　　欺戒五神　美音　实语　质直　直答　和合语
　　酒戒五神　清素　不醉　不乱　无失　护戒
　　三归九神名　归佛有三神　波摩斯那　陀摩婆罗　那陀摩流支
　　归法三神　法宝　呵啧　辩慧
　　归僧三神　僧宝　护众　安隐
　　护僧伽蓝神斯有十八人各各有别名　一名美音　二名梵音　三名天鼓　四名巧妙　五名叹美　六名广妙　七名雷音　八名师子音　九名妙美　十名梵响　十一名人音　十二名佛奴　十三名叹德　十四名广目　十五名妙眼　十六名彻听　十七名彻视　十八名遍观
　　照卑律兜是大鬼神王四天王所说大神咒经
　　赤下鬼名　富单那(一)迦罗富单那(二)波都耆(三)摩诃波都耆(四)莎呵(五)。
　　诵咒三遍。三色缕黄赤绿作二十一结。先系脚后系腰却系手。
　　白下鬼名　浮流(一)摩诃浮流(二)乌摩勒呵暮多(三)毗摩呵慕多(四)波吒罗呵暮多(五)浮浮呵暮多(六)莎呵(七)。
　　咒二色缕。白黑结作十四结系项。
　　失音鬼名　瑱浮流(一)睺睺摩(二)波吒罗睺睺摩(三)波吒罗睺睺摩(四)毗摩勒睺睺摩(五)汉吒奴睺睺摩(六)莎呵(七)。
　　咒缕黄赤绿结作七结系项。
　　讇语鬼名　卑多罗(一)波波浮(二)波波浮(三)乌摩勒波波浮(四)莎呵(五)。
　　咒水七遍。洗面洗左耳嗽口噀之各三过。
　　蔽人目鬼名　支富罗(一)支富破(二)呼奴支富破(三)波吒罗(四)支富破(五)莎呵(六)。
　　咒水七遍噀目。
　　嗔鬼名　破波罗(一)破波罗睺(二)破波罗睺(三)破波睺乌奴(四)破波罗睺(五)乌吐睺(六)莎呵(七)。
　　七遍咒之。
　　食吐鬼名　都睺兜睺(一)乌奴破兜睺乌奴破(二)兜睺乌奴破(三)莎呵(四)。
　　一七遍咒。
　　罢聚鬼名　阿那波那兜(一)阿那波那兜(二)毗摩波那兜(三)莎呵(四)。
　　一七遍咒。
　　障善根鬼名　浮流浮流(一)睺睺摩浮流(二)阿那毗那睺睺摩浮流(三)支兜那毗摩睺睺那浮流(四)阿那毗摩睺睺浮流(五)莎呵(六)。
　　七遍咒水噀之亦七遍。
　　焦渴鬼名　波波睺(一)浮奴多波波睺(二)阿那毗那呼奴多波波睺(三)浮律多波波睺(四)莎呵(五)。
　　咒二十一遍。五色缕青黄赤白黑。结作三七结痛处系。
　　眼上。白淣鬼名　阿富那(一)破多奴阿富那(二)毗摩破多奴阿富那(三)浮婆阿富那(四)莎呵(五)。
　　咒三七遍。咒郁金青黛水。常使病人向东方。日月净明德佛忏悔洗目至七日。
　　不禁鬼名　修修罗(一)波波摩睺修修罗(二)阿那波那修修罗(三)毗摩呵那修修罗(四)莎呵(五)。
　　用水三升。鸡子黄许盐和三遍咒。常使病人向北方。礼德内丰严王佛三礼。然后服之一升余者印以修修罗字。
　　矬鬼名　胡兜罗(一)阿尼那胡兜罗(二)阿波浮胡兜罗(三)阿波置胡兜罗(四)阿波波呼那胡兜罗(五)耶无多胡兜罗(六)莎呵(七)。
　　须七色缕。结作二十一结。先系项次系两手复系腰系腕。
　　直下鬼名　舍波帝(一)阿波睺睺舍波帝(二)毗摩睺睺奢波帝(三)浮律多睺睺奢波帝(四)阿摩奴睺睺奢波帝(五)莎呵(六)。
　　须五色叠缕青黄赤白紫。结作三七二十一结。系脚次系腰复系手复系项。
　　恶疮鬼名　破波罗(一)睺睺奴破波罗(二)乌吐浮律多破波罗(三)阿奢兜破波罗(四)阿奢呼浮兜破波罗(五)莎诃(六)。
　　咒五升水三遍。著半鸡子黄许盐。梁上尘釜底黑尘墨各一掌许。煮七回三遍咒。煮竟亦三遍咒。于日初出时七遍洗疮七遍咒。
　　不得下食鬼名　胡魔兜(一)乌奢睺睺胡摩兜(二)阿[少/兔]羯卑胡摩兜(三)破波罗胡摩兜(四)莎呵(五)。
　　咒水七遍与病人饮之。
　　腰脚痛鬼名　呼卢兜(一)波吒罗呼卢兜(二)毗摩罗呼卢兜(三)弥梨耆梨卑呼卢兜(四)莎呵(五)。
　　咒三色缕青黄绿。结作七结系脚腕。
　　次系脾后系腰。
　　头痛鬼名　胡摩兜摩诃迦吒罗(一)毗摩迦吒罗(二)莎呵(三)。
　　七遍咒杨枝打二七下。
　　闇钝鬼名　呼吒吒(一)浮律置呼吒吒(二)阿支拏呼吒吒(三)浮律置支呼吒吒(四)伊呼破罗支呼吒吒(五)和蜜兜伊呼支破罗(六)莎呵(七)。
　　三七遍咒七日日三遍咒。
　　耳痛鬼名　毗腻波(一)阿制置毗腻波(二)呼腻置毗腻波(三)伊呼支腻置毗腻波(四)耆摩腻置毗腻波(五)莎呵(六)。
　　于月生一日。设使左耳痛南向坐。右耳痛北向坐。向东向门病人门内坐。咒师门外坐。水亦门外咒二七遍三噀之。
　　淋鬼名　破波罗(一)浮梨浮梨置破波罗(二)车慕那破波罗(三)呼呼罗车波罗(四)迦波置车波罗(五)莎呵(六)。
　　五七遍咒水。以苇桶柱阴上。以水从桶中七遍咒水。一唾之末后以一掬水望面洒之。
　　小便不通鬼名　乌都罗(一)呼若耆梨吒乌都罗(二)呵若时律吒乌都罗呵拏时律吒乌都罗(三)莎呵(四)。
　　取釜下炊汤二升半。鸡子黄许白蜜和。与病人服之正南而坐。念日月灯明王佛。作四拜礼七过吸半鸡子已唾之。
　　卒得心腹痛鬼名　蜜耆罗(一)阿吒腻吒蜜耆罗(二)支波副尼耆罗(三)呼呼那尼耆罗(四)阿不梨知那知尼耆罗(五)支波置尼耆罗(六)莎呵(七)。
　　咒水三七遍。先唾之三过余者三吸。
　　疟病鬼名　须蜜多(一)阿腻吒(二)迦知腻吒(三)乌呼那须蜜多(四)支波呼睺须蜜多(五)伊知腻吒须蜜多(六)莎呵(七)。
　　须五色缕咒作七结。痛从头下先系项系脚系手。设之大急咒水三遍噀之。
　　匿病鬼名　究水水罗(一)阿知那知水水罗(二)呜呼吒水水罗(三)阿知拏知水水罗(四)莎呵(五)。
　　须一斤艾一斗水。煮取三升咒三遍。病人东向坐服之。日服一升三日服。
　　黄病鬼名　呼都卢(一)阿知那知支波破(二)阿那耆支波破(三)呼梨吒支那吒支波破(四)伊耆那知支波破(五)莎呵(六)。
　　三七枚瓜蒂二七枚杏子。一斗水煎得三升。咒七遍日取一升。目中著一茧鼻中二茧余者服之。三日服之黄白綖结作七结。先系头次系两耳系项系两肘后系手七遍咒。
　　食人脑髓及心肝鬼名　句罗帝(一)阿吒拏支知(二)阿若耆遮知(三)阿奢涅遮知(四)阿奴多遮知(五)若不那帝遮知(六)阿多尼遮知(七)阿睺睺睺睺遮知(八)阿副副副副遮知(九)莎呵(十)。
　　三斛热汤一升白粉和之洗浴。一杯饮之咒三七遍。日用一斛五升先从头淋之吉。
　　卒得旋风头眩脑转鬼名　美音咒(一)名阿睺耆那(二)不不不睺耆那(三)阿若若若不耆那(四)莎呵(五)。
　　咒水二十一遍三噀之。
　　嗜酒鬼名　阿罗兜(一)乌那呵乌那呵(二)呼律多呼律多(三)若不呵若不呵(四)舍摩呵舍摩呵(五)莎呵(六)。
　　若十四日十五日。取七井水三粒盐。咒三遍三淋顶三唾耳鼻。余水饮之此人北向坐七枚杨枝。东西南北安置瓮上咒竟。以此水四方洒之三噀面三过饮。
　　不嗜食鬼名　安多睺(一)[泳-永+頗]捺卑[泳-永+頗]捺卑安多睺(二)呜睺睺睺安多睺(三)波罗和兜若安多睺(四)遮捺迦知安多睺(五)阿若罗知安多睺(六)莎呵(七)。
　　缕二色白黑。咒作十四结七遍咒水。与使饮。
　　食少而吐多鬼名　耆多睺(一)阿若摩若多捺知(二)跋罗知那知(三)啝若知那知(四)阿若奴摩知那知(五)阿嗜那知(六)莎呵(七)。
　　咒水七遍噀面三过。残水饮之作麻绳。常于朝时以用绞项。使病人面东向坐。一日不差乃至七日。
　　聋鬼名　胡楼兜(一)睺睺睺睺胡楼兜(二)阿呵呵那胡楼兜(三)阿若若若若胡楼兜(四)阿吒吒胡楼兜(五)莎呵(六)。
　　须三升小豆一斗水。煎得三升。蜜安半升酥煎得二升。接取清七七遍咒。咒于晨朝时滋其头安绵揭耳七遍一一称鬼名。
　　健睡鬼名　浮流兜(一)阿吒腻知浮流兜(二)睺睺睺睺若浮流兜(三)苏摩帝浮流兜(四)呼呼呼呼吒那浮流兜(五)莎呵(六)。
　　三遍咒水唾病人面。
　　支兜那是土公鬼名　副梨副梨支兜那(一)阿呵呵那支兜那(二)胡律兜支兜那(三)呼呼呼呼阿若支兜那(四)莎门(五)。
　　病人东向坐三。遍咒一瓫水七枚杨枝。东西南北安置瓫上。咒竟以此水四方洒之。三噀面三过饮。
　　疰鬼凡有二十五种　破梨吒(一)破破破破梨吒(二)阿鸱鸱鸱鸱破梨吒(三)迦梨吒支休那破梨吒(四)莎呵(五)。
　　咒水七遍唾之。五色綖结作七结系项。
　　一切毒蛇鬼名　阿那耆(一)若帝囊阿那耆(二)机梨帝囊阿那耆(三)阿若帝那阿那耆(四)莎呵(五)。
　　咒水二七遍。唾五情根及以唾疮并洗疮三遍。
　　蟽赖鬼名　摩卑(一)陀罗那帝摩卑(二)奢若陀摩卑(三)阿不梨多陀捺卑(四)莎呵(五)。
　　咒水七遍。唾五情根并以洗疮。
　　虾蟆毒鬼名　波奢尼(一)乌睺流兜修波奢尼(二)若波昼波舍尼(三)阿若梨知波舍尼(四)莎呵(五)。
　　咒水三遍唾五情根并洗疮余水饮之吉。
　　溜鬼名　破知那(一)流流兜破知那(二)车那兜车那兜破知那(三)阿摩耆兜破知那(四)阿呼梨兜破知那(五)莎呵(六)。
　　三升水一掌白粉和之。七遍咒吸三口余者洗疮水至三日用。
　　厌蛊鬼名　睺睺(一)奴吒[少/兔]睺睺(二)尼多那睺睺(三)阿若兜睺睺(四)阿吒[少/兔]睺睺(五)毗律多睺睺(六)奴吒[少/兔]睺睺(七)莎呵(八)。
　　三升水铜瓫盛。以白练副上。以七枚杨枝纵横安上。咒三七遍用竟弃之厕中。
　　鼠漏鬼名　遮吒尼(一)波赖帝遮吒尼(二)阿若帝遮吒尼(三)摩赖帝遮吒尼(四)阿摩赖帝遮吒尼(五)莎呵(六)。
　　用三束葱白五寸缕束之。一升椒一斗水煎得一升。咒三七遍接取一升饮余者洗疮。
　　赤眼鬼名　乌奴多(一)阿若兜[少/兔]奴吒乌奴多(二)牟律帝那乌奴多(三)若昼[少/兔]多乌奴多(四)耆摩帝乌奴多(五)莎呵(六)。
　　取三升麴一斗水。煎得三升接取二升。咒二七遍日取一茧用唾之。亦洗眼二七日。
　　齆鼻鬼名　遮波昼(一)阿若兜遮波昼(二)浮律多尼遮波昼(三)浮波律多尼遮波昼(四)阿若多尼遮波昼(五)波律多尼遮波昼(六)莎呵(七)。
　　一升苦酒二升水。煎得二升咒三七遍。日用二茧灌鼻三十一日用。
　　腋臭鬼名　若多奴知(一)睺睺睺睺多奴知(二)浮流流流流流多奴知(三)摩赖帝多奴知(四)阿那那那多奴知(五)莎呵(六)。
　　石灰三升苦酒三升。槃上和之咒三七遍。搏之男先安左腋女先安右腋下。
　　毗楼勒叉天王所说咒水肿鬼名　胡楼兜宁(一)妃律妃帝胡楼兜宁(二)阿睺睺睺睺胡楼兜宁(三)若呼胡楼兜宁(四)波昼宁胡楼兜宁(五)莎呵(六)。
　　用三斛水三升盐。煎得一斛五升。咒三十五遍封以鬼名日服一升。
　　颓鬼名　波置楼(一)阿尼兜楼吒波置楼(二)若无吒波置楼(三)阿奴梨吒[少/兔]波置楼(四)阿若梨吒奴波置楼(五)莎呵(六)。
　　用八升水小豆二升一升盐。咒二十一遍煎得五升。接取清日服二茧余下稠者用作饼大如掌用上向斑之。
　　清盲鬼名　鸠槃茶阿若兜(一)副梨帝阿若兜(二)耆蜜帝阿若兜(三)摩赖帝阿若兜(四)阿路帝阿若兜(五)慢耆帝阿若兜(六)莎呵(七)。
　　用胡椒安石榴子细辛人参姜末小豆麻子。各一铢末。和石蜜浆。若蒲桃浆日咒七遍。乃至七日用作饼大如钱许。用搭眼上以水从颡后噀之。
　　疥虫鬼名　休由(一)波帝那休由(二)耆摩帝那休由(三)阿若顿那休由(四)牟律帝那休由(五)莎呵(六)。
　　用一斛水著五升盐。咒二七遍煮七遍用洗疮。
　　壁虱鬼名　睺牟楼帝(一)毗摩多睺牟楼帝(二)阿若兜尼睺牟楼帝(三)浮律多尼睺牟楼帝(四)莎呵(五)。
　　用三斛水三斗艾。煮七遍咒二七遍。洒四壁及以屋间。
　　鼠鬼名　不利兜(一)咒咒咒咒不利兜(二)妃妃妃妃不利兜(三)守守守守不利兜(四)牛牛牛牛不利兜(五)饿饿饿饿不利兜(六)莎呵(七)。
　　咒灰七遍当孔前。咒水七遍写孔中。乃至三日。
　　狗鬼名　支鼻帝(一)乌奢支鼻帝(二)具吒睺支鼻帝(三)那蜜若支鼻帝(四)乌吒呼支鼻帝(五)莎呵(六)。
　　黄肿鬼名　耶牟乌都(一)婆副波乌都(二)具耆弥乌都(三)耶牟[泳-永+多]乌都(四)阿非破罗帝乌都(五)莎呵(六)。
　　以三升郁金水七遍咒饮之。
　　赤肿鬼名　阿兜那(一)苏区都阿兜那(二)阎摩卑阿兜那(三)若富摩阿兜那(四)究吒[少/兔]阿兜那(五)莎呵(六)。
　　取方赤罽二七遍咒赤处搭之。
　　白肿鬼名　耆蜜卑(一)波罗帝耆蜜卑(二)具殊呵帝耆蜜卑(三)乌啄若耆蜜卑(四)呼娑兜耆蜜卑(五)莎呵(六)。
　　一升水半鸡子许白粉咒三七遍乃至七日。
　　丁肿鬼名　卑低(一)呵柔卑柔卑低(二)呵蜜耆牟卑胝(三)握瘦呼丘卑低(四)具耆呵蜜卑低(五)莎呵(六)。
　　诵此咒鬼箭拔出一咒三七二十一遍日三咒。
　　匿齿鬼名　胡殊兜(一)乌啄那胡殊兜(二)耶蜜卑胡殊兜(三)莎呵(四)。
　　取井花水咒七遍。三唅噀地。岁月久者。著麝香唅水噀地竟以麝香涂之。
　　猫鬼方道酓蛊毒药和东毕阎牟丁苏安日鬼触楼毕受虚牵斗卯移伐鬼　引猫微芭糟毒扶殊呵毗毕帝咒水奢蜜不乌吒由耆暮帝奢波吒莎呵。
　　三遍咒水噀之大吉。
　　频婆索卢鸠槃茶王字　呼罗都波罗帝(一)乌苏多奢富殊(二)具耆呵具呼那支富殊(三)莎呵(四)。
　　是咒能令鸠槃茶王及其兵众碎如微尘。诸有卒得热渴心痛及其头痛手脚烦热疼痛。得闻是咒寻得清凉。咒水三遍以噀痛处。
　　毗沙门父字婆难陀母字苏富。
　　提头赖吒父字难陀母字蜜耆卢。
　　博叉天王父字婆伽罗母字沤季卑。
　　毗楼勒叉父字和修吉母字沤波帝。
　　鬼子母夫字德叉迦鬼子母大儿字唯奢叉中者字散脂大将小者字摩尼拔陀耆首那拔陀女字功德天。
　　瘿鬼名　收波弥谁波罗帝那(一)收波弥仇波罗帝那(二)乌昼若收波弥仇波罗帝那(三)莎呵(四)。
　　须黑石蜜浆咒七遍二遍一吸一弹指。
　　舐脓鬼名　阿富具梨帝(一)具具梨帝(二)具梨帝(三)莎呵(四)。
　　喉痹鬼名　阿富车(一)阿蜜阿富车(二)阿蜜阿富车(三)阿蜜阿富车(四)莎呵(五)。
　　我鬼子母字那蜜卑。今当说神咒拥护众生。除其邪见令得正见。费损家财设肴膳喂此世间魍魉鬼不如祀狗用备守。我今为汝说正真。但用华香酥乳麋致意恭敬下天神。令其所求悉皆得。
　　敷宿波敷宿波(一)阿注波阿注波(二)究吒波究吒波(三)莎诃(四)
　　鬼子母所说神咒。能令众生拔邪救济危厄。盗贼王难无不解脱。所求男女皆悉端正。婚娶产生怨家债主。悉得解脱无不安隐。
　　拂至兜(一)波罗帝囊拂至兜(二)乌昼拂至兜(三)莎呵(四)
　　能令诸鼠散走他方悉灭无余三过唾刀唅灰作绯紫字。
　　大毗楼勒叉天王所说神咒。
　　宾头楼守(一)宾头楼守(二)摩诃宾头楼守(三)

　　七佛所说神咒经卷第四


