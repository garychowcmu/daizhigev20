  圣迦柅忿怒金刚童子菩萨成就仪轨经
　　唐 不空译




　　圣迦柅忿怒金刚童子菩萨成就仪轨经卷上(出苏悉地经大明王教中第六品)

　　　　唐三藏沙门大广智不空译
　　尔时金刚手菩萨。从座而起顶礼佛足。退坐一面合掌向佛。而白佛言。世尊世尊哀愍加持于我。已说苏悉地诸真言轨则律仪教法。我今欲为未来有情。及末法时无福德者。以于前世不修善品作诸罪业。致于今生招感贫匮。逢遇恶人斗诤言讼杀害有情。亦为未来有诸国王。正法治国生清净信尊敬三宝。为邻国小王侵扰国界不遵正法。或有外道不信因果。毁谤三宝灭坏佛教。有如是等种种有情。今于佛前为彼等类。说以息灾增益爱敬降伏等法。令知佛法有大威德神通自在。知诸菩萨具一切智。或复有诸修真言行者。见有众生常怀恶心。欲破佛法兴师害善。大悲愍念作降伏法。而令彼人不逐恶业。亦遮未来堕之恶趣。是故说此无比大威德圣迦柅忿怒之法。修此法者当于有舍利塔前。或于河岸清流水侧。或于空闲及天庙山间。于如是处。或时饮乳食菜或复乞食。专诵真言满六十万遍。即先行法皆得成就有大效验。或能缚摧诸鬼魅。灭除邪见毁谤正法。坏国之人阐提等类。真言威力悉能令彼发于善心。毒虫毒药不能伤害。
　　又复不为余部诸持诵者能破此法。若持诵者设有不能依此法则。或增或减亦得满足。又能开诸伏藏。破阿修罗关键。枯竭江河回止流水。又先行法取自身噜地啰。及牛黄酥相和。然千盏灯。供养圣金刚童子。空中有声言汝法已成。便可取阏伽香水当额奉献。从此已后所求之事无不成就。
　　又往阿修罗窟门。以茅草作钩。诵真言加持遍茅钩。于门边空中右旋转。专诵真言勿令间断。窟中生大火聚。彼中修罗男女等皆被烧然。一一皆出现身。告持诵者言。惟愿尊者入我窟中恣意游戏。入已住一大劫受天妙乐。又欲取伏藏不择日时。于彼伏藏边翘一足立诵真言。右旋顾视遍于四方即成结界(作大坛亦准此法)专心翘足立诵真言一百八遍守伏藏者若作障难。即被烧成火聚。持诵者即告彼言。汝等开此伏藏。藏中所有皆悉与我。若彼不与即作是言。梵王那罗延摩醯首罗。及斗战女神讷伽等。来厌汝伏藏。汝等应速与我此物。若不然者忿怒圣者金刚童子灭汝家族。彼等闻已皆悉顺伏。即告彼言。汝等可自开藏与我。彼则开藏恭敬持与。
　　又法取雌黄或雄黄安膳那眼药。置金银或熟铜器中。对有舍利塔前。以香涂一方坛。置圣金刚童子像于坛。中以种种香华饮食阏伽。依教迎请而供养之。对此坛前诵真言八千遍加持前药。若暖相现。用点额上或涂眼中。一切人见者亲附心生欢喜。若烟相现。如前用之即得安怛但那成就。若光相现。亦如前即得腾空自在。又法至于恒河或入海之河。于此河侧而持诵者或净食或不食。诵真言三十万遍。至于阿修罗窟。结印契诵真言。其阿修罗关键自然而破窟门即开。阿修罗王引入宫中。食天甘露寿命一劫。
　　又法若于大海岸边。结印诵真言拟大海水。其水即减二十五肘。随其减处地即干燥。又于海岸间闭目。以绵塞其两耳。结印诵真言一千遍。则见自身至楞伽山顶。又诵一千遍有罗刹王微毗师那。示现端严身至任诵者驱役。若不伏使。即想彼罗刹在左足下举足踏地。其罗刹王闷绝至死。所住楞伽之城悉皆被烧如大火聚。持诵者起慈悲心。于真言句中加娑嚩贺字。其罗刹等即稣息归伏任驱使。
　　又于俱摩罗天前。乘孔雀天不食。诵真言三十万遍。天当现身与行者愿。行者即取阏伽加持七遍。以献。作言善来俱摩罗。惟愿令我于俱摩罗摩醯首罗天所说真言皆得成就。彼言愿汝成就。语已不现。从此已后一切金刚部中。及余天所说真言皆得成就。
　　又法至摩醯首罗天庙不食。诵真言十万遍。心所愿求皆得满足。
　　又于梵天那罗延天摩醯首罗天帝释天俱摩罗天日天诸余天等。形像之前诵真言十万遍心所求愿悉皆成就。
　　又欲降伏恶人者。取芥子共盐相和护摩。诵真言十万遍。一遍一称彼名投于火中。天修罗等尚被损坏。何况诸余人类兴恶心者而不损坏。虽先未有功业。随诵随成何况常受持者。又欲变密里得迦成为金宝者。取密里得迦。以左脚踏头上。以手印打之。真言中并吽字。其密哩得迦即自起。用补沙铁刀剑斫之。即全身变成金。若不尔持诵者告言速吐速吐。即吐如意宝珠。悬自颈下所思之事皆得满足。
　　又法对舍利塔前。诵真言六十万遍。即先行成就。然以补沙铁作剑。长六指或八指十六指三十二指量。以五净洗之。右手把剑于道场中念诵。乃至剑现光焰。得变身为持明仙飞腾虚空。名持剑明仙。或以补沙铁作金刚杵。量如苏婆呼经说。念诵如前。则变为毗那夜迦主仙。于诸魔众而得自在。或以作轮念诵如前为持轮仙。于诸明仙得为主宰。若作钺斧念诵如前则为鬼神主仙。于诸鬼神得为主宰。若作刀子为天女主仙。于诸天女而得自在。若作罥索则为龙主仙。于诸龙中而得自在。若作烁底则得勇健大力。能敌俱摩罗天。若佉吒网迦则得如摩醯首罗天。于三界中而得自在。于前诸法。若一法成就则能成入一切坛场。亦能成就一切诸法。所有明仙共彼来往寿命一大劫。
　　又于曾经所入修罗窟前。诵真言十万遍。先窟中持诵成就者。出迎顶礼引入宫中。若下来即至摩醯首罗天庙中。并称吽字诵真言一千遍。先入宫者皆出来。
　　又法取所献摩醯首罗萎华。又取画摩醯首罗像。以左脚踏其头上。投萎华作护摩。则吉祥天女与修罗女。从窟而出至行者前。作如是言。终身奉事尊者。行者拍掌三遍告言。汝随顺我。师起慈心于真言句中。加娑嚩贺字。彼皆醒悟。若作此法由不入者。即闭目诵真言。则金刚童子现身告行者言。汝来入并眷属亦得入。
　　又欲召罗刹使者。先入曼茶罗受灌顶。然则离怖畏心。常观念诸佛菩萨声闻缘觉。三时忏悔随喜劝请回向发愿。将像于冢间作猛利坛。身著赤衣赤色华作鬘庄严自身。头上安人劫波罗。诵真言无限。常以甲胄擐身于猛利坛中画四印曼茶罗。初念诵时见恶形狗牙上出。或有恶形竖鬘。或一足三足或八臂。或二头四头。或见大风雷雨。第二七日见美貌女人严身幻惑。起慈心观彼退不现。第三七日即见毗那夜伽。及见罗刹极恶形容。即降伏为使者。见余成就持明人得悉地者。所彼起少忿怒视彼人。彼人所有成就法悉皆退失。彼罗刹等立誓。所为所作一切所驱使处。皆悉成办而为使者。
　　又法于故园中或向一树下。或池侧或山间随所爱乐处。不语。或乞食或饮乳。或食菜或支持身命。三时忏悔像前诵真言八十万遍所为所作皆得成就。
　　又欲止他敌不能为害者。三日不食应画四印曼茶罗。随供养。于坛中一髻尊菩萨位处。置竹竿青幡上。取自鲁地啰和毒及白芥子。画作三股底里俱金刚杵。杵心画忿怒金刚童子形。于竿下地上。以剑波罗末和泥。捏作独股金刚杵形。作护摩炉。炉中又捏作一小独股金刚杵。棘刺木然火。取骨末和毒。一诵真言一称彼名掷炉中。对军阵前作法。令彼军众皆盲手中器仗自落。或于当处不动如杌。
　　又法彼军欲逼。且纵相近。近已如前作四印坛。余坛亦得。竖前青幡对彼军前。作护摩炉。行者裸形被发结印。被甲护身。取摩诃莽婆和毒及血。日三时念诵各一百八遍。称彼名投火中。七日中互相杀害互相间构悉皆殒命。二七日间磨灭无余。念诵时不得语。寝息时应卧牛皮。
　　又法于自头上五脉处。刺血作护摩。他敌须臾顽痴如杌任捉杀害。若顺伏即起悲愍心。取酥和蜜。以龙华蕊捏称彼名。真言一遍一掷火中彼苦皆息。于前诸法。若一法成就。则能成入一切坛场。亦得成就。一切诸法所有明仙。共彼来往寿一大劫。
　　又欲帝释拥护者。取七蚯蚓粪作彼天形。以右脚踏心上。取毒药和噜地啰及白芥子。诵真言一千遍。护摩一遍一掷火中。得天帝敬爱天眷属常来拥护。
　　又若华果真言七遍加持。以将与人则能欢喜。此金刚童子真言对舍利塔前念诵。余处不应念诵作法不成。若常念诵不间断者。一切所求皆得成就。应发菩提心离悭吝想。远离无益世间谈话。一切胜愿皆得现前。不被诸魔之所得便。不应与人治病及治鬼魅。以妨大法。
　　真言印契念诵次第法
　　根本印以二中指相背竖。二无名指于中指中节外横交。二头指钩二无名指头。二大指于中指前中节头相拄。二小指头相合向下竖如针。真言曰。
　　曩谟(引)啰怛曩(二合)怛啰(二合)夜(引)野(一)曩莫室战(二合)拏嚩日啰(二合)播(引)拏(上声)曳(二)摩诃药乞洒(二合)细曩(引)钵多(上声)曳(三)怛你也(二合)他(去声引四)唵(五)迦抳度[寧*頁](六)吽(引)癹吒(半音)娑嚩(二合引)贺(七引)
　　又第二根本真言。开修罗宫用前根本印真言曰。
　　曩谟(引)啰怛曩(二合)怛啰(二合)夜(引)野(一)曩莫室战(二合)拏嚩日啰(二合)播(引)拏(上声)曳(二)摩诃药乞洒(二合)细曩(引)钵多(上声)曳(三)怛你也(二合)他(去声引四)唵(引五)度曩尾度曩(六)迦抳矩噜(二合引)驮(七)萨嚩演怛啰(二合引)抳吽(八)
　　次结独股杵印。二手内相叉作拳。二大指互捻二小指。甲上头指并竖合(用前第一根本真言)。
　　次结护身印。用前根本印印身五处。真言曰。
　　唵(引一)萨嚩努瑟吒(二合)嚩向(识量切)羯啰(二)迦抳矩噜(二合引)驮(三)啰乞洒(二合)[牟*含](引)娑嚩(二合引)贺(引四)
　　次结甲胄印。准前根本印。舒二头指相拄。二大指捻二头指下第一文。印身五处。真言曰。
　　唵(引一)纥哩(入声二合引)迦抳野(二)摩诺贺吽癹吒(半音)娑嚩(二合引)贺(引三)
　　次结宝山印。准前杵印。二头指微屈头相拄。安头上即成。真言曰。
　　唵(引一)阿佐罗吽(引二)
　　次结墙界印。准前根本印。直舒二头指。头相去一寸许真言曰。
　　唵(引一)纥哩(二合)迦泥(二)诺贺诺贺(三)钵者钵者(四)吽(五)癹吒(六)
　　次结网印。准前根本印。印二大指向外散开。真言曰。
　　唵(引一)嚩日啰(二合)半惹啰吽癹吒(二)
　　次结缚毗那夜迦印。准前根本印。二头指二中指屈入掌。二大指各押二中指于掌中伸相背合为拳。真言曰。
　　唵(引一)度曩尾度曩怛啰(二合)娑(引)野(二)戍(引)洒野(三)萨嚩尾曩(引)野迦(引)南(引四)吽(引五)娑嚩(二合)贺(引六)
　　次结迎请圣者印。准前根本。以二大指向身招。真言曰。
　　唵(引一)度[寧*頁]癹吒(二)
　　次结请圣者眷属。用前印真言曰。
　　唵(引一)娑跛哩嚩(引)啰(二)么(引)嚩(引)贺野婆(去声)誐鑁(三)迦抳矩噜(引)驮(四)三么野么弩(鼻声)娑摩啰娑嚩(二合引)贺(引五)
　　次结献阏伽印。准根本印。二大指捻二头指下第一文真言曰。
　　唵(引一)嚩日噜(二合引)娜迦吽(引二)
　　次结献座印。准前独股杵印。二大指捻二头指下文。头向外出少许真言曰。
　　唵(引一)嚩日啰(二合)尾(引)啰(引)野(二)娑嚩(二合引)贺(引三)
　　次结献涂香印。准前杵印。二大指微屈捻头指下文。二大指相去二寸许。能满所阙仪轨。真言曰。
　　唵(引一)迦抳矩噜(二合引)驮(二)萨嚩萨怛嚩(二合引)娑(去声)羯啰(三)啰乞洒(二合)萨嚩产驮(引)[寧*頁]娑嚩(引)贺(引四)
　　次结献华印。准前杵印出右指真言曰。
　　唵(引一)迦抳捕涩波(二合)母纳婆(二合)嚩吽(引二)
　　次结烧印。准前杵印二大指面相合真言曰。
　　唵(引一)迦抳矩噜(二合引)驮(二)坞孽啰(二合)能(上声)瑟吒噜(三合引)得羯(二合)吒佩(引)啰嚩(三)孽啰(二合)恨拏(二合)孽啰(二合)恨拏(二合四)度奔娑嚩(二合引)贺(引五)
　　次结献食印。准前杵印。出二大指二小指头相拄。余六指内相叉作拳真言曰。
　　唵(引一)迦抳(引二)吽吽(三)娑嚩(二合引)贺(引四)
　　次结灯明印。准前杵印。二大指向身并竖真言曰。
　　唵(引一)迦抳你(泥以切引)跛你跛野(二)吽(三)癹吒娑嚩(二合引)贺(引四)
　　次结头印。准前根本印。二大指捻二无名指甲上真言曰。
　　唵(引一)吽(引二)么么癹吒(三)
　　次结顶印。准前根本印。二头指直舒头相拄真言曰。
　　唵(引一)纥哩(二合引二)战拏迦抳(三)诺贺钵者(四)吽(引五)癹吒娑嚩(二合引)贺(引六)
　　次结前根本印安于心上。以心真言加持心真言曰。
　　唵(引一)迦[寧*頁]吽癹吒(二)
　　次结甲胄印如多罗菩萨印。二头微开。用前甲胄真言。
　　次结最胜印。二手内相叉作拳。二小指头相合。用前第二根本真言。次捧念珠当心。以随心真言加持七遍。随心真言曰。
　　唵(引一)迦[寧*頁]度么(二)吽(引三)癹吒(四)
　　次结奉送圣者印。准前根本印二大指向外拨真言曰。
　　唵(引一)迦抳娑嚩(二合引)贺(引二)
　　今复说开阿修罗窟门立印。持诵者当迅速踏地。行步喜跃恐悚频伸。蹙眉鼓其两颊。二手高举曲其十指为师子爪。二目向下如师子顾视。时时以两手两师子爪。更互上下以踏其地师子行。作阿里荼立舞而旋绕。想自身如本尊。此印一切印中最胜。能摧一切阿修罗宫关键。
　　金刚手菩萨说画像法。取不截白[疊*毛]。画又受八戒。画菩萨身。种种璎珞以庄严。身如火色。遍身流出火焰。以右手持金刚杵。锋举向上。左手作施愿手。脚为里荼立踏磐石上。施愿手。下画持诵者。右膝著地手执香炉。像成已。当于像前种种供养。烧安息香无间念诵。乃至闻空中声及闻铃声。复有光现光如流星。坠下坛内声如雷震。即献阏伽。其像或动或放光当知即有功效。已后对像念诵随意皆成。
　　又法取白[疊*毛]用水尿洗。复用香水濯净。于闲静处对佛前或舍利塔前。不应用皮胶和彩色。画笔色盏须新者。画匠澡浴著新净衣受八斋戒。勿吐气以冲其像。亦不与画人论其价直。其像独身从海涌出。如吠琉璃色身有六臂。臂膊佣停相貌充满。面有三目其目赤色。首戴宝冠狗牙上出。口咬下唇颦眉威怒。又于海中画一宝山。像以左足踏于宝山。山上有妙莲华以承其足。右足在海水中立没其半膝。右第一手持底里赏但金刚杵。作直势。第二手持母娑罗棒。谓棒一头如铁杵形。第三手执钺斧。左第一手把棒。第二手如拟势。作金刚拳舒头指。第三手持剑。以大蛇于身上角络系。又以一切毒蛇。膊钏臂钏腰条璎珞及耳珰系发。又以一大蛇绕腰三匝。身背圆光火焰围绕。于火焰外有其云电。以相辅翼。画已持于河岸或向树下或天庙中。或于池侧。若念诵时常须乞食。默然不与人语。乃至成就常起慈心。三时发露忏悔。专自策励生勇健心不应怯弱。常乐舍施。每月受灌顶护身。于念诵处应结方隅界及结曼茶罗界。加持香水洒身衣服。每日三时迎请圣者。献阏伽及涂饮食灯烛。对像诵真言九十万遍。作先行法。正持诵时有恶人来作障难者。以忿怒诵真言而顾视。彼即癫痫狂乱。若称彼名念诵视之。其人身肉片片圮裂。或致死世医不救。须臾以右脚大指。极按其地诵真言。即空中雨火炽然烧之。若起慈心念诵。如水灭火即得惺悟。若外贼侵境。称魁师师念诵者。彼军尽皆疫病。或波迸逃窜。或当枯死或癫痫病恼。彼若顺伏当慈念诵还得如故。又欲求成就殊胜果者。于神通日月白分。就趣海河侧印沙印泥为塔。中置缘起偈(即法身舍利偈)置像于塔前。念诵行者以水和麨食之。取遏迦木揾酥。投火护摩十万遍已。地动转身飞腾为忉利天主。若遍地有火炬。则为四天王主。若大云注雨大地所有伏藏一时踊出。若金色光遍现。则为菩萨寿命一劫。一切有大威力无能沮坏。若见一切有情身出光焰。即证悟一切三乘佛法。菩提心成就。若像及塔放光。则得一切持明仙中为王。若遍十方光焰。即见普贤菩萨。所求世间出世间一切胜愿悉皆满足。此法不应无智慧少悲愍者。不敬师长多口过者。掉举散乱多事务者。不入曼茶罗不受灌顶者。如是等人念诵。则招颠狂夭寿。金刚手菩萨如是说。
　　又若邻国侵境恶臣作乱者。对像前取人劫波罗。捣为末捏作彼人形。当于冢间或于池侧。以像面北持诵者面南。坐于三角坛中安像。断语乞食忿怒作无悲愍心。以右手作金刚拳。舒小指刺彼人形心上。诵真言无间断。由此威力令彼得大病。即于坛中忿怒王现身。如大拇指节。如火聚融金色。周圆流出金刚火焰。以右手头指作期克势。即迅速至于彼处。告言某甲持诵者。使我来令断汝命。汝命不存。彼闻是语即吐热血即命尽。若归顺悔过。应起慈心速加持香水洒彼头上。即离苦恼得稣息。若见余成就人得悉地者。于彼起少忿怒视彼人彼所有成就法。悉皆退失。
　　又法欲驱恶人令远去者。取朗伽离药诵真言。称彼名加持七遍。埋彼人门阃下即自远逝。
　　又法以白檀香三指许。克作金刚童子像。右手把独股金刚杵。左手施愿手。忿怒形咬下唇。用金刚杵形以为璎珞庄严。以毗梨勒木作合盛之。烧苏合香供养。对合前念诵三万遍。即成就一千种大小。不择时日不限斋戒。不成就人亦得成就。若人有厄难称彼人名念诵得解脱。
　　又法食菜或饮乳或乞食念诵。应持禁戒一如比丘。诵三十万所为所作。对此像前如前缚扑。所问皆得应验。
　　又雄黄法如前画像。取雄黄置熟铜器中。持诵者取五净饮之。身即清净。置像于舍利塔前。用根本真言净其精舍。护身结方隅界。用前眷属真言加持涂香烧香时华饮食灯烛。以伸供养。或黑月八日十四日。用四角菩提叶承雄黄器。用三个菩提叶覆之。如无菩提夜合叶亦得。念诵乃至三相现。若暖相现取涂足。即离地一尺日行千里。若烟相现得安怛但那。若光相现则飞腾虚空。一切无能沮坏。若于路中所逢象马车乘自开路避之。行者作法时。应著黄衣及以黄神线角络如披袈裟。若求安膳那成就。以青泥染衣服著。或服赤衣神线亦如是。说曼茶罗用五月九月于黑分。先令念诵者殷重供养师。然后取吉祥木长十二指。加持一千八遍。为欲念诵者作护摩已。方引曼茶罗受灌顶。以其曾作先行法者。应画曼茶罗。用五色粉捻成四门。门外画标。分曼茶罗为三分。中取半分为门。当上门以香粉画佛坐莲华。右画观自在菩萨。左画金刚手菩萨。并坐莲华上。当下门画圣迦柅忿怒金刚童子。住莲华上遍身光焰。四角应画三股金刚杵。以蛇缠杵并有光焰。门门安贤瓶。坛中心置一瓶。满盛香水以细缯帛系瓶颈。各加持一百八遍。盛金刚水用灌弟子顶。灌已一切悉地皆得现前。从此已后才结契念诵。顿集无量功德。所求皆得成就。

　　圣迦柅忿怒金刚童子菩萨成就仪轨经卷上



　　圣迦柅忿怒金刚童子菩萨成就仪轨经卷中

　　　　唐三藏沙门大广智不空译
　　我今复说作先行法。于舍利塔前安本尊像。于三月十五日。涂坛随力供养。取沉香揾酥蜜酪。昼夜掷火中护摩。一诵一掷炉中。若道场中幡华摇动。当知有效验。即于晨朝供养三宝。七日获得财宝荣官皆得称意。及得珠玉七宝等。
　　又欲令空中出火者。视望空诵真言二十一遍。意念即空中火出。
　　又欲雨者观虚空诵二十一遍。即降甘雨。取雨水献佛已后所作皆成。
　　又欲空中雨华者。观虚空诵二十一遍。即于空中雨种种华。
　　又欲令若男若女欢喜者。以安息香作丸诵二十一遍。一称彼名投火中即得欢喜。
　　又加持菖蒲二十一遍。口中含共人论议皆得胜。
　　又若毗那夜迦相逼恼作障难者。才忆念真言一切皆消散。若常念诵不间注意。于彼障者并亲族皆自灭坏。
　　又法从黑月一日起首。对像前每日三时念诵真言时别一千八遍。烧安息香丸护摩。至月末所求皆得。
　　又对像前以莲华揾酥蜜酪。诵真言一千遍一掷火中护摩即获伏藏。
　　又求衣服者。于趣海河入水立至胸。取有蕊华诵真言一千八遍。一遍一掷水中即得衣裳十副。
　　又法迦腩摩华揾酥蜜酪。护摩真言一千八遍。一遍一投火中。一切有情皆得欢喜顺伏。
　　又法对像前。取苏摩那华揾酥蜜酪护摩。于七日中日三时时别诵真言一千八遍。遍遍一掷火中一切人恭敬得为邑主。
　　又欲摧伏设咄噜者。取人骨为橛作彼人形。或画或捏加持一百八遍。钉于心上即得摧伏。
　　又欲摧彼设咄噜令么啰者。取烧尸残木作橛。磨紫檀香以涂橛上。取尸林中帛缠橛。钉彼设咄噜如前形头上。彼设咄噜即母驮。今复说画圣金刚童子像。忿形虎皮裾。右手把金刚杵。左手作施头。对像于舍利塔前作先行法已。以香华供养此像。像前作方炉。作增益法取沉香可长大指节。揾酥合油七日日三时。时诵真言一百八遍。一掷火中护摩。满七日已得持明仙安怛但那。足离于地行疾如风。所闻永不忘。
　　又欲成就药者。取羯抳迦罗华蕊龙华水白檀香。此等细捣熟研。又取象脂(其象年二十额上自有文裂即有流脂异种极香)取此脂和上件药为丸。和药时取鬼宿日。令童女沐浴著新净衣。捣筛香药。及作七丸。丸如梧子阴干。丸药法(以大指头指捻药丸指融涂上。又取竹膜贴蜡上。意不欲上有指文印药上。若有指文药无灵验也)其药丸取生沉香作合子盛。对像前结净三时念诵。乃至合子中作佉吒佉吒声。即取一丸供养本尊。一丸奉请。一丸供养先成就者。又一丸分与助伴。余三丸以熟金银薄重重裹之。于口中含即得安怛但那灭影藏形。
　　又欲破他敌者。取华置死人身上。然后收取烧尸残木然火。护摩七日。取月黑分或中夜或日中每时一百八遍。对三角炉前面向南坐。称彼将帅名。用前华加持一遍一掷火中彼军即破。
　　又欲令净行婆罗门欢喜者。取俱懒拏迦华。常称彼名七日内作护摩。诵真言投华火中即得欢喜。
　　又于舍利塔前。取牛黄加持一百八遍。用点额。所行履处一切见者皆敬爱欢喜。
　　又取骨屡草懒苗揾酥。护摩一千八遍。一遍一掷火中。即得一切灾难悉皆殄灭及增寿命。
　　又法先已降伏者。欲息彼苦。三时以乳护摩。彼苦则得消除。
　　又欲求闻持不忘日诵万言者。对圣迦柅金刚像前种种供养。于银器中盛酥。取酪法如下当明。念诵乃至相现皆得闻持不忘。
　　又欲得延寿者。饮乳食大麦。诵真言十万遍。对摩醯首罗像前。取雄黄盛熟铜器中。以七个菩提树叶如前上下覆盖。兼施八方天供养粥。诚心念诵。或有伴无伴。应护自身结甲胄印。念诵乃至三相现。若光相寿命万岁。
　　又欲得敬重者。以铁作轮或三戟叉。于舍利塔前安金刚手菩萨像。广大供养。置坛中。右手按上无间断念诵。乃至质质致致声。当知成就。手把叉或轮。一切天人即皆顺伏敬重彼人如佛。又取河两岸土捏作头指形安坛中。以金刚杵按上念诵。乃至金刚杵及指来近身。当知成。已后手把此指。欲钩召天龙八部若男若女及畜生禽兽等。真言句中称彼等名。迅疾如风即至。行者所使所作皆得顺伏。
　　又延寿法。对像涂坛供养。于熟铜器中置牛黄。念诵乃至光出手把即寿五千年。
　　又法取七个蚯蚓粪泥。加持涂圆坛。坛上坐念诵。乃至空中有天妙药下来。才执此药身如金刚手菩萨。
　　又欲成就华法者。取紫檀木雕作开敷莲华。于舍利塔像前念诵。乃至光现则变为持明仙。最为尊贵。若至持明仙住洞之处。一切天龙八部皆得随顺。
　　又法被毒虫所啮。鬼魅所病。或疟或被毒药所中。取水加持七遍。洒彼或饮即得除愈。
　　又欲缚扑问字。一日一夜不食念诵。其法即成。或童子童女令澡浴著新净衣。涂拭泥圆坛令坐。缚问过去未来事皆知之。此法设令犯四重五无间罪。现生无成就分者。由入曼茶罗受灌顶。已后念诵现生得一切成就。况具戒行者。
　　又取牛黄末加持一千八遍。用点额头一切人皆见欢喜若在军阵刀箭不著身。
　　又法晨朝取水一掬。加持七遍饮之。食饮不求自至。
　　又把袈裟角加持二十一遍。共人论议皆得胜辞无碍。
　　又法经过贼境。一心念诵即不被劫夺伤害。
　　又法佉陀罗木灰散彼持诵人。彼即持诵无效。若欲解时心诵真言一遍即解。
　　又妇人产生。取酥一两加持二十一遍令服。即易产不受诸苦。
　　又欲令恶人欢喜者。取蜡捏作彼人形。安于髀上加持一千八遍。暴恶忿怒人皆得敬顺欢喜。
　　又对本尊像前。献白华一千八枚。即一切恭敬顺伏。
　　又持诵者饮乳或食大麦。取蚯蚓捏作和修吉龙王形。坐彼王上念诵。若动摇当知法成。龙王每日供十二人食亦说过未来事。
　　又法从月一日乞食以自存。至白月十四日。一夜对像前广设供养念诵。乃至像动即得安怛但那。安怛但那成就中最为尊上。心念百味饮食。则得寿五千年。
　　又法入恒河立水至胸。诵真言十万遍。然后于恒河洲中。印沙塔加持。即将本尊像置河岸侧。酥蜜酪相和护摩。一切龙即来降伏。所处分事皆得成办。
　　又法乘船入海。诵真言十万遍。海龙王即来现身所求皆得龙献行者摩尼宝珠。受已便为持明仙。即飞腾虚空一切持明仙中为最尊。
　　又法令金铜匠受八戒。取熟铜作贤瓶。于中置少分谷麦等一切种子及诸灵药金银七宝等少分。涂拭曼茶罗每日三时供养。置瓶于坛中。神通月取一日起首。念诵至十五日无间断念诵。加持瓶。其瓶有光焰现。则持阏伽供养圣众敬谢。即取瓶置于净处。所须之物内手入瓶中。所须一切财宝车乘衣服玩具随所意求皆悉获得。瓶中所出物先供养本尊。其瓶须加持防护。不尔恐诸魔盗窃瓶将去。
　　又法于入海河水立至胸。诵真言十万遍。然后印塔或泥或沙。则于像前广设供养。用水精作如意宝。或用泥作安右掌中。结跏念诵乃至放光。即成如意宝得为持明仙。
　　又法于舍利塔前安像。于神通月十五日。像前依法广供养然灯。右手持宝幢幢上系白缯垂下。念诵乃至放光。即得如意幢为持明仙。
　　又法于神通月十五日。对像前广供养。取般若波罗蜜经夹。以香泥涂夹。以华鬘缠供养。置于左手跏趺坐。念诵乃至放光。则通达一切佛法无碍解辩。为持明仙遍游六趣。广利无边有情至无上菩提。
　　又法饮乳食大麦。于大海岸独树下。一日三时时别诵真言一千遍。大海中所有珍宝悉皆踊出恣意取之。
　　又法食菉豆。于山上诵真言一千八遍。则见山中一切金恣意取之。
　　又法加持酥一千八遍。与无子息女人吃即有男女。
　　又法取醍醐加持一百八遍。涂身入火不烧入水不溺。若当念诵不被一切毒药所中。
　　又法作先行法。于黑月八日十四日。广大供养本尊。即请僧次供养。以雄黄于道场中地上。画百叶莲华。中坐念诵乃至地裂踊出莲华。于莲华叶上有十六持明仙。围绕飞腾虚空。有人若遇见成就者。亦得飞腾虚空。即此莲华变成宝庄严宫殿。寿命中劫命终得生净妙佛国。
　　又加持水一千八遍。用溉枯树即生华果。又于枯涸河中念诵水则盈满。又被水漂溺设令解浮。困乏无力念诵真言则得浅处。
　　又愿得僧大众生欢喜者。对像前献华一千八枚一诵真言献一华。则得又法取安息香丸用护摩得金千两。
　　又法对像前以薰陆香护摩七夜。别诵真言一千八遍。遍别一掷火中即得伏藏。
　　又欲怨家欢喜者对像前以白芥子护摩七日。日三时时别诵一千八遍。遍别一掷火中。即一切怨家降伏。
　　又法加持油一千八遍。涂刀箭伤疮即差。
　　又取土块加持七遍掷于水中。水中磨竭鼋鳖等皆口噤不能伤人。
　　又法以此真言。加持一切疾病皆得除愈。
　　又法遍身疼痛或寒热病。一日二日三日。或常患。加持油麻油一百八遍或二十一遍。用涂身即愈。
　　又法毗舍遮疟。部多诸鬼魅疟以真言加持白缕。结索带之即差。
　　又法取沉香木对本尊像前。取犊粪和酥蜜酪护摩七千遍。则有一黄牛来。又取犊子粪和酥蜜酪二万遍如前护摩。其牛必来取其乳供得千人。
　　又对满贤大将前。取苏摩那华日烧八千乃至六月。即得金钱千贯。
　　又法供养像。从月一日至十五日。每日渐加一僧初请七僧日。满已其像出语告言。汝今成就。已后对像念诵所求皆得成就。
　　又法令童女澡浴著新净衣。右合五色线。加持一百八遍。系右臂上即除疾病福德增长。又于趣海河水中。取黑油麻以三指头撮。诵真言一遍一掷一撮于水中。满八千遍即得谷麦丰饶。
　　又每日取有香气华一百八枚。诵真言加持一遍。一献本尊获大福。
　　又法取百合茎然火。取菖蒲一千八段。揾酥护摩一诵真言一掷火中。取灰于额上点。即得安怛但那。如一遍不成至第二第三必得成就。
　　又于菩提树下(夜合树亦得)供养圣者像。取牛膝草揾酥蜜酪护摩一千八遍。即得象驴骡牛水牛等自来随顺驱使。又春三月黑分受八戒。于舍利塔前涂檀。香华供养日日请僧次斋。取瓦瓶底不黑者四枚。满盛水。持种种香种种药少分置于瓶中。一一瓶诵真言加持。黑分八日早朝乌未鸣时。令男女沐浴。对本尊像前取尸林烧尸火及残木。取茴香华护摩。诵真言十万遍一掷火中。即得饮食无有穷尽。广应惠施供养。
　　又法若被囚禁枷锁。才诵真言即得解脱。
　　又于神通月对本尊像前。饮乳食大麦。从十三至十五日不间断念诵。圣者即来。灯焰增盛地动。像动出声告行者言。汝今成就。已后对像念诵所求皆得。
　　又法于有舍利塔前。诵真言十万遍。所作重罪应堕恶道皆得消灭。
　　又法每日乌未鸣时。取胡椒七颗加持二十一遍。自吞之即得闻持。日诵一百五十遍遍别一掷火中。所求荣官财产聪慧增寿悉皆获得。
　　又法于河两岸。远人问捣帛杵声处。取土作方七肘坛。于坛上画千叶莲华。于莲华上以如来一磔手(凡人一肘量)取五种金(金银铜铁锡)相和。销为一轮置于华上。用种种华供养坛四边。然酥灯七盏。四方置四瓶盛香水。瓶中置七宝少许。瓶上安俱缘果。应烧薰陆香沉香室利吠瑟吒迦香安息香。应施四方天食。东方施粳米酪饭。南方施水和粳米饭。西方施粳米砂糖饭。北方施乳粳米粥。对此坛前。以波罗奢木然火。取牛膝草一千段。揾酥护摩。先加持七遍。然后一遍一掷火中牛膝。满以其轮放光。手持此轮即得飞腾虚空。一切持明仙皆悉顺伏敬事如佛。
　　又于白月十五日月蚀时。行者受八戒。对舍利塔前一日一夜不食。取瞿摩夷未堕地者。涂一圆坛大小如一牛皮许大。取黄乳牛犊子母同色者。令童女[(殼-一)/牛]乳酪抨酥。取酥七两置于金银器中。以左手持酥。以右手无名指搅酥。诵真言加持。若暖饮之得闻持不忘日诵万言。一诵之后终身不忘。若得烟相一切人见者爱敬尊重。光相现者安怛但那(分酥供养及日蚀如前法中)又若城邑聚落有疾病流行。于中夜涂一小坛。供养白食取乳木柴然火。取酥护摩一千八遍。遍别一称国王名。投酥火中疾病远离国界。
　　又欲降伏药叉者。取尼拘陀树木长十指截。揾酥蜜酪护摩一千八遍即伏。
　　又欲伏癫痫鬼吸人精气鬼。取黑羊毛护摩一千八遍。彼鬼服已病者除愈。
　　又欲降伏摩醯首罗者。取安息香作一千八丸。揾酥护摩一千八遍。一切摩醯首罗所有使者。悉皆降伏能成办一切事。
　　又法取雄黄一两。随索价。用婆罗皂夹木(亦云蜜相木)柴然火。烧雄黄如火色已。欲收取置熟铜器中。以酥浇雄黄上。其酥取黄牛母子同色者。令童女[(殼-一)/牛]乳卧酪抨酥。取酪蜜酪。各别器中盛供养本尊。收取雄黄。盛于熟铜合子中。候月蚀时。从十三日至十五日三日断食。对舍利塔前面向北坐。取菩提叶七枚。四枚敷合下三枚覆合上。无间断念诵。若暖相现取点额。一切人见皆悉欢喜若烟相现。则安怛但那成就。若光相现。则飞腾虚空。如是依前法。求成就雌黄牛黄安膳那法皆得。唯牛黄法少异于此。牛黄法取月十五日。于荷叶中裹牛黄。安于二手中合掌。无间念诵加持。乃至三相现。所获果报如前。
　　又法以五金作莲华。取郁金香牛黄龙脑香研作末。取天雨水和为七丸。于舍利塔前安像念诵。以右手按药乃至放光。则飞腾虚空为持明仙寿命一万岁。
　　若以真言加持头冠臂钏腰绦皆得成就如前。设令破戒坏行所为所作尚得成就。何况具戒行者。又取犊子瞿摩夷护摩七日。每夜一时诵真言一千八遍。一遍取瞿摩夷少许一掷火中得牛一百头。
　　又法入河中立水至胸。取莲华揾檀香(香摩如泥)诵一百千遍。遍别一掷水中。所得伏藏积如莲华。
　　又法取吉祥木一千八段。揾酥护摩三日。日三时一千八遍即得财宝丰饶。
　　又法取乌油麻稻谷华相和。对像前护摩三日。日三时时别一千八遍。遍别一掷火中。即得家中饮食无尽。
　　又欲得降伏一切龙王者。取种种华护摩三日。日三时时别一千八遍。即得一切龙降伏。
　　又欲降伏药叉者。对像前取安息香丸。护摩七日日三时。时别一千八遍。即得一切药叉降伏。
　　又法欲召药叉女者。取无忧木准前药叉护摩法。即得药叉女来恭敬承事。所须一切衣服饮食。及诸财宝随意供给。
　　又法对根本像前。取沉香木揾酥。护摩三七日日三时。时别一千八遍。即得一切诸天欢喜助护。灾难消灭福德增长。
　　又法若被囚禁。夜时澡浴著新净衣服。诵真言一千八遍即得解脱。
　　又法若被人嗔怒欲相损害者。取油麻护摩一千八遍即彼人欢喜。
　　又法诵真言加持菖蒲一千八遍。系于臂上。于他人边出言所求皆得称意。又常念诵。于诸怨敌得胜不被侵陵。
　　又法取旗幡以真言一百八遍。以香华并酪七碗供养旗幡。及献阏伽。即持此旗引军前。彼军见旗自破。
　　又法若城邑被夺。应对像前取黄色华。七日护摩日日像前诵真言一千八遍。一遍一掷火中。先有城邑被他所夺即皆却得。
　　又法作先行法。取白芥子七日七夜护摩。一月内其宅中雨宝。
　　又法对像前香华供养。饮乳食大麦。取莲华茎揾酥。护摩一千八遍得金千两。
　　又法取赤莲华十万茎。护摩十万遍。心所愿求悉皆得之。
　　又法取白莲华一万枚揾酥。护摩一万遍。即得官禄高迁。
　　又取白檀香揾油。护摩十万遍。即获金钱一千枚。
　　又法取沉水香护摩十万遍。遍别一掷火中日诵万言。耳所曾闻经典乃至终身不忘。
　　又法取黄乳牛子母同色者。[(殼-一)/牛]乳成酪抨酥。于金器中盛诵真言加持十万遍。即吃。得闻持不忘日诵万言。
　　又法取栋子揾香油护摩十万遍。一切囚闭被禁缚人皆得解脱。
　　又法若见怨家心诵真言。彼起慈心不能为害。
　　又法一切疾病。诵真言加持杨枝。拂彼即除愈。
　　又法取五色线结索加持七遍。系臂。一切鬼魅悉皆远离。
　　又法加持净灰七遍。绕坛散之即成结界。
　　又法妇人不收男女者。月经后取母子同色牛乳。加持一百八遍。令彼女人礼佛菩萨令饮。又煮乳粥和酥加持一百八遍。与服即生福德具相之男。
　　又法作先行法。像前香华供养。取沉香可如大拇指节。揾酥合油护摩七日。日三时时别诵真言一千八遍。遍别一掷火中。即得持明仙安怛但那成就。足离地疾行及得闻持不忘。

　　圣迦柅忿怒金刚童子菩萨成就仪轨经卷中



　　圣迦柅忿怒金刚童子菩萨成就仪轨经卷下

　　　　唐三藏沙门大广智不空译
　　我今说缚扑印法。先以瞿摩夷涂一圆坛一肘量。取七八岁童男或童女著新净衣。先令洁净三日立于坛中。烧安息香。先加持香七遍然后烧之。又取华加持七遍。置童子当中令掩面。然后行者结契诵真言。行者面向东童子面向西。其印以二手内相叉作拳。二小指相钩。以大指并竖。捻如钩锁形安于额。牢掘彼童男。即语。以二大指向外拨。童子即却远后行。二大指向身招。童子即向前来。即成钩召。以印左右挥其童子。即随印左右。扑举印向上童子即立。问其吉凶三世之事。一一皆实所作疾成。尔时金刚手菩萨以偈颂曰。
　　此金刚童子　　从我三昧生
　　成办一切事　　忿怒王大力
　　即我金刚手　　调伏难调者
　　能灭除诸罪　　暴恶诸药叉
　　及诸罗刹众　　恼害修行者
　　令彼速除灭　　梵王及帝释
　　水天诸天王　　及余威德者
　　刹那令灭坏　　受持者应当
　　入忿怒王定　　威德如金刚
　　能伏难调者　　悉皆令顺伏

　　又法取莲华或有香气华。护摩所求皆得。
　　又结印诵吽字真言。即得山岳摧倒。亦能枯竭河水。亦能破阿修罗关键。尔时金刚手菩萨告大众言。此忿怒王有无量威德大神通力。善能调伏难调伏故。示诸方便。从于三昧生此菩萨。适才忆念一切鬼魅悉皆驰走。一切恶心众生皆当损坏。一切灾祸悉皆除灭。若有受持此真言者。自然成受三昧耶戒。若求悉地速得成就无能沮坏。不堕诸恶趣速证菩萨地成无上菩提。有才诵一遍。则能除一切灾祸能禁制虎狼师子恶龙等。加持土块掷彼身上则不能为害。若被日月五星逼近本命宿者。能常念诵不招灾祸。若被除他人灾者。以白芥子和乳。称彼名护摩则息灾。若犯罗刹鬼所持。或为怨家所逼害。当念诵真言即得解脱怨家慈心相向。
　　又若有斗讼。取苏摩那华护摩七夜。夜别一百八遍遍一掷火中诤讼消灭。若有修行。应入此曼茶罗受灌顶。当分地拼线。阿阇梨应净其地。以五色线拼坛。坛八肘或十二肘或十六肘。如先说法仪则。四方四门。于中央画苏噜苏噜大忿怒王金刚。手持金刚杵。金刚手明正右边。画金刚族中金刚钩明妃。右边画大抱誐缚底明妃。南边画步掷金刚大恐怖眼等。右边画难睹十大忿怒金刚。所谓难睹忿怒金刚水中忿怒金刚。降伏忿怒金刚阿波啰尔忿怒金刚。摧天忿怒金刚恐怖天忿怒金刚。须弥忿怒金刚宝峰忿怒金刚。降三世忿怒金刚光明炽盛忿怒金刚。北边青棒等十金刚。所谓青棒金刚谟时迦罗金刚。劫比罗金刚大笑金刚。勇健步金刚举足步金刚。摩醯首罗步金刚。一霹雳金刚。摧伏金刚大棒金刚。西方画难胜等八大金刚。所谓难胜金刚忿怒金刚。难持金刚恐怖金刚。极忿怒金刚三世金刚。成就金刚大忿怒金刚。若欲于他怨敌恶人得胜者。坛内四门各各门。右边画金刚恐怖忿怒菩萨。左边画军吒利金刚。于外四门。右边画霹雳忿怒金刚。左边画金刚锁忿怒金刚。于二忿怒金刚前。应画天阿修罗诸龙及诸魔。作恐怖受降伏势。于坛外界道画诸天众。以涂香时华饮食灯明置坛四边。供养一切诸菩萨金刚明王。各各圣者皆以本真言迎请。迎请已献阏伽供养。结印请诸圣者真言。各各呈本三昧耶印。然后引弟子入坛掷华。随华著处圣者。便授与本尊真言。即应灌顶。于此大忿怒曼茶罗。所求胜愿及破他敌则得满足。由入此曼茶罗。一切疫病鬼魅一切障难悉皆消灭。于此坛亦能成就一切药物。安怛但那。入阿修罗宫悉皆成就。
　　尔时金刚秘密主。见未来一切有情。为利益安乐故。略说成办一切曼茶罗。以少财宝以少时分。持诵者但清净住戒。兼助伴清净修行。或于白月一日或二日或五日或八日或十四日。或于满月十五日取。如是等日起首修曼茶罗。或于城内或于城外。或寺中或村邑聚落。于东北方华果茂盛丛林名华软草寂静处。于神通月建立曼茶罗。如瞿呬邪经所说。治地净地兼分位已。应画圣金刚童子曼茶罗。此坛能成就一切大事有威德。若修行具诸律仪依苏悉地教王。及依最胜经不久成就。所有鬼魅作障碍者。及余九执圣凡种种相貌。才称彼名四散驰走。若见此曼茶罗得灌顶已。则得三昧耶戒。然后从师受真言印契仪轨。克获成就。如前所说金刚王经中法。若有勤勇者成就无疑。尔时金刚秘密主告诸天众言。末法之时修此教者。有懈怠不具真言律仪者。或恶龙雷震诸魔。变现种种身形恼乱持诵者。及诸布单那鬼吸人精气鬼。并天趣之中犯罗刹。及诸天母众等。或在须弥山及诸宝山庄严之处。山河峰侧岩窟林野。大江沼大树大河大海之间。云雾陂泽悦意华果树下。及兴云降雨山处。故园故庙一切鬼神。多依如上诸处住。好作障难伺求人过。若不依轨法即为彼魔得便。为如是等种种有情故。说斯法令持诵者。不为众魔之所得便。我金刚手菩萨。为愍念有情示现真言王忿怒形。由此真言威力。一切药叉罗刹天众。见我者皆大怖畏。于求一切成就法中一切真言忿怒众中我为最胜王。哀愍难调于诸有情作障难者。为调伏彼故说是真言。于三昧中示现此形。从额流出。是故一切真言无比大威德大忿怒大怖畏大名称。为护王及正法故。我秘密主说金刚童子法。于此教中当作息灾增益敬爱等。若有于佛教起邪见嗔毒心灭正法者。应作猛利心作降伏法。若彼降伏受诸苦恼欲令除者。应用乳木作护摩即得息灾。我今又说求悉地时能成办诸事印。加持所成就物真言曰。
　　唵(引一)迦抳矩噜(二合引)驮(二)萨嚩萨怛嚩(二合)婆(去)孕羯啰(三)啰乞洒(二合)啰乞洒(二合四)萨嚩捺啰(二合)尾野(二合引)抳娑嚩(二合引)贺(引五)
　　澡洗印。准前独股杵印。二大指并入掌。手腕相著即成。真言曰。
　　唵(引一)迦抳矩噜(二合)啰拽蹉娑嚩(二合引)贺(引二)
　　道场扫地真言曰。
　　迦抳么(引)啰野(二)吽(引三)
　　求成就时缚难调者。准前根本印。以大指于掌中交。真言曰。
　　唵(引一)迦抳戍(引)洒野(二)萨缚努瑟鹐(二合引三)满驮野满驮野(四)吽(五)癹吒(半音六)
　　广大金刚心印。准前独股杵印。以二大指掌中相抳。广大金刚随心印。准前心印以二大指并竖。亦名莲华金刚印。最胜心印。准前最胜印。屈二小指头相拄。若种种障难家中不祥。结此印念诵即皆消灭。最胜随心印。准前最胜印。舒二名指。此印能成办一切事。若入修罗宫亦用此印有大威力。
　　次说大钩印。二手内相叉。二头指屈如钩。此印三界中所有众生之类。皆能召得。若召阿修罗女于七日中即来。
　　又说解拏吉你印。如前独股印。舒二小指二头指头相合。余六指内相叉。以二大指数数开之。非但解拏吉你。亦能除地居一切鬼魅。法此即用根本真言。
　　又说调伏一切龙印。准前独股杵印。屈大指入掌。以甲正相向。想彼龙在大指节间。此印能伏一切龙。祈雨止雨。一切诸龙见此印。驰散远去。亦能除一切毒虫所啮。由此印威力不被诸毒伤害。若已被伤者即差。
　　又说驱摈一切难调有情印。二手内相叉。以二大指四相合。此印有大威力。诸大力天及恶鬼神不顺教者。悉能驱逐用根本真言。
　　又法以阿落得迦。胭脂书彼人名于掌中。用火炙掌念诵真言。句中加彼人名须臾即至。
　　又持根本真言十万遍。然后取安息香作十万丸护摩。诸药叉女毗金遮女。皆能召来种种驱使。
　　又法若有灾难及恐怖处。诵真言八千遍。则得灾灭离怖畏。
　　又对忿怒王像前。以粳米饭和酥护摩。则得家中饮食无尽。
　　又法取护摩灰点于顶上。入军阵不被刀杖所伤。于他敌得胜。
　　又法若城邑聚落有疫病。可入水念诵七夜夜别一千八遍。诸疫病悉除。
　　又法若求财宝。著新净衣对像前。香泥涂一小坛。烧安息香诵真言一万遍。则得如意。
　　又法对像前专注意。诵真言三十万遍。即见圣者所求皆得。
　　又天久霖雨。加持白芥子一百八遍。遍别一掷上散虚空。即雨止。
　　又法取一男子死尸未损坏者。于尸陀林或四衢道。先与药泻以水灌洗。令泻腹中恶物出已。又以香汤洗身令净。以香涂遍身。帛缯缠胯覆形。华鬘严饰。取佉陀罗木诵真言七遍。加持佉陀木橛钉于头边。以发系橛上。持诵者于尸心上坐。面向东。起慈心勇锐无恐怖。四方应置解念诵者四人执剑。持诵者手持小铁杓。酌铁末泻尸口中。不间断念诵其尸即出舌。以利刀截取舌。右手把变成剑。色如青莲。则兼诸眷属飞腾虚空。为持明王寿命一大劫。当生金刚手菩萨宫中。又法于尸陀林中共鬼交易。卖摩诃莽娑与鬼。取长年药怛但那药宝剑伏藏金银七宝。当作法时用此真言。护自身及助伴。皆得无碍不被鬼幻惑所求皆成就。
　　又法欲破他敌者。将帅已下一一皆以真言加持七遍护身。他敌即破。或以真言加持水一千八遍。散洒军众不被伤害。得脱彼敌退散。
　　又法以四瓷瓶底不黑者。取河流水满盛。及著少分诸香及诸药。对像前加持一百八遍。顶上浇灌。彼人念诵久致功夫犹无现验。被诸魔娆恼者不祥鬼魅所持。由作此灌顶洗浴法故。诸魔魅等悉皆远离。福德炽盛速疾成就。
　　又法加持香水一千八遍。身上散洒鬼疟皆除。
　　又法取孔雀尾一茎。加持一百八遍。拂彼身上彼人被毒所中皆除差。
　　又法取蚯蚓粪涂小圆坛。于上坐诵真言一万遍。即先行法成就(先行者即真言法成功德效神验)然后不择时日宿直。七日日诵真言一千八遍。即得金钱一千。
　　又诵真言加持索带。或洒水则成护身。诵两遍则成结方隅界。诵真言三遍护助伴。四遍护曼茶罗。
　　又法于黑月八日。一日一夜不食。取乳牛母子同色者瞿摩夷未堕地者。和上作童子像。涂一小坛置像于中。其坛上广设供养。对像诵真言十万遍。其像动头现余应验。当知所思念事皆得成就。金刚童子梦中现身。示教应作不动作事。
　　又法于黑月八日一日一夜不食。取芥子和酥。护摩一千八遍。则得一千金钱并得庄严。
　　又法取室丽瑟曼得迦木然火。以骨屡草苗护摩十万。即得牛一千头。
　　尔时金刚手菩萨。为利益安乐诸有情故。说普通仪轨。欲为未来末法之时。净信修行乐大乘者。及懈怠懒惰不具慧方便者。速集福德智慧修真言行。为护持正法帝王。令加持国界人民丰乐。无诸灾祸吉祥福德。是故说此妙真言门。时金刚手菩萨。即从眉间出于光明。照烛加持等。应顶受我之所说。大忿怒明王金刚童子息灾腾空等成就法。如上等仪汝等助护。速令成就此法勿生疑惑。如法奉行。

　　圣迦柅忿怒金刚童子菩萨成就仪轨经卷下


