  大毗卢遮那成佛神变加持经
　　唐 善无畏．一行译




　　大毗卢遮那成佛神变加持经卷第一

　　　　大唐天竺三藏善无畏共沙门一行译

　　入真言门住心品第一

　　如是我闻。一时薄伽梵。住如来加持广大金刚法界宫。一切持金刚者皆悉集会。如来信解游戏神变生大楼阁宝王。高无中边。诸大妙宝王。种种间饰。菩萨之身为师子座。其金刚名曰虚空无垢执金刚。虚空游步执金刚。虚空生执金刚。被杂色衣执金刚。善行步执金刚。住一切法平等执金刚。哀愍无量众生界执金刚。那罗延力执金刚。大那罗延力执金刚。妙执金刚。胜迅执金刚。无垢执金刚。刃迅执金刚。如来甲执金刚。如来句生执金刚。住无戏论执金刚。如来十力生执金刚。无垢眼执金刚。金刚手秘密主。如是上首。十佛刹微尘数等持金刚众俱。及普贤菩萨。慈氏菩萨。妙吉祥菩萨。除一切盖障菩萨等诸大菩萨。前后围绕而演说法。所谓越三时如来之日加持故。身语意平等句法门。时彼菩萨普贤为上首。诸执金刚秘密主为上首。毗卢遮那如来加持故。奋迅示现身无尽庄严藏。如是奋迅示现语意平等无尽庄严藏。非从毗卢遮那佛身或语或意生。一切处起灭边际不可得。而毗卢遮那。一切身业一切语业一切意业。一切处一切时于有情界宣说真言道句法。又现执金刚普贤莲华手菩萨等像貌。普于十方。宣说真言道清净句法。所谓初发心。乃至十地次第此生满足。缘业生增长有情类业寿种除。复有牙种生起。
　　尔时执金刚秘密主。于彼众会中坐白佛言。世尊云何如来应供正遍知。得一切智智。彼得一切智智。为无量众生。广演分布。随种种趣种种性欲。种种方便道。宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩睺罗伽法。若有众生应佛度者。即现佛身。或现声闻身。或现缘觉身。或菩萨身或梵天身。或那罗延毗沙门身。乃至摩睺罗伽人非人等身。各各同彼言音。住种种威仪。而此一切智智道一味。所谓如来解脱味世尊譬如虚空界离一切分别。无分别无无分别。如是一切智智离一切分别。无分别无无分别。世尊譬如大地一切众生依。如是一切智智。天人阿修罗依。世尊譬如火界烧一切薪无厌足。如是一切智智。烧一切无智薪。无厌足。世尊譬如风界除一切尘。如是一切智智。除去一切诸烦恼尘。世尊喻如水界一切众生依之欢乐。如是一切智智。为诸天世人利乐。世尊如是智慧。以何为因。云何为根。云何究竟。如是说已。毗卢遮那佛。告持金刚秘密主言。善哉善哉执金刚。善哉金刚手。汝问吾如是义。汝当谛听。极善作意。吾今说之。金刚手言。如是世尊愿乐欲闻。佛言菩提心为因。悲为根本。方便为究竟。秘密主云何菩提。谓如实知自心。秘密主是阿耨多罗三藐三菩提。乃至彼法。少分无有可得。何以故。虚空相是菩提无知解者。亦无开晓。何以故。菩提无相故。秘密主诸法无相。谓虚空相。尔时金刚手复白佛言。世尊谁寻求一切智。谁为菩提。成正觉者。谁发起彼一切智智。佛言秘密主。自心寻求菩提及一切智。何以故本性清净故。心不在内不在外。及两中间心不可得。秘密主如来应正等觉。非青非黄。非赤非白。非红紫非水精色。非长非短。非圆非方。非明非暗。非男非女非不男女。秘密主心非欲界同性。非色界同性。非无色界同性。非天龙夜叉乾闼婆阿修罗迦楼罗紧那罗摩睺罗伽人非人趣同性。秘密主心不住眼界。不住耳鼻舌身意界。非见非显现。何以故。虚空相心。离诸分别无分别。所以者何。性同虚空即同于心。性同于心即同菩提。如是秘密主。心虚空界菩提三种无二。此等悲为根本。方便波罗蜜满足。是故秘密主。我说诸法如是。令彼诸菩萨众。菩提心清净知识其心。秘密主若族姓男族姓女。欲识知菩提。当如是识知自心。秘密主云何自知心。谓若分段或显色或形色。或境界。若色若受想行识若我若我所。若能执若所执。若清净若界若处。乃至一切分段中求不可得。秘密主此菩萨净菩提心门。名初法明道。菩萨住此修学。不久勤苦。便得除一切盖障三昧。若得此者则与诸佛菩萨同等住。当发五神通。获无量语言音陀罗尼。知众生心行。诸佛护持。虽处生死而无染著。为法界众生不辞劳。倦成就住无为戒。离于邪见通达正见。复次秘密主。住此除一切盖障菩萨。信解力故。不久勤修。满足一切佛法。秘密主以要言之。是善男子善女人。无量功德皆得成就。尔时执金刚秘密主。复以偈问佛。
　　云何世尊说　　此心菩提生
　　复以云何相　　知发菩提心
　　愿识心心胜　　自然智生说
　　大勤勇几何　　次第心续生
　　心诸相与时　　愿佛广开演
　　功德聚亦然　　及彼行修行
　　心心有殊异　　惟大牟尼说

　　如是说已。摩诃毗卢遮那世尊。告金刚手言。
　　善哉佛真子　　广大心利益
　　胜上大乘句　　心续生之相
　　诸佛大秘密　　外道不能识
　　我今悉开示　　一心应谛听
　　越百六十心　　生广大功德
　　其性常坚固　　知彼菩提生
　　无量如虚空　　不染污常住
　　诸法不能动　　本来寂无相
　　无量智成就　　正等觉显现
　　供养行修行　　从是初发心

　　秘密主。无始生死愚童凡夫。执著我名我有。分别无量我分。秘密主若彼不观我之自性。则我我所生。余复计有时。地等变化。瑜伽我。建立净。不建立无净。若自在天。若流出及时。若尊贵若自然。若内我若人量。若遍严若寿者。若补特伽罗。若识。若阿赖耶。知者。见者。能执所执。内知。外知。社怛梵。意生。儒童。常定生。声非声。秘密主如是等我分。自昔以来分别相应。希求顺理解脱。秘密主。愚童凡夫类犹如羝羊。或时有一法想生。所谓持斋。彼思惟此少分。发起欢喜。数数修习。秘密主。是初种子善业发生。复以此为因。于六斋日。施与父母男女亲戚。是第二牙种。复以此施。授与非亲识者。是第三疱种。复以此施。与器量高德者。是第四叶种。复以此施。欢喜授与伎乐人等及献尊宿。是第五敷华。复以此施。发亲爱心而供养之。是第六成果。复次秘密主。彼护戒生天。是第七受用种子。复次秘密主。以此心生死流转。于善友所。闻如是言。此是天大天。与一切乐者。若虔诚供养。一切所愿皆满。所谓自在天。梵天那罗延天。商羯罗天。黑天自在子天日天月天龙尊等。及俱吠滥。毗沙门。释迦。毗楼博叉。毗首羯磨天。阎魔阎魔后。梵天后。世所宗奉。火天。迦楼罗子天。自在天后。波头摩。德叉迦龙。和修吉。商佉。羯句啅剑。大莲。俱里剑。摩诃泮尼。阿地提婆。萨陀。难陀等龙。或天仙。大围陀论师。各各应善供养。彼闻如是。心怀庆悦。殷重恭敬。随顺修行。秘密主。是名愚童异生。生死流转无畏依。第八婴童心。秘密主。复次殊胜行。随彼所说中。殊胜住求解脱慧生。所谓常无常空。随顺如是说。秘密主。非彼知解空非空常断。非有非无俱彼分别无分别。云何分别空。不知诸空。非彼能知涅槃。是故应了知空离于断常。
　　尔时金刚手复请佛言。惟愿世尊说彼心。如是说已。佛告金刚手秘密主言。秘密主谛听心相。谓贪心。无贪心。嗔心。慈心。痴心。智心。决定心。疑心。暗心。明心。积聚心。斗心。诤心。无诤心。天心。阿修罗心。龙心。人心。女心。自在心。商人心。农夫心。河心。陂池心。井心。守护心。悭心。狗心。狸心。迦楼罗心。鼠心。歌咏心。舞心。击鼓心。室宅心。师子心。鸺鹠心。乌心。罗刹心。刺心。窟心。风心。水心。火心。泥心。显色心。板心。迷心。毒药心。罥索心。械心。云心。田心。盐心。剃刀心。须弥等心。海等心。穴等心。受生心。秘密主。彼云何贪心。谓随顺染法。云何无贪心。谓随顺无染法。云何嗔心。谓随顺怒法。云何慈心。谓随顺修行慈法。云何痴心。谓随顺修不观法。云何智心。谓顺修殊胜增上法。云何决定心。谓尊教命如说奉行。云何疑心。谓常收持不定等事。云何闇心。谓于无疑虑法生疑虑解。云何明心。谓于不疑虑法无疑虑修行。云何积聚心。谓无量为一为性。云何斗心。谓互相是非为性。云何诤心。谓于自己而生是非。云何无诤心。谓是非俱舍。云何天心。谓心思随念成就。云何阿修罗心。谓乐处生死。云何龙心。谓思念广大资财。云何人心。谓思念利他。云何女心。谓随顺欲法。云何自在心。谓思惟欲我一切如意。云何商人心。谓顺修初收聚后分析法。云何农夫心。谓随顺初广闻而后求法。云何河心。谓顺修依因二边法。云何陂池心。谓随顺渴无厌足法。云何井心。谓如是思惟深复甚深。云何守护心。谓唯此心实余心不实。云何悭心。谓随顺为己不与他法。云何狸心。谓顺修徐进法。云何狗心。谓得少分以为喜足。云何迦楼罗心。谓随顺朋党羽翼法。云何鼠心。谓思惟断诸系缚。云何舞心。谓修行如是法。我当上升种种神变。云何击鼓心。谓修顺是法。我当击法鼓。云何室宅心。谓顺修自护身法。云何师子心。谓修行一切无怯弱法。云何鸺鹠心。谓常暗夜思念。云何乌心。谓一切处惊怖思念。云何罗刹心。谓于善中发起不善。云何刺心。谓一切处发起恶作为性。云何窟心。谓顺修为入窟法。云何风心。谓遍一切处发起为性。云何水心。谓顺修洗濯一切不善法。云何火心。谓炽盛炎热性云何显色心。谓类彼为性。云何板心。谓顺修随量法。舍弃余善故。云何迷心。谓所执异所思异。云何毒药心。谓顺修无生分法云何罥索心。谓一切处住于我缚为性。云何械心。谓二足止住为性。云何云心。谓常作降雨思念。云何田心。谓常如是修事自身。云何盐心。谓所思念彼复增加思念。云何剃刀心。谓唯如是依止剃除法。云何弥卢等心。谓常思惟心高举为性。云何海等心。谓常如是受用自身而住。云何穴等心。谓先决定彼后复变改为性。云何受生心。谓诸有修习行业彼生。心如是同性。秘密主一二三四五再数。凡百六十心。越世间三妄执。出世间心生。谓如是解唯蕴无我。根境界淹留修行。拔业烦恼株杌。无明种子生十二因缘。离建立宗等。如是湛寂。一切外道所不能知。先佛宣说。离一切过。秘密主彼出世间心住蕴中。有如是慧随生。若于蕴等发起离著。当观察聚沫浮泡芭蕉阳焰幻等。而得解脱。谓蕴处界。能执所执。皆离法性。如是证寂然界。是名出世间心。秘密主。彼离违顺八心相续。业烦恼网。是超越一劫瑜只行。复次秘密主。大乘行。发无缘乘心。法无我性。何以故。如彼往昔如是修行者。观察蕴阿赖耶。知自性如幻阳焰影响旋火轮乾闼婆城秘密主。彼如是舍无我。心主自在觉自心本不生。何以故。秘密主。心前后际不可得故。如是知自心性。是超越二劫瑜只行。复次秘密主。真言门修行菩萨行诸菩萨。无量无数百千俱胝那庾多劫。积集无量功德智慧。具修诸行无量智慧方便。皆悉成就。天人世间之所归依。出过一切声闻辟支佛地。释提桓因等。亲近敬礼。所谓空性。离于根境。无相无境界。越诸戏论。等虚空无边一切佛法。依此相续生。离有为无为界。离诸造作。离眼耳鼻舌身意。极无自性心生。秘密主如是初心。佛说成佛因故。于业烦恼解脱。而业烦恼具依。世间宗奉常应供养。复次秘密主。信解行地。观察三心无量波罗蜜多慧观四摄法。信解地。无对。无量。不思议。逮十心无边智生。我一切诸有所说。皆依此而得。是故智者。当思惟此一切智信解地。复越一劫升住此地。此四分之一度于信解。
　　尔时执金刚秘密主。白佛言世尊。愿救世者演说心相。菩萨有几种得无畏处。如是说已。摩诃毗卢遮那世尊。告金刚手言。谛听极善思念。秘密主彼愚童凡夫。修诸善业害不善业。当得善无畏。若如实知我。当得身无畏。若于取蕴所集我身。舍自色像观。当得无我无畏。若害蕴住法攀缘。当得法无畏。若害法住无缘。当得法无我无畏。若复一切蕴界处。能执所执。我寿命等。及法无缘空。自性无性。此空智生。当得一切法自性平等无畏。秘密主若真言门修菩萨行诸菩萨。深修观察十缘生句。当于真言行通达作证。云何为十。谓如幻。阳焰。梦。影。乾闼婆城。响。水月。浮泡。虚空华。旋火轮。秘密主彼真言门修菩萨行诸菩萨。当如是观察。云何为幻。谓如咒术药力能造所造种种色像。惑自眼故。见希有事。展转相生往来十方。然彼非去非不去。何以故。本性净故。如是真言幻。持诵成就能生一切。复次秘密主。阳焰性空。彼依世人妄想。成立有所谈议。如是真言想唯是假名。复次秘密主。如梦中所见。昼日牟呼栗多。刹那岁时等住。种种异类受诸苦乐。觉已都无所见。如是梦真言行应知亦尔。复次秘密主。以影喻解了真言能发悉地。如面缘于镜而现面像。彼真言悉地。当如是知。复次秘密主。以乾闼婆城譬。解了成就悉地宫。复次秘密主。以响喻解了真言声。如缘声有响。彼真言者当如是解。复次秘密主。如因月出故。照于净水而现月影像。如是真言水月喻。彼持明者当如是说。复次秘密主。如天降雨生泡。彼真言悉地种种变化。当知亦尔。复次秘密主。如空中。无众生无寿命。彼作者不可得。以心迷乱故。而生如是种种妄见。复次秘密主。譬如火烬。若人执持在手。而以旋转空中。有轮像生。秘密主。应如是了知大乘句心句。无等等句必定句。正等觉句渐次大乘生句。当得具足法财。出生种种工巧大智。如实遍知一切心想。

　　入漫茶罗具缘真言品第二之一

　　尔时执金刚秘密主白佛言。希有世尊。说此诸佛自证三菩提。不思议法界超越心地。以种种方便道。为众生类。如本性信解而演说法。惟愿世尊次说修真言行。大悲胎藏生大漫茶罗王。为满足彼诸未来世。无量众生。为救护安乐故。尔时薄伽梵毗卢遮那。于大众会中遍观察已。告执金刚秘密主言。谛听金刚手。今说修行漫茶罗行。满足一切智智法门。尔时毗卢遮那世尊。本昔誓愿成就无尽法界。度脱无余众生界故。一切如来。同共集会。渐次证入大悲藏发生三摩地。世尊一切支分皆悉出现如来之身。为彼从初发心。乃至十地诸众生故。遍至十方还来佛身本位。本位中住而复还入。时薄伽梵复告执金刚秘密主言。谛听金刚手。漫茶罗位初阿阇梨。应发菩提心。妙慧慈悲兼综众艺。善巧修行般若波罗蜜。通达三乘。善解真言实义。知众生心。信诸佛菩萨得传教灌顶等。妙解漫茶罗画。其性调柔离于我执。于真言行善得决定。究习瑜伽。住勇健菩提心。秘密主如是法则阿阇梨。诸佛菩萨之所称赞。复次秘密主彼阿阇梨。若见众生堪为法器远离诸垢。有大信解勤勇深信。常念利他若弟子具如是相貌者。阿阇梨应自往劝发如是告言。
　　佛子此大乘　　真言行道法
　　我今正开演　　为彼大乘器
　　过去等正觉　　及与未来世
　　现在诸世尊　　住饶益众生
　　如是诸贤者　　解真言妙法
　　勤勇获种智　　坐无相菩提
　　真言势无比　　能摧彼大力
　　极忿怒魔军　　释师子救世
　　是故汝佛子　　应以如是慧
　　方便作成就　　当获萨婆若
　　行者悲念心　　发起令增广
　　彼坚住受教　　当为择平地
　　山林多华果　　悦意诸清泉
　　诸佛所称叹　　应作圆坛事
　　或在河流处　　鹅雁等庄严
　　彼应作慧解　　悲生漫茶罗
　　正觉缘导师　　圣者声闻众
　　曾游此地分　　佛常所称誉
　　及余诸方所　　僧坊阿练若
　　华房高楼阁　　胜妙诸池苑
　　制底火神祠　　牛栏河潬中
　　诸天庙空室　　仙人得道处
　　如上之所说　　或所意乐处
　　利益弟子故　　当画漫茶罗

　　秘密主彼拣择地。除去砾石碎瓦破器。髑髅毛发糠糟灰炭。刺骨朽木等。及虫蚁蜣螂毒螫之类。离如是诸过。遇良日晨定日。时分宿直诸执。皆悉相应。于食前时值吉祥相。先当为一切如来作礼。以如是偈警发地神。
　　汝天亲护者　　于诸佛导师
　　修行殊胜行　　净地波罗蜜
　　如破魔军众　　释师子救世
　　我亦降伏魔　　我画漫茶罗

　　彼应长跪舒手按地频诵此偈。以涂香华等供养。供养已。真言者复应归命一切如来。然后治地如其次第当具众德。尔时执金刚秘密主。头面礼世尊足。而说偈言。
　　佛法离诸相　　法住于法位
　　所说无譬类　　无相无为作
　　何故大精进　　而说此有相
　　及与真言行　　不顺法然道
　　尔时薄伽梵　　毗卢遮那佛
　　告执金刚手　　善听法之相
　　法离于分别　　及一切妄想
　　若净除妄想　　心思诸起作
　　我成最正觉　　究竟如虚空
　　凡愚所不知　　邪妄执境界
　　时方相貌等　　乐欲无明覆
　　度脱彼等故　　随顺方便说
　　而实无时方　　无作无造者
　　彼一切诸法　　唯住于实相
　　复次秘密主　　于当来世时
　　劣慧诸众生　　以痴爱自蔽
　　唯依于有著　　恒乐诸断常
　　时方所造业　　善不善诸相
　　盲冥乐求果　　不知解此道
　　为度彼等故　　随顺说是法

　　秘密主如是所说处所。随在一地治令坚固。取未至地瞿摩夷及瞿摸怛罗。和合涂之。次以香水真言洒净。即说真言曰。
　　南么三曼多勃驮喃(一凡真言中有平声字皆稍上声呼之以下准此)阿钵啰(二合)底(丁以反下同)三迷(二)伽伽那三迷(三)三么多奴揭帝(四)钵啰(二合)吃[口*栗](二合)底微输(上)睇(五)达摩驮睹微戌达你(六)莎诃
　　行者次于中　　定意观大日
　　处白莲华座　　发髻以为冠
　　放种种色光　　通身悉周遍
　　复当于正受　　次想四方佛
　　东方号宝幢　　身色如日晖
　　南方大勤勇　　遍觉华开敷
　　金色放光明　　三昧离诸垢
　　北方不动佛　　离恼清凉定
　　西方仁胜者　　是名无量寿
　　持诵者思惟　　而住于佛室
　　当受持是地　　以不动大名
　　或用降三世　　一切利成就
　　白檀以涂画　　圆妙漫茶罗
　　中第一我身　　第二诸救世
　　第三同彼等　　佛母虚空眼
　　第四莲华手　　第五执金刚
　　第六不动尊　　想念置其下
　　奉涂香华等　　思念诸如来
　　至诚发殷重　　演说如是偈
　　诸佛慈悲者　　存念我等故
　　明日受持地　　并佛子当降

　　如是说已。复当诵此真言曰。
　　南么三曼多勃驮喃(一)萨婆怛他檗多(引)(二)地瑟姹(二合)那(引)地瑟祉(二合)帝(三)阿者丽(四)微么丽(五)娑么(二合)啰奶(平)(六)钵啰(二合)吃[口*栗](二合)底(丁以反)钵[口*履]输(上)睇(七)莎诃(八)
　　持真言行者　　次发悲念心
　　依于彼西方　　系念以安寝
　　思惟菩提心　　清净中无我
　　或于梦中见　　菩萨大名称
　　诸佛无有量　　现作众事业
　　或以安慰心　　劝嘱于行者
　　汝念众生故　　造作漫茶罗
　　善哉摩诃萨　　所画甚微妙
　　复次于余日　　摄受应度人
　　若弟子信心　　生种姓清净
　　恭敬于三宝　　深慧以严身
　　堪忍无懈倦　　尸罗净无缺
　　忍辱不悭吝　　勇健坚行愿
　　如是应摄取　　余则无所观
　　或十或八七　　或五二一四
　　当作于灌顶　　若复数过此

　　尔时金刚手秘密主复白佛言。世尊当云何名此漫茶罗。漫茶罗者其义云何。佛言此名发生诸佛漫茶罗。极无比味无过上味。是故说为漫茶罗。又秘密主哀愍无边众生界故。是大悲胎藏生漫茶罗广义。秘密主如来于无量劫。积集阿耨多罗三藐三菩提之所加持。是故具无量德。当如是知。秘密主非为一众生故如来成正等觉亦非二非多。为怜愍无余记及有余记诸众生界故。如来成正等觉。以大悲愿力。于无量众生界。如其本性而演说法。秘密主无大乘宿习。未曾思惟真言乘行。彼不能少分。见闻欢喜信受。又金刚萨埵。若彼有情。昔于大乘真言乘道无量门进趣。已曾修行。为彼等故。限此造立名数。彼阿阇梨亦当以大悲心立如是誓愿。为度无余众生界故。应当取彼无量众生。作菩提种子因缘。
　　持真言行者　　如是摄受已
　　命彼三自归　　令说悔先罪
　　奉涂香华等　　供养诸圣尊
　　应授彼三世　　无障碍智戒
　　次当授齿木　　若优昙钵罗
　　或阿说他等　　结护而作净
　　香华以庄严　　端直顺本末
　　东面或北面　　嚼已而掷之
　　当知彼众生　　成器非器相
　　三结修多罗　　次系等持臂
　　如是受弟子　　远离诸尘垢
　　增发信心故　　当随顺说法
　　慰喻坚其意　　告如是偈言
　　汝获无等利　　位同于大我
　　一切诸如来　　此教菩萨众
　　皆已摄受汝　　成办于大事
　　汝等于明日　　当得大乘生
　　如是教授已　　或于梦寐中
　　睹见僧住处　　园林悉严好
　　堂宇相殊特　　显敞诸楼观
　　幢盖摩尼珠　　宝刀悦意华
　　女人鲜白衣　　端正色姝丽
　　密亲或善友　　男子如天身
　　群牛丰牸乳　　经卷净无垢
　　遍知因缘觉　　并佛声闻众
　　大我诸菩萨　　现前授诸果
　　度大海河池　　及闻所乐声
　　空中言吉祥　　当与意乐果
　　如是等好相　　宜应谛分别
　　与此相违者　　当知非善梦
　　善住于戒者　　晨起白师已
　　师说此句法　　劝发诸行人
　　此殊胜愿道　　大心摩诃衍
　　汝今能志求　　当成就如来
　　自然智大龙　　世间敬如塔
　　有无悉超越　　无垢同虚空
　　诸法甚深奥　　难了无含藏
　　离一切妄想　　戏论本无故
　　作业妙无比　　常依于二谛
　　是乘殊胜愿　　汝当住斯道

　　尔时住无戏论执金刚。白佛言世尊。愿说三世无碍智戒。若菩萨住此者。令诸佛菩萨皆欢喜故。如是说已。佛告住无戏论执金刚等言。佛子谛听。若族姓子住是戒者。以身语意合为一。不作一切诸法。云何为戒。所谓观察舍于自身。奉献诸佛菩萨。何以故若舍自身则为舍彼三事。云何为三。谓身语意。是故族姓子。以受身语意戒得名菩萨。所以者何。离彼身语意故。菩萨摩诃萨应如是学。次于明日。以金刚萨埵加持自身。为世尊毗卢遮那作礼。应取净瓶盛满香水。持诵降三世真言而用加之。置初门外。用洒是诸人等。彼阿阇梨以净香水授与令饮。彼心清净故。
　　尔时执金刚秘密主以偈问佛。
　　种智说中尊　　愿说彼时分
　　大众于何时　　普集现灵瑞
　　漫茶罗阇梨　　殷勤持真言
　　尔时薄伽梵　　告持金刚慧
　　常当于此夜　　而作漫茶罗
　　传法阿阇梨　　如是应次取
　　五色修多罗　　稽首一切佛
　　大毗卢遮那　　亲自作加持
　　东方以为首　　对持修多罗
　　至齐而在空　　渐次右旋转
　　如是南及西　　终竟于北方
　　第二安立界　　亦从初方起
　　忆念诸如来　　所行如上说
　　右方及后方　　复周于胜方
　　阿阇梨次回　　依于涅哩底
　　受学对持者　　渐次以南行
　　从此右旋绕　　转依于风方
　　师位移本处　　而居于火方
　　持真言行者　　复修如是法
　　弟子在西南　　师居伊舍尼
　　学者复旋绕　　转依于火方
　　师位移本处　　而住于风方
　　如是真言者　　普作四方相
　　渐次入其中　　三位以分之
　　已表三分位　　地相普周遍
　　复于一一分　　差别以为三
　　是中最初分　　作业所行道
　　其余中后分　　圣天之住处
　　方等有四门　　应知其分剂
　　诚心以殷重　　运布诸圣尊
　　如是造众相　　均调善分别
　　内心妙白莲　　胎藏正均等
　　藏中造一切　　悲生漫茶罗
　　十六央具梨　　过此是其量
　　八叶正圆满　　须蕊皆严好
　　金刚之智印　　遍出诸叶间
　　从此华台中　　大日胜尊现
　　金色具晖曜　　首持发髻冠
　　救世圆满光　　离热住三昧
　　彼东应画作　　一切遍知印
　　三角莲华上　　其色皆鲜白
　　光焰遍围绕　　皓洁普周遍
　　次于其北维　　导师诸佛母
　　晃曜真金色　　缟素以为衣
　　遍照犹日光　　正受住三昧
　　复于彼南方　　救世佛菩萨
　　大德圣尊印　　号名满众愿
　　真陀摩尼珠　　住于白莲华
　　北方大精进　　观世自在者
　　光色如皓月　　商佉军那华
　　微笑坐白莲　　髻现无量寿
　　彼右大名称　　圣者多罗尊
　　青白色相杂　　中年女人状
　　合掌持青莲　　圆光靡不遍
　　晖发犹净金　　微笑鲜白衣
　　右边毗俱胝　　手垂数珠鬘
　　三目持发髻　　尊形犹皓素
　　圆光色无主　　黄赤白相入
　　次近毗俱胝　　画得大势尊
　　彼服商佉色　　大悲莲华手
　　滋荣而未敷　　围绕以圆光
　　明妃住其侧　　号持名称者
　　一切妙璎珞　　庄严金色身
　　执鲜妙华枝　　左持钵胤遇
　　近圣者多罗　　住于白处尊
　　发冠袭纯帛　　钵昙摩华手
　　于圣者前作　　大力持明王
　　晨朝日晖色　　白莲以严身
　　赫奕成焰鬘　　吼怒牙出现
　　利爪兽王发　　何耶揭利婆
　　如是三摩地　　观音诸眷属
　　复次华台表　　大日之右方
　　能满一切愿　　持金刚慧者
　　钵孕遇华色　　或复如绿宝
　　首戴众宝冠　　璎珞庄严身
　　间错互严饰　　广多数无量
　　左执跋折罗　　周环起光焰
　　金刚藏之右　　所谓忙莽鸡
　　亦持坚慧杵　　严身以璎珞
　　彼右次应置　　大力金刚针
　　使者众围绕　　微笑同瞻仰
　　圣者之左方　　金刚商朅罗
　　执持金刚锁　　自部诸使俱
　　其身浅黄色　　智杵为幖帜
　　于执金刚下　　忿怒降三世
　　摧伏大障者　　号名月黡尊
　　三目四牙现　　夏时雨云色
　　阿吒吒笑声　　金刚宝璎珞
　　摄护众生故　　无量众围绕
　　乃至百千手　　操持众器械
　　如是忿怒等　　皆住莲华中
　　次往西方画　　无量持金刚
　　种种金刚印　　形色各差别
　　普放圆满光　　为诸众生故
　　真言主之下　　依涅哩底方
　　不动如来使　　持慧刀罥索
　　顶发垂左肩　　一目而谛观
　　威怒身猛焰　　安住在盘石
　　面门水波相　　充满童子形
　　如是具慧者　　次应往风方
　　复画忿怒尊　　所谓胜三世
　　威猛焰围绕　　宝冠持金刚
　　不顾自身命　　专请而受教
　　已说初界域　　诸尊方位等
　　持真言行人　　次往第二院
　　东方初门中　　画释迦牟尼
　　围绕紫金色　　具三十二相
　　被服袈裟衣　　坐白莲华台
　　为令教流布　　住彼而说法
　　次于世尊右　　显示遍知眼
　　熙怡相微笑　　遍体圆净光
　　喜见无比身　　是名能寂母
　　复于彼尊右　　图写毫相明
　　住钵头摩华　　圆照商佉色
　　执持如意宝　　满足众希愿
　　晖光大精进　　救世释师子
　　圣尊之左方　　如来之五顶
　　最初名白伞　　胜顶最胜顶
　　众德火光聚　　及与舍除顶
　　是名五大顶　　大我之释种
　　应当依是处　　精心造众相
　　次于其北方　　布列净居众
　　自在与普华　　光鬘及意生
　　名称远闻等　　各如其次弟
　　于毫相之右　　复画三佛顶
　　初名广大顶　　次名极广大
　　及无边音声　　皆应善安立
　　五种如来顶　　白黄真金色
　　复次三佛顶　　白黄赤兼备
　　其光普深广　　众璎珞庄严
　　所发弘誓力　　一切愿皆满
　　行者于东隅　　而作火仙像
　　住于炽焰中　　三点灰为标
　　身色皆深赤　　心置三角印
　　而在圆焰中　　持珠及澡瓶
　　右方阎摩王　　手秉坛拏印
　　水牛以为座　　震电玄云色
　　七母并黑夜　　妃后等围绕
　　涅哩底鬼王　　执刀恐怖形
　　缚噜拏龙王　　罥索以为印
　　初方释天王　　安住妙高山
　　宝冠被璎珞　　持跋折罗印
　　及余诸眷属　　慧者善分布
　　左置日天众　　在于舆辂中
　　胜无胜妃等　　翼从而侍卫
　　大梵在其右　　四面持发冠
　　唵字相为印　　执莲在鹅上
　　西方诸地神　　辩才及毗纽
　　塞建那风神　　商羯罗月天
　　是等依龙方　　画之勿遗谬
　　持真言行者　　以不迷惑心
　　佛子次应作　　持明大忿怒
　　右号无能胜　　左无能胜妃
　　持地神奉瓶　　虔敬而长跪
　　及二大龙王　　难陀拔难陀
　　对处厢曲中　　通门之大护
　　所余释种尊　　真言与印坛
　　所说一切法　　师应具开示
　　持真言行者　　次至第三院
　　先图妙吉祥　　其身郁金色
　　五髻冠其顶　　犹如童子形
　　左持青莲华　　上表金刚印
　　慈颜遍微笑　　坐于白莲台
　　妙相圆普光　　周匝互晖映
　　右边应次画　　网光童子身
　　执持众宝网　　种种妙璎珞
　　住宝莲华座　　而观佛长子
　　左边画五种　　与愿金刚使
　　所谓髻设尼　　优婆髻设尼
　　及与质多罗　　地慧并请召
　　如是五使者　　五种奉教者
　　二众共围绕　　侍卫无胜智
　　行者于右方　　次作大名称
　　除一切盖障　　执持如意宝
　　舍于二分位　　当画八菩萨
　　所谓除疑怪　　施一切无畏
　　除一切恶趣　　救意慧菩萨
　　悲念具慧者　　慈起大众生
　　除一切热恼　　不可思议慧
　　次复舍斯位　　至于北胜方
　　行者以一心　　忆持布众彩
　　而造具善忍　　地藏摩诃萨
　　其座极巧严　　身处于焰胎
　　杂宝庄严地　　绮错互相间
　　四宝为莲华　　圣者所安住
　　及与大名称　　无量诸菩萨
　　谓宝掌宝手　　及与持地等
　　宝印手坚意　　上首诸圣尊
　　各与无数众　　前后共围绕
　　次复于龙方　　当画虚空藏
　　勤勇被白衣　　持刀生焰光
　　及与诸眷属　　正觉所生子
　　各随其次第　　列坐正莲上
　　今说彼眷属　　大我菩萨众
　　应善图藻缋　　谛诚勿迷忘
　　谓虚空无垢　　次名虚空慧
　　及清净慧等　　行慧安慧等
　　如是诸菩萨　　常勤精进者
　　各如其次第　　而画庄严身
　　略说大悲藏　　漫茶罗位竟

　　尔时执金刚秘密主。于一切众会中。谛观大日世尊。目不暂瞬而说偈言。
　　一切智慧者　　出现于世间
　　如彼优昙华　　时时乃一现
　　真言所行道　　倍复甚难遇
　　无量俱胝劫　　所作众罪业
　　见此漫茶罗　　消灭尽无余
　　何况无量称　　住真言行法
　　行此无上句　　真言救世者
　　止断诸恶趣　　一切苦不生
　　若修如是行　　妙慧深不动

　　时普集会一切大众。及诸持金刚者。以一音声赞叹金刚手言。
　　善哉善哉大勤勇　　汝已修行真言行
　　能问一切真言义　　我等咸有意思惟
　　一切现为汝证验　　依住真言之行力
　　及余菩提大心众　　当得通达真言法

　　尔时执金刚秘密主。复白世尊而说偈言。
　　云何彩色义　　复当以何色
　　云何而运布　　是色谁为初
　　门标旗量等　　厢卫亦如是
　　云何建诸门　　愿尊说其量
　　奉食华香等　　及与众宝瓶
　　云何引弟子　　云何令灌顶
　　云何供养师　　愿说护摩处
　　云何真言相　　云何住三昧
　　如是发问已　　牟尼诸法王
　　告持金刚慧　　一心应谛听
　　最胜真言道　　出生大乘果
　　汝今请问我　　为大有情说
　　染彼众生界　　以法界之味
　　古佛所宣说　　是名为色义
　　先安布内色　　非安布外色
　　洁白最为初　　赤色为第二
　　如是黄及青　　渐次而彰著
　　一切内深玄　　是谓色先后
　　建立门幖帜　　量同中胎藏
　　厢卫亦如是　　华台十六节
　　应知彼初门　　与内坛齐等
　　智者于外院　　渐次而增加
　　于彼厢卫中　　当建大护者
　　略说三摩地　　一心住于缘
　　广义复殊异　　大众生谛听
　　佛说一切空　　正觉之等持
　　三昧证知心　　非从异缘得
　　彼如是境界　　一切如来定
　　故说为大空　　圆满萨婆若


　　大毗卢遮那成佛神变加持经卷第一



　　大毗卢遮那成佛神变加持经卷第二

　　　　大唐天竺三藏善无畏共沙门一行译

　　入漫茶罗具缘真言品第二之余

　　尔时毗卢遮那世尊。与一切诸佛同共集会。各各宣说一切声闻缘觉菩萨三昧道。时佛入于一切如来一体速疾力三昧。于是世尊复告执金刚菩萨言。
　　我昔坐道场　　降伏于四魔
　　以大勤勇声　　除众生怖畏
　　是时梵天等　　心喜共称说
　　由此诸世间　　号名大勤勇
　　我觉本不生　　出过语言道
　　诸过得解脱　　远离于因缘
　　知空等虚空　　如实相智生
　　已离一切暗　　第一实无垢
　　诸趣唯想名　　佛相亦复然
　　此第一实际　　以加持力故
　　为度于世间　　而以文字说

　　尔时执金刚具德者。得未曾有开敷眼。顶礼一切智而说偈言。
　　诸佛甚希有　　权智不思议
　　离一切戏论　　诸佛自然智
　　而为世间说　　满足众希愿
　　真言相如是　　常依于二谛
　　若有诸众生　　知此法教者
　　世人应供养　　犹如敬制底

　　时执金刚说此偈已。谛观毗卢遮那。目不暂瞬默然而住。于是世尊。复告执金刚秘密主言。复次秘密主。一生补处菩萨。住佛地三昧道。离于造作知世间相。住于业地坚住佛地。复次秘密主。八地自在菩萨三昧道。不得一切诸法。离于有生。知一切幻化。是故世称观自在者。复次秘密主。声闻众住有缘地。识生灭除二边。极观察智。得不随顺修行因。是名声闻三昧道。秘密主缘觉观察因果。住无言说法。不转无言说。于一切法证极灭语言三昧。是名缘觉三昧道。秘密主。世间因果及业。若生若灭。系属他主。空三昧生。是名世间三昧道。尔时世尊而说偈言。
　　秘密主当知　　此等三昧道
　　若住佛世尊　　菩萨救世者
　　缘觉声闻说　　摧害于诸过
　　若诸天世间　　真言法教道
　　如是勤勇者　　为利众生故

　　复次世尊告执金刚秘密主言。秘密主汝当谛听。诸真言相。金刚手言。唯然世尊愿乐欲闻。尔时世尊复说颂曰。
　　等正觉真言　　言名成立相
　　如因陀罗宗　　诸义利成就
　　有增加法句　　本名行相应
　　若唵字[合*牛]字　　及与泼磔迦
　　或颉唎媲等　　是佛顶名号
　　若揭[口*栗]佷拏　　佉陀耶畔阇
　　诃娜摩啰也　　钵吒也等类
　　是奉教使者　　诸忿怒真言
　　若有纳么字　　及莎缚诃等
　　是修三摩地　　寂行者标相
　　若有扇多字　　微戍陀字等
　　当知能满足　　一切所希愿
　　此正觉佛子　　救世者真言
　　若声闻所说　　一一句安布
　　是中辟支佛　　复有少差别
　　谓三昧分异　　净除于业生

　　复次秘密主。此真言相非一切诸佛所作。不令他作。亦不随喜。何以故以是诸法法如是故。若诸如来出现。若诸如来不出。诸法法尔如是住。谓诸真言。真言法尔故秘密主。成等正觉一切知者。一切见者。出兴于世。而自此法。说种种道。随种种乐欲。种种诸众生心。以种种句种种文。种种随方语言。种种诸趣音声。而以加持说真言道。秘密主云何如来真言道。谓加持此书写文字。秘密主。如来无量百千俱胝那庾多劫。积集修行真实谛语。四圣谛四念处。四神足十如来力。六波罗蜜七菩提宝。四梵住十八佛不共法。秘密主以要言之。诸如来一切智智。一切如来自福智力。自愿智力。一切法界加持力。随顺众生如其种类。开示真言教法。云何真言教法。谓阿字门一切诸法本不生故。迦字门一切诸法离作业故。佉字门一切诸法等虚空不可得故。哦字门一切诸法一切行不可得故。伽(重声)字门一切诸法一合不可得故。遮字门一切诸法离一切迁变故。车字门一切诸法影像不可得故。若字门一切诸法生不可得故。社字门一切诸法战敌不可得故。吒字门一切诸法慢不可得故。咤字门一切诸法长养不可得故。拏字门一切诸法怨对不可得故。荼(重声)字门一切诸法执持不可得故。多字门一切诸法如如不可得故。他字门一切诸法住处不可得故。娜字门一切诸法施不可得故。驮(重声)字门一切诸法法界不可得故。波字门一切诸法第一义谛不可得故。颇字门一切诸法不坚如聚沫故么字门一切诸法缚不可得故。婆字门一切诸法一切有不可得故。野字门一切诸法一切乘不可得故。啰字门一切诸法离一切诸尘染故。逻字门一切诸法一切相不可得故。缚字门一切诸法语言道断故。奢字门一切诸法本性寂故。沙字门一切诸法性钝故。娑字门一切诸法一切谛不可得故。诃字门一切诸法因不可得故。秘密主仰若拏那么于一切三昧。自在速能成辨诸事。所为义利皆悉成就。尔时世尊而说偈言。
　　真言三昧门　　圆满一切愿
　　所谓诸如来　　不可思议果
　　具足众胜愿　　真言决定义
　　超越于三世　　无垢同虚空
　　住不思议心　　起作诸事业
　　到修行地者　　授不思议果
　　是第一真实　　诸佛所开示
　　若知此法教　　当得诸悉地
　　最胜真实声　　真言真言相
　　行者谛思惟　　当得不坏句

　　尔时执金刚秘密主白佛言。希有世尊。佛说不思议真言相道法。不共一切声闻缘觉。亦非普为一切众生。若信此真言道者。诸功德法皆当满足。唯愿世尊。次说漫荼罗所须次第。如是说已。世尊复告金刚手而说偈言。
　　持真言行者　　供养诸圣尊
　　当奉悦意花　　洁白黄朱色
　　钵头摩青莲　　龙花奔那伽
　　计萨啰末利　　得檗蓝瞻卜
　　无忧底罗剑　　钵吒罗娑罗
　　是等鲜妙华　　吉祥众所乐
　　采集以为鬘　　敬心而供养
　　栴檀及青木　　苜蓿香郁金
　　及余妙涂香　　尽持以奉献
　　沉水及松香　　嚩蓝与龙脑
　　白檀胶香等　　失利婆塞迦
　　及余焚香类　　芬馥世称美
　　应当随法教　　而奉于圣尊
　　复次大众生　　依教献诸食
　　奉乳糜酪饭　　欢喜漫荼迦
　　百叶甘美饼　　净妙粆糖饼
　　布利迦间究　　及末涂失啰
　　媲诺迦无忧　　播钵吒食等
　　如是诸肴膳　　种种珍妙果
　　蹇荼与石蜜　　糖蜜生熟酥
　　种种诸浆饮　　乳酪净牛味
　　又奉诸灯烛　　异类新净器
　　盛满妙香油　　布列为照明
　　四方缯憣盖　　种种色相间
　　门标异形类　　并悬以铃铎
　　或以心供养　　一切皆作之
　　持真言行者　　存意勿遗忘
　　次具迦罗奢　　或六或十八
　　备足诸宝药　　盛满众香水
　　枝条上垂布　　间插华果实
　　涂香等严饰　　结护而作净
　　系颈以妙衣　　瓶数或增广
　　上首诸尊等　　各各奉兼服
　　诸余大有情　　一一皆献之
　　如是修供养　　次引应度者
　　洒之以净水　　授与涂香华
　　令发菩提心　　忆念诸如来
　　一切皆当得　　生于净佛家
　　结法界生印　　及与法轮印
　　金刚有情等　　而用作加护
　　次应当自结　　诸佛三昧耶
　　三转加净衣　　如真言法教
　　而用覆其首　　深起悲念心
　　三诵三昧耶　　顶戴以啰字
　　严以大空点　　周匝开焰鬘
　　字门生白光　　流出如满月
　　现对诸救世　　而散于净华
　　随其所至处　　行人而尊奉
　　漫荼罗初门　　大龙厢卫处
　　于二门中间　　安立于学人
　　住彼随法教　　而作众事业
　　如是令弟子　　远离于诸过
　　作寂然护摩　　护摩依法住
　　初自中胎藏　　至第二之外
　　于漫茶罗中　　作无疑虑心
　　如其自肘量　　陷作光明坛
　　四节为周界　　中表金刚印
　　师位之右方　　护摩具支分
　　学人住其左　　蹲踞增敬心
　　自敷吉祥草　　藉地以安坐
　　或布众彩色　　彤辉极严丽
　　一切缋事成　　是略护摩处
　　周匝布祥茅　　端坐互相加
　　右旋皆广厚　　遍洒以香水
　　思惟火光尊　　哀愍一切故
　　应当持满器　　而以供养之
　　尔时善住者　　当说是真语

　　南么三曼多勃驮喃(一)恶揭娜(二合)曳(平)(二)莎诃(三)
　　复以三昧手　　次持诸弟子
　　慧手大空指　　略奉持护摩
　　每献辄诚诵　　各别至三七
　　当住慈愍心　　依法真实言

　　南么三曼多勃驮喃(一)阿(去)摩诃(引)扇底(丁以反下同)檗多(二)扇底羯啰(三)钵啰(二合)睒摩达磨你(入)若(引)多(四)阿婆(去)嚩萨嚩(二合)婆(引)嚩(五)达么娑么多(引)钵啰(二合)钵多(二合)(六)莎诃(七)
　　行者护摩竟　　应教令儭施
　　金银众珍宝　　象马及车乘
　　牛羊上衣服　　或复余资财
　　弟子当至诚　　恭敬起殷重
　　深心自忻庆　　而奉于所尊
　　以修行净舍　　令彼欢喜故
　　已为作加护　　应召而告言
　　今此胜福田　　一切佛所说
　　为欲广饶益　　一切诸有情
　　奉施一切僧　　当获于大果
　　无尽大资财　　世说常随生
　　以供养僧者　　施具德之人
　　是故世尊说　　应当发欢喜
　　随力办肴膳　　而施现前僧

　　尔时毗卢遮那世尊。复告执金刚秘密主。而说偈言。
　　汝摩诃萨埵　　一心应谛听
　　当广说灌顶　　古佛所开示
　　师作第二坛　　对中漫荼罗
　　图画于外界　　相距二肘量
　　四方正均等　　内向开一门
　　安四执金刚　　居其四维外
　　谓住无戏论　　及虚空无垢
　　无垢眼金刚　　被杂色衣等
　　内心大莲华　　八叶及须蕊
　　于四方叶中　　四伴侣菩萨
　　由彼大有情　　往昔愿力故
　　云何名为四　　谓总持自在
　　念持利益心　　悲者菩萨等
　　所余诸四叶　　作四奉教者
　　杂色衣满愿　　无碍及解脱
　　中央示法界　　不可思议色
　　四宝所成瓶　　盛满众药宝
　　普贤慈氏尊　　及与除盖障
　　除一切恶趣　　而以作加持
　　彼于灌顶时　　当置妙莲上
　　献以涂香华　　灯明及阏伽
　　上荫幢幡盖　　奉摄意音乐
　　吉庆伽陀等　　广多美妙言
　　如是而供养　　令得欢喜已
　　亲对诸如来　　而自灌其顶
　　复当供养彼　　妙善诸香华
　　次应执金篦　　在于彼前住
　　慰喻令欢喜　　说如是伽他
　　佛子佛为汝　　决除无智膜
　　犹如世医王　　善用以金筹
　　持真言行者　　复当执明镜
　　为显无相法　　说是妙伽他
　　诸法无形像　　清澄无垢浊
　　无执离言说　　但从因业起
　　如是知此法　　自性无染污
　　为世无比利　　汝从佛心生
　　次当授法轮　　置以二足间
　　慧手传法螺　　复说如是偈
　　汝自于今日　　转于救世轮
　　其声普周遍　　吹无上法螺
　　勿生于异慧　　当离疑悔心
　　开示于世间　　胜行真言道
　　常作如是愿　　宣唱佛恩德
　　一切持金刚　　皆当护念汝
　　次当于弟子　　而起悲念心
　　行者应入中　　示三昧耶偈
　　佛子汝从今　　不惜身命故
　　常不应舍法　　舍离菩提心
　　悭吝一切法　　不利众生行
　　佛说三昧耶　　汝善住戒者
　　如护自身命　　护戒亦如是
　　应至诚恭敬　　稽首圣尊足
　　所作随教行　　勿生疑虑心

　　尔时金刚手白佛言。世尊若有诸善男子善女人。入此大悲藏生大漫荼罗王三昧耶者。彼获几所福德聚。如是说已。佛告金刚手言。秘密主从初发心。乃至成如来。所有福德聚。是善男子善女人福德聚。与彼正等。秘密主以此法门当如是知。彼善男子善女人。从如来口生佛心之子。若是善男子善女人所在方所。即为有佛施作佛事。是故秘密主。若乐欲供养佛者。当供养此善男子善女人。若乐欲见佛。即当观彼。时金刚手等上首执金刚。及普贤等上首诸菩萨。同声说言。世尊我等从今以后。应当恭敬供养是善男子善女人。何以故。世尊彼善男子善女人。同见佛世尊故。
　　尔时毗卢遮那世尊。复观一切众会。告执金刚秘密主等诸持金刚者及大众言。善男子有如来出世无量广长语轮相。如巧色摩尼。能满一切愿积集无量福德。住不可害行。三世无比力真言句。如是言已。金刚手秘密主等诸执金刚及大会众。同声说言。世尊今正是时。善逝今正是时。
　　尔时毗卢遮那世尊。住于满一切愿出广长舌相遍覆一切佛刹清净法幢高峰观三昧。时佛从定起。尔时发遍一切如来法界哀愍无余众生界声。说此大力大护明妃曰。
　　南么萨婆怛他(引)蘖帝弊(毗也反下同一)萨婆佩野微蘖帝弊(二)微湿嚩(二合)目契弊(三)萨婆他(引)唅(四)罗吃沙(上二合)摩诃沬丽(五)萨婆怛他(引)蘖多(六)奔昵也(二合)你(入)阇(引)帝(七)[合*牛][合*牛](八)怛啰(二合引)磔怛啰(二合引)磔(九)阿钵啰(二合)底(丁以反)诃谛(十)莎诃(十一)
　　时一切如来及佛子众。说此明已。即时普遍佛刹六种震动。一切菩萨得未曾有开敷眼。于诸佛前。以悦意言音。而说偈言。
　　诸佛甚奇特　　说此大力护
　　一切佛护持　　城池皆固密
　　由彼护心住　　所有为障者
　　毗那夜迦等　　恶形诸罗刹
　　一切皆退散　　念真言力故

　　时薄伽梵广大法界加持。即于是时。住法界胎藏三昧。从此定起说。入佛三昧耶持明曰。
　　南么三曼多勃驮喃(一)阿三迷(二)咀[口*履](二合)三迷(三)三么曳(四)莎诃(五)
　　即于尔时。于一切佛刹一切菩萨众会之中。说此入三昧耶明已。诸佛子等同闻是者。于一切法而不违越。
　　时薄伽梵。复说法界生真言曰。
　　南么三曼多勃驮喃(一)达摩驮睹(二)萨嚩(二合)婆嚩句痕(三)
　　金刚萨埵加持真言曰。
　　南么三曼多伐折啰(二合)赧(一)伐折啰(二合)咀么(二合)句痕(二)
　　金刚铠真言曰。
　　南么三曼多伐折啰(二合)赧(一)伐折罗(二合)迦嚩遮[合*牛](二)
　　如来眼又观真言曰。
　　南么三曼多勃驮喃(一)怛他(引)揭多斫吃刍(二合)(二)尾也(二合)嚩路迦也(三)莎诃(四)
　　涂香真言曰。
　　南么三曼多勃驮喃(一)微输(上)驮健杜(引)纳婆(二合)嚩(二)莎诃(三)
　　华真言曰。
　　南么三曼多勃驮喃(一)摩诃(引)妹咀[口*履]也(二合)(二)毗庾(二合)蘖帝(三)莎诃(四)
　　烧香真言曰。
　　南么三曼多勃驮喃(一)达摩驮睹弩蘖帝(二)莎诃(三)
　　饮食真言曰。
　　南么三曼多勃驮喃(一)阿啰啰(二)迦罗罗(三)沫邻捺娜弭(四)沫邻捺泥(五)摩诃(引)沫[喱-里+復](六)莎诃(七)
　　灯真言曰。
　　南么三曼多勃驮喃(一)怛他(引)揭多(引)喇旨(二合)(二)萨叵(二合)啰儜嚩婆(去)娑娜(三)伽伽猱陀哩耶(二合)(四)莎诃(五)
　　阏伽真言曰。
　　南么三曼多勃驮喃(一)伽伽(上)娜三摩(引)三摩(二)莎诃(三)
　　如来顶相真言曰。
　　南么三曼多勃驮喃(一)伽伽娜难多萨发(二合)啰儜(上)(二)微输(上)驮达摩你(入)阇(引)多(三)莎诃(四)
　　如来甲真言曰。
　　南么三曼多勃驮喃(一)伐折啰(二合)入嚩(二合引)罗(二)微萨普(二合)啰[合*牛](三)
　　如来圆光真言曰。
　　南么三曼多勃驮喃(一)入嚩(二合引)罗(引)摩履你(二)怛他(引)蘖多(引)[口*栗]旨(二合三)莎诃(四)
　　如来舌相真言曰。
　　南么三曼多勃驮喃(一)摩诃(引)摩诃(二)怛他蘖多尔诃嚩(二合三)萨底也(二合)达磨钵啰(二合)底(丁以反)瑟耻(二合)多(四)莎诃(五)

　　息障品第三

　　尔时金刚手。又复请问毗卢遮那世尊。而说偈言。
　　云何道场时　　净除诸障者
　　修真言行人　　无能为恼害
　　云何持真言　　云何彼成果
　　如是发问已　　大日尊叹言
　　善哉摩诃萨　　快说如是语
　　随汝心所问　　今当悉开示
　　障者自心生　　随顺昔悭吝
　　为除彼因故　　念此菩提心
　　善除妄分别　　从心思所生
　　忆念菩提心　　行者离诸过
　　常当意思惟　　不动摩诃萨
　　而结彼密印　　能除诸障碍
　　秘密主复听　　系除散乱风
　　阿字为我体　　心持阿字门
　　健陀以涂地　　而作大空点
　　依于嚩庾方　　阖以舍啰梵
　　思念于彼器　　大心弥卢山
　　时时在其上　　阿字大空点
　　先佛所宣说　　能缚于大风
　　大有情谛听　　行者防驶雨
　　思惟啰字门　　大力火光色
　　威猛炽焰鬘　　忿怒持遏伽
　　随所起方分　　治地兴荫云
　　断以慧刀印　　昏蔽寻消散
　　行者无畏心　　或作葪罗剑
　　以是金刚橛　　一切同金刚
　　复次今当说　　息一切诸障
　　念真言大猛　　不动大力者
　　住本漫荼罗　　行者或居中
　　而观彼形像　　顶戴三昧足
　　彼障当净除　　息灭而不生
　　或以罗迩迦　　微妙共和合
　　行者造形像　　而以涂其身
　　彼诸执著者　　由斯对治故
　　彼诸根炽然　　勿生疑惑心
　　乃至释梵尊　　不顺我教故
　　尚当为所焚　　况复余众生

　　尔时金刚手白佛言。世尊如我解佛所说义。我亦如是。知诸圣尊住本漫荼罗位令有威神。由彼如是住故。如来教敕无能隐蔽。何以故。世尊即一切诸真言三昧耶。所谓住于自种性故。是故真言门修菩萨行诸菩萨。亦当住于本位作诸事业。又秘密主。若说诸色彼诸圣尊漫荼罗位。诸尊形相。当知亦尔。是则先佛所说。秘密主于未来世劣慧无信众生。闻如是说不能信受。以无慧故而增疑惑。彼唯如闻。坚住而不修行。自损损他作如是言。彼诸外道有如是法非佛所说。彼无智人当作如是信解。尔时世尊而说偈言。
　　一切智世尊　　诸法得自在
　　如其所通达　　方便度众生
　　是诸先佛说　　利益求法者
　　彼愚夫不知　　诸佛之法相
　　我说一切法　　所有相皆空
　　常当住真言　　善决定作业

　　普通真言藏品第四

　　尔时诸执金刚。秘密主为上首。诸菩萨众。普贤为上首。稽首毗卢遮那佛。各各言音请白世尊。乐欲于此大悲藏生大漫荼罗王。如所通达法界清净门演说真言法句。
　　尔时世尊无坏法尔加持。而告诸执金刚及菩萨言。善男子当说如所通达法界。净除众生界真实语句。时普贤菩萨。即时住于佛境界庄严三昧。说无阂力真言曰。
　　南么三曼多勃驮喃(一)三么多(引)奴揭多(二)嚩啰阇达摩[嗨-每+(臼/工)]阇多(三)摩诃(引)摩诃(四)莎诃(五)
　　时弥勒菩萨。住发生普遍大慈三昧。说自心。真言曰。
　　南么三曼多勃驮喃(一)阿尔单若耶(二)萨婆萨埵(引)舍耶弩蘖多(三)莎诃(四)
　　尔时虚空藏菩萨。入清净境界三昧。说自心。真言曰。
　　南么三曼多勃驮喃(一)阿(去)迦(引)奢三么多(引)弩蘖多(二)微质怛谰(引)嚩啰达啰(三)莎诃(四)
　　尔时除一切盖障菩萨。入悲力三昧。说真言曰。
　　南么三曼多勃驮喃(一)阿(去)萨埵系多(引)毗庾(二合)蘖多(二)怛嚂(二合)怛嚂(二合)嚂嚂(三)莎诃(四)
　　尔时观世自在菩萨。入于普观三昧。说自心及眷属。真言曰。
　　南么三曼多勃驮喃(一)萨婆怛他(上)蘖多(上)嚩卢吉多(二)羯噜儜么也(三)啰啰[合*牛]若(短声四)莎诃(五)
　　得大势真言曰。
　　南么三曼多勃驮喃(一)髯髯索(二)莎(二合)诃(三)
　　多罗尊真言曰。
　　南么三曼多勃驮喃(一)羯噜呶嗢婆(二合上)吠(平)(二)哆囇哆[口*履]抳(三)莎诃(四)
　　大毗俱胝真言曰。
　　南么三曼多勃驮喃(一)萨婆陪也怛啰(二合引)散你(平)(二)[合*牛]萨破(二合)吒也(三)莎诃(四)
　　白处尊真言曰。
　　南么三曼多勃驮喃(一)怛他(引)蘖多微洒也(二)三婆(去)吠(平)(三)钵昙摩(二合)摩履你(平)(四)莎诃(五)
　　何耶揭[口*栗]嚩真言曰。
　　南么三曼多勃驮喃(一)[合*牛]佉(引)陀畔阇(二)萨破(二合)吒也(三)莎诃(四)
　　时地藏菩萨。住金刚不可坏行境界三昧。说真言曰。
　　南么三曼多勃驮喃(一)诃诃诃(二)素(上)怛弩(三)莎诃(四)
　　时文殊师利童子。住佛加持神力三昧。说自心真言曰。
　　南么三曼多勃驮喃(一)系系俱摩啰迦(二)微目吃底(丁以反二合)钵他悉体(他以反)多(三)萨么(二合)啰萨么(二合)啰(四)钵啰(二合)底(丁以反)然(五)莎诃(六)
　　尔时金刚手。住大金刚无胜三昧。说自心及眷属真言曰。
　　南么三曼多伐折啰(二合)赧(一)战拏么诃(引)[口*路]瑟赧(平)(二)[合*牛]
　　忙莽计真言曰。
　　南么三曼多伐折啰(二合)赧(一)怛[口*履](二合)吒(轻)怛[口*履](二合)吒(轻二)若衍底(丁以反)(三)莎诃(四)
　　金刚锁真言曰。
　　南么三曼多伐折啰(二合)赧(一)满陀满陀也(二)暮吒暮吒也(二)伐折路(二合)嗢婆(去二合)吠(三)萨嚩怛啰(引二合)钵啰(引二合)底(丁以反)诃谛(四)莎诃(五)
　　金刚月黡真言曰。
　　南么三曼多伐折啰(二合)赧(一)颉唎(二合)吽发吒(轻二)莎诃(三)
　　金刚针真言曰。
　　南么三曼多伐折啰(二合)赧(一)萨婆达么你(入)唎吠(平二合)达你(平)(二)伐折啰(二合)素旨嚩(入)啰泥(三)莎诃(四)
　　一切持金刚真言曰。
　　南么三曼多伐折啰(二合)赧(一)[合*牛][合*牛][合*牛](二)发吒(轻)发吒(轻)发吒髯髯(三)莎诃(四)
　　一切诸奉教者真言曰。
　　南么三曼多伐折啰(二合)赧(一)系系紧质啰(引)也徙(二)釳[口*栗](二合)佷儜(二合)釳[口*栗](二合)佷儜(二合)(三)佉娜佉娜(四)钵[口*履]布啰也(五)萨嚩(二合)钵啰(二合)底(丁以反)然(六)莎诃(七)
　　时释迦牟尼世尊。入于宝处三昧。说自心及眷属真言曰。
　　南么三曼多勃驮喃(一)萨婆吃丽(二合)奢[嗨-每+(臼/工)](入)素捺那(二)萨婆达摩嚩始多(引)钵啰(二合)钵多(三)伽伽娜三摩(引)三么(四)莎诃(五)
　　毫相真言曰。
　　南么三曼多勃驮喃(一)嚩啰泥(去二)嚩啰钵啰(二合引)钵帝[合*牛](三)
　　一切诸佛顶真言曰。
　　南么三曼多勃驮喃(一)鑁鑁鑁(二)[合*牛][合*牛]发吒(轻三)莎诃(四)
　　无能胜真言曰。
　　南么三曼多勃驮喃(一)地(入)[口*陵](二合)地(入)[口*陵](二合二)[口*陵][口*陵](三)驲[口*陵](二合)驲[口*陵](二合四)莎诃(五)
　　无能胜妃真言曰。
　　南么三曼多勃驮喃(一)阿(上)钵啰(引)尔帝(二)若行底(丁以反)怛抳帝(三)莎诃(四)
　　地神真言曰。
　　南么三曼多勃驮喃(一)钵[口*栗](二合)体(他以)梅(无盖反)曳(平二合)(二)莎诃(三)
　　毗纽天真言曰。
　　南么三曼多勃驮喃(一)微瑟儜(二合)吠(二)莎诃
　　噜捺啰真言曰。
　　南么三曼多勃驮喃(一)噜捺啰(引二合)也(二)莎诃(三)
　　风神真言曰。
　　南么三曼多勃驮喃(一)嚩(引)也吠(平)(二)莎诃(三)
　　美音天真言曰。
　　南么三曼多勃驮喃(一)萨啰娑嚩(二合)底(丁以反)曳(二合二)莎诃(三)
　　祢哩底真言曰。
　　南么三曼多勃驮喃(一)[口*邏](引)吃洒(二合)娑(去)地钵多曳(平)(二)莎诃(三)
　　阎魔真言曰。
　　南么三曼多勃驮喃(一)梅(无盖反)嚩娑(上)嚩(三合)哆也(二)莎诃(三)
　　死王真言曰。
　　南么三曼多勃驮喃(一)没[口*栗](二合)怛也(二合)吠(平)(二)娑诃(三)
　　黑夜神真言曰。
　　南么三曼多勃驮喃(一)迦(引)啰啰(引)怛唎(二合)曳(平)(二)莎诃(三)
　　七母等真言曰。
　　南么三曼多勃驮喃(一)忙怛[口*履](二合)弊(毗也反二)莎诃(三)
　　释提桓因真言曰。
　　南么三曼多勃驮喃(一)铄吃啰(引二合)也(二)莎诃(三)
　　嚩噜拏龙王真言曰。
　　南么三曼多勃驮喃(一)阿(去)半钵哆曳(平)(二)娑诃(三)
　　梵天真言曰。
　　南么三曼多勃驮喃(一)钵啰(二合)阇(引)钵多曳(平)(二)娑诃
　　日天真言曰。
　　南么三曼多勃驮喃(一)阿(去)你怛夜(二合)耶(二)娑诃(三)
　　月天真言曰。
　　南么三曼多勃驮喃(一)战捺罗(引二合)也(二)娑诃(三)
　　诸龙真言曰。
　　南么三曼多勃驮喃(一)谜伽(上)设泞曳(平)(二)娑诃(三)
　　难陀跋难陀真言曰。
　　南么三曼多勃驮喃(一)难徒钵难捺瑜(二)娑诃(三)
　　时毗卢遮那世尊。乐欲说自教迹不空悉地一切佛菩萨母虚空眼明妃真言曰。
　　南么三曼多勃驮喃(一)伽伽(上)那嚩啰落吃洒(二合)奶(平)(二)伽伽那糁迷(三)萨婆睹嗢蘖(二合)多(引)(四)避娑(去)啰三婆吠(平)(五)入缚(二合)罗那(引)谟阿(上)目伽(引)难(去六)娑诃
　　复次薄伽梵。为息一切障故。住于火生三昧。说此大摧障圣者不动主真言曰。
　　南么三曼多伐折啰(二合)赧(一)战拏摩诃[口*路]洒儜(上二)萨破(二合)吒也(三)[合*牛]怛啰(二合)迦(四)悍(引)漫(引)(五)
　　复次降三世真言曰。
　　南么三曼多伐折啰(二合)赧(一)诃诃诃(二)微萨么(二合)曳(平)(三)萨婆怛他(引)揭多微洒也三婆嚩(四)怛囇(二合)路枳也(二合)微若也(五)[合*牛]若(急呼六)莎诃(七)
　　诸声闻真言曰。
　　南么三曼多勃驮喃(一)系睹钵罗(二合)底(丁以反)也(二)微蘖多羯么涅(入)阇多(三)[合*牛](四)
　　诸缘觉真言曰。
　　南么三曼多勃驮喃(一)嚩(二)
　　普一切佛菩萨心真言曰。
　　南么三曼多勃驮喃(一)萨婆勃驮菩提萨埵(二)诃[口*栗]捺耶(三)宁夜(二合)吠奢你(平)(四)娜么萨婆尾泥(去五)莎诃(六)
　　普世天等诸心真言曰。
　　南么三曼多勃驮喃(一)路迦(引)路迦羯啰(引)也(二)萨婆提婆那伽药吃沙(二合)健达婆阿(上)苏啰蘖噜荼紧捺啰摩护啰伽(上)你(三)诃[口*栗](二合)捺耶(四)宁夜(二合)羯[口*履]洒(二合)也(五)微质怛啰(二合)蘖底(丁以反六)莎诃(七)
　　一切诸佛真言曰。
　　南么三曼多勃驮喃(一)萨婆他(二)微么底(三)微枳啰儜(上)(四)达摩驮啫[嗨-每+(臼/工)](入)阇多(五)参参诃(六)莎诃(七)
　　不可越守护门者真言曰。
　　南么三曼多勃驮喃(一)讷啰驮(二合)[口*履]沙(二合二)摩诃(引)路洒儜(上三)佉娜也萨鑁(引平)怛他(引)蘖多(引)然矩噜(四)莎诃(五)
　　相向守护门者真言曰。
　　南么三曼多勃驮喃(一)系摩诃钵啰(二合)战拏(二)阿毗目佉(三)蘖[口*栗](二合)诃拏(二合)佉娜耶(四)紧质啰(引)也徙(五)三么耶么弩娑么(二合)啰(六)莎诃(七)
　　结大界真言曰。
　　南么三曼多勃驮喃(一)萨婆怛罗(二合引)弩蘖帝(二)满驮也徙瞒(引)(三)摩诃三摩耶[嗨-每+(臼/工)](入)阇(去)帝(四)娑么(二合)啰奶(五)阿钵啰(二合)底(丁以反)诃谛(六)驮迦驮迦(七)折啰折啰(八)满驮满驮(九)捺奢你膻(十)萨婆怛他(引)蘖多(引)弩壤帝(十一)钵啰(二合)嚩啰达咙腊驮微若曳(平十二)薄伽(上)嚩底(十三)微矩[口*履]微矩丽(十四)丽鲁补[口*履](十五)莎诃(十六)
　　菩提真言曰。
　　南么三曼多勃驮喃(一)阿(上)
　　行真言曰。
　　南么三曼多勃驮喃(一)阿(去)
　　成菩提真言曰。
　　南么三曼多勃驮喃(一)暗
　　涅槃真言曰。
　　南么三曼多勃驮喃(一)恶
　　降三世真言曰。
　　南么三曼多伐折啰(二合)赧(一)诃(去)
　　不动尊真言曰。
　　南么三曼多伐折啰(二合)赧(一)悍
　　除盖障真言曰。
　　南么三曼多勃驮喃(一)阿(去急呼)
　　观自在真言曰。
　　南么三曼多勃驮喃(一)娑(上)
　　金刚手真言曰。
　　南么三曼多伐折啰(二合)赧(一)嚩(急呼)
　　妙吉祥真言曰。
　　南么三曼多勃驮喃瞒
　　虚空眼真言曰。
　　南么三曼多勃驮喃(一)严(轻呼)
　　法界真言曰。
　　南么三曼多勃驮喃(一)嚂
　　大勤勇真言曰。
　　南么三曼多勃驮喃(一)欠(平)
　　水自在真言曰。
　　南么三曼多勃驮喃(一)髯
　　多罗尊真言曰。
　　南么三曼多勃驮喃(一)耽
　　毗俱胝真言曰。
　　南么三曼多勃驮喃(一)勃[口*履](二合)
　　得大势真言曰。
　　南么三曼多勃驮喃(一)参
　　白处尊真言曰。
　　南么三曼多勃驮喃(一)半
　　何耶揭哩婆真言曰。
　　南么三曼多勃驮喃(一)含
　　耶输陀罗真言曰。
　　南么三曼多勃驮喃(一)阎
　　宝掌真言曰。
　　南么三曼多勃驮喃(一)参
　　光网真言曰。
　　南么三曼多勃驮喃(一)髯
　　释迦牟尼真言曰。
　　南么三曼多勃驮喃(一)婆(上)
　　三佛顶真言曰。
　　南么三曼多勃驮喃(一)[合*牛]吒嚂(二合)
　　白伞佛顶真言曰。
　　南么三曼多勃驮喃(一)嚂
　　胜佛顶真言曰。
　　南么三曼多勃驮喃(一)苫
　　最胜佛顶真言曰。
　　南么三曼多勃驮喃(一)赐
　　火聚佛顶真言曰。
　　南么三曼多勃驮喃(一)怛[啊-可+(嶙-山)](二合)
　　除障佛顶真言曰。
　　南么三曼多勃驮喃(一)诃啉(二合)
　　世明妃真言曰。
　　南么三曼多勃驮喃(一)耽含半含阎
　　无能胜真言曰。
　　南么三曼多勃驮喃(一)[合*牛]
　　地神真言曰。
　　南么三曼多勃驮喃(一)微
　　髻设尼真言曰。
　　南么三曼多勃驮喃(一)枳履
　　邬波髻设尼真言曰。
　　南么三曼多勃驮喃(一)你履
　　质多童子真言曰。
　　南么三曼多勃驮喃(一)弭履
　　财慧童子真言曰。
　　南么三曼多勃驮喃(一)系履
　　除疑怪真言曰。
　　南么三曼多勃驮喃(一)诃娑难
　　施一切众生无畏真言曰。
　　南么三曼多勃驮喃(一)啰娑难
　　除一切恶趣真言曰。
　　南么三曼多勃驮喃(一)特懵(二合)娑难
　　哀愍慧真言曰。
　　南么三曼多勃驮喃(一)微诃娑难
　　大慈生真言曰。
　　南么三曼多勃驮喃(一)谄(敕减反)
　　大悲缠真言曰。
　　南么三曼多勃驮喃(一)阎
　　除一切热恼真言曰。
　　南么三曼多勃驮喃(一)缢
　　不思议慧真言曰。
　　南么三曼多勃驮喃(一)污
　　宝处真言曰。
　　南么三曼多勃驮喃(一)难(上)
　　宝手真言曰。
　　南么三曼多勃驮喃(一)衫
　　持地真言曰。
　　南么三曼多勃驮喃(一)噞
　　复次真言曰。
　　南么三曼多勃驮喃(一)髯(轻呼鼻声)
　　宝印手真言曰。
　　南么三曼多勃驮喃(一)泛(普含反)
　　坚内意真言曰。
　　南么三曼多勃驮喃(一)赧
　　虚空无垢真言曰。
　　南么三曼多勃驮喃(一)含
　　虚空慧真言曰。
　　南么三曼多勃驮喃(一)[口*鄰]
　　清净慧真言曰。
　　南么三曼多勃驮喃(一)蘖丹(都痕反)
　　行慧真言曰。
　　南么三曼多勃驮喃(一)地嚂
　　安慧真言曰。
　　南么三曼多勃驮喃(一)[合*牛]
　　诸奉教者真言曰。
　　南么三曼多勃驮喃(一)地室唎(二合)唅没嚂(二合)
　　菩萨所说真言曰。
　　南么三曼多勃驮喃(一)吃沙(二合)拏啰阎剑
　　净居天真言曰。
　　南么三曼多勃驮喃(一)满弩(轻)啰么(二)达摩三婆(去)嚩微(三)婆(上)嚩迦那(四)三三(五)莎诃
　　罗刹娑真言曰。
　　南么三曼多勃驮喃(一)吃嚂(二合)计[口*履]
　　诸茶吉尼真言曰。
　　南么三曼多勃驮喃(一)诃(去)唎(二合)诃(上)
　　诸药叉女真言曰。
　　南么三曼多勃驮喃(一)药吃叉(二合)尾你夜(二合)达[口*履]
　　诸毗舍遮真言曰。
　　南么三曼多勃驮喃(一)比旨比旨
　　诸部多真言曰。
　　南么三曼多勃驮喃(一)喁缢喁伊(上)懵散宁(去)
　　诸阿修罗真言曰。
　　南么三曼多勃驮喃(一)啰吒(知奸反)啰吒(同上)特懵耽没啰(二合)波啰(二合)
　　诸摩睺罗伽真言曰。
　　南么三曼多勃驮喃(一)蘖啰蓝蘖罗蓝
　　诸紧那罗真言曰。
　　南么三曼多勃驮喃(一)诃(上)散难微诃(上)散难
　　诸人真言曰。
　　南么三曼多勃驮喃(一)壹车(去)钵嚂(二)么弩(轻)么曳迷(三)莎诃
　　秘密主是等一切真言我已宣说。是中一切真言之心。汝当谛听。所谓阿字门。念此一切诸真言心最为无上。是一切真言所住。于此真言而得决定。

　　大毗卢遮那成佛神变加持经卷第二



　　大毗卢遮那成佛神变加持经卷第三

　　　　大唐天竺三藏善无畏共沙门一行译

　　世间成就品第五

　　尔时世尊复告执金刚秘密主而说偈言。
　　如真言教法　　成就于彼果
　　当字字相应　　句句亦如是
　　作心想念诵　　善住一洛叉
　　初字菩提心　　第二名为声
　　句想为本尊　　而于自处作
　　第二句当知　　即诸佛胜句
　　行者观住彼　　极圆净月轮
　　于中谛诚想　　诸字如次第
　　中置字句等　　而想净其命
　　命者所谓风　　念随出入息
　　彼等净除已　　作先持诵法
　　善住真言者　　次一月念诵
　　行者前方便　　一一句通达
　　诸佛大名称　　说此先受持
　　次当随所有　　奉涂香花等
　　为成正觉故　　回向自菩提
　　如是于两月　　真言当无畏
　　次满此月已　　行者入持诵
　　山峰或牛栏　　及诸河潬等
　　四衢道一室　　神室大天室
　　彼漫茶罗处　　悉如金刚宫
　　是处而结护　　行者作成就
　　即以中夜分　　或于日出时
　　智者应当知　　有如是相现
　　[合*牛]声或鼓音　　若复地震动
　　及闻虚空中　　有悦意言辞
　　应知如是相　　悉地总如意
　　诸佛两足尊　　宣说于彼果
　　住是真言行　　必定当成佛
　　应一切种类　　常念持真言
　　古佛大仙说　　故应当忆念

　　悉地出现品第六

　　尔时世尊。复观诸大众会。为欲满足一切愿故。复说三世无量门决定智圆满法句。
　　虚空无垢无自性　　能授种种诸巧智
　　由本自性常空故　　缘起甚深难可见
　　于长恒时殊胜进　　随念施与无上果
　　譬如一切趣宫室　　虽依虚空无著行
　　此清净法亦如是　　三有无余清净生
　　昔胜生严修此故　　得有一切如来行
　　非他句有难可得　　作世遍明如世尊
　　说极清净修行法　　深广无尽离分别

　　尔时毗卢遮那世尊说是偈已。观察金刚手等诸大众会。告执金刚言。善男子各各当现法界神力悉地流出句。若诸众生见如是法。欢喜踊跃得安乐住。如是说已诸执金刚。为毗卢遮那世尊。作礼。如是法主依所教敕复请佛言。惟愿世尊哀愍我等。示现悉地流出句何以故。于尊者薄伽梵前。而自宣示所通达法。非是所宜。善哉世尊。惟愿利益安乐未来众生故。时薄伽梵毗卢遮那。告一切诸执金刚言。善哉善哉善男子。如来所说法毗柰耶称赞一法所谓有羞。若有羞善男子善女人。见如是法。速生二事。谓不作所不应作。众所称赞。复有二事。谓所未至令至。得与佛菩萨同处。复有二事。谓住尸罗。生于人天。善哉谛听善思念之。我当宣说真言成就流出相应句。诸流出相应句。真言门修菩提诸菩萨。速于是中。当得真言悉地。若行者见漫茶罗。尊所印可。成就真语。发菩提心。深信慈悲。无有悭吝。住于调伏。能善分别从缘所生。受持禁戒。善住众学。具巧方便。勇健。知时非时。好行惠舍。心无怖畏。勤修真言行法。通达真言实义。常乐坐禅。乐作成就。秘密主譬如欲界。有自在悦满意明。乃至一切欲处天子。于此迷醉。出众妙杂类戏笑。及现种种杂类受用遍受用。授与自所变化他化自在天等。而亦自受用之。又善男子如摩醯首罗天。有胜意生明。能作三千大千世界众生利益。化一切受用遍受用。授与净居诸天。亦复自受用之。又如幻术真言能现种种园林人物。如阿修罗真言。现幻化事。如世咒术。摄毒及寒热等。摩怛哩神真言。能作众生疾疫灾厉。及世间咒术。摄除众毒及寒热等。能变炽火而生清凉。是故善男子。当信如是流出句真言威德。此真言威德。非从真言中出。亦不入众生。不于持诵者处而有可得。善男子真言加持力故。法尔而生。无所过越。以三时不越故。甚深不思议缘生理故。是故善男子。当随顺通达不思议法性。常不断绝真言道。
　　尔时世尊。复住三世无碍力依如来加持不思议力依。庄严清净藏三昧。即时世尊。从三摩钵底中。出无尽界无尽语表。依法界力无等力正等觉信解。以一音声四处流出。普遍一切法界。与虚空等。无所不至。真言曰。
　　南么萨婆怛他(引)蘖帝[口*驃](毗庾反一)微湿嚩(二合)目契弊(毗也反二)萨婆他(三)阿阿(引)闇恶(四)
　　正等觉心。从是普遍。即时一切法界诸声门从正等觉幖帜之音。而互出声。诸菩萨闻是已。得未曾有开敷眼。发微妙言音。于一切智离热者前。而说颂曰。
　　奇哉真言行　　能具广大智
　　若遍布此者　　成佛两足尊
　　是故勤精进　　于诸佛语心
　　常作无间修　　净心离于我
　　尔时薄伽梵　　复说此法句
　　于正等觉心　　而作成就者
　　于园苑僧坊　　若在岩窟中
　　或意所乐处　　观彼菩提心
　　乃至初安住　　不生疑虑意
　　随取彼一心　　以心置于心
　　证于极净句　　无垢安不动
　　不分别如镜　　现前甚微细
　　若彼常观察　　修习而相应
　　乃至本所尊　　自身像皆现
　　第二正觉句　　于镜漫茶罗
　　大莲华王座　　深邃住三昧
　　总持发髻冠　　围绕无量光
　　离妄执分别　　本寂如虚空
　　于彼中思惟　　作摄意念诵
　　一月修等引　　持满一洛叉
　　是为最初月　　持真言法则
　　次于第二月　　奉涂香华等
　　而以作饶益　　种种众生类
　　又复于他月　　舍弃诸利养
　　时彼于瑜伽　　思惟而自在
　　愿一切无障　　安乐诸群生
　　乐欲成如来　　所称赞圆果
　　或满足一切　　有情众希愿
　　应理无障盖　　而生是攀缘
　　傍生相啖食　　所有苦永除
　　常令诸鬼界　　饮食皆充满
　　地狱中受苦　　种种诸楚毒
　　当愿速除灭　　以我功德故
　　及余无量门　　数数心思惟
　　发广大悲愍　　三种加持句
　　想念于一切　　心诵持真言
　　以我功德力　　如来加持力
　　及与法界力　　周遍众生界
　　诸念求义利　　悉皆饶益之
　　彼一切如理　　所念皆成就

　　于是薄伽梵。即于尔时说虚空等力虚空藏转明妃曰。
　　南么萨婆怛他(引)檗帝[口*驃](毗庾反一)微湿嚩(二合)目契弊(毗也反二)萨婆他(三)欠(四)嗢弩蘖帝萨叵(二合)啰系门(五)伽伽娜剑(六)莎诃(七)
　　持此三转。随彼所生。善愿皆亦成就。
　　行人于满月　　次入作持诵
　　山峰牛栏中　　寒林或河洲
　　四衢独树下　　忙怛哩天室
　　一切金刚色　　严净同金刚
　　彼中诸障者　　摄伏心迷乱
　　四方相周匝　　一门及通道
　　金刚互连属　　金刚结相应
　　门门二守护　　不可越相向
　　拟手而上指　　朱目奋怒形
　　殷勤画隅角　　输罗焰光印
　　中妙金刚座　　方位正相直
　　其上大莲华　　八叶须蕊敷
　　当结金刚手　　金刚之慧印
　　稽首一切佛　　数数坚誓愿
　　应护持是处　　及净诸药物
　　于此夜持诵　　清净无障碍
　　或于中夜分　　或于日出时
　　彼药物当转　　圆光普晖焰
　　真言者自取　　游步于大空
　　住寿大威德　　于生死自在
　　行于世界顶　　现种种色身
　　具德吉祥者　　展转而供养
　　真言所成物　　是名为悉地
　　以分别药物　　成就无分别

　　秘密主。一切世界诸现在等如来应正等觉。通达方便波罗蜜。彼如来知一分别本性空。以方便波罗蜜力故。而于无为以有为为表。展转相应。而为众生。示现遍于法界。令得见法安乐住。发欢喜心。或得长寿。五欲嬉戏而自娱乐。为佛世尊而作供养。证如是句一切世人所不能信。如来见此义利故。以欢喜心。说此菩萨真言行道次第法则。何以故。于无量劫勤求。修诸苦行所不能得。而真言门行道诸菩萨。即于此生而获得之。复次秘密主。真言门修菩萨行菩萨如是计都朅伽。伞盖。履屣。真陀摩尼。安膳那药。卢遮那等。持三洛叉而作成就。亦得悉地。秘密主若具方便。善男子善女人。随所乐求而有所作。彼唯心自在而得成就。秘密主诸乐欲因果者。秘密主非彼愚夫。能知真言诸真言相。何以故。
　　说因非作者　　彼果则不生
　　此因因尚空　　云何而有果
　　当知真言果　　悉离于因业
　　乃至身证触　　无相三摩地
　　真言者当得　　悉地从心生

　　尔时金刚手白佛言。世尊惟愿复说此正等觉句悉地成就句。诸见此法。善男子善女人等。心得欢喜。受安乐住。不害法界。何以故。世尊法界者。一切如来应正等觉。说名即不思议界。是故世尊。真言门修菩萨行诸菩萨。得是通达法界不可分析破坏。如是说已。世尊告执金刚秘密主言。善哉善哉秘密主。汝复善哉。能问如来如是义。汝当谛听善思念之。吾今演说。秘密主言。如是世尊愿乐欲闻。佛告秘密主。以阿字门而作成就。若在僧所住处。若山窟中。或于净室。以阿字遍布一切支分时持三洛叉。次于满月。尽其所有而以供养。乃至普贤菩萨。文殊师利。执金刚等。或余圣天现前。摩顶唱言。善哉行者。应当稽首作礼。奉阏伽水。即时得不忘菩提心三昧。又以如是身心轻安。而诵习之。当得随生。心清净。身清净。置于耳上持之。当得耳根清净。以阿字门作出入息。三时思惟。行者尔时能持。寿命长劫住世。愿啰阇等之所爱敬。即以诃字门作所应度者。授与钵头摩华。自持商佉而互相观。即生欢喜。
　　尔时毗卢遮那世尊。复观一切大会。告执金刚秘密主言。金刚手有诸如来意生。作业戏行舞。广演品类。摄持四界安住心王。等同虚空。成就广大见非见果。出生一切声闻。及辟支佛。诸菩萨位。令真言门修行诸菩萨。一切希愿皆悉满足。具种种业。利益无量众生。汝当谛听善思念之。吾今演说。秘密主云何行舞。而作一切广大成坏果。持真言者一切亲证耶。尔时世尊而说偈言。
　　行者如次第　　先作自真实
　　如前依法住　　正思念如来
　　阿字为自体　　并置大空点
　　端严遍金色　　四角金刚标
　　于彼中思念　　一切处尊佛
　　是诸正等觉　　说自真实相
　　修行不疑虑　　自真实相生
　　当得为世间　　一切众利乐
　　具广大希有　　住于如幻句
　　无始时宿殖　　无智诸有迫
　　行者成等引　　一切皆消除
　　若观于彼心　　无上菩提心
　　持真言业故　　于净非净果
　　应理常无染　　如莲出淤泥
　　何况于自体　　得成仁中尊

　　尔时毗卢遮那世尊。又复住于降伏四魔金刚戏三昧。说降伏四魔解脱六趣。满足一切智智金刚字句。
　　南么三曼多勃驮喃(一)阿(去急呼)味啰[合*牛]欠
　　时金刚手秘密主等诸执金刚。普贤等诸菩萨。及一切大众。得未曾有开敷眼。稽首一切萨婆若。而说偈言。
　　此诸佛菩萨　　救世诸库藏
　　由是一切佛　　菩萨救世者
　　及与因缘觉　　声闻害烦恼
　　能遍所行地　　起种种神通
　　彼得无上智　　正觉无上智
　　是故愿广说　　此教诸方便
　　及与布想等　　种种众事业
　　诸志求大众　　无上真言行
　　见法安住者　　当得欢喜住
　　说如是偈已　　大日世尊言
　　普皆应谛听　　一心住等引
　　大金刚地际　　时加持下身
　　为说此法故　　而现菩提座
　　最胜阿字同　　大因陀罗轮
　　当知内外等　　金刚漫茶罗
　　中思惟一切　　说名瑜伽座
　　阿字第一命　　是为引摄句
　　常安大空点　　能摄授诸果
　　行者于一月　　结金刚慧印
　　三时作持诵　　摧毁无智城
　　得不动坚固　　天修罗莫坏
　　乃至随自意　　增益事成就
　　行者一切常　　漫茶罗中作
　　金色光明身　　上持发髻冠
　　正觉住三昧　　名大金刚句
　　金刚莲华刀　　素鹅及金地
　　真陀末尼宝　　是等众器物
　　观大因陀罗　　而作诸悉地
　　今说摄持法　　一切一心听
　　行者一缘想　　八峰弥卢山
　　上观妙莲华　　立金刚智印
　　瑜伽者于上　　字门威焰光
　　而用置其顶　　安住不倾动
　　百转所持药　　行者应服之
　　先世业生疾　　是等悉除愈
　　佛子应复听　　第一嚩字门
　　雪乳商佉色　　而自脐中起
　　鲜白莲华台　　而于彼中住
　　甚深寂然定　　秋夕素月光
　　如是漫茶罗　　诸佛说希有
　　思惟以纯白　　轮圆成九重
　　住于霏雾中　　除一切热恼
　　净乳犹珠鬘　　水精与月光
　　普遍而流注　　一切处充满
　　行者心思惟　　出离诸障毒
　　如是于圆坛　　等引作成就
　　乳酪生熟酥　　颇胝迦珠鬘
　　藕水等众物　　次第成悉地
　　当得无量寿　　应现殊特身
　　一切患除息　　天人咸爱敬
　　多闻成总持　　善慧净无垢
　　由斯作成就　　速证悉地果
　　是名寂灾者　　吉祥漫茶罗
　　第一摄持相　　安以大空点
　　啰字胜真实　　佛说火中上
　　所有众罪业　　应受无择报
　　瑜只善修者　　等引皆消除
　　所住三角形　　悦意遍形赤
　　寂然周焰鬘　　三角在其心
　　相应观彼中　　啰字大空点
　　智者如瑜伽　　以此成众事
　　日曜诸眷属　　及作一切火
　　摄取发怨对　　消枯众支分
　　是等所应作　　皆于智火轮
　　诃字第一实　　风轮之所生
　　及与因业果　　诸种子增长
　　彼一切摧坏　　并以大空点
　　今说彼色像　　深玄大威德
　　示现暴怒形　　焰鬘普周遍
　　住漫茶罗位　　智者观眉间
　　深青半月轮　　吹动幢幡相
　　而于彼中想　　最胜诃字门
　　住彼漫茶罗　　成就所应事
　　作一切义利　　应现诸众生
　　不舍于此身　　逮得神境通
　　游步大空位　　而成身秘密
　　天耳眼根净　　能开深密处
　　住此一心坛　　而成众事业
　　菩萨大名称　　初坐菩提场
　　降伏魔军众　　诸因不可得
　　因无性无果　　如是业不生
　　彼三无性故　　而得空智慧
　　大德正遍知　　宣说于彼色
　　佉字及空点　　尊胜虚空空
　　兼持慧刀印　　所作速成就
　　法轮及罥索　　朅伽那刺遮
　　并目竭岚等　　不久成斯句

　　尔时毗卢遮那世尊。观大众会。告执金刚秘密主。而说偈言。
　　若于真言门　　修行诸菩萨
　　阿字为自身　　内外悉同等
　　诸义利皆舍　　等砾石金宝
　　远离众罪业　　及与贪嗔等
　　当得俱清净　　同诸佛牟尼
　　能作诸利益　　离一切诸过
　　复次于嚩字　　行者依瑜伽
　　解作业仪式　　利益众生故
　　内身救世者　　一切皆如是
　　心水湛盈满　　洁白犹雪乳
　　当生决定意　　出于一切身
　　悉遍诸毛孔　　流注极清净
　　从此内充溢　　遍满于大地
　　以是悲愍水　　观世苦众生
　　诸有饮用者　　或复身所触
　　一切皆决定　　得成就菩提
　　思惟在等引　　一切啰字门
　　周轮生焰光　　寂然而普照
　　瑜只光外转　　而遍一切处
　　利世随乐欲　　行者起神通
　　上身啰字门　　嚩字脐轮中
　　出火而降雨　　俱时而应现
　　地狱极寒苦　　啰字能消除
　　嚩字蠲炽然　　住真言法故
　　啰字为下身　　诃字为幖帜
　　作业速成就　　救重罪众生
　　住大因陀罗　　作水龙事业
　　一切摄除等　　真言者勿疑
　　风遍一切处　　一切悉开坏
　　此种种杂类　　各各众事业
　　色漫茶罗中　　依法而作之
　　触心而念持　　逮得意根净
　　轻举习经行　　中诵获神足
　　宴坐观阿字　　想在于耳根
　　念持满一月　　当得耳清净

　　秘密主如是等意生悉地句。秘密主观此。无有形色。种种杂类众行生。于思念顷才转诵之。能作如是一切善业种子。复次秘密主。如来无所不作。于真言门修行诸菩萨。同于影像。随顺一切处随顺一切真言心。悉住其前。令诸有情咸得欢喜。皆由如来无分别意离诸境界。而说偈言。
　　无时方造作　　离于法非法
　　能授悉地句　　真言行发生
　　是故一切智　　如来悉地果
　　最为尊胜句　　应当作成就

　　成就悉地品第七

　　时吉祥金刚　　奇特开敷眼
　　手转金刚印　　流散如火光
　　其明普遍照　　一切诸佛刹
　　微妙音称叹　　法自在牟尼
　　说诸真言行　　彼行不可得
　　真言从何来　　所去至何所
　　诸佛说如是　　更无过上句
　　一切法归趣　　如众流赴海

　　如是说已。世尊告执金刚秘密主言。
　　摩诃萨意处　　说名漫茶罗
　　诸真言心位　　了知得成果
　　诸有所分别　　悉皆从意生
　　分辩白黄赤　　是等从心起
　　决定心欢喜　　说名内心处
　　真言住斯位　　能授广大果
　　念彼莲华处　　八叶须蕊敷
　　华台阿字门　　焰鬘皆妙好
　　光晖普周遍　　照明众生故
　　如合会千电　　持佛巧色形
　　深居圆镜中　　应现诸方所
　　犹如净水月　　普现众生前
　　知心性如是　　得住真言行
　　次于其首上　　顶会交际中
　　标以大空点　　而思惟暗字
　　妙好净无垢　　如水精月电
　　说寂静法身　　一切所依持
　　诸真言悉地　　能现殊类形
　　得天乐解脱　　逮见如来句
　　啰字为眼界　　辉烛犹明灯
　　俯颈小低头　　舌近于腭间
　　而以观心处　　当心现等引
　　无垢妙净清　　圆镜常现前
　　如是真实心　　古佛所宣说
　　照了心明达　　诸色皆发光
　　真言者当见　　正觉两足尊
　　若见成悉地　　第一常恒体
　　从此次思惟　　转此啰字门
　　逻字大空点　　置之于眼位
　　见一切空句　　得成不死句
　　若欲广大智　　或起五神通
　　长寿童子身　　成就持明等
　　真言者未得　　由不随顺之
　　真言发起智　　是最胜实知
　　一切佛菩萨　　救世之库藏
　　由是诸正觉　　菩萨救世者
　　及诸声闻等　　游陟他方所
　　一切佛刹中　　皆作如是说
　　故得无上智　　佛无过上智

　　转字轮漫茶罗行品第八

　　尔时毗卢遮那世尊。观察一切大会。以修习大慈悲眼。观察众生界。住甘露王三昧。时佛由是定故。复说一切三世无碍力明妃曰。
　　怛侄他伽伽娜三迷(一)阿钵啰(二合)底(丁以反)三迷(二)萨婆怛他(引)檗多三么哆弩檗帝(三)伽伽那三摩(四)嚩啰落吃洒(二合)奶(平)(五)莎诃(六)
　　善男子以此明妃如来身无二境界。而说偈言。
　　由是佛加持　　菩萨大名称
　　于法无挂碍　　能灭除众苦

　　时毗卢遮那世尊。寻念诸佛本初不生。加持自身及与持金刚者。告金刚手等上首执金刚言。善男子谛听。转字轮漫茶罗行品。真言门修行诸菩萨。能作佛事普现其身。尔时执金刚。从金刚莲华座。旋转而下。顶礼世尊而赞叹言。
　　归命菩提心　　归命发菩提
　　稽首于行体　　地波罗蜜等
　　恭礼先造作　　归命证空者

　　秘密主如是叹已。而白佛言。惟愿法王。哀愍护念我等而演说之。为利益众生故。如所说。真言修圆满故。如是说已。毗卢遮那世尊。告执金刚秘密主言。
　　我一切本初　　号名世所依
　　说法无等比　　本寂无有上

　　时佛说此伽他。如是而作加持。以加持故。执金刚者及诸菩萨。能见胜愿佛菩提座。世尊犹如虚空无戏论。无二行瑜伽相。是业成熟。即时世尊身诸支分。皆悉出现是字。于一切世出世间。声闻缘觉静虑思惟。勤修成就悉地。皆同寿命同种子。同依处同救世者。
　　南么三曼多勃驮喃(一)阿
　　善男子此阿字。一切如来之所加持。真言门修菩萨行诸菩萨。能作佛事普现色身。于阿字门。一切法转。是故秘密主。真言门修菩萨行诸菩萨。若欲见佛若欲供养。欲证发菩提心。欲与诸菩萨同会。欲利益众生。欲求悉地。欲求一切智智者。于此一切佛心。当勤修习。
　　尔时毗卢遮那世尊。复决定说大悲藏生漫茶罗王。敷置圣天之位。三昧神通真言行。不思议法。彼阿阇梨。先住阿字一切智门。持修多罗。稽首一切诸佛。东方申之旋转而南。以及西方。周于北方。次作金刚萨埵。以执金刚加持自身。或以彼印或以嚩字。入于内心。置漫茶罗。如是第二漫茶罗。亦本寂加持自身故。无二瑜伽形。如来形空性形。次舍所行道二分圣天处。远离三分住如来位。东方申修多罗。周匝旋转。所余二漫茶罗。亦当以是方便作诸事业。复以大日加持自身。念广法界而布众色。真言者应以洁白为先。说伽陀曰。
　　以此净法界　　净除诸众生
　　自体如如来　　远离一切过
　　如是而观想　　思惟啰字门
　　寂然光焰鬘　　净月商佉色
　　第二布赤色　　行者当忆持
　　思惟字明照　　本无大空点
　　焕炳初日辉　　最胜无能坏
　　第三真言者　　次运布黄色
　　定意迦字门　　当随于法教
　　身相犹真金　　正受害诸毒
　　光明遍一切　　金色同牟尼
　　次当布青色　　超度于生死
　　思惟么字门　　大寂菩提座
　　身色如虹霓　　除一切怖畏
　　最后布黑色　　其彩甚玄妙
　　思惟诃字门　　周遍生圆光
　　如劫灾猛焰　　宝冠举手印
　　能怖一切恶　　降伏诸魔军

　　尔时世尊毗卢遮那。从三昧起。住于无量胜定佛于定中。显示遍一切无能害力明妃。于一切如来境界中生。其明曰。
　　南么萨婆怛他(引)蘖帝弊(毗也反一)萨婆目契弊(同上)(二)阿娑迷(三)钵啰迷(四)阿者丽(五)伽伽泥萨么(二合)啰奶(平)(六)萨婆怛罗(引二合)弩蘖帝(七)莎诃(八)
　　次调彩色。顶礼世尊及般若波罗蜜持此明妃八遍。从座而起。旋绕漫茶罗。入于内心。以大慈大悲力。念诸弟子。阿阇梨复以羯磨金刚萨埵。加持自身。以嚩字门及施愿金刚已。当画大悲藏生大漫茶罗。彼安祥在于内心而造大日世尊。坐白莲华首戴发髻。钵吒为裙。上被绡縠。身相金色周身焰鬘。或以如来顶印。或以字句。谓阿字门。东方一切诸佛。以阿字门及大空点。伊舍尼方一切如来母虚空眼。应书伽字。火天方一切诸菩萨。画真陀摩尼宝。或置迦字。夜叉方观世自在。莲华印并画一生补处菩萨眷属。或作娑字。焰摩方。越三分位置金刚慧印。持金刚秘密主并眷属。或书嚩字。彼复弃三分位。画一切诸执金刚印。或书字句。所谓[合*牛]字。次涅哩底方。于大日如来下。作不动尊。坐于石上。手持罥索慧刀。周匝焰鬘拟作障者。或置彼印。或书字句。所谓唅字。风天方。降三世尊。摧大障者。上有光焰。大势威怒犹如焰摩。其形黑色。于可怖中极令怖畏。手转金刚。或作彼印。或书字句。所谓诃字(长声)次于四方。画四大护。帝释方名无畏结护者。金色白衣。面现少忿怒相。手持檀茶或作彼印。或置字句。所谓作嚩字。夜叉方。名坏诸怖结护者。白色素衣。手持朅伽。并布光焰。能坏诸怖。或画。彼印。或置字句。所谓嚩字。龙方名难降伏结护者。亦如无忧华色。被朱衣面像微笑。在光焰中。而观一切众会。或置彼印。或置字句。所谓索字。焰摩方名金刚无胜结护者。黑色玄衣。毗俱胝形眉间浪文。上戴发冠。自身威光照众生界手持檀茶。能坏大为障者。或作彼印。或置字句。所谓吃谶(二合)字。及一切眷属使者。皆坐白莲华上。真言者如是敷置已。次当出外。于第二分画释迦种牟尼王。被袈裟衣。三十二导师相。为说最胜教施一切众生无畏故。或袈裟钵印。或以字句。所谓婆字。次于外漫茶罗。以法界性加持自身。发菩提心彼舍三分位。当三作礼。心念大日世尊。如前调色。于第三分。帝释方。作施愿金刚童子形。三昧手持青莲华。上置金刚慧杵。以诸璎珞而自庄严。上妙绡縠。为裙。极轻细者。用为上服。身郁金色。顶有五髻。或置密印。或置字句。真言曰。
　　南么三曼多勃驮喃(一)鑁
　　于其右边。光网童子。一切身分皆悉圆满。三昧手执持宝网慧手持钩。或置彼印。或书字句。所谓染字。依焰摩方。除一切盖障菩萨。金色发冠。持如意宝。或画彼印。或置字句。所谓恶字(长声)夜叉方地藏菩萨。色如钵孕遇华。手持莲华。以诸璎珞庄严。或置彼印。或置字句。所谓伊字。龙方虚空藏。白色白衣。身有光焰。以诸璎珞庄严。手持朅伽。或置彼印。或置字句。所谓伊字(长声)。
　　真言者宴坐　　安住于法界
　　我即法界性　　而住菩提心
　　向于帝释方　　结金刚慧印
　　次作金刚事　　殷勤修供养
　　现诸佛救世　　三昧耶印等
　　念一切方所　　三转持真言
　　依法召弟子　　向坛而作净
　　授彼三自归　　住胜菩提心
　　当为诸弟子　　结法界性印
　　次结法轮印　　一心同彼体
　　缯帛覆面门　　而起悲愍心
　　令作不空手　　圆满菩提故
　　耳语而告彼　　无上正等戒
　　次当为彼结　　正等三昧印
　　授彼开敷花　　令发菩提意
　　随其所至处　　而教于学人
　　作如是要誓　　一切应传授
　　具德持金刚　　又请白世尊
　　唯愿仁中胜　　演说灌顶法
　　尔时薄伽梵　　安住于法界
　　而告金刚手　　一心应谛听
　　我说诸法教　　胜自在摄持
　　师以如来性　　加持于自体
　　或复以密印　　次应召弟子
　　令住法界性　　大莲华王中
　　以四大菩萨　　所加持宝瓶
　　结支分生印　　而用灌其顶
　　髻中应授与　　大空暗字门
　　心置无生句　　胸表无垢字
　　或一切阿字　　发髻金色光
　　住白莲华台　　等同于仁者

　　大毗卢遮那成佛神变加持经卷第三



　　大毗卢遮那成佛神变加持经卷第四

　　　　大唐天竺三藏善无畏共沙门一行译

　　密印品第九

　　尔时薄伽梵毗卢遮那。观察诸大众会。告执金刚秘密主言。秘密主有同如来庄严具。同法界趣幖帜。菩萨由是严身故。处生死中巡历诸趣。于一切如来大会。以此大菩提幢。而幖帜之。诸天龙夜叉干达婆阿苏啰揭噜茶紧那啰摩睺罗伽人非人等。敬而绕之受教而行。汝今谛听极善思念。吾当演说。如是说已。金刚手白言。世尊今正是时。世尊今正是时。
　　尔时薄伽梵。即便住于身无害力三昧。住斯定故。说一切如来入三昧耶遍一切无能障碍力无等三昧力明妃曰。
　　南么三曼多勃驮喃(一)阿三迷(二)呾履(二合)三迷(三)三么曳(四)莎诃(五)
　　秘密主如是明妃。示现一切如来地。不越三法道界。圆满地波罗蜜。是密印相。当用定慧手。作空心合掌。以定慧二虚空轮。并合而建立之。颂曰。
　　此一切诸佛　　救世之大印
　　正觉三昧耶　　于此印而住

　　又以定慧手为拳。虚空轮入于掌中。而舒风轮。是为净法界印。真言曰。
　　南么三曼多勃陀喃(一)达摩驮睹(二)萨嚩(二合)婆嚩句痕(三)
　　复以定慧手。五轮皆等。迭翻相钩。二虚空轮。首俱相向。颂曰。
　　是名为胜愿　　吉祥法轮印
　　世依救世者　　悉皆转此轮

　　真言曰。
　　南么三曼多勃驮喃(一)伐折啰(引二合)呾么(二合)句痕(二)
　　复舒定慧二手。作归命合掌。风轮相捻。以二空轮加于上。形如朅伽。颂曰。
　　此大慧刀印　　一切佛所说
　　能断于诸见　　谓俱生身见

　　真言曰。
　　南么三曼多勃驮喃(一)摩诃朅伽微啰阇(二)达么珊捺啰奢(二合)迦娑诃阇(三)萨迦耶捺[口*栗](二合)瑟致(上二合)掣(叱曳反)诺(入)迦(四)怛他(引)蘖多(引)地目讫底(丁以反二合)你(入)社多(五)微啰(引)伽达摩你(入)社多[合*牛](六)
　　复以定慧二手。作虚心合掌。屈二风轮。以二空轮绞之。形如商佉。颂曰。
　　此名为胜愿　　吉祥法螺印
　　诸佛世之师　　菩萨救世者
　　皆说无垢法　　至寂静涅槃

　　真言曰。
　　南么三曼多勃驮喃(一)暗
　　复以定慧手。相合普舒散之。犹如健吒。二地轮二空轮相持。令火风轮和合。颂曰。
　　吉祥愿莲华　　诸佛救世者
　　不坏金刚座　　觉悟名为佛
　　菩提与佛子　　悉皆从是生

　　真言曰。
　　南么三曼多勃驮喃(一)阿(去急呼)
　　复以定慧手。五轮外向为拳。建立火轮。舒二风轮。屈为钩形。在傍持之。虚空地轮并而直上。水轮交合如拔折啰颂曰。
　　金刚大慧印　　能坏无智城
　　晓寤睡眠者　　天人不能坏

　　真言曰。
　　南么三曼多伐折罗(二合)赧(一)[合*牛]
　　复以定慧手。五轮内向为拳。建立火轮。以二风轮置傍。屈二虚空相并。颂曰。
　　此印摩诃印　　所谓如来顶
　　适才结作之　　即同于世尊

　　真言曰。
　　南么三曼多勃驮喃(一)[合*牛][合*牛]
　　复以智慧手为拳。置于眉间。颂曰。
　　此名毫相藏　　佛常满愿印
　　以才作此故　　即同仁中胜

　　真言曰。
　　南么三曼多勃驮喃(一)阿(去急呼)痕若(急呼)
　　住瑜伽座。持钵相应。以定慧手。俱在脐间。是名释迦牟尼大钵印。
　　真言曰。
　　南么三曼多勃驮喃(一)婆(上急呼)
　　复次以智慧手。上向而作施无畏形。颂曰。
　　能施与一切　　众生类无畏
　　若结此大印　　名施无畏者

　　真言曰。
　　南么三曼多勃驮喃(一)萨婆他(二)尔娜尔娜(三)佩也那奢娜(四)莎诃(五)
　　复次以智慧手。下垂作施愿形。颂曰。
　　如是与愿印　　世依之所说
　　适才结此者　　诸佛满其愿

　　真言曰。
　　南么三曼多勃驮喃(一)嚩啰娜伐折啰(二合引)怛么(二合)迦(二)莎诃
　　复以智慧手为拳。而舒风轮。以毗俱胝形。住于等引。颂曰。
　　以如是大印　　诸佛救世尊
　　恐怖诸障者　　随意成悉地
　　由结是印故　　大恶魔军众
　　及余诸障者　　驰散无所碍

　　真言曰。
　　南么三曼多勃驮喃(一)么诃(引)沫罗嚩底(丁以反)(二)捺奢嚩路嗢婆(二合)吠(平)(三)摩诃(引)昧怛[口*履]也(三合)毗庾(二合)嗢檗(二合)底(丁以反)(四)莎诃
　　复次以智慧手为拳。而舒火轮水轮。以虚空轮。而在其下。颂曰。
　　此名一切佛　　世依悲生眼
　　想置于眼界　　智者成佛眼

　　真言曰。
　　南么三曼多勃驮喃(一)伽伽那嚩啰洛吃洒(二合)儜(上)(二)迦噜儜么那(三)怛他(引)檗多斫吃刍(二合四)莎诃
　　复次以定摩手。五轮内向为拳。而舒风轮。圆屈相合。颂曰。
　　此胜愿索印　　坏诸造恶者
　　真言者结之　　能缚诸不善

　　真言曰。
　　南么三曼多勃驮喃(一)系系摩诃(引)播奢(二)钵罗(二合)娑唠那[口*履]也(二合三)萨埵驮睹(四)微模诃迦(五)怛他(引)蘖多(引)地目吃底(丁以反二合)你(入)社多(六)莎诃(七)
　　复次以定慧手。一合为拳。舒智慧手风轮。屈第三节。犹如环相。颂曰。
　　如是名钩印　　诸佛救世者
　　招集于一切　　住于十地位
　　菩提大心者　　及恶思众生

　　真言曰。
　　南么三曼多勃驮喃(一)阿(去急呼)萨婆怛啰(引二合)钵啰(二合)底(丁以反)诃谛(二)怛他(引)蘖党矩奢(三)菩提浙[口*履]耶(二合)钵[口*履]布逻迦(四)莎诃(五)
　　即此钩印。舒其火轮。而少屈之。是谓如来心印。彼真言曰。
　　南么三曼多勃驮喃(一)壤怒嗢婆(二合)嚩(二)莎诃(三)
　　复以此印。舒其水轮。而竖立之。名如来脐印。彼真言曰。
　　南么三曼多勃驮喃(一)阿没[口*栗](二合)睹嗢婆(二合)嚩(二)莎诃
　　即以此印。直舒水轮。余亦竖之。名如来腰印。彼真言曰。
　　南么三曼多勃驮喃(一)怛他(引)檗多三婆嚩(二)莎诃
　　复以定慧手。作空心合掌。以二风轮。屈入于内。二水轮亦然。其二地轮令少屈。而伸火轮。此是如来藏印。彼真言曰。
　　南么萨婆怛他(引)檗帝弊(毗也反)(一)嚂嚂[口*落][口*落](二)莎嚩(二合)诃
　　即以此印。散其水轮。向上置之。名大界印。彼真言曰。
　　南么三曼多勃驮喃(一)丽鲁补[口*履]微矩丽(二)莎诃(三)
　　即以此印。其二火轮。钩屈相合。散舒风轮。名无堪忍大护印。彼真言曰。
　　南么萨婆怛他(引)檗帝弊(毗也反下同)(一)萨婆佩也微檗帝弊(二)微湿嚩目契弊(三)萨婆他(引)(四)唅欠(五)啰讫洒(二合)摩诃(引)沫丽(六)萨婆怛他(引)檗多本抳也(二合)儜(入)社帝(七)[合*牛][合*牛](八)怛啰(引二合)吒(轻)怛啰吒(同上)(九)阿钵啰(二合)底(丁以反)诃谛(十)莎诃(十一)
　　复以风轮。而散舒之。空轮并入其中。名普光印。彼真言曰。
　　南么三曼多勃驮喃(一)入嚩(引二合)啰(引)摩履你(平二)怛他(引)檗多[口*栗]旨(二合三)莎诃(四)
　　又以定慧手。作空心合掌。以二风轮。持火轮侧。名如来甲印。
　　屈二水轮。二空轮合入掌中押二水轮甲上。是如来舌相印。真言曰。
　　南么三曼多勃驮喃(一)怛他(引)檗多尔诃嚩(二合二)萨底也(二)合达摩钵啰(二合)瑟耻(二合)多(三)莎诃(四)
　　以此印。令风水轮。屈而相捻。空轮向上而少屈之。火轮正直相合地轮亦如是。名如来语门印。彼真言曰。
　　南么三曼多勃驮喃(一)怛他(引)檗多摩诃(引)嚩(无各反)吃怛啰(三合)(二)微湿嚩(二合)壤(引)曩摩护娜也(三)莎诃(四)
　　如前印。以二风轮。屈入掌中向上。名如来牙印。彼真言曰。
　　南么三曼多勃驮喃(一)怛他(引)檗多能(去)瑟吒罗(三合二)啰娑啰娑(引)釳啰(二合三)参钵啰(引二合)博迦(四)萨婆怛他(引)檗多(五)微洒也参婆(上)嚩(六)莎诃(七)
　　又如前印相。以二风轮。向上置之。屈第三节。名如来辩说印。彼真言曰。
　　南么三曼多勃驮喃(一)阿振底也(二合)娜部(二合)多(二)[口*路]波嚩(引)三摩哆(上)钵啰(引二合)钵多(二合)(三)微输(上)驮娑嚩(二合)啰(四)莎诃
　　复次以定慧手。和合一相。作空心合掌。二地轮空轮。屈入相合。此是如来持十力印。彼真言曰。
　　南么三曼多勃驮喃(一)捺奢么浪伽(轻)达啰(二)[合*牛]参髯(三)莎诃(四)
　　又如前印。以二空轮风轮。屈上节相合。是如来念处印。彼真言曰。
　　南么三曼多勃驮喃(一)怛他(引)檗多娑么[口*栗](三合)底(二)萨埵系哆弊(毗庾反)嗢檗多(三)伽伽那糁忙(引)糁么(四)莎诃(四)
　　又如前印。以二空轮。在水轮上。名一切法平等开悟印。彼真言曰。
　　南么三曼多勃驮喃(一)萨婆达摩三么哆钵啰(引二合)钵多(二合)(二)怛他(引)檗哆弩檗多(三)莎诃(四)
　　复以定慧手。合为一。以二风轮。加火轮上。余如前。是普贤如意珠印。彼真言曰。
　　南么三曼多勃驮喃(一)参么哆弩檗多(二)微啰若达摩你(入)社多(三)摩诃(引)摩诃(四)莎诃(五)
　　即此虚心合掌。以二风轮。屈在二火轮下。余如前。是慈氏印。彼真言曰。
　　南么三曼多勃驮喃(一)阿尔单若也(二)萨婆萨埵(引)奢夜弩檗多(三)莎诃(四)
　　又如前印。以二虚空轮入中。名虚空藏印。真言曰。
　　南么三曼多勃驮喃(一)阿(去)迦(引)奢参么哆弩檗多(二)微质怛嚂(二合)嚩啰达啰(三)莎诃(四)
　　又如前印。以二水轮二地轮。屈入掌中。二风轮火轮相合。是除一切盖障印。彼真言曰。
　　南么三曼多勃驮喃(一)阿(去急呼)萨埵系哆弊(毗庾反)嗢檗多(二)怛嚂(二合三)嚂嚂(四)莎诃(五)
　　如前以定慧手相合。散舒五轮。犹如铃铎。以虚空地轮。和合相持。作莲华形。是观自在印。真言曰。
　　南么三曼多勃驮喃(一)萨婆怛他(引)檗哆嚩路吉多(二)羯噜儜么也(三)啰啰啰[合*牛]若(四)莎诃(五)
　　如前以定慧手。作空心合掌。犹如未开敷莲。是得大势印。彼真言曰。
　　南么三曼多勃驮喃(一)髯髯娑(急呼二)莎诃(三)
　　如前以定慧手。五轮内向为拳。举二风轮。犹如针锋。二虚空轮加之。是多罗尊印。彼真言曰。
　　南么三曼多勃驮喃(一)哆囇哆[口*履]抳(二)羯噜拏嗢婆(上二合)吠(平)(三)莎诃(四)
　　如前印举二风轮。参差相押是毗俱胝印。彼真言曰。
　　南么三曼多勃驮喃(一)萨婆佩也怛啰(引二合)散你(入)(二)[合*牛]娑破(二合)吒也(三)莎诃(四)
　　如前以定慧手。空心合掌。水轮空轮皆入于中。是白处尊印。彼真言曰。
　　南么三曼多勃驮喃(一)怛他(引)檗多微洒也三婆(上)吠(平)(二)钵昙摩(二合)忙[口*履]你(入三)莎诃(四)
　　如前印。屈二风轮。置虚空轮下。相去犹如穬麦。是何耶揭哩嚩印。彼真言曰。
　　南么三曼多勃驮喃(一)佉娜也畔若娑破(二合)吒也(二)莎诃(三)
　　同前印。申二水轮风轮。余如拳。是地藏菩萨印。彼真言曰。
　　南么三曼多勃驮喃(一)诃诃诃(二)苏(上)怛弩(三)莎诃(四)
　　复以定慧手。作空中合掌。火轮水轮交结相持。以二风轮置二虚空轮上。犹如钩形。余如前。是圣者文殊师利印。彼真言曰。
　　南么三曼多勃驮喃(一)系系矩忙啰(二)微目吃底(二合)钵他悉体(他以反二合)多(三)娑么(二合)啰娑么(二合)啰(四)钵啰(二合)底然(五)莎诃(六)
　　以三昧手为拳。而举风轮。犹如钩形。是光网钩印。彼真言曰。
　　南么三曼多勃驮喃(一)系系矩忙(引)啰(二)忙(引)耶檗多娑嚩(二合)婆(去)嚩悉体(他以反二合)多(三)莎诃(四)
　　即如前印。一切轮相。皆少屈之。是无垢光印。彼真言曰。
　　南么三曼多勃驮喃(一)系矩忙(引)啰(二)微质怛啰(二合)檗底矩忙(引)啰(三)么弩娑么(二合)啰(四)莎诃(五)
　　如前以智慧手为拳。其风火轮相合为一舒之。是继室尼刀印。彼真言曰。
　　南么三曼多勃驮喃(一)系系矩忙(引)[口*履]计(二)娜耶壤难娑摩(二合)啰(三)钵啰(二合)底然(四)莎诃(五)
　　如前以智慧手为拳。而申火轮。犹如戟形。是优波髻室尼戟印。彼真言曰。
　　南么三曼多勃驮喃(一)频(去)娜夜壤难(二)系矩忙(引)[口*履]计(三)莎诃(四)
　　如前以三昧手为拳。而舒水轮地轮。是地慧幢印。彼真言曰。
　　南么三曼多勃驮喃(一)系娑么(二合)啰壤那计睹(二)莎诃(三)
　　以慧手为拳而舒风轮。犹如钩形。是请召童子印。彼真言曰。
　　南么三曼多勃驮喃(一)阿(去)羯啰洒(二合)也萨鑁(引)(二)矩噜阿(去)然(三)矩忙(引)啰写(四)莎诃(五)
　　如前以定慧手为拳。舒二风轮。屈节相合。是诸奉教者印。彼真言曰。
　　南么三曼多勃驮喃(一)阿(去急呼)微娑么(二合)也儜曳(平二)莎诃(三)
　　如前以定慧手为拳。而舒火轮。屈第三节。是除疑怪金刚印。彼真言曰。
　　南么三曼多勃驮喃(一)微么底掣(鸱曳反)诺迦(二)莎诃(三)
　　举毗钵舍那臂。作施无畏手。是施无畏者印。彼真言曰。
　　南么三曼多勃驮喃(一)阿佩延娜娜(二)莎诃(三)
　　如前舒智手。而上举之。是除恶趣印。彼真言曰。
　　南么三曼多勃驮喃(一)阿弊(毗庾反)达啰儜(上)萨埵驮敦(二)莎诃(三)
　　如前以慧手掩心。是救护慧印。彼真言曰。
　　南么三曼多勃驮喃(一)系摩诃(引)摩诃(二)娑么(二合)啰钵啰(二合)底然(三)莎诃(四)
　　如前以慧手。作持华状。是大慈生印。彼真言曰。
　　南么三曼多勃驮喃(一)娑嚩(二合)制妒嗢檗(二合)多(二)莎诃(三)
　　如前以慧手覆心。稍屈火轮。是悲念者印。彼真言曰。
　　南么三曼多勃驮喃(一)羯噜儜没丽(二合)眤多(二)莎诃(三)
　　如前以慧手。作施愿相。是除一切热恼印。彼真言曰。
　　南么三曼多勃驮喃(一)系嚩啰娜(二)嚩啰钵啰(二合引)钵多(二合三)莎诃(四)
　　如前以智慧手。如执持真多摩尼宝形。是不思议慧印。彼真言曰。
　　南么三曼多勃驮喃(一)萨摩舍钵[口*履]布啰(二)莎诃(三)
　　如前以定慧手为拳。令二火轮开敷。是地藏旗印。彼真言曰。
　　南么三曼多勃驮喃(一)诃诃诃微娑么(二合)曳(平二)莎诃(三)
　　慧手为拳。而舒三轮。是宝处印。彼真言曰。
　　南么三曼多勃驮喃(一)系摩诃(引)摩诃(二)莎诃(三)
　　以此慧手。舒其水轮。是宝手菩萨印。彼真言曰。
　　南么三曼多勃驮喃(一)啰怛怒(二合)嗢婆(上)嚩(二)莎诃(三)
　　以定慧手作返。相叉合掌。定手空轮慧手地轮相交。般若于三昧。亦复如是。余如跋折罗状。是持地印。彼真言曰。
　　南么三曼多勃驮喃(一)达啰尼(尼仁反)达啰(二)莎诃(三)
　　如前作五股金刚戟形。是宝印手印。彼真言曰。
　　南么三曼多勃驮喃(一)啰怛娜(二合)你(入)喇尔(二合)多(二)莎诃(三)
　　即以此印。令一切轮相合。是发坚固意印。彼真言曰。
　　南么三曼多勃驮喃(一)伐折啰(二合)三婆嚩(二)莎诃(三)
　　如前以定慧二手作刀是虚空无垢菩萨印。彼真言曰。
　　南么三曼多勃驮喃(一)伽伽娜(引)难多愚者啰莎诃
　　如前轮印。是虚空慧印。彼真言曰。
　　南么三曼多勃驮喃(一)斫吃啰(二合)嚩(入)喇底(丁以反二合)(二)莎诃(三)
　　如前商佉印。是清净慧印。彼真言曰。
　　南么三曼多勃驮喃(一)达磨三婆嚩(二)莎诃(三)
　　如前莲华印。是行慧印。彼真言曰。
　　南么三曼多勃驮喃(一)钵昙摩(二合)啰(上)耶(二)莎诃(三)
　　同前青莲华印。而稍开敷。是安住慧印。彼真言曰。
　　南么三曼多勃驮喃(一)壤弩嗢婆(二合)嚩(二)莎诃(三)
　　如前以二手相合。而屈水轮。相交入于掌中。二火轮地轮。向上相持。而舒风轮。屈第三节。令不相著。犹如穬麦。是执金刚印。彼真言曰。
　　南么三曼多伐折啰赧(一)战拏摩诃(引)[口*路]洒拏[合*牛](二)
　　如前印以二空轮地轮。屈入掌中。是忙莽鸡印。彼真言曰。
　　南么三曼多伐折啰赧(一)怛[口*栗](二合)吒(轻)怛[口*栗]吒(同上)(二)若衍底(丁以反)莎诃(二)
　　如前以定慧手。诸轮返叉。相纠向于自体。而旋转之。般若空轮。加三昧虚轮。是金刚锁印。彼真言曰。
　　南么三曼多伐折啰赧(一)[合*牛]满驮满驮(二)慕吒耶慕吒耶(三)伐折[口*路]嗢婆(二合)吠(平)(四)萨婆怛啰(引二合)钵啰(二合)底(丁以反)诃帝(五)莎诃(六)
　　以此金刚锁印。少屈虚空轮。以持风轮。而不相至。是忿怒月黡印。彼真言曰。
　　南么三曼多伐折啰(二合)赧(一)曷唎(二合急呼)[合*牛]发吒(轻二)莎诃(三)
　　如前以定慧手为拳。建立二风轮。而以相持。是金刚针印。彼真言曰。
　　南么三曼多伐折啰(二合)赧(一)萨婆达磨你(入)吠达你(二)伐折啰(引二合)素旨嚩啰泥(三)莎诃(四)
　　如前以定慧手为拳。而置于心。是金刚拳印。彼真言曰。
　　南么三曼多伐折啰(二合)赧(一)萨破(二合)吒也伐折啰(二合)三婆吠(平)(二)莎诃(三)
　　以三昧手为拳。举翼开敷。智慧手亦作拳。而舒风轮。如忿怒相拟形。是无能胜印。彼真言曰。
　　南么三曼多伐折啰(二合)赧(一)讷达[口*履]沙(二合)摩诃(引)嚧洒拏(二)佉(引)捺耶萨鑁(引)怛他(引)檗单然矩噜(三)莎诃(四)
　　以定慧手为拳。作相击势持之。是阿毗目佉印。彼真言曰。
　　南么三曼多伐折啰(二合)赧(一)系阿毗目佉摩诃钵啰(二合)战拏(二)佉(引)娜也紧旨啰(引)也徙(三)三么耶么弩萨么啰(二合)啰(四)莎诃(五)
　　如前持钵相。是释迦钵印。彼真言曰。
　　南么三曼多勃驮喃(一)萨嚩讫丽(二合)奢你(入)素捺耶(二)萨婆达摩嚩始多(引)钵啰(二合)钵多(三)伽伽那三迷(四)
莎
诃(五)
　　释迦毫相印。如上又以慧手指峰。聚置顶上。是一切佛顶印。彼真言曰。
　　南么三曼多勃驮喃(一)鑁鑁(二)[合*牛][合*牛][合*牛](三)发吒(轻四)莎诃(五)
　　以三昧手为拳。舒火风轮。而以虚空。加地水轮上。其智慧手。申风火轮。入三昧掌中。亦以虚空。加地水轮上。如在刀鞘是不动尊印。
　　如前金刚慧印。是降三世印。
　　如前以定慧手。合为一相。其地水轮皆向下。而申火轮二峰相连。屈二风轮。置于第三节上。并虚空轮。如三目形。是如来顶印佛菩萨母。
　　复以三昧手。覆而舒之。慧手为拳。而举风轮。犹如盖形。是白伞佛顶印。
　　如前刀印。是胜佛顶印。
　　如前轮印。是最胜佛顶印。
　　如前钩印。慧手为拳。举其风轮。而少屈之。是除业佛顶印。
　　如前佛顶印。是火聚佛顶印。
　　如前莲华印。是发生佛顶印。
　　如前商佉印。是无量音声佛顶印。
　　以智慧手为拳。置在眉间。是真多摩尼毫相印。
　　如前佛顶印。是佛眼印。复有少异。所谓金刚标相。
　　智慧手在心。如执莲华像。直申奢摩他臂。五轮上舒。而外向距之。是无能胜印。
　　定慧手向内为拳。二虚空轮。上向屈之如口。是无能胜明妃印。
　　以智慧手承颊。是自在天印。
　　即以此印。令风火轮。差戾申之。是普华天子印。
　　同前印以虚空轮。在于掌中。是光鬘天子印。
　　同前印以虚空风轮。作持华相。是满意天子印。
　　以智慧手。虚空水轮相加。其风火轮地轮。皆散舒之。以掩其耳。是遍音声天印。
　　定慧相合。二虚空轮圆屈。其余四轮亦如是。是名地神印。
　　如前以智慧手。作施无畏相。以空轮在于掌中。是请召火天印。
　　即以施无畏形。以虚空轮。持水轮第二节。是一切诸仙印。随其次第。相应用之。
　　如前以定慧手相合。风轮地轮。入于掌中余皆上向。是焰摩但茶印。
　　慧手向下。犹如健吒。是焰摩妃铎印。
　　以三昧手为拳。舒风火轮。是暗夜天印。
　　即以此印。又屈风轮。是噜达罗戟印。
　　如前印作持莲华形。是梵天明妃印。
　　如前印屈其风轮。加火轮背第三节。是娇末离烁底印。
　　即以此印。令风轮加虚空上。是那罗延后轮印。
　　三昧手为拳。令虚空轮直上。是焰魔七母锤印。
　　仰其定手。如持劫钵罗相。是遮文茶印。
　　如前朅伽印。是涅哩底刀印。
　　如前轮印。以三昧手为之。是那罗延轮印。
　　以转定慧手。左右相加。是难徒拔难陀二云印。
　　如前申三昧手。虚空地轮相加。是商羯罗三戟印。
　　如前伸三昧手。虚空地轮相持。是商羯罗后印。
　　即以此印。直舒三轮。是商羯罗妃印。
　　以三昧手。作莲华相。是梵天印。
　　因作洁白观。是月天印。
　　以定慧手。显现合掌。屈虚空轮。置水轮侧。是日天舆辂印。
　　合般若三昧手。地轮风轮内向。其水火轮。相持如弓。是社耶毗社耶印。
　　如前幢印。是风天印。
　　仰三昧手在于脐轮。智慧手。空风相持。向身运动。如奏音乐。是妙音天费拏印。
　　如前罥索印。是诸龙印。
　　如前妙音天印。而屈风轮。交空轮上。是一切阿修罗印。真言曰。
　　南么三曼多勃驮喃(一)蘖啰逻延(二)莎诃(三)
　　内向为拳。而舒水轮。是乾闼婆印。真言曰。
　　南么三曼多勃驮喃(一)微输驮萨嚩(二合)啰嚩(引)系你(平二)莎诃(三)
　　即以此印。而屈风轮。是一切药叉印。真言曰。
　　南么三曼多勃驮喃(一)药乞钗(二合)湿嚩(二合)啰(二合)莎诃(三)
　　又以此印。虚空轮地轮相持。而申火风。是药叉女印。真言曰。
　　南么三曼多勃驮喃(一)药乞叉(二合)尾你耶(二合)达[口*履](二)莎诃(三)
　　内向为拳。而舒火轮。是诸毗舍遮印。真言曰。
　　南么三曼多勃驮喃(一)比舍(引)遮蘖底(丁以反)(二)莎诃(三)
　　改屈火轮。是诸毗舍支印。真言曰。
　　南么三曼多勃驮喃(一)比旨比旨(二)莎诃(三)
　　如前以定慧手相合。并虚空轮。而建立之。是一切执曜印。真言曰。
　　南么三曼多勃驮喃(一)蘖啰(二合)醯湿靺(二合)[口*履]耶(二合)钵啰(引二合)钵多(二合二)孺底(丁以反)么耶(三)莎诃(四)
　　复以此印。虚空火轮相交。是一切宿印。真言曰。
　　南么三曼多勃驮喃(一)娜吃洒(二合)怛啰(二合二)你(入)囊捺你(平)曳(三)莎诃(四)
　　即以此印。屈二水轮。入于掌中。是诸罗刹娑印真言曰。
　　南么三曼多勃驮喃(一)啰(引)吃洒(二合)娑(引)地钵多曳(二)莎诃(三)
　　申三昧手。以覆面门。尔贺嚩触之。是诸荼吉尼印。真言曰。
　　南么三曼多勃驮喃(一)颉[口*履](二合)莎诃(急呼二)
　　秘密主如是上首诸如来印。从如来信解生。即同菩萨之幖帜。其数无量。又秘密主乃至身分举动住止。应知皆是密印。舌相所转众多言说。应知皆是真言。是故秘密主。真言门修菩萨行诸菩萨。已发菩提心。应当住如来地。画漫荼罗。若异此者。同谤诸佛菩萨。越三昧耶。决定堕于恶趣。

　　大毗卢遮那成佛神变加持经卷第四



　　大毗卢遮那成佛神变加持经卷第五

　　　　大唐天竺三藏善无畏共沙门一行译

　　字轮品第十

　　尔时薄伽梵毗卢遮那。告持金刚秘密主言。谛听秘密主。有遍一切处法门。秘密主若菩萨住此字门。一切事业皆悉成就。
　　南么三曼多勃驮喃阿
　　南么三曼多勃驮喃娑
　　南么三曼多伐折啰(二合)赧嚩
　　迦佉哦伽　遮车若社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆上声短呼之)
　　南么三曼多勃驮喃阿
　　南么三曼多勃驮喃娑
　　南么三曼多伐折啰赧嚩
　　迦佉誐伽　遮车惹社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆去声长呼之)
　　南么三曼多勃驮喃暗
　　南么三曼多勃驮喃糁
　　南么三曼多伐折啰赧鑁
　　剑欠俨俭　占襜染瞻　[齒*占][口*諂]喃湛　担探腩淡　[口*窆][口*泛][口*(鍐-凶+(鬯-匕))][口*梵]
　　阎嚂蓝[口*(鍐-凶+(鬯-匕))]。
　　睒衫参颔吃衫(二合其口边字皆带第一转本音呼之)
　　南么三曼多勃驮喃恶
　　南么三曼多勃驮喃索
　　南么三曼多伐折啰赧莫
　　[尸@撟]却虐噱　灼绰弱杓　磔坼搦择　呾托诺铎　博泊漠簿药[口*落]落嗼　铄嗦索臛吃索(二合皆带第一转音入声呼之)
　　伊缢坞乌　哩[口*捚]里狸　翳蔼汗奥
　　仰壤[口*拏]曩莽　[口*昂]穰儜囊忙　噞髯喃南鑁[唬-儿+(雪-雨)]弱搦诺莫
　　秘密主如是字门道。善巧法门。次第住真言道。一切如来神力之所加持。善解正遍知道。菩萨行舞过去未来现在诸佛世尊。已说当说今说。秘密主我今普观诸佛刹土。无不见此遍一切处法门。彼诸如来。无有不宣说者。是故秘密主。若欲了知真言门修菩萨行诸菩萨。于此遍一切处法门。应勤修学。于舸遮吒多波。初中后相加。以等持品类相入。自然获得菩提心行。成等正觉。及般涅槃。有此等所说字门相与。和合真言法教。初中后俱。真言者若如是知。随其自心而得自在。于此一一句。决定意用之。以慧觉知。当授无上殊胜句。如是一轮。轮转字轮。真言者了知此故。常照世间。如大日世尊。而转法轮。

　　秘密漫荼罗品第十一

　　尔时薄伽梵毗卢遮那。以如来眼。观察一切法界。入于法界俱舍。以如来奋迅平等庄严藏三昧。以现法界无尽严故。以是真言行门。度无余众生界。满足本愿故。时佛在三昧中。于如是无尽众生界。从众声门。出随类音声。如其本性。业生成熟。受用果报。显形诸色。种种语言。心所思念。而为说法。令一切众生皆得欢喜。复于一一毛孔。法界增身出现。出已。等同虚空。于无量世界中。以一音声法界语表。演说如来发生偈。
　　能生随类形　　诸法之法相
　　诸佛与声闻　　救世因缘觉
　　勤勇菩萨众　　及仁尊亦然
　　众生器世界　　次第而成立
　　生住等诸法　　常恒如是生
　　由具智方便　　离于无慧疑
　　而观此道故　　诸正遍知说

　　尔时法界生如来身。一切法界。自身表化云遍满毗卢遮那世尊。才生心顷。诸毛孔中出无量佛。展转加持已。还入法界宫中。于是大日世尊。复告持金刚秘密主言。秘密主有造漫荼罗圣尊分位。种子幖帜。汝当谛听善思念之。吾今演说。持金刚秘密主言。如是世尊愿乐欲闻。时薄伽梵以偈颂曰。
　　真言者圆坛　　先置于自体
　　自足而至脐　　成大金刚轮
　　从此而至心　　当思惟水轮
　　水轮上火轮　　火轮上风轮
　　次应念持地　　而图众形像

　　尔时金刚手。升于大日世尊身语意地。法平等观。念彼未来众生。为断一切疑故。说大真言王曰。
　　南么三曼多勃驮喃(一)阿三忙(引)钵多(二合)达摩驮睹(二)蘖登(底孕反)蘖哆喃(三)萨婆他(引)(四)暗(引)欠(引)暗恶(五)糁索(六)含鹤(七)嚂[口*落](八)鑁嚩(急呼九)莎诃[合*牛](十)嚂[口*落]诃啰(二合)鹤(十一)莎诃嚂[口*落](十二)莎诃(十三)
　　持金刚秘密主。说此真言王已。时一切如来。住十方世界。各舒右手摩执金刚顶。以善哉声而称叹言。善哉善哉佛子。汝已超升毗卢遮那世尊身语意地。为欲照明一切方所。住平等真言道诸菩萨故。说此真言王。何以故。毗卢遮那世尊应正等觉。坐菩提座。观十二句法界。降伏四魔。此法界生。三处流出。破坏天魔军众。次得世尊身语意平等。身量等同虚空。语意量亦如是。逮得无边智生。于一切法自在而演说法。所谓此十二句。真言之王。佛子汝今现证毗卢遮那世尊平等身语意故。众所知识。同于正遍知者。而说偈言。
　　汝问一切智　　大日正觉尊
　　最胜真言行　　当演说法教
　　我往昔由是　　发觉妙菩提
　　开示一切法　　令至于灭度
　　现在十方界　　诸佛咸证知

　　尔时具德金刚手。心大欢喜。诸佛威神所加持故。而说偈言。
　　是法无有尽　　无自性无住
　　于业生解脱　　同于正遍知
　　诸救世方便　　随于悲愿转
　　开悟无生智　　诸法如是相

　　时执金刚秘密主。复说优陀那偈。请问毗卢遮那世尊。于此大悲藏生大漫荼罗。决断所疑。为未来世诸众生故。
　　已断一切疑　　种智离热恼
　　我为众生故　　请问于导师
　　曼荼罗何先　　惟大牟尼说
　　阿阇梨有几　　弟子复几种
　　云何知地相　　云何而择治
　　云何当作净　　云何彼坚住
　　及净诸弟子　　惟愿导师说
　　云何已净相　　以何而作护
　　云何加持地　　事业谁为初
　　修多罗有几　　云何作地分
　　几种修供养　　云何花香等
　　此华当献谁　　香亦复如是
　　云何而奉献　　应以何花香
　　诸食与护摩　　各以何轨仪
　　及诸圣天座　　愿说此教法
　　身相显形色　　唯次第开演
　　所尊之密印　　及与自敷座
　　何故名为印　　是印从何生
　　灌顶复几种　　三摩耶有几
　　真言者几时　　勤修真言行
　　当具菩萨道　　云何见真谛
　　悉地有几种　　及与成就时
　　云何升大空　　云何身秘密
　　不舍于此身　　而得成天身
　　种种诸变化　　彼复从何生
　　日月火方等　　曜宿星时分
　　所现诸不祥　　生死受众苦
　　云何令不起　　所起尽除灭
　　而得常亲近　　诸佛两足尊
　　几种护摩火　　几事而增威
　　诸佛差别性　　唯愿导师说
　　无余诸世界　　及与出世间
　　彼果及数量　　殊胜三摩地
　　成熟在何所　　未成熟云何
　　复剂于几时　　业生得解脱
　　正觉一切智　　离热恼世尊
　　告金刚手言　　善哉大勤勇
　　秘密漫荼罗　　决定圣天位
　　大悲根本生　　无上摩诃衍
　　诸佛最秘密　　如汝之所问
　　大力持金刚　　我今略宣说
　　漫荼罗初业　　佛子应谛听
　　十二支句生　　大力持明王
　　所应最先作　　住于本三昧
　　解了瑜伽道　　而作众事业
　　阿阇梨有二　　通达印真言
　　彼相亦如是　　深秘显略分
　　能知深广义　　可传者方授
　　正觉之长子　　远离于世乐
　　第二求现法　　深著痴攀缘
　　世间漫荼罗　　一切为斯作
　　诸佛二足尊　　灌顶传教者
　　说四种弟子　　时非时差别
　　一者时念诵　　非时俱非俱
　　具有一切相　　佛说亲弟子
　　最初知地相　　即所谓心地
　　我已说作净　　如前修事业
　　若离于过患　　心地无所畏
　　当得成真净　　离一切诸过
　　坚住如是知　　见自三菩提
　　若异于此者　　非能清净地
　　若住妄分别　　行者净其地
　　秘密主非净　　以离菩提心
　　故应舍分别　　净除一切地
　　我广说法教　　所有漫荼罗
　　是中所先事　　愚痴不知解
　　非名世间觉　　亦非一切智
　　乃至不能舍　　分别诸苦因
　　应当为弟子　　而净菩提心
　　护以不动尊　　或用降三世
　　若弟子不为　　妄执之所动
　　当成最正觉　　无垢喻虚空
　　初加持是地　　依于诸佛教
　　第二心自在　　唯此非余教
　　四种苏多罗　　谓白黄赤黑
　　第五所应念　　所谓虚空色
　　空中而等持　　印定漫荼罗
　　第二持綖经　　置于道场地
　　一切如来座　　及诸佛智子
　　悦意妙莲华　　世间称吉祥
　　缘觉诸声闻　　所谓边智者
　　当知所敷座　　芰荷青莲叶
　　世界诸天神　　梵众以为初
　　赤色钵昙华　　彼称为座王
　　降此如所应　　念居其地分
　　供养有四种　　谓作礼合掌
　　并及慈悲等　　世间与华香
　　从手发生花　　奉诸救世者
　　结支分生印　　而观菩提心
　　各各诸如来　　彼所生子等
　　以是无过花　　芬妙复光显
　　法界为树王　　供养仁中尊
　　真语以加持　　三昧自在转
　　胜妙广大云　　法界中出生
　　从彼雨众花　　常遍诸佛前
　　其余世天等　　亦当散此华
　　奉献随相应　　本真言性类
　　如是涂香等　　亦随其所应
　　空水轮相持　　是谓吉祥印
　　彼所奉花等　　当自心献之
　　若诸世天神　　应知在脐位
　　或金刚拳印　　若复莲华鬘
　　而在空中献　　导师救世者
　　乃至诸世天　　各如其次第
　　护摩有二种　　所谓内及外
　　业生得解脱　　复有芽种生
　　以能烧业故　　说为内护摩
　　外用有三位　　三位三中住
　　成就三业道　　世间胜护摩
　　若异此作者　　不解护摩业
　　彼痴不得果　　舍离真言智
　　如来部真言　　及诸正觉说
　　当知白与黄　　金刚具众色
　　观自在真言　　纯素随事迁
　　四方相重普　　轮圆如次第
　　三隅半月轮　　而说形亦然
　　初应知色像　　所谓男女身
　　或复一切处　　随其类形色
　　不思议智生　　是故不思议
　　应物有殊异　　智智证常一
　　乃至心广博　　当知是其量
　　座印亦如是　　以及诸天神
　　如诸佛所生　　印等同彼生
　　以此法生印　　印持诸弟子
　　故略说法界　　用是为幖帜
　　灌顶有三种　　佛子至心听
　　若秘印方便　　则离于作业
　　是名初胜法　　如来所灌顶
　　所谓第二者　　令起作众事
　　第三以心授　　悉离于时方
　　令尊欢喜故　　如所说应作
　　现前佛灌顶　　是则最殊胜
　　正等觉略说　　五种三昧耶
　　初见漫荼罗　　具足三昧耶
　　未传真实语　　不授彼密印
　　第二三昧耶　　入睹圣天会
　　第三具坛印　　随教修妙业
　　复次许传教　　说具三昧耶
　　虽具印坛位　　如教之所说
　　未逮心灌顶　　秘密慧不生
　　是故真言者　　秘密道场中
　　具第五要誓　　随法应灌顶
　　当知异此者　　非名三昧耶
　　善住若观意　　真言者觉心
　　不得于三处　　说彼为菩萨
　　得无缘观行　　方便利众生
　　为植众善本　　故号仁中尊
　　于诸法本寂　　常无自性中
　　安住如须弥　　是名为见谛
　　此空即实际　　非虚妄言说
　　所见犹如佛　　先佛如是见
　　逮得菩提心　　悉地最无上
　　从此有五种　　诸悉地差别
　　所谓入修行　　及胜进诸地
　　世间五神通　　诸佛缘觉等
　　修业无间息　　乃至心续净
　　未熟令成熟　　尔时悉地成
　　于彼一时顷　　净业心俱等
　　真言者当得　　悉地随意生
　　悉地升空界　　如幻无畏者
　　咒术网所惑　　同于帝释网
　　如乾闼婆城　　所有诸人民
　　身秘密如是　　非身亦非识
　　又如于睡梦　　而游诸天宫
　　不舍于此身　　亦不至于彼
　　如是瑜伽梦　　住真言行者
　　所生功德业　　身相犹虹霓
　　真言如意珠　　出生意语身
　　随念雨众物　　而无分别想
　　犹十方虚空　　离诸有为行
　　真言者不染　　一切分别行
　　解了唯有想　　如是遍观察
　　尔时真语者　　诸佛同随喜
　　正觉两足尊　　说二种护摩
　　所谓内及外　　增威亦如是
　　诸尊殊类性　　观察当证知
　　世间诸真言　　今说彼限量
　　福德自在等　　众知识天神
　　彼所说明咒　　及与大力印
　　彼皆现世果　　故说有分量
　　虽成不坚住　　悉是生灭法
　　出世间真言　　无作本不生
　　业生悉已断　　战胜离三过
　　麟角无师者　　及佛声闻众
　　菩萨诸真言　　彼量我当说
　　超越于三时　　众缘所生起
　　可见非见果　　从意语身生
　　世间之所传　　果数经一劫
　　等正觉所说　　真言过劫数
　　大仙正等觉　　佛子众三昧
　　清净离于想　　有想为世间
　　从业而获果　　有成熟熟时
　　若得成悉地　　自在转诸业
　　心无自性故　　远离于因果
　　解脱于业生　　生等同虚空

　　复次秘密主谛听。彼密印。形相。敷置圣天之位威验现前。三昧所趣。如是五者。往昔诸佛成菩提。法界虚空行。本所誓愿。度脱无余众生界。为欲利益安乐彼真言门修菩萨行诸菩萨故。金刚手言。如是世尊愿乐欲闻。时薄伽梵以偈颂曰。
　　最初正等觉　　敷置漫荼罗
　　密中之秘密　　大悲胎藏生
　　及无量世间　　出世漫荼罗
　　彼所有图像　　次第说当听
　　四方普周匝　　一门及通道
　　金刚印遍严　　中羯磨金刚
　　其上妙莲华　　开敷含果实
　　于彼大莲印　　大空点庄严
　　八叶悉圆正　　善好具须蕊
　　十二支生句　　普遍华台中
　　其上两足尊　　导师成正觉
　　以入漫荼罗　　眷属自围绕
　　当知此最初　　悲生漫荼罗
　　从此流诸坛　　各如其本教
　　事业形悉地　　安置诸佛子
　　复次秘密主　　如来漫荼罗
　　犹如净圆月　　内现商佉色
　　一切佛三角　　在于白莲华
　　空点为幖帜　　金刚印围绕
　　从彼真言主　　周匝放光明
　　以无疑虑心　　普遍而流出
　　复次秘密主　　观世自在者
　　秘密漫荼罗　　佛子一心听
　　普遍四方相　　中吉祥商佉
　　出生钵昙华　　开敷含果实
　　上表金刚慧　　承以大莲印
　　布一切种子　　善巧以为种
　　多罗毗俱知　　及与白处尊
　　明妃资财主　　及与大势至
　　诸吉祥受教　　皆在漫荼罗
　　得自在者印　　殊妙作标相
　　何耶揭哩婆　　如法住三角
　　漫荼罗围绕　　严好初日晖
　　当在明王边　　巧慧者安立
　　复次秘密主　　今说第二坛
　　正等四方相　　金刚印围绕
　　一切妙金色　　内心莲华敷
　　台现迦罗奢　　光色如净月
　　亦以大空点　　周匝自庄严
　　上表大风印　　叆叇犹玄云
　　鼓动幢幡相　　空点为幖帜
　　其上生猛焰　　同于劫灾火
　　而作三角形　　三角以围之
　　光鬘相周普　　晨朝日晖色
　　是中钵头摩　　朱黰犹劫火
　　彼上金刚印　　流散发焰晖
　　持以[合*牛]字声　　胜妙种子字
　　先佛说是法　　勤勇漫荼罗
　　部母商憩罗　　及金刚部主
　　金刚钩索支　　大德持明王
　　一切皆于此　　大漫荼罗中
　　印坛诸佛子　　形色各如次
　　随类而相应　　诸业善成就
　　复次我所说　　金刚自在者
　　谓虚空无垢　　金刚轮及牙
　　妙住与名称　　大忿及迅利
　　寂然大金刚　　并及青金刚
　　莲华及广眼　　妙金刚金刚
　　及住无戏论　　无量虚空步
　　是等漫荼罗　　所说白黄赤
　　乃至黑色等　　印形及所余
　　三戟一股印　　二首皆五峰
　　或执金刚鬘　　随色类区别
　　一切作种子　　大福德当知
　　不动漫荼罗　　风轮与火俱
　　依涅哩底方　　大日如来下
　　及种子围绕　　微妙大慧刀
　　或复罥索印　　具慧者安布
　　降三世殊异　　谓在风轮中
　　绕以金刚印　　而住于三处
　　复次秘密主　　先说漫荼罗
　　诸佛菩萨母　　安置坛形像
　　方正真金色　　金刚印围绕
　　最胜漫荼罗　　今当示尊相
　　彼中大莲华　　晖焰遍黄色
　　中置如来顶　　超越于中分
　　而至三分位　　应作如来眼
　　自住光焰中　　遍布彼种子
　　次一切菩萨　　大如意宝尊
　　谓彼漫荼罗　　圆白而四出
　　遍寂极清净　　满一切希愿
　　复次应谛听　　释迦师子坛
　　谓大因陀罗　　妙善真金色
　　四方相均等　　如前金刚印
　　上现波头摩　　周遍皆黄晖
　　大钵具光焰　　金刚印围绕
　　袈裟锡杖等　　置之如次第
　　五种如来顶　　谛听今当说
　　白伞以伞印　　具慧者胜顶
　　围以大慧刀　　普遍皆流光
　　最胜顶轮印　　除障顶钩印
　　大士顶髻相　　是名火聚印
　　广生跋折罗　　发生以莲华
　　无量声商佉　　观察知像类
　　毫相摩尼珠　　佛眼次当听
　　顶髻遍黄色　　围以拔折罗
　　无能胜妃印　　以手持莲华
　　无能胜大口　　而在黑莲上
　　净境界之行　　所谓净居天
　　置彼诸印相　　佛子应谛听
　　所谓思惟手　　善手及笑手
　　华手虚空手　　画之如法则
　　地神迦罗奢　　圆白金刚围
　　请召火天印　　当以大仙手
　　迦摄骄答摩　　末建拏竭伽
　　婆私倪刺婆　　各如其次第
　　应画韦陀手　　而居火坛内
　　阎摩但茶印　　常处风轮中
　　没栗底铃印　　黑夜计都印
　　涝达罗输罗　　大梵妃莲华
　　俱摩利铄底　　毗瑟女轮印
　　当知焰摩后　　以没揭罗印
　　娇吠离耶后　　用劫跋罗印
　　如是等皆在　　风漫茶罗中
　　乌鹫及婆栖　　野干等围绕
　　若欲成悉地　　依法以图之
　　涅哩底大刀　　毗纽胜妙轮
　　鸠摩罗烁底　　难徒跋难陀
　　密云与电俱　　皆具清潭色
　　夹辅门厢卫　　在释师子坛
　　商羯罗三戟　　妃作钵胝印
　　月天迦罗奢　　净白莲华敷
　　日天金刚轮　　表以舆辂像
　　社耶毗社耶　　当知大力者
　　俱以大弓印　　在因陀罗轮
　　风方风幢印　　妙音乐器印
　　缚噜拏罥索　　而在圆坛中
　　汝大我应知　　种子字环绕
　　如是等标志　　如次漫荼罗
　　释师子眷属　　今已略宣说
　　佛子次谛听　　施愿金刚坛
　　四方相均普　　卫以金刚印
　　当于彼中作　　火生漫荼罗
　　内心复安置　　妙善青莲印
　　智者曼殊音　　本真言围之
　　如法布种子　　而以为种子
　　复于其四傍　　严饰以青莲
　　图作勤勇众　　各如其次第
　　光网以钩印　　宝冠持宝印
　　无垢光童子　　青莲而未敷
　　妙音具大慧　　所说诸使者
　　当知彼密印　　各如其所应
　　髻设尼刀印　　优波输罗印
　　质怛罗杖印　　地慧以幢印
　　彼招召使者　　以鸯俱尸印
　　一切如是作　　围以青莲华
　　所有诸奉教　　皆羌揭梨印
　　复次南方印　　除一切盖障
　　大精进种子　　谓真陀摩尼
　　住于火轮中　　翼从端严众
　　当知彼眷属　　秘密之标志
　　次第应图画　　我今广宣说
　　除疑以宝瓶　　置一股金刚
　　圣者施无畏　　作施无畏手
　　除一切恶趣　　发起手为相
　　救意慧菩萨　　悲手常在心
　　大慈生菩萨　　应以执华手
　　悲念在心上　　垂屈火轮手
　　除一切热恼　　作施诸愿手
　　甘露水流注　　遍在诸指端
　　具不思议慧　　持如意珠手
　　皆住莲华上　　在漫荼罗中
　　北方地藏尊　　密印次当说
　　先作庄严座　　在因陀罗坛
　　大莲发光焰　　间错备众色
　　于彼建大幢　　大宝在其端
　　是名为最胜　　密印之形像
　　复当殷勤作　　上首诸眷属
　　无量无数众　　彼诸慕达罗
　　宝作于宝上　　三股金刚印
　　宝掌于宝上　　一股金刚印
　　持地于宝上　　二首金刚印
　　宝印手宝上　　五股金刚印
　　坚意于宝上　　羯么金刚印
　　一切皆应住　　彼漫荼罗中
　　西方虚空藏　　圆白悦意坛
　　大白莲华座　　置大慧刀印
　　如是坚利刃　　锋锐犹冰霜
　　自种子为种　　智者当安布
　　及画诸眷属　　印形如法教
　　虚空无垢尊　　应当以轮印
　　轮像自围绕　　具足在风坛
　　虚空慧商佉　　在风漫荼罗
　　清净慧白莲　　在风漫荼罗
　　行慧之印相　　当以车磲瓶
　　上插青莲华　　在风漫荼罗
　　安慧金刚莲　　在风漫荼罗
　　略说佛秘藏　　诸尊密印竟

　　入秘密漫荼罗法品第十二

　　尔时世尊。又复宣说入秘密漫荼罗法。优陀那曰。
　　真言遍学者　　通达秘密坛
　　如法为弟子　　烧尽一切罪
　　寿命悉焚灭　　令彼不复生
　　同于灰烬已　　彼寿命还复
　　谓以字烧字　　因字而更生
　　一切寿及生　　清净遍无垢
　　以十二支句　　而作于彼器
　　如是三昧耶　　一切诸如来
　　菩萨救世者　　及佛声闻众
　　乃至诸世间　　平等不违逆
　　解此平等誓　　秘密漫荼罗
　　入一切法教　　诸坛得自在
　　我身等同彼　　真言者亦然
　　以不相异故　　说名三昧耶

　　入秘密漫荼罗位品第十三

　　尔时大日世尊。入于等至三昧。观未来世诸众生故。住于定中。即时诸佛国土。地平如掌。五宝间错。悬大宝盖。庄严门标。众色流苏。其相长广。宝铃。白拂。名衣。幡佩。绮绚垂布而校饰之。于八方隅。建摩尼幢。八功德水芬馥盈满。无量众鸟鸳鸯鹅鹄。出和雅音。种种浴池时华杂树敷荣间列芳茂严好。八方合系五宝璎绳。其地柔软犹如绵纩。触践之者皆受快乐。无量乐器自然谐韵。其声微妙人所乐闻。无量菩萨随福所感宫室殿堂意生之座。如来信解愿力所生。法界幖帜。大莲华王出现。如来法界性身。安住其中。随诸众生种种性欲。令得欢喜。时彼如来一切支分无障碍力。从十智力信解所生。无量形色庄严之相。无数百千俱胝那由他劫。布施持戒忍辱精进禅定智慧。诸度功德所资长。身即时出现。彼出现已。于诸世界大众会中。发大音声而说偈言。
　　诸佛甚奇特　　权智不思议
　　无阿赖耶慧　　含藏说诸法
　　若解无所得　　诸法之法相
　　彼无得而得　　得诸佛导师

　　说如是音声已。还入如来不思议法身。
　　尔时世尊。复告执金刚秘密主言。善男子谛听内心漫荼罗。秘密主。彼身地。即是法界自性。真言密印加持。而加持之。以本性清净故。羯磨金刚所护持故。净除一切尘垢。我人众生寿者意生。儒童造立者等。株杌过患。方坛四门。西向通达。周旋界道。内现意生八叶大莲华王。抽茎敷蕊彩绚端妙。其中如来。一切世间最尊特身。超越身语意地至于心地逮得殊胜悦意之果。于彼东方宝幢如来。南方开敷华王如来。北方鼓音如来。西方无量寿如来。东南方普贤菩萨。东北方观自在菩萨。西南方妙吉祥童子。西北方慈氏菩萨。一切蕊中。佛菩萨母。六波罗蜜三昧眷属。而自庄严下列持明诸忿怒众。持金刚主菩萨。以为其茎。处于无尽大海。一切地居天等。其数无量而环绕之。
　　尔时行者。为成三昧耶故。应以意生香华灯明涂香种种肴膳。一切皆以献之。优陀那曰。
　　真言者诚谛　　图画漫荼罗
　　自身为大我　　啰字净诸垢
　　安住瑜伽座　　寻念诸如来
　　顶授诸弟子　　阿字大空点
　　智者传妙花　　令散于自身
　　为说内所见　　行人宗奉处
　　此最上坛故　　应与三昧耶

　　秘密八印品第十四

　　尔时毗卢遮那世尊。复观诸大众会。告执金刚秘密主言。佛子有秘密八印。最为秘密。圣天之位威神所同。自真言道以为幖帜。图具漫荼罗。如本尊相应。若依法教。于真言门修菩萨行诸菩萨。应如是知。自身住本尊形。坚固不动。知本尊已。如本尊住。而得悉地。云何八印。谓以智慧三昧手。作空心合掌。而散风轮地轮。如放光焰。是世尊本威德生印。其漫荼罗三角而具光明。彼真言曰。
　　南么三曼多勃驮喃(一)嚂[口*落](二)莎诃
　　即以此印。而屈风轮。在虚空轮上。如嚩字形。是世尊金刚不坏印。其漫荼罗。如嚩字相。有金刚光。彼真言曰。
　　南么三曼多勃驮喃(一)鑁嚩(急呼二)莎诃
　　复以初印。而散水轮火轮。是名莲华藏印。其漫荼罗。如月轮相。以波头摩华而围绕之。彼真言曰。
　　南么三曼多勃驮喃(一)糁索(二)莎诃
　　即以此印。屈二地轮。入于掌中。是如来万德庄严印。其漫荼罗。犹如半月形。以大空点围之。彼真言曰。
　　南么三曼多勃驮喃(一)含鹤(二)莎诃
　　复以定慧手。作未开敷华合掌。建立二虚空轮。而稍屈之。是如来一切支分生印。其漫荼罗。如迦罗舍满月之形。金刚围之。彼真言曰。
　　南么三曼多勃驮喃(一)暗恶(二)莎诃
　　即以此印。屈其火轮。余相如前。是世尊陀罗尼印。其漫荼罗。犹如彩虹。而遍围之。垂金刚幡。彼真言曰。
　　南么三曼多勃驮喃(一)勃驮陀罗尼(上)(二)娑没[口*栗](三合)底沫罗驮那羯[口*履](三)驮啰也萨鑁(四)薄伽(轻)嚩底(五)阿(去)迦(引)啰嚩底(六)三么曳(七)莎诃
　　复以虚心合掌。开散火轮。其地轮空轮。和合相持。是谓如来法住印。其漫荼罗。犹如虚空。以杂色围之。有二空点。彼真言曰。
　　南么三曼多勃驮喃(一)阿(去)吠娜尾泥(二)莎诃
　　同前虚心合掌。以智慧三昧手。互相加持。而自旋转。是谓世尊迅疾持印。其漫荼罗。亦如虚空。而用青点严之。彼真言曰。
　　南么三曼多勃驮喃(一)摩诃(引)瑜伽(轻)瑜拟(宜以反)宁(上)(二)瑜诣说[口*履](三)欠若唎计(四)莎诃
　　秘密主。是名如来秘密印。最胜秘密。不应辄授与人。除已灌顶。其性调柔。精勤坚固。发殊胜愿。恭敬师长。念恩德者。内外清净。舍自身命而求法者。

　　持明禁戒品第十五

　　尔时金刚手。复以偈颂。请问大日世尊持明禁戒。为真言门修菩萨行诸菩萨故。
　　云何成禁戒　　云何住尸罗
　　云何随所住　　修行离诸著
　　修行几时月　　禁戒得终竟
　　住于何法教　　而知彼威德
　　离时方作业　　及法非法等
　　云何而速成　　愿佛说其量
　　先佛所宣说　　令得于悉地
　　我问一切智　　正觉两足尊
　　为未来众生　　仁中尊证知

　　是时薄伽梵毗卢遮那。哀愍众生故。而说偈言。
　　善哉勤勇士　　大德持金刚
　　所说殊胜戒　　古佛所开演
　　缘明所起戒　　住戒如正觉
　　令得成悉地　　为利世间故
　　等起自真实　　不生疑虑心
　　常住于等引　　修行戒当竟
　　菩提心及法　　及修学业果
　　和合为一相　　远离诸造作
　　具戒如佛智　　异此非具戒
　　得诸法自在　　通达利众生
　　常修无著行　　等砾石众宝
　　乃至满落叉　　所说真言教
　　毕于时月等　　禁戒量终竟
　　最初金轮观　　住大因陀罗
　　当结金刚印　　饮乳以资身
　　行者一月满　　能调出入息
　　次于第二月　　严正水轮中
　　应以莲华印　　而服醇净水
　　次于第三月　　胜妙火轮观
　　啖不求之食　　即以大慧力
　　烧灭一切罪　　而生身意语
　　第四月风轮　　行者常服风
　　结转法轮印　　摄心以持诵
　　金刚水轮观　　依住于瑜伽
　　是为第五月　　远离得非得
　　行者无所著　　等同三菩提
　　和合风火轮　　出过众过患
　　复一月持诵　　亦舍利非利
　　梵释等天众　　摩睺毗舍遮
　　远住而敬礼　　一切为守护
　　皆悉奉教命　　彼常得如是
　　人天药叉神　　持明诸灵仙
　　翊侍其左右　　随所命当作
　　不善为障者　　罗刹七母等
　　见持真言者　　恭敬而远之
　　见是处光明　　驰散如猛火
　　随所住法教　　皆依明禁故
　　等正觉真子　　一切得自在
　　调伏难降者　　如大执金刚
　　饶益诸群生　　同于观世音
　　经逾六月已　　随所愿成果
　　常当于自他　　悲愍而救护

　　阿阇梨真实智品第十六

　　尔时持金刚者。次复请问大日世尊诸漫荼罗真言之心。而说偈言。
　　云何为一切　　真言实语心
　　云何而解了　　说名阿阇梨
　　尔时薄伽梵　　大毗卢遮那
　　慰喻金刚手　　善哉摩诃萨
　　令彼心欢喜　　复告如是言
　　解秘中最秘　　真言智大心
　　今为汝宣说　　一心应谛听
　　所谓阿字者　　一切真言心
　　从此遍流出　　无量诸真言
　　一切戏论息　　能生巧智慧
　　秘密主何等　　一切真语心
　　佛两足尊说　　阿字名种子
　　故一切如是　　安住诸支分
　　如相应布已　　依法皆遍授
　　由彼本初字　　遍在增加字
　　众字以成音　　支体由是生
　　故此遍一切　　身生种种德
　　今说所分布　　佛子一心听
　　以心而作心　　余以布支分
　　一切如是作　　即同于我体
　　安住瑜伽座　　寻念诸如来
　　若于此教法　　解斯广大智
　　正觉大功德　　说为阿阇梨
　　是即为如来　　亦即名为佛
　　菩萨及梵天　　毗纽摩醯罗
　　日月天水天　　帝释世间主
　　黑夜焰摩等　　地神与妙音
　　梵志及常浴　　亦名梵行者
　　漏尽比丘众　　吉祥持秘密
　　一切智见者　　法自在财富
　　若住菩提心　　及与声智性
　　不著一切法　　说名遍一切
　　即是真语者　　持吉祥真言
　　真实语之王　　持执金刚印
　　所有诸字轮　　若在于支分
　　当知住眉间　　[合*牛]字金刚句
　　娑字在唇下　　是谓莲华句
　　我即同心位　　一切处自在
　　普遍于种种　　有情及非情
　　阿字第一命　　嚩字名为水
　　啰字名为火　　[合*牛]字名忿怒
　　佉字同虚空　　所谓极空点
　　知此最真实　　说名阿阇梨
　　故应具方便　　了知佛所说
　　常作精勤修　　当得不死句

　　布字品第十七

　　尔时世尊。复告金刚手言。
　　复次秘密主　　诸佛所宣说　　安布诸字门
　　佛子一心听　　迦字在咽下　　佉字在腭上
　　誐字以为颈　　伽字在喉中　　遮字为舌根
　　车字在舌中　　若字为舌端　　社字舌生处
　　吒字以为胫　　咤字应知髀　　拏字说为腰
　　荼字以安坐　　多字最后分　　他字应知腹
　　娜字为二手　　驮字名为胁　　波字以为背
　　颇字应知胸　　么字为二肘　　婆字次臂下
　　莽字住于心　　耶字阴藏相　　啰字名为眼
　　[口*邏]字为广额　　缢伊在二眦　　坞乌为二唇
　　翳蔼为二耳　　污奥为二颊　　暗字菩提句
　　恶字般涅槃　　知是一切法　　行者成正觉
　　一切智资财　　常在于其心　　世号一切智
　　是谓萨婆若

　　大毗卢遮那成佛神变加持经卷第五



　　大毗卢遮那成佛神变加持经卷第六

　　　　大唐天竺三藏善无畏共沙门一行译

　　受方便学处品第十八

　　尔时执金刚秘密主。白佛言。世尊愿说诸菩萨摩诃萨等。具智慧方便。所修学句。令归依者。于诸菩萨摩诃萨。无有二意。离疑惑心。于生死流转中。常不可坏。如是说已。毗卢遮那世尊。以如来眼。观一切法界。告执金刚秘密主言。谛听金刚手。今说善巧修行道。若菩萨摩诃萨。住于此者。当于大乘而得通达。秘密主。菩萨持不夺生命戒所不应为。持不与取。及欲邪行。虚诳语。粗恶语。两舌语。无义语戒。贪欲。嗔恚。邪见等。皆不应作。秘密主如是所修学句。菩萨随所修学。则与正觉世尊。及诸菩萨。同行。应如是学。
　　尔时执金刚秘密主。白佛言。世尊薄伽梵。于声闻乘。亦说如是。十善业道。世间人民及诸外道。亦于十善业道。常愿修行。世尊彼有何差别。云何种种殊异。如是说已。佛告执金刚秘密主言。善哉善哉秘密主。汝复善哉。能问如来如是义。秘密主应当谛听吾今演说差别道一道法门。秘密主。若声闻乘学处。我说离慧方便。教令成就。开发边智。非等行十善业道彼诸世间。复离执著我故他因所转。菩萨修行大乘。入一切法平等。摄受智慧方便。自他俱故。诸所作转。是故秘密主。菩萨于此。摄智方便。入一切法平等。当勤修学。
　　尔时世尊。复以大慈悲眼。观诸众生界。告金刚手菩萨言。秘密主。彼诸菩萨。尽形寿。持不夺生命戒。应舍刀杖。离杀害意。护他寿命。犹如己身。有余方便。于诸众生类中。随其事业。为解脱彼恶业报故。有所施作。非怨害心。
　　复次秘密主。菩萨持不与取戒。若他所摄诸受用物。不起触取之心。况复余物不与而取。有余方便。见诸众生悭吝积聚不修施福。随其像类。害彼悭故。离于自他。为彼行施。因赞时施。获妙色等。秘密主。若菩萨发起贪心。而触取之。是菩萨。退菩提分。越无为毗奈耶法。
　　复次秘密主。菩萨持不邪淫戒。若他所摄。自妻。自种族。标相所护。不发贪心。况复非道。二身交会。有余方便。随所应度。摄护众生。
　　复次秘密主。菩萨尽形寿。持不妄语戒。设为活命因缘。不应妄语。即为欺诳诸佛菩提。秘密主。是名菩萨住于最上大乘。若妄语者。越失佛菩提法。是故秘密主于此法门。应如是知。舍离不真实语。
　　复次秘密主。菩萨受持不粗恶骂戒。应当以柔软心语。随类言辞。摄受诸众生等。何以故。秘密主。菩提萨埵初行。利乐众生。或余菩萨见住恶趣因者。为折伏之。而现粗语。
　　复次秘密主。菩萨受持不两舌语戒。离间隙语。离恼害语。犯者。非名菩萨。不于众生起离坼之心。有异方便。若彼众生。随所见处生著。如其像类。说离间言语。令住于一道。所谓一切智智道。
　　复次秘密主。菩萨持不绮语戒。以随类言辞。时方和合。出生义利。令一切众生。发欢喜心净耳根道。何以故。菩萨。有差别语故。或余菩萨。以戏笑为先。发起众生欲乐。令住佛法。虽具出无义利语。如是菩萨。不著生死流转。
　　复次秘密主。菩萨应当持不贪戒。于彼受用他物中。不起染思。何以故。无有菩萨生著心故。若菩萨。心有染思。彼于一切智门。无力而堕一边。又秘密主。菩萨应发起欢喜。生如是心。我所应作。令彼自然而生。极为善哉。数自庆慰。勿令彼诸众生。损失资财故。
　　复次秘密主。菩萨应当持不嗔戒。遍一切处常修安忍。不著嗔喜。于怨及亲。其心平等而转。何以故。非菩提萨埵而怀恶意。所以者何。以菩萨本性清净故。是故秘密主。菩萨应持不嗔恚戒。
　　复次秘密主。菩萨应当舍离邪见。行于正见。怖畏他世。无害无曲无谄。其心端直。于佛法僧。心得决定。是故秘密主。邪见最为极大过失。能断菩萨一切善根。是为一切诸不善法之母。是故秘密主。下至戏笑。亦当不起邪见因缘。
　　尔时执金刚秘密主。白佛言。世尊愿说十善道戒。断极根断。云何菩萨。王位自在。处于宫殿。父母妻子眷属围绕。受天妙乐而不生过。如是说已。佛告执金刚言。善哉善哉秘密主。汝当谛听善思念之。吾今演说菩萨毗尼决定善巧。秘密主。应知菩萨有二种。云何为二。所谓在家出家。秘密主彼在家菩萨受持五戒句。势位自在。以种种方便道随顺时方。自在摄受求一切智。所谓具足方便。示理舞伎天祠主等种种艺处。随彼方便。以四摄法。摄取众生。皆使志求阿耨多罗三藐三菩提。谓持不夺生命戒。及不与取。虚妄语。欲邪行。邪见等。是名在家五戒句。菩萨受持如所说善戒。应具谛信当勤修学。随顺往昔诸如来学处。住有为戒。具足智慧方便。得至如来无上吉祥无为戒蕴。有四种根本罪。乃至活命因缘。亦不应犯。云何为四。谓谤诸法。舍离菩提心。悭吝。恼害众生。所以者何。此性是染。非持菩萨戒。何以故。
　　过去诸正觉　　及与未来世
　　现在仁中尊　　具足智方便
　　修行无上觉　　得无漏悉地
　　亦说余学处　　离于方便智
　　当知大勤勇　　诱进诸声闻

　　说百字生品第十九

　　尔时毗卢遮那世尊。观察诸大会众。说不空教随乐欲。成就一切真言自在。真言之王。真言导师。大威德者。安住三三昧耶。圆满三法故。以妙音声。告大力金刚手言。勤勇士一心。谛听诸真言真言导师。即时住于智生三昧。而说出生种种巧智。百光遍照真言曰。
　　南么三曼多勃驮喃(一)暗
　　佛告金刚手　　此一切真言
　　真王救世者　　成就大威德
　　即是正等觉　　法自在牟尼
　　破诸无智暗　　如日轮普现
　　是我之自体　　大牟尼加持
　　利益众生故　　应化作神变
　　乃至令一切　　随思愿生起
　　悉能为施作　　神变无上句
　　故当一切种　　净身离诸垢
　　应理常勤修　　志愿佛菩提

　　百字果相应品第二十

　　尔时毗卢遮那世尊。告执金刚秘密主言。秘密主。若入大觉世尊大智灌顶地。自见住于三三昧耶句。秘密主。入薄伽梵大智灌顶。即以陀罗尼形。示现佛事。尔时大觉世尊。随住一切诸众生前。施作佛事。演说三三昧耶句。佛言秘密主观我语轮境界。广长遍至无量世界清净门。如其本性。表示随类法界门。令一切众生皆得欢喜。亦如今者释迦牟尼世尊。流遍无尽虚空界。于诸刹土勤作佛事。秘密主。非诸有情能知世尊是语轮相。流出正觉妙音庄严璎珞。从胎藏生佛之影像。随众生性欲。令发欢喜。尔时世尊。于无量世界海门。遍法界。殷勤劝发成就菩提。出生普贤菩萨行愿。于此妙华布地胎藏庄严世界。种性海中。受生。以种种性清净门。净除佛刹。现菩提场。而住佛事。次复志求三藐三菩提句。以知心无量故。知身无量。知身无量故。知智无量。知智无量故。即知众生无量。知众生无量故。即知虚空界无量。秘密主。由心无量故。得四种无量。得已。成最正觉。具十智力。降伏四魔。以无所畏而师子吼。佛说偈言。
　　勤勇此一切　　无上觉者句
　　于百门学处　　诸佛所说心

　　百字位成品第二十一

　　尔时执金刚秘密主。得未曾有。而说偈言。
　　佛说真言救世者　　能生一切诸真言
　　摩诃牟尼云何知　　谁能知此从何处
　　谁生如是诸真言　　生者为谁惟演说
　　大勤勇士说中上　　如此一切愿开示

　　尔时薄伽梵　　法自在牟尼
　　圆满普周遍　　悉遍诸世界
　　一切智慧者　　大日尊告言
　　善哉摩诃萨　　大德金刚手
　　吾当一切说　　微密最希有
　　诸佛之秘要　　外道不能知
　　若悲生漫荼　　得大乘灌顶
　　调柔具善行　　常悲利他者
　　有缘观菩提　　常所不能见
　　彼能有知此　　内心之大我
　　随其自心位　　导师所住处
　　八叶从意生　　莲华极严丽
　　圆满月轮中　　无垢犹净镜
　　于彼常安住　　真言救世尊
　　金色具光焰　　住三昧害毒
　　如日难可观　　诸众生亦然
　　常恒于内外　　普周遍加持
　　以如是慧眼　　了知意明镜
　　真言者慧眼　　观是圆镜故
　　当见自形色　　寂然正觉相
　　身生身影像　　意从意所生
　　常出生清净　　种种自作业
　　次于彼光现　　圆照如电焰
　　真言者能作　　一切诸佛事
　　若见成清净　　闻等亦复然
　　如意所思念　　能作诸事业

　　复次秘密主。真言门修菩萨行诸菩萨。如是自身影像生起。无有殊胜过三菩提。如眼耳鼻舌身意等。四大种摄持集聚。彼如是自性空。唯有名字所执。犹如虚空。无所执著等于影像。彼如来成正觉。互相缘起无有间绝。若从缘生。彼即如影像生。是故诸本尊即我。我即本尊。互相发起。身所生身。尊形像生。秘密主观是法缘通达慧。通达慧缘法。彼等递为作业。无住性空。秘密主。云何从意生。意能生影像。秘密主。譬如若白若黄若赤。作意者作时染著意生。彼同类。如是身转。秘密主。又如内观意中漫荼罗。疗治热病。彼众生热病。即时除愈。无有疑惑。非漫荼罗异意。非意异漫荼罗。何以故。彼漫荼罗一相故。秘密主。又如幻者幻作男子。而彼男子又复作化。秘密主。于意云何。彼何者为胜。时金刚手白佛言。世尊此二人者。无相异也。何以故。世尊非实生故。是二男子本性空故。等同于幻。如是秘密主。意生众事及意所生。如是俱空。无二无别。

　　百字成就持诵品第二十二

　　尔时世尊告执金刚秘密主言。谛听秘密主。真言救世者。身身无有异分。意从意生。令善净除。普皆有光。彼处流出。相应而起遍诸支分。彼愚夫类常所不知。不达此道。乃至身所生分。无量种故。如是真言救世者分说。亦无量。譬如吉祥真陀摩尼。随诸乐欲。而作饶益。如是世间照世者身。一切义利无所不成。秘密主。云何无分别法界。一切作业随转。秘密主。亦如虚空界。非众生非寿者。非摩奴阇非摩纳婆。非作者非吠陀。非能执非所执。离一切分别及无分别。而彼无尽众生界。一切去来。诸有所作。不生疑心。如是无分别一切智智。等同虚空。于一切众生。内外而转。
　　尔时世尊。又复宣说净除无尽众生界句。流出三昧句。不思议句。转他门句。
　　若本无所有　　随顺世间生
　　云何了知空　　生此瑜伽者
　　若自性如是　　觉名不可得
　　当等空心生　　所谓菩提心
　　应发起慈悲　　随顺诸世间
　　住于唯想行　　是即名诸佛
　　当知想造立　　观此为空空
　　如下数法转　　增一而分异
　　勤勇空亦然　　增长随次第
　　即此阿字等　　自然智加持

　　阿嚩
　　迦佉哦伽　遮车若社　吒咤拏荼　多他娜驮　波颇摩婆　野啰逻嚩　奢沙娑诃　仰壤拏曩莽
　　秘密主观此空中流散假立。阿字之所加持。成就三昧道。秘密主。如是阿字。住于种种庄严。布列图位。以一切法本不生故。显示自形。或以不可得义。现嚩字形。或诸法远离造作故。现迦字形。或一切法等虚空故。现佉字形。或行不可得故。现誐字形。或诸法一合相不可得故。现伽字形。或一切法离生灭故。现遮字形。或一切法无影像故。现车字形。或一切法生不可得故。现若字形。或一切法离战敌故。现社(上声呼)字形或一切法离我慢故。现吒字形。或一切法离养育故。现咤字形。或一切法离怨对故。现拏字形。或一切法离灾变故。现荼字形。或一切法离如如故。现多字形。或一切法离住处故。现他字形。或一切法离施故。现那字形。或一切法界不可得故。现驮字形。或一切法胜义谛不可得故。现波字形。或诸法不坚如聚沫故。现颇字形。或一切法离系缚故。现么字形。或一切法诸观不可得故。现婆字形。或一切法诸乘不可得故。现也字形。或一切法离一切尘故。现啰字形。或一切法无相故。现逻字形或一切法离寂故现奢字形。或一切法本性钝故。现沙字形。或一切法谛不可得故。现娑字形。或一切法离因故。现诃字形。
　　秘密主。随入此等一一三昧门。秘密主观是。乃至三十二大人相等。皆从此中出仰壤拏曩莽等于一切法。自在而转。此等随现。成就三藐三佛陀随形好。

　　百字真言法品第二十三

　　复次秘密主。于此三昧门。以空加持。于一切法。自在成就最正觉。是故此字。即为本尊。而说偈言。
　　秘密主当知　　阿字第一句
　　明法普周遍　　字轮以围绕
　　彼尊无有相　　远离诸见相
　　无相众圣尊　　而现相中来
　　声从于字出　　字生于真言
　　真言成立果　　诸救世尊说
　　当知声性空　　即空所造作
　　一切众生类　　如言而妄执
　　非空亦非声　　为修行者说
　　入于声解脱　　即证三摩地
　　依法布相应　　以字为照明
　　故阿字等类　　无量真言想

　　说菩提性品第二十四

　　譬如十方虚空相　　常遍一切无所依
　　如是真言救世者　　于一切法无所依
　　又如空中诸色像　　虽可现见无依处
　　真言救世者亦然　　非彼诸法所依处
　　世间成立虚空量　　远离去来现在世
　　若见真言救世者　　亦复出过三世法

　　唯住于名趣　　远离作者等
　　虚空众假名　　导师所宣说
　　名字无所依　　亦复如虚空
　　真言自在然　　现见离言说
　　非火水风等　　非地非日光
　　非月等众曜　　非昼亦非夜
　　非生非老病　　非死非损伤
　　非刹那时分　　亦非年岁等
　　亦非有成坏　　劫数不可得
　　非净染受生　　或果亦不生
　　若无如是等　　种种世分别
　　于彼常勤修　　求一切智句

　　三三昧耶品第二十五

　　尔时执金刚秘密主。白佛言。世尊所说三三昧耶。云何说此法为三三昧耶。如是言已。世尊告执金刚秘密主言。善哉善哉秘密主。汝问吾如是义。秘密主。汝当谛听善思念之。吾今演说。金刚手言。如是世尊愿乐欲闻。佛言。有三种法相续。除障相应生名三三昧耶。云何彼法相续生。所谓初心不观自性。从此发慧。如实智生。离无尽分别网。是名第二心。菩提。无分别正等觉句。秘密主。彼如实见已。观察无尽众生界。悲自在转。无缘观。菩提心生。所谓离一切戏论。安置众生。皆令住于无相菩提。是名三三昧耶句。
　　复次秘密主　　有三三昧耶
　　最初正觉心　　第二名为法
　　彼心相续生　　所谓和合僧
　　此三三昧耶　　诸佛导师说
　　若住此三等　　修行菩提行
　　诸导门上首　　为利诸众生
　　当得成菩提　　三身自在轮

　　秘密主。三藐三佛陀。安立教故。以一身加持。所谓初变化身。复次秘密主。次于一身示现三种。所谓佛法僧。复次秘密主。从此成立说三种乘。广作佛事。现般涅槃。成熟众生。秘密主。观彼诸真言门修菩提行诸菩萨。若解三等。于真言法则而作成就。彼不著一切妄执。无能为障碍者。除不乐欲。懈怠。无利谈话。不生信心。积集资财者。复应不作二事。谓饮诸酒。及寝床上。

　　说如来品第二十六

　　尔时。执金刚秘密主。白世尊言。
　　云何为如来　　云何人中尊
　　云何名菩萨　　云何为正觉
　　导师大牟尼　　愿断我所疑
　　菩萨大名称　　弃舍疑虑心
　　当修摩诃衍　　行王无有上

　　尔时。薄伽梵毗卢遮那。观察诸大会众。告执金刚秘密主言。善哉善哉金刚手。能问吾如是义。秘密主汝当谛听善思念之。吾今演说摩诃衍道。颂曰。
　　菩提虚空相　　离一切分别
　　乐求彼菩提　　名菩提萨埵
　　成就十地等　　自在善通达
　　诸法空如幻　　知此一切同
　　解诸世间趣　　故名为正觉
　　法如虚空相　　无二惟一相
　　成佛十智力　　故号三菩提
　　唯慧害无明　　自性离言说
　　自证之智慧　　故说名如来

　　世出世护摩法品第二十七

　　复次秘密主往昔一时我为菩萨行菩萨行住于梵世时有梵天来问我言大梵我等欲知火有几种时我如是答言。
　　所谓大梵天　　名我慢自然
　　次大梵天子　　彼名簸嚩句
　　世间之火初　　其子名梵饭
　　子名毕怛啰　　吠湿婆捺罗
　　复生诃嚩奴　　合毗嚩诃那
　　簸说三鼻睹　　及阿闼末拏
　　彼子钵体多　　补色迦路陶
　　如是诸火天　　次第以相生
　　复次置胎藏　　用忙路多火
　　欲后澡盥身　　嚩诃忙囊火
　　浴妻之所用　　以瞢蘖卢火
　　若生子之后　　用钵伽蒲火
　　为子初立名　　用簸体无火
　　饮食时所用　　当知戍脂火
　　为子作髻时　　应用杀毗火
　　次受禁戒时　　三谟婆嚩火
　　禁满施牛时　　用素哩耶火
　　童子婚媾时　　以瑜赭迦火
　　造作众事业　　跋那易迦火
　　供养诸天神　　以簸嚩句火
　　造房以梵火　　惠施扇都火
　　缚羊之所用　　阿缚贺宁火
　　触秽之所用　　以微吠脂火
　　熟食之所用　　以婆诃娑火
　　拜日天时用　　合微誓耶火
　　拜月天时用　　所谓尔地火
　　满烧之所用　　阿密栗多火
　　彼于息灾时　　用那噜拏火
　　作增益法时　　讫栗旦多火
　　降伏怨对时　　当以忿怒火
　　召摄诸资财　　用迦摩奴火
　　若焚烧林木　　应用使者火
　　所食令消化　　用社咤路火
　　若授诸火时　　所谓薄叉火
　　海中有火名　　缚拏婆目佉
　　劫烧尽时火　　名曰瑜干多
　　为汝诸仁者　　已略说诸火
　　修习韦陀者　　梵行所传读
　　此四十四种　　尔时我宣说
　　复次秘密主　　我于往昔时
　　不知诸火性　　作诸护摩事
　　彼非护摩行　　非能成业果
　　我复成菩提　　演说十二火
　　智火最为初　　名火因陀罗
　　端严净金相　　增益施威力
　　焰鬘住三昧　　当知智圆满
　　第二名行满　　普光秋月花
　　吉祥圆轮中　　珠鬘鲜白衣
　　第三摩噜多　　黑色风燥形
　　第四卢醯多　　色如朝日晖
　　第五没[口*栗]拏　　多髭浅黄色
　　修颈大威光　　遍一切哀愍
　　第六名忿怒　　眇目霏烟色
　　耸发而震吼　　大力现四牙
　　第七阇吒罗　　迅疾备众彩
　　第八迄洒耶　　犹如电光聚
　　第九名意生　　大势巧色身
　　第十羯攞微　　赤黑唵字印
　　第十一火神(梵本阙其名)
　　十二谟贺那　　众生所迷惑
　　秘密主此等　　火色之所持
　　随其自形色　　药物等同彼
　　而作外护摩　　随意成悉地
　　复次于内心　　一性而具三
　　三处合为一　　瑜只内护摩
　　大慈大悲心　　是谓息灾法
　　彼兼具于喜　　是为增益法
　　忿怒从胎藏　　而造众事业
　　又彼秘密主　　如其所说处
　　随相应事业　　随信解焚烧

　　尔时。金刚手白佛言。世尊云何火炉三摩地。云何而用散洒。云何顺敷吉祥草。云何具缘众物。如是说已。
　　尔时金刚手　　白佛言世尊
　　云何火炉定　　云何用散洒
　　顺敷吉祥草　　云何具众物
　　佛告秘密主　　持金刚者言
　　火炉如肘量　　四方相均等
　　四节为缘界　　周匝金刚印
　　藉之以生茅　　绕炉而右旋
　　不以末加本　　应以本加末
　　次持吉祥草　　依法而右洒
　　以涂香华灯　　次献于火天
　　行人以一华　　供养没栗荼
　　安置于座位　　复当用灌洒
　　应当作满施　　持以本真言
　　次息灾护摩　　或以增益法
　　如是世护摩　　说名为外事
　　复次内护摩　　灭除于业生
　　了知自末那　　远离色声等
　　眼耳鼻舌身　　及与语意业
　　皆悉从心起　　依止于心王
　　眼等分别生　　及色等境界
　　智慧未生障　　风燥火能灭
　　烧除妄分别　　成净菩提心
　　此名内护摩　　为诸菩萨说

　　说本尊三昧品第二十八

　　尔时。执金刚秘密主。白佛言。世尊愿说诸尊色像威验现前。令真言门修菩萨行诸菩萨。观缘本尊形故。即本尊身以为自身。无有疑惑而得悉地。如是说已。佛告执金刚秘密主言。善哉善哉秘密主。汝能问吾如是义。善哉谛听极善作意。吾今演说。金刚手言。如是。世尊愿乐欲闻。佛言秘密主。诸尊有三种身。所谓字印形像。彼字有二种。谓声及菩提心。印有二种。所谓有形无形。本尊之身亦有二种。所谓清净非清净。彼证净身离一切相。非净有想之身。则有显形众色。彼二种尊形。成就二种事。有想故成就有相悉地。无想故随生无相悉地。而说偈言。
　　佛说有想故　　乐欲成有相
　　以住无想故　　获无相悉地
　　是故一切种　　当住于非想

　　说无相三昧品第二十九

　　复次薄伽梵毗卢遮那。告执金刚秘密主言。秘密主。彼真言门修菩萨行诸菩萨。乐欲成就无相三昧。当如是思惟。想从何生。为自身耶。自心意耶。若从身生。身如草木瓦石。自性如是。离于造作。无所识知。因业所生。应当等观同于外事。又如造立形像。非火非水。非刃非毒。非金刚等之所伤坏。或忿恚粗语。而能少分令其动作。若以饮食衣服涂香华鬘。或以涂香旃檀龙脑如是等类。种种殊胜受用之具。诸天世人奉事供给。亦不生喜。何以故。愚童凡夫于自性空形像。自我分生。颠倒不实。起诸分别。或复供养。或加毁害。秘密主。当如是住修身念。观察性空。
　　复次秘密主。心无自性。离一切想故。当思惟性空。秘密主。心于三时求不可得。以过三世故。如是自性远离诸相。秘密主。有心想者。即是愚童凡夫之所分别。由不了知。有如是等虚妄横计。如彼不实不生。当如是思念。秘密主。此真言门修菩萨行诸菩萨。证得无相三昧。由住无相三昧故。如来所说真语。亲对其人。常现在前。

　　世出世持诵品第三十

　　复次。秘密主。今说秘密持真言法。
　　一一诸真言　　作心意念诵
　　出入息为二　　常第一相应
　　异此而受持　　真言阙支分
　　内与外相应　　我说有四种
　　彼世间念诵　　有所缘相续
　　住种子字句　　或心随本尊
　　故说有攀缘　　出入息为上
　　当知出世心　　远离于诸字
　　自尊为一相　　无二无取著
　　不坏意色像　　勿异于法则
　　所说三落叉　　多种持真言
　　乃至众罪除　　真言者清净
　　如念诵数量　　勿异如是教

　　嘱累品第三十一

　　尔时世尊。告一切众会言。汝今应当住不放逸。于此法门。若不知根性。不应授与他人。除我弟子具标相者。我今演说汝等当一心听。若于吉祥执宿时生。志求胜事。有微细慧。常念恩德。生渴仰心。闻法欢喜而住。其相青白。或白色。广首长颈。额广平正。其鼻修直面辅圆满。端严相称。如是佛子。应当殷勤而教授之。尔时一切具威德者。咸怀庆悦。闻已顶受。一心奉持。是诸众会。以种种庄严。广大供养已。稽首佛足。恭敬合掌。而说是言。唯愿于此法教。演说救世加持句。令法眼道。遍一切处久住世间。尔时世尊于此法门。说加持句真言曰。
　　南么三曼多勃驮喃(一)萨婆他(引)胜胜(二)怛[口*稜](二合)怛[口*稜](二合)(三)颙颙(四)达[啊-可+(嶙-山)]达[啊-可+(嶙-山)](五)娑他(引二合)跛也娑他(引二合)跛也(六)勃驮萨底也(二合)嚩(引)(七)达摩萨底也(二合)嚩(引)(八)僧伽萨底也(二合)嚩(引)(九)[合*牛][合*牛](十)吠娜尾吠(十一)莎诃(十二)
　　时佛说此经已。一切持金刚者。及普贤等上首诸菩萨。闻佛所说。皆大欢喜。信受奉行。

　　大毗卢遮那成佛神变加持经卷第六



　　大毗卢遮那成佛神变加持经卷第七

　　　　大唐天竺三藏善无畏共沙门一行译

　　供养次第法中真言行学处品第一

　　稽首毗卢遮那佛　　开敷净眼如青莲
　　我依大日经王说　　供养所资众仪轨
　　为成次第真言法　　如彼当得速成就
　　又令本心离垢故　　我今随要略宣说
　　然初自他利成就　　无上智愿之方便
　　成彼方便虽无量　　发起悉地由信解
　　于满悉地诸胜愿　　一切如来胜生子
　　彼等佛身真言形　　所住种种印威仪
　　殊胜真言所行道　　及方广乘皆谛信
　　有情信解上中下　　世尊说彼证修法
　　哀愍轮回六趣众　　随顺饶益故开演
　　应当恭敬决定意　　亦起勤诚深信心
　　若于最胜方广乘　　知妙真言调伏行
　　随善逝子所修习　　无上持明别律仪
　　解了具缘众支分　　得受传教印可等
　　见如是师恭敬礼　　为利他故一心住
　　瞻仰犹如世导师　　亦如善友及所亲
　　发起殷勤殊胜意　　供养给侍随所作
　　善顺师意令欢喜　　慈悲摄受相对时
　　稽首请胜善逝行　　愿尊如应教授我
　　彼师自在而建立　　大悲藏等妙圆坛
　　依法召入漫荼罗　　随器授与三昧耶
　　道场教本真言印　　亲于尊所口传授
　　获胜三昧耶及护　　尔乃应当如说行
　　然此契经之所说　　摄正真言平等行
　　哀愍劣慧弟子故　　分别渐次之仪式
　　于造胜利天中天　　从正觉心所生子
　　下至世天身语印　　入此真言最上乘
　　导诸密行轨范者　　皆当敬重不轻毁
　　以能饶益诸世间　　是故勿生舍离心
　　常应无间而系念　　彼等广大诸功德
　　随其力分相应事　　悉皆承奉而供养
　　佛声闻众及缘觉　　说彼教门尽苦道
　　授学处师同梵行　　一切勿怀毁慢心
　　善观时宜所当作　　和敬相应而给侍
　　不造愚童心行法
　　不于诸尊起嫌恨　　如世导师契经说
　　能损大利莫过嗔　　一念因缘悉焚灭
　　俱胝旷劫所修善　　是故殷勤常舍离
　　此无义利之根本　　净菩提心如意宝
　　满世出世胜希愿　　除疑究竟获三昧
　　自利利他因是生　　故应守护倍身命
　　观具广大功德藏　　若身口意娆众生
　　下至少分皆远离　　除异方便多所济
　　内住悲心而现嗔　　于背恩德有情类
　　常怀忍辱不观过　　又常具足大慈悲
　　及与喜舍无量心　　随力所能法食施
　　以慈利行化群生　　或由大利相应心
　　为俟时故而弃舍　　若无势力广饶益
　　住法但观菩提心　　佛说此中具万行
　　满足请白纯净法　　以布施等诸度门
　　摄受众生于大乘　　令住受持读诵等
　　及与思惟正修习　　智者制止六情根
　　常当寂意修等引　　毁坏事业由诸酒
　　一切不善法之根　　如毒火刀霜雹等
　　故当远离勿亲近　　又由佛说增我慢
　　不应坐卧高妙床　　取要言之具慧者
　　悉舍自损损他事　　我依正三昧耶道
　　今已次第略宣说　　显明佛说修多罗
　　令广知解生决定　　依此正住平等戒
　　复当离于毁犯因　　谓习恶心及懈惰
　　妄念恐怖谈话等　　妙真言门觉心者
　　如是正住三昧耶　　当令障盖渐消尽
　　以诸福德增益故　　欲于此生入悉地
　　随其所应思念之　　亲于尊所受明法
　　观察相应作成就　　当自安住真言行
　　如所说明次第仪　　先礼灌顶传教尊
　　请白真言所修业　　智者蒙师许可已
　　依于地分所宜处　　妙山辅峰半岩间
　　种种龛窟两山中　　于一切时得安隐
　　芰荷青莲遍严池　　大河川洲岸侧
　　远离人物众愦闹　　篠叶扶疏悦意树
　　多饶乳木及祥草　　无有蚊虻苦寒热
　　恶兽毒虫众妨难　　或诸如来圣弟子
　　尝于往昔所游居　　寺塔练若古仙室
　　当依自心意乐处　　舍离在家绝諠务
　　勤转五欲诸盖缠　　一向深乐于法味
　　长养其心求悉地　　又常具足堪忍慧
　　能安饥渴诸疲苦　　净命善伴或无伴
　　当与妙法经卷俱　　若顺诸佛菩萨行
　　于正真言坚信解　　具净慧力能堪忍
　　精进不求诸世间　　常乐坚固无怯弱
　　自他现法作成就　　不随余天无畏依
　　具此名为良助伴

　　增益守护清净行品第二

　　彼作成就处所已　　每日先住于念慧
　　依法寝息初起时　　除诸无尽为障者
　　是夜放逸所生罪　　殷勤还净皆悔除
　　寂根具悲利益心　　誓度无尽众生界
　　如法澡浴或不浴　　应令身口意清净
　　次于斋室空静处　　散妙花等以庄严
　　随置形像胜妙典　　或心思念十方佛
　　心目现观谛明了　　当依本尊所在方
　　至诚恭敬一心住　　五轮投地而作礼
　　归命十方正等觉　　三世十切具三身
　　归命一切大乘法　　归命不退菩提众
　　归命诸明真实言　　归命一切诸密印
　　以身口意清净业　　殷勤无量恭敬礼

　　作礼方便真言曰。
　　唵(一)南么萨婆怛他(引)蘖多(二)迦(引)耶嚩(引)吃质(二合)多(三)播娜鑁(无范反)娜难迦噜弭(四)
　　由此作礼真实言　　即能遍礼十方佛
　　右膝著地合爪掌　　思惟说悔先罪业
　　我由无明所积集　　身口意业造众罪
　　贪欲恚痴覆心故　　于佛正法贤圣僧
　　父母二师善知识　　以及无量众生所
　　无始生死流转中　　具造极重无尽罪
　　亲对十方现在佛　　悉皆忏悔不复作

　　出罪方便真言曰。
　　唵(一)萨婆播波萨怖(二合)吒(二)娜诃曩伐折罗(引二合)也(三)莎诃(四)
　　南无十方三世佛　　三种常身正法藏
　　胜愿菩提大心众　　我今皆悉正归依

　　归依方便真言曰。
　　唵(一)萨婆勃驮菩提萨怛鑁(引二合)(二)设啰赧(平)檗车弭(三)伐折啰(二合)达么(四)颉唎(二合)(五)
　　我净此身离诸垢　　及与三世身口意
　　过于大海刹尘数　　奉献一切诸如来

　　施身方便真言曰。
　　唵(一)萨婆怛他(引)蘖多(二)布阇钵啰(二合)跋(无竭反)[口*栗]多(二合)曩夜怛忙(去二合)难(三)[嗨-每+(臼/工)][口*履]夜(二合)哆夜弭(四)萨婆怛他(引)檗多室柘(二合)地底瑟咤(敕限反二合)多(引)(五)萨婆怛他(引)蘖多若难谜阿(引)味设睹(六)
　　净菩提心胜愿宝　　我今起发济群生
　　生苦等集所缠绕　　及与无知所害身
　　救摄归依令解脱　　常当利益诸含识

　　发菩提心方便真言曰。
　　唵(一)菩提质多(二)母多播(引二合)娜夜弭(三)
　　是中增加句言。菩提心离一切物。谓蕴界处能执所执舍故。法无有我。自心平等。本来不生如大空自性。如佛世尊及诸菩萨发菩提心。乃至菩提道场。我亦如是发菩提心(此增加句亦同真言。当诵梵本)。
　　十方无量世界中　　诸正遍知大海众
　　种种善巧方便力　　及诸佛子为群生
　　诸有所修福业等　　我今一切尽随喜

　　随喜方便真言曰。
　　唵(一)萨婆怛他(引)蘖多(二)本(去)若(尼也反)若囊(三)努暮捺那布阇迷伽参暮捺啰(二合)(四)萨叵(二合)啰儜三么曳(五)[合*牛](六)
　　我今劝请诸如来　　菩提大心救世者
　　唯愿普于十方界　　恒以大云降法雨

　　劝请方便真言曰。
　　唵(一)萨婆怛他(引)蘖多(引)(二)睇洒儜布阇迷伽娑慕捺啰(二合)(三)萨叵(二合)啰儜三么曳(四)[合*牛](五)
　　愿令凡夫所住处　　速舍众苦所集身
　　当得至于无垢处　　安住清净法界身

　　奉请法身方便真言曰。
　　唵(一)萨婆怛他(引)蘖多(二)捺睇洒夜弭(三)萨婆萨怛嚩(二合)系多(引)[口*栗]他(去二合)耶(四)达么驮到萨[口*體](他以反二合)[口*底][口*栗]婆(上二合)靺睹(五)
　　所修一切众善业　　利益一切众生故
　　我今尽皆正回向　　除生死苦至菩提

　　回向方便真言曰。
　　唵(一)萨婆怛他(引)蘖多(二)[嗨-每+(臼/工)]哩也(二合)怛囊布阇迷伽参慕捺啰(二合)(三)萨叵(二合)啰儜三么曳(四)[合*牛](五)
　　复造所余诸福事　　读诵经行宴坐等
　　为令身心遍清净　　哀愍救摄于自他
　　心性如是离诸垢　　身随所应以安坐
　　次当结三昧耶印　　所谓净除三业道
　　应知密印相　　诸正遍知说
　　当合定慧手　　并建二空轮
　　遍触诸支分　　诵持真实语

　　入佛三昧耶明曰。
　　南么萨婆怛他(引)蘖帝[口*驃](一)微湿嚩(二合)目契[口*弊](二)唵阿三迷(三)呾[口*履](二合)三迷(四)三么曳(平五)莎诃(六)
　　才结此密印　　能净如来地
　　地波罗蜜满　　成三法道界
　　所余诸印等　　次第如经说
　　真言者当知　　所作得成就
　　次结法界生　　密慧之幖帜
　　净身口意故　　遍转于其身
　　般若三昧手　　俱作金刚拳
　　二空在其掌　　风幢皆正直
　　如是名法界　　清净之秘印

　　法界生真言曰。
　　南么三曼多勃驮喃(一)达摩驮睹(二)萨嚩(二合)婆嚩句痕(三)
　　如法界自性　　而观于自身
　　或以真实言　　三转而宣说
　　当见住法体　　无垢如虚空
　　真言印威力　　加持行人故
　　为令彼坚固　　观自金刚身
　　结金刚智印　　止观手相背
　　地水火风轮　　左右互相持
　　二空各旋转　　合于慧掌中
　　是名为法轮　　最胜吉祥印
　　是人当不久　　同于救世者
　　真言印威力　　成就者当见
　　常如宝轮转　　而转大法轮

　　金刚萨埵真言曰。
　　南么三曼多伐折啰(二合)赧(一)伐折啰(引二合)咀么(二合)句痕(二)
　　诵此真言已　　当住于等引
　　谛观我此身　　即是执金刚
　　无量天魔等　　诸有见之者
　　如金刚萨埵　　勿生疑惑心
　　次以真言印　　而擐金刚甲
　　当观所被服　　遍体生焰光
　　用是严身故　　诸魔为障者
　　及余恶心类　　睹之咸四散
　　是中密印相　　先作三补吒
　　止观二风轮　　纠持火轮上
　　二空自相并　　而在于掌中
　　诵彼真言已　　当观无垢字

　　金刚甲胄真言曰。
　　南么三曼多伐折啰(二合)赧(一)唵(二)伐折啰(二合)迦嚩遮(三)[合*牛](四)
　　啰字色鲜白　　空点以严之
　　如彼髻明珠　　置之于顶上
　　设于百劫中　　所积众罪垢
　　由是悉除灭　　福慧皆圆满

　　彼真言曰。
　　南么三曼多勃驮喃囕
　　真言同法界　　无量众罪除
　　不久当成就　　住于不退地
　　一切触秽处　　当加此字门
　　赤色具威光　　焰鬘遍围绕
　　次为降伏魔　　制诸大障故
　　当念大护者　　无能堪忍明

　　无堪忍大护明曰。
　　南么萨婆怛他(引)蘖帝[口*弊]萨婆佩也微蘖帝[口*弊](二)微湿嚩(二合)目契弊萨婆他(引三)唅欠(四)啰吃洒(二合)摩诃(引)沬丽(五)萨婆怛他(引)蘖多奔抳也(二合)[嗨-每+(臼/工)]社帝(六)[合*牛][合*牛](七)呾啰(引二合)吒(轻)呾啰(二合)吒(同上八)阿钵啰(二合)[口*底]诃谛(九)莎诃(十)
　　由才忆念故　　诸毗那也迦
　　恶形罗刹等　　彼一切驰散

　　供养仪式品第三

　　如是正业净其身　　住定观本真言主
　　以真言印而召请　　先当示现三昧耶
　　真言相应除障者　　兼以不动慧刀印
　　稽首奉献阏伽水　　行者复献真言座
　　次应供养花香等　　去垢亦以无动尊
　　辟除作净皆如是　　加持以本真言王
　　或观诸佛胜生子　　无量无数众围绕

　　右摄颂竟下当次第分别说。
　　现前观啰字　　具点广严饰
　　谓净光焰鬘　　赫如朝日晖
　　念声真实义　　能除一切障
　　解脱三毒垢　　诸法亦复然
　　先自净心地　　复净道场地
　　悉除众过患　　其相如虚空
　　如金刚所持　　此地亦如是
　　最初于下位　　思惟彼风轮
　　诃字所安住　　黑光焰流布

　　彼真言言。
　　南么三曼多勃驮喃唅
　　次上安水轮　　其色犹雪乳
　　嚩字所安住　　颇胝月电光

　　彼真言曰。
　　南么三曼多勃驮喃鑁
　　复于水轮上　　观作金刚轮
　　想置本初字　　四方遍黄色

　　彼真言曰。
　　南么三曼多勃驮喃阿
　　是轮如金刚　　名大因陀罗
　　光焰净金色　　普皆遍流出
　　于彼中思惟　　导师诸佛子
　　水中观白莲　　妙色金刚茎
　　八叶具须蕊　　众宝自庄严
　　常出无量光　　百千众莲绕
　　其上复观想　　大觉师子座
　　宝王以校饰　　在大宫殿中
　　宝柱皆行列　　遍有诸幢盖
　　珠鬘等交络　　垂悬妙宝衣
　　周布香花云　　及与众宝云
　　普雨杂花等　　缤纷以严地
　　谐韵所爱声　　而奏诸音乐
　　宫中想净妙　　贤瓶与阏伽
　　宝树王开敷　　照以摩尼灯
　　三昧总持地　　自在之婇女
　　佛波罗蜜等　　菩提妙严花
　　方便作众伎　　歌咏妙法音
　　以我功德力　　如来加持力
　　及以法界力　　普供养而住

　　虚空藏转明妃曰。
　　南么萨婆怛他(引)蘖帝[口*驃](一)微湿嚩(二合)目契[口*弊](二)萨婆他(三)欠(四)嗢蘖帝萨叵(二合)啰系门(五)伽伽娜剑(六)莎诃(七法应多诵)
　　由此持一切　　真实无有异
　　作金刚合掌　　是则加持印
　　一切法不生　　自性本寂故
　　想念此真实　　阿字置其中
　　次当转阿字　　成大日牟尼
　　无尽刹尘众　　普现圆光内
　　千界为增数　　流出光焰轮
　　遍至众生界　　随性令开悟
　　身语遍一切　　佛心亦复然
　　阎浮净金色　　为应世间故
　　加趺坐莲上　　正受离诸毒
　　身被绡縠衣　　自然发髻冠
　　若释迦牟尼　　彼中想婆字
　　复转如是字　　而成能仁尊
　　勤勇袈裟衣　　四八大人相

　　释迦种子心曰。
　　南么三曼多勃驮喃婆
　　字门转成佛　　亦利诸众生
　　犹如大日尊　　瑜伽者观察
　　一身与二身　　乃至无量身
　　同入于本体　　流出亦如是
　　于佛右莲上　　当观本所尊
　　左置执金刚　　勤勇诸眷属
　　前后花台中　　广大菩萨众
　　一生补处等　　饶益众生者
　　右边花座下　　真言者所居
　　若持妙吉祥　　中置无我字
　　是字转成身　　如前之所观

　　文殊种子心曰。
　　南么三曼多勃驮喃瞒
　　若观世自在　　或金刚萨埵
　　慈氏及普贤　　地藏除盖障
　　佛眼并白处　　多利毗俱知
　　忙莽商羯罗　　金轮与马头
　　持明男女使　　忿怒诸奉教
　　随其所乐欲　　依前法而转
　　为令心喜故　　奉献外香花
　　灯明阏伽水　　皆如本教说
　　不动以去垢　　辟除使光显
　　本法自相加　　及护持我身
　　结诸方界等　　或以降三世
　　召请如本教　　所用印真言
　　及此普通印　　真言王相应

　　圣者不动尊真言曰。
　　南么三曼多伐折罗(二合)赧(一)战拏摩诃[口*路]洒儜(上)(二)萨破(二合)吒也(三)[合*牛]怛啰(二合)吒(四)悍(引)漫(引当诵三遍)
　　当以定慧手　　皆作金刚拳
　　正直舒火风　　虚空持地水
　　三昧手为鞘　　般若以为刀
　　慧刀入住出　　皆在三昧鞘
　　是则无动尊　　密印之威仪
　　定手住其心　　慧手普旋转
　　应知所触物　　即名为去垢
　　以此而左旋　　因是成辟除
　　若结方隅界　　皆令随右转
　　所余众事业　　灭恶净诸障
　　亦当如是作　　随类而相应
　　次以真言印　　而请召众圣
　　诸佛菩萨说　　依本誓而来

　　召请方便真言曰。
　　南么三曼多勃驮喃(一)阿(去急呼)萨婆怛啰(引二合)钵啰(二合)底诃谛(二)怛他(引)檗党矩奢(三)菩提淅[口*履]耶(二合)钵[口*履]布啰迦(四)莎诃(应诵七遍)
　　以归命合掌　　固结金刚缚
　　当令智慧手　　直舒彼风轮
　　俯屈其上节　　故号为钩印
　　诸佛救世者　　以兹召一切
　　安住十地等　　大力诸菩萨
　　及余难调伏　　不善心众生
　　次奉三昧耶　　具以真言印
　　印相如前说　　诸三昧耶教

　　三昧耶真言曰。
　　南么三曼多勃驮喃(一)阿三迷(二)怛[口*履]三迷(三)三么曳(四)莎诃(五应诵三遍)
　　以如是方便　　正示三昧耶
　　则能普增益　　一切众生类
　　当得成悉地　　速满无上愿
　　令本真言主　　诸明欢喜故
　　所献阏伽水　　先已具严备
　　用本真言印　　如法以加持
　　奉诸善逝者　　用浴无垢身
　　次当净一切　　佛口所生子

　　阏伽真言曰。
　　南么三曼多勃驮喃(一)伽伽娜三摩(引)三摩(二)莎诃(当诵二十五遍以不动尊印示之)
　　次奉所敷座　　具密印真言
　　结作莲花台　　遍置一切处
　　觉者所安坐　　证最胜菩提
　　为得如是处　　故持以上献

　　如来座真言曰。
　　南么三曼多勃驮喃阿(引声急呼)
　　其中密印相　　定慧手相合
　　而普舒散之　　犹如铃铎形
　　二空与地轮　　聚合以为台
　　水轮稍相远　　是即莲花印
　　复次当辟除　　自身所生障
　　以大慧刀印　　圣不动真言
　　当见同于彼　　最胜金刚焰
　　焚烧一切障　　令尽无有余
　　智者当转作　　金刚萨埵身
　　真言印相应　　遍布诸支分

　　金刚种子心曰。
　　南么三曼多勃驮喃鑁
　　念此真实义　　诸法离言说
　　以具印等故　　即同执金刚
　　当知彼印相　　先以三补吒
　　火轮为中锋　　端锐自相合
　　风轮以为钩　　舒屈置其傍
　　水轮互相交　　而在于掌内

　　金刚萨埵真言曰。
　　南么三曼多伐折啰(二合)赧(一)战拏摩诃(引)[口*路]洒赧(平)(二)[合*牛]
　　或用三昧手　　作半金刚印
　　或以余契经　　所说之轨仪
　　次当周遍身　　被服金刚铠
　　身语之密印　　前已依法说
　　以佉字及点　　而置于顶上
　　思惟此真言　　诸法如虚空

　　彼真言曰。
　　南么三曼多勃驮喃欠
　　应先住此字门然后作金刚萨埵身。
　　次应一心作　　摧伏诸魔印
　　智者应普转　　真语共相应
　　能除极猛利　　诸有恶心者
　　当见遍此地　　金刚炽焰光

　　降伏魔真言曰。
　　南么三曼多勃驮喃(一)摩诃(引)沫啰嚩[口*底](二)捺奢嚩路嗢婆(二合)吠(平)(三)摩诃(引)昧怛[口*履]也(三合)毗庾(二合)嗢檗(二合)[口*底](四)莎诃(五)
　　当以智慧手　　而作金刚拳
　　正直舒风轮　　加于白毫际
　　如毗俱知形　　是则彼幖帜
　　此印名大印　　念之除众魔
　　才结是法故　　无量天魔军
　　及余为障者　　必定皆退散
　　次用难堪忍　　密印及真言
　　而用结周界　　威猛无能睹

　　无能堪忍真言曰。
　　南么三曼多勃驮喃(一)三莽多弩蘖帝(二)满驮也徒瞒(引)(三)摩诃三摩耶[嗨-每+(臼/工)](去)阇(去)帝(四)娑么(二合)啰奶(五)阿钵啰(二合)[口*底]诃谛(六)驮迦驮迦(七)捺啰捺啰(八)满驮满驮(九)捺奢尔膻(十)萨婆怛他(引)蘖多(引)弩壤帝(十一)钵啰(二合)嚩啰达摩腊驮微若曳(平十二)薄伽嚩[口*底](十三)微矩[口*履]微矩丽(十四)丽鲁补[口*履]微矩丽(十五)莎诃(当诵三遍十六)
　　或以第二略说真言曰。
　　南么三曼多勃驮喃(一)丽鲁补[口*履]微矩丽(二)莎诃(当诵七遍)
　　先以三补吒　　风轮在于掌
　　二空及地轮　　内屈犹如钩
　　火轮合为峰　　开散其水轮
　　旋转指十方　　是名结大界
　　用持十方国　　能令悉坚住
　　是故三世事　　悉能普护之
　　或以不动尊　　成辨一切事
　　护身处令净　　结诸方界等

　　不动尊种子心曰。
　　南么三曼多伐折啰(二合)赧悍
　　次先恭敬礼　　复献于阏伽
　　如经说香等　　依法修供养
　　复以圣不动　　加持此众物
　　结彼慧刀印　　普皆遍洒之
　　是诸香花等　　所辨供养具
　　数以密印洒　　复频诵真言
　　各说本真言　　及自所持明
　　应如是作已　　称名而奉献
　　一切先遍置　　清净法界心
　　所谓囕字门　　如前所开示

　　所称名中涂香真言曰。
　　南么三曼多勃驮喃(一)微输(上)驮健杜(引)纳婆(二合)嚩(二)莎诃(当诵三遍)
　　次说花真言曰。
　　南么三曼多勃驮喃(一)摩诃(引)昧呾[口*履]也(三合二)毗廋(二合)嗢蘖帝(三)莎诃(当诵三遍)
　　次说焚香真言曰。
　　南么三曼多勃驮喃(一)达摩驮埵弩蘖帝(二)莎诃(当诵三遍)
　　次说然灯真言曰。
　　南么三曼多勃驮喃(一)怛他(引)[(薩-文+(立-一))/木]多(引)唎旨(二合二)萨叵(二合)啰儜嚩婆(去)娑娜(三)伽伽猱陀哩耶(二合)(四)莎诃(当诵三遍)
　　次说诸食真言曰。
　　南么三曼多勃驮喃(一)阿啰啰迦啰啰(二)沫邻捺泥(三)摩诃(引)沫履(四)莎诃(当诵三遍)
　　及余供养具　　所应奉献者
　　依随此法则　　净以无动尊
　　当合定慧掌　　五轮互相叉
　　是则持众物　　普通供养印
　　真言具慧者　　敬养众圣尊
　　复作心仪式　　清净极严丽
　　所献皆充满　　平等如法界
　　此方及余刹　　普入诸趣中
　　依诸佛菩萨　　福德而生起
　　幢幡诸璎盖　　广大妙楼阁
　　及天宝树王　　遍有诸资具
　　众香花云等　　无际犹虚空
　　各雨诸供物　　供养成佛事
　　思惟奉一切　　诸佛及菩萨
　　以虚空藏明　　普通供养印
　　三转作加持　　所愿皆成就

　　持虚空藏明增加句云。
　　依我功德力　　及与法界力
　　一切时易获　　广多复清净
　　大供庄严云　　依一切如来
　　及诸菩萨众　　海会而流出
　　以一切诸佛　　菩萨加持故
　　如法所修事　　积集诸功德
　　回向成悉地　　为利诸众生
　　以如是心说　　愿明行清净
　　诸障得消除　　功德自圆满
　　随时修正行　　是则无定期
　　若诸真言人　　此生求悉地
　　先依法持诵　　但作心供养
　　所为既终竟　　次经于一月
　　具以外仪轨　　而受持真言
　　又以持金刚　　殊胜之讽咏
　　供养佛菩萨　　当得速成就

　　执金刚阿利沙偈曰。
　　无等无所动　　平等坚固法
　　悲愍流转者　　攘夺众苦患
　　普能授悉地　　一切诸功德
　　离垢不迁变　　无比胜愿法
　　等同于虚空　　彼不可为喻
　　隙尘千万分　　尚不及其一
　　恒于众生界　　成就果愿中
　　于悉地无尽　　故离于譬喻
　　常无垢翳悲　　依于精进生
　　随愿成悉地　　法尔无能蔽
　　作众生义利　　所及普周遍
　　照明恒不断　　哀愍广大身
　　离障无挂碍　　行于悲行者
　　周流三世中　　施与成就愿
　　于无量之量　　令至究竟处
　　奇哉此妙法　　善逝之所到
　　唯不越本誓　　授我无上果
　　若施斯愿者　　恒至殊胜处
　　广及于世间　　能满胜希愿
　　不染一切趣　　三界无所依

　　右此偈即同真言当诵梵本。
　　诵持如是偈赞已　　至诚归命世导师
　　唯愿众圣授与我　　慈济有情之悉地
　　复次为欲利他故　　观佛化云遍一切
　　我所修福佛加持　　普贤自体法界力
　　坐莲华台往十方　　随顺性欲导众生
　　依诸如来本誓愿　　净除一切内外障
　　开现出世众资具　　如其信解充满之
　　以我功德所庄严　　及净法界中出生
　　如来神力加持故　　成就众生诸义利
　　备足诸佛之库藏　　出无尽宝不思议
　　三诵虚空藏转明　　及密印相如前说
　　此真言乘诸学者　　是故当生谛信心
　　一切导师所宣说　　不应诽谤生疑悔

　　持诵法则品第四

　　如是具法供养已　　起利无尽众生心
　　稽首诸佛圣天等　　住相应座入三昧
　　四种静虑之轨仪　　能令内心生喜乐
　　以真实义加持故　　当得真言成等引
　　若作真言念诵时　　今当次说彼方便
　　智者如先所开示　　现前而观本所尊
　　于其心月圆明中　　悉皆照见真言字
　　即应次第而受持　　乃至令心净无垢
　　数及时分相现等　　依随经教已满足
　　志求有相之义利　　真言悉地随意成
　　是名世间具相行　　四支禅门复殊异
　　行者应生决定意　　先当一缘观本尊
　　持彼真言秘密印　　自作瑜伽本尊像
　　如其色相威仪等　　我身无二行亦同
　　由住本地相应身　　虽少福者亦成就
　　瑜伽胜义品中说　　次应转变明字门
　　而以观作本尊形　　逮见身秘之幖帜
　　契经略说有二相　　正遍知观最为先
　　次及菩萨圣天观　　妙吉祥尊为上首
　　亦依彼乘位而转　　以相应印及真言

　　文殊种子所谓瞒字门。已于前品中说。
　　本尊三昧相应者　　以心置心为种子
　　彼应如是自观察　　安住清净菩提心
　　众所知识之形像　　随顺彼行而勿异
　　当知圣者妙音尊　　身相犹如郁金色
　　顶现童真五髻相　　左伐折罗在青莲
　　以智慧手施无畏　　或作金刚与愿印

　　文殊师利真言曰。
　　南么三曼多勃驮喃(一)系系俱摩啰迦(二)微目吃[口*底](二合)钵他悉[口*體](二合)多(三)萨么(二合)啰萨么(二合)啰(四)钵啰(二合)[口*底]然(五)莎诃(六)
　　合定慧手虚心掌　　火轮交结持水轮
　　二风环屈加大空　　其相如钩成密印
　　而用遍置自支分　　尔乃修行众事业
　　当知诸佛菩萨等　　转字瑜伽亦复然
　　或余经说真言印　　如是用之不违背
　　或依彼说异仪轨　　或以普通三密门
　　若能解了旋转者　　诸有所作皆成就

　　普通种子心曰。
　　南么三曼多勃驮喃迦
　　契经所说迦字门　　一切诸法无造作
　　当以如是理光明　　而观此声真实义
　　真陀摩尼宝王印　　定慧五轮互相交
　　金刚合掌之标式　　普通一切菩萨法

　　一切诸菩萨真言曰。
　　南么三曼多勃驮喃(一)萨婆他(二)微沬[口*底](三)微枳罗儜(上)(四)达摩驮暏[嗨-每+(臼/工)]阇多(五)参参诃(六)莎诃(七)
　　佉字含众色　　增加大空点
　　如前所宣说　　置之于顶上
　　当得等虚空　　说诸法亦然
　　复于其首内　　想念本初字
　　纯白点严饰　　最胜百明心
　　眼界犹明灯　　大空无垢字
　　住于本尊位　　正觉当现前
　　乃至谛明了　　应当如是见
　　又观彼心处　　圆满净月轮
　　炳现阿字门　　遍作金刚色
　　说声真实义　　诸法本无生
　　于中正观察　　皆从此心起
　　声字如花鬘　　辉焰自围绕
　　其光普明净　　能破无明窟
　　迦字以为首　　或复余字门
　　皆当修是法　　念以声真实
　　或所持真言　　环列在圆明
　　单字与句因　　随息而出入
　　或修意支法　　应理如等引
　　缘念成悉地　　普利众生心
　　方乃作持诵　　懈极然后已
　　或以真言字　　运布心月中
　　随其深密意　　思念声真实
　　如是受持者　　复为一方便
　　诸有修福聚　　成就诸善根
　　当习意支法　　无有定时分
　　若乐求现法　　上中下悉地
　　应以斯方便　　先作心受持
　　正觉诸世尊　　所说法如是
　　或奉香花等　　随力修供养

　　是中先持诵法略有二种。一者依时故。二者依相故。时。谓所期数满。及定时日月限等。相。谓佛塔图像出生光焰音声等。当知是真言行者。罪障净除之相也。彼如经所说。先作意念诵已。复持满一落叉。从此经第二月。乃修具支方便。然后随其本愿。作成就法。若有障者。先依现相门。以心意持诵。然后于第二月。具支供养。应如是知。
　　复为乐修习　　如来三密门
　　经于一月者　　次说彼方便
　　行者若持诵　　大毗卢遮那
　　正觉真言印　　当依如是法

　　大日如来种子心曰。
　　南么三曼多勃驮喃阿
　　阿字门所谓一切法本不生故。已如前说。
　　是中身密印　　正觉白毫相
　　慧手金刚拳　　而在于眉间

　　如来毫相真言曰。
　　南么三曼多勃驮喃(一)阿(去声急呼)痕若(呼急)
　　如前转阿字　　而成大日尊
　　法力所持故　　与自身无异
　　住本尊瑜伽　　加以五支字
　　下体及脐上　　心顶与眉间
　　于三摩呬多　　运相而安立
　　以依是法住　　即同牟尼尊
　　阿字遍金色　　用作金刚轮
　　加持于下体　　说名瑜伽座
　　鑁字素月光　　在于雾聚中
　　加持自脐上　　是名大悲水
　　囕字初日晖　　彤赤在三角
　　加持本心位　　是名智火光
　　唅字劫灾焰　　黑色在风轮
　　加持白毫际　　说名自在力
　　佉字及空点　　相成一切色
　　加持在顶上　　故名为大空

　　此五种真言心第二品中已说(又此五偈传度者颇以经意足之使文句周备也)。
　　五字以严身　　威德具成就
　　炽然大慧炬　　灭除众罪业
　　天魔军众等　　及余为障者
　　当见如是人　　赫奕同金刚
　　又于首中置　　百光遍照王
　　安立无垢眼　　犹灯明显照
　　如前住瑜伽　　加持亦如是
　　智者观自体　　等同如来身
　　心月圆明处　　声鬘与相应
　　字字无间断　　犹如韵铃铎
　　正等觉真言　　随取而受持
　　当以此方便　　速得成悉地
　　复次若观念　　释迦牟尼尊
　　所用明字门　　我今次宣说

　　释迦种子所谓婆字门已于前品中说。
　　是中声实义　　所谓离诸观
　　彼佛身密印　　以如来钵等
　　当用智慧手　　加于三昧掌
　　正受之仪式　　而在于脐轮

　　释迦牟尼佛真言曰。
　　南么三曼多勃驮喃(一)萨婆吃丽(二合)奢[嗨-每+(臼/工)]素捺那(二)萨婆达摩嚩始多(引)钵啰(引二合)钵多(二合)(三)伽伽娜三摩(引)三摩(四)莎诃(五)
　　如是。或余等正觉密印真言。各依本经所用。亦当如前方便。以字门观转。作本尊身。住瑜伽法运布种子。然后持诵所受真言。若依此如来行者。当于大悲胎藏生漫荼罗王。得阿阇梨灌顶。乃应具足修行。非但得持明灌顶者之所堪也。其四支禅门方便次第。设余经中所说仪轨。有所亏缺。若如此法修之。得离诸过。以本尊欢喜故。增其威势。功德随生。又持诵毕已。辄用本法而护持之。虽余经有不说者。亦当通用此意。令修行人速得成就。
　　复次本尊之所住　　漫荼罗位之仪式
　　如彼形色坛亦然　　依此瑜伽疾成就
　　当知悉地有三种　　寂灾增益降伏心
　　分别事业凡四分　　随其物类所当用
　　纯素黄赤深玄色　　圆方三角莲华坛
　　北面胜方住莲座　　淡泊之心寂灾事
　　东面初方吉祥座　　悦乐之容增益事
　　西面后方在贤座　　喜怒与俱摄召事
　　南面下方蹲踞等　　忿怒之像降伏事
　　若知秘密之幖帜　　性位形色及威仪
　　奉花香等随所应　　皆当如是广分别
　　净障增福圆满等　　舍处远游摧害事
　　真言之初以唵字　　后加莎诃寂灾用
　　若真言初以唵字　　后加[合*牛]发摄召用
　　初后纳么增益用　　初后[合*牛]发降伏用
　　[合*牛]字发字通三处　　增其名号在中间
　　如是分别真言相　　智者应当悉知解

　　真言事业品第五

　　尔时真言行者。随其所应。如法持诵已。复当如前事业。而自加持。作金刚萨埵身。思惟佛菩萨众无量功德。于无尽众生界。兴大悲心。随其所有资具。而修供养。供养已。又当一心合掌。以金刚讽诵及余微妙言辞。称叹如来真实功德。
　　次持所造众善。回向发愿。作如是言如大觉世尊。所证知解了积集功德。回向无上菩提。我今亦复如是。所有福聚。与法界众生。共之咸使度生死海。成遍知道自利利他法皆满足。依于如来大住而住。非独为己身故求菩提也。乃至往返生死。济诸众生同得一切种智以来。常当修集福德智慧。不造余业。愿我等得到第一安乐。所求悉地。离诸障碍。一切圆满故。复更思惟。令我速当具足若内若外种种清净妙宝。而自庄严。相续无间。普皆流出。以是因缘故。能满一切众生所有希愿。
　　右略说如是。若广修行者。当如普贤行愿。及余大乘修多罗所说。以决定意而称述之。或云如诸佛菩萨。自所证知。兴大悲愿我亦如是发愿也。
　　次当奉献阏伽。作归命合掌。置之顶上。思惟诸佛菩萨真实功德。至诚作礼而说偈言。
　　诸有永离一切过　　无量功德庄严身
　　一向饶益众生者　　我今悉皆归命礼

　　次当启白众圣。说是偈言。
　　现前诸如来　　救世诸菩萨
　　不断大乘教　　到殊胜位者
　　唯愿圣天众　　决定证知我
　　各当随所安　　后复垂哀赴

　　次当以三昧耶真言密印。于顶上解之。而生是心。诸有结护加持。皆令解脱。以此方便故。先所奉请诸尊。各还所住。不为无等大誓之所留止也。复用法界本性。加持自体。思惟净菩提心。而住金刚萨埵身。是中明印。第二品中已说。若念诵竟。以此三印持身。所有真言行门终毕。法则皆悉圆满。
　　又应如前方便。观法界字。以为顶相。彼服金刚甲胄。由斯秘密庄严故。即得如金刚自性。无能沮坏之者。诸有闻其音声。或见或触。皆必定于阿耨多罗三藐三菩提。一切功德皆悉成就。与大日世尊。等无有异也。
　　次复起增上心。修行殊胜事业。于清净处。严以香花。先令自身作观世音菩萨。或住如来自性。依前方便。以真言密印加持。然后以法施心。读诵大乘方广经典。或以心诵。而请诸天神等。令听受之。如所说偈言。
　　金刚顶经说　　观世莲花眼
　　即同一切佛　　无尽庄严身
　　或以世导师　　诸法自在者
　　随取一名号　　作本性加持

　　观自在种子心曰。
　　南么三曼多勃驮喃娑(急呼)
　　字门真实义　　诸法无染著
　　音声所流出　　当作如是观
　　此中身密相　　所谓莲花印
　　如前奉敷座　　我已分别说

　　次说观自在真言曰。
　　南么三曼多勃驮喃(一)萨婆怛他(引)蘖多嚩路吉多(二)羯噜拏么也(三)啰啰啰[合*牛]若(短声四)莎诃(五)
　　前以法界心字。置之在顶。又用此真言密印。相加。随力所堪。读诵经法。或造制底漫荼罗等。所为已毕。次从座起。以和敬相。应接诸人事。又为身轮得支持故。次行乞食。或檀越请。或僧中所得。当离鱼肉薰菜。及供养本尊诸佛之余。乃至种种残宿不净。诸酒木果等浆。可以醉人者。皆不应饮啖。
　　次奉抟食。用献本尊。又作随意食法。若故有余。更出少分。为济饥乏乞求故。当生是心。我为任持身器。安隐行道。受是段食。如膏车辖。令不败伤。有所至到。不应以滋味故。增减其心。及生悦泽严身之相。然后观法界心字。遍净诸食。以事业金刚。加持自身。是中种子。如鑁字真言所说。
　　复诵施十力明八遍。方乃食之。说此明曰。
　　南么萨婆勃驮菩提萨埵喃(一)唵么兰捺泥(去)帝孺忙栗宁(二)莎诃(三)
　　如是住先成就本尊瑜伽。饭食讫已。所余触食。以成办诸事真言心。供养所应食者。当用不空威怒增加圣不动真言。当诵一遍。受者欢喜。常随行人。而护念之。彼真言曰。
　　南么三曼多伐折啰(引二合)赧(一)怛啰(二合)吒(轻)阿谟伽(二)战拏摩诃[口*路]洒儜(上)(三)娑破(二合)吒野[合*牛](四)怛啰(二合)么野怛啰(二合)么野(五)[合*牛]怛啰(二合)吒(轻)悍漫(六)
　　彼食竟。休息少时。复当礼拜诸佛。忏悔众罪。为净心故。如是循修常业。乃至依前读诵经典。恒依是住。于后日分亦复如是。初夜后夜思惟大乘。无得间绝。至中夜分。以事业金刚。如前被金刚甲。敬礼一切诸佛大菩萨等。次当运心如法供养。而作是念。我为一切众生。志求大事因缘故。应当爱护是身。少时安寝。非为贪著睡眠之乐。先当正身威仪。重累二足。右胁而卧。若支体疲懈者。随意转侧无咎。为令速寤常当系意在明。又复不应偃卧床上。次于余日亦如是行之。持真言者。以不亏法则。无间勤修故。得真言门修菩萨行之名号也。若于数时相现等持诵法中。作前方便。乃至具修胜业。犹不成就者。应自警悟。倍加精进。勿得生下劣想。而言是法非我所堪。如是展其志力。自利利他。常不空过。以行者勤诚不休息故。众圣玄照其心。则蒙威神建立。得离诸障。是中有二事。不应舍离。谓不舍诸佛菩萨。及饶益无尽众生心。恒于一切智愿。心不倾动。以此因缘。必定得成随类悉地也。
　　常依内法而澡浴　　不应执著外净法
　　于触食等怀疑悔　　如是皆所不应为
　　若为任持是身故　　随时盥沐除诸垢
　　于河流等如法教　　与真言印共相应
　　以法界心净诸水　　随用不动降三世
　　真言密印护方等　　住于本尊自性观
　　复当三转持净土　　恒以一心正思惟
　　念圣不动真言等　　智者默然应澡浴

　　净法界心。及不动尊种子。刀印。皆如前说降三世种子心曰。
　　南么三曼多伐折啰(引二合)赧涸
　　此中诃字门　　声理如前说
　　少分差别者　　所谓净除相
　　降伏三界尊　　身密之仪式
　　当用成事业　　五智金刚印

　　次说降三世真言曰。
　　南么三曼多伐折啰(引二合)赧(一)诃诃诃(二)微萨么(二合)曳(平三)萨婆怛他(引)蘖多微洒也三婆嚩(四)怛囇(二合)路枳也(二合)微若也(五)[合*牛]若(急呼六)莎诃(七)
　　如是澡浴洒净已　　具三昧耶护支分
　　思惟无尽圣天众　　三奉掬水而献之
　　为净身心利他故　　敬礼如来胜生子
　　远离三毒分别等　　寂调诸根诣精室
　　或依水室异方便　　心住如前所制仪
　　自身三等为限量　　为求上中下法故
　　行者如是作持诵　　所有罪流当永息
　　必定成就摧诸障　　一切智句集其身
　　彼依世间成就品　　或复余经之所说
　　供养支分众方便　　如其次第所修行
　　未离有为诸相故　　是谓世间之悉地
　　次说无相最殊胜　　具信解者所观察
　　若真言乘深慧人　　此生志求无上果
　　随所信解修观照　　如前心供养之仪
　　及依悉地流出品　　出世间品瑜伽法
　　彼于真实缘生句　　内心支分离攀缘
　　依此方便而证修　　常得出世间成就

　　如所说优陀那偈言。
　　甚深无相法　　劣慧所不堪
　　为应彼等故　　兼存有相说

　　右阿阇梨所集。大毗卢遮那成佛神变加持经中。供养仪式具足竟。传度者颇存会意。又欲省文故。删其重复真言。旋转用之。修行者。当综括上下文义耳。
　　[口*驃](毗庾反)弊(毗也反)底(丁以反)[嗨-每+(臼/工)](你入声)[口*體](他以反。凡真言中平声字皆稍上声呼之。若诸与下字相连。亦可逐便以入声呼之。如婆伽梵呼为薄伽梵之类是也)

　　大毗卢遮那成佛神变加持经卷第七


