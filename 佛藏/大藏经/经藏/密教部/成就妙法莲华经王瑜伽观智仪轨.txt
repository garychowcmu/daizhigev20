  成就妙法莲华经王瑜伽观智仪轨
　　唐 不空译




　　成就妙法莲华经王瑜伽观智仪轨一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　归命释迦牟尼佛　　宣说方广大乘典
　　为诸菩萨而开示　　甚深最胜真实教
　　我今依于大教王　　遍照如来成道法
　　若能依此胜义修　　现世得成无上觉
　　归命缘起初序品　　光中能显因果事
　　福德智慧至究竟　　一乘实相胜义门
　　归命善巧方便品　　甚深难测如来智
　　言语道断离心境　　是故方便说三乘
　　归命火宅譬喻品　　舍利先授菩提记
　　有情不觉三界苦　　佛以三车诱令出
　　归命厌悔信解品　　于自劣乘而愧耻
　　深生渴仰难遭遇　　我等咸获无上宝
　　归命疗疾药草品　　生盲丈夫开慧眼
　　而获智光如日轮　　于无上乘得善巧
　　归命最初授记品　　四大声闻同记莂
　　各随奉事诸世尊　　当来咸证菩提果
　　归命化城巧喻品　　佛殷勤说昔因缘
　　为权止息示化城　　至大涅槃为究竟
　　归命五百弟子品　　大声闻僧咸授决
　　则悟身中如来藏　　无价宝珠今觉知
　　归命授学无学品　　佛记阿难罗睺罗
　　则表法王无偏党　　渐摄定性及不定
　　归命传经法师品　　若有未来诸有情
　　持此法华一句偈　　佛皆与彼而授记
　　归命多宝佛塔品　　示现净土集诸佛
　　提婆达多授佛记　　龙女得成无上觉
　　归命劝持经典品　　姨母耶输蒙记莂
　　诸大菩萨及声闻　　咸愿末法劝持此
　　归命修行安乐品　　说经先住安乐行
　　现世获得殊胜报　　于佛菩提不退转
　　归命从地涌出品　　八恒菩萨愿持经
　　如来密意而不许　　为显涌出菩萨故
　　归命如来寿量品　　佛已成道无边劫
　　为治狂子现涅槃　　常住灵山而不灭
　　归命分别功德品　　无数微尘菩萨众
　　闻佛宣说寿无量　　各超地位证菩提
　　归命随喜功德品　　校量世出世间福
　　若闻此经一句偈　　超彼速证无上道
　　归命法师功德品　　若能受持此经典
　　于现父母所生身　　获得神通净六根
　　归命不轻菩萨品　　往昔难行苦行业
　　得闻此经增寿命　　度脱无量无边众
　　归命如来神力品　　佛现广长之舌相
　　犹豫不信令净信　　见是瑞相获佛道
　　归命最后嘱累品　　如来付嘱诸菩萨
　　当于未来末法时　　流通宣说无吝惜
　　归命药王本事品　　为求法故并三昧
　　烧身供养净明佛　　难遇经王表殷重
　　归命妙音菩萨品　　从彼佛刹来此土
　　而听妙法莲华经　　既闻本已还本国
　　归命观音普门品　　说是菩萨悲解脱
　　悉皆除遣诸灾难　　显现常住如幻定
　　归命陀罗尼妙品　　二菩萨及二天王
　　并罗刹女说真言　　为护持经法师故
　　归命妙庄严王品　　药王药上本因缘
　　由斯二士善知识　　而不退失菩提道
　　归命普贤劝发品　　若有于此莲华经
　　于三七日专持习　　普贤为现净法身

　　如方方广大乘经说。一切众生身中。皆有佛性。具如来藏。一切众生无非无上菩提法器。若欲成就如此法者。应当须具如是四缘。一者亲近真善知识。真善知识者。即是灌顶阿阇梨。二者听闻正法。听闻正法者。即妙法莲华经王。三者如理作意。如理作意者。即为瑜伽观智。四者法随法行。法随法行者。谓修奢摩他毗钵舍那。则堪任证无上菩提。
　　若修持妙法莲华经若男若女。则须依修真言。行密行菩萨之道。应当先入大悲胎藏大曼荼罗。并见护摩道场。灭除身中业障。得阿阇梨与其灌顶。即从师受念诵仪轨。三昧耶护身结界迎请供养。乃至观于已身。等同普贤大菩萨身。若不具如是增上缘者。所有读诵修习如此经王。无由速疾证成三昧。一一印契仪轨真言。应当于灌顶阿阇梨处。躬亲禀受。若不从师禀受决择。而专擅作者。是则名为越三昧耶。受及授者。俱获重罪。既得具法。即应简择念诵修行处所。或于伽蓝。或山林树下江河洲渚。或自己舍宅。与法相应福德之地。掘深二肘广四肘量。或六肘八肘乃至十二肘量。称其处所作曼茶罗。穿其地中。若有瓦砾灰骨虫炭及诸秽物。即不堪用。更择胜处穿讫却填。土若有余是吉祥相。如其欠陷。取河两岸土填之。若其本净最为殊胜。或在楼阁或盘石上船上。佛殿中则不应简择。但建四肘曼茶罗。乃至十二肘量如前所说。若广十二肘高卑可十二指量。于东北隅稍令垫下。是大吉祥。速疾成就。坛既成已。于其中央穿一小坑。安置五种宝(金银真珠瑟瑟颇梨)五药(娑贺者罗　婆贺祢嚩　建吒迦梨　拟哩羯啰　拏（二合）勿哩（二合）贺底若无此药即以大唐所出灵药如赤箭人参伏苓石上菖蒲天门冬等代之)五香(沉香丁香郁金香龙脑香等)五谷(稻谷大麦小麦菉豆白芥子等)如是五宝香药等。各取少许。以小瓶子盛。或小瓷合盛之一处。以地天真言加持一百八遍。真言曰。
　　曩莫三(去)满多没驮(引)南(引)毕哩(二合)体微曳(二合)娑嚩(二合引)诃(引)
　　又以佛慈真言加持一百八遍。真言曰。
　　唵没驮每(引)怛哩(二合)嚩日啰(二合)[口*洛]乞叉(二合)憾
　　又以无能胜明王真言加持一百八遍。真言曰。
　　曩莫三满多没驮(引)南(引)唵户卢户卢战拏理摩等霓(妍以反)娑嚩(二合)诃
　　既加持已。安置坛中坑内。填筑令平。以随时香华饮食并二阏伽。以用供养。其修行者面向东方长跪。以右手按于置香药处。诵告地天偈三遍或七遍偈曰。
　　汝天亲护者　　于诸佛导师
　　修行殊胜行　　净地波罗蜜
　　如破魔军众　　释师子救世
　　我亦降伏魔　　我画曼荼罗

　　然后取净土及犊子瞿摩夷未堕地者。与细沙相和为泥。以涂其坛。待干已后。又取瞿摩夷和于香水。更遍涂拭。即捣莲子草揩磨其坛上。正涂拭揩磨之时诵涂地真言。无限遍数。涂了即止真言曰。
　　曩莫三满多没驮南(引一)阿钵啰(二合)底(丁以反下同二)三迷誐誐那三迷(三)三么多奴檗帝(四)钵啰(二合)吃[口*栗](二合)底微戍睇(五)达磨驮诸微戍达你(二合)娑嚩(二合)诃(引)
　　既涂坛已。如彼坛量。分其圣位各点为记。然后用五色线縒合为绳。于磨白坛香泥汁中。浸渍一宿然后拼坛。其坛三重。当中内院画八叶莲华。于华胎上置窣睹波塔。于其塔中。画释迦牟尼如来多宝如来同座而坐。塔门西开。于莲华八叶上。从东北隅为首。右旋布列安置八大菩萨。初弥勒菩萨。次文殊师利菩萨。药王菩萨。妙音菩萨。常精进菩萨。无尽意菩萨。观世音菩萨。普贤菩萨。于此院四隅角内。初东北隅。置摩诃迦叶。次东南须菩提。西南舍利弗。西北大目揵连。次于第二重院。于其东门。置金刚锁菩萨。南门置金刚铃菩萨。当塔前门。金刚钩菩萨。北门金刚索菩萨。于东门北。置得大势菩萨。门南置宝手菩萨。次于南门东。置宝幢菩萨。门西置星宿王菩萨。次于西门南。置宝月菩萨。门北置满月菩萨。次于北门西。置勇施菩萨。门东置一切义成就菩萨。又于东北隅角内。置供养华菩萨。东南隅供养灯菩萨。西南隅置供养涂香菩萨。西北隅供养烧香菩萨。次于第三重院东门。置持国天王。南门置毗楼勒叉天王。西门置毗楼博叉天王。北门置毗沙门天王。于东方门北。置大梵天王。门南置天帝释。次于南方门东。置大自在天。门西置难陀龙王。次于西方门南。置妙法紧那罗王。门北置乐音乾闼婆王。次于北方门西。置罗睺阿修罗王。门东置如意迦楼罗王。于东北方置圣乌刍沙摩金刚。东南方置圣军吒利金刚。西南方置圣不动尊金刚。西北方置圣降三世金刚。于坛四面画饮食界道。又画四门。于其坛上张设天盖。四面悬幡二十四口。又于四角各竖幢幡。安四贤瓶底不黑者。满盛香水。于瓶口内杂插种种时花枝条。于坛四门两边。各置二阏伽器。满盛香水。中著郁金。泛诸时华极令香洁。又于四门置四香炉。烧五味香。以用供养。又于四隅各置铜灯台。酥油为明。于四角外各钉佉陀罗木橛。如无此木铸铜作橛代之亦得。若修行者为求六根清净。满足六千功德。成就法华三昧。现世入初地。决定求证无上菩提者。应一七日三七日乃至七七日或三个月。应依仪轨随其力分。于坛四面。皆置色香美味。种种食饮乳粥酪饭甜脆果子。及诸浆等涂香粖香时华烧香灯烛。所供养物。应以新净金银器铜器。及好瓷器。无破缺漏未曾用者。以盛食饮。复用烧香熏其食器。即用圣不动尊真言。加持三遍或七遍。真言曰。
　　曩莫三满多嚩日啰(二合)喃战拏摩诃噜洒拏萨颇(二合)吒耶吽(引)怛啰(二合)吒憾(引)[牟*含](引)
　　既加持已。然后供养。于坛西面应置卑脚床子。可去地半寸已来。以净茅荐用敷其上。
　　是修行者每日四时澡浴四时换衣。如其不及时别澡浴者。即诵清净真言加持衣服。此即名为胜义澡浴。诵三遍或七遍。真言曰。
　　唵娑嚩(二合)婆嚩术(输律反)驮萨嚩达摩娑嚩(二合)婆嚩术度撼
　　加持已讫。即入道场。瞻仰尊容如对真佛。虔恭稽首至心运想。想礼尽虚空遍法界一切诸佛及诸菩萨。既礼拜已右膝著地。合掌当心闭目专意。诵普贤行愿一遍。一心遍缘诸佛菩萨。应定心思惟普贤行愿一一句义。发大欢喜难遭之想。即跏趺坐结定印。诵如来寿量品。或但思惟品中妙义。深信如来常住在世。与无量菩萨缘觉声闻以为眷属。处灵鹫山常说妙法。深信不疑。
　　次当即诵无量寿命决定如来真言七遍。作是念言。愿一切有情皆获如来无量寿命。发是愿已即诵真言曰。
　　曩谟(引)阿跛哩弭多(引)欲枳娘(二合)曩尾[寧*頁]室者(二合)也啰逝捺啰(二合)也怛他(引)檗多(引)也唵萨嚩僧(去)萨迦(二合引)啰跛哩输(输律反)驮达磨帝摩诃(引)曩也跛哩嚩(引)[口*例](引)娑嚩(二合)诃
　　若修行者每日六时。时别诵此真言七遍。能延寿命能灭夭寿决定恶业。获得身心轻安。离诸昏沉及以懈怠。受持此妙法莲华经速得成就。即用涂香(其涂香右上水磨白檀龙脑如泥即是)遍涂二手。乃至臂肘。
　　然后应结一切如来三昧耶印。二手合掌二大指并偃竖。即成。以大指头拄于心上。入胜义谛实相观门。所谓毗卢遮那如来心真言种子阿字。相在己身心莲华中。其色洁白犹如珂雪。莹彻光明。渐渐引舒遍一肘量。即思此字真实义门。阿字者谓一切法本不生故。一切佛法自性本源。清净法界之所流出一切言教。皆以此字而为根本。决定专注离于散动。住是观已即移其印而触于额。诵真言一遍。次触右肩左肩心及于喉。皆诵一遍。运动手印诵真言时。专注一缘如前观想。加持已讫顶戴于印。然后解散。真言曰。
　　曩莫三满多没驮南阿三迷怛哩(二合)三迷三摩曳娑嚩(二合)诃(引)
　　由结此印及诵真言。则见一切如来地。超三界道圆满地波罗蜜。
　　次应结法界生印。二手各作金刚拳。舒二头指侧相拄即成安印于顶。于其印中想法界种子。囕字。其色皓白遍流光明。普照一切有情界。能破一切有情虚妄烦恼。当观自身及诸有情同一法界无二无别。作是观已。即诵真言三遍或七遍。真言曰。
　　曩莫三满多没驮南达摩驮都娑嚩(二合)婆嚩句(引)痕
　　由结此印及诵真言。则证得无边清净法界。
　　次结金刚萨埵转法轮印。二手相背右押于左。左右八指互相钩。苾左大指入于右掌。屈右大指以头相拄。以印安于心上。又想自心月轮中有吽字。白色清洁。即转此字为转法轮大菩萨身。观智成已即诵真言曰。
　　曩莫三(去)满多嚩日啰(二合)喃嚩日啰(二合)怛么句(引)撼
　　由结此印及诵真言观行力故。即能于一切有情界转大法轮。
　　次结金刚甲胄印。二手虚心合掌。二头指各屈。拄中指背上节。二大拇指并竖。押中指中节文。即以印触额。诵真言一遍。次右肩左肩心及喉上。各加持一遍。真言曰。
　　曩莫三满多嚩日啰(二合)喃嚩日啰(二合)[口*赦]嚩左吽(引)
　　由结此印及诵真言。即是披大誓庄严金刚甲胄。光明赫奕。一切天魔及诸作障者不敢凌逼。正结印之时作是思惟。一切有情沉沦生死苦海。我皆拔济令一一有情与我无异次结一切如来大慈印。二手外相叉。二大指二小指各以头相拄。覆于心上。结印成已。即入一相平等法无我观。起大慈心遍缘一切有情界。愿一一有情皆悉获得慈心三昧。作是观已诵真言曰。
　　曩莫萨嚩怛他(引)檗帝瓢(毗庾反)曳底瑟绽(二合)底娜舍你势唵么抳嚩日[口*(隸-木+士)](二合)纥哩(二合)娜也嚩日[口*(隸-木+士)](二合)摩啰赛(先代反)你也(二合)尾捺啰(二合)跛宁贺曩贺曩嚩日啰(二合)檗陛怛啰(二合)娑也怛啰(二合)娑也萨嚩磨(引)啰婆嚩曩(引)你吽吽散驮啰散驮啰没驮(引)昧底哩(二合)萨嚩怛他(引)檗多嚩日啰(二合)羯腊跛(二合)地瑟耻(二合)帝娑嚩(二合引)诃(引)
　　由结此印及诵真言入无缘慈观。能令三千大千世界。下至风轮际。犹如金刚。无量天魔不得倾动。悉皆退散。其修行者若作此法。其道场地即是金刚坚固之城。一切障者不敢触恼。心所求愿速得圆满。
　　次结方隅界印。二手合掌。屈二头指二无名指。以甲相背。并竖二大指。押二头指。坼开二小指即成。以印右旋三匝。即成结界。真言曰。
　　曩莫三满多没驮南黎卢布哩尾俱哩尾俱黎娑嚩(二合引)诃
　　次以圣不动尊印真言。辟除一切诸恶魔障。右手直竖。头指中指相并。无名小指屈入掌中。以大指捻无名小指甲上。左手亦然。以左手当心为鞘。右手为剑置其鞘中。诵真言然后如抽剑势。以印左旋辟除障难。以印右旋随意远近结为其界。结印之时。应观自身即是此尊。左持金刚罥索。右执金刚智釰。威德光明遍照法界。作是观已即诵真言曰。
　　曩莫三满多嚩日啰(二合)喃战拏摩诃噜洒拏萨颇(二合)吒耶吽(引)怛啰(二合)吒撼(引)[牟*含](引)
　　由结此印及住观行诵真言故。能护菩提心。能断诸见。若修行者常持此真言。乃至菩提。更不为诸魔得便。速成正觉。
　　次应结宝山印诵宝山真言。二手内相叉。极令深[奴/糸]二肘相著开腕即是。真言曰。
　　唵阿者攞吽
　　由结此印诵真言加持力故。即此宝山。于其坛中转成鹫峰山。于山峰上。即当一心专注。观想释迦牟尼如来宣说妙法莲华经处。颇黎为地。种种妙华遍布其上。宝树行列开敷宝华。诸枝条上垂妙天衣。微风摇击出微妙音。其声谐韵犹如天乐。妙香普熏三千世界。又于中想多宝世尊舍利宝塔。种种庄严。释迦牟尼如来及多宝佛。于其塔中同座而坐。无量菩萨声闻缘觉天龙八部圣贤众会。围绕听法周围八方。释迦牟尼如来诸分身佛。于宝树下各各坐于众宝庄严师子之座。乃至无量微尘数佛。多宝塔前贤瓶阏伽八功德水悉皆盈满。妙宝香炉烧无价香。摩尼宝王以为灯烛。菩提妙华普散诸佛及诸大众。天诸美膳芬馥香洁。涂香粖香珠鬘璎珞供养云海。诸波罗蜜供养菩萨。歌赞如来真实功德。自见己身于中供献。于其八方。诸分身佛一一佛前。悉皆如是奉献供养。又想自身在释迦牟尼如来前。听闻宣说妙法莲华大乘胜义。作是观已即诵此偈曰。
　　以我功德力　　如来加持力
　　及以法界力　　普供养而住

　　诵此偈三遍或七遍。即诵大虚空藏普供养真言曰。
　　唵誐誐曩三婆嚩嚩日啰(二合)斛(引)
　　由诵此偈及此真言。于一切如来并大会众。皆获真实广大供养。
　　次应观三重曼荼罗会众。初中央佛并八大菩萨及四大声闻僧。第二院诸菩萨无量无数。第三院诸天八部并四大威德菩萨。各于四隅。并无量忿怒眷属。令一切诸魔退散无得侵扰。
　　然后结才发意转法轮菩萨印。二手各作金刚拳。二头指二小指互相钩。即成。以印按于坛上。诵真言五遍真言曰。
　　唵嚩日啰(二合)斫羯啰(二合)吽[口*弱]吽(引)鑁斛
　　由结此印诵真言故。其坛中诸佛菩萨及诸圣众。量同虚空遍周法界成报土佛刹。一切有情。冥然身心通同一相。影现于此胜妙刹中。
　　则次应入真如法性道场观行。而诵此偈思惟偈中真实胜义。乃至心与真如体性相应为限偈曰。
　　虚空为道场　　菩提虚空相
　　亦无等觉者　　真如故如来

　　次结奉请一切如来并诸圣众印。二手内相叉合为拳。舒右手头指。屈其上节如钩。即成真言曰。
　　曩莫三满多没驮南恶(引)萨嚩怛啰(二合)钵啰(二合)底贺多怛他檗当俱舍冒地左哩耶(二合)跛哩布(引)啰迦娑嚩(二合引)诃(引)
　　由结此契及诵真言。诸佛菩萨并其眷属。无不来集。行者了了分明见在鹫峰山顶空中而住。即取右边阏伽器。二手捧持当额奉献。想浴诸佛菩萨及诸圣众足(其阏伽器或金银熟铜马瑙商佉。如是之器悉皆应法随取一类。皆满盛水净妙香洁。上泛时华。并著少许郁金。初奉请时取右边者。奉送时用左边者)即于尔时虔恭殷重启告诸佛求心中所愿愿速成就真言曰。
　　曩莫三满多没驮南誐誐曩娑么娑莫娑嚩诃
　　由献阏伽香水供养故。令修行者三业清净。洗除一切烦恼罪垢。
　　次应结献华座印。二手左右大小指各头相拄。余六指如欲敷莲华形即成真言曰。
　　曩莫三满多没驮南恶(引)
　　由结此印及诵真言加持力故。即从此印流出无量宝师子座并莲华座种种诸座。佛及菩萨一切圣众。各随所宜。悉皆获得殊胜之座。
　　次结普通印二手内相叉为拳。诸指节令稍起。即诵药王菩萨等诸真言曰。
　　怛你也(二合)他安祢满祢么宁(一)么么宁(二)唧帝(三)左哩帝(四)舍迷(五)舍弭跢(引)尾(六)扇(七)帝(八)穆讫帝(二合)穆讫多(二合)多(上)迷(九)娑迷(十)阿(上)尾洒迷(十一)娑(上)么娑迷(十二)惹曳(十三)乞洒(二合)曳(十四)恶乞洒(二合)曳(十五)恶乞史(二合引)抳(十六)扇(引)帝(十七)扇帝舍弭(十八)驮(引)啰抳(十九)阿(引)卢迦(引)婆(引)细钵罗(二合)底也(二合)吠(微闭反)乞洒(二合)抳(二十)尾尾噜(二十一)[寧*頁]尾瑟[齒*來]阿便怛罗[寧*頁]尾瑟[齒*來](二十二)阿典多跛哩舜(入音)第(引二十三)坞俱黎(二十四)穆俱黎(二十五)阿啰奶(二十六)跛啰奶(二十七)输迦(引)乞史(二十八)阿娑么娑迷(二十九)没驮尾虑枳帝(三十)达磨跛哩乞史(二合)帝(三十一)僧伽涅(宁逸反)具洒抳(三十二)婆夜婆野尾戍陀宁(引三十三)满怛[口*(隸-木+士)](二合)满怛啰(二合)乞洒(二合)夜帝(三十四)噜帝噜多矫舍隶(三十五)恶乞洒(二合三十六)恶乞洒(二合)野嚩曩跢(引)野嚩路阿么你也(二合)曩跢(引)野(三十七)娑嚩(二合引)诃(去)
　　勇施菩萨陀罗尼曰。
　　怛你也(二合)他(引)入嚩(二合)隶(二)摩贺(引)入嚩(二合)隶(三)屋计(引四)穆计阿奶阿拏(引)嚩底(丁以反)怛[口*栗](二合)知曳(二合)怛[口*栗](二合)知夜(二合)嚩底壹置宁尾置宁唧置宁怛[口*栗](二合)置宁怛[口*栗](二合)吒(引)嚩底娑嚩(二合引)诃
　　毗沙门陀罗尼曰。
　　怛你也(二合)他阿[齒*來]捺[齒*來]弩捺[齒*來]阿曩(引)怒曩腻矩曩腻娑嚩(二合引)诃(引)
　　曩国天王陀罗尼曰。
　　怛你也(二合)他(引)阿誐抳誐抳矫(鱼乔反引)哩彦陀(引)哩赞拏哩么(引)镫倪(研以反)比羯斯(五)僧矩黎物噜(二合)沙理娑嚩(六引)诃(引)
　　十罗刹女陀罗尼曰。
　　怛你也(二合)他(引)壹底铭壹底铭壹底铭壹底铭壹底铭[寧*頁]铭[寧*頁]铭[寧*頁]铭[寧*頁]铭[寧*頁]铭噜系噜系噜系噜系噜系萨跢(二合下同)系萨跢(二合)系萨跢(二合)系萨跢(二合)系萨跢(二合)系娑嚩(二合引)贺(引)
　　由诵如上诸真言故。于持经者作大加持。诸恶鬼神悉皆远离不敢附近。行住坐卧乃至梦中亦不敢触恼。一切时中皆得安乐。应作是思惟。于此妙法莲华经王。起殷重心难遭之想。
　　复作念言。我从无始生死。轮回六趣。皆由虚妄颠倒分别。不得早遇如是教王菩萨道法。今既得闻得见受持读诵。皆是诸佛菩萨慈悲愍念。令我值遇如此妙法经王。如是深恩将何以报。设使三千世界满中。胜妙一切珍宝并及饮食香华。幡盖国城妻子如微尘数。乃至身命亦复如是。悉皆舍施。供养如来及此妙法莲华大乘宝法。虽经多劫。亦未能报一偈之恩。深生惭愧。
　　复作念言。如我所闻。遍照如来为诸菩萨。宣说真言秘密法之供养。于诸世间诸供养中。以法供养为最为胜。今我为报诸佛深恩。依真言行菩萨方便仪轨。用普供养尽虚空遍法界一切诸佛及大菩萨。作是念已。
　　即结涂香印。先舒右手竖掌向外。以左手握右手腕。作涂香势即成。真言曰。
　　曩莫三满多没驮南尾戍驮献度纳婆(二合)嚩(引)野娑嚩(二合)诃(引)
　　当运手印诵真言时。想从印及真言不思议加持愿力法中。流出无量无边涂香云海。遍涂诸佛菩萨一切圣众净妙色身及其刹土。由作此法。获得现当来世戒定慧解脱解脱知见五无漏蕴法身之香。若或违犯声闻乘中律仪戒品。或违犯菩萨道中清净律仪。才结此印诵真言一遍。一切戒品悉皆清净如故。不堕恶趣疾证三昧。
　　次结华供养印。二手内相叉。二头指相拄令圆。二大指各捻头指根下。余六指入于掌中。令如华形即是。真言曰。
　　莫持三满多没驮南摩诃每怛哩野(二合)毗庾(二合)娜蘖(二合)谛娑嚩(二合引)诃(引)
　　正结印诵真言时。运想谛观。于印真言不思议愿力加持法中。流出无量无边天妙华云海。供养一切诸佛菩萨及诸圣众。由结此印及诵真言。能令开敷自心莲华。六根清净。获得相好端严人所乐见。于一切烦恼及随烦恼。不被染污身心寂静。
　　次结烧香供养印。二手中指已下三指。竖相背。二头指侧相拄。二大指各捻头指根下。即成。真言曰。
　　曩莫三满多没驮南达磨驮怛嚩(二合)耨蘖谛娑嚩(二合)诃(引)
　　正结此印诵真言时。运心观想。从印真言不思议愿力加持法中。流出无量无边烧香云海。普熏一切佛及菩萨并诸圣众。由结此印并诵真言。获得般若波罗蜜。能断一切恶见并诸结使。疾证无上正等菩提。
　　次结饮食供养印。二手虚心合掌。开掌犹如器形即是真言曰。
　　曩莫三满多没驮南阿啰啰迦啰啰摩邻娜泥摩诃么理娑嚩(二合引)诃(引)
　　正结此印诵真言时。至诚运想。从印真言不思议愿力加持法中。流出无量无边天妙香洁饮食云海。于一一佛菩萨诸圣众前。以七宝器盛罗列奉献。由结此印及诵真言运心供养。获得法喜食禅悦食解脱胜味食。
　　次结供养灯明印。右手为拳。直竖中指即成真言曰。
　　曩莫三满多没驮南怛他蘖多旨萨颇(二合)啰儜嚩婆(去)娑曩誐誐猱娜哩也(二合)娑嚩(二合引)诃(引)
　　正结此印诵真言时。运心谛想。诸佛菩萨从印真言不思议愿力加持法中。流出无量无边如众宝王及日月光明灯烛云海。照耀诸佛及诸菩萨一切大会。由结此印及诵真言。获得三种意生之身。能灭无明住地烦恼。
　　是修行者作是供养已。
　　次则入实相三摩地。观一切法如幻因缘和合生故。知一切有情无所得以为方便。观一切法如阳焰。上至净妙佛刹。下至杂染世界。亦无所得以为方便。观一切法如梦。于世间受用。知乐受苦受皆无所得以为方便。观一切法如影像。知自他身业无所得以为方便。观一切法如响应。知一切自他语言。上至诸佛下至诸有情类语业。无所得以为方便。观一切法如光影。于自他心知心心所法不即不离。悉无所得以为方便。即证真如。观一切法如水月。初地乃至法云地菩萨。观心如水。观清净菩提心三摩地如月。心之与月无二无别。亦无所得以为方便。即证真如。观一切法如佛变化。知心心所缘虑。无所得以为方便。则入大空三摩地。真如法界遍周佛界有情界。无间无断远离言说。及离能缘所缘。若约真证之门。唯自觉圣智境界所得。
　　次即应结三摩地印。二手金刚缚仰于加趺上。以二头指屈中节。相拄甲相背。以二大指。头相拄于头指甲上。置于脐下。闭目澄心。诵通达无碍心真言七遍曰。
　　唵唧多钵啰(二合)底吠(无闭反)邓迦噜弥
　　诵真言已则静虑专注。寻求自心。今我此心。为青为黄为赤为白。为方为圆为长为短。为是过去为是未来。为复现在。良久推求始知此心了不可得。则能通达空观。我法二执亦不可得。则能悟入人空智法空智。则于此无所得心。观于圆明。净无尘翳如秋满月。炳现于身仰于心上。此则是本源清净大圆镜智。作是观已则诵菩提心真言七遍真言曰。
　　唵冒地唧多母怛波(二合)娜夜弥
　　诵真言已。当于圆明满月面上。观五钴金刚智杵。渐引遍舒普周法界。以净光明照烛一切有情界。客尘烦恼自他清净。平等平等同一体性。作是观已即诵真言曰。
　　唵底瑟姹(二合)嚩日啰(二合)
　　良久谛观。复渐收敛其金刚杵。大如己身量诵真言曰。
　　唵嚩日啰(二合)怛么(二合)句撼
　　复观此金刚杵转成普贤大菩萨身。光明皎洁犹如月殿。戴五佛冠天衣璎珞。而自庄严。身背月轮。白莲华王以为其座。右手持菩提心五钴金刚杵。按于心上。右手持般若波罗蜜金刚铃。用按于胯。一切相好悉令具足。作是观已复自思惟。一切有情如来藏性。普贤菩萨身遍一切故。我与普贤及诸有情无二无别。审谛观已诵真言七遍真言曰。
　　唵三满多跋捺嚧(二合引)撼
　　诵真言已。则结普贤菩萨三昧耶印。二手外相叉合为拳。合竖二中指即成。以印印心诵一遍。次安于额次及喉顶各诵一遍真言曰。
　　唵三昧耶娑怛鑁(三合)
　　次应结五佛冠印。二手金刚缚。竖二中指屈上节。以头相拄。二头指各捻中指上节。以印置于顶上。诵真言一遍。次安额上发际诵一遍。次移顶右顶后顶左。各诵一遍真言曰。
　　唵萨嚩怛他蘖多(引)啰怛曩(二合引)鼻晒迦恶(引)
　　次结宝鬘印。二手各作金刚拳。额上互相萦绕。如系鬘势。即分拳于脑后。亦如系带。其二手各从小指徐徐散下。旋拳如舞。当系之时随诵真言曰。
　　唵嚩日啰(二合)么罗鼻诜者满[牟*含](引)鑁
　　次结金刚甲胄印。二手金刚拳正当于心。各舒头指互相萦绕。口称唵砧二字真言。次移背上亦相萦绕。却至当脐次右膝左膝次脐次腰后次心右肩左肩喉及项后。皆相萦绕。次至额上及以脑后。皆如系鬘带势。二手两边徐徐散下。便拍掌三遍。名欢悦一切圣众。而诵真言三遍真言曰。
　　唵嚩日啰(二合)睹使也(二合)斛(引)
　　修行者既成普贤菩萨大印身已。又结普贤菩萨三摩地印。应修普贤行愿。入文殊师利菩萨般若波罗蜜三解脱门。所谓入空三摩地。运心遍周法界。豁然无有一法可得。于须臾顷澄心静虑。住此观门。由入此三摩地灭除一切见。为除空执则入无相三摩地。于须臾顷住此观门。由入此三摩地灭于空相。则入无愿三摩地。于真如智本无愿求。须臾之间住此观已。则于自身中当心臆间。观其圆明可一肘量。犹如秋月光明澄净。印在心中。则诵普贤菩萨陀罗尼真言曰。
　　怛你也(二合)他(引)阿(上)难(上)奶(一引)难拏跛底(二)难拏袜怛[寧*頁](三)难拏俱舍理(四)难拏苏驮(引)哩(五)苏驮哩苏驮啰跛底(六)没驮跛舍宁(七)萨嚩驮(引)啰抳(八)阿(引)袜怛[寧*頁]阿袜怛[寧*頁](九)僧(去声呼)伽(去呼)跛哩乞叉(二合)帝(十)僧(上同)伽涅(宁逸反)具(引)洒抳(十一)达么跛哩(引)乞叉(二合)帝(十二)婀(上)僧(上)契(十三)阿僧(去)伽(去引)跛誐帝(十四)底哩(二合)遏跢吠(二合十五)僧(去)伽(去)咄里也(二合)钵啰(二合)没(转舌呼之)帝(十六)萨嚩僧(去)伽(去十七)三(去)么(鼻音引)底讫[口*嬾](二合引)帝(十八)萨嚩达么(十九)素跛哩乞史(二合)帝(二十)萨嚩萨怛嚩(二合)噜多矫舍理也(二合引)弩檗帝(二十一)僧(胥孕反)诃(上)尾讫哩(二合)腻帝(二十二)阿弩袜帝(二合二十三)袜底[寧*頁](二十四)袜多(引)理娑嚩(二合)诃
　　即以此陀罗尼文字。右旋布列于心月轮面上。观一一字皆如金色。一一字中流出光明。遍照无量无边一切世界。良久用心。心不散动则于一一字。思惟实相义门。又一一字中皆有阿字义门。诠一切法本不生不灭不有不无不即不异不增不减非净非不净。若能悟此实相缘生法门。则能证得无量无边三摩地。无量无边般若波罗蜜。
　　次应专注观。于舌端有八叶莲华。华上有佛。结加趺坐犹如在定。想妙法莲华经一一文字。从佛口出皆作金色。具有光明遍列虚空。想一一字皆变为佛身。遍满虚空围绕持经者。其持经者随其力分。或诵一品或全一部。不缓不急。作是观时渐觉身心轻安调畅。若能久长作是观行。则于定中。了了得见一切如来说甚深法。闻已思惟。
　　则入法身真如观。一缘一相平等犹如虚空。若能专注无间修习。现生则入初地。顿集一大阿僧祇劫福智资粮。由众多如来所加持故。乃至十地等觉妙觉具萨婆若。自他平等。与一切如来法身共同。常以无缘大悲。利乐无边有情。作大佛事。若念诵观智已毕则结普贤菩萨三昧耶印。诵真言七遍或三遍。则次结五种供养印。各诵真言三遍。供养诸佛圣众。则取左边阏伽。捧当额奉献。祈心中所求广大成佛之愿。
　　次结圣不动尊印。左转解界。则入无缘大悲。自他平等喻若虚空。则入法身观。无形无色于名于义无所戏论。
　　则结三昧耶印。置于顶上诵真言一遍。奉送圣会。虽约真言门仪轨奉送。常恒思惟。一切圣众同一法界。无来无去愿力成就当在灵鹫山中。则起遍礼一切诸佛菩萨。右膝著地诵普贤行愿一遍。则起旋绕窣堵波。或经行。于四威仪心住阿字观门。入胜义实相般若波罗蜜门。念念遍缘一切有情。三界六趣四生。愿获得妙法莲华经王。于闻思惟修习速证无上正等菩提。

　　成就妙法莲华经王瑜伽观智仪轨一卷


