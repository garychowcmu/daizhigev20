  佛说文殊师利法宝藏陀罗尼经
　　唐 菩提流志译




　　佛说文殊师利法宝藏陀罗尼经

　　　　大唐南印度三藏菩提流志译
　　如是我闻。一时婆伽梵在净居天宫。与大菩萨摩诃萨众。及无量净居天子。前后围绕供养恭敬尊重赞叹瞻仰如来。是时世尊正于众中。为诸大众说陀罗尼无量妙法。复为利益未来世中薄福诸众生故。便入三昧名曰演光。于其顶上放无量种种光明。其光旋环照无量无边诸佛世界。照已却来绕文殊师利童子。便入于顶。其光从顶入已。文殊师利即入三昧。名曰陀罗尼自在王。入此三昧。即从口中出无量种种色相光明。其光出已。便入金刚密迹主菩萨顶中。尔时金刚密迹主菩萨。即从座起偏袒右肩。右膝著地向佛合掌。恭敬顶礼瞻仰尊颜。而白佛言世尊往昔为我说如是言。我法灭后于赡部洲恶世之时。文殊师利广能利益无量众生当作佛事。惟愿世尊为我分别演说。于何处住复于何方而能行利益。矜愍拥护诸众生故。愿为说之。
　　尔时世尊告金刚密迹主菩萨言。善男子乃能为诸有情发问于我。善哉善哉汝今谛听谛听善思念之。我今为汝分别演说。是时金刚密迹主菩萨闻佛语已欢喜踊跃。整理衣服一心受听。
　　尔时世尊复告金刚密迹主菩萨言。我灭度后于此赡部洲东北方。有国名大振那。其国中有山号曰五顶。文殊师利童子游行居住。为诸众生于中说法。及有无量诸天龙神夜叉罗刹紧那罗摩睺罗伽人非人等。围绕供养恭敬。于是世尊复告金刚密迹主言。是文殊师利童子。有如是等无量威德。神通变化自在装严。广能饶益一切有情。成就圆满福德之力不可思议。复告金刚密迹主言。文殊师利有陀罗尼最胜极秘密心真言。并画像及漫拏罗印法。于后末世佛法灭时恶法增长。诸灾兴起如此之时。于当来世赡部洲中。薄福少智诸众生辈恶业增长。五行失序阴阳交错。风雨不调恶星变怪。天人修罗斗战竟起。天人减少修罗增长。种种诸灾。如此之时流行于世。恶鬼下降变为女形。与诸众生作种种病。所谓喉闭疔疮疥癞腹痛。疟病或一日二日三日四日。乃至七日一发。或患风黄痰病或三病俱起。头痛疮肿眼痛。大小便痢诸杂等病。其恶鬼神或变身。为虫狼虎豹师子之身种种诸兽。于世间中摄诸众生。啖诸精气威失力衰。如此之时赡部洲中。无量众生横遭枉死。纵有诸医不能救疗。如此世时一日之间有三十尾末啰数。是故金刚我今令汝转与众生。说此陀罗尼法使展转受持。何以故此赡部洲所有众生。常发菩提大善愿心。我辈何日能得离此烦恼苦海无明爱狱。是故令汝常教化广为流布。令于佛塔及三宝处发正信心。修学善业勿起非法。孝顺父母尊重师长。于诸贤善生奇特想。恒以花香百味甘膳。供养恭敬尊重赞叹。诵此最胜陀罗尼。七日七夜每日授八关斋戒。此诸陀罗尼亦须念诵。尔时如来大悲愍念。即说是广深智雷音王如来陀罗尼曰。
　　曩谟尾补攞没地俨鼻啰孽哩耳哆逻若(子攞反)野怛他誐哆野　怛你也(二合)他尾补攞孽耳帝尾补攞娑嚩(二合)[口*(隸-木+士)]尾补攞喻你势阿曩攞细　阿曩攞娑誐底孕(二合)誐帝娑嚩(二合)诃
　　次说除一切障如来陀罗尼。
　　曩莫萨嚩你(引)嚩啰拏尾瑟剑(二合)毗儜哆他誐跢野　怛你也(二合)他系冥系冥系莽系娑嚩诃
　　次说阿弥陀如来陀罗尼。
　　曩谟弭哆婆(去)野怛他孽哆野　怛你也(二合)他阿蜜哩都纳婆(二合)吠(征闭反)阿弭哆三(去)婆(去)吠(亦如前)阿弭哆尾讫谰(二合)帝娑嚩(二合)贺
　　次说功德处如来陀罗尼。
　　曩谟虞(上)拏(引)迦啰(引)野怛他孽哆野怛你也(二合)他誐誐曩(引)[口*(隸-木+士)]誐誐曩三(去)婆(去)吠誐誐曩吉底(丁以反)羯[口*(隸-木+士)]娑嚩(二合)贺
　　次说遍覆香如来陀罗尼。
　　曩莫三(去)满多彦(上)驮(引)野怛他孽哆野怛你也(二合)他(引)三(去)么(引)三铭娑嚩(二合)贺
　　次说难胜行如来陀罗尼。
　　曩莫阿跛啰(引)尔多尾讫啰(二合)么么孽尔多誐(引)弭寗怛他(引)孽跢野怛你也(二合)他么么铭娑嚩(二合)贺
　　次说除慢如来陀罗尼。
　　曩谟么曩娑担(二合)婆(引去)野怛他蘖哆野怛你也(二合)他么弩(鼻声)尾舜(入)递么弩(鼻声)尾戎(引)陀宁娑嚩(二合)贺
　　次说断一切障如来陀罗尼。
　　曩莫萨嚩没驮　冒地萨怛嚩南　曩莫萨嚩寗(引)嚩(十)啰拏尾史剑毗抳怛他蘖哆夜啰贺帝三藐三(去)母驮野　怛你也(二合)他湿吠帝迦啰陛入嚩(二合)里底曳娑嚩贺渐婆宁　娑担婆宁　谟贺宁娑嚩贺报(引)拏哩(引)迦(引)野娑嚩贺护铭达摩达摩进哆曳娑嚩贺达[口*(隸-木+士)]尾达[口*(隸-木+士)]迦罗尾孕迦噜哆曳娑嚩贺扇帝诘(上)宁你(入)嚩(引)跛抳娑嚩贺杜噜杜噜尾杜噜地曳娑嚩贺钵纳么娑嚩[口*(隸-木+士)]钵纳么三婆吠抧迦[口*(隸-木+士)]呬单迦哩(引)曳娑嚩(二合)贺
　　次说月光菩萨陀罗尼。
　　曩莫萨嚩没驮　冒地萨　怛嚩南怛你也(二合)他战捺啰钵啰陛战娜曩主啰拏罽逻娑嚩底萨嚩没驮地瑟耻跢拏谟你(泥以反)帝娑嚩(二合)贺
　　次说文殊师利菩萨陀罗尼。
　　曩谟阿(引去)哩夜(二合)曼祖(祖鲁反)室哩曳冒地萨怛嚩(二合)野怛你也(二合)他惹(子礼反)曳惹曳若野腊吠惹野摩贺么娑嚩(二合)贺
　　次说观自在菩萨陀罗尼。
　　曩谟阿(引)哩夜(二合)缚路枳帝湿嚩(二合)啰(引)野冒地萨　怛嚩野　怛你也(二合)他誐誐曩(引)滞誐誐曩三母蘖帝誐誐曩尾讫谰帝曀尔铭尔么惹铭尔娑嚩(二合)贺
　　次说普贤菩萨陀罗尼。
　　曩谟阿(去)哩野(二合)三(去)满多跋捺啰(二合)野冒地萨怛嚩(二合)野　怛你也(二合)他　系跋捺[口*(隸-木+士)](二合)摩贺跋捺[口*(隸-木+士)](二合)阿底跋捺[口*(隸-木+士)](二合)尾誐多啰(引)惹(子攞反)细摩贺尾誐多啰(引)惹细系縻嚩底羯么(引)嚩啰拏(鼻声)尾戍(引)陀寗娑嚩(二合)贺
　　次说弥勒菩萨陀罗尼。
　　曩谟阿(引)哩野(二合)昧怛哩(二合)夜野冒地萨怛(二合)嚩野怛你也(二合)他昧怛哩(二合)昧怛哩(二合)昧怛啰么(引)曩细娑嚩(二合)贺
　　次说虚空藏菩萨陀罗尼。
　　曩莫阿(引)哩野(二合)乞洒(二合)野么多裔　冒地萨怛嚩(二合)野怛你也(二合)他阿(引)乞洒(二合)裔普阿乞洒(二合)曳普阿乞洒(二合)野羯么尾戍(引)陀寗普娑嚩(二合)贺
　　次说无尽意菩萨陀罗尼。
　　曩莫阿(引)哩野(二合)乞洒(二合)野么多裔冒地萨怛嚩(二合)野怛你也(二合)他阿(引)乞洒(二合)裔普阿乞洒曳普阿乞洒曳普阿乞洒野羯么尾戍(引)陀寗　娑嚩贺
　　次说维摩诘菩萨陀罗尼。
　　曩莫阿(引)哩夜(二合)尾么攞吉多曳冒地萨怛嚩(二合)野怛你也(二合)他(引)言底跢萨嚩尔乃啰底吉底哆萨嚩尔嚩日啰(二合)迦[口*(隸-木+士)]嚩日啰(二合)婆吠嚩日啰(二合)陛娜迦[口*(隸-木+士)]娑嚩(二合)贺
　　次说除一切障菩萨陀罗尼。
　　曩莫萨嚩[寧*頁](引)嚩啰拏(鼻)尾瑟剑鼻抳(尼贞反)冒地萨怛嚩(二合引)野怛你也(二合)他(引)萨嚩(引)嚩啰拏(鼻)尾瑟剑鼻娘娑嚩(二合)贺驮睹尾迦娘娑嚩(二合)贺迷伽(重)尾娑普吒泥娑嚩(二合)贺阿(去)嚩止多迦(引)曳娑嚩(二合)贺么攞捺那泥娑嚩(二合)贺冒地孕誐娜娜泥娑嚩(二合)贺羯么你(宁逸反)嚩(引)比多迦曳娑嚩(二合)贺[目*壹]迦(引)啰(引)么(引)曳娑嚩(二合)贺庾(去)誐佐(引)曳娑嚩(二合)贺萨嚩没驮毗色讫多(引)曳娑嚩(二合)贺没啰憾铭跛虞(上)茶(引去)曳娑嚩(二合)贺萨嚩达摩鼻色讫多(引)曳娑嚩(二合)贺萨嚩没驮鼻瑟跓跢曳娑嚩(二合)贺[目*壹]迦失[口*呂]誐(引)曳娑嚩(二合)贺阿失陵誐(引)曳娑嚩(二合)贺阿步(引)跢曳娑嚩(二合)贺阿三(去)步(引)跢曳娑嚩(二合)贺萨嚩耨躯(去引)钵舍满泥娑嚩(二合)贺
　　次说月光童子陀罗尼。
　　曩莫战捺啰(二合)钵啰(二合)婆(引去)野矩么(引)啰步跢野怛你也(二合)他钵啰(二合)陛钵啰(二合)婆(去引)嚩底达摩尾舜(入)地婆靺(上)睹铭娑嚩(二合)贺(引)
　　尔时佛告金刚密迹主菩萨言。若有善男子善女人。念诵此十八天陀罗尼者七日七夜。彼人所有过去现世三业等罪。乃至一切诸障悉皆消灭身心清净。所有世间风黄疾病。及诸余病患悉得除差。一切鬼神布单那鬼颠狂鬼夜叉罗刹执鬼毗舍阇鬼。拏枳你鬼并噏人精气。诸余一切鬼神。常去此人十二由旬。及饥荒疫病并他病。风雷闪电霹雳之患不相损害。若男子女人身有灾厄。当于宅内安置舍利塔并佛形像。画文殊师利童子像。烧种种香沉水香白胶等香。然灯散花上妙果瓜众味珍羞。每日供养七比丘食。书写受持读诵此经依法修行。勤心念诵绕塔行道。所有诸患及余灾厄悉当除灭。尔时世尊复告金刚密迹主菩萨言。此文殊师利法藏中有真实法最殊胜法无有比法。能为众生作如意宝。能令所在国土十善勤化。若国王行十善者。国王所作悉皆圆满。此八字大威德陀罗尼者。乃往过去无量百千恒河沙诸佛所说。为拥护一切行十善国王。令得如意寿命长远。福德果报无比逾胜。诸方兵甲悉皆休息国土安宁。王之所有常得增长。此陀罗尼能利益怜愍一切有情诸众生故。能断三恶道能作一切安稳法。如佛现在处世无异。此是文殊师利菩萨身。为利益众生故。现是身为咒神像。能圆满一切意乐等事。若人能暂时闻忆念此陀罗尼。即能灭四重五逆等罪。何况常念诵之。尔时世尊说此语已。金刚菩萨复白佛言。世尊向者如来所说八字大威德陀罗尼。何者是。唯愿说之。尔时世尊告金刚密迹主菩萨言。汝今谛听谛听我当为汝说。此八字名大威德秘密心陀罗尼。如佛住世一无异也。能与一切众生。于黑暗中作大明灯。尔时如来即说陀罗尼曰。
　　曩莫阿跛哩弭跢庾枳娘(二合)曩尾[寧*頁]失者(二合)野啰(引)惹(子礼反)奈啰(引二合)野怛他(去)蘖哆野曩谟曼租(子鲁反)失哩(二合)曳矩么(引)罗步哆野怛你也(二合)他唵恶(引声)尾(引)啰吽(引)佉(上)佐(上)[口*洛]
　　于是世尊告金刚密迹主。言是八字最胜大威德心真言者。所住之处如佛在世无有异也。能现诸佛种种神力不可思议。亦能作大神通变化。我今略赞此陀罗尼少分功能。我若具说。无量俱胝那庾多百千大劫说不可尽。金刚密迹主。此陀罗尼若男子女人不能办作承事供养法者。在家迫迮作种种家业。但能忆持不忘。依时念诵。随分不阙供养少多。亦得成就。除不至心不正信心。不发大乘菩提之心。兴行诽谤于三宝所起不善心。行诸恶业。此等之人一切小法犹不成就。况复大法能成就之。
　　尔时佛告金刚密迹主言。若有善男子善女人。能念诵此陀罗尼一遍即能自护。两遍能护同伴。三遍即大拥护。住十地菩萨不能越过。何况诸小类众生。若诵四遍即得拥护合家大小。五遍即能拥护一切眷属。六遍即能拥护一切城邑村坊等。诵七遍即能拥护一切众生。若欲著衣裳时当加持七遍。能除一切恶毒及诸灾难。若洗手面时当加持水七遍。能令众人生贵仰心。所有诸恶鬼神见者悉当降伏。一切诸人皆复敬重。降彼恶心生欢喜心。若人患身体支节疼痛。加持暖水一百八遍。洗浴即得除愈。若每日早起以水一掬加持七遍饮之。在身所有正报悉得消灭何况无灾厄者。及诸三业亦得消荡。并得寿命长远。若加持饮食七遍吃者。一切诸毒不能为害。若见恶人及见怨家。当须念诵此真言。所有怨家起恶心者。当自降伏除摄嗔心慈心相向。有恐怖处当至心念此真言即得除怖。若欲卧时诵此真言一百八遍。即得好梦知善恶事。若有人患诸疟病。其持诵人视患疟人面。切诵八字真言一千八遍即得除愈。若欲入阵时。当以牛黄书此真言纸素上。带著身上。一切刀杖弓箭鉾斧不能为害。若入阵时画文殊师利童子像及真言。于象马上置安。军前先引。诸军贼等不能为害自然退散。其画像作童子相貌。乘骑金色孔雀。诸贼见者悉皆退散。若常念诵。所有五逆四重等罪悉得消灭。常得面睹文殊菩萨。行住坐卧常须念诵忆持不忘。每诵一百八遍勿令断绝。常得一切众生归伏。若加持发髻七遍。一切众生见者悉皆降伏恶人退散。若能每日三时念诵一时一百八遍。所作称意所求如意诸愿悉得随心。一切皆得圆满具足。得大富贵所行自在。临命终时得普门三昧。及得亲见文殊师利菩萨。尔时佛告金刚密迹主菩萨言。善男子此文殊师利陀罗尼。若有国王王子妃后公主及诸官贵。能书写于宅中著者。得大富贵所有诸灾悉皆消灭。所求诸愿皆得圆满。常得善神围绕加护。不令鬼魔来相娆恼。尔时佛复告密迹主言。此秘密陀罗尼不可思议。诸佛威德亦不可思议。尔时释迦牟尼如来复告金刚密迹主言。此八字秘密威德大陀罗尼。复有画像法利益一切。诸修行十善国王者说。若有善男子善女人。持此陀罗尼用少功夫得大覆护。复能拥护诸王子妃后宫人婇女百寮辅相。及诸士女并之国士。一切人民所有田宅。如此之类悉皆安乐。凡此画像若有人但能所在处安置者。于中有王贼水火刀兵劫贼。及诸灾难并得除息。乃至非时疫病旱涝不调。虫霜损害咸当除灭。常得依时龙王降雨苗稼丰熟。国人康悦无诸灾难。
　　尔时金刚密迹主菩萨摩诃萨。白佛言世尊。向者所说广大画像等法。当云何作唯愿说之。尔时世尊告言。善男子凡欲画像。先觅上妙细白叠。次须简择日月吉宿良曜太白直次。刻分吉祥时善。然后画像。于清净处以香汤扫洒。取衢摩夷而涂其地。悬诸幡盖烧龙脑等香珍馔供养。其叠须阔八肘长十二肘。先于中画释迦牟尼佛。坐七宝莲华座如说法势。于佛右边画文殊师利。如童子相貌顶戴宝冠。项著璎珞种种庄严。身如郁金色面貌熙怡瞻仰如来。次右边画观自在菩萨。次画普贤菩萨。虚空藏菩萨。无尽意菩萨。次于释迦牟尼如来左边。画弥勒菩萨。次画无垢称菩萨。次画除一切障菩萨。次画月光童子。次画金刚藏菩萨。已上菩萨等。各于七宝莲华座上。皆须画本形。乃至手执。并依本法画之。勿使漏脱。复于释迦如来上。画七佛。所谓广大智甚深雷音王如来。除一切障如来。阿弥陀如来。功德处如来。普香如来。难胜勇雷音行如来。心不动如来。此七佛皆须次第画之。其身皆作金色各如说法相。其画像上两角。各画一天仙。顶戴花鬘各一手执花一手散花。半身隐于云中。形貌端正种种七宝以为璎珞庄饰其身。其释迦牟尼佛莲华下。画二龙王。一名难陀二名忧波难陀。其二龙王并于无热恼池中出半身。以手托共执释迦如来所坐莲华茎。作珍重用力势。其龙王并作人面。头上各画七个蛇头。头皆白色身作人形。种种杂宝以为严身。皆仰瞻视目睹如来。文殊师利下。画野漫德迦忿怒王。仰观文殊菩萨。如授教势。弥勒菩萨下。画持明人。以本相貌手执香炉[跳-兆+互]跪而坐。瞻视世尊如听法势。画像四边。散画龙花及诸妙花。下左边画梵天王魔醯首罗天四天王天。次画四个阿素罗王。次画四个执鬼神曜王。右边画那罗延天帝释天四天王天。次画四阿素罗王。次画四个执神王。已上各依本形貌。皆须执持器仗不得差错。次画九个执神。其身半隐合掌向佛观如来相。说此像已。尔时如来便以赞颂而说偈言。
　　此妙画像法　　最殊胜功德
　　往昔诸如来　　广赞不思议
　　我今言少分　　说是不思议
　　若有诸智者　　能起一念心
　　依法画此像　　获福德无量
　　供养生恭敬　　所有俱胝劫
　　四重五逆等　　极深诸恶业
　　念此像功力　　刹那即得灭
　　世间中所有　　诸恶趣众生
　　不信有三宝　　常修破戒行
　　谤毁诸佛法　　不惧一切罪
　　堕于生死中　　住黑暗泥黎
　　经于无量劫　　轮转受诸苦
　　若遇此画像　　发起菩提心
　　忻乐暂瞻视　　或少刹那顷
　　情怀不散乱　　一心而观仰
　　此诸恶业辈　　一切皆当灭
　　获果福无量　　何况行善业
　　能修清净果　　复有妙相好
　　具足菩萨行　　广为诸有情
　　善行勤精进　　尊重生恭敬
　　过去所有佛　　及现在未来
　　能于俱胝劫　　一心广供养
　　诵此陀罗尼　　及画像之人
　　彼等获果报　　其福不可说
　　恒河所有沙　　应得知其数
　　此诸福德力　　不可知其数
　　彼等沙数佛　　声闻及缘觉
　　并诸菩萨众　　贤圣及八部
　　勤供养多劫　　若睹此画像
　　其福过于彼　　若受持此经
　　或当恭敬礼　　劝叹供养者
　　及劝诸余人　　乃至生随喜
　　常当不废忘　　是人于诸法
　　及诸陀罗尼　　决定皆成就
　　纵使世真言　　并诸余部法
　　若于此像前　　一心不异念
　　瞻仰生恭敬　　悉地无有疑

　　尔时世尊复告金刚密迹主言。此八字大威德陀罗尼法中。有秘密最胜不可思议坛。于诸法中最殊胜。若有善男子善女人。能依法受持读诵书写修行者。现世成就一切吉祥。诸事圆满愿不唐捐。寿命延长众人恭敬生爱重心。命终生诸佛前。若生天人中。尊贵豪富大族家生。尔时金刚密迹主菩萨。复白佛言世尊。向者所说于此法中有秘密漫拏罗法。其事云何。唯愿如来为我广及未来众生。依此修行出离尘劳。尔时世尊告金刚密迹主菩萨言。善哉善哉善男子。汝今谛听当为汝说。若有善男子善女人等发敬重心。欲作此漫拏罗法者。先须简择殊胜清净成就之地。当于彼处深掘其地。除去瓦砾沙石荆棘毛发灰炭诸杂恶不净等物。然后方可量取其地满于八肘或四肘作之。取好净土坚筑令平。取牛粪香等依法涂治。其漫拏罗作三重界院。皆须五色画之。令鲜好明净。勿使闇晦。阔狭得所。凡画坛法。一切先从东面起首。画五顶印。次画忧钵罗花印。次画牙印。次画文殊童子面印。次画槊印。此等印。漫拏罗内东面画之讫。次画莲华印。次画忧钵罗花印。次画幢印。次幡印。次伞盖印。次画乌头门。次车辂印。次白象。次马。次峰牛。次水牛。次(迦半悉娑缚)吉祥印。次孔雀印。次羖羊。次白羊。次人。次童男。其已上印等。皆须门外次第分明画之。如是三重漫拏罗外。外院更画药叉将。
　　东摩尼拔娜罗(二合)大将(号宝贤)南布拏(满贤)拔娜啰(二合)大将。次画尾噜博乞叉(西方神)微瑟啰嚩拏(梵名北方神)。
　　一切诸天神日月七星二十八宿。及佛侍者。诃哩底母神(梵名)。
　　此漫拏罗法。若为啰惹作者。于宅内作之。若欲求象即于象坊作之。若欲求马于马坊作之。若被毒蛇所螫于大池边。或知有龙处作之。若患疟病一日二日三日乃至七日。当于所住村坊舍宅处近南作之。若被鬼魅罗叉所著。当于空室或尸陀林边作之。若毗舍阇鬼所著。当于萆麻树下作之。若一切鬼神及诸执鬼所著。当于死人室中。或于新生孩子室中作之。若被诸毒所害者。当诵此八字真言加持水七遍与饮。其毒即除。若有畜生被疫病所著。当于果树下作之。若欲得苗稼好者。当于园苑中作之。若有妇人患诸恶病。或被鬼神迦楼罗干达婆等。噏嗍其身饮其精气成诸病疹。当于河边或于山顶作之。或著一切病及拏枳你鬼。于空闲净处或有流水处作之。此等法则当须日中或夜半作之。欲除漫拏罗之时。当诵前八字真言除之。其漫拏罗内物。当送水中散施或施贫儿。即所求诸事并得圆满。尔时世尊即说偈言。
　　此大陀罗尼　　威力不可说
　　若人常受持　　能除一切病
　　所作诸余事　　一切皆圆满
　　及得寿命长　　若得见此坛
　　诸罪悉当灭　　若求世间乐
　　富贵自在力　　或能厌世间
　　欲求出生死　　超过于苦海
　　学习菩提行　　摧伏诸魔军
　　若入此坛者　　必获如是福
　　此大秘密法　　为信法国王
　　执政行平等　　当须广为说
　　若无信恶人　　假使得珍宝
　　其价直大千　　或以三千界
　　于中所有宝　　亦不得为说

　　尔时释迦牟尼佛。复告金刚密迹主菩萨言。此八字陀罗尼印名大精进。能速圆满一切意乐。能增长一切吉祥。事事成就金刚密迹主白佛言世尊。其印云何唯愿如来为我宣说。
　　尔时世尊告金刚密迹主言。凡欲作印。先须净水洗手。用白檀郁金龙脑沆水及诸上妙好香。石上以水磨之相和。以涂其手揩令入肉香洁。然即广发其愿顶礼诸佛(而作是言)。
　　敬礼婆罗王佛(梵名)娑(引)礼捺啰啰(引)惹。
　　敬礼开敷花王佛(梵名)三矩苏(上)弭多。
　　敬礼宝幢佛(梵名)罗怛曩计都。
　　敬礼阿弥陀佛(梵名)阿弭跢婆(去)野。
　　敬礼无量寿智佛(梵名)阿弭跢庾抧娘曩。
　　敬礼山王佛(梵名)势礼奈啰惹。
　　敬礼作日光佛(梵名)你崩(去)迦啰。
　　敬礼极安隐佛(梵名)苏(上)乞史么。
　　敬礼善眼佛(梵名)苏(上)寗怛啰。
　　敬礼法幢佛(梵名)达么计都。
　　敬礼光鬘佛(梵名)不[口*禮]婆(去)么(引)里。
　　此等诸佛最大殊胜。及无量诸佛并当顶礼。念诵了便结大精进手印。其印合两手八指反用叉。皆在掌内。以二大母指少屈。相并押二头指上。此名大精进印。其印是一切诸佛所说。其真言是八字。次说如意宝印。
　　以合两手相叉。竖二头指少曲头相柱。其二大母指入掌内。相叉右押左。此名大精进如意宝印。即说大精进如意宝真言曰。
　　唵帝祖(子鲁反)入嚩(二合)罗萨嚩啰他(二合)娑(去引)陀迦悉地也(二合)悉地也(二合)进跢么抳啰怛曩(二合)吽
　　若诵此真言及结其印。能广作一切事业。若欲庄严身上著衣之时。加持衣七遍著之。即得护身常得众人恭敬。若欲入阵战斗之时。所有器仗并皆加持一千八遍。随身将入即得降伏。其贼自然退散。若欲降伏一切怨敌。以真言加持衣著之即得降伏。又法取珠珍或靺羯或金银或诸杂宝。以加持一百八遍。刻作童子形安置幢上或安身上或于马上。将入军阵三军前行。彼贼遥见自然降伏。如是等法无量无边不可称数。其二印者当须依教清洁持用。得长命报能除一切病。破一切魔及频那夜迦。及诸恶人亦不能作诸障难。常得一切圣众咒神现前。所求意愿疾得悉地。常得一切诸佛菩萨。与文殊师利童子。冥加护助相逐作伴。乃至不退转地速证菩提。尔时金刚藏菩萨。偏袒右肩右膝著地合掌曲躬。向释迦如来作如是言。善哉希有甚奇特。如是大陀罗尼法藏。今于赡部洲中广行流通。为诸国主及小王大臣并诸人民广说利益。世尊此陀罗尼。有何功力能作何事。若有善男子善女人。能受持读诵书写思惟。为他说获何福德。唯愿如来为我宣说。
　　尔时世尊告金刚密迹主菩萨言。若有善男子善女人。及国王王子并一切有情。闻此陀罗尼法要。能受持读诵书写忆念。或自作或劝他。或生随喜或能广为他叹颂功德。如此说听之人。决定速证阿耨多罗三藐三菩提。于其中间不复退转。此陀罗尼所行之处。当知文殊师利菩萨。在于彼处流传斯法。及有菩萨声闻缘觉。苦行大仙并持明仙等。及天龙夜叉乾闼婆阿修罗紧那罗摩呼洛伽人非人等于中止住。常当围绕赞叹。供养恭敬尊重此经。密迹主此陀罗尼经名如来法藏。若有善男子善女人。受持读诵书写尊重赞叹。及以种种香花涂香末香。伞盖幢幡钟鼓螺磬。种种诸杂微妙音声歌咏赞呗。及上妙衣供养恭敬者。当知此人现世获得十种果报。何等为十。所谓一者国中永不为他方怨贼来相侵娆。二者不为日月星辰二十八宿。诸恶变怪而起灾患。三者不为国中有大灾横恶鬼神等而行疫障。四者不为风火等难。五者永不为一切怨家而得其便。六者不为诸病所逼。七者不为横死著身。八者不为非时卒风暴雨所损。九者不为旱涝不调。十者不为虎狼虫兽诸恶杂毒有所损害。善男子此经若所在处。及有人念诵处。当获如上十种果报。
　　尔时世尊为诸大众重说偈言。
　　供养救世者　　此法藏最胜
　　受持及读诵　　此中文殊说
　　彼等随意满　　大富贵饶财
　　名称遍十方　　圆满福具足
　　若人于此经　　取一真言诵
　　即得不空果　　吉祥诸愿满
　　若有诸国王　　统师欲斗战
　　书此陀罗尼　　于顶上安置
　　一心常忆念　　不为怨敌害
　　一切诸刀杖　　亦不著其身
　　若入军阵中　　画此文殊像
　　乘骑孔雀上　　安置于旗上
　　或使人执行　　诸贼遥望见
　　自然当退散　　或以金银等
　　造作童子像　　种种妙庄严
　　置之旗幡上　　将入战阵中
　　三军前引行　　诸贼遥望见
　　应时悉退散　　或悉失本心
　　归款自降伏　　人主人非人
　　诸天仙等类　　夜叉及罗刹
　　乾闼紧那罗　　布单与羯吒
　　鬼母及龙神　　虫狼与虎豹
　　师子诸象类　　一切恶毒等
　　见之尽归伏

　　尔时世尊告金刚密迹主菩萨言。善男子诸佛威德。及诸菩萨神通变化。如是威力不可思议。此法宝藏亦不可思议。是故金刚常须精勤恭敬忆念。乃至国王人民百官。苾刍苾刍尼乌波索迦乌波私迦并诸法师。常须忆念深生难遇。此陀罗尼法宝功德不可思议。此法与一切众生广行流通。从国至国乃至村坊。有人住处递相传受。于大众中必须供养。恭敬尊重为他演说。及教他人展转。令人受持读诵。若能如是获福无量说不可尽。乃至他国闻有国王并善人。爱乐大乘修行善事。亦须往彼劝令依法受持书写读诵。若拥护结界一切诸处。亦须应用此陀罗尼。若有法师受持读诵此陀罗尼经者。常须恭敬当如敬佛无有异意。所须衣服卧具饮食汤药。乃至四事勿令乏少悉皆充足。于法师处生大尊重珍敬之心。当兴广大不思议意。密迹主若有人闻此宝藏经。不能受持读诵书写为他演说。及不流传使他人知。复不恭敬供养持此陀罗尼法师。亦不敬阿阇梨。亦不能发无上菩提之心。又复生疑不信之者。如此人辈当获大罪。如犯四重五逆罪等无有异也。一切诸佛及诸菩萨。常当舍离难为救护。密迹主于后末世。若有善男子善女人。诽谤是经及出粗语。言此经非法非佛所说。当知是人佛法中怨。命终已后决定堕阿毗地狱。一切诸佛菩萨悉当远离。
　　尔时金刚密迹主菩萨摩诃萨。闻佛说是陀罗尼法已。即于佛前欢喜踊跃。顶礼世尊以偈赞佛。
　　广饶益有情　　说此最胜法
　　亦为利益我　　亦利诸众生
　　令获大安乐　　如来最胜尊
　　称叹诸佛德　　一切真言义
　　能勤修行者　　希有未曾有
　　说法利众生　　我今当顶礼
　　最胜大菩萨　　如教顶戴行

　　尔时释迦如来。告金刚密迹主菩萨言。善哉善哉汝今已能摄诸有情作大利益。密迹主我今此法付嘱文殊师利法王子手。令后末世于赡部洲广为有情宣传流布。尔时文殊师利童子。即于佛前欢喜踊跃。熙怡含笑而白佛言。世尊今蒙如来于大众中付嘱于我。我当受持。世尊如来入涅槃后我于未来世。令诸众生依教受持。广行流布尝不断绝。于是世尊说是法时。无量无边诸众生等。闻此法故皆得离诸忧苦。无量众生发阿耨多罗三藐三菩提心。
　　尔时世尊说此经已。文殊师利菩萨及金刚密迹主菩萨。并诸天等龙神八部一切大众。同声赞叹未曾有也。顶礼佛足欢喜踊跃一心奉行。

　　佛说文殊师利法宝藏陀罗尼经


