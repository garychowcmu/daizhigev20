  七曜星辰别行法
　　唐 一行撰




　　七曜星辰别行法(自翼计者氐星不当房星当也)

　　　　一行撰
　　　正月十五日(翼)　　二月十五日(角)
　　　三月十五日(氐)　　四月十五日(心)
　　　五月十五日(箕)　　六月十五日(女)
　　　七月十五日(室)　　八月十五日(娄)
　　　九月十五日(昴)　　十月十五日(嘴)
　　　十一月十五日(鬼)　十二月十五日(星)
　　玄宗皇帝开元初。对东兵之夜。于兵侧离宫之次。于时玄宗将一行和尚相随。一行忽作法。下诸星辰所管之鬼。悉集。被法所录教治。皆得所以案问。诸星辰二十八宿神。具通所管行病鬼。总三十鬼。日夜常游人闲。依于衰者即得醉饱。于正王之家无由得其饮食。于时录奏玄宗。唯陛下一人受之。此法后玄宗幸蜀。有人于高力士家传得本。至今天下牢之。万金不传。如得之日。分明依法祭之。方不失一。通之道莫过于此矣。副忧婆鬼王。收禁二十八宿从者诸行病鬼法。夫欲知人闲疾患。皆由二十八宿管行病之所为。此法一一通于神通。名为西国七曜别行法。七曜即管二十八宿。二十八宿即管诸行病鬼王。先须记得七曜日。即咒愿曰。今日是日等二十八宿当。角星等直日。火急为ㄙ乙收禁其鬼。皆须限当日令差。如违时不可。即以铁钉上下钉其手足。如欲知二十八宿日。但捡前十二月。是何月。得脚下日。即皆从十五日前后。依宿次第数之。此排宿定更无失错。十五前数之。即十四十三。十六日后数之。即十七十八九。其中有三十个鬼。两宿是文星辰星。即二十八宿中。不列此两宿。定名但向日排之。著二十八宿。即是。其文宿辰宿两星。所游行无其定止。所以不定列名。解者读寻自会其鬼所画时。一一皆须如法。不得见其点画装彩。皆须如法酒脯纸钱。一依向二十八宿脚下次第。贤者过之诸深秘之。万金不传。此乃通遗次道。切须保重藏之箧笥。莫遣小人得之。天道不许漏泄。此道精验世无逾于此法也　副忧婆鬼王领诸鬼众。常游世间造作众生。多有疾患人寿百岁。经被此十二人同一甲。若福强者得寿经终满百年。命弱者即皆被此摸所踬而死之。无其数限可哀也　尔时大梵天王并诸星宿诸神等。我诸众生等令知善恶。今当与唤鬼王。应是其间疾之者与我姓名。鬼王对行病鬼总三十人游行无定住。常在人间衢路。凡人莫能　并合二十八宿之所收管。但记得病日及祭病之时说。即须书取其鬼直日形。并书其姓令宿直王收禁。其患人则当日须差。并依此复行用法。则无不差者。但是病皆须记所得日。一依此法禁之。其书百年之间永不敢更到门户矣。
　　
　　昴星直日　其鬼名黑林尼　此日是此鬼行病。忽于路侧打人。倒令失音不语。当画此鬼形书其名。于病人家中点灯一盏。以清酒一盏白脯一叠。祭之于昴宿。其患人当日得语。更不须别求神祇。当祭之日皆言患人姓名于昴宿。再拜更不得著别言语。其宿自知。必与收禁其鬼也。
　　
　　毕星直日　其鬼名多知蔡　是此鬼行病。令人心中闷热如火。烦乱转动不得忘前失后。是此鬼所为。须煎纸钱五十贯。以清酒白脯。取日午正南时祭。必须道患人姓名。须七遍上酒。但拜毕宿莫别言语。其患人当日差。如忽有黄衣善人来相遇。必不令入门切须禁止。依前画鬼形钉之吉。
　　
　　参宿直日　其鬼名伏应参星　此日是此鬼行病。令人忽恶心翻吐不止或寒热。此鬼所为也。以清净酒白脯。如法祭之参宿。言病人姓名但拜参宿。行酒九回即止。书其形之患人差。后其鬼更不敢到人门前。当祭此宿。后如有僧尼来。辄不得唤入门。令患人二十一日酒死。切须作意禁忌断之。再三记念在心中。莫暂遗忘耳。
　　
　　柳星直日　其鬼名阿舍国　此日是此鬼行病。令人忽言忽语如失心人。是此鬼所为。若患人一年之中必至于死。其鬼属此。星记得病日。当以清酒白脯。如法祭柳星。当日有应。当祭之时不得见妻子面。隔祭一日即得相见。其鬼永不敢到门前。令患人延福益寿百岁。夭。一生永无灾疫(矣)。
　　
　　星宿直日　鬼名万松石　此日是此鬼行病。令人行不得。或寒热不定。是此鬼所为。属此星宿。以纸钱。一百贯清酒。祭日行酒满七遍止。不得令白衣人来纵来不须遣坐。亦不得令此人知祭法。所来者。鬼替患人代命之人也。切须知之。
　　
　　张宿直日　鬼名云公其　此日是此鬼行病。常爱与人家小男女作患。令人或寒或热或水痢不止者。此鬼所为。所病日以纸钱四十贯清酒白脯。午时设祭。宅内点灯一盏。咒曰。小男女姓名。但道之当日差。如大人此日得病者不要祭。三日自差也。
　　
　　翼宿直日　鬼名行音风　此日是鬼行病。常爱入人家与小男女作患。令忽食上倒失音不语。是此鬼所为。当以清酒白脯祭之。患人当日差。如不祭典不得此鬼名。所患者三日内必死。如知解此祭法唤其鬼名。令此宿神收禁其鬼。患男女当日差。如大人此日遇病必不畏。不畏不用求祭法。
　　
　　轸宿直日　鬼名当日流　此日是此鬼行病忽令人干沤吐心肠痛不止。是此鬼所为。属此轸宿。当以纸钱七贯清酒白脯日午时祭。行酒七遍止。书其鬼形收禁之。当祭之日如忽有一女子来。不须唤入。如不祭此宿者七日必死。如依此法祭之寿命至于百岁。必须深信之。
　　
　　箕宿直日　鬼名阿之婆　此日是此鬼行病。所人家小男女。忽患热达夜啼哭不止。久若不知此鬼求祭之。所患男女二七日必死。当以纸钱一百贯取申时。于家中当房内点灯两盏。以清酒白脯祭之箕宿。其男女当日便差。如大人此日遇病。三日内自差。
　　
　　女宿直日　鬼名忧夜多　此日是此鬼行病。令人出于路上走。独言独语不识好恶。是此鬼所为。患人一年内必死。属女宿当以纸钱二百一十贯清酒白脯祭之。云清女宿与收禁之。患人当日差。祭日忽有祭人来。切不得属入。如不觉来。其法虽祭了终无功。忌之吉。
　　
　　斗宿直日　鬼名多居耶　此日是此鬼行病。忽令人脚手不遍行季不得。皆是此鬼所为。如不知有法。向后三年已来自差。当以纸钱三百贯文好酒白脯。取辰时于宅中病人房中。点灯七盏上酒七遍即止。还言患人姓名拜七拜。患人一七日内行动。当日忽有僧尼到门。苦酒咨屈入必有逗。
　　
　　嘴宿直日　鬼名常无极　此日是此鬼行病。令人家中无事。夫妻缘小小之事相行行破家。具是此鬼所为。当与纸钱四十九贯酒脯祭之。但拜上酒十三遍止。不遇此祭法。其宿之家必有一人。于宅内自住而死。其祭日忽有一女人来。不得令入门。如是亲眷亦不得入忌之。
　　
　　角宿直日　鬼名夜居山　此日是此鬼行病。令人忽患寒不止。吃食不得。是此鬼所为。属角宿所管。当以清酒白脯取病人患日与纸钱七贯祭之。取正午时。其病人当日差。祭星之日。忽有黄衣人来。当须苦咨屈入。必与患人相宜。良吉也。
　　
　　井宿直日　鬼名闻度直　此日是此鬼行病。令人忽倒地置死却活。即是此鬼所为。如不遇此法。病人七日内须死。记得病日。当以纸钱四十九贯煎好茶祭之。唯拜此宿七拜。更不得别言语。当祭之时忽有一女人来人宅。辄不得屈入。如小男子来。入坐煎好茶设之。必须遣吃一口。即病人亦差。分明记之。
　　
　　鬼宿直日　鬼名安小啼　此日是此鬼行病。令人梦中作一女子。迫人精神闲频见。是此鬼身多时不觉是此鬼日滋。成传尸之病染污浑合。直取尽一家人逸相分付。三年之内病即死切须以此法祭之。及记梦时是鬼宿。当以佛香纸钱一百贯煎好茶祭之。其鬼更不敢来相恼。皆须钉之上下永验。
　　
　　氐宿直日　鬼名难苻　此日是此鬼行病。忽令人朝寒暮热。皆是此鬼所为。属氐宿当以纸钱四十九贯好酒白脯祭之。须脯各二行酒九遍。须至心拜宿。不得更别言语。当祭日忽有小童儿年十岁已来到门前。不得令入切须禁之。第一须记预防备之吉。
　　
　　房宿直日　鬼名百岁公　此日是此鬼行病。令人止行之次。如背后有人相随毛发竖寒。是此鬼所为不知有此祭法。不出一年内便身失精魂之疾。直至狂死路闲。当以纸钱二百贯好酒脯祭之。取申时点灯以酒五盏。便但不得别言语。当祭之日忽有独入宅。其病人更差。百岁不死。
　　
　　心宿直日　鬼名常夜建　此日是此鬼行病。令人忽或寒或热。一日恶一日心[至*頁]不下饭食。是此鬼所为。当以纸钱一百二十贯清酒白脯祭之。其病当日即差。的加寿命。如不遇此法三年内必死于他乡。
　　
　　尾宿直日　鬼名百黑山　此日是此鬼行病。令人阴肿男女悉身动转不得。是此鬼所为。属尾宿当以黄纸钱四十九贯好酒脯祭之。其患人当日差。更不得别求神鬼。酒三盏上九遍止。祭之日忽遇有老翁来到门前。必须苦请入宅与恭礼设之。勿轻。
　　
　　斗宿直日　鬼名木林音　此日是此鬼行病。令人夜闲不敢独行。行便步步似走制之不得。如不遇祭法。不经一年或百日内须卒。当以纸钱一百贯好酒白脯祭之。患人当日差。祭后当夜独行无畏永不忧惧。祭日不欲女子来。禁之不可轻易。必须留之。
　　
　　亢宿直日　鬼名园叉鸡　此日是此鬼行病。令人开眼不得。恶心寒热起止不得。是此鬼所为。其鬼属亢宿。当以钱四十九贯取日午时。以好清酒白脯祭之。如不遇此法。则病人至四十九日令死。所祭不得令有外人及小童儿来入宅。切须忌之。亲故一切不得令入宅切忌。
　　
　　危宿直日　鬼名丘行先　此日是此鬼行病。令人失却精神恰似痴人。一年之内不遇祭法禁令。患人必至于死。其鬼属危宿。当以黄纸钱一百二十贯好酒脯祭之。当日精神平复其鬼永不敢到门。皆须钉之身上下。
　　
　　室宿直日　鬼名言破爱　令人患水痢不止。如不遇祭法。便成恶痢必至于死。当以纸钱一百贯好酒白脯祭之。其患人当日差。其祭日忽有等独鬼入宅者不得损之。但作方便放出不须令入。即得忌之。
　　
　　壁宿直日　鬼名波由田　令人于厕上倒便语不得。当以纸钱四十九贯好酒白脯如法祭之。须书此鬼形类。即不死一七日内渐渐差。更加年寿延一百岁。切须敬之。
　　
　　娄宿直日　鬼名令尼居　令人两脚应骨髓痛坐卧不得。此鬼所为。如不遇祭法其脚便失。以五色纸钱二百贯好酒白脯如法祭之。患人一七日内差行季便得。祭日辄不得令僧尼入宅切须禁之。祭了隔日即得。
　　
　　奎宿直日　鬼名洪宅置　令人小便不出阴阳疼痛行动不得。三日内不遇祭法。令必至于危。以黄纸钱一百二十贯好酒脯于未时祭之。过三日不差至于死。其鬼一日游四天下得遍觉。即火急祭之令收禁必当差。
　　
　　男宿直日　鬼名独指楼　令人大小便不通或寒或热转动不得。如不遇祭法。三日九日内必至于死。以纸钱四十九贯好酒脯祭之。当日平复如故。三日始祭患人即难济(矣)。
　　
　　虚宿直日　鬼名常夜　令人通体疼痛转动不得。是此鬼所为。别唤师人其三日内自差。以纸钱一十四贯酒脯如法祭之。当时平复如故耳。
　　
　　辰星直日　鬼名百破　令人或寒或热不止心头冷。一向叫唤哭声不绝。如不遇祭法五日内必死。以纸钱一百二十贯酒脯祭之。如前法。如至一七日祭。即不得其功。当须死不可救也。
　　
　　文星直日　鬼名形奉叉　令人后分疼痛如被箭射。不可忍之。起坐不得。是此鬼所为。才觉即火急以酒脯如法祭之。当日便差。如三日外如祭。其病已入四支难疗也。
　　敕诸星宿鬼神等。无事莫行于人闲。如违者当须以法祭之。急急如律令祭星宿之法。令用脯纸钱等。一一皆依前件法。用不得欠小。如患人来差。但称病人姓名并得病之日及时。更莫道愿家口平安之语。唯知志拜星宿之形。须道患人姓名。并须一一书取前件诸行病鬼形貌。教人眼见诸鬼形。于鬼形上下钉手。明日收禁之。患人当日差讫。与出却其钉。鬼既得放更不敢到于门焉。每行病之次。曾被病人知此。于被禁钉之家。每相去五百步之外。走过并不敢正眼望此宿家门。当咒愿之时。一一皆须必分明道。云诸星宿并患人某乙。望与收禁之勿令病不可。其患人及平常人。并不得于星宿露卧。忽遇此病不知之者狂死矣。慎慎慎。

　　七曜星辰别行法

　　(八家秘录云。七曜星辰别行法一卷。一行撰运请来。古德演奥钞等中引用之。顷日得梅尾山法鼓台之本于洛东智积院贯首慈顺僧正。与我山妙音之本对挍。各有可否。择善者从之。然良有脱落而文义不属之处。更请仁和寺甘露王院之本对读。虽与前二本不大异。又稍有所得也。然叵以私窃漫定正误。示异施和训上梓。以待整治于通方之士。有疑者云。是此祭法非纸钱酒脯则不能也。是道家之所为。又禁忌僧尼之入。岂为佛家之说。今谓不然也。如禁僧尼等者但禁来者。更问。必不论自家也。太元帅禁儿妇来入之类亦尔也。于星供地镇等法。亦用纸钱清酒。实是释门之妙术。秘宗之奥旨也。夫秘密之旨趣。寄余道之浅近。面显法性之深远。如诸部护摩即是也。又有用鱼肉鱼胆。或用犬肉犬骨。或取人脂已血。或取人骨尸尸。或以鸦胫蛇助骨。或以鼠狼猪鹿毛。或已甲蛇皮为香。或毒药犬脂为供。或取缠尸衣。人骨为笔犬首为管。画圣无动尊。或取男子尸未疮瘢者。坐其心上而念诵。或取兵死人血。书恶人名形为符。或以黑狗舌。和安息香为丸。或进蚯蚓之粪。或献犊子之粪等。经轨之说不可具举。如是等之事皆是金口所说。而禁见闻于非器。岂其偏疑酒脯乎。金刚童子。圣无动尊。大威德。乌枢瑟摩。太元帅。不动使者法等所说是也　时享和二壬戌年夏五月　丰山小池坊　鉴事役务余暇挍刻　总持院沙门快道林常　志)。

