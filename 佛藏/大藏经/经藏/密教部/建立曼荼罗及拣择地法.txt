  建立曼荼罗及拣择地法
　　唐 慧琳集




　　建立曼荼罗及拣择地法

　　　　上都大兴善寺沙门
　　　　慧琳依诸大乘经集
　　谨案。苏悉地。苏婆呼。玉呬耶。大毗卢遮那成佛等经。略集拣择地建立曼荼罗法。修真言者依秘密教。持诵诸尊真言。求世间出世间二种成就者。先发不退大菩提心。求入诸佛海会大曼荼罗。从阿阇梨受菩提心戒。得灌顶已。禀学三密相应修行仪轨。昼夜依时如法念诵。身语意业常与法俱。远离攀缘妄情散乱。常观诸法实相清净圆明。深入瑜伽妙三摩地。善通理事离相修行。从灌顶阿阇梨亲受法要。明闲教中开遮方便。如是之人。方可建立诸曼荼罗利益自他。求一切悉地决定成就。若不具如上诸缘。不从明师亲受其法。不闲教意不可造次趣然建立非但粗动灵只不安。抑亦自招其咎。此教乃是一切如来瑜伽秘要。三摩地门密供养仪。内心自修甚深方便普贤愿行。意趣简妙近而难知。虽约事相而明运以瑜伽妙观。凡所施为无非佛事。明智君子善择所师。勿教我慢之流。不从师学寻文臆断。取相滞名殊不知瑜伽深旨。迷惑之甚也。此法大教虽即具明。修行者卒难寻检。又不明先后次第。今故纂集以传诸未悟。惟博学通人更为详定。
　　苏婆呼经云。行者。若欲持诵真言速成就者。应于诸佛曾所住处。或于菩萨缘觉声闻所住之处。作曼荼罗。速得成就。
　　苏悉地经云。若求上品悉地。应于如来八大塔处。菩萨生处。修苦行处。高山顶上海岛名山。大海岸上深山谷中。舍利塔前有形势处。自爱乐处。多花果处。大林薮中大龙池边。大河潭上清净泉池。无愦闹处大湫岸边。深山兰若多香木处。迥独大树影不移处。多圣迹处。如是等处名为最胜。力能成就上等悉地。若于大莲华池大河洲渚深岩窟中花园林中。足乳木处。往昔菩萨所游履处。清净兰若多泉池处。无苦寒处。无苦热处迥独高台无诸猛兽多麋鹿处。山腹有水无人到处。吉祥软草遍布地处。大河岸上清净伽蓝大佛殿中或林木茂盛多花果处。周匝有水土余剩处。国土人盛多慈悲处。城邑聚落多人信敬奉佛教处。往昔曾经转法轮处。或自所居宅舍清净之处。如是等处。名为殊胜。力能成就吉祥增福息灾敬爱等中品悉地若于旷野。神灵所居大冢墓间。尸陀林中最高山顶。诸大灵山执金刚前。大龙池边诸天祠中。大神庙中祠大祓处。阿修罗窟诸仙洞中。大陂大泽十字大路。大衢道边山岩龙窟。大盘石上佛塔处。土地有灵多圣迹处。如是等处。力能成就金刚部法辟除鬼魅。损坏怨敌摧伏天龙。诸曼荼罗等速得成就。
　　玉呬耶经云。于岩崛中及山顶上先所净地。及于窟上或于楹上并与石上。或制底边佛塔中。及于河潭上近河洲渚如是之处作曼荼罗者。不须掘地及以治打。勿疑高下不平等过。随其地势拂治。洒水手按其地。及诵真言即成清净。或于作曼荼罗处。有其地过不得除者。但以真言加持而作清净亦通持诵。若为急速之事作曼荼罗。及作辟除鬼魅。所著并与自身灌顶作曼荼罗者。勿须细拣其地。随宜而作。都以枳里枳罗忿怒无对真言持诵香水。先洒其地及洒牛五净以为净地。又云其地处所下湿有水。即于其上密布净板。如法加持涂拭。清净作曼荼罗。亦得成就。又云净地之法。七日已前往于其处。如法护身及护弟子。供养地神及护其地。方起穿掘除去地过。若不去其地过而作法者。必难成就。是故当须除其地中骨石灰炭树根虫窠髑髅毛发及瓦砾等。尽去令净。应当细捣所掘之土还填其处打令坚实。复以牛液及诸香水散洒。令润泽已。还打极令平正。犹如手掌。即以香水调瞿摩夷。从东北角右旋而涂。复于曼荼罗中心。穿一小坑持诵五种谷及五种宝五种香五种药。安于坑中筑令平正。如是置宝及净治已。次应当作受持地法。三日已前。各用本部辨事真言。持诵香水。于日没时用洒其地。以右手按地。持诵曼荼罗主真言。以受持此名受持地法也。
　　　已上苏悉地中说。
　　又毗卢遮那经中云。秘密主。彼拣择地。除去砾石碎瓦破器髑髅毛发糠糟灰炭刺骨朽木等。及虫蚁蜣螂毒螫之类。离如是诸过。遇良日晨定日时分。宿直诸执皆悉相应。于食前时值吉祥相。先为一切如来作礼。以如是偈惊发地神偈曰。
　　汝天亲护者　　于诸佛导师
　　修行殊胜行　　净地波罗蜜
　　如破魔军众　　释师子救世
　　我亦降伏魔　　我画曼荼罗

　　阿阇梨应诵梵本。彼应长跪舒右手按地频诵此偈。以涂香花等。供养诸佛菩萨及以地神。如是供养已。修行者须应归命一切如来然后治地。如其次第当具众德。
　　又云秘密主。如是所说处所中。随在一地治令坚固。取未至地瞿摩夷及瞿模怛罗(二合)和合涂之。次以香水真言洒净。即说真言曰。< =  >
　　此真言加持香水。始终用。按诸经说。次第如上。今修行者师受相传不无委细。凡欲建立曼荼罗。先择其地。自量本所求愿。择取相应之处。先须从师禀受加持之法心无疑滞。然后善择其时。取良日吉辰。方可建立七日已前扫洒涂拭。用前真言加持香水遍洒令净。至日暮时烧香散花敷新净物。或布荷叶随其力分。所有香花饮食灯明阏伽等。供贤圣及以地神作请地法。修行者著新净衣。屏去余人独入置曼荼罗处。若是露地。应以缦幕围绕。或随时遮闭。各依本部修行真言次第。密加持自身。面向东方。手执香炉诵启请偈曰。
　　出毗卢舍那经文
　　诸佛慈悲者　　存念我等故
　　明日受持地　　并佛子当降

　　经文虽尔。言约义隐。阙请地神句。今以后偈相传与前意不异。文备义显。二偈总通。取舍随意。偈曰。
　　诸佛慈悲有情者　　唯愿存念于我等
　　我今请白诸贤圣　　坚牢地天并眷属
　　一切如来及佛子　　不舍悲愿悉降临
　　我受此地求成就　　为作证明加护我

　　诵三遍或七遍。若能诵得梵本最善。梵云云如是殷勤奉请已。心想圣众悉皆云集。即观大日如来自性清净身。周遍法界。十方三世一切如来亦复如是。想自身如金刚萨埵菩萨。于一切如来前。以清净三业至诚礼敬。作此礼已。便即双膝长跪。以定手执金刚杵当心直竖。以慧手舒五轮。平掌按地诵前经中惊发地神偈七遍。每诵一遍一按于地。又诵地天真言百八遍。真言曰。< =  >
　　心想地神犹如天女。众宝庄严。与无量眷属各捧宝瓶。及持香花从地涌出忆本誓愿。不敢违佛教命来此证明。又诵如来慈护真言一百八遍。饶益地神。慈护真言曰。
　　
　　修行者至诚焚香。启告贤圣及以地神言。仰启一切如来诸大菩萨缘觉声闻五类诸天坚牢地神及此处灵只等。我某甲依持明藏教受持某尊真言。为求无上菩提(若求别事一一具陈)欲于此地建立曼荼罗精修念诵。我所求事愿速成就。唯愿地神忆本所愿。许我建立曼荼罗护助于我。勿令天魔及恶鬼神作诸障难。如本师释迦如来坐菩提树。降伏众魔。我今亦尔。若有障难。愿诸佛菩萨示其先相。令我自辨善恶之肇。唯愿本尊及诸明王护念于我。勿使鬼神乍现其相诳惑于我。若无障难愿见吉祥殊胜境界。如是启告已。便于置坛处西边。如法护身静然安坐。诵本所持真言一千八遍。若真言文。广者应随自力或诵一百八遍下至诵三七五七遍。离诸思想一心正念。即于其处右胁面东南首举身如师子王。寂静安眠取其境界。若先来寝息处清净者。随自意乐亦通。不必要须此处。但一心专注观菩提心月轮了了分明。又于菩提心中观一如意宝珠。内外分明彻心无异想。便即睡眠。若先学禅寂之人。必须但臆但寂其心如前入观观如意宝。所有成不成相。悉于心镜中现。若先相不善不应建立。若强作者恐招自损。若先相善者方可建立。
　　明日。即于所置坛处。当中掘之。须方一肘深亦一肘。简去瓦石。却填筑。令平正验其虚实。若却填才满。土无余剩其地为中。求事小成无广大力。若却填不满。土少不足其地为下。虚怯不堪求事难成。若填满土剩其地吉祥。求事速成。有大力用。又须尝其土味辨其善恶。土味苦涩及以臭秽其地不堪。其味酸醎或有辛辣。当知其地。只堪建立金刚部中推坏曼荼罗。不堪成就吉祥等法其味淡薄。无诸恶味此处和善性兼缓慢。久乃成就。若土味甘美及香气最为殊胜。能成一切最上悉地大曼荼罗。又须观其土色与所求事。相应方可建立其土白色。与息灾成就相应。土若黄色堪为增益。土若青黑唯堪降伏。土若赤色即与钩召敬爱相应。余如苏悉地中广说。修行者如前观其境界及土虚实色味善恶已。若如前说。皆悉相应堪建立者。即以不动尊母捺罗(二合)真言一百八遍加护其地。然后总掘。不动尊真言曰。< =  >
　　掘地意者。恐地中有秽物。如前所说灰炭髑髅虫窠树根毒螫之类。或有古墓伏尸。若恶物苦多不堪建立。应当舍弃更求胜处。若无此过但掘深一肘二肘或深三肘。其土运出细打拣择。若穿至地床。未曾掘处知地必净。心复不疑不论深浅。即不须掘。若土色有杂不相似者。亦须除去别取河岸净土替之。如法填治。每填土一重。即以加持香水一洒乃至填满。皆如是作。填土满已筑令坚实。平如镜面其屋舍或经多年。曾被烟熏不清净者。应当泥拭极令清净。或以香水净土。遍涂屋舍及以墙壁。极令清净屋若新净。但以香水真言加持遍洒。即成清净。若欲起坛不用筑土为之。干已。必当破裂即不吉祥。应先一月两月已前。于清净处取好净土。以加持香水和泥作墼。一如砖不晒曝。令干勿使鸡犬人畜。履践污秽曝极干已。即用此墼平布作坛。取求事人肘指之量。制作方坛大小准教。六肘已下坛高四指十二肘。已下量高八指十二肘。已上准此增加。但一重平正更无层级。皆于东北隅稍令垫下。如法平涂及四边地干已。即五宝五药等安置坛中。五宝者所谓金银真珠瑟瑟颇梨。是为五种宝也。又取五种药。所谓娑贺揖啰娑贺祢缚建吒迦哩拟(霓以反)哩羯啰拏(二合)勿哩(二合)贺底当于外国估客处求觅。若无此药即以唐国所出灵药替之。所谓赤箭人参伏苓石昌蒲天门冬。又取五种谷子。所谓稻谷大麦小麦菉豆胡麻。又取五种香。所谓檀香沉香丁香郁金香龙脑香。已上宝谷香药等。各取小许共置一瓷合中。或于瓷瓶中。或金银器中盛之。以地天真言加持一百八遍埋于坛中心。勿令人知。当曼荼罗主位下泥平干已。又土砂涂如前。遍涂极令细滑。待干即以香水调瞿摩夷。泸洒令净。加持诸香末。以无能胜明王真言。或以大轮金刚真言加持一百八遍。无能胜真言曰。
　　那莫三(去)满多母驮(引)南唵户噜户噜战拏哩么(鼻音引)蹬拟(霓以反)娑嚩(二合)贺
　　先涂坛上。次涂四边。皆从东北角右旋涂拭。又即以涂地真言加持随涂。诵涂地真言曰。
　　唵迦啰(引)黎(一)摩贺(引)迦罗(引)黎娑嚩(二合)贺(二)
　　如是数数频涂三五遍。即用莲子草揩摩。或取蜀葵叶和小许墨汁。并捣香茅草相和。如法揩摩一两遍已。承湿扫令光净。如法正扫之时。诵扫地真言曰。
　　唵贺罗贺罗罗祖(镞固反)仡罗(二合)贺罗拏(鼻音引)野娑嚩(二合引)贺(引)
　　既涂拭已烧香散花。诵无动明王真言千遍。辟除障者加护其处。手捧香炉至诚启告。即住大日如来观。观菩提心分明显现。于心月轮中观阿字。白色放大光明照无边界。便连诵阿字真言。一气尽力如是连诵。或一息三息乃至心得相应离一切分别入于清净法界。然后可止。即结金刚轮印。及诵真言加持自身及以坛上。此印从净法界体建立如是大曼荼罗。然后依教分布圣位。广略随意。或置一位或安五位或安九位或十七位。乃至二十九三十七等。无量无边种种差别。一一皆依本教建立。凡分布圣位。皆从心向外展转相从。三分减一。此即都说建立曼荼罗法。大纲如此愿例可知也。或有密从阿阇梨传受秘法。从心建立以智火烧除一切妄分别成净法界。于法界中。次第如法一一安布。乃至无量种种殊胜广大佛事。此乃心契秘传。苟非其人道不虚授。岂可形于翰墨悉者也。琳虽不才略陈小分大意。万不书一。惟达学通人照见其事也。

　　建立坛法

　　灵云校本云　贞享四年中春廿夕一校了。
　　　　　　　　　　　　　净严(四十九载)

