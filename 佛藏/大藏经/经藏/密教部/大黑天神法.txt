  大黑天神法
　　唐 神恺记




　　大黑天神法

　　　　嘉祥寺神恺记
　　大黑天神者。大自在天变身也。五天竺并吾朝诸伽蓝等皆所安置也。有人云。大黑天神者。坚牢地天化身也。伽蓝安之。每日所炊饭上分供养此天。誓梦中语词之中曰。若吾安置伽蓝。日日敬供者。吾寺中令住众多僧。每日必养千人之众。乃至人宅亦尔也。若人三年专心供吾者。吾必此来。供人授与世间富贵乃至官位爵禄。应惟悉与焉。吾体作五尺。若三尺若二尺五寸亦得通免之。肤色悉作黑色。头令冠乌帽子悉黑色也。令著裤驱褰不垂。令著狩衣。裙短袖细。右手作拳令收右腰。左手令持大袋。从背令悬肩上其袋之色为鼠毛色。其垂下裎余臀上。如是作毕。居大众食屋礼供者。堂屋房舍必自然之荣。聚集涌出。又若人常持念吾咒。四季大备肴膳酒羹饭食乃至百味。以五更时不知众多人供吾者。决定与富。其咒曰。
　　唵密止密止舍婆隶多罗羯帝娑婆诃
　　印者。二手内缚舒二地二水。来去是也。供养印者用常途法。礼供人者。必于此神成父母之想。于三宝成外护。于众人成父母故也。余久闻天竺土风并吾当朝土风。诸寺安此天莫非丰饶。因之为断后辈之疑。以野客梦事引寻贻之焉。
　　大黑天神法　师云。此最秘密也。不入室弟子不可传受。千金莫传努力赞(天赞)。
　　种子。
　　大黑天神者。贻藏界梵号云摩诃迦罗天。亦云大黑天神。用普印。三摩耶形剑。青色三面六臂。前左右手横执剑左次手执人头(取髻提也)右次手执羊牝。次左右象皮张背后。以髑髅为璎珞也。故本云黑浅色也。仁王经良贲疏云。言塳间者所住处也。言摩诃者。此翻云大。言迦罗者。此云黑天也。上句梵语。下句唐言。大黑天神斗战神也。若礼彼神。增其威德。举事皆胜。故向祀也。何以知者。三藏引别梵筴云。孔雀王经说。乌尸尼国国城东。有林名奢摩奢那。此云尸林。其林纵横满一由旬。有大黑天神。是摩醯首罗变化之身。与诸鬼神无量眷属。常于夜间游行林中。有大神力。多诸珍宝。有隐形药有长年药。游行飞空。诸幻术药与人贸易。唯取生人血肉。先约斤两而贸药等。若人欲往。以陀罗尼加持其身。然往贸易。若不加持。彼诸鬼神。乃自隐形盗人血肉。令减斤两。即取彼人身上血肉。随取随尽。不充先约。乃至取尽一人血肉。斤两不充药不可得。若加持者贸得宝贝及诸药等。随意所为皆得成就。若向祀者。唯人血肉也。彼有大力即加护人。所作勇猛斗战等法皆得胜也。故大黑天神即斗战神也。此天即七母天为眷属(云云)有七姊妹者。一左閟拏。二娇吠哩。三吠瑟拏微。四娇么哩。五印[打-丁+荼]里。六劳[打-丁+荼]里。七末罗呬弭。是七名皆是真言也。大日经疏云。荼吉尼真言。此是世间有造此法术者。亦自在咒术能知人欲命终者。六月即知之。知已。即作法取其心食之。所以尔者人身中有黄。所谓人黄犹牛有黄也。若得食者能得极大成就。一日周游四域。随意所为皆得。亦能种种治人。有嫌者以术治之极令病苦。然彼法不得杀人。要依自计方术。人欲死者去。六月即知之。知已以术取其心。虽取其心然有法术。要以余物代之。此人命亦不终。至合死时方坏也。大都是夜叉大自在。于世人所说大极。属摩诃迦罗。所谓大黑神也。毗卢遮那以降伏三世法门。欲除彼故化作大黑神。过于彼无量示现。以灰涂身在旷野中。以术悉召一切法成就乘空履水皆无碍诸荼吉尼而诃责之。犹汝常啖人故。我今亦当食汝。即吞啖之。然不令死彼。伏已放之悉令断肉。彼白佛言。我今悉食肉得存。今如何自济。佛言听汝食死人心。彼言人欲死时。诸天夜叉等知彼命尽。争来欲食。我云何得之。佛言为汝说真言法及印。六月未死即能知之。知已。以法加护勿令他畏得损。至命尽时听汝取食也。如是稍引令得入道故。有此真言诃唎(二合诃定行利垢)诃(行除彼邪术之垢也)瑜只经疏云。吽迦罗(名降三世降伏义)迦罗(又云黑闇)大日经疏云摩诃迦罗大黑天神。又云大闇夜天。以迦罗翻黑闇。仁王疏云摩诃迦罗神(云云)　摩诃迦罗用普印　唵摩诃迦罗野娑婆(二合)贺(引)　南海传云。又复西方诸大寺处。咸于食厨柱侧。或在大库门前雕木表形。或二尺三尺为神王状。坐把金囊却踞小床。一脚垂地每将油拭黑色为形。号曰莫诃呵罗。即大黑神也。古代相承云。是大天之部属。性爱三宝护持五众。使无损秏。求者称情。但至食时。厨家每荐香火。所有饮食随列于前。曾亲见说大涅槃处般禅那寺。每常僧食一百有余。春秋二时。礼拜之际不期而至。僧徒五百临中忽来。正到中时无宜更煮。其知事人告厨家曰。有斯仓卒事欲如何。于时有一净人老母而告之曰。此乃常事无劳见忧。遂乃多然香火盛陈祭食。告黑神曰。大圣涅槃尔徒尚在。四方僧至为礼于圣踪。饮食供养勿令阙乏。是仁之力幸可知时。寻即总命大众令坐。以寺常食次第行之。大众咸足。其餐所长还如常日。咸皆唱善赞天神之力。亲行礼觐。故睹黑神。见在其前食成大聚。问其何意报此所由。淮北虽复先无江南多有置处。求者效验。神道非虚。大觉寺目真邻陀龙。亦同斯异矣。
　　唵密止密止舍婆隶多罗羯帝诃娑婆诃(引)唵摩诃迦罗耶娑婆诃
　　口传云常途法者十八道　口传云。仁王经云冢间摩诃迦罗大黑天神。理趣释云七母女天者是摩诃迦罗天眷属。可居东北方。最秘最秘。
　　师云。此法最极秘密法也。不入室乃无名薄之人。不可传受。莫传千金努努　先可储供一面　次可储少少之果　次备香水一杯(可加散杖)次涂香一杯花鬘一杯烧香一杯酒一杯(若无者用茶)次洗米一杯(若饭)银钱一捧(若加用币帛用普供养明)次于房中洗手嗽口次护身(净三业三都被甲如十八道)次入堂(持珠杵)次礼佛著座　次涂香涂手　次加持香水(用办事印明)次洒净供物次加持饭食印真言　左手作拳押腰。右手五指直立。屈中指节。以空指置火甲。每诵真言摩中指甲上两三遍。余舒之。然后以大指头指三遍。弹指舒之。真言曰。
　　
　　次施甘露印明　作施无畏印以右手竖展五指。直上即是。真言曰。
　　
　　次鑁字心水轮观　先作施无畏印。右手掌心观字诵字。此咒一七遍。即展开五指。向下临食器中观。真言曰。
　　
　　次劝请(用坚实合掌)。
　　　至心谨请　摩诃迦罗　大黑天神　与诸眷属　来降于此　受此供养(三遍)　真言曰。
　　
　　以二空招之(三反)　次阏伽(取散杖诵阙伽明于座前洒之三遍)　次华座(取一房花诵花座明置于座所或亦用印明)　次涂香　次华鬘　次烧香　次饮食(先果子次酒次饮食)　次灯明　次银钱(或加用币帛)次普供养(如十八道也)　次赞印(用普诸天赞)　次谛缘度(用普印)　次心经(用普印)　次随意祈愿　次根本印真言(同印)　次念诵(极少百遍)　次阏伽(如先)　次启白(用普印)所设供养　可笑粗恶　攀缘觉观　多不如法　恼乱冥众　唯愿慈悲　布施欢喜
　　次礼拜　次拨遣　右手作拳。以大指捻头指。仰掌弹指作声七遍是也。真言曰。
　　
　　次护身(三部被甲如先)　次著座
　　诸天赞
　　

　　大黑天神法(终)

　　切云褰(举奠反衣后也)裙(欺文反裳也)和名云臀(从军反训云井左良比)亦云裙(音裙训云古吕毛乃须祖亦云古吕毛乃惠利)。
　　承安三年二月十八日。于醍醐寺胜俱胝院之东坊。二个日书写了。
　　永正三年丙寅二月二日。于上醍醐寺寂静院。谷行树院澄惠法印传授毕　快瑜。
　　明和元年甲申仲秋二日。以或古本誊写一挍了。　　　　　　　　　沙门智好
　　享和改元秋八月后五日。集三五本校之。以授工寿梓。令人知天尊之灵验　又有八臂天希麟音义云。经云摩诃迦罗大黑天神唐梵双举也。此神青黑云色。寿无量岁。八臂各执异仗。贯穿髑髅以为璎珞。作天忿怒形。足下有地神女天以两手承足者也。　　丰山长谷总持院勤息快道记
　　　一校加笔毕　　　　　　　　慈顺

