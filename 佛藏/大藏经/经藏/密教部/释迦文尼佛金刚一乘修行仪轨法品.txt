  释迦文尼佛金刚一乘修行仪轨法品
　　




　　释迦文尼佛金刚一乘修行仪轨法品一卷

　　归命大智海毗卢遮那如来秘密主金刚手大菩萨。我善无畏蒙佛圣旨。窃案梵本聊得修三密门秘密轨则。所以今说释迦世尊修瑜伽行。欲修此法者先发无上正真之心。身著忍辱圣衣。口常读诵如是三密相应不违。然后往诣瑜伽阿阇梨所。受秘密仪持念修行速得成就。毗卢遮那言。彼阿阇梨。若见众生堪为法器远离诸垢有大信解勤勇深信常念利他。若弟子具如是相貌者。阿阇梨应自往劝发之。复有二种弟子。一者已发菩提心。师往弟子所而劝进。二者未发菩提心。弟子往师所而劝进。其中有智最为殊胜。如是知已乃可传受。金刚手菩萨白毗卢遮那佛言。我见佛色身戴大宝冠。冠中现五佛标非因非果。处大月轮住于虚空常寂光处。恒说金刚秘密之教。声闻缘觉所不能知。或居莲华台上现报佛身。更说金刚一乘法界唯心无上秘法。我等依内证之德常见常闻。唯诸新者迷惑不解。唯愿世尊随众生意。而作利益。佛若许可。我欲宣说如来应现释迦牟曩曳法。为诸愚人得佛慧故。唯愿如来随机说法闻方便慧。令诸众生示真实相悟金刚乘入阿字门。说是语已。毗卢遮那言。善哉普贤能知我心。令我生悦。我于昔时修三密门证执金刚。乃坐金刚妙菩提座。降伏众魔成等正觉。从是以来经于多世。而诸众生由宿福故。虽会我所随机得见。任根得闻如汝见我。于色界顶第四静虑成等正觉。即下苏弥卢顶。于金刚大因陀罗坛。一切如来请我转法四种轮。一一轮中各有三十七圣者。住非愍三昧降众天魔令入正见。今正是时。更欲演说大乘无上秘法。然后当归圆寂之道。如来秘密神通之力。无智人中勿妄宣传我今听许。宜应速说我之应形随类之法。汝依真实法仪。应说应秘。说是语已寂然而坐。
　　于时金刚手。心怀踊跃。乃现众前而说是法。若欲报无上世尊恩德者。先作曼荼罗。其中央画释迦牟曩像。金色之身具四八相。被服袈裟应身说法相。智手吉祥印。理手向上置智前。于白莲花台结跏趺坐。普贤文殊观音弥勒住于四隅。如胎藏说。各坐莲花半跏而居。于佛前有如来钵。于佛右边有贤瓶含花。于佛后有锡杖。于佛左边有宝螺。各安莲叶上光炎围绕。画曼荼罗已。于空闲寂寞仙人得道所。或净室或舍利塔前或山顶树下。在一处安置曼荼罗。
　　次设坛场庄严供具。所谓涂香时花烧香饮食灯明及与阏伽香水以为六种。或有智慧以理为供。昼夜三时澡浴身体。或观理以真实明洒顶为水。
　　每到道场时作礼。礼有三种。一者音礼。二者心礼。三者身礼。是则三业礼拜也。若行若住若坐若卧。称南谟字是为音礼。复于恒时虽不出音。归唯心中观世尊德。随喜归命是为心礼。复五轮著地(额二手二膝也神心回转故名为轮)或作合掌低头是为身礼。礼者要不须身投地。但归敬为礼。所以稽吾上头。而触世尊之下足故名稽首。
　　次忏悔罪障事理二忏。次随喜圣凡德。次请佛住世。次回向发愿然后广陈供养。而作念诵转大乘经随意作之。若住此法所须皆成。不转此身见佛色身。生生世世离诸恶趣。常得兴法利生之德。疾证无上正等菩提。随根得成。若求仙果。佛现瞿昙仙。而为说法。若求大乘。普贤现身。而为说法。渐渐诱彼令入佛道。
　　次说手印　如来钵印。
　　先以右手当心仰掌。次以左手掌覆合右手掌上。其左小指头与右大指头相拄。其左大指头与右小指头相拄印咒曰。
　　娜莫三曼多勃驮南唵路迦播罗地耻多驮罗野驮罗野(药可反)摩诃那皤(引)嚩勃驮播怛罗(二合)莎诃
　　是法印咒具大精进。常为一切如来神力而加护之。当结是印并诵此咒一遍。终称忆地狱饿鬼有情满百八遍。则得地狱一切饿鬼饱食诸食。若旷野行亦结此印并诵是咒。则得旷野一切鬼神不相娆。若欲飞钵亦用此印咒也。
　　次如来甘露印。
　　以右手大母指。横押头指中指无名指小指甲。咒曰(归命如前)。
　　唵印倪(鱼枳反)[寧*頁]部哆(得贺反)[寧*頁]莎诃
　　是印咒。能令持者证甘露法大解脱门。
　　次如来锡杖印。
　　先以右手大母指。横屈入掌。以头无名指小指。急握作拳屈肘掌当前平申。其左手把袈裟角。出头四寸。亦屈肘当前平申。咒曰(归命如前)。
　　唵度那(奴个反)咨驮罗拏吽
　　是法咒。善根成就慈愿圆满。若遇诸恶一切有情。则结是印用拥护身。
　　次大法螺真言印。
　　定慧虚心合掌屈风空交。咒曰(归命如前)。
　　暗(近口吹之。如吹螺之状左右旋转)
　　次根本毗卢遮那化身印。
　　定手水空相捻。慧手亦尔。二手水空共相著。余地火风三指散竖。释迦文佛真言曰。
　　曩莫糁曼多没驮(引)喃婆萨缚吃里(二合)舍涅素娜曩萨嚩达磨嚩(无钵反)始多钵罗(二合)钵哆誐誐曩三摩三摩娑嚩(二合)贺(引)
　　以是真言专注念诵赞应身曰。
　　嚩每迦旨啰娑哆擗曩[寧*頁]素多曩娑怛鑁(三合一)跛晒迦贺娑多(二合)鼻里(二合)俱胝(二合)穆佉髻迦罗(引)乞忏(二合二)若悉底哩野(四合)地尾罽(引)尔娜缚哩钵罗底僧娑睹(二合)多(引)娑怛鑁(三合)阿(引)哩摘曩么你野(二合)阿者攞制吒(去)南(引)弭地焰(去)
　　供养仪式劝请奉送。皆依如来部应修之。如苏悉地等说。以佛眼尊为部母。以难胜忿怒为结护明王(又名无能胜)如是劝修然后出道场。转诵大乘心常系一实境。无有间断是法易成也。释迦牟曩曳微妙金刚乘法说已竟。

　　释迦文佛法一卷


