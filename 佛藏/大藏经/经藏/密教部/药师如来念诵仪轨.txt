  药师如来念诵仪轨
　　唐 不空译




　　药师如来念诵仪轨一卷

　　　　大兴善寺三藏沙门大广智不空奉　诏译
　　佛一时在维耶离乐音树下。与大菩萨三万六千比丘八万人俱。及十二神王并诸眷属天龙八部大神王。在如是等大众会中。说此法已。大众皆闻无不欢喜。是名即为结愿神咒即薄伽梵。说咒曰。
　　南谟薄伽筏帝鞞杀社窭噜蔽琉璃钵喇婆喝啰阇耶怛他揭多怛侄他唵鞞杀逝鞞杀逝鞞杀社三没揭帝娑婆诃
　　若有受持此真言。能拔身中过去生死一切重罪。不复经历三途。免离九横超越众苦。十方世界随处安乐。自在无碍法应如是。若善男子善女人等。受持读诵是真言者。日夜精勤香汤洗浴著新净衣。持诸禁戒如法。诵满真言十万遍已。就清净处如法治地。以净土筑令平。以净牛粪和檀香涂圆坛。以种种杂宝庄严坛。安中心一药师如来像如来左手令执药器。亦名无价珠。右手令作结三界印。一著袈裟结跏趺坐。令安莲华台。台下十二神将。八万四千眷属上首。令　又令须莲台。如来威光中令住日光月光二菩萨。如是坛四方周匝五色。近前安置二阏伽器商佉瓦器。随意受用奉献承事尊像。像前念诵四十九日间。若三七日。画像坛四角安置贤瓶。如是昼夜七日内。诵咒数满百千万遍。所求从心无量获果报。除不至心。法应如是。所有利益说不可尽。其余功能穷劫不可说。
　　复次说药师如来根本印。以左右手头指以下八指。反叉入于掌。以二大指来去。咒曰。
　　唵战驮只哩娑婆诃(是名根本印)
　　次说阏伽印。以二手掌捧器顶戴。真言曰。
　　南莫三曼多没驮南羯羯哞三摩三摩娑婆诃
　　次花座真言印　次说涂香印　二手合掌二头指二大指端合如弹指。真言曰。
　　南莫三曼多没驮南巘吐羯罗耶娑婆诃
　　次说花印　二手合掌二小开末。真言曰。
　　南莫三曼多没驮南没社华娑婆诃
　　次说烧香印　二手合掌山屈。真言曰。
　　唵那谟仡罗仡罗曼拏微洒曳尸并宁娑婆诃
　　次说花座印　二手背合以右腕押左真言曰。
　　唵社皤罗娑蒲悉什皤罗末吒阿
　　次说普供养印　二手金刚合掌。真言曰。
　　南莫三曼多没驮南唵阿凡贺布洒摩尼娑婆诃
　　次念诵　次说发遣　以禅智指取花投坛中方。真言曰。
　　南莫三曼多没驮南阿蘖磋蘖磋娑婆诃
　　是法印咒。能灭一切苦恼。若有人等。多诸罪障。及诸妇女。愿欲转祸。依教作药师像一躯。写药师经一卷。造幡四十九灯作七层形如车轮。安置像前。五色作索。以印之。四十九结系彼人身。又转药师经四十九卷。所有罪障皆得解脱。寿命延长不遇横苦即得安稳。鬼神之病。并即除愈。
　　若欲降伏恶人者。作印以嗔心诵一百八遍。遥打一切外道破灭。
　　若人患心病者。加持青木香涂心除愈。
　　若人患头病者。加持桂皮二十遍。服之除愈。
　　若人患肿黄者。加持郁金香一百八遍涂除愈。
　　若人欲远去怨家。加持苦练子一百八遍。一咒一烧投火中烧。其人即远去。
　　若患身体支节痛。咒汤水一百八遍。洗浴即得除愈。
　　若人每日早朝。以水一掬咒七遍饮之。在身所有恶报悉得消灭。何况无诸灾厄者。及诸三业苦亦得除愈。并得寿命长远。
　　若咒饮吃者。一切诸毒不能为损。
　　若见恶人及有怨家。当须念诵此咒。所有怨家起恶心者。当皆降伏恶心即灭慈心相向。有恐怖处。当须摄心念诵。
　　若欲卧时。当诵此咒一百八遍。即得好梦善知吉凶。
　　若人或患疟病。持此咒者视患疟人。切诵此咒一千八遍。其患即除愈。

　　药师如来念诵仪轨一卷

　　保元三年二月二日酉时书了　恭赐大缘房法印御本书了留赠后贤共期佛慧耳　求法沙门觉成
　　延宝二甲寅年九月十四日以高山寺法鼓台之本于仁和寺书写一校了　野泽末资净严　三十六岁
　　天明元年辛丑天润五月以觉远僧正本写之　慈忍　享和元年辛酉纪号。求上件本训国字。此药师念诵轨。元文年中既铸梓。然彼缺脱之本。唯一纸阙。是故更校正以寿梓矣。　丰山长谷寓居沙门　快道志
　　一校加笔毕　享和癸亥四月十日　慈顺

