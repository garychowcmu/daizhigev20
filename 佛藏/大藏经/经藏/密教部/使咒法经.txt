  使咒法经
　　唐 菩提留支译




　　使咒法经

　　　　南天竺三藏菩提留支奉　诏译
　　尔时毗那夜迦。于鸡罗山。集诸大众梵天自在天释提桓因等。及无量亿数鬼神等。从座而起。稽首作礼于大自在天请言。我今欲说一字咒饶益众生。唯愿印可听我所说。诸天言善哉如汝所说。毗那夜迦得说欢喜踊跃。即说毗那夜迦一字咒曰。
　　
　　欲作此法先须造像。或用白镴及金银铜桦木等。各刻作其形像。夫妇二身和合相抱立。并作象头人身。其造像直不得还价。造其像已。白月一日。于净室内用净牛粪磨作圆坛。随意大小。当取一升胡麻油。用上咒咒其净油。一百八遍暖其油。以净铜器盛著暖油。然后将像放著铜盘油中。安置坛内。用净铜匙若铜杓等挛油。灌其二像身顶一百八遍。以后日日更咒旧油一百八遍。一日之中七遍灌之。平旦四遍日午三遍共成七遍。如是作法乃至七日。随心所愿成即得称意。正灌油时数数发愿。用酥蜜和麨作团。萝卜根盏酢酒浆。如是日成献食。必须自食方得气力。
　　尔时毗那罗曩伽。将领九千八百诸大鬼王。游行三千世界。我等所为神力自在。遍历诸方奉卫三宝。已大慈悲利益众生。向于世尊俱发声言。我以自在神通故。号毗那罗曩伽。亦名毗那夜迦。亦名毗微那曩伽。亦曰摩诃毗那夜伽。如是四天下称皆不同。我于出世复有别名。即以神变升虚空而说偈言。
　　我有微妙法　　世间甚希有
　　众生受持者　　皆与愿满足
　　我行顺世法　　世示希有事
　　我能随其愿　　有求名迁官
　　我使国王召　　有求世异宝
　　使世积珍利　　家丰足七珍
　　世皆所希有　　有求色美者
　　发愿宛然至　　莫须言远近
　　高贵及难易　　志心于我者
　　我使须臾间　　有众生疾苦
　　狂及疥癞　　疾毒众不利
　　百种害加恼　　诵我陀罗尼
　　无不解脱者　　独行暗冥处
　　依我皆无畏　　劫贼忽然侵
　　我皆令自缚　　若欲自然福
　　若有求女人　　夫心令得女
　　我必令相爱　　世间陵突者
　　我悉令摧伏　　逍遥自快乐
　　宛然无所乏　　有念皆称遂
　　随有咸满足　　设众恶来侵
　　我使如其意　　我悉能加护
　　住居皆吉庆　　宅舍悉清宁
　　男女得英名　　夫妻顺和合
　　上品持我者　　我与人中王
　　中品持我者　　我与为帝师
　　下品持我者　　富贵无穷已
　　恒欲相娱乐　　无不充满足
　　奴婢列成群　　美女满衢庭
　　游行得自在　　隐显能随念
　　出入无所碍　　无能测量者
　　我于三界中　　神力得自在
　　降世希有事　　我皆悉所为
　　若说我所能　　穷劫不能尽
　　持我陀罗尼　　我皆现其前
　　夫妻及眷属　　当随得卫护
　　我有游行时　　诵我即时至
　　过于险难处　　大海及江河
　　深山险隘处　　师子象虎狼
　　毒虫诸神难　　持我皆安稳
　　若有侵娆者　　头破作七分
　　寿命悉长远　　福禄自迁至

　　尔时毗那夜罗迦说是偈已。告世人言。说处世陀罗尼法。最护众生。随其所愿皆得满足。当须日夜诵持满十万遍乃至二十万遍。皆得如所说即升虚空。即说咒曰。
　　

　　使咒法经

　　贞享四年中春十八宵一校之
　　　　　　　　河南教兴苾刍净严(四十九)
　　元禄十五年十一月二十二日
　　　　　　　　　以御本再校了　尊教

