  金刚萨埵说频那夜迦天成就仪轨经
　　宋 法贤译




　　金刚萨埵说频那夜迦天成就仪轨经卷第一

　　　　西天译经三藏朝散大夫试光禄卿明教大师臣法贤奉　诏译
　　尔时金刚萨埵。说此最上第一仪轨。能于一切众生。作种种成就利益之事。乃至息灾增益敬爱调伏等无不成就。于意云何。此大金刚萨埵秘要法门。有大威德。志心依法必得成就。金刚萨埵言。若持明者降伏设咄噜。造频那夜迦天像。用芥子油涂彼天像。以羊毛合绳。系彼像项。持明者以身裸形。于木架上悬彼天像下焚尸柴火。炙彼天像。即诵大明称设咄噜名。午时作法至日没。彼冤速得禁缚。一切所为随行人意若欲止息。解下天像彼得如常。
　　复用前像。以尼俱陀树乳浸过。复用阿[口*栗]迦树乳。涂彼天像。即诵大明及称设咄噜名　彼冤不久速患疥癞疾病。若欲除病。用浆水净洗像身。以酥涂之烧安悉香薰彼天像速得除差。
　　复次成就法。用[寧*頁]摩木作频那夜迦天像。长三指二臂三目。顶戴冠发髻清润坐于莲华。用生产衣裹彼天像。将往大自在天祠内。幡竿上以索系悬。持明者称彼人名。即诵大明已。彼人速离本国。乃至百岁更不还家。首至命终。若欲令归。用酥蜜洗彼天像即得如故。
　　复用前像。持明者依观自在教法先作观想。然后用摩度迦花粖涂天像身。复用毒药芥子盐及曼陀罗花等。和合一处烧薰彼像已。埋设咄噜舍内或彼聚落之中。持明者即诵大明。彼设咄噜悉得身心迷闷若欲救彼。用金刚净水沐浴彼像。即得如故。
　　复用前像。持明者往大自在天祠前。作一坑以像合面埋之。即诵大明称设咄噜名已。彼得喑哑。若欲救彼。取出天像彼复如故。
　　复用前像。用脂麻粳米[寧*頁]摩树叶。同入酒内细研。涂彼天像。以五净水洒净。用毛绳系于天像。将往空舍中。持明者裸形被发。即诵大明称彼人名。用左手牵拽天像。彼设咄噜速得系缚。枷锁在身作大怖畏。若人如是作法。假使帝释天主亦须惊怖。何况常人。若欲止息。以酒潠像复得如故。
　　复用前像。用桦皮缠于像身。持明者密藏身中。往彼啰惹处。得大供养及财宝等。若密戴身中常日受持。于一切之处经行往来如捧王敕。见者恭敬承事供养。复用前像。于白月八日对天像前。依本法受三昧法。以饮食供养已。持明者左膝著地合掌供养。即诵大明求一切事随意成就。如是天像行人顶戴。入于啰惹仡哩贺时。彼啰惹及与眷属。恭敬瞻仰生大敬爱。
　　复次成就法。用烧尸柴作频那夜迦天像。长十二指二臂三目。顶戴头冠髑髅严身。以齿咬唇作忿怒相。著人皮衣。右手执利剑左手作奇克印。复用必隶多萎花鬘缠天像身。持明者以尸灰涂自身中。于卧床头边。用摩贺啰讫多作曼拏罗。烧摩贺满娑香。即诵大明时。彼天人现于人前。持明人献阏伽酒。天人欢喜即说过去未来现在之事。行人告曰于某甲人令生重病。如是言已。于三日内彼得疾病。乃至杀害发遣句召降伏等。随行人意皆得成就。若欲止息。用酥涂像烧安悉香薰。复得如故。
　　复用前像掘地坑深至膝。以像面合下埋之。持明者著黄色衣及黄络腋。持诵大明称设咄噜名。彼处聚落人皆斗战。若欲止息。取出天像斗战自止。
　　复用前像安置于酒肆幡竿之上。若人遥见彼竿其酒悉坏。持明者于幡竿上书彼人名。执往聚落次第循行。竿到之处其酒皆坏。若欲止息用羖羊角。洗彼天像复得如故。若欲求端正童女。以彼天像埋童女门。前彼之童女不乐嫁于别人。
　　复用前像以芥子油涂彼天像。以尸火烧佉你啰柴炙于天像。时彼童女生大热病梦嫁彼人。行人以乳汁沐像而得成就。
　　复用前像以俱舍草绳系像。安彼牛栏内。以绳牵拽。所有牛畜悉皆生病。若欲止息用一器物满盛乳汁。安像在中复得如故。
　　复用前像以绳系像。于市肆牵行。所有街市人民。悉皆裸形被发作舞。
　　复用前像。持明者以左手密持。见负水女人。时自作舞旋转。彼女见之裸形负水及作舞旋。转经两个月。若欲止息用水浴像。即得如故。
　　复用前像以尸衣缠裹。用尸火炙。称彼人名及诵大明。彼人速得大病无人救得。若以金刚净水沐浴天像。即得平复。
　　复次成就法。持明者用佉你啰木。作频那夜迦天像。四面八臂。右第一手执利剑。第二手执钺斧。第三手执金刚杵。第四手执箭。左第一手执三叉。第二手执契吒迦。第三手执拏摩噜迦。第四手执弓。如是作此像已。于二阵交战之时。以水沐浴天像兵战自止。
　　复用前像以佉你啰木粖。为泥彼天像已。用羖羊乳煮彼天像。即诵大明告所求之事。而彼天像于城邑聚落一切人民。悉皆托梦。有某甲持明人今来此处。宜应迎待恭敬供养。如是言已悉皆承迎如法供养。
　　复用前像用萝卜枝叶捣如泥。涂彼天像已。复用浆水浸彼天像。即诵大明。得一切婆罗门敬爱。
　　复用前像用脂麻粖白粳米讷哩嚩草。同和合如泥涂彼天像已。用钵罗舍木烧火炙。即诵大明。得刹帝利及啰惹等。皆生敬爱尊重供养。
　　复用前像用粆糖涂像。以火炙即诵大明。复用鱼烟薰。即得吠舍首陀等悉皆敬爱。
　　复次成就法。用[寧*頁]摩树上寄生木。作频那夜迦天像。长如大拇指。四臂三目。右第一手执利剑。第二手执钺斧。左第一手执罥索。第二手执欢喜抟食。蛇作络腋口出千牙。如是作已。用黑豆粖为泥涂彼天像。即诵大明已。以此像密埋他人门前。所有二足四足等见于大恶之相。蹴蹋惊怖无人可止。持明人得大财利即与止住。
　　复用前像持明者加持已。密埋寺门外。令苾刍众作大恶梦悉皆惊怖。若取天像以浆水洗净即得如故。
　　复用前像加持已。密埋牛栏内。令彼牛畜等见怖畏相终不入栏内。取出彼像即得如故。
　　复用前像悬木架。下用荞麦秆火。炙彼天像。即诵大明。令诸寡女皆生敬爱。
　　复次成就法。用吉祥果树上寄生木。作频那夜迦天像。二臂三目安牛角内。用毒药盐芥子及五种甘露药涂之。以帛缠裹。诵大明加持已密埋于淫舍门前。一切人民并皆不入。
　　复用前像加持已。密埋于酒肆门前。并无一人入彼酒肆。乃至油醋店等一切行铺门首。埋此天像。顿无买卖人皆不来。若取出天像即得如故。
　　复次成就法。用签木作频那夜迦天像。用毒药盐芥子及五种甘露药。同和如泥涂彼天像即诵大明已复用尸衣。上画八叶莲花安天像于莲花内。于他人舍下安置已。持明者未还本处。彼人速来敬爱。
　　复用前像以尸衣裹。用佉你啰木火炙彼天像诵大明加持。经须臾间起大风雨。若欲止息用金刚水沐浴彼像燃于酥灯。即复如故。
　　复用前像以毒药涂之。持明者裸形被发。于木架上悬挂天像。以麦糠火炙已。用佉你啰木橛钉彼天像。即诵大明称彼人名。须臾之间彼人速来。随行人意所欲成就。
　　复用前像用杀羊毛为绳。系彼像项。持明者以绳牵像。或行或坐称彼人名。诵大明一百八遍。彼人速得热病。复以火炙彼天像于八时中经一时间即得命终。
　　复用前像以俱舍草为绳。系彼天像悬于木架下。以煎油炙彼天像。即诵大明称彼人名。至一时已来。彼人速得禁缚身心惊怖。以水洗像即得如故。
　　复用前像持明者用牛骨为橛。橛上作穴。以毒药芥子及天像同入橛内。或出行时系于臂上。即诵大明。得一切人见者欢喜。若入军阵禁彼器仗皆无作用。若有诤讼论其公理常得胜他乃至诸恶之人见者适悦。
　　复次成就法用苏伴惹曩木根。作频那夜迦天像。以胡椒粖为泥涂彼天像。用末罗木津及芥子油灌于像口。以尸火炙已。用三辣味及芥子盐尸灰曼陀罗花果。同和如泥涂彼天像。于四衢道路深埋彼像。持明者观想焰鬘得迦明王。立作右舞势。用芥子油涂自身左足。蹋像诵此大明曰。
　　唵(引)仡哩(二合引)瑟致哩(三合引)尾讫哩(二合)多(引)曩曩阿母迦摩(引)啰野吽疟
　　诵此大明已复诵大明曰。
　　唵(引)迦(引)噜波吽发吒(半音)
　　诵此大明已。于七日至半月内发遣。彼冤速得大病不久命终。持明者运慈悲心。取出彼像复得如故。
　　复用前像安置枯髑髅内。复用毒药填满已。用一枯髑髅盖之。以绳系缚悬木架。下用火炙像。持明者入于河内即诵大明。以前髑髅欿水。所有设咄噜等。或自走去或得重病。悉皆除灭并无踪迹。诵此大明曰。
　　唵(引)迦(引)罗努帝吽发吒(半音)
　　诵大明已。时持明者志心依法必得成就。或持明者用烧瓦器灰涂自身。以尸衣裹头。往入海者江河内。以右手持前天像左手持人骨数珠。诵大明一阿庾多持明者得为地主。或为啰惹或为军主等。
　　复用前像。持明者用俱舍草作指环。安像于环中。复坐俱舍草。持大明一阿庾多。得啰惹迦你也敬爱或与大富贵。若彼不依。用苇绳系彼天像。煎浆水淋之。持诵者观想自身作焰鬘得迦明王。得啰惹惊怖与前迦你也随行人意。如未成就。用黄腊裹彼天像。以针钉像。用佉你啰木火炙彼像身。三日之内王与迦你也同获快乐。
　　复次成就法。用华铁作频那夜迦天像。用芥子油毒药和如泥。涂彼天像。以钳挟像于枯木火上炙。即诵大明。令彼冤人得大疾病。若持明者将于天像往他舍中。经须臾时却还本舍。于一日中供养。句召彼人速来现前。承事供给一切随意。
　　复次成就法。用衢摩夷作频那夜迦天像。持明者安于枕而睡之。所有城隍聚落过去未来现在之事。悉能说之。若持明者以手持像入大军阵。枪剑器仗等悉不能伤。乃至一切恶人皆不能害。
　　复用前像安于尸灰中。持明者以金刚水。洒净己身及饮彼水已。即诵此大明曰。
　　唵(引)迦(引)罗噜波吽发吒(半音)
　　诵此大明已及称所求之事。时彼聚落人民一切心乱。如患风瘨罔知善恶。持明者若取出彼像。即得如故。
　　复次成就法。用骚伴惹曩木。作频那夜迦天像。十二臂四足。手执种种器仗。粗忖捺哩虫皮为衣。以齿咬唇作大恶相。作此像已用水牛肉于尸火内诵大明。作护摩一万遍已。持明者食五种甘露药及涂自身。以左手持酒。右手持水。牛肉。观想自身如甘露军茶利明王。诸相具足交足而立。以利剑截断彼像。即时设咄噜等身皆两段。此成就法亦能于彼交战之处。托梦和劝速令息诤。
　　复用前像。持明者以绳系像左足。悬于木架之下即诵大明。亦能降伏设咄噜等随行人意若解前像即得如故。
　　复用前像用铁索系缚。密埋啰惹门前。彼舍仆从皆如绳缚而不能动。取出彼像即得如故。
　　复次成就法。用菩提树上寄生木。作频那夜迦天像。长八指四臂三目顶戴头冠。右第一手执金刚杵。第二手持数珠。左第一手摸捺迦。第二手执建捺迦。作此像已。用瞿摩夷作四方曼拏罗。于曼拏罗内覆面安置天像。持明者以左足蹋像。一日三时持诵大明。至一月已复取天像安库藏内。能令库藏财宝盈满。复用左足蹋像。称名持诵。得成无尽藏永世受用无所乏少。若不用足蹋作于灾难。持明者即告像言。若不依我教。令焰鬘得迦明王大金刚杵破碎汝头。如是言已。复于库藏内一日三时。献阏伽香花等如法供养。复告像言休三昧住。此如劫火不得超越。如是言已行人持此天像。往田野中谷麦场内。乃至市肆行铺等所到之处。常念焰鬘得迦明王。一切财宝悉皆丰足受用无尽。
　　复用前像。持明者若随身受持。将往诸处城邑聚落。乃至乘船江海经营求利倍获财利。无诸障难一切随心。如还于本舍常以香花饮食。及阏伽等如法供养。保护敬重如父母等。若不供养敬重必作灾难。
　　复用前像。以绳系像悬木架。下用豆箕火炙。持明者裸形被发。作大忿怒相用毛绳打像。所求之事必得成就。
　　复用前像用麦[(麥-大+十)*戈]火炙。从此后日日能得上味饮食。乃至所有眷属悉得充足。若不随意必为灾难。越于三昧成就之法。
　　复次成就法。持明人用佉你啰木作彼天像。长十指身有一十二臂。手执种种器仗立作舞势。二手持苏啰摩娑。如是作已。持明者往尸陀林。或空舍内或大自在天祠内。用左足蹋彼天像。一日三时持诵大明曰。
　　唵(引)纥哩(二合)瑟窒哩(三合引一)尾讫哩(二合)多(引)曩曩(二)阿目岗(三)摩(引)啰野(四)满驮野(五)输沙野(六)乌蹉(引)那野(七)誐啰(二合)娑(八)誐啰(二合)娑野(九)唵(引)吽吽疟(十)
　　持明者诵此大明。加持天像满三个月。所有百由旬外设咄噜速令除灭。持明者所作成就。
　　复用前像。用毒药芥子。盐曼陀罗子。同和如泥涂于像身。持明者用尸灰涂自身。饮酒少许。作忿怒明王大无畏相。以青石两片合像石中。行人如甘露军拏利明王安住其身。诵大明满三个月。所有设咄噜等。如帝释威力者亦须灭亡。
　　复用前像用毛绳系彼像项。以物盖像头目已覆面。埋于尸灰之内。持诵大明称设咄噜名。持明者观想自身。如焰鬘得迦明王立于像前。刹那之间四大洲界。所有人民默然如哑。禁闭眼目都无所见。乃至啰左所有恶人杀其妻子。亦不能言如被禁缚。若欲止息取出天像即得如故。
　　复用前像。于黑月十四日或八日。持明者往尸陀林中。用一髑髅满盛酒。以口潠像一日三时。即诵大明至第七日。啰惹及与眷属悉来。供给种种供养及财宝等。
　　复用前像用桦皮缠裹。以像揾于乳蜜即诵大明。彼啰惹等作大敬爱如父无异。
　　复用前像用米粉涂像。入酥内煎已。用佉你啰木烧火。炙彼天像。得啰惹女承事供给。
　　复用前像持明者　用铁针遍针像身。以芥子油灌彼像。悬一竿上诵大明已。持明者以此像竿立于他军阵前。彼军众等见大烟雾罔知方隅。
　　复次成就法。用娑罗多迦木作一臼盛满乳汁。用佉你啰木作杵。于杵头作童女相端正装严。以杵捣乳即诵此梵赞曰。
　　阿三摩佐罗(引一)萨摩多(二)娑啰达哩弭(二合)拏(三)迦噜拏(引)怛摩(二合引)迦(引四)惹誐底耨佉贺(引)哩拏(五)阿三满多(六)萨哩嚩(二合)虞拏(七)悉地那(引)曳你(八)阿三摩(引)左罗(引九)萨摩嚩啰(引)誐啰(二合)达哩弭(二合)拏(十)
　　诵此赞已。即捣乳至一日二日。降大风雨昼夜不绝满七日。若欲止息。烧安悉香其雨自止。
　　复次成就法。用前天像令童女合线。用系天像头髻。以乳灌像及涂像身。持明者以其梵音。诵钵逻罗龙王得叉迦龙王等名已。用水乳毒药一处和合复令数人童男童女。涂药身上入江河内。手执铁棒打于水面。称前龙王名。即诵大明每日三时。如是作法十方世界闻大雷声。降澍大雨充满国界。若欲止息解彼天像发髻。用灰涂之须臾即止。
　　复次成就法。用阿波摩哩誐木。作频那夜迦天像。长如拇指二臂三目。右手执秆捺迦。左手执谟捺刚。用阿罗讫多迦叶裹彼天像。以浆水煮。即诵大明已。持明者于道路行时。见有人来即自下路。以手旋转天像。彼路上人速得迷惑。罔知天地至于七日。若欲止息。沐浴彼像即得如故。
　　复用前像。以牛皮裹之掷于井内。一切聚落皆有大水悉皆漂没。若欲止息。取出天像其水自止。
　　复用前像。埋于酤酒家酒瓮之下。忽有水入漂流酒瓮人救不及。若取出彼像其水自止。

　　金刚萨埵说频那夜迦天成就仪轨经卷第一



　　金刚萨埵说频那夜迦天成就仪轨经卷第二

　　　　西天译经三藏朝散大夫试光禄卿明教大师臣法贤奉　诏译
　　复次成就法用。白檀香作频那夜迦天像。长四指八臂三目六足。右第一手执剑。第二手执金刚杵。第三手执箭。第四手执剑。左第一手作奇克印。第二手执弓。第三手执朅桩誐。第四手执拏摩噜迦。如是天像用上好色装画。持明者以左手持像。往流至海者江河内水。至项颈已。即诵大明一洛叉。得见祥瑞复诵吽字。能引河水随行人流。
　　复次成就法。持明者或见聚落内。及山野中有大火起。持明者作奇克印即诵大明。彼火速移别处。
　　复次成就法。所有诸恶象马等。伤害于人难以禁止。持明者作奇克印克于彼舌。彼恶象等速自驰走。如鼠入穴更不可见。
　　复次前像系于猿猴项上。即诵大明已。放往州城之内及彼野外。如是一切人民。各见没啰贺摩罗刹。皆悉驰走作大惊怖。若解下天像即得如故。复用前像系粗恶人项上。游行城邑一切人民。皆见必舍佐遍于舍宅。若解下彼像即得如故。
　　复次成就法。用水牛角作频那夜迦天像。长四指四臂三目。右第一手持数珠。第二手执捍难迦。左第一手执三叉。第二手执谟那刚。面如满月白色。如法装画已。用猪毛为绳穿天像鼻。选一旃陀罗童子。以像系童子右足上。令彼经行城邑。所有人民悉皆禁口。如彼哑人扃户不出。经八日后方得出门皆作悲泣。
　　复用前像安于船头。其船旋转犹如水轮终不前行。若去彼天像即得如故。
　　复用前像以绳系于象马项上。乃至有千里脚者悉不能动。如彼塑像。若解去彼像即得如故。
　　复用前像。如两阵交战之时。以像系于马项击大鼓声他兵闻者皆不能动如彼痴人。
　　复用前像。用芥子油涂像。持明者收不落地瞿摩夷。作四方曼拏罗。于曼拏罗内烧猛火。炙彼天像已。用热水洒像。即诵大明称彼人名某甲速得热病。如是言已速得重病。若取天像以水沐浴即得如故。即诵此大明曰。
　　唵(引)呬囕摩娑嚩(二合引)弭你(引一)摩贺(引)誐拏钵多曳(引二)酷酷(三)尾酷酷(四)仡啰(二合)悉仡啰(二合五)悉疟吽发吒(半音六)纥哩(二合引)瑟窒哩(二合七)尾仡哩(二合)多(引八)曩曩(九)吽发吒(半音)娑嚩(二合引)贺(引十)
　　如是诵大明已悉得息灾。若诵发字当作杀冤法。诵吽字当作惊怖及禁冤。求雨止雨等悉皆同用。
　　复次成就法。持明者用吉祥木。作频那夜迦天像长四指三目顶戴头冠。右第一手执金刚杵。第二手持数珠。左第一手执谟捺刚。第二手执萝卜。如是作已用猫儿皮。系像悬于木架上。用水牛血涂彼天像。至黑月八日或十四日。于四衢道中掘土一肘。深埋彼天像即诵大明。所有女鬼行过此路悉皆禁住。若欲止息取出天像复得如故。
　　复次成就法。持明者于尸衣上。画四方曼拏罗。分为九位。每一位上书一誐字。中位书一誐字。及书彼人名。外画揭摩杵以为结界。外复画须弥卢山围绕。用黄色粉填于像腹。持明者依法。观想摩呬捺啰摩拏罗已。埋像于四衢道中。若他军至此悉能禁住。所有随身器仗并不能用。
　　复次成就法。用米粉为抟。作频那夜迦天像。以水牛生酥填于像腹。复用[口*爾]逾(二合)底瑟摩油煎彼天像。即诵大明已。持明者食彼天像。诵此大明曰。
　　唵(引)疟摩摩目契底(一)摩摩噜你底(二)摩摩嚩舍摩(引)曩野(三)阿目刚疟娑嚩(二合引)贺(引)
　　若依此法志心持诵。能杀一切魔冤决定成就。
　　复次成就法。用荞麦及三种蜜。同作频那夜迦天像。以芥子油煎彼天像取仆从脚下土。与像同埋于四衢道中。所有百由旬外或男或女。句召速来永不还于住处。持明人如是依法。亦能去除虎狼恶兽等难。
　　复次成就法　用红粳米作频那夜迦天像。用蜜灌于像腹　复用红粳米作自妻形已。即诵大明。用水牛生酥涂彼天像及自妻形已。持明者即食彼二像。常得自妻爱敬亲近。承事而不暂离。
　　复用前像用进唧迦果。填满像腹。即诵大明已。用油煎像亦自食之。或与他人论义常得胜他。
　　复用前像以酥煎。复用米粉作一瓠子。用芥子油煎已。诵此大明。即用米粉像入瓠子内。埋于灰中称彼人名。经须臾间得大腹痛。若欲止息取出彼像即得如故。
　　复次成就法。用萨惹啰娑药。作频那夜迦天像用粆糖涂彼像已。于瓦器内画八叶莲花。于莲花上书大明。连一吽字及誐字。书彼人名。用前天像安于莲花器内。复用一瓦器盖覆天像。持明者持此天像入于水内。至项颈已来。于泥下埋彼天像。所有彼人或在本国或在外方。悉禁彼口而不能言。如彼哑人。
　　复用前像及盐。捣罗为粖。以芥子油煎。所有男子女人等狂乱放逸。用前药粖入于饮食内令彼食已。即宁静身心调柔。
　　复次成就法。用白俱枳罗叉药根。迦羯惹伽药。啰惹树皮及白粳米。同捣罗为粖。用肉裹以酥煎已。持明人自食其药。若有哑者令彼能言。乃至罗刹部多毗舍佐等。所作执魅。亦能去除令彼远离一切所作。随行人意。
　　复次成就法。用一人尸脚腨骨作一穴。入前四味合和之药。即诵大明。用左手执此腨骨之药昼夜经行。以药于自头上旋转。得隐身法无人能见。
　　复次成就法。用尾毗多枳满惹药。酥嚩啰拏祖拏颇罗满惹药及噏铁。同捣罗用虾蟆脂和。作频那夜迦天像如一药丸复用蛇血和前药粖。别作一频那夜迦天像。亦如药丸持明者用二手各执天像一丸。复用瞿摩夷相并作二曼拏罗。广阔四肘或五肘。第一曼拏罗于四隅。各安剑一口。第二曼拏罗内安四剑鞘。持明者手执二像。渐渐起立作左舞势已。渐渐相并。二手所有第一曼拏罗四剑飞入第二曼拏罗内剑鞘之中。以像药为香烧薰[巾*(穴/登)]像。像乃震动法既成就。持明者能作广大希有之事。此成就法有大威力。一切所为皆得随意。
　　复用前药及用毒柴药。依法句召无不来者。乃至江河大水亦须逆流而来。何况常人。
　　复次成就法。用稗子作频那夜迦天像。于彼像腹填三辣药。以铁签签像用火炙热。以进佐药。重裹塑前像。即诵大明称彼人名。令彼有情闻于自身大臭秽气。或用芥子油煎彼天像。称名某甲我当食汝。言已即食。至一时之间。彼人速自降伏供给承事。若不降伏速得命终。
　　复次成就法。用粟米或荞麦或稗子。作频那夜迦天像。即诵大明以利剑切断。于尸火内作护摩称彼人名。速得身分疼痛。此名下品成就法。
　　复次成就法。用钵罗舍木烧火。以阿湿嚩他树枝。两头揾于三蜜作护摩一千八遍得啰惹敬爱。乃至转轮圣。亦生敬爱尊重供养。
　　复次用阿哩瑟吒树枝烧火。以白芥子白粳米作护摩一百遍。亦得刹帝利降伏及敬爱等。
　　复次用阿波摩哩誐药树枝烧火。以荞麦盐同作护摩一万遍。得吠舍降伏。
　　复次用惹衍帝药树枝及粳米盐。同作护摩一万遍。得首陀降伏。
　　复次成就法。持明人于白月一日起首持诵。至白月八日。用五种甘露作曼拏罗持明者观想。自身在曼拏罗中间睡。即持诵大明至七日内。时频那夜迦天现身而来告持明人言。汝起与汝成就法。时持明人寻时起已。用五种甘露药献阏伽。后第二日以上味饮食斋同三昧。持诵者三五人已求于成就。先择鬼宿直日或太阳太阴直日。用独牙象豗出白阿[口*栗]迦药根。作频那夜迦天像。长如拇指节二臂三目蛇为络腋。右手执萝卜。左手执碗器。身作金色鼻赤色坐宝莲华。顶戴头冠发髻青润。腹形广大诸相具足。安前曼拏罗内。持明者坚持斋戒。即诵大明六洛叉。如是精熟。得一切所愿皆获成就。
　　复用前像。持明者以自顶戴。入啰惹舍中速得敬爱。或奉王事远出往来。一切所为常得已胜。乃至道路所有狼虎贼盗等。见此行人悉皆惊怖避路远去。如是持明者。能离一切怖畏。得啰惹等一切敬爱。供给承事悉皆丰足。若持明者依法仪轨。令法精熟必得成就。若不精熟终不能成。
　　复次成就法。用杀羊肉作频那夜迦天像。用三辣药涂像以酥煎。即观想观自在菩萨已。食彼天像复饮于酒。所有阎浮提内一切人民悉皆狂乱。若用此法经刹那之间。一时止住至十二年。
　　复用前像用鹿肉猪肉。以三辣药揾过。用芥子油煎已。作八大龙王。用人脂细研涂彼龙王。复用芥子油煎已。书彼名入像腹内。持明者用云母石贴己身上。观想己身如大力明王。即食彼天像及饮甘露药。不久之间降澍大雨。
　　复依前法。持明者选于旃陀罗女。往尸陀林中如前食像。亦降大雨。
　　复用前像。持明者往龙潭内。或山中有龙神居处。先观想自身。如焰鬘得迦明王已。即称彼龙名。我今食汝。如是言已不久之间即降大雨。
　　复用前像以水牛肉作一龙王。入天像腹内。持明者往深山寂静之处。铺俱舍草安坐持诵已。观想自身如甘露军茶利明王。即食天像及饮甘露药。不久之间降大风雨。
　　复用前像用噜呬鱼肉。裹阿波逻罗龙王像。入天像腹内用酥煎。持明者于舍利塔前或佛像。用五种甘露药作曼拏罗。以彼天像安曼拏罗中。用香华饮食如法供养。恭敬旋绕至七日内。降大风雨摧山拔树等。若依此法及诵吽字。能枯竭江海。如是频那夜迦天像秘密仪轨能成一切事。乃至那罗延天大自在天。悉能禁缚令彼降伏。若持明者于斯仪轨。寡识虚谬不善法教。设用志诚供养持诵。终不成就复生灾难。是故持明之人通达秘密。持法精熟依教修习无不成就。
　　复次成就法。持明者于白月八日或十四日。收不到地瞿摩夷。作四方曼拏罗。以香华供养已。用白阿[口*栗]迦根。作频那夜迦天像。安曼拏罗内。复安阏伽瓶插华果绿枝。复献上妙饮食种种名华。持明者敷俱舍草座持斋三日。诵大明三洛叉。然后不食。诵大明四洛叉。如是精熟必得现前所求成就。若彼行人无我人分别。依法所作无不满愿。
　　复次成就法。用赤檀香作频那夜迦天像。长如拇指节。用桦皮裹。密藏身内志心受持。得大敬爱众人恭敬。乃至彼人亲眷悉皆归仰。持明者观想自身如太虚空。观想虚空即是我身。我与虚空不一不异。凡所作法无诸魔难。于意云何既观色空平等。离诸分别无我无著。是名真持明者。成就一切微妙之法。纯一无杂不缺不剩。于最上道究竟解脱。如此行人设不依法及持诵印相。亦得一切所欲满愿。如佛说言无为大智。体离分别无有二法。若分别取相即为外法今此仪轨引发观智。能与众生出生胜行。是故行人依法仪。则作曼拏罗[巾*(穴/登)]像及彼护摩。二种圆满皆获成就。
　　复次成就法。用尸骨作频那夜迦天像。长八指四臂三目。右第一手作施愿印。第二手执满髑髅血。左第一手执朅桩誐。第二手执人头。如是作像已。用三辣毒药芥子盐曼陀罗子。同和如泥涂彼天像。作三角护摩炉。烧佉你啰木火。以人肉作护摩。于此火上炙彼天像。不久之间所有他军。自各驰走悉皆除灭。
　　复用前像用毒药涂像。以尸火炙称彼名字。得吠多拏鬼执魅。彼人受大苦恼。
　　复用前像用猿猴皮。裹于尸火中炙。称彼名者即得执魅。
　　复用前像以粆糖芥子油涂。悬木架上。持明者称彼名字。令得大怖而自降伏。若欲止息取像用乳及水洗浴。即得如故。
　　复用前像用人脂油涂已。烧天祠内萎华薰彼像。或男或女等速得敬爱。
　　复用前像用鸡肉裹。煎脂麻油薰彼像已。于彼人门前埋于天像。彼人于舍内裸形被发。东西驰走如风狂人。复取出像即得如故。
　　复用前像用黑鸱枭肉裹。烧人尸薰。持诵者于纸上书彼名字及书大明。然后裸形被发。以左手执彼天像称彼人名。用稗草秆打于天像已。至半夜中金刚拏吉你。于设咄噜。身作大灾害。令彼惊怖受大苦恼。至明旦时未能除愈。若沐浴天像即得如故。
　　复次前像以绳系彼像项。用三辣药涂已用油煎。持明者于黑月内。以皂帛皂线缠裹天像。用左手持像往诣诸处得隐身法。令一切人不能得见。
　　复用前像于白月内。用白檀香粖涂彼天像。持明者身著白衣随意经行。亦得隐身无人能见。乃至天像不盖衣服亦不能见。持明者依频那夜迦天。如是作法必得成就。
　　复用前像用五种甘露沐浴及涂像身。复用象马牛驴馲驼五种肉为香。烧薰彼天像或用狗肉为香亦得。如是香薰已。安像于曼拏罗内。持明者用左足蹋。即诵大明。称彼人名某甲为我作如是如是事。三称述已。随行人意作一切事。
　　复次成就法。用人骨作频那夜迦天像。以八大龙王为严饰。复用不落地瞿摩夷及吠噜左曩。裹塑彼像。次用七处白蚁土裹塑。后用净土裹塑。以金刚净水洒净。用干吠噜左曩烧薰天像。以旃陀罗萎华献阏伽。即诵大明。于龙潭前作大音乐。用天像掷于潭内。经须臾间潭内出大音声犹如雷震。空中赞言善哉善哉。持明人闻是语已即还本处。未至之间降大风雨充满大地。时彼龙女化作人形。来问持明者善解妙法。有何所欲我当随意。持明者言如我所欲愿施成就。龙女复言满汝所愿。言已不现。
　　复用前像用尸陀林中土涂彼天像。以逆刺棘针打于彼像。称彼人名所有象马等当生疾病。如是言已彼象马等即生疾病。若以酥人肉作护摩即得如故。
　　复用前像用蜜涂像。于木架上倒悬以猛火炙。称彼人名而能息灾。若用乳煮得大增益。若用碱水煮得爱别离。用蜜粆糖煮得降伏敬爱。
　　复次成就法。用人肋骨作频那夜迦天像。长八指八臂三目四足。右第一手执钩。第二手执髑髅。第三手执拏摩噜刚。第四手作施愿印。左第一手执朅桩誐。第二手执髑髅。第三手执钺斧。第四手执惹誐罗。如是作像已。持明人用五种药涂自身上。即诵大明一洛叉。随意所欲无不满愿。若持明者口诵大明。心冥真理依理起行离诸法相。能作一切出世间事。何况世间之事。所有众生见者恭敬。尊重承事犹如仆从。如是真实最上甘露广济有情。诸持明者如实了知。
　　复次成就法。用人肋骨作频那夜伽天像。二臂一足一目髑髅为严饰。右手执三股金刚杵。左手作奇克印。如是作像已。持明者以右手持像。观想自身如虚空界。即诵誐字。能令大海离此岸地五牛吼远。持明者复往彼海诵于贺字。彼海转离远处。依如是法或遇狂象。即诵誐字象作恶声怖畏驰走。或遇虎狼贼难当诵誐字。亦复恐怖自然远去。复依前法持明者入江河内。观想空想大智想无尽智。作此观时彼河上面有水。于水下面广五由旬地无水流。持明者复入河内如前作观河即干枯水流别处。
　　复用前法持明者入大自在天祠中。以左足蹋于天像。作大恶声诵于吽字。时彼天像即离本位。如虾蟆窜驰走而去。
　　复次如前依法。持明人入于母鬼舍中作奇克印。于母鬼头上旋转已作奇克相。彼母鬼等即离本舍驰走十方。如前依法持明人入那罗延天祠中。用左手作奇克相。以左足蹋彼天像。像之身分自然破裂。如前依法。持明人入于佛殿内。作观想法已。佛及菩萨各自转身相背而坐。
　　复次持明者。入频那夜迦天祠内。不得速出。至得成就。以手持天像出于舍外。入啰惹舍诵呬呬字。彼啰惹及其眷属胡跪合掌恭敬承事如仆从等。持明者言啰惹谛听。自从今后归依三宝信重佛法。于苾刍僧莫生轻慢。啰惹白言我依教旨。凡有所作随行人意。
　　复次持明者如前作法。或遇大雨手持天像。于自头上旋转已顾视虚空。所降大雨忽然顿止。
　　复次持明者欲要降雨。作龙王像。以五种甘露药及五种三昧药白蚁子土。作百头龙王。亦是频那夜迦天化。以此龙王安自卧床头边。烧人肉薰。刹那中间即降大雨。持明者作是念言。请龙王于某处地中降大风雨流澍漂溺。作是念已。是时龙王即往彼处。降大风雨随行人意。如是南阎浮提作法。余三洲中皆得降雨。此成就法能作一切事。频那夜迦天变化甘露军拏利明王。行菩萨行见诸有情。少闻小智少福少慧。于大秘密持明法门未能晓了。以慈悲利益故。说最上成就法真实不虚。不得越此三昧。此大明法亦不得于愚痴邪见人中为他宣说。彼得闻已心生疑惑而怀轻慢。彼人不久得大疾病。盲聋喑哑不可医救。

　　金刚萨埵说频那夜迦天成就仪轨经卷第二



　　金刚萨埵说频那夜迦天成就仪轨经卷第三

　　　　西天译经三藏朝散大夫试光禄卿明教大师臣法贤奉　诏译
　　复次成就法。用五种甘露药五种三昧药。同和一处用涂自身。餐五味食。然后持明者观想自身本尊已。至黑月八日或十四日。用前天像入于酒器内。将往尸陀林中。三度白言尸陀林中诸鬼神等当来买酒。如是言已。时彼林中所有鬼神必舍佐罗刹及罗刹女等。各现本形悉来买酒。持明者见彼恶相不得惊怖。于酒内取出天像罗刹鬼等见此天像。一切倒地而即问言。持明者有何所欲。行人即问过去未来现在之事。或言随我所欲皆得成就。罗刹等言满汝所愿。
　　复用前像以芥子油涂及用洒净。用佉你啰木火炙。称彼人名即诵发吒字。除佛像功德。其余所有一切庙宇鬼神。及大自在天祠等。悉皆下泪遍身出汗。乃至龙神尼干天等塑画之像。作大哭声不住本舍。往彼修像施主处。托梦而言有某甲持明人。今来我舍破坏于我。我今驰走远避大难。
　　复次用前像于国城中间。掘坑深至膝。以像覆面埋之。经一时之间。持明者得为城邑之主。若取埋像长为彼主。
　　复用前像持明者。作一地坑安莲华座。用彼天像仰面安莲华上。如是天像常在坑内。持明者子孙等常为城邑之主。
　　复次成就法。持明者以桦皮裹于天像。于啰惹门外掘坑埋之。时啰惹所有国事。不问他人唯问持明者。如是一切人间天上。悉为行人作成就事。持明者如是依法持诵。所有夜叉女等献阏伽已。当日即得成就法。若持明者了知频那夜迦天本像成就法。不久即得大持明天。
　　复次成就法用前天像。持明者面向天像。持诵满一洛叉心念一洛叉。是名洛叉数。持明者先须冥契真理入秘密门。于一切明无不成就。长得作为世间之主。是故持明人了知出世真法。依频那夜迦天最上仪轨出世妙法行大乘行必得成就。若有毁本三昧谤阿阇梨。少闻少智心不真实轻慢三宝。如是下劣人等不得为说此法。若复有人持本三昧。达无相际持戒坚固喜舍慈悲。除小根声闻及阐提补特伽罗。依法修习无不成就。
　　复次成就法。持明者用瓦师轮上泥。作频那夜迦天像。十二臂十二目六足。髑髅为装严人皮为衣。乘必隶多作大恶相。右第一手执输罗。第二手执钺斧。第三手执拏摩噜迦。第四手执刚迦罗。第五手执人头。第六手执剑。左第一手执剑。第二手执三叉。第三手执人肉。第四手执髑髅。第五手执骨朵。第六手作奇克印。如是频那夜迦天像。用六种色装画。诸天睹之怖畏。如来见之欢喜。持明者至黑月八日或十四日。用五种三昧药及五种甘露药。持明者即观想诸法。唯一真理体离分别。然后以此药作大供养。安像于自卧床头边。以饮食献于天像已。即自之决定成就而无虚谬。
　　复次成就法用人骨作频那夜迦天像。四臂三面面各三目。顶戴头冠发髻青润。人皮为衣现大恶相奇克十方。持明者于彼像前。用吠噜左曩药作曼拏罗。用羖羊肉以芥子油煎已。而自作念。我今当食某甲及彼眷属血肉。如是念已即食羖羊肉等一日三时。如是作法三日之内。彼人速得身分干枯不久命终。如是成就之法。诸持明者志心修习所求随意。
　　复次成就法。若有狂恶象马等奔冲伤人。及他军兵欲来侵害。用前频那夜迦天像悬挂竿上。即得禁止不敢伤害获得安隐。
　　复用前像。持明者见彼国城聚落。有大灾难人民不安。用一器物满盛其乳。以三蜜涂像入此乳器内。用尸灰外画羯磨杵围界。以香华供养如法持诵。至第二日国城聚落。所有诸恶灾难悉得消除。
　　复用前像持明者。以酥涂像用乳内煮。彼啰惹及其眷属皆生敬爱。
　　复用前像持明者。用钵罗舍木为臼满盛酥蜜。复用阿罗羯多叶裹彼天像安此臼内。经一宿已取彼天像。称啰惹名。埋像泥中时啰惹及彼眷属。常作恭敬种种供养。
　　复用前像持明者。用尸衣及人皮裹彼天像。入于军阵作奇克相他军见己心生恐怪。四散驰走无所禁止。
　　复次成就法持明者。作于二象用头相对心自作念。今令二象斗战。令此象斗退彼象作念之间。象自相斗彼象即退随行人意。
　　复次成就法持明者。令二童男或二童女使彼斗战。持明者心自作念。令彼童男为二啰惹相对斗战。愿此啰惹斗退彼人。作念之间。彼人即败此人得胜随行人意。
　　复次成就法。用前天像以脂麻油涂。用末度梨虫皮缠裹天像。以麦[(麥-大+十)*戈]火炙。当称名者得必舍左执魅。
　　复次成就法。持明人用水牛肉作油饼子。以酥煎。称设咄噜名而作心念。令拏吉你母鬼食彼设咄噜。如是念已食于油饼及饮于酒。所有百由旬外设咄噜等。至半月内必得命终。
　　复次成就法。用鸡肉作天像如乌形。以芥子油煎。称设咄噜名。第一日彼得热病。第二日作喘息大哭声。第三日即彼命终。
　　复次成就法。持明者用人肉。作频那夜迦天像。如鹫鸟形。用芥子油煎已。持明者先食像右手。时设咄噜双手自落。次食像头腹脐轮等。彼人速得命终。
　　复次成就法。持明者用杂肉。作频那夜迦天像八个。皆如雀形。至黑月八日或十四日。持明者食彼天像及少饮酒。至七日内彼设咄噜。有大势力如天帝释。亦须命终。若欲止息。用粆糖水洒设咄噜身即得如故。
　　复用前像以素摩啰油涂。用猛火炙所称名者即得癞病。若欲止息用乳洗像即得如故。
　　复用前像以猫儿血涂。用童子衣系像。安浆水器内悬挂架上。彼人即得鬼魅所执。若欲止息。以乳洗像即得如故。
　　复次成就法。持明者用没啰憾摩野瑟致药根。作大自在天像。四臂二目顶戴天冠垂。发髻右第一手。持数珠第二手执满髑髅血。左第一手执三叉。第二手执朅桩誐。作此像已。用前频那夜迦天像。乘大自在天背。用三辣药涂之。持明者以迦啰尾啰树枝。打彼天像。称设咄噜名。令彼得大疾病。
　　复次成就法。用孔雀肉作频那夜迦天像。如鲤鱼形。用盐及三辣药填像腹内。用芥子油煎。持明者裸形被发涂芥子油。独往四衢道中。食前天像饮酒少许。观想虚空大智遍满。如是作法至三日内。所有百由旬外设咄噜速得命终。
　　复次成就法。持明者用人肉。作频那夜迦天像如鱼形。用酥煎以芥子填满像腹。持明者裸形被发。食前天像饮酒少许称名者。至二日内速得命终。
　　复次成就法。用鸽肉作频那夜迦天像。如猫儿形。作二十一抟。用芥子油煎持明者当自食之。随抟饮酒少许所称名者。速得破坏。
　　复次成就法。用鸠肉作二十一频那夜迦天像。如雀形。用红色麻油煎彼天像。至黑月八日或十四日。持明者往旃陀罗舍中。裸形被发行绕旃陀罗。食彼天像及饮酒所称名者。即自驰走不能还于本处。于三日内速得命终。
　　复次成就法。用马肉作频那夜迦天像。至黑月八日或十四日。持明者著青色衣及青络腋。往设咄噜门前左胁而卧。食前天像及饮酒所称名者。经须臾之间速得命终。
　　复次成就法。用旃陀罗等下贱人肉。作频那夜迦天像。长一磔手。用苦辣药填彼像腹。持明者于黑月八日或十四日。用尸灰涂身。裸形被发往尸陀林中。观想一切众生如彼虚空。然后食彼天像。五百由旬内所有设咄噜。经须臾间速得命终。持明者若作此法。乃至设咄噜。居大海底深山中隔大恒河。亦须命终勿生疑惑。
　　复次成就法。用染师肉及皮作人肉。作频那夜迦天像。长一磔手。用辣油涂像以芥子油煎。于黑月八日或十四日。持明者以吠噜左曩药涂于自身。往皮作人舍内。左手持天像。于口左腮食彼天像。称设咄噜名而作是念。我今食某血肉。作念已即食彼像。所有设咄噜须臾之间即得命终。
　　复次成就法。如前人肉作频那夜迦天像。长一磔手四臂如狗形。持明者用左手小指甲。掐破天像脐轮。以三辣药填像脐中。于黑月八日或十四日。往尸陀林中。用红麻油煎彼天像。持诵大明及称大恶设咄噜名。持明者渐渐食天像及饮酒。所有轻慢三宝谤阿阇梨。断善根灭佛法者。须臾中间速令命终。此无解法。
　　复次成就法。用边方人肉作频那夜迦天像。长八指。用盐芥子涂像。以辣油煎。持明者往四衢道中。裸形被发。用辣油涂身而作是念。我今食彼某甲设咄噜血肉。作是念已。即食天像及饮血。经一夜内彼设咄噜。身血肉都尽唯有骨锁。至日出时即得命终。彼设咄噜在一由旬外当作此法。
　　复次成就法。用前肉作七个频那夜迦天像。如油饼形。第一像用粆糖芥子涂。第二像用水牛生酥涂。第三像用羖羊生酥涂。第四像用黄牛生酥涂。第五像用郁金自然汁涂。第六像用酥糖滓涂。第七像用阿罗讫怛迦药自然汁涂。复次第一像用辣油煎。第二像用麻油煎。第三像用黄牛生酥煎。第四像用熟酥煎。第五像用羖羊生酥煎。第六像用红麻油煎。第七像前酥油内随取一般煎彼天像。持明者往四衢道中而自作念。我今当食某甲设咄噜。作是念已即食第一像。彼设咄噜经一时中命终。持明者裸形乘象。以二足展舒手持第二像。顾视设咄噜方位。作是念云。我今令彼设咄噜怖畏驰走。作念已食第二像。经七日内彼设咄噜怖畏驰走。持明者于月四日或五日八日。以一足而立作念云。我今当食某甲设咄噜。作念已即用二足立地。食第三像。至三日内能破坏设咄噜。持明者复作念云。我今当食某甲设咄噜令得大病。如是念已往彼舍中。裸形被发食第四像。于当日内得大疾病。持明者往四衢道中。并足正立作念云。我令禁缚某甲设咄噜。作是念已。刹那中间即得禁缚。持明者用不到地瞿摩夷。于淫女门前作曼拏罗。持明者作曼拏罗步。作是念云。我今当与某甲人作于息灾。如是念已即食第六像。当日即得息灾。持明者用吠噜左曩药及五种三昧药。作曼拏罗。用香华等。供养曼拏罗贤圣已。持明者发寂静心作念云。我今一日内作降伏敬爱法。如是念已食第七像及饮酒已。当日得一切见者。降伏敬爱供给供养。
　　复次频那夜迦天持明者。随意作息灾增益等法。内心观想护摩无性之火。有大势力。是故教中所说内心护摩。能禁他军。
　　复次持明者。先观想他军象马人物甲仗等。然后以右手无名指与拇指。安自舌尖上。复想彼军人马等入自腹内。如是想已。彼军人马等悉皆禁止。一无施勇。
　　复次成就法。持明者欲破他军。用髑髅满盛尾谟怛罗室隶沙摩僧贺拏及酒肉等。持明者裸形被发乘独牙象。用右手持此髑髅。往奔他军处面向军住。以左手取髑髅内物。掷自舌上。以舌上物唾向他军。不过二十五唾。彼军人马等。各见五股金刚杵来打己身悉皆倒地。
　　复次成就法。用象马牛驴及人肉等。持明者食此肉已及饮酒。复用前肉涂于自身。往彼阵前面向他军作舞。彼军见已悉皆禁止不能征战。自军获胜还。归已持明者复更作舞。以二手不住相拍彼军。自相交战驰走远去。
　　复次成就法。用甘露药及钵啰他摩布瑟鞞多赞拏隶迦啰设多。画频那夜迦天像。四臂右第一手作施愿。第二手持啰讫多。左第一手执三叉。第二手执髑髅。复用净行人啰讫多。画一天像二臂三目。与前天像同挂竿上。立彼阵前。彼军见者悉皆惊怖四散驰走。经六个月不能归还本国。
　　复次成就法。持明者见二军列阵将欲交战。如前作法。画二[巾*(穴/登)]像用头发为绳以二[巾*(穴/登)]相背缚之挂一竿上。于两阵中间掘坑深一人量。埋立[巾*(穴/登)]竿。彼军若见此竿。可一箭地悉皆驱走。或持明者执[巾*(穴/登)]竿右旋转之。时彼二军自然斗战。[巾*(穴/登)]竿若住二军亦止。
　　复次成就法。用前药法画频那夜迦天像。一头四身各有四臂。四手执设咄噜头。余手执种种器仗作破坏相。持明者于黑月十四日。如前用甘露药及三昧药等。涂自身已。用物裹此[巾*(穴/登)]像。持明者手持[巾*(穴/登)]像。随意经行得隐身法乃至诸天亦不能见。何况凡人。持明者于此法中勿生疑惑。若生疑者是人破金刚萨埵敕。此成就法是频那夜迦亲说有大威力。
　　复次成就法。持明者用猫儿肉鸡肉。同作频那夜迦天像。依前法煎已。食彼天像。于竟夜中思惟所作善恶之事。复观想自身作甘露军拏利。频那夜迦天依金刚萨埵敕。能作一切事。
　　复次成就法。持明者于[巾*(穴/登)]像前用尸灰辣油。涂自身两乳。用尸火熨。当称名者即得疟病。
　　复次成就法。持明者用吠噜左曩药涂于自身已。取前[巾*(穴/登)]像用帛裹已。称啰惹名。心念句召于彼。复用尸火熨二十二遍。至须臾时得啰惹等。速来供给随行人意。
　　复次成就法。依法如前用牛血画频那夜迦天像。持明者用甘露药及三昧药。涂于自身手。持[巾*(穴/登)]像食于牛肉。次以手旋肉夜至明旦。所有见者悉皆敬爱。
　　复次成就法。用牛肉及五种甘露药三昧药。同和作曼拏罗。用前[巾*(穴/登)]像铺展曼拏罗内。持明者[巾*(穴/登)]像上坐。食獯狐及乌肉已。称童女名顾视十方心作观想。从夜至旦法得成就。彼之童女不欲事于他人。爱敬持明者。
　　复次持明者用人血。于尸衣上画频那夜迦天像。八臂四面四足。面各两目被头发。于天像一边。画啰惹形天像。右第一手执金刚杵。第二手执剑。第三手睹摩啰。第四手作无畏印。左第一手执髑髅。第二手执弓。第三手执罥索。第四手执契吒迦。如是画已用童女血出眼光。持明者于寂静处安彼[巾*(穴/登)]像。如法供养已。裸形被发加持红华。以华打像。得啰惹等尊重敬爱。持明者如前作法。用白华打像速得息灾。用黄华打像能作禁法。用青华打像能作调伏。用烟色华打像能作发遣。用黑色华打像能作观想。若以前法杀冤。乃至有大威力如帝释天亦须命终。
　　复次成就法。持明者用羊肉安悉香及五种甘露药。同和作丸。持明者口含药丸手持[巾*(穴/登)]像随意经行。他人见者皆得魑魅。眼不见物耳不闻声。心无分别如憨痴者。乃至自家妻子男女。他人取去亦不顾录。
　　复次成就法。持明者作频那夜迦天像。十二臂六足独髻。右第一手执拶噜迦。第二手执钺斧。第三手执输罗。第四手执箭。第五手作施愿。第六手执拏摩噜迦。左第一手执三叉。第二手执剑。第三手执朅桩誐。第四手执人头沥血。第五手执髑髅。第六手执人皮。如是画已。持明者安寂静无人处。乃至父母妻子男女及一切人。皆不得令见方得成就。持明者观想。食于人肉及火已。复言我令于某处聚落舍宅等悉皆焚烧。如是言已彼人舍宅悉皆焚烧。
　　复次持明者于[巾*(穴/登)]像前。食于人肉牛肉已。及饮酒二十口。称设咄噜舍以火焚烧。言已即作哭声。经须臾间即得焚烧此名火难成就法。
　　复次水难成就法。持明者令旃陀罗童女合线。净去除毛发等。织成匹帛长三肘阔一肘半具茸头者。当作[巾*(穴/登)]像。用旃陀罗童女血。于[巾*(穴/登)]四边画三重金刚杵为界。中间画频那夜迦天像。六臂六面。一面如焰鬘得迦明王作大忿怒相。一面作甘露军拏利明王相。一面作大黑神相。一面作频那夜迦天相。余二面作头明王相口出利牙复作一[巾*(穴/登)]。亦用童女血。画呬噜迦相。如是二[巾*(穴/登)]内书名字。相并悬挂持明者于[巾*(穴/登)]像前。观想十方有大水漂溺。如是想已。食水牛肉及人肉饮酒。如是此法于黑月八日起首。至后月八日法成。能作大水漂溺人物。水不能竭。
　　复次成就法。用羖羊肉及鸡猪兔肉等。作频那夜迦天像。或二个或四个。持明者同前。肉及乳同研涂于自身。以辣油洗于手足。及涂头上。至黑月八日或十四日。持明者行次食前天像。至七日内。所有大水悉皆干枯。
　　复次成就法。持明者于黑月十四日。持一狗头往尸陀林中埋之。于埋狗地上种白芥子。候熟收子。及曩泥左子红华子。麻罗钵怛啰药毋娑多药。后用哩睹嚩底逾泥多。同合为眼药。若人得此药点眼速得隐身。能作种种事有大势力。犹如王子随意自在。所欲句召一切皆来见者欢喜。

　　金刚萨埵说频那夜迦天成就仪轨经卷第三



　　金刚萨埵说频那夜迦天成就仪轨经卷第四

　　　　西天译经三藏朝散大夫试光禄卿明教大师臣法贤奉　诏译
　　复次成就法。持明者用牛肉人肉。同和为第一分。鸡肉羖羊猫儿馲驼等肉为第二分。象马驴狗鹫狐狼鼠牛肉等为第三分。弩摩赞拏拶哩摩迦罗肉等为第四分。如是等肉得周备已。持明者观想。自身即作五如来之体。或四亲近菩萨身。若依频那夜迦天法。我身即是一切如来之体。心离二相如虚空界。持明者无复疑惑。如是观想真实空法。人法俱无绝诸戏论。是名善作法者。若持明人乐大乘法心身寂静。三业相应无二智相。所作之法无不成就。依诸佛如来大智教相。用前四分药及吠噜左曩药。同作频那夜迦天像为四面。以酥煎。持明者著白衣。于其舍内就一隅坐。食此天像。当称名者速得息灾。若用前药作一人形长一磔手。于舍内经行之次。即食彼像。当称名者速得增益。复用前药别入一分金刚水。作于天像用麻油三辣药。同和涂彼天像。复用三辣油煎。持明者当称国城聚落人民婆罗门等名已。持明者作是念云。我今当食啖彼等。作是念已。以右腮牙嚼啖天像。如是一切所欲随持明人意。
　　复次用前药。别入一分血同作天像如鸡形。后用干姜及荜茇粖填于像腹。用芥子油煎。持明者对佛像前。食彼天像及饮酒。所称名者得阿波娑摩啰病。若欲止息。令童男童女饮此乳。即得如故。
　　复次用前药及甘露药。同和作男子女人二像。长一磔手。一像用酥煎。一像用辣油。煎持明者作念云。我今于某甲二人作爱别离苦。作是念已。从头食啖彼像。未食一半即得爱别离苦。
　　复次成就法。持明者先作观想。观自心为匹帛想。帛为八辐轮。于轮中间有毗卢遮那如来及八大明。能作一切事。如是想已。然后依观画轮[巾*(穴/登)]像。持明者用街道中人弃故帛。及生产衣。或尸陀林中依。得此衣已作八辐轮。同啰惹娑嚩[口*(隸-木+士)]啰讫多。用吠噜左曩及甘露。于前帛上画毗卢遮那如来及八大明。如是画已。能作一切事。若用此[巾*(穴/登)]安曼拏罗南方作法。能除设咄噜。若安西方能作息灾。若安北方能发遣设咄噜。若安东方能作爱别离苦。若安东南隅能作一切事。若安西南隅能作魑魅于此曼拏罗方隅等。安前轮像。持明者所作之法决定成就。诸持明者随仪作法。须要了知二种曼拏罗。内心观空为出世法。外画作法即世间法。如是二谛真俗等观。是则善解如来最上大乘仪轨。能作一切方便利益之事。
　　复次成就法。持明者用摩蹬伽女尸。行人于黑月十四日。往尸陀林中作八个佉你啰木橛。以油及牛皮裹于木橛。打于八方。用尸坑内瓦砾尸灰尸炭。作三角曼拏罗。每角上画一三叉竖立。于曼拏罗中间画必[口*(隸-木+士)]多主。三面六臂眉赤黄色。眼目莹净利牙咬唇。作惊畏十方相。复于曼拏罗中。依法安前摩蹬伽女已。持明者以五如来三昧药。及吠噜左曩等药涂自身已。起首作成就法。持明者用五个鱼羖羊肉人肉。于曼拏罗前安坐。食鱼肉等及饮酒已。即诵大明求随意成就法。时摩蹬伽女经一时间作于大笑。时有鬼等所化鹫鸟野狐獯狐及鼠等。围绕曼拏罗作种种恶声持明者。见闻如是大恶祥瑞。不得怖畏即告彼言。善来汝女。持明者用五种三昧药及五甘露。献阏伽。彼女受阏伽已。现本相而住。持明者告彼女言。施我一切成就。所有圣剑圣钺斧。罥索骨朵频尼波罗轮。羯拏野枪捣杵旗幡。华鬘圣药眼药吠噜左曩药涂足药及啰惹位。乃至降伏夜叉夜叉女。部多部多女巘驮哩嚩女。天女龙女及罗刹女等。如是一切愿得成就。
　　尔时持明者复献阏伽已。所欲之事悉得随意。诸持明人得成就已。勿为自身利益安乐一切众生。如是持明者清净勇猛心无畏者。于诸佛前安慰称赞唯发菩提心。诸佛见已赞美行人。善哉善哉汝能得于最上成就之法世间无有能破汝者。
　　复次成就法。持明者先收一端正福相不捐坏者人尸。然后于黑月八日。或十四日。往尸陀林中或寺院内。用尸炭尸灰瓦砾人骨同为粉画一曼拏罗。作四方四隅安四门楼用必[口*(隸-木+士)]多鬘为严饰。以人肉为幢。安前人尸以红色华供养。然后求最上成就。持明者于黑月八日或十四日。裸形被发。用油及前药等涂于自身。即内观空智。不生不灭离于取舍。外观仪轨依法具足。如是于黑月八日或十四日起首作法。持明者手执利剑作大无畏相。以左足蹋前尸胁上专心顾视。如前持诵已食于酒肉。内心志求成就或半时一时二时中。于曼拏罗四门次第出现。必隶多及必隶多鬘内。亦有诸必隶多各各现自本形。作大恶贺贺等声。白持明者言。汝于此处求何成就当为我说时。持明者闻是语已作念。所求中间时诸必隶多悉皆起立。身长百千多罗树高作大恶相。持明者见此恶相不得恐怖。但依三时而住告彼频那夜迦天言。汝今善来依我所愿当施成就。所有十方夜叉罗刹鬼神等。降伏承事皆随我意。乃至啰惹之位。及彼圣剑宝棒箭钩种种圣药隐身。通入大龙宫降阿苏啰女。巘驮哩嚩女夜叉女天女持明天女等。种种所求之事与我成就。作是语已。时持明者所愿圆满。悉能句召降伏。阿苏啰等一切鬼神。一切天女及圣药等。皆得自在无有难作。如金刚萨埵而无有异。
　　复次成就法持明者先择作法成就之地。或尸陀林中斗战之地。或努摩舍旃陀罗舍。或四衢道三衢道。或大自在天神祠内。如是等处当须寂静。持明者画一最上曼拏罗已。求一无损坏摩蹬伽女尸。装严其身。用尾目怛啰涂彼女尸。安于曼拏罗中心。于曼拏罗东西二方安拶噜迦。南北二方安贺娑多。周匝安乌那啰鬘。外画金刚界。围四隅安立四箭。持明者如是作曼拏罗已。食五种三昧药及饮酒已。独自作法。若用同伴人依法拣择。心无怖畏断除疑惑言行真实。乐行布施坚固不退。具大智慧明了秘密。先受灌顶住此三昧者。可得同作成就之法。若不具前行非三昧住者终不成就。譬如食风而无所济。因行既亏。果报宁有。是故持明者依此轨仪。持法精熟必得成就。时持明人于摩蹬伽女前起首作法。先用荤辛饮食。为十方鬼神出生已。即用毗卢遮那五如来等五种三昧药。以为饮食及涂自身已。发清净心勇猛无畏裸形被发。于摩蹬伽女左边而坐。食人肉羖羊肉饮酒。持明者于此饮食。心无二相离妄分别。食如非食作成就法。彼摩蹬伽女心思驰走。时持明者知此法成复作仪法。彼摩蹬伽女忽然而立。告持明者言。善哉善哉善解妙法。持明者闻已不得共语。时同作法人作大无畏相。问彼女言汝作何事。彼女答言持明者未有教旨我无所作。时摩蹬伽女。见彼默然作大戏笑。所有十方必隶多鬘一切亦作大笑。告持明者言。何不与意旨。如是言时同伴作法者。手执人骨剑亦作大笑。作金刚步经行十方。以剑盘旋。时一切鬼神等见大圣剑。满虚空界从空来下。各断本身作大怖畏。时持明者即诵发吒。当食人肉及羖羊肉饮酒。已前一切鬼神等告持明者言。救护我等。时持明者面向鬼神。以左手抚背而作安慰。如前复食。时摩蹬伽女言。汝得成就法。一切所欲随行人意。持明者即诵三吽字已。复食如前。时摩蹬伽女欢喜亲近推拓行人。持明者发菩提心。安住三昧心无二相。作此法已告同伴人言。汝持座来。彼人闻已诵纥哩纥哩字。而作欢喜之间。现自本身带甲骑马以手执剑。即取剑出鞘。作大忿怒利牙咬唇。诵三吽字时。持明者即舒右手向前接剑剑既入手具大神通。腾空往复一切自在。所有眷属及同伴人俱得神通。随持明者往诸天界。入彼八十俱胝持明天女宫中。彼诸天女与同伴人为眷属承事。当得灌顶王位。及其眷属当受快乐。腾空自在。于瞬息间从阎浮提界。往西瞿耶尼北俱卢洲东胜身洲已。复过七重大海及七金山。日宫月宫至妙高山上。乃至他化自在天那罗延天。如是复至昆仑山中。入补陀落迦山。见观自在菩萨。于菩萨处听闻妙法因缘成熟。得于世间最上成就。所有世间虚空界内圣剑持明天中。此持明人得为彼主。
　　复次成就法。持明者用佉你啰木为剑。或人骨为剑。以手执剑及婆哩也同三布吒已。于黑月八日或十四日。选风雨日作成就法。令持明者速得成就。若复有人杀十婆罗门。及屠杀牛羊等。乃至猎师种种杀害。如是罪恶之人。或遇善缘见闻佛教回心向善。依法仪轨作成就者。于半时中即得成就。除小根众生。不见佛不闻法。邪魔外道少智寡闻。不受佛敕不受灌顶。妄言我受灌顶及得师旨。不乐大乘毁谤真理。如是等人于此一切智智甚深秘密成就之法。不得见闻及随喜等。
　　复次说成就法。持明者于黑月八日或十四日。起首作法。用染家女或皮作家女。或旃陀罗家女或拏摩等女。所用皆得。持明者往摩蹬伽舍中。用吠噜左曩等五种药。及酒人肉狗肉猪鸡等肉。复用啰惹莎隶啰讫多。如是同和作曼拏罗。阔五弓量形如圆月。用前具相摩蹬伽女。安曼拏罗中。令彼女手执利刀。及满髑髅血。于曼拏罗周匝作人肉幢。于四方各安一酒瓶。复用前肉安曼拏罗五处。持明者裸形被发。诵于吽字绕曼拏罗。次食于前肉。及饮酒潠彼女口。高声唱言。此地国城聚落所住鬼神等。我今请召饮食供养。如是三召已。持明者作舞时国城聚落所有部多及部多女。唧吒唧致罗刹罗刹女。刚冒[口*爾]你必舍唧夜叉女等。悉来告言。童女汝今速起食此饮食。如是言已。童女即起与彼众会。同食饮馔皆生欢喜。告持明人言。呼我何作。复言汝为惊怖耶。求童女耶。汝即小根。无上品成就法。即得下品法。时持明者即作是念。我身即是频那夜迦天。依法承事作成就法。云何与我下品法。作是念已即诵吽字。献彼阏伽即皆惊怖。所有夜叉女巘驮哩嚩女。部多及部多女。必舍左。如是鬼神等。悉皆施与持明行人成就之法。各还本位已。持明者发大无畏心。坐摩蹬伽女身上。食于酒肉。至须臾间闻空中言。当求何事。持明者闻已观想所求之事。用左手小指按彼女身。时频那夜迦天白持明者言。汝得成就法。时持明者闻是语已。用左手抱彼女身。即得腾空神通自在。往巘驮哩嚩城。彼有无数百千那由多巘驮哩嚩。持明者得为彼王。此成就法若有不持斋戒。福德鲜薄作大罪业不得师教者。但能了知三昧通善仪轨者。作频那夜迦天成就法所作皆成。何况受持禁戒达师教旨岂不成耶。
　　复次成就法。持明者用产衣。于衣上画频那夜迦天像。八臂三目顶戴冠发髻青润。右第一手持金刚杵。第二手执金刚锁。第三手执箭。第四手执钩。左第一手执输罗。第二手执弓。第三手执钺斧。第四手执罥索及骨朵。坐必隶多身上。食于冤家作惊怖三界大恶相。能守护诸佛三昧。能施行人一切成就。除小根众生不得成就。非此大乘仪轨之器。若持明者画前像已。于此像前依本法仪轨。著红色衣以红香涂身。献红色花。先于内心作护摩。求降伏敬爱。然后用阿钵摩哩誐木烧火用阿罗讫多迦叶八百。以酥揾过。作护摩八百遍。所称名者至三日内。速得降伏敬爱。若用钵罗舍木如前作护摩。所称名者即得热病。若要止息。用蜜作护摩速得如故。若用烧尸柴揾芥子油。作护摩八千遍。所称名者速自驰走不久除灭复用酥作护摩复得如故。
　　复次用[寧*頁]摩木烧火。以獯狐乌及曼陀罗子辣油。同和作护摩所称名者。即得心风身分干枯。东西驰走不久命终。
　　复次用尸柴烧火。以酥满杓作护摩一百遍。后用毒药盐芥子曼陀罗子[寧*頁]摩树叶。同和作护摩至七日满。所称名者得爱别离苦。
　　复次用骨揾芥子油作护摩。至七日内彼得命终。
　　复次用阿说他木烧火。以油麻荞麦。用毒药水同和已。作护摩八百遍。彼设咄噜速得恶疮疾病。若用象皮为粖。以酪同和作护摩亦得前病。此护摩仪是中成就法。诸持明者欲作此法。以慈悲为本利乐为先。饶益有情方便摄化可作成就。若用冤亲之见取舍之情而作此法。定不成就复招重罪。
　　复次护摩成就法。为持明者出世之行。持明者先受五如来五种三昧药。当自食及涂身已。用前药于尸火内作护摩。所称名者速来敬爱。若用羖羊肉。持明者自食及涂身已。复用余肉作护摩。所称名者乃至啰惹。与其眷属及人民等。皆悉降伏尊重敬爱。复用人肉。持明者自食及涂身已。余者为香烧及作护摩。所称名者当得敬爱。
　　复次持明者。食象肉及作护摩。所称名者得于魑魅。家财堕散。人物别离都无顾视。
　　复次持明者食于马肉及涂身。余为香烧及作护摩。所称名者速得敬爱。如是作法若满七日。得设咄噜速离本国永不得还。
　　复次持明者用驴牛等肉。自食涂身及作护摩。心所求愿悉得满足。
　　复次持明者。用猪血鸡肉及五种三昧药。同和作护摩。所称名者得大怖畏。来求意旨欲作何事。随行人意。
　　复次持明者。用孔雀鸡鸽头及指爪。及马胆水牛舌。同以尸柴烧为灰当用涂身。得天人夜叉等降伏敬爱。
　　复用松脂必哩焰虞香。雄黄娑哩惹啰娑香象脂酥。以羖羊尿和合。阴干为香烧熏疟病者。所有隔一日二日三日四日。乃至隔一月者疟。及常发者疟速得消除。如是等香。是频那夜迦天秘密仪法作大利益。睹闻之者勿生疑惑。
　　复次隐身成就法。用苏噜多惹曩药。侃惹哩吒及频婆果兔眼马汗沫。同和为香用尸火烧。香烟初起而得隐身。乃至天眼亦不能见何况凡人。
　　复次隐身法。于黑月内用黑水牛胎衣。黑沉香黑牛马胆。用浆水和为香。以尸火烧。于黑月内游行。即得隐身如前无异。
　　复次白月内隐身法。于白月内用白水牛胆及衣。及白沉香。亦用浆水和为香。如前法烧。持明者于白月内。而自游行速得隐身。
　　复次成就法。用黄牛胎衣阴干。以麻油和为五丸。复用五种三昧药。揾彼五丸药。后用旃陀罗迦你也切钵啰他摩布瑟波啰讫多。以燕脂揾过。复用三铁裹前药丸。持明者含药一丸随意游行。所在之处而得隐身。无人能见唯闻语声。若以药丸戴在身边。得啰惹心生敬爱。
　　复次持明者。此频那夜迦天成就之法。若人不依仪轨受持我法。自非了知而生谤毁。非是上法得不成就。此是愚痴寡学根器浅劣。非法器者。我于千界所说经法。种种性相皆归一义。一义湛然入真实际。非世间心思量所及。是无上法与一切诸佛所说妙法。不增不减本来无二。是故佛说无上金刚萨埵频那夜迦天成就仪轨。

　　金刚萨埵说频那夜迦天成就仪轨经卷第四


