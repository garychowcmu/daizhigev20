  佛说善乐长者经
　　宋 法贤译




　　佛说善乐长者经

　　　　西天译经三藏朝奉大夫试光禄卿明教大师臣法贤奉　诏译
　　如是我闻。一时佛在迦毗罗城。与大众俱。是时有一释种长者。名曰善乐住在本处。而彼长者信重三宝。归依佛归依法归依僧。唯信佛法僧不复信于诸余外道。唯求佛法僧善解苦集灭道。见真实理获大果报。而当非大即证菩提。时彼长者于所见色忽然不见。
　　尔时善乐长者遥向世尊作是愿言。我佛世尊大慈大悲。愿施我眼目施我眼光明施我眼清净除我眼昏暗。发是愿已又作是言。我今归依佛归依善逝。
　　尔时世尊以清净天耳过于人耳。遥闻彼长者发愿言已。即告尊者阿难言。阿难汝今持我秘密神咒。往彼释种善乐长者处。与作救拔护持令得寂静安乐。乃至与彼四众亦作利益安乐故。
　　尔时世尊为善乐长者等。说此清净眼秘密大神咒曰　怛[寧*也](切身下同)他(引一)呬里弥里企里(二)呬系(引)多(三)忽喻忽喻(四)忽夜(引)尾底(五)忽卢忽卢忽卢(六)讷讷讷讷卢(七)以此清净眼秘密神咒句力。眼得清净除去昏暗除去翳障。乃至除去风毒眼病黄毒眼病。痰毒眼病癊毒眼病。无痛无肿无恼无苦无诸眵泪。如是等病皆悉消除。复以戒真实力修行真实力苦。行真实力秘密神咒真实力缘生法真实力。苦法真实力集法真实力。灭法真实力道法真实力。须陀洹真实力斯陀含真实力。阿那含真实力阿罗汉真实力。缘觉真实力菩萨真实力。佛真实力法真实力圣众真实力。以如是等真实力故。眼得清净除去昏暗除去翳障。所有风毒眼病黄毒眼病。痰毒眼病癊毒眼病。皆不能侵。无痛无肿无恼无苦无诸眵泪等。
　　佛告阿难此秘密神咒。是过去六正等正觉同共宣说。所谓尾钵尸如来正等正觉。室弃如来正等正觉。尾说部如来正等正觉。讫啰葛忖陀如来正等正觉。葛那葛牟尼如来正等正觉。迦叶波如来正等正觉。我今第七释迦牟尼如来正等正觉亦如是说。乃至四大天王。谓持国天王增长天王。广目天王多闻天王。及帝释天主娑婆界主大梵天王等。皆亦随喜宣说。
　　佛告阿难。我未见彼天界梵界及诸魔界。乃至沙门婆罗门等界。若有人持诵此秘密大神咒三遍者。有诸病苦而能侵害。所有昏暗内外翳障等。乃至天所作病龙所作病。夜叉所作病阿修罗所作病。迦楼罗所作病乾闼婆所作病。鸠盘茶所作病必隶多所作病。富单那所作病羯吒富单那所作病。毗舍左所作病罗刹所作病。羯枯陀所作病[口*大]多拏所作病。星曜所持乃至中毒。及诸邪咒法等悉皆消除。又复阿难如是秘密大神咒法。若有患者日念三遍。是人眼得清净如前见物此。如是清净眼秘密大神咒有大力故。眼得如是清净。除去昏暗及内外翳障。乃至风毒障黄毒障痰毒障。痰毒障等皆悉消除。无痛无苦无诸眵泪。又复清净戒真实力修行真实力。五通仙真实力贤圣真实力圣药真实力。秘密句真实力缘生法真实力。苦法真实力集法真实力。灭法真实力道法真实力。须陀洹真实力斯陀含真实力。阿那含真实力阿罗汉真实力。缘觉真实力菩萨真实力佛真实力。以如是等真实力故。眼得清净。
　　尔时世尊复说秘密神咒曰。
　　那谟(引)没驮写(一句)婆誐嚩都(引)悉殿睹满怛啰(二合)钵那莎(引)贺(二)
　　佛告阿难此秘密大神咒。若人日日三时。与前神咒同共依法诵念。是人所有眼病悉皆消除。
　　尔时尊者阿难白佛言世尊。我今承佛圣旨持此秘密大神咒。往彼善乐长者处广为宣说。与彼善乐长者及四众等作大利益。佛说是经已尊者阿难及诸大众。闻佛所说皆大欢喜信受奉行。

　　佛说善乐长者经


