  佛说一髻尊陀罗尼经
　　唐 不空译




　　佛说一髻尊陀罗尼经

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如是我闻。一时佛在王舍大城鹫峰山中。与无量菩萨摩诃萨俱。前后围绕。
　　尔时观自在菩萨摩诃萨。与无数持明贤圣俱。前后围绕。来诣佛所到佛所已。五体投地顶礼佛足。礼佛足已绕佛三匝却坐一面。时观自在菩萨。白佛言世尊。有诸天及持明仙等。师信大梵者众。令欲降伏大梵天及诸天仙等。愿佛听许。欲令一切众生念善法故。欲令一切众生无忧恼故。除一切众生病故。及一切障难灾怪恶梦悉除灭故。除一切横病死故。欲除一切诸恶心者令柔软故。除一切诸魔鬼神障难不起故。世尊我今有根本心陀罗尼。能除一切众生罪业故。世尊我未曾见有若天若魔若释梵。若沙门婆罗门等。有能受持此真言者。若读诵书写流布。或以此法防护其身。若入军阵斗战。若为毒所害者。持此陀罗尼。一切诸难无所能为。如是之法一切诸佛所念。我此陀罗尼法。已经无量诸佛所说世尊我于因地。过恒河沙数劫外。有佛名百莲华眼顶无障碍功德光明王如来。我于尔时彼佛所。作大持明仙人中王。于彼佛所受得此陀罗尼。得已时。十方诸佛皆现目前。见佛现已。忽然即得未曾有智。当知此真言有如是神力。能利益无量众生。若有善男子善女人等。能昼夜殷勤受持读诵令不忘失。诵此陀罗尼时。更莫缘他境。每至白月十五日或黑月八日。洗浴其身著新净衣。受持此陀罗尼。作印护身。取净泥摩坛。方圆四肘结界已竟。请我一髻明王于坛中心坐。烧香散华种种供养。礼拜忏悔诵真言一百八遍。持此明者现身即得十种果报。何者为十。一者身常无病。二者恒为十方诸佛忆念。三者一切财物衣服饮食自然充足常无乏少。四者能破冤敌。五者能使一切众生发起慈心。六者一切蛊毒一切热病无能侵害。七者一切刀杖不能为害。八者一切水难不能漂溺。九者火不能烧。十者不受一切横死。是名为十。复得四种果报。何等为四。一者不被禽兽所害。二者不堕地狱。三者临命终时得见十方诸佛。四者命终之后生无量寿国。世尊我念过恒河沙数劫。
　　尔时有佛名曼陀罗香如来。我于彼佛时为优婆塞名曰翳迦惹吒婆罗门。于彼佛所复得此法。常为百千万亿梵天说法。无不归伏者。一切诸佛大慈大悲大喜大舍智慧藏法门。以此真言力故。能救一切众生牢狱系闭杻械枷锁。临当刑戮水火等难。种种苦恼我恒救护。令得解脱一切夜叉罗刹斯等。由此法印陀罗尼力故。令诸夜叉罗刹斯等皆发善心。功德具足。即能发阿耨多罗三藐三菩提心。有如是力。设复有人犯四重五逆等罪。诵持此陀罗尼一遍者。所有一切根本重罪悉皆除灭。况复依法作印受持者。当知是人于万万亿那由他诸佛所。曾闻此法今还得闻。若善男子善女人。能受持忆念昼夜不忘者。是人心所求愿无不满足。每欲求胜上悉地。用白月八日或十五日。以香汤洗浴著新净衣。每上厕一度洗浴。如此净衣不得上厕。作此法时其日不食。作结界护身印。印已诵陀罗尼至于明旦。其道场中置本尊像。结请印诵真言。悬种种杂色幡盖。香华供养。初入道场中。必须珍重至心奉请十方诸佛。至心忏悔赞叹三宝礼拜已。于像前敷一座具。胡跪恭敬至诚发愿。作数珠印。捻已一心诵真言一千八遍。次执香炉烧香而言。此处无有种种供养上味饮食。惭愧谢之。世尊我由此等法印真言力。名号尊贵难可得闻。若有人称念百千俱胝那由他诸佛名号。复有暂时称我名号。彼二人福正等无异。
　　尔时观自在菩萨白佛言。世尊善男子善女人。昼夜诵持我此明王翳迦惹吒真言者。得离一切苦恼一切障难怖畏。及三毒罪障悉得除愈。况复有人依法修行。当知是人即得阿耨多罗三藐三菩提如在掌内。
　　尔时佛告观自在菩萨摩诃萨言。善哉善哉善男子。汝今能于一切众生。起大慈大悲心。而欲开示此大陀罗尼翳迦惹吒法印。若善男子由此法方便力故。悉能救脱一切众生所有病苦障难怖畏身语意业。乃至安立一切众生于阿耨多罗三藐三菩提。决定无疑。善男子此陀罗尼印等法门。我亦随喜。受汝此真言印等法。我今亦印可。善男子汝今说之。
　　尔时观自在菩萨摩诃萨。蒙佛印可从座而起。顶礼佛足却坐一面。而入无能胜三昧。从顶化出翳迦惹吒罗刹王。三目四臂。所有八部鬼神。大力然顶鬼王等惊怖走散。各失本威莫知所在。愿见救护愿见救护。皆舍所有恶害之心。从今已往并诸眷属归依佛法僧宝。
　　尔时翳迦惹吒降得然顶鬼王并诸眷属。来诣观自在菩萨摩诃萨所。合掌恭敬白观自在菩萨摩诃萨言。我有甚深秘密陀罗尼真言。能摧碎天魔。及恶药叉罗刹斯毒恶鬼神等。及诸疫病水火盗贼。亦能息诸冤敌。愿听许我说是陀罗尼。时观自在菩萨摩诃萨赞言。善哉善哉翳迦惹吒。善能调伏然顶鬼王及诸药叉罗刹斯等。汝有此秘密根本陀罗尼。听汝所说今正是时。时翳迦惹吒蒙大圣许说。生大欢喜。即绕观自在菩萨三匝。却坐一面。对无量诸大菩萨及无量金刚密迹。及八部鬼神一切药叉罗刹众前。即说真言曰。
　　娜谋啰多娜(二合)跢啰(二合)夜(引)耶娜莫阿(引)哩耶(二合)嚩噜(引)枳帝湿嚩(二合)啰(引)耶冒地萨跢嚩(二合)耶摩诃(引)萨跢嚩(二合)耶摩诃(引)迦噜抳迦(引)耶娜谋翳迦惹吒耶摩诃(引)逻讫叉(二合)斯阿诃缬哩(二合)驮盐么么啰讫叉(二合)斯么么母佉写萨嚩迦哩夜(二合)你迦噜呬铭怛你也(二合)他唵阿难底惹耶娑嚩(二合)诃惹耶惹夜耶耶娑嚩(二合引)诃(引)摩诃(引)尾惹曳娑嚩(二合引)诃(引)摩诃(引)嚧比曳娑嚩(二合)诃萨嚩尾近那(二合)尾那(引)夜迦(引)难耶娑嚩(二合)诃赭攞耶拏瑟吒(二合)娑嚩(二合)诃啰讫叉(二合)啰讫叉(二合)娑嚩(二合)诃跛赊(上)诃塞哆(二合)耶娑嚩(二合)诃(引)
　　心真言曰。
　　唵嚧[口*室]逻(二合)耶母涅哩(二合)宁曳惹吒惹吒曳吽吽吒娑嚩(二合引)诃
　　随心真言曰。
　　翳呬曳(二合)呬翳迦惹吒么么穆佉惹耶娑嚩(二合引)诃(引)
　　时翳迦惹吒说此陀罗尼时。一切天宫魔宫。及诸龙神药叉罗刹斯诸恶毒害鬼神等。各各共领无量眷属。同诣其前同时出声。皆言乞命。我等眷属从今已往。永断恶心誓愿事从。日夜守护持此陀罗尼者。不令诸鬼神等得其过便。愿施我等无畏。愿得本心。时翳迦惹吒。当与诸鬼神作施无畏印。各得本心。礼观自在菩萨摩诃萨。次礼化身一髻尊。各还本宫。时翳迦惹吒白观自在菩萨言。我有成就七日供养作坛法。若有沙门婆罗门及善男子等。请于秘密法藏。决定要成就大验。若诸国王心生决定。忏悔众罪。愿欲见大道场法。先觅清净宽大院宇。及好寺舍佛堂之所露地亦得便是处已。以白月一日于晨朝时。阿阇梨及诸弟子。香汤洗浴将诸香华至其处所。阿阇梨手执金刚杵。次第问弟子等言。汝等决定欲学诸佛秘密法藏。莫生疑惑。徒众答言我等欲学诸佛法藏。决定诚信不生疑心。如是次第三问三答。如是答竟。次阿阇梨手印印香炉水等。诵真言已。手执香炉胡跪烧香。启白一切诸佛般若菩萨金刚诸天等。及与一切业道冥只。今此地者是我之地。我今欲立七日七夜大道场坛法之会。供养一切十方法界诸佛世尊。及般若波罗蜜多诸大菩萨众。金刚天等。领诸徒众。决定一切秘密法藏难思议法门故。取诸证成。我欲护身结界法事。在此院内东西南北四维上下。所有一切破坏正法毗那夜迦恶鬼神等。皆须出去结界之所七里之外。若护正法善神鬼等。我佛法中有利益者。随意而住。说此语已。次第依彼军荼利法。辟除结界。既结界已。即令掘去十肘地内一切恶土骨发炭糠瓦砾等物。若上好地掘深一磔若中一肘。下地二肘。若下下地掘深三肘。恶物尽去。将好净土和诸香末。坚筑令平基高最好。次第二日及第三日。以泥涂地。次第四日用牛粪香泥。涂其地竟。次将神线四方八肘一匝挽之。四角下点。更以神线。从东北角至西南角。从东南角至西北角。交叉挽之。其线叉中下点。掘地深一磔许。埋著五宝并及五谷。其五宝者。一金二银三真珠四珊瑚五虎珀。言五谷者一大麦二小麦三稻谷四小豆五胡麻。以一片绢共裹宝谷。以五色线系绢埋之。其五色线一头出地。长五指许。此宝物等永得出。次作大结界。其结界法执跋折罗。右绕坛外急走三匝。辟毗那夜迦。种种结界。以印印地。东西南北上下。诵真言作印。启告辟除结界等法如初日说。依军荼利次第法用。次第五日结界法式如第四日。更用牛粪涂地。其涂地法手右旋摩。勿左旋摩。其余事法同第四日。次第六日阿阇梨洗浴。先入坛内取好聪明弟子二人。亦净洗浴著新净衣随后入坛。以檀香汤和白粉竟。于粉汁中染其神线。令一弟子把其线头案坛东北。正当角头先点之处。次阿阇梨把线一头。案坛东南。正当角头先下点之处。急挽著地。使一弟子捻线中央。拼著地上。次东北角弟子起。向西南角坐。亦如前作。次东南角阿阇梨起。向西北角坐。亦如前作次西南角弟子起。向坐亦如前法。次先拼处。从外向内离一肘许。更依前法围绕拼之。次取八肘神线。屈中当坛一方。一著一一点。更屈二肘绳子。从坛一方中央点。量左右更点两处。次其一方门。辟坛绳五指许。次更屈门辟。向左右五指许。次其门左右两畔。宽五指许作。次其门外边。直画著。一方若余三方准知。次作中院。外绳四肘。其外院内绳。与中外绳。两绳之间开一肘道。其中院门四方辟与。向左右总作三指许。其门外边。神线拼法亦如前法。其中院内方。离外界一肘。更拼清神线。拼其坛。正中心作二肘院。更莫作门。次阿阇梨以五色线。一诵真言一结五十五结。用马头观自在陀罗尼。真言曰。
　　翳曳呬薄伽梵阿哩耶(二合)嚩鲁吉帝湿嚩(二合)啰没陀没陀萨跢也摩弩娑么(二合)啰萨底耶(二合)么努萨么(二合)啰怛你也(二合)他曩柱曩柱枳尼枳尼呬尼呬尼弩噜努噜寐噜寐噜主噜主噜都噜都噜素噜素噜母噜母噜嚩啰嚩啰冒陀耶冒陀耶呬哩弭哩你知你悉殿都弭满跢啰(二合)钵娜莎嚩(二合引)诃(引)
　　次以绢帛。裹于五宝并五谷子。五色线系真言索上。随人多小一一裹之。次于坛四角各竖一竿。西门两竿。以线绕系四角竿上。于其线上悬杂色幡。其坛上方东西南北四维系幡。交络庄严。其坛外院西门南侧。离二尺穿作火炉。纵广深浅各二尺。作于其炉中。留一土台。台上涅作香泥莲以为座。次日没时。阿阇梨令诸弟子等洗浴竟。次阿阇梨作大结界。次日入时召请诸佛菩萨金刚。于坛中心著一佛像。北方观自在南方金刚。以种种香花五盘饮食十六盏灯。而供养之。次于西门外敷新净席。次阿阇梨唤诸弟子。作护身印。一一诵真言七遍。各各与印诸弟子顶及两肩心咽眉间发际脑后。护身毕已。令诸弟子就于席上。面向东坐。次取香花及白芥子。阿阇梨把白芥子念真言七遍。次第打诸弟子头上。三遍打竟。更与护身用马头观自在印。真言曰。
　　唵贺也仡哩(二合)嚩三暮多阿弭帝吽
　　次阿阇梨胡跪。问于最长弟子。而云汝今欲得学此法否。弟子答云。欲得。如是次第问诸弟子法用如前。次阿阇梨擎香水。灌诸弟子一一头上覆之。以右手案诸弟子一一胸上。为诵马头观自在真言。次取真言索。各与系诸弟子臂。男左女右。次娑婆树汁香。次第与灌诸弟子身。右旋三转灌香水竟。次旋炬火亦如前法。次与齿木各长八指。次授与花竟。令诸弟子向东列坐。教诸弟子投华向前。次嚼齿木亦如前投。若其华头向人者好。背向东者知魔障出。向南北者为不台。齿木嚼处向身者好。背向东者知魔障出。余如法华法。次与洗手。各令饮金刚誓水。敬谢饮之。次阿阇梨入于坛内。白佛菩萨金刚等云。诸弟子等明日。更欲入道场来广作供养。诸佛菩萨金刚天等。请升本宫。后设供养愿皆降赴受众供养(如是三说)然后发遣坛内诸佛菩萨金刚及诸天等。
　　次阿阇梨向坛边。面向南坐。著一火炉诵马头真言。烧白芥子一真言一烧一百八遍。时诸弟子即得罪灭。
　　次阿阇梨与二弟子。于一夜中以五色粉敷置坛内。一依五方。色诸余贤圣座一依三部法。次作护身印用马头印。
　　唵贺也惹吒吽
　　次把跛折罗。作阿蜜哩多军荼利身印三回。右转于坛外边。
　　次作地结界。四方上下次第而作。并诵马头真言。缘坛内用阏伽水瓶各四方安。次以帛覆其弟子眼。阿阇梨心口发愿。以平等心普大慈悲心。所有福田皆回与一切众生已。此散花法一依三部法。华所著处更莫移改。所有火法及请贤圣。一依三部次第。次说翳迦惹吒独建坛法及真言契等法。广明如后。
　　曩谋没陀(去)夜曩谋达摩夜曩谋僧(去)伽(去)夜娜莫阿唎耶(二合)嚩噜枳帝湿嚩(二合)逻耶冒地萨哆嚩(二合)耶摩诃萨哆嚩(二合)耶摩诃迦鲁抳迦耶跢你也(二合)他唵翳迦惹吒耶摩诃啰乞叉(二合)斯阿哩夜(二合)乃延钵啰(二合)么啰乞叉(二合)斯么么姥佉娑婆迦唎夜你迦鲁思呬阿难底娑嚩(二合引)诃(引)惹耶惹耶娑嚩(二合引)诃(引)萨婆尾近那毗那夜迦啰讫叉(二合)啰讫叉(二合)娑嚩(二合引)诃
　　随心真言曰。
　　唵呜啰驮[口*室]啰姥涅哩(二合)尾吽吽泮吒(吒半音呼)娑嚩(二合引)诃(引)
　　凡欲受持我真言。先须舍贪爱及身口意业诸不善。出入护净。先须洗浴清净著新净衣。手执香炉端心正念。启告十方诸佛及大菩萨一切贤圣。弟子某乙今于此处欲建立坛场。所有一切善神唯愿拥护。所有不善之心者急离此界。夫择地要。须高山或是平原近水。及有花果之处最为上好。若在城邑寺舍净处即得。欲作坛时。先作军荼利结界护身。辟毗那夜迦障难。简地讫当作四肘坛掘深一肘。除去瓦砾并诸草秽毛发爪甲。然后填好黄土筑令坚实。取佉陀罗木橛长十二指(三棱成者)四个。钉四角头。次用犊子粪未堕地者。其牛不得食糟。次用白檀香用摩坛四肘。内须二肘。高交四指。取沉香檀香用涂其上。中心用牛黄和白檀香。摩作一莲花座。状如轮形。当坐本尊。南边著马头观自在。北边著军荼利。后面安毗梨耶波罗蜜。坛下层安四门。东安大自在天。余门安跋折罗。其跋折罗无金铜者。取柳木及紫姜木。亦得。檀四角各安一瓶。满瓶盛水。用柏柳枝及花等覆上。灯八盏。以种种华果乳酪酥蜜饮食而供养之。四门前各安一香炉。烧安悉香及诸名香而供养之。真言师当洗浴著新净衣一日不食。面向本尊手执香炉。广发大愿忏悔。然后端坐正念。诵前根本真言十万遍。所有重罪业障皆得消灭。每趁遍数勿令间断。或趁一千八遍或一百八遍。课毕之后即共人言。当念诵时勿共人语。念诵了手礼拜发愿然后始出。次说火法。其西门南著一火炉方圆深共一。肘用胡麻生稻谷华等。酥蜜相和竟。诵马头随心真言。先请火天真言加前物。一遍真言一投火中烧。如是乃至一千八遍已。次请本尊翳迦惹吒。即能息一切灾难。欲求本尊现身者。用构枝及香酥蜜等。至第三日真言师取前件物。相和置坛中心著。礼拜行道赞叹。满四十九匝。然后胡跪。却请前件物。真言一百八遍。用根本真言。后欲投火时。诵心真言一千八遍。一诵一烧投在火中。乃至数满烧了启云。一切诸佛诸大菩萨金刚密迹释梵诸天一切诸仙。天眼他心宿命通者。当界善神。愿弟子火法供养。火光炽盛无烟焰中作音乐声。或轮成(是大吉祥)。
　　火焰未灭真言师勿起。便结加坐右点左净坐。至心想惹字。喻若红颇梨净无黡点。光明逼身。本尊即从西南角现身出。三目四臂。顶上有阿弥陀佛。狗牙上下出。垂左手。与真言师摩顶问之。求何愿。真言师不得心动喜悦及怕怖等。如是想不灭即是本尊。从三昧缓起合掌小低头礼白言。圣者弟子今有愿所求皆得。勿多言乞愿。其时便得一天华分付真言师以为信。圣者言我从今已往。常敕诸八部鬼神常加侍卫。亦令使唤无难。所求悉地出离生死。及大成就无不得者。如是求愿要在山门半年所置道场。勿令异色人见。亦不得更持别法。常念不空菩萨及十一面菩萨。临欲发遣诵此真言曰。
　　苏佉苏佉誐车誐车惹吒曳娑嚩(二合)诃(引)
　　真言师不得戏笑中忘诵。当觉身轻如无骨肉。心如师子王。空界异香现。即知圣者宫。后起行道七匝。后执香炉。所有贤圣来至此处。供养多不如法。唯愿布施欢喜。次作根本契印。即成散众。
　　独部期克印。左手为金刚拳。直竖力度。泥唎根本印。禅智进忍愿。等向内相叉。右押左。戒方竖头相拄。檀慧横相押真言曰。
　　翳门惹邻吽
　　请印。檀慧戒方忍愿各外相附。二羽合。禅智头各拄檀慧下节文。屈进力附忍愿侧。如钩来去。请真言曰。
　　阿呬野[牟*含]徒
　　次结花座印。禅智进力戒方檀慧。各头相拄开掌。忍愿相去八分许真言曰。
　　唵惹吒些那
　　供养印。愿进头相拄。戒力于愿背头相拄。忍方于愿背。头相拄。慧度拄力度上文。檀度外横博智羽背。禅智侧并竖。并开虎口真言。
　　唵你弭也(二合)布惹
　　忿怒辟尾那夜迦。用军吒利身印真言曰。
　　唵贺那贺那吽
　　一髻尊降伏真言曰。
　　唵吁噜啅惹曳娑嚩(二合)诃
　　真言师洗浴灌顶檀慧并竖。戒方屈入掌。忍愿头相拄。进力屈拄上节背。以禅智拄檀慧上文。用随心真言。曰捻数珠印用莲华部真言。
　　十一面观自在印
　　唵阿噜力娑嚩(二合引)诃乞厕(二合)素怛啰(二合)惹闭吽
　　请火天真言曰。
　　而曳(二合)底曳娑嚩(二合)诃(引)
　　以印用忍愿屈甲上文相合。戒方直竖头相拄。进力各独屈如钩。相去一寸。禅智微屈相离三分。檀慧直竖相去一寸。画像法右手执剑。右手执三股叉。左手斧。左手索。身立。

　　佛说一髻尊陀罗尼经


