  宝悉地成佛陀罗尼经
　　唐 不空译




　　宝悉地成佛陀罗尼经

　　　　特进试鸿胪卿大兴善寺沙门大广智不空奉　诏译
　　如是我闻。一时薄伽梵。在摩伽陀国清净园白莲池侧七宝如意树王下与金刚手等诸大菩萨及以无量大声闻众无数恒沙诸天龙王药叉罗刹异类大众前后围绕。各礼佛足退坐一面。
　　尔时如来住大总持王如意宝珠转轮秘密三摩地。从顶上肉髻中放大光明。名曰雨宝满愿清净除有情业障光明。放斯光明照触十方。悉皆惊觉十方诸佛国土及诸八部大宫殿。使六变振动普雨香花无量珍宝。广作佛事。光明中出现设利如意宝珠。而作广大利益事业。尔时会中金刚秘密手菩萨摩诃萨。与无量百千金刚族眷属俱。从座而起前礼佛足合掌恭敬而白佛言。唯愿世尊以大慈悲。愍念有情及与我等解释所疑。今日如来以何因缘放大光明。及以现瑞示非常变。欲知因缘。唯愿世尊演说法要。尔时佛告金刚手菩萨言。善哉善哉。汝金刚手为欲利益诸有情故。恣问如来甚深法要。我今演说汝等谛听。时金刚手重白佛言。唯愿如来演说秘要。我等乐闻如是三请默然而住。
　　佛告金刚手菩萨言。我以佛眼观察一切诸有情类。虽在诸趣烦恼秽中。心性宝珠无有污染。德利具足如我无异。然诸有情不知苦因不证乐果。常没苦海无有出期。是故如来出金刚净界。而入秽恶胎藏世界。演说法要利乐有情。灭罪生福降伏魔王。成就佛身还住涅槃。毕竟平等无所不至。是故如来。今日住如意宝珠王三摩地。说是清净平等理趣深义法要究竟宝印。
　　尔时如来说是法时。一切大众证得无生甚深法忍。并证如意宝珠光明三昧。同等无有次位差别。犹如乳水。尔时金刚手菩萨。以伽陀赞曰。
　　善哉善哉大导师　　放光利益诸有情
　　善哉善哉大调御　　雨宝利益诸有情
　　善哉善哉大丈夫　　演说秘密利群生
　　善哉世尊大师子　　啖食一切诸恶魔
　　善哉世尊大龙王　　起大云雨润世间
　　唯愿大日遍照尊　　开示般若入阿字

　　尔时金刚手菩萨说是偈已。右手所持五峰金刚掷于空中还住手中。归住本座而观佛意。目不暂舍。尔时佛告金刚手及虚空藏等大菩萨言。一切有情与诸如来同俱一法平等法身。更无别体。亦无别心。事理平等犹如虚空常住一相无有差别。然诸众生深著邪见。因缘诸法不舍妄念起分别相。不知如来万德光明坚固设利。常住有情一念心中。清净白莲犹如满月。故常生六趣贫穷下贱。不亲善友不近智人。造作恶业漂流生死。不得悉地无有出期。是故我今为度彼有情故。说大宝陀罗尼名曰法身驮都如意宝珠甘露药王金刚精进常住真如宝王大印。则末法世中于南阎浮提。若有善男子善女人。得佛设利乃至一粒分散一分信受受持。当知是人是佛设利真是佛子。即是法身释迦牟尼如来常住之体。是人即名大毗卢遮那。亦名救世大阿阇梨耶。持佛设利诵此真言。即得如是名号。即名大智慧。善巧萨埵。若有人天一切大众。若持此咒思惟佛性礼敬设利者。消灭一切四重五逆谤法等。一切重罪一时消灭一切吉祥悉多成办。若有善男子及以女人。信心勇猛不懈怠。心思念佛性观察理趣消业成善。常忆讽诵持念。咒咀短寿怨害一时断灭。犹如劫火焚烧干草无有遗余。若有众生悭贪业故生贫乏家。多病痟衰造罪背善。应随地狱及诸难处。是人忏悔先世恶业。归依三宝敬信驮都。归命本觉宝珠设利。即作方便庄严道场。劝请十方诸佛如来金刚藏身。不散全身碎身化身一切设利。办备香花消罪生福。何况依法结印诵咒观念自性。心中常住如来大威德设利。一切悉地即得成就。虽不入大曼陀罗灌顶坛场。得入福智平等三昧耶。受得诸佛许可法门甚深秘密大灌顶法。即时证得佛性智海大龙王印。
　　复告金刚手言。未来世中于南阎浮提。所有极重恶人及以恶畜。于命终时遇得有大度量深智上慧。具大慈悲救世大智菩萨。救世大智尊者。急取设利所在之处。殿堂塔下之土。汲于净水洗此净土。灌其恶人等类口中及洒顶上。其人临命终时。恼乱皆息善住正念。渐生惭愧弃舍生死。发往生意当得往生。速证法身之位。若有比丘及四辈弟子。于末法中法欲灭时。一切有情欲得成就大悉地法。依前法要造作塔婆。其量大小随力所办。金银水精及土木安置佛骨。若薄福者不得设利者。以金银铜铁摩尼海宝。牛王鹿王真珠马脑。灵石奇木如芥子许。号曰驮都安置塔婆及宝箧箱。其数六粒乃至七粒以为最上数。乃至一粒以为最下数。礼拜供养顿雨七宝如雨盛降。四种大法三种悉地一时圆满。善男子等汝等当知如来设利即是无上世间难有。诸菩萨等亦难值遇。何况世间诸凡夫类。此佛设利即是无相摩尼。即是真性如意宝珠。即是秘密大精进也。十方佛土所有庄严之宝。如意幢幡摩尼璎珞。珠帘玉床真珠天盖。七宝屏风众彩卧具。如是妙物等类。最胜珍宝不能为价。亦复无器得置。是故此经中说。用团圆之物。可置设利。如汝心形如佛心形。汝心佛心互相置故。汝体佛体相互融故。既相互融性即非二佛身。设利可如是持。亦可安置五轮塔中。亦可安置多宝塔中。亦可安置三股塔中。亦可安置五股塔中。亦可安置独股塔中。同前置物互融。不异证位平等若比丘比丘尼优婆塞优婆夷四部众等。得受持佛设利乃至一粒分散一分。常行恭敬常带者。此人所到之处。悉成金刚界大曼荼罗。所亲近一切之物。皆成四种法身之体。若近男近女若近牛若近马。若近狗若近猫。若近一切飞鸟禽走兽虫蛛畜生等有情类。悉令当生即入菩提初门。令得菩萨初位。尔时世尊即说驮都根本陀罗尼曰。
　　
　　佛告金刚药叉菩萨言。若诸有情欲见十方诸佛大菩萨者。欲求最胜悉地者。对设利塔结如来大钵印。可诵真言二万三千遍。必得见我常住全身。一切悉地决定成就不作小疑。则其印相者二轮相重以右手安左掌上。二空端相拄。是名法身大钵印。亦名宝箧金刚印。
　　复次有神咒名如意宝珠满愿心陀罗尼。能成一切事业。一切心中所念无不成就。唯除不信不至心者轻法要者。即说咒曰。
　　
　　若有人诵此真言二遍三遍乃至七遍。一切罪灭一切福生。日日常诵二十一遍。必得诸佛真身设利。大海龙王收藏。七佛顶轮王设利。神变宝珠。无上悉地皆能成就。
　　复有神咒名秘密真性如意珠印。若能持诵者无始业障速得消灭。无量福智不求自得。降伏魔怨即脱生死。一切悉地无不成就。其印相者。二手宝莲合掌。二头宝形二大并立。此名真性摩尼宝印。亦名大精进峰如来顶珠印。即说神咒曰。
　　
　　每日诵持一百八遍。五部悉地三部如意宝。皆悉圆满。复有神咒名曰能满。所愿大满虚空藏宝。若能持者一切意愿速得圆满。其印相者。二轮外缚。二头宝形二大并立。即说咒曰。
　　
　　若得佛设利者。不论净秽随身供养。不离臆胸诃栗多妙莲华间。常念佛德昼夜不息。现身证得佛清净身住金刚顶。是人名曰持佛身者持金刚者持宝法者。是大菩萨摩诃萨。
　　佛复告言。善男子等。假使世间若有愚童有情愚夫有情。愚惑有情老耄妇女愚痴僧尼。如是有情得佛设利乃至一粒分散一分。及与设利所置之物。带于身上不论昼夜。若净若不净。若触若不触。不离其身常可带之。所获功德无有所计比量。若顶上若颈上。若心前若背后。若两胁若腰闲带设利者。譬如世间犀牛之角。若人带之离水六尺。带设利者亦复如是。离一切罪业恶业恶趣不能染著。善根渐生恶障渐离。善人自遇恶人自去。所作事业皆同佛行。同释迦牟尼如来故。其身即是世间应化故。即是清净法身大毗卢遮那佛。其人必入大涅槃位。于现身中证得无相法身大精进峰。是故当知十二大天金刚天等。一切灵只常当守护。寿命延长见百秋已。命终决定上生都史多天宫闻法爱乐。更随志愿亦得往生十方净土。见佛闻法证不退地。若有众生即身成佛欲度有情。结有情与诸佛平等一相妙智大印。左右拳拄左风指安心上。是印亦名能灭无明黑暗印。由斯印加持故。有情与诸佛。平等一相。是则法身设利妙智大印。亦名如意宝珠王成办一切大悉地印。亦有大陀罗尼名金轮王一字驮都明。即说咒曰。
　　
　　善男子等。此咒即是设利宝珠秘密神咒。复持诵者隐密此咒。无智人中轻莫演说。见其法器说此秘密最上乘法不令断绝。利益世间皆得成就。金刚不坏驮都法身。一切悉地皆得成办。若有兴佛乘大阿阇梨。若有兴佛迹大量菩萨。若有救世大智慧者。可将此佛设利昼夜礼敬发无上誓愿。雨一切珍宝妙财。广利法界一切有情。从吾所住。珍宝财物从佛设利出生。涌现令充满渐遍法界。以此宝财兴隆佛法兴造佛迹次当利润有缘有情渐至无缘。令其系缚慈悲之索。至法界金刚宝场。
　　尔时世尊说是法时。十方一切如来真身化身。设利菩萨摩诃萨。十方佛刹金刚萨埵菩萨摩诃萨。金刚王金刚爱菩萨等。一切金刚族眷属夜叉大将诸忿怒众。曼殊师利观自在虚空藏宝积宝幢等诸大菩萨。莲华眼莲华族等诸大士。梵释护世十二大天。持明轮仙魔王人王。大海主娑竭罗龙王。无热恼池龙王善如龙王女等。一切大众闻持秘法。皆大欢喜信受奉行。

　　宝悉地成佛陀罗尼经


