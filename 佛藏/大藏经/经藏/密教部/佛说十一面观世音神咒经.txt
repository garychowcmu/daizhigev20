  佛说十一面观世音神咒经
　　北周 耶舍崛多译




　　佛说十一面观世音神咒经

　　　　周宇文氏天竺三藏耶舍崛多译
　　如是我闻。一时佛在王舍城耆阇崛山中。与无量菩萨摩诃萨大众俱前后围绕。尔时观世音菩萨摩诃萨。与无数持咒贤圣俱。前后围绕来诣佛所。到佛所已五体投地顶礼佛足。礼佛足已绕佛三匝却坐一面。时观世音菩萨白佛言。世尊我有心咒名十一面此心咒十一亿诸佛所说。我今说之为一切众生故。欲令一切众生念善法故。欲令一切众生无忧恼故。欲除一切众生病故。为一切障难灾怪恶梦欲除灭故。欲除一切横病死故。欲除一切诸恶心者令调柔故。欲除一切诸魔鬼神障难不起故。世尊我未曾见若天若魔若梵若帝释若沙门若婆罗门等。有能受持如是咒者。若读若诵书写流布。或以此咒防护其身。或以此咒咒水澡浴其身。或入阵斗战或为毒所中。诵此咒故一切诸横无所能为。唯宿殃不除。此咒一切诸佛所念。我此咒一切诸佛所说。世尊我忆过恒河沙数劫外。有一佛名百莲华眼顶无障碍功德光明王如来。我于尔时在彼佛所。作大持咒仙人中王。于彼佛所方得此咒。得此咒时十方诸佛皆睹目前。睹见佛已忽然即得无生法忍。当知此咒有如是神力。亦能利益无量众生。是故当知善男子善女人。有能昼夜殷勤读诵勿令忘失。诵此咒时更莫他缘。于晨朝时洗浴其身。若不洗浴当漱口澡手。诵持此咒一百八遍。持此咒者现身即得十种果报。何等为十。一者身常无病。二者恒为十方诸佛忆念。三者一切财物衣服饮食。自然充足恒无乏少。四者能破一切怨敌。五者能使一切众生皆生慈心。六者一切蛊毒一切热病无能侵害。七者一切刀杖不能为害。八者一切水难不能漂溺。九者一切火难不能焚烧。十者不受一切横死。是名为十。现身复得四种果报。何者为四。一者临命终时得见十方无量诸佛。二者永不堕地狱。三者不为一切禽兽所害。四者命终之后生无量寿国。世尊我念过恒河沙数劫。复过恒河沙数劫。复过无量恒河沙数劫。尔时有佛名曼陀罗香如来。我于彼佛为优婆塞身。于彼佛所复得此咒。得此咒已于四万劫超生死际。说此咒时得一切诸佛大慈大悲大喜大舍智慧藏法门。以此法门力故。能救一切众生。一切牢狱系闭。杻械枷锁临当刑戮。水火等难种种苦恼。我恒救护令得解脱。一切夜叉罗刹以此咒力。令此罗刹皆发善心功德具足。即发阿耨多罗三藐三菩提心。我此神咒有如是力。设复有人犯四波罗夷及五逆罪。能读诵此咒一遍者。一切根本重罪悉得除灭。诵此咒者有如是功德。况复有人依此经教受持咒者。当知是人于万万亿那由他那由他诸佛所。曾闻此法今还得闻。况复受持读诵昼夜不忘者。是人若心所念者我满其愿。若复有人于十四日朝或十五日。以香汤洗浴其身著新净衣。一上厕一洗浴。如此净衣不得上厕。行此法时竟日不食至于明旦。其道场中置观世音像悬杂色幡盖香华供养。初入道场时。必须殷重至心。诸十方诸佛殷勤忏悔。忏悔已讫在于像前。敷一坐具胡跪恭敬。至心诵持此咒。行此法者当知是人。得四万劫离生死际。世尊我观世音菩萨名字难可得闻。若复有人称十万亿诸佛名字。或复有人称观世音菩萨名字者。彼二人福正等无异。
　　尔时观世音菩萨。白佛言世尊。若善男子善女人及一切众生。昼夜殷勤称我名者。皆得阿毗跋致地。现身得离一切苦恼。一切障难一切怖畏。及三业罪悉得除灭。况复有人依此经教如法修行。当知是人即得阿耨多罗三藐三菩提心如在掌中。佛告观世音菩萨摩诃萨言。善哉善哉善男子。汝乃能于一切众生起大慈大悲心。善男子当知汝等以此神力。救护一切众生。必得成就阿耨多罗三藐三菩提心无有疑也。佛告观世音菩萨摩诃萨言善男子如此神咒。我亦受持我亦印可。善男子汝今说之。尔时观世音菩萨摩诃萨。从坐而起偏袒右肩。胡跪合掌右膝著地。五体投地顶礼佛足。礼佛足已却坐一面。白佛言世尊。我今当承佛神力而说咒曰。
　　南无佛陀耶　南无达摩耶　南无僧伽耶　南无若那娑伽罗　毗卢遮那耶　多他伽多耶　南无阿利耶跋路　吉帝摄婆罗耶　菩提萨埵耶　摩诃萨埵耶　摩诃伽楼腻伽耶　南无萨婆哆他伽帝毗耶　阿罗诃陀毗耶　三藐三佛提毗耶　多侄他　唵陀罗陀罗地利地利　豆楼豆楼　壹知　跋知　遮离　遮离　钵遮离　钵遮离　鸠苏咩鸠苏摩婆离　伊利弥利脂致　阇罗摩波那耶　冒地萨埵　摩诃伽　卢尼迦　娑波呵
　　尔时观世音菩萨。白佛言。世尊此咒有如是神力最为上首。复说咒曰。
　　南无阿利耶跋路吉谛　摄婆罗耶　菩提萨埵耶　摩诃萨埵耶　多侄他　呵呵呵呵　一离弥离脂离毗离诘离醯离　娑波呵
　　时观世音菩萨白佛言世尊此咒名咒水咒衣咒。若复有人入道场时。先以此咒咒水七遍以浴其身。浴其身已复以此咒。咒衣七遍著入道场。
　　南无阿利耶　跋路吉氐摄婆罗耶　菩提萨埵耶　摩诃萨埵耶　多侄他　昼楼昼楼　呵呵呵呵　娑波呵
　　此名咒香咒。初入道场时咒香七遍。然后乃烧。
　　南无佛陀耶　南无达摩耶　南无僧伽耶　南无阿利耶　跋路吉氐摄婆罗耶　菩提萨埵耶　摩诃萨埵耶　摩诃伽楼尼伽耶多侄他　私利私利地利　地利地利私利　娑波呵
　　此名咒华咒油咒咒花散佛咒油然灯。各咒百遍。
　　南无佛陀耶　南无达摩耶　南无僧伽耶　南无阿利耶　跋路吉氐摄婆罗耶　菩提萨埵耶　摩诃萨埵耶　多侄他娑第　娑第　娑地娑地　薮茶薮茶　娑波呵
　　此名咒食咒。献佛食时所有饮食及诸杂果。先咒二十一遍然后乃献。
　　南无佛陀耶　南无达摩耶　南无僧伽耶　南无阿利耶　跋路吉氐摄婆罗耶　菩提萨埵耶　摩诃萨埵耶　摩诃伽楼尼伽耶　多侄他　诃私陀私　呼楼呼楼周楼　苏楼　苏楼　娑波呵
　　此名咒火咒。用苏曼木然火。别以苏曼木寸截三十一段。用酪酥蜜三种和之。取苏曼木段涂酪酥蜜。咒之一遍掷著火中。尽三十一段次第而咒。咒已然后如法修行。
　　南无佛陀耶　南无达摩耶　南无僧伽耶　南无阿利耶　跋路吉氐摄婆罗耶　菩提萨埵耶　摩诃萨埵耶　摩诃伽楼尼伽耶　多侄他　伊利　弥利　脂利弥利　提利醯利　娑波呵
　　此咒名结界咒。或咒水用之散著四方。或咒芥子散著四方。或咒净灰散著四方。各咒七遍。
　　南无佛陀耶　南无达摩耶　南无僧伽耶　南无阿利耶跋路　吉氐摄婆罗耶　菩提萨埵耶　摩诃萨埵耶　摩诃伽楼尼伽耶　多侄他　赖致帝利脂致　伽车　伽车　婆伽畔　阿利耶跋路　吉氐摄婆罗耶　娑婆婆能　娑波呵
　　行道讫竟。诵此咒七遍绕观世音。此咒别更有神力。若有人患寒热病者。或一日一发或二日一发或三日一发。以此咒之悉得除愈。
　　若被恶鬼打之。或被鬼子母所打。或被罗刹女打之。或被毗舍阇鬼打之。或被富单那鬼打之。或被颠鬼打之或患丁肿或患漏。或体生疮疱或被蛇螫或蝎螫。一切毒虫所螫之者。以黄土作泥咒之七遍。涂其螫处悉得除愈。若患风病咒酥七遍。涂其患处并服之即得除愈。或患偏风耳鼻不通。以青木香用胡麻油。桦皮上煮之并咒七遍。涂其患处即得除愈。所有疾病用此咒治悉得除愈。此咒神力说不可尽。我依经教略而言之。
　　尔时观世音菩萨摩诃萨。白佛言世尊。若有善男子善女人。有能依观世音教作法者。彼善男子善女人。须用白旃檀作观世音像。其木要须精实不得枯箧。身长一尺三寸作十一头。当前三面作菩萨面。左厢三面作嗔面。右厢三面似菩萨面狗牙上出。后有一面作大笑面。顶上一面作佛面。面悉向前后著光。其十一面各戴花冠。其花冠中各有阿弥陀佛。观世音左手把澡瓶。瓶口出莲花。展其右手以串璎珞施无畏手。其像身须刻出缨珞庄严。尔时其人造此像已。欲求心中所愿者。从月一日入道场至十五日。入道场时一上厕一洗浴。须净衣三具。一日之中三时换衣。于晨朝时著一具。中时著一具。向暮著一具。其净衣不著上屏。行道之人一食长斋。不食余味唯食大麦乳糜。安道场之处必须净室。泥拭鲜洁香泥涂地。复以香水洒地。在其室中量七肘地纵广正等。四角竖柱周匝悬幡。处中施一高座置观世音像。像面向西。以种种华散其道场。唯烧沉水苏合等香。从一日至七日。一日三时诵咒。晨朝诵一百八遍。中时一百八遍。向暮一百八遍。未须献食。从八日中时至十三日。日别一献种种饮食及余果子。所献之食不著槃上。唯敷净草上置饮食。于十四日十五日。倍加上妙香华以为供养。种种肴膳及余杂果。倍胜于前以为献佛。其行者唯敷莎草为座。胡跪恭敬面正向像。于十四十五日。在其像前然旃檀火。须苏摩油一升净铜器盛之。置行者前。复须沉水香粗细如筋。寸截满一千八段。尔时行者从十五日中后。取一沉水段。涂苏摩油咒之一遍。掷著旃檀火中。如是次第尽一千八段。尔时行者于其二日全不得食。至十五日夜。时观世音来入道场。其旃檀像自然动摇。其像动时三千大千世界俱时振动。其像顶上佛面出声赞行者言。善哉善哉善男子我来看汝。所有愿者今悉满足。时有四愿其四者何。一者愿不离坐处。即得腾空而去自在无碍。二者愿在于一切贤圣中得无障碍。三者愿作持咒仙人中王。四者愿现身即得随逐观世音。是名四愿。尔时行者于四愿中随意乞者。时观世音即与一愿。其四愿中若不得已。至后月十五日朝更立道场。于道场中置像一躯。其中有舍利者。还以十一面观世音像。置舍利像边。须花一千八茎。其行者在于像前敷草为坐胡跪恭敬。取其一花咒之一遍散著像上。如是次第尽一千八花。尽其花已。时观世音像正前菩萨面出大雷声。尔时行者安心定意不得恐怖。雷声出时一切振动。尔时行者口常诵咒。雷声出时即当乞愿发声唱言。南无观世音。弟子何时能救一切众生苦恼。何时当能满一切众生愿。时观世音随愿即与。当与愿时。天龙八部诸鬼神等无能障难。
　　若月蚀时用赤铜钵。盛牛酥三两。于其路地在观世音像前。以黄土泥涂地。团圆一尺五寸。酥钵置上。从初蚀时诵咒。乃至是月还生如故。然后始休。取其酥食须食尽竟。不得留余。食此酥已身中疾病悉得除愈。
　　用石雄黄雌黄。二种等分置草叶上。在观世音像前。诵咒一千八遍。咒已和其暖水洗浴其身。一切障难一切恶梦。一切疫病皆得除愈。
　　若有他方怨贼欲来侵境。以此观世音像面正向之。种种香华而为供养。取烟脂大如大豆。诵咒一千八遍。涂像左厢嗔面。令彼怨敌不能前进。若有国土人民疫病起时。或有杂类一切畜生疫病死时。安置道场。用白芥子押取脂使得一升。取紫橿木大如笔管。寸截满一千八段。先于像前然紫橿木。其人取紫橿一段。涂白芥子脂咒之一遍。掷之火中尽其段数。皆咒一遍掷著火已。能使一切疫病悉得除愈。若有人被他厌祷蛊道咒咀因即成病。如是病者在于像前。用其绯綖一咒一结。咒之七遍使作七结。系著像顶迳由一宿。取系病人颈即得除愈。若有人卒得狂病。用其白綖作二十一结。咒二十一遍。在于像前更咒一百八遍。系著此像正前面顶上。迳由一宿取系病人颈。若过二日不差。还取咒索更咒一百八遍。绞著像颈复迳一宿。取系病人即得除愈。若有恶鬼入人宅中。须薰陆香一百八颗在于像前。每颗咒一遍置著火中。尽此香已所有恶鬼。自然散走不敢停住。
　　若有怨仇伺求人便。取其白綖在于像前。结作一百八结咒之。一百八遍。系像左厢嗔面顶上迳由一宿。解取此索称彼怨仇名字。一称一截乃尽一百八结。恒称是人名字所作不成。若有人相嗔恨者。取五色綖作咒索在于像前咒之。系著左厢嗔面顶上迳由一宿解取自繁。令彼嗔者自然和解。若有人欲求善事。取五色綖结作咒索。在于像前咒之七遍。系著正前面顶上迳由一宿。解取系自身所求如意。若有人自知身中有障难者。须种种和香涂其像身。复以香水洗浴其像。洗浴像已还取此水。咒之一百八遍自浴其身。自浴身已一切障难自然消灭。说此品时一切大众同时赞言。善哉善哉观世音大士。乃能救护一切众生说大神咒。我等大众亦当受持。说此经已彼诸大众一时俱起。绕佛三匝作礼而去。

　　佛说十一面观世音神咒经

　　此经名金刚大道场神咒经。十万偈成部。略出十一面观世音一品。

