  观自在菩萨如意轮念诵仪轨
　　唐 不空译




　　观自在菩萨如意轮念诵仪轨一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　依灌顶道场经。说修陀罗尼法门。求速出离生死大海。应须先入诸佛如来海会灌顶道场。受灌顶已。发欢喜心。从师亲受念诵法则。后于净室。山林流水最为上胜。建立道场安置本尊。修真言者面向东方。应以瞿摩夷涂拭其地。以白檀香磨为香泥。以用涂坛。或方或圆随意大小。而于坛上散诸名花。烧香灯明供养。取二净器盛满香水。安置坛中以用供养。行者澡浴或不澡浴悉无障碍。但当运心思惟观察。一切众生本性清净。为诸客尘之所覆蔽。不见清净真如法性。为令清净。应当至心莲华合掌诵此密语真言曰。
　　唵娑嚩(二合)婆(引)嚩戍度憾
　　由此真言加持力故。身口意业悉得清净。然后五轮著地。归命礼十方一切诸佛诸大菩萨方广大乘。右膝著地忏悔随喜劝请发愿以至心每诵此偈。
　　归命十方正等觉　　最胜妙法菩萨众
　　以身口意清净业　　殷勤合掌恭敬礼
　　无始轮回诸有中　　身口意业所生罪
　　如佛菩萨所忏悔　　我今陈忏亦如是
　　诸佛菩萨行愿中　　金刚三业所生福
　　缘觉声闻及有情　　所集善根尽随喜
　　一切世灯坐道场　　觉眼开敷照三有
　　我今胡跪先劝请　　转于无上妙法轮
　　所有如来三界主　　临般无余涅槃者
　　我皆劝请令久住　　不舍悲愿救世间
　　忏悔随喜劝请福　　愿我不失菩提心
　　诸佛菩萨妙众中　　常为善友不厌舍
　　离于八难生无难　　宿命住智相严身
　　远离愚迷具悲智　　悉能满足波罗蜜
　　富乐丰饶生胜族　　眷属广多恒炽盛
　　四无碍辩十自在　　六通诸禅悉圆满
　　如金刚幢及普贤　　愿赞回向亦如是

　　次对本尊前。结跏趺坐或半跏坐。起大慈心。我修此法。为一切众生愿速证无上正等菩提。先磨诸香以用涂手。然后结于佛部三昧耶陀罗尼印。以二手虚心合掌。开二头指屈。辅二中指上节。二大指屈。辅二头指下节。其印即成。置印当心。想于如来三十二相八十种好。了了分明如对目前。至心诵此真言七遍真言曰。
　　唵怛他(引)蘖睹(引)纳婆(二合)嚩(引)也娑嚩(二合)诃(引)
　　由结此印及诵真言故。即警觉一切如来。悉当护念加持行者。以光明照触。所有罪障皆得消灭。寿命长远福慧增长。佛部圣众拥护欢喜。生生世世离诸恶趣。莲花化生速证无上正等菩提。次结莲花部三昧耶印。以二手虚心合掌。散开二头指二中指二无名指。微屈如开敷莲花形安于当心。想观自在菩萨相好持妙莲花。即诵此真言七遍于顶右散真言曰。
　　唵跛娜谟(二合引)纳婆(二合)嚩(引)也娑嚩(二合引)诃
　　由结此印及诵真言故。即警觉观自在菩萨等持莲花者。一切菩萨莲花部圣众悉皆欢喜。加持护念。一切菩萨光明照触。所有罪障皆得消灭。一切菩萨常为善友。
　　次结金刚部三昧耶印。
　　以左手翻掌向外。以右手掌背。安左手背。用左右大指小指互相钩。如金刚杵形。安置于当心。想金刚藏菩萨持妙金刚杵威光相好。即诵真言七遍于顶上左散之真言曰。
　　唵嚩日嚧(二合)纳婆(二合)嚩(引)也娑嚩(二合引)诃(引)
　　由结此印及诵真言故。即警觉一切金刚圣众。加持拥护。所有罪障悉皆除灭。一切痛苦终不著身。当得金刚坚固之体。一切诸魔不能侵娆。
　　次结护身被金刚甲胄印。
　　以二手内相叉。右押左。竖二中指头相中屈二头指如钩形。于中指背勿令相著。并二大指押无名指即成。以印加持自身五处。所谓额次右肩次左肩次心次喉。于顶上散印。各诵真言一遍真言曰。
　　唵嚩日啰(二合引)[日*銀]你(二合引)钵啰(二合)捻(奴揖反引)跛跢(二合)也娑嚩(二合引)诃
　　由结此印及诵真言。加持故。即成被金刚甲胄。所有毗那夜迦及诸天魔作障碍者。退散驰走。悉见行者光明被身威德自在。若居山林及在险难。皆悉无畏。所有水火等灾一切厄难虎狼师子刀杖枷锁。如是等事皆悉消灭。见者欢喜。命终已后不堕恶趣。当生诸佛净妙国土。
　　次结地界金刚橛印。
　　右无名指入左无名指小指内。中指入左中指头指内左亦如之。皆头外出。余指并头相拄。即想印成火焰金刚杵形。大指著地掣之。一掣一诵至三便止。随意大小标心即成坚固地界真言曰。
　　唵枳里枳里(一)嚩日啰(二合引)嚩日哩(二合二)部哷(二合半音)满驮满驮吽(引)癹吒(半音)
　　由结此印及诵真言加持地界故。下至水际如金刚座。天魔及诸障者不为恼害。少加功力速得成就。
　　次结方隅金刚墙印。
　　准前地界印。开二大指直竖。侧如墙形。想印如金刚杵形。右绕身三转。标心大小。即成金刚坚固之城。诸佛菩萨尚不违越。何况诸余难调伏者。毗那夜迦及毒虫利牙爪者。不辅近真言曰。
　　唵萨啰萨啰嚩日啰(二合引)钵啰(二合)迦(引)啰吽(引)癹吒(半音)
　　行者次应想于坛中八叶大莲花花。上有妙师子座。座上有七宝楼阁。垂诸璎珞缯彩幡盖。宝柱行列垂妙天衣。周布香云普雨杂花奏诸音乐。宝瓶阏伽天妙饮食。摩尼为灯。作此观已而诵此偈。
　　以我功德力　　如来加持力
　　及以法界力　　普供养而住

　　说此偈已。次结大虚空藏普通供养印。以二手合掌。以二中指右压左外相叉。博著手背。以二头指相拄。反蹙如宝形。结印成已。诵真言四遍。普通供养真言曰。
　　唵誐誐曩三(去)婆(去)嚩嚩日啰(二合引)斛(引)
　　由结此印及诵真言加持力故。所想供养真实无异。一切圣众皆得受用。
　　次应结宝车辂印。
　　二手内相叉仰掌。二头指横相拄。以二大指各捻头指根下。想印成七宝车辂。金刚驾御宝车。乘空而去至于极乐世界。请诸圣众即诵真言三遍真言曰。
　　唵都噜都噜吽
　　由结此印真言加持故。七宝车辂至彼极乐国土。又想如意轮观自在菩萨及诸圣众眷属围绕。乘宝车辂至道场中。虚空而住。
　　次结请车辂印。
　　便诵请事辂真言。以二大指向身。拨二中指。头诵三遍真言曰。
　　娜么悉底啰(三合)野地尾(二合)迦(引)南(引二合)怛他(引)孽多(引)喃(引)唵嚩日[口*朗](二合)[日*銀]你(二合引)羯唎沙(二合)也娑嚩(二合引)诃(引)
　　由此真言印加持故。圣众从本土来。至此道场空虚而住。
　　次结请本尊三昧耶降至于道场印。二手内相叉作拳。左大指屈入掌中以右大母指向身招之。诵真言七遍真言曰。
　　唵阿嚧(引)力迦(半音)阿孽车阿孽车娑嚩(二合引)诃
　　由此真言印加持。观自在菩萨不越本誓故。即赴集于道场受此供养。
　　次应辟除诸作障者。结莲花部明王马头观自在菩萨真言印。
　　二手合掌屈二头指无名指。于掌内甲相背。竖开二大指。微屈离头指。二小指二中指各各合竖即成。随诵真言以印顶上左旋三匝。想辟除诸作难障者。一切诸魔见此印已。退散驰走便右旋三匝即成。结界明王真言曰。
　　唵阿密哩(二合)睹(引)纳皤(二合)嚩吽(引)癹吒(半音)娑嚩(二合引)诃
　　次结上方金刚网印。
　　准前墙印。二大指捻二头指下节。诵真言三遍。以印顶上右转三匝。真言曰。
　　唵尾娑普(二合)啰捺啰(二合)乞叉(二合)嚩日啰(二合引)半惹啰吽癹吒(半音)
　　由结此印真言加持故。即成金刚坚固不坏之网。
　　次结金刚火院密缝印。
　　以左手掩右手背。竖二大指诵真言三遍。右绕身三匝。想金刚墙外有三重火焰围绕真言曰。
　　唵阿三莽嚚你(二合)吽癹吒(半音)
　　次献阏伽香水真言印。
　　二手捧器当额奉献。想洛圣众足。诵真言三遍真言曰。
　　曩莫三满多没驮(引)南誐誐曩娑莽娑忙娑嚩(二合引)诃(引)
　　由献阏伽香水故。行者获得三业清净。洗涤烦恼垢。
　　次当结献莲花座印。
　　二手虚心合掌。舒开左右无名指中指头指。屈如微敷莲花形。在宝楼阁内诸圣及本尊。各坐本位眷属围绕了了分别。诵真言三遍真言曰。
　　唵迦么攞娑嚩(二合引)诃(引)
　　由结莲花座印加持奉献故。行者当得十地满足。当得金刚之座。
　　次结普供养印。
　　二手合掌以十指右押左。互相交上节即成诵真言三遍。想从印流出无量无边涂香云海花鬘云海烧香云海饮食灯明云海。皆成清净广大供养。即诵普供养真言三遍。真言曰。
　　娜莫萨嚩怛他(去引)蘖帝(引)毗喻(二合引一)尾湿嚩(二合)目契(引)毗药(二合一)萨嚩他(引)欠揾娜[薜/子](二合)底娑颇(三合)啰呬(引)[牟*含]誐誐曩剑娑嚩(二合引)诃
　　次应诵赞叹偈。
　　迦么攞目佉(一)迦么攞路(引)左娜(二)迦么攞(引)娑那(三)迦么攞贺娑跢(二合四)迦么攞(引)娑母你(五)迦么攞迦么攞(六)三娑嚩(七)娑迦攞么攞(八)乞叉(二合)啰娜(九)那么悉帝
　　次应思惟。想于自身中正当胸间。如满月形光明晃曜。月上有八叶莲花。于莲花胎中有如意宝珠。如红颇梨色。爀奕光明照无量世界。于光明中涌出本尊如意轮观自在菩萨具足六臂相好圆满住思惟相作是观已。起大悲心。即结如意轮根本印。二手合掌二头指屈如宝形。二中指屈相拄如莲花叶。合竖二大指即成。相如意轮菩萨如对目前了了分明即诵根本陀罗尼七遍。顶上散印真言曰。
　　曩谟啰怛曩(二合)怛罗夜(引)也(二合)曩莫阿(引)哩夜(二合引)嚩[口*路](引)枳帝湿嚩(二合)啰(引)也冒(引)地萨怛嚩(二合引)也摩贺(引)萨怛嚩(二合引)也摩贺(引)迦(引)噜抳迦(引)也怛你也(二合)他(去引)唵斫讫啰(二合)[革*(卄/(ㄇ@人)/戊)]底振多(引)么抳么贺(引)跛纳铭(二合)噜噜底瑟姹(二合)入嚩(二合)攞阿迦啰洒(二合)也吽泮吒(半音)娑嚩(二合引)诃
　　次结如意轮心印。
　　准前根本印。二无名指二小指右压左外相叉即成。诵心真言七遍顶上散之真言曰。
　　唵跛娜么(二合)振跢(引)么抳入嚩(二合)攞吽
　　次结心中心印。
　　准前心印中指外相叉。小指横竖即成。诵心中心真言七遍顶上散之真言曰。
　　唵嚩啰娜跛纳铭(二合)吽
　　即持念珠蟠于掌中。以心中心真言加持七遍。然后持珠当心。次第记数念诵满一百八遍。或一千八十遍心住本尊三摩地。更莫异缘了了分明。遍数了了。珠安掌中。顶戴安置本处。然后结根本印心印心中心三印。即入三摩地观即观心圆明渐舒。廓周法界。不见身心成清净法界。乃至食顷。从三昧出。次结普供养印。献香花等及阏伽水。赞叹发愿。即结火院结界印。头上左转一遍即成解界。次结车辂印向外拨之。次结迎请印向外拨之。次结护身印印五处已。次结三部三昧耶印即出道场任意经行。读诵大乘经典助心中所求上中下悉地。行者若能日日三时依此念诵。罪障消灭得大智慧。三昧成就本尊现前能获功德如经所述。

　　观自在菩萨如意轮念诵仪轨一卷


