  救度佛母二十一种礼赞经
　　




　　救度佛母二十一种礼赞经

　　纳摩阿(阿喇)鸦答(阿)喇叶
　　敬礼圣大悲藏观自在菩萨。
　　波答拉胜境　　绿色答(嘛)字生
　　三世佛业母　　顶严无量光
　　祈并眷属临

　　诸天非天顶髻严　　恭敬跪捧两足莲
　　度诸穷苦中之母　　致礼救度佛母前

　　唵敬礼尊圣救度母。
　　绿色
　　
　　唵敬礼多哩速疾勇　　咄多哩者除怖畏
　　咄哩能授诸胜义　　具莎诃字我赞礼

　　赤色
　　
　　敬礼救度速勇母　　目如刹那电光照
　　三世界尊莲华面　　从妙华中现端严

　　白色
　　
　　敬礼百秋朗月母　　普遍圆照无垢面
　　如千星宿俱时聚　　殊胜威光超于彼

　　黄色
　　
　　敬礼紫磨金色母　　妙莲华手胜庄严
　　施精勤行柔善静　　忍辱禅定性无境

　　黄色
　　
　　敬礼如来顶髻母　　最胜能满无边行
　　德到彼岸尽无余　　胜势佛子极所爱

　　金色
　　
　　敬礼怛啰吽字母　　声爱方所满虚空
　　运足遍履七世界　　悉能钩召摄无余

　　赤色
　　
　　敬礼释梵火天母　　风神自在众俱集
　　部多起尸寻香等　　诸药叉众作称叹

　　青色
　　
　　敬礼特啰胝发母　　于他加行极摧坏
　　展左踡右作足踏　　顶髻炽盛极明耀

　　红色
　　
　　敬礼都哩大紧母　　勇猛能摧怨魔类
　　于莲华面作频眉　　摧坏一切冤家众

　　红色
　　
　　敬礼三宝严印母　　手指当心威严相
　　严饰方轮尽无余　　自身炽盛光聚种

　　红色
　　
　　敬礼威德欢悦母　　宝光珠鬘众光饰
　　最极喜笑睹怛哩　　镇世间魔作摄伏

　　青色
　　
　　敬礼守护众地母　　亦能钩召诸神众
　　摇颦眉面吽声字　　一切衰败令度脱

　　金色
　　
　　敬礼顶冠月相母　　冠中现胜妙严光
　　阿弥陀佛髻中现　　常放众妙宝光明

　　赤色
　　
　　敬礼如尽劫火母　　安住炽盛顶髻中
　　普遍喜悦半趺坐　　能摧灭坏恶冤轮

　　青色
　　
　　敬礼手按大地母　　以足践蹋作镇压
　　现颦眉面作吽声　　能破七险镇降伏

　　白色
　　
　　敬礼安隐柔善母　　涅槃寂灭最乐境
　　莎诃命种以相应　　善能消灭大灾祸

　　白色
　　
　　敬礼普遍极喜母　　诸怨支体令脱离
　　十字咒句妙严布　　明咒吽声常朗耀

　　黄色
　　
　　敬礼都哩巴帝母　　足蹑相势吽字种
　　弥噜曼陀结辣萨　　于此三处能摇动

　　黄色
　　
　　敬礼萨啰天海母　　手中执住神兽像
　　诵二怛啰作发声　　能灭诸毒尽无余

　　金色
　　
　　敬礼诸天集会母　　天紧那罗所依爱
　　威德欢悦若坚铠　　灭除斗诤及恶梦

　　黄色
　　
　　敬礼日月广圆母　　目睹犹胜普光照
　　诵二喝啰咄怛哩　　善除恶毒瘟热病

　　青色
　　
　　敬礼具三真实母　　善静威力皆具足
　　药叉执魅尾怛辣　　都哩最极除灾祸

　　若有智者勤精进　　至心诵此二十一
　　救度尊处诚信礼　　是故赞叹根本咒
　　每晨早起夕时礼　　忆念施诸胜无畏
　　一切罪业尽消除　　悉能超越诸恶趣
　　此等速能得聪慧　　七俱胝佛所灌顶
　　现世富贵寿延安　　当来趣向诸佛位
　　有时误服诸毒物　　或自然生或合成
　　忆念圣尊真实力　　诸恶毒药尽消灭
　　或见他人遭鬼魅　　或发热病受诸苦
　　若转此赞二三七　　彼诸苦恼悉蠲除
　　欲乞男女得男女　　求财宝位获富饶
　　善能圆满随意愿　　一切障碍不能侵
　　佛母尊圣救度母　　及诸十方三世中
　　所有诸佛并弟子　　我今一心敬赞礼
　　花香灯烛及香水　　妙食妓乐等供养
　　实献即于意所现　　皆愿众圣乐纳受
　　自从无始直至今　　十不善及五无间
　　由心烦恼故所造　　一切罪恶皆忏悔
　　声闻缘觉诸菩萨　　乃至凡夫诸有情
　　三世所积诸福善　　我皆随喜尽无余
　　随诸有情一切愿　　宜其种种差别智
　　应其大小通常类　　劝转一切妙法轮
　　从今直至轮回空　　请常住世不涅槃
　　为苦海中诸众生　　悉愿圣母慈眼观
　　我今所集诸福善　　皆成无上菩提因
　　惟愿不久于众生　　证得无上引导师
　　尊圣佛母具大悲　　于我一切诸众生
　　速净诸障满资粮　　愿令获得证菩提
　　直至无上菩提位　　世世获得常安乐
　　于修菩提一切处　　一切间断诸魔祟
　　疾病一切天寿类　　并诸恶梦不利相
　　八怖一切恼害事　　愿令急速尽消除
　　世间及于出世间　　一切善乐于丰足
　　增盛一切饶益事　　愿令获得自然成
　　精进修行法增盛　　修汝常得见圣颜
　　悟入空义菩提意　　愿令暂如朔月增
　　彼佛众会咸清净　　我时于胜莲华生
　　亲睹如来无量光　　现前受我菩提记
　　我从住世所修佛　　三世一切佛业母
　　一面二臂身绿色　　愿执优婆花吉祥
　　佛母体微妙云何　　及于眷属共寿量
　　境界及于号云何　　愿我等皆亦复然
　　赞祝尔尊微善力　　我等随方所在处
　　病魔贫争尽消除　　善祥增长祈皆赐

　　礼供世尊母　　我以所积善
　　世界诸众生　　皆生极乐界

　　弃身过庄严相好　　弃语过获频伽音
　　弃意过证一切智　　成胜吉祥功德瑞


　　圣救度佛母二十一种礼赞经竟


