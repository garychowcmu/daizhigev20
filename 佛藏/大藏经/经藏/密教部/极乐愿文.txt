  极乐愿文
　　清 达喇嘛嘎卜楚萨木丹达尔吉译




　　极乐愿文

　　　　清字经馆行走福佑寺达喇嘛嘎卜楚萨木丹达尔吉译
　　希有为众施行无尽德
　　略念能令死主难远离
　　恒观有情如忆独子者
　　世尊无量寿佛前敬礼

　　释迦牟尼历次中　　善所称赞之胜境
　　往生极乐愿文词　　由慈悲故尽力说
　　善恶被重无明障　　天人命为嗔械残
　　爱索缚在轮回狱　　业水飘进三有海
　　病老苦浪多推荡　　摧入死主海兽口
　　常为不欲苦担压　　无依玷辱之号哀
　　愿与心为证见者　　导引困苦独弥陀
　　观音大势至菩萨　　并眷属前谨祷祈
　　为我等故与多劫　　曾发胜誓愿莫忘
　　如妙翅尊行虚空　　以慈神力而降临

　　伏愿自他三世。所缘二资粮海。普合一力为倚。我等临命终时。亲见接引弥陀。二大菩萨。并诸眷属围绕现前。尔时于佛眷属生极专之至诚。而无断命之苦。仍不失其信诚。并所见境界之念。将终之时。八大佛子。皆以神变来至。指引极乐之路。依教即往极乐胜境。从宝莲中。愿生大乘利根之种姓。
　　将生之时。一切总持及诸禅定。无缘道心。无尽辩才等。无量诸胜功德。具足而得。即承无上导师阿弥陀佛。并十方诸佛菩萨。悉皆欢喜。愿受大乘之法敕。于彼诸法之义。刹那闲如理融通。即乘无碍神变。至方广佛刹。广行菩萨妙行。愿悉圆满。
　　已生净土之时。起诸勇猛慈悲。以无碍神变。特至秽土。为诸众生。各如自缘。依法而教。愿悉安之于诸佛称赞清净之道。普行希有之行。皆速圆满。利益无边众生。愿皆易得佛果。
　　愿临命终时　　海会绕弥陀
　　眼前明显见　　慈信盈我心
　　将见中阴兆　　佛子即指教
　　既生净土已　　来化秽土众

　　如此胜境。或未得生。惟愿生生世世。常遇佛教。在诸经论中。契悟闻思修。愿得清净之身。
　　既得其身。于高类七德庄严。愿不远离。
　　如是于一切时中。忆念前生。愿得宿命智。
　　生生世世。凡见三有。皆生无益之心。而于解脱功德。即起夺意之念。在诸佛律中。愿得出家。
　　既出家之时。于诸恶堕。毫无所染。圆守禁戒。行至无极门中。得大菩提。愿如大比丘阿閦佛。
　　复于世世生生。在染净诸法中。如理融通。圆成之道。诸法文义。持不失忘之总持。愿悉丰足而得。
　　如已所持。示于他时。愿得清净无碍之辩。
　　复于生生世世。于楞严等诸定。肉眼等五眼。神境等六通。愿一切悉得无离。
　　复于生生世世。以自生之力。分晰一切善恶之道。愿得广大之智慧。
　　于染净诸法。细微差别。分晰如现。悉无杂滥。愿得利明之智慧。
　　所有未悟误悟疑心之念。将生之时。则悉灭无余。愿得速见之智慧。
　　以他不能测量之妙法文义不费钻研。愿得深密之智慧。
　　总言泄露智慧之过。及离智之文义。悉能分晰。从方便正智中修菩提行。悉到彼岸。愿如至尊文殊菩萨。
　　如是广大利明。速见深密之诸智慧。悉以易得。随缘所持。折伏邪说。能令智者欢喜。缘佛说诸法中。善能分辨讨论纂作。愿得智者之到彼岸。
　　复于生生世世。凡执自利为要。于菩萨广大行中。若生退回。悉皆断灭。以勇猛心。更勤利他。皆到彼岸。从方便菩提中。行菩萨行。皆至无极。愿如胜观自在菩萨。
　　复于生生世世。修行自他兼利。摧灭诸魔外道。及诸敌时。从方便勇力中。修菩萨行。皆至究竟。愿如秘密主金刚手菩萨。
　　生生世世。以弃怠之精进。圆菩萨之妙行自初发心。至刹那闲。亦无怠惰。而从大精进中。得胜菩提。愿如无等释迦王佛。
　　生生世世。息除修道之闲断。身心之诸病。时以微题名号。即能息灭身语意之痛愆。愿如药师琉璃光王如来。
　　复于生生世世。如欲寿终无极。以微题名号。即能摧灭非时横夭。愿如无量寿佛。
　　若寿障将至之时。即见救济无量寿以四业中。随业现身。而为调伏。既见身已。愿寿障尽消无余。
　　而彼随度现身之时。即得识知是无量寿。生无造作坚固至诚承是力故。生一切处。愿得不离无量寿佛。亲为知识。
　　复于生生世世。获得世出世闲。诸功德之本。具足性相大乘之善知识师。愿喜悦护持。
　　随持之时。于善知识师前。得生无退坚固之信。愿恒使喜悦。
　　刹那之闲。愿不令不喜。
　　以善知识师指示。随其诸教。愿无不全受彼所教义。如理融化。而能修习。愿得至究竟。
　　刹那之闲。愿不由恶友遣使。
　　生生世世。于恭信因果。及厌离心。菩提妙心。并清净见悉得融通。行无勉强尝试之行。愿常不闲断。
　　生一切处。从身语意所修诸善根。普皆全为利他。盖愿成清净菩提之因矣。
　　惟彼世尊妙胜果　　现今我若未证时
　　愿得清净修道身　　世世忆念恒出家
　　辩才禅定神通咒　　持无边诸功德藏
　　悉得悲智无双友　　速修菩提至究竟
　　将见非时寿天相　　无量寿佛身明现
　　则断死主之勇猛　　愿速得持无死姓
　　我愿世世无量寿　　亲为护持大乘师
　　于佛赞叹道理中　　刹那之闲无退惰
　　弃舍众生为自利　　分别之心亦不生
　　修利他理无蒙昧　　方便智巧厚利他
　　以我微念尊名号　　消诸侵犯罪业果
　　转成丰足安乐因　　直步上乘之阶梯
　　佛子解脱微作兆　　灭尽菩萨行之祟
　　一切用度皆丰顺　　于意微思悉圆成
　　释迦弥陀及慈氏　　文殊密主观世音
　　善逝眷属实因缘　　是愿不虚速圆成


　　极乐愿文竟


