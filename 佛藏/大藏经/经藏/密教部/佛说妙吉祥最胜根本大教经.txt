  佛说妙吉祥最胜根本大教经
　　宋 法贤译




　　佛说妙吉祥最胜根本大教经卷上

　　　　西天译经三藏朝散大夫试光禄卿明教大师臣法贤奉　诏译

　　焰鬘得迦忿怒明王成就仪轨分第一

　　尔时妙吉祥　　化身大明王
　　名焰鬘得迦　　遍身炽盛光
　　甚恶大怖畏　　令诸大明王
　　惊怖器杖落　　天人阿修罗
　　恐怖而合掌　　悉皆归命礼
　　称赞俱胝数　　见斯大焰光
　　热恼心如火　　如是而白言
　　唯愿大明王　　止息大恶相
　　光明大炽盛　　遍照于十方
　　三界诸天人　　及彼修罗等
　　惊怖归三宝　　顶礼佛法僧
　　即时大明王　　息恶化善相
　　具足大威德　　妙吉祥化身
　　天人修罗等　　俱白大明王
　　云何行精进　　种种而承事
　　恭敬供养等　　而得大欢喜
　　方便为开演　　断除我等疑
　　尔时大忿怒　　焰鬘得迦王
　　如是闻彼语　　告天修罗等
　　汝各具威德　　归依佛法僧
　　三宝胜功德　　信顺如来敕
　　利益诸众生　　我止大恶形
　　化为妙善相　　已受三归者
　　当发菩提心　　我有根本教
　　大明成就法　　七字十字等
　　如是成法句　　一切诸天人
　　及彼阿苏啰　　汝等当受持
　　所愿皆成满　　此焰鬘得迦
　　忿怒根本教　　我亲所说时
　　大地皆震动　　江海悉沸腾
　　一切诸天人　　夜叉啰叉娑
　　及以必舍佐　　身心俱颤掉
　　怖畏大明王　　各发恭敬心
　　合掌俱作礼　　受持大忿怒
　　焰鬘得迦王　　根本心大明
　　为护世正法　　于彼三界中
　　一切人天内　　作成就仪轨
　　最胜最第一　　焰鬘得迦王
　　亲自而宣说　　一切诸天人
　　信受俱欢喜　　天上及人间
　　恭敬头面礼　　百千菩萨众
　　依法自修习　　广行慈悲行
　　如是此大教　　妙吉祥根本
　　清净仪轨法　　成就第一分

　　焰鬘得迦必隶睹得羯吒曼拏罗成就仪轨分第二

　　复次最上曼拏罗仪轨。能于三界作大怖畏。能施所求一切满愿。此名必隶睹得羯吒曼拏罗成就法。持明行人先须拣择所乐之地。或大树之下或尸陀林中。或空舍内或四衢道路之傍。或于山间或二塔中间。或园林内或山顶上。或河岸海岸或牛栏内。或斗战之地或大自在天祠及诸寂静之处随自意乐。当建曼拏罗。复须依法洁净。于彼地内所有荆棘瓦石砂砾骨发橛木等。不洁之物悉皆除去。然后以五药净水合瞿摩夷涂曼拏罗地。时持明者经宿沐浴。净持斋戒志意专心。诵此大明作自拥护。复次以兜罗绵或麻。合三股线絣四方曼拏罗。先从东方起首。四方四隅次第依法。如是絣已。用尸灰粉于曼拏罗四方四隅作于四门。唯开南门余三常闭。曼拏罗中心粉一莲花。复于东北隅起首依法次第。以尸灰画诸贤圣及宝杖印。于曼拏罗四门。各画一必隶多形。中间莲花上画第五必隶多形。以髑髅为装严。如是曼拏罗中。一一依法悉令周足。复次曼拏罗有其八种。阔一肘曼拏罗。为常供养仪。阔二肘曼拏罗为消灾增益仪。阔三肘曼拏罗为发遣设咄噜仪。阔四肘曼拏罗为敬爱句召仪。阔五肘曼拏罗为禳灾除病仪。阔六肘曼拏罗为除魔及宿曜仪。阔七肘曼拏罗为句召诸天敬爱仪。阔八肘曼拏罗为一切所求成就仪。如是八肘已上作者。非依仪轨必不成就。持明者画曼拏罗已。以满钵盛香水。满钵盛种种妙花。及沉香旃檀香安息香酥灯油灯。如是依法次第安置。必得成就。
　　复次或作大恶曼拏罗法。持明者用涅哩嚩娑为灯。以酒肉鱼及种种饮食当用出生。即行人作礼诸佛发菩提心。时持明者依法。自画曼拏罗内贤圣形像及标帜等。如不能画。依法观想。曼拏罗莲花之上有微妙字。化成必隶多得羯吒。复想曼拏罗四隅各一宝杖。四门各一必隶多。即诵必隶多大明。如是诵已。复想曼拏罗内八种标帜。其名曰贺悉多波那尸啰娑建驮部惹羯噜吒亲那左哩摩捺啰设嚩摩攞。如是想已。诵此大明而作现前。然后请召焰鬘得迦大忿怒明王。入自心中。身黑色大恶相。具大威德遍身炽焰。六面各有三目。目作赤黄色。头发及眉皆赤黄色。六足。足蹋必隶多。十二臂。右第一手作施愿印。第二手执钩第三手执三叉。第四手执剑。第五手执宝杖。第六手执钺斧。左第一手执髑髅。第二手执旗。第三手执都摩囕第四手执罥索。第五手竖头指。第六手执宝杖。用半干半润人头为鬘。饰虎皮为衣。身大腹广。面作种种忿怒相。恶色变动如海沸腾。现相不定。或作忿怒相或作善相。或作大恶相或作怖畏相。或开口出舌或露现牙齿。如是依法粉画观想亦然。如是想已。以香水献阏伽及红色花。于必隶多顶上。复用赤檀香花及花鬘。献焰鬘得迦明王顶上。即诵焰鬘得迦明王心大明。持明者观想。此明王心大明入自心中。诵头大明想在头上。诵顶大明想在顶上。诵甲胄大明想为甲胄。如是观想已。复诵香大明即献香。然后于曼拏罗四方四隅。各燃于灯供养。即以种种饮食及上妙香花。献焰鬘得迦忿怒明王。复以种种饮食出生。献必隶多及一切鬼神等。复用满钵净水满钵好香。安置曼拏罗外。然后依法令受法弟子沐浴洁净已。即诵忿怒明王大明加持一花。令彼弟子以二手指执此一花。而复用帛覆于头面。念三宝名。时阿阇梨引弟子入曼拏罗内令发誓愿。即便抛花向曼拏罗中。与去面帛认本尊。阿阇梨与弟子。说宝杖印及三宝秘密三昧印。即以香花水灌弟子顶。复以香花供养。所有忿怒明王心大明授与弟子。时弟子受大明已。头面作礼随力布施供养阿阇梨。弟子所愿之事必得成就。复用满钵香水安曼拏罗东边。献明王阏伽水。时阿阇梨即诵发送大明。发送焰鬘得迦大忿怒明王归于本位。于曼拏罗献阏伽水。如是依法常作。能得世间广大无等之福。

　　忿怒明王必隶睹得羯吒曼拏罗大明成就仪轨分第三

　　复说曼拏罗中第一必隶多大明曰。
　　唵(引)萨莫萨哩嚩(二合)怛他(引)誐帝(引)毗药(二合一)必隶(二合)多目佉(二)佉(引)那迦娑嚩(二合引)贺(引三)
　　复说曼拏罗东门必隶多大明曰。
　　唵(引)必隶(二合引)睹(引)攞迦(二合引)野(一)吽(引)发吒(半音二)
　　复说曼拏罗南门必隶多大明曰。
　　唵(引)必隶(二合引)多鼻(引)鬘(引)怛迦(一)吽(引)发吒(半音二)
　　复说曼拏罗西门必隶多大明曰。
　　阿(引)唵(引)必隶(二合引)多(一)入嚩(二合)攞(二)发吒(半音三)
　　复说曼拏罗北门必隶多大明曰。
　　唵(引)乞叱(二合)钵啰(二合)必隶(二合引)睹(引一)得羯(二合)吒(二)吽(引)发吒(半音三)
　　复说曼拏罗四隅宝杖大明曰。
　　唵(引)曩莫没驮达哩摩(二合)僧祇毗药(二合一)萨哩嚩(二合)怛他(引)誐帝(引)毗药(二合二)阿(引)骨噜(二合引)驮尾惹野(引三)仡你(二合引)入嚩(二合)哩多(四)[口*爾]贺嚩(二合引五)必隶(二合引)多始啰(六)吽(引)发吒(半音七)
　　请召焰鬘得迦明王大明曰。
　　唵(引)曩谟(引)没驮达哩摩(二合)僧祇(引)毗药(二合一)骨噜(二合引)达嚩啰尾(引)啰(二合)莎(二)三摩曳(引)曩(三)阿誐蹉(四)阿(引)誐蹉(五)唵(引)阿(引)吽(引六)壹难必隶(二合引)多娑喃(七)必隶(二合引)睹(引)得羯(二合)吒(八)[口*洛]乞叉(二合)[口*洛]乞叉(二合)娑嚩(二合引)贺(引九)
　　必隶多鬘大明曰。
　　唵(引)曩莫萨哩嚩(二合)怛他(引)誐帝(引)毗药(二合一)必隶(二合引)多摩(引)隶(引二)尾讫哩(二合)帝(引三)虞呬也(二合)闭(引四)尾迦(引)啰目契(五)萨哩嚩(二合)[口*洛]乞刍(二合)钵祖(仁祖切)瑟胝(二合引六)吽(引)发吒(半音七)
　　十七微妙字大明曰。
　　阿(引一)骨噜(二合引)提(引)迦焰鬘(引)得迦(二)贺曩(三)摩他(四)畔惹(五)吽(引)发吒(半音引六)
　　明王心大明曰。
　　唵(引)阿(引一)吽(引二)此明为拥护
　　观想明王头大明曰。
　　唵(引)迦(引)攞吽发吒(半音一)
　　观想明王顶大明曰。
　　唵(引)野鬘得枳(引)羯尾(引)啰(一)吽(引)发吒(半音)
　　观想明王甲胄大明曰。
　　唵(引)入嚩(二合引)攞(引一)入嚩(二合)里多尾仡啰(二合)贺(二)吽(引)发吒(半音三)
　　观想明王器仗大明曰。
　　唵(引)吠(引)嚩莎旦(引)多迦(一)吽(引)发吒(半音二)
　　如是焰鬘得迦明王大明。于身五处观想。
　　献阏伽大明曰。
　　唵(引)伊迦尾(引)啰(一)野鬘(引)怛迦(二)尾娑啰(三)尾娑啰(四)娑嚩(二合引)贺(引五)
　　献涂香大明曰。
　　唵(引)啰讫多(二合一)唧底(二)输尼多(引)哩捺啰(三合三)苏巘驮(四)尾仡啰(二合)贺(五)娑嚩(二合引)贺(引六)
　　献花大明曰。
　　唵(引)祢摩也(二合一)萨啰(二合)仡摩(二合引)攞也(二合引二)驮(引)哩尼(引)娑嚩(二合引)贺(引三)
　　献香大明曰。
　　唵(引)唧底(一)度波(二)必哩(二合)夜(引)野娑嚩(二合引)贺(引三)
　　献灯大明曰。
　　唵(引)祢么也(二合一)[口*爾]逾(二合引)底瑟摩(二合)帝娑嚩(二合引)贺(引二)
　　一切饮食出生大明曰。
　　唵(引)萨哩嚩(二合引)弥试(引)阿嚩贺(引)哩尼(引二)娑嚩(二合引)贺(引三)
　　献一切饮食及出生大明曰。
　　唵(引)祢摩焰(二合引)曩部(引)[口*爾]你(引一)贺啰贺啰(二)讷凌(二合引)讷凌(二合引三)讷凌(二合引)朅娑嚩(二合引)贺(引四)
　　必隶睹得羯吒曼拏罗中献食及出生大明曰。
　　唵(引)窟窟你(一)必隶(二合引)睹(引)得羯(二合)吒(二)必哩(二合)多摩(引)隶(引三)攞里你(四)窟朗(二合引)窟朗(二合引)窟朗(二合引)窟朗(二合引五)必励(二合引六)必励(二合引)底始吠(引七)讷凌(二合引)讷凌(二合引)讷凌(二合引八)窟窟你(九)仡哩(二合)恨拏(二合十)末凌娑嚩(二合引)贺(引十一)

　　忿怒明王必隶睹得羯吒宝杖印曼拏罗秘密供养仪轨分第四

　　复次妙吉祥化身焰鬘得迦明王大无畏身。有无量光明。依三宝仪法以手结印。右手安前而现三昧。拇指常密余指紧作拳。此是宝杖印。时持明人用心大明或别明。与此印同用。不得违越此宝杖大明曰。
　　曩谟(引)没驮达哩摩(二合)僧祇(引)毗药(二合一)阿(引二)萨哩嚩(二合)怛他(引)誐多(三)骨噜(二合引)达尾惹野(四)阿仡你(二合)入嚩(二合)里多[口*爾]贺嚩(二合五)必隶多始啰(六)吽(引)发吒(半音七)
　　此宝杖明并印。亦名忿怒明王心明。能作清净能化器仗能调伏诸魔。
　　复说必隶睹得羯吒曼拏罗内宝杖印仪。时持明者依法用尸灰。于宝杖尖上画一必隶多头。只得在曼拏罗内画。外不得画。兼持明人求成就者。若求此杖一切所须无不成就。
　　复说彼宝杖印成就法。如前必隶睹得羯吒曼拏罗。作四方四隅及于中间。九处各安宝杖印。如是句召供养。与此明王大明同用。而为最上大明曰。
　　唵(引)唵(引)曩谟(引)没驮达哩摩(二合)僧祇(引)毗药(二合)阿(引)阿(引二)萨哩嚩(二合)怛他(引)誐多(三)骨噜(二合引)驮尾惹野(引)仡你(二合四)入嚩(二合)里多[口*爾]贺嚩(二合)必隶(二合引)多始啰吽(引)吽(引)发吒(半音五)
　　此宝杖印大明。于一切成就法中最上最胜。能作广大成就。
　　复说供养观想法。想画一莲花。花作八叶为四方四隅。从东方起首依法次第。于四方四隅及花中间各安微妙字。复作结界。想吽字在宝杖必隶多头上。想唵字而作现前。想唵曩莫字为供养。阿(上声)字为焰鬘得迦明王。最胜三昧。
　　大明曰。
　　唵(引)曩谟(引)没驮达哩摩(二合)僧祇毗药(二合一)萨哩嚩(二合)没驮(引)毗(二)僧窣睹(二合)多(三)
　　先诵此明为归命三宝。然后用一切宝杖。各各本明及本三昧。而作忿怒顾视。于刹那间一切所求皆悉成就。此是如来所化。
　　复次依法各诵本大明已。诵阿(上声)字作最胜焰鬘得迦明王。顾视为本三昧。后诵吽字所有息灾增益敬爱句召调伏发遣等一切成就。
　　若持明人作息灾法。先用唵字及本大明。后诵别大明。此是如来三昧。能息一切灾难。若先诵大明后诵吽字及焰鬘得迦大明。此是如来相能作最上事。若敬爱法依大明本法。后诵莎贺字。能令诸天敬爱。行人欲求大富。当诵如来部大明。如是常作必得大富。若作增益法亦诵本大明。后诵吽字速得增益。若杀设睹噜先诵吽字。后诵发吒字即能杀彼。若欲发遣先诵吽字。后诵本大明及发吒字。作秘密供养而能发遣。如是前曼拏罗四方四隅及中间。九处所有宝杖。虽以香花供养饮食出生。若不持诵大明。终不得成如是增益敬爱息灾调伏杀冤等法。彼持明者了知秘密印法及曼拏罗等仪轨周足。不在择日择时占观星曜。亦不假志持斋戒沐浴清净等。自然成就满一切愿。若持明者发菩提心。以香花果子饮食等。随力供养焰鬘得迦明王。诵彼心大明满六个月。随意所求皆得成就。

　　忿怒明王必隶多曩毗宝杖印曼拏罗秘密供养仪轨分第五

　　复次持明者。于夜分往尸陀林中。以尸灰画四方曼拏罗作四门。上用彩帛为仰尘。悬拂镜花鬘。复于八方安八髑髅。燃灯八盏。中画半尸。尸上画宝杖印。别画一必隶多。此名必隶多曩毗曼拏罗。能作一切成就。时持明者依法出生供养。即诵大明一洛叉。令法精熟。以髑髅满盛输尼帝。献宝杖印。持明者用赤檀涂身。洁净已著赤色衣。以大明甲胄为自拥护。复用有辞辩勇猛精进者三人为同伴。于黑月八日。持明者止息诸根令心寂静。与前三人同入必隶多曩毗曼拏罗。持明者安定而坐。以手结印诵此大明。或见种种魔境不得怯怖。竟夜持诵必得成就。降魔除冤最为第一。乃至难成之法速得成就。
　　复次持明人持焰鬘得迦大明已。即诵吽字及诵贺曩尾娑怖吒伴惹伴惹等大明。时持明者作忿怒相立如舞势。经刹那间。能令山岳及州城楼阁等。悉皆破坏。
　　复次持明者先诵吽字。次诵捺啰尾娑怖吒伴惹伴惹等大明。能破裂山河大地。及开阿苏啰宫门。乃至一切所求皆得随意。
　　复次先诵吽字。次诵钵左尾特鑁娑输沙野等大明。能枯涸流泉池沼。乃至江河大海。
　　复次先持吽字。次诵娑担婆。能禁伏一切魔事。若诵两遍能禁他军。全无动用如壁画人。
　　若先诵吽字次诵讷凌。能令设咄噜惶乱。或与前二句同用所作皆成。若作忿怒相持诵。能令他军自乱驰散。若先诵吽字次诵底瑟吒底瑟吒。此明能禁伏啰惹。若先诵吽次诵贺曩尾特鑁(二合)婆娑摩啰野发吒等能灭他军。若先诵吽字次诵朅朅佉呬佉呬等。能令他军速自作乱。若先诵吽字次诵发吒吒讷凌(二合)讷凌(二合)酂酂讷凌(二合)讷凌(二合)如是此明能杀设咄噜。
　　若先诵吽字次诵贺贺贺(引)贺(引)吠微多攞发吒若先诵吽字次诵贺贺贺(引)贺(引)等发吒。此二种明能成就世间一切之事。
　　若先诵吽吽次诵讷凌(二合)讷凌(二合)酂酂讷哩发吒。此明能一刹那间广利世间。如是明王所说仪轨印法。修习精熟持诵之间。护持一切菩萨三昧。作一切事随意成就。
　　复次持明者起首作成就法。先诵一洛叉令法精熟即便作法。若法未成。用前如来三昧及句召大明。后用顶礼大明及唵字已。复唵字为第一。阿(引)字为第二。吽字为后句。如是诵忿怒明王大明句已。复诵吽字次诵唵字阿(引)字。后诵吽字。如是诵已复诵如来大明。即密结印法诵大明一洛叉。能作一切成就。此是依法精熟仪则。若不成就当复依前法作。若不依法作。持明者自得破坏。
　　此最胜焰鬘得迦明王法印所在之处。彼持明者依法持诵。能成就一切事。乃至世间出世间能作成坏真实不虚。于七由旬外。能调伏魔冤及部多必隶多吠多拏等皆能破坏。乃至句召诸天息灾除患杀设咄噜。依此三昧心印仪轨具足。明王欢喜以大威势。能令行人所作成就。此是焰鬘得迦最上大无畏明王心印。亦名宝杖印秘密法。

　　佛说妙吉祥最胜根本大教经卷上



　　佛说妙吉祥最胜根本大教经卷中

　　　　西天译经三藏朝散大夫试光禄卿明教大师臣法贤奉　诏译

　　吠多梨印成就句召仪轨分第六

　　复次焰鬘得迦明王根本十七字大明。名吠多梨秘密心印。能于焰鬘得迦大无畏明王作大欢喜。彼持明者或于禁缚之地或尸陀林等。如是处所。现前持诵必得成就。此吠多梨印法。焰鬘得迦明王自说。
　　以二手指相交。二无名指入掌内。二头指屈如钩。二拇指安小指上。复二拇指作颠倒展舒。如是吠多梨印法。真实不虚有大威力。时持明人于贺贺部多曼拏罗中。依法持诵十七字大明。用此吠多梨印。一切所欲能施成就。今说忿怒曼拏罗。如前必隶睹得羯吒曼拏罗。作四方四隅。只阔一肘不得增减。于彼八方各烧其火。曼拏罗四门各安戍攞。于戍攞上各安一必隶多。曼拏罗中间亦安一必隶多。散被头发。复安必隶多鬘。如前必隶睹得羯吒曼拏罗仪轨。
　　时持明者想十七字大明。在曼拏罗半尸上。化成焰鬘得迦明王。十二臂六面六足。遍身炽焰作大恶相。如是想已。诵必隶睹得羯吒大明。以香花供养然后用摩贺满娑而为出生。以荤茹为香。别物非仪。时持明人结吠多梨印。以香花供养及出生等。复于曼拏罗外八方燃灯。用尸陀林中木柴。或木签柴及摩贺带攞。用佉祢啰木为杓。于曼拏罗南门作护摩七遍。如是作已。复作明王成就法。时持明者但能明善曼拏罗法。虽不持诵精熟亦得成就。
　　时持明者用不损坏者萨埵一个。安置曼拏罗南门。行人安想吠多梨印。于萨埵心上即以明王大明。加持净水沐浴萨埵。用赤色及青色香花而伸供养。复结吠多梨印。想焰鬘得迦明王身上五分。作自拥护。时持明人手执利剑作大无畏相。以左足蹋萨埵心。手结期克印。即诵焰鬘得迦明王大明曰。
　　唵(引)阿(引)骨噜(二合引)提迦焰鬘怛迦贺曩摩他畔惹吽(引)发吒(半音)
　　持明者诵此大明一十七字。直至萨埵身渐振动起立现大恶相不住作大恶声。时持明人以所执利剑。割截自身血肉。用为阏伽献于萨埵。时彼萨埵知持明者意。受阏伽已。立于部多曼拏罗内现大恶相。此是持诵大明之力。感焰鬘得迦大无畏明王托质现相。持明者见此相已。即结吠多梨印。时明王见此本印息大恶必隶多相。然后施持明者一切愿所欲成就。尔时明王即自隐身。萨埵倒地变黄金身。与彼同伴三人随意受用。如是成就之法。须是有大德行之人可许作法。若无德行欲作此法。及同伴人俱获除灭。若有行德不善印法亦被除灭。若有德行善知吠多梨心印。是名最上持明阿阇梨。于如来三昧具足成就。时忿怒明王决定现前。能施行人一切所愿俱获成就。复说大明曰。
　　唵(引)曩谟(引)没驮达哩摩(二合)僧祇毗药(二合引一)阿(引二)骨噜(二合引)提(引)迦(三)焰鬘得迦(四)贺曩(五)摩他(六)畔惹(七)吽(引八)吠(引)多(引)梨(引九)[口*洛]乞叉(二合十)[口*洛]乞叉(二合)[牟*含](引十一)怛他(引)誐睹(引)倪也(二合引)钵野底娑嚩(二合引)贺(引十二)
　　此是如来三昧吠多梨大明印敕。持明者于曼拏罗内。结吠多梨印诵此大明。尔时明王决定现前。行人作大无畏相。所欲之事随意成就。
　　复次大明吠多梨印法。亦受一萨埵。用大三昧安曼拏罗内。行人复依前法。或于焰鬘得迦明王前。或曼拏罗中。或功德像前或尸陀林内。或空闲舍中随自意乐。如是依法持诵一洛叉。令法精熟已。依吠多梨印三昧。于空舍内用尸灰。作贺贺部多曼拏罗。彼空舍内若有他人。暂住其中见此贺贺部多曼拏罗。于七日内必得破坏。依必隶睹得羯吒曼拏罗仪则。次第作供养。从曼拏罗南门及北门。持诵吠多梨大明及结本印。依本三昧于黑月八日。持明者安定而坐持诵大明至日出时。即得成就能满一切愿。此是最上大明句。忿怒明王亲说。能作一切事。乃至宝杖印作法亦然。如是所说吠多梨印。是中等成就法。
　　复次为贫苦众生。说第三成就法。如是依法次第。随行人所乐之处。画殊妙必隶睹得羯吒曼拏罗。于其中间安吠多梨印。及想忿怒大明字。作善相欢喜。即结吠多梨印作供养。诵十字秘密明。或十字已上。最胜求成就者。当诵此大明曰。
　　唵(引)阿(引)吽(引)睹吠(引)多(引)梨[口*洛]叉[口*洛]叉[牟*含](引)娑嚩(二合引)贺(引)
　　此是吠多梨本心大明。依法持诵十[口*洛]叉。所在处所随意作法皆得成就。此秘密明功能广大。能作一切事。
　　复次依焰鬘得迦明王。所说大仪轨法。所有禁缚魑魅敬爱调伏杀设咄噜发遣斗诤息灾增益句召幻化等。依仪所作必得成就。时持明者依法次第。先须持诵精熟。然后作此吠多梨法必得成就。又此仪轨有其多种。今此成就法。用孔雀尾一百茎。令童女合线。系孔雀尾为拂。以新好佉祢啰木为其拂柄。柄安一塔。于桦皮上以牛黄。画吠多梨安彼塔中。于月蚀夜往河岸上。作必隶睹得羯吒曼拏罗。持明者顾视月黑处。即诵大明至月蚀退时。以左手执拂。魔不能障。令孔雀尾自然温暖渐有烟焰。若拂有温暖。此是成坏之相。皆是明王所化。时持明人能为一切众生作大利益。与诸菩萨而无有异。若见烟焰彼人得如意通。能隐没自身亦能变身。如天女相不老不死。证得持明天大吉祥神通腾空自在。常得夜叉女恭敬围绕。于一切持明天中最上第一。能作一切事。亦是明王威力所化。时持明人若见他军欲来杀害。以拂挥摇他军即止而不能行。乃至所有虎狼师子毒恶龙象及一切鬼神。摇拂之间悉能禁止不能为害。若以背拂复得如常隐于功用。
　　复说最上吠多梨印秘密眼药成就法。持明者用摩贺嚩舍安髑髅内。至日月蚀时。取此摩贺嚩舍为油。以赤马药为灯芯。用旃陀罗舍中火燃灯。以髑髅收此灯烟。加持一昼夜。复加持一铜箸子已。以箸揾药点于自眼。左右顾视能见障外一切色境。如彼天眼而无有异。以水洗眼即得如常。此名最上眼药成就法。
　　复说魑魅成就法。用阿哩迦药根曼陀罗药根。遏税摩囕药木香谟贺曩药根。摩贺你攞药根设啰半亢药。必隶多萎花啰惹捺多药。如是药等。复用悉帝哩布噜沙等。而行虞呬也事。于黑月八日。令童子研前药为粖。后用悉帝哩啰惹揾前药粖。或揾佉啰[口*(隸-木+士)]多。然后于黑月八日。用尸灰画必隶睹得羯吒曼拏罗。加持前药八千遍即得成就。此药能令一切人及鬼神作于魑魅。若于斗诤劫害。及火难王怖之难。能于自身而作拥护。若以药涂彼身。至善法堂中帝释天主亦令作魑魅。若过河涧等即无本力。
　　复说能令一切部多等悉皆入悟。能说种种事成就法。用虎皮及你哩谟迦冒啰誐毒药郁金谟贺曩药根。并捣罗为粖。用羖羊母怛啰。合和作丸如豌豆大。作七丸或八丸。用恭俱摩香揾或揾兔血。如是揾已。以药丸安在髑髅内。于黑月八日夜。加持彼药八百遍已上别用一器物。以恭俱摩香涂之。取前药安此器内。复持诵八千遍。此药法则决定成就有大威力。然后行人以药打者。刹那之间令彼入悟。说种种事如彼眼见。彼入悟已。却收前药入木器内。
　　复说最上敬爱成就法。时持明人须自适悦。然后用[口*洛]讫多根奢啰半佉药啰惹捺多涅哩波药乌勃[口*闌]多药叶及蜂翅。如是药等。令一童女捣筛为粖。用已哩多揾彼药粖。安莲华内。于黑月八日执持此药。诵大明一千遍必得成就。能令啰惹心生敬爱。持明者以少许药密入他食。他人食已而生敬爱。或以药粖糁彼衣上亦得敬爱。乃至帝释天主。亦可令彼生其敬爱。如是此药不能至彼食中及衣服者。或以土木雕塑彼形。用于前药同以捣罗。盛一器内。而复加持至七昼夜。彼人自来敬爱欢喜。即献财帛珍宝等。
　　复次调伏设咄噜法。用孔雀尾摩呬建祖迦药马毛水牛毛曼陀罗子阿私摩啰花及荜茇。如是药各等分。并用啰惹萨同研。然后无丸。持明者于夜分中。依法加持八千遍已。复用马毛猫儿毛同处烧烟以烟熏药。若欲调伏设咄噜。用药一丸复杵为粖。糁彼头上即得调伏。此法是焰鬘得迦明王亲说。调伏法中此法最上。
　　复次杀设咄噜最胜法。持明者依法相应必获成就。但在志诚无复疑惑。如有破灭三宝损减正法五逆杀害。如是恶人可用此法而以调伏。非此之类不许作法。彼持明者发菩提心。作大利益许作此法。此是如来三昧。利益有情断除众恶。守护三宝救度四生。依法受持乃至龙宫亦能成就。若人心怀嫉妒不识良善。随意损他欲作此法。乃至梦中莫能成就。若彼行人身心清净崇贤重善。具大慈悲广行救济。导引众生归正觉路。即许作此成就之法。彼持明者取破坏三宝人足下土。取得土已发忿怒心。用水牛母怛啰。和为泥作彼形像。以尸灰涂彼形像。用炭棘糠骨等。填塞彼像心腹之内。乃至耳鼻口眼悉皆填满。于彼像身逆书发吒字。时持明者以左足蹋彼形像。结吠多梨印称设咄噜名。诵大明八千遍。彼诸恶人设咄噜等速自除灭。若作此法害他持三昧等者。作法者自得破坏。
　　复说发遣设咄噜法。当用佉祢啰木作橛长八指。以橛揾芥子油。揾已涂于尸灰。用自死乌皮裹彼橛上。以赤色线系之。时持明者于夜分中。向彼橛前结吠多梨印称彼人名。即诵发遣大明八千遍。然将此橛钉埋彼人门前。彼设咄噜自速而去。此发遣仪威力最胜。乃至帝释天主见此仪轨。亦须速离何况恶人。
　　复次有破坏三宝及五逆恶人。令互相斗诤皆得磨灭法。持明者当用猪血及跋攞怛迦药。如是等药捣筛为粖。用涅哩嚩舍合和已。结吠多梨印诵大明八千遍。以此药为香于炉内烧。所有破坏三宝造恶之人。闻斯香气互相斗诤。种种捶打直至身终。及彼妻子眷属。斗诤命终亦复如是。乃至州城聚落及彼他军。闻斯香气破坏亦然。
　　复次幻化之法。持明者用尸灰兔血。合和一处同入一髑髅内。然后作曼拏罗。如必隶睹得羯吒曼拏罗内。安吠多梨印而作广大供养。于曼拏罗南门。随力用酥及前尸灰作护摩。诵大明八千遍。作护摩亦八千遍。如是作已。至明旦时见护摩炉。如乾闼婆城。即用炉内灰涂白色花上。以花掷于空中。能现诸佛并在楼阁之内。若涂黄花掷于空中。能现千数大阿罗汉。或涂赤色花掷于空中。能现诸天天人。或涂青色花掷于空中。能现夜叉啰叉娑。乃至必隶多拏枳尼恭畔拏等。一切能现随行人意。复用净水加持七遍洒于虚空。所现幻法悉皆止息。复用乌翅七只作拂。以骨为柄。用尸灰涂柄。望空摇拂。随意观想所欲之事。随心化现一切皆成。或现人过江河大海。或现高大楼阁堕下人物。或现龙王宫殿。或现众人聚会。或现军马交战。如是种种之事俱获成就。若欲止息。以左手执拂悉皆不现。如是幻法明王自说。
　　复次息灾法。或为自身或为他人。用白色妙花。以白檀为涂香。涂于白花。依法结吠多梨印。诵大明一千八遍。加持已。行人于贯海流者江河。即往河中。用前白花每朵加持一百八遍。即掷河中。如是作法大恶灾难速得消除。乃至国界州县隍城聚落。王臣黎庶一切灾难。依法持诵悉得消除。
　　复次增益法。持明者于舍利塔前。周匝排列香花作大供养。或为自身或为他人。或男或女等一一称名某甲等。求增益事。即结吠多梨印。持诵大明一阿庾多。此仪是佛所说无不成就。持明者于彼塔前。作四方曼拏罗。八方燃灯散种种妙花及献饮食。焚安悉香发菩提心。谛信清净作礼诸佛。面向舍利塔每日三时。造佛塔像速得息灾。
　　复次增益法。持明者不得为自身。发慈悲意普为一切有情。令离诸苦如母爱子。利生亦然。持明者用牛黄及己身啰讫多。合和如涂香盛髑髅内。于月初蚀时。加持此药直至蚀尽。以手捧药复诵大明。至月蚀退尽之时。行人以此药少许点于眉间。每见国王大臣皆生敬爱。乃至一切有情。见者崇重欢喜瞻仰。
　　复次句召法。是妙吉祥化身忿怒明王亲说。时持明者当用自死童女头发。合发为索。于黑月八日安髑髅中。然后日日持诵大明。至月蚀日。往阎牟曩河岸洁净之处。作必隶睹得羯吒曼拏罗献大供养。作吠多梨印持诵大明。以种种饮食为诸鬼神出生。至发罥索震动起立。法必成就。时持明人执此罥索。句召诸天及帝释等。刹那中间速来现前。随行人语所欲之事一切成就。又彼行人以持诵力复得五通。所有夜叉女乾闼哩嚩女及天女等。以索句召刹那即来。行人所欲无不随意。如欲欢乐女即同欢不得乐著。凡女身体不净多诸秽恶。持明者宜应远离。若句召诸天及夜叉啰叉娑等。即来现前周匝围绕。复将行人往诸天界及本住处。所求皆得。或要宫殿楼阁种种圣药。及无数百千劫树一一皆得而自受用。彼持明人增其寿命一阿哩没驮数。永离饥饿疾病。及爱别离等苦恼之难。若罥索震动起立。是法成之相。彼索不动其法未成。亦能作得世间所欲之事。岂况成就耶。或句召男或句召女。即舒开罥索称彼人名。持诵大明数满百遍。复诵纥哩字彼即速来。譬如飞鸟无暂停住。乃至啰惹并诸眷属。及一切诸趣有情。财帛金宝象马车乘花果等物。若见若闻行人句召。悉皆来至随意受用。若彼行人依此大明三昧而以句召。在百由旬外亦令速来勿生疑惑。如是罥索成就之法。

　　焰鬘得迦吠多梨印修行仪轨分第七

　　复次依法次第所有焰鬘得迦吠多梨印最上修行仪轨。于持明者能施成就。此是妙吉祥所化忿怒明王亲说。而此大明有大威力。或诵七字至十字已上。天人闻者俱获安乐。彼持明者依法次第。先诵大明六洛叉而得精熟。然后作于[巾*(穴/登)]像。复诵大明三洛叉。依此仪轨起首持诵。随意所求无不成就。此焰鬘得迦大无畏明王。能除一切魔能施一切愿能除一切灾。时持明者沐浴洁净。齐整三衣发志诚心。日日依仗明王恭敬供养作自拥护。然后想微妙字在于心中。复想此字变成莲华。想自身坐于莲华之上。想于吽字。次想唵字在于头上。想阿字在于眼上。如是观想为自拥护。然后持诵大明或七字至十字已上。或入军阵结本部印。想心大明想头大明想顶大明想身大明。而为甲胄想。二手大明化成器仗。依大明三昧。结焰鬘得迦明王吠多梨本印。想在本心。右手结宝杖印作大恶相。时持明者发净信心。以种种上妙香华及诸珍果。供养必隶睹得羯吒。曼拏罗中功德[巾*(穴/登)]像等。能施一切愿所求成就。
　　复次造像仪轨。能施一切愿。持明者先持诵精熟。然后造像。凡所造像。或用金银鍮石生铜熟铜。乃至琉璃玻璃及一切珍宝等。所成之像皆得成就广大功德福报之事。若持明者求啰惹位。当造金像身高八指必得成就。若求富贵。当造银像身高十指。欲除疾病。当作生铜像身高十六指。若欲所求随意。当作熟铜像身高二十指。若除冤结及求富贵。当作鍮石像身高二十二指。若欲能施一切所欲之事。当作琉璃像身高十六指。若欲身心精进及息灾增益。当作玻璃像身高十二指。若欲成就剑法及入阿苏啰窟。当作众宝像身高八指。如是尊像如法用心。巧妙装严诸相具足。依法供养一切所求无不成就。如前金银等所造明王圣像。手执本部器仗。乘于必隶多。身有六面大恶顾视。十二臂六足身戴三头。必隶多以为鬘饰。著虎皮衣复挂络腋。立如左舞势。如是仪轨依法所求一切成就。
　　复次以木为明王圣像。依法仪轨。亦能满于一切所欲之愿。若造明王圣像。通用一切诸木。若以白檀木及松木造像最上身高十二指。能施一切愿。若用白阿哩迦木根造像身高十六指。所求皆得。若高十四指必获富贵安乐。若用无忧树木造像身高五指。能作敬爱。若用松木作像身高六指。能句召。降伏诸天及阿苏啰王令生敬爱。若以龙华树木造像身高七指。能除疾病及灭冤恶。若用人髑髅。造像身高十二指。持明者不须法事精熟。但一向供养能成就一切事。是名造像之法。
　　复次画[巾*(穴/登)]像法。时持明者收亡人衣。以水洗净已。用作[巾*(穴/登)]像长一肘。以亡人头发为笔。不得以五色画之。唯用兔血及赤土画于[巾*(穴/登)]像。中心画焰鬘得迦明王。作大恶怖畏相。足蹋必隶多立如左舞势。六面各三目。头发竖立眉粗目广。俱作赤黄色。六足十二臂。右第一手作施愿印。第二手执三叉。第三手执剑。第四手执钺斧。第五手执宝杖。第六手执钩。左第一手作期克印。第二手执枪。第三手执睹摩啰。第四手执宝棒。第五手执髑髅。第六手执罥索。以虎皮为衣口出利牙。于明王左右。复画心印明。于明王右边画宝杖心印明。身作大恶相头发竖立。作赤黄色。手结宝杖印以为器仗。立如左舞势亦作期克印。面带颦眉。于明王左边画吠多梨心印明。遍身炽焰有大威力。瞻视明王面有三目。颦眉头发竖立腹形广大。手执三叉作期克印。奉佛教敕降伏诸魔。难调者能调。如是画已。安置于寂静深密之处。以香华饮食日日供养。依此宝杖心印及吠多梨心印仪轨作法。必得成就。此心印[巾*(穴/登)]像作曼拏罗时。持明者展开供养。随意所求无不满愿。复次焰鬘得迦明王[巾*(穴/登)]像法。持明者当用必隶多衣。以水净洗而作[巾*(穴/登)]像。广阔一肘。用上好色画焰鬘得迦明王如青云色。如是画已。于深静之处悬挂[巾*(穴/登)]像。及安置诸佛贤圣如法供养。持明者坐吉祥草而作能持。瞻仰[巾*(穴/登)]像手执金刚子数珠。专志持诵大明三洛叉。如身心劳惓暂时止息。然后复诵至三洛叉。满已往山顶上。复诵大明勤修苦行。必得成就。依仪所说中品及下品成就法。若不勤修苦行必不成就。彼持明人修苦行时。作尊那菩萨无畏想。持钵食已修牟尼行止息诸根。然后持不损破者佉祢啰木棒。经行险道离诸危难。时持明者作忿怒明王无畏行。诵焰鬘得迦大明。满六个月得最上成就。如是长时受持忿怒明王无畏行。能杀诸魔。或作法持诵之时。若有魔境现前作种种相。不得怖畏。或现天女端严之相。勿共言语。心不散乱发菩提意。持忿怒大明。彼诸魔等自然破坏灭没不现。是名最上成就所求如意。持明之人一心受持。

　　佛说妙吉祥最胜根本大教经卷中



　　佛说妙吉祥最胜根本大教经卷下

　　　　西天译经三藏朝散大夫试光禄卿明教大师臣法贤奉　诏译

　　焰鬘得迦明王本法仪轨分第八

　　复说造像供养仪轨。持明者先于寂静之处。一心正意观想功德已。用好香华如法供养。于此像前求为啰惹。复用白檀沉香涂功德身。以奔拏哩迦华乌怛钵罗华。[外/曰]波迦华摩利迦花。安悉香酥随力作供养。及诵大明至六个月。决定成就啰惹之位。设未成就亦为地主。复得金钱一洛叉永世受用。
　　复次求富贵成就法。用白檀香沉香恭俱摩香。涂前功德像。复用华鬘白色华乳香安悉香。如是香华日日供养。别献妙解脱华一洛叉。诵大明一洛叉。加持彼华。如是依法得大富贵。
　　复次除病法。用赤檀香涂前功德像。烧松木香。以上妙华种种饮食。如法供养及诵大明。所为自身病苦。或为他人悉得消除。若持明者各用本法。如前供养持诵大明。满六个月能施一切愿。所有息灾增长敬爱句召调伏发遣杀冤等。及求财宝种种之物悉皆成就。
　　复次忿怒明王三叉成就法。持明者依法。用华铁作三叉长三十指。修制如法锋刃明利。持明者往山顶上。展前[巾*(穴/登)]像。用尸灰作必隶睹得迦吒曼拏罗已。如法供养。复用摩蹉满娑。为诸护世出生。至黑月八日以赤檀涂彼三叉。安置曼拏罗内。复用上妙香华种种供养已。持明者手执三叉。面向[巾*(穴/登)]像而坐。即诵三叉甘露大明一百八遍已。复于净处燃灯持诵。随力作护摩一千遍已。手执三叉作无畏坚固相。端身而坐。复诵大明加持三叉。至三叉竖立出大光明如日黑曜。现此祥瑞时。一切持明天恭敬供养。所执三叉随行人意皆得成就。若三叉暖热得隐身法。若出烟焰天人阿苏啰等。如见劫火悉皆惊怖。
　　复次成就法。持明者用花铁作剑长三十二指。巧妙利刃。持明者执此剑往山顶上。如前依法作大供养。及随力作护摩。以手执剑持诵大明。至剑出光明。行人得持明天。剑有烟焰得隐身法。剑若暖热得降龙法。寿命一百岁。若法得成能杀魔冤。能破军阵能杀千人。于法生疑定不成就。
　　复次宝杖成就法。用俱尾捺啰木或佉祢囕木作一杖。如焰鬘天长四十二指。持明者执此杖往尸陀林。以香花饮食等如法供养。及随力作护摩。研赤檀涂于杖。用花鬘缠于杖身。即诵大明加持。至杖动摇。现明王忿怒相。乘水牛发青如螺相。身作青云色富贵圆满。有大神通威德无畏。出大恶声。若有天人等不依明王教者杖自杀之。
　　复次钺斧成就法。用花铁作钺斧。长六指柄长十六指。如前作法必得成就。
　　复次钩成就法。用花铁作钩。长四指柄长一十八指。于黑月十四日夜。以香花饮食如法供养已。往山顶上以黄芥子。随力作护摩。以手执钩持诵大明。至钩出光明乃至起立。能降伏诸天如为仆从。或钩出烟焰。持明者有大威力。寿命三俱胝岁。随意变化一切自在。诸持明天及夜叉等俱来供养。具足一切快乐。钩若暖热即诵大明获大吉祥。能召帝释天龙夜叉紧那啰必隶多吠多拏天女巘达哩嚩女。及诸鬼神种种圣药等。悉来现前。依佛教敕随行人意。乃至普遍世间。天人宫殿园林池沼。一切富乐之事无不成就。
　　若持明者于寂静处。持诵大明加持于钩。设不成就亦能句召船车花果树木。乃至八百由旬外所有童女。刹那之间句召现前。
　　复次髑髅成就法。前说三叉钩剑钺斧杖等并用。右手执捉持诵。今说髑髅。须用左手执捉加持。持明者用木作一髑髅。广阔二十指修事圆满。以香花饮食等如法供养。及随力作护摩已。然后以左手执于髑髅。以右手覆之。即诵大明。至髑髅出现光明。得上品成就为三界主。若出烟焰得隐身法。若髑髅暖热所求随意。若法不成以此髑髅安木床上。用以帛盖覆已。观想种种上味饮食满彼髑髅。复诵大明八千遍已。日日以上妙饮食贮满髑髅。经宿加持已。取彼饮食此名甘露食。若人食者除诸病苦获大安乐。若行人自食。身心适悦永无病苦。
　　复次枪成就法。用花铁作一枪长三十二指。于你摩曩誐河岸清净之处。依前三等仪轨作法必得成就。
　　复次作睹摩啰成就法。用花铁作一睹摩啰。锋刃快利。持明者随力作护摩已。用赤檀涂之。往山顶上。夜分中如前作法。必得成就。
　　复次期克印成就法。持明者至月蚀夜。安定端坐。左手作期克印。右手作秘密持诵。至印出光明。得为持明天。印出烟焰得隐身法。印若暖热得为地主。设印法未成。亦能作种种成就之事。
　　复次降伏设咄噜法。持明者结前期克印。作忿怒顾视之间。即彼迷闷倒地。若欲救彼。即以右手摩触彼身速得如常如是此印能止他军。能降毒龙能摧山岳。能破大石及树木等。能随行人施一切愿。
　　复次罥索成就法。用自死人头发合作一索。如前依法必得成就。
　　复次宝棒成就法。用吉祥木作一棒长二十六指。修事华妙。以金裹棒。头身陷钵捺摩啰誐摩泥。持明者往深山上随力作护摩。于夜分依法持诵。至棒出光明得上品成就。法若有烟焰及暖热所获成就。如前无异。
　　复次圣剑成就法。用卒亡者人尸一个。洗浴令净。以香花饮食如法供养已。持明者于尸陀林中。作必隶睹得羯吒曼拏罗。于南门外复散香花。于其花上以尸头南而卧。持明者手持摩贺嚩娑油。用苏噜嚩盛油。灌于尸口依法作护摩一百遍。即诵大明。至尸口出舌。持明者以刀截舌。舌离尸口即自变为三十二口圣剑。刹那之间得持明天。延寿七劫。于持明天中最为第一。或持明者如前。作必隶睹得羯吒曼拏罗。如法供养已。以卒亡尸洗浴令净。如前卧于曼拏罗南门外。持明者坐于亡尸心上。诵大明七字至十字一千八百遍已。尸自起立。即献阏伽。用左手摩娑尸顶。口有药出如雄黄色。或如火色。时持明者速收彼药用涂尸身。尸自变化为黄金身。成为圣药。以此圣药给与同伴人。经刹那间得持明天。神通自在而为第一。持明者所得圣药。分为三分。一分供养三宝。一分施同伴。一分自己受用。得如意通所求皆得。
　　复次眼药成就法。持明者受持斋戒满三昼夜。然后往尸陀林中。如前仪轨作曼拏罗。用香花饮食如法供养。作自拥护已。用尸灰涂自身。与同伴知法人以眼药。安于必隶多头上。以亡人衣覆之。用左手按于药上。即诵大明。至药出光明。持明者得持明天。若出烟焰得隐身法。若暖热能杀一切魔。亦能还命。设不成就亦能降伏一切世间令生敬爱之事。
　　复次眼药成就法。当用牛黄黄丹雌黄雄黄。如是等物。依前眼药仪轨志心作法。皆得成就。
　　复次尸衣成就法。持明者于尸陀林。作曼拏罗已。用香花饮食如法供养。于夜分中持明者身著尸衣。持诵大明。至衣出光明得大神通。如彼明王随意变现。若出烟焰得隐身法。衣若暖热得世间神通。有大威势主一天下。寿命百岁无病安乐。设不成就亦能降伏世间。见者承事如彼仆从。
　　复次降伏夜叉女成就法。持明者于尼俱陀树下。作曼拏罗已。裸形被发。于黑月八日。用上味饮食充满一钵。复以钵食先作七抟。每抟各诵大明七遍加持彼食。及称苏啰逊捺哩夜叉女名。持明者以彼抟食。献夜叉女已。钵内余食复作七抟。如前加持七遍。持明人自食。彼夜叉女速来现前。即献花座阏伽水。及香花饮食如法供养。夜叉女言善哉善哉呼我何作。如有所为我即随意。若要为母给与雄黄圣药等。欲为姊妹供给花果甘露饮食及圣药等。欲为同伴即现宫殿楼阁等。欲为妻子即现端正之相。乃至百由旬外所有女人。刹那之间速得现前。受于快乐。
　　复次必舍左女成就法。持明者于大树下作曼拏罗。以香花饮食如法供养已。时持明者裸形被发。用尸陀林木柴。于曼拏罗外作护摩八千遍。诵大明八千遍已。迦囕枳祢必舍左女。即来现前作大恶相。不得怖畏即献阏伽。彼女复现端严之相具大威力。能与行人作一切事。彼女所欲行人依之。若违彼意即被杀。
　　复次龙女成就法。持明者往莲花池侧。如前作必隶睹得羯吒曼拏罗。以香花饮食献大供养已。用乌昙摩木柴。燃火。及龙花为粖。于夜分作护摩八千遍。龙女即来现怖畏相。行人所求皆得成就。
　　复次阿苏啰女成就法。持明者往阿苏啰窟门前。如前作曼拏罗。以香花饮食如法供养。用必隶虞木燃火。以恭俱摩香揾白芥子。即诵大明作护摩八千遍已。时阿苏啰女众出于窟门。引彼行人入于窟内。施大富贵得大快乐。
　　复次尸陀林夜叉等成就法。持明者先收自死人肉。如前作法为自拥护已。以左手执刀右手执肉。于夜分往尸陀林中。作无畏相高声唱言。我今卖肉。心念焰鬘得迦大明。时彼林中所有大恶夜叉罗刹鬼神等。闻高声卖肉悉皆出现。具大威力作种种大恶相。彼持明者不得怖畏。即告彼言汝等善来。止息恶相而化善相。夜叉言曰高声卖肉欲求何事。行人言曰我有所愿。欲求眼药及圣药等。如是言时心须猛利勿生疑惑。彼夜叉等即收其肉已。一切所求皆得成就。
　　复次禁止兵乱成就法。用死人衣一事染为青色。长十六指。用竹为柄长一肘。作一吠惹衍帝。于尸陀林中依法作曼拏罗已。持明者于夜分时安定而坐。即诵吠惹衍帝至明旦。行人执吠惹衍帝往冤军处。彼军亦见悉皆禁止如彼痴人。枪剑器仗全不能用。乃至象马四兵禁止亦然。
　　复次禁兵法。持明者于夜分往尸陀林中烧人处。裸形被发右绕烧尸。用左手收尸灰一合。手内拳之还归本舍。不得左右回顾。或别空舍亦得。即诵大明至明旦。复用新器盛于尸灰。专心护持不得放于地上。以此尸灰随风飏起。彼诸军马吹灰至身。悉皆禁止如彼痴人。刀枪弓箭皆不能用。
　　复次敬爱成就法。持明者于尸陀林中作曼拏罗。以香花饮食如法供养。用摩贺嚩舍为油燃灯。以髑髅覆灯。收烟安别器内。夜诵大明至明旦时。用此灯烟点眼已。一切诸人见者欢喜。供给承事如仆从等。
　　复次皑哩迦成就法。持诵者用皑哩迦。安于死人口内。将往空舍中。即诵大明加持皑哩迦。至明旦时现种种魔恶之相。行人勿得怖畏。以红色衣裹皑哩迦药。以香花供养。如欲降伏。以皑哩迦药书前人名。即得速来。侍从供给一切随顺。
　　复次金丸成就法。持明者作一金丸。或见舁出死人以丸安彼口中。至尸陀林内。独自加持已用火焚尸。然后以左手执金丸。加持至明旦得法成就。若欲用时。以左手拳执金丸。舒其头指用指触者。皆自降伏如为仆从随行人意。
　　复次芥子成就法。持明者用吉祥木作一器物。盛白芥子日日持诵。加持芥子至太阴直日。依法作曼拏罗。以香花饮食作广大供养已。依前加持。至芥子作声及破裂法方成就。持明者所欲。破裂大地震动大地。摧倒山岳枯竭江河。涌沸大海忙乱龙宫。禁止天火乃至求雨止雨。及一切所为之事。但掷芥子皆得成就。如是之法能施一切愿。唯自了知。如前所说二心印法。设不修行亦得成就。此焰鬘得迦明王仪轨。真实不虚威力广大。但依法供养日日持诵。不在修前无为行。但发菩提心一切所求无不成就。

　　焰鬘得迦明王最上仪轨分第九

　　复次成就最上仪轨明王自说。不修众行依法持诵皆得成就。持明者受持七字至十字大明。如前依法画于[巾*(穴/登)]像如法供养。即诵大明八洛叉毕。以香花饮食供养三宝及彼明王定获成就。持明者乃至思念部多宿曜及诸毒恶鬼神等。所求所欲皆得成就。行人不得以此法教害同学。持明者及吉善之人。作意中间速得自害。若有毁谤三宝十恶五逆。如是之人可用此法降伏彼等。乃至龙蛇所蠚及水火等一切诸难。思念明王所作悉皆能除。
　　复次童子入悟成就法。持明者拣一诸相具足端严童子。令洗浴清净庄束严饰。饮五净水经宿受持斋戒。至明旦时复令洗浴。以妙香涂身著衣严饰已。令童子面东坐吉祥草。而作供养。然后以花揾白檀香。令童子二手捧花。即烧沉香。持明者速诵大明。依法令童子入悟。童子应时入悟。行叉问曰知见何事。童子即说过去未来现在之事真实不虚。或说世间之事可作不可作。及持诵法功力未成。令复诵大明速得增长。如是说已。持明者于焰鬘得迦明王前。献阏伽及以香花。即诵佛三昧。童子闻此三昧忽然倒地。法得成就。持明者唤起童子。复令洗浴已。与其饮食及种种财物等还送本处。然后持明者。依此仪轨所作成就。
　　复次求啰惹敬爱成就法。如前所作[巾*(穴/登)]像前。用尸灰画彼啰惹形像。持明者坐彼形像。一心持诵大明一阿庾多。当称彼名某甲生于敬爱。复诵莎贺字。如是常诵大明称彼名字。即得敬爱如仆从等。供给所须及财物等。如前诵一阿庾多。令婆罗门亦生敬爱。若诵六洛叉得叉怛哩及吠舍等而生敬爱。如前诵一阿庾多。及童女等生于敬爱。
　　复次令设咄噜爱别离成就法。持明者画彼二设咄噜形相并。行人以二足蹋坐二设咄噜像心上。即诵焰鬘得迦大明。称彼二名某甲某甲速作别离。如是依法即得别离。
　　复次调伏成就法。所有五逆十恶损害他人。及谤三宝者。持明者诵发吒字一千遍已。复诵忿怒大明。即用尸灰画彼恶人形像。及书彼名。以佉你啰木为橛。加持八百遍。用橛钉于画像心中。即称彼名。持诵大明一阿庾多。后句诵吽发吒字。彼等恶人速得除灭。复取木橛还复如故。彼持明者作于此法。不得以己私仇损害他人。须发菩提心利乐有情。兴隆三宝守护正法。若有造业恶人即作此法。若不依法损恼好人。反过及己速得恶报。如是妙吉祥所化焰鬘得迦大明王言。若彼行人作此仪轨。发菩提心守护三宝。救济有情宣通法教。必得增长智慧。断诸障染超越轮回获大无畏。于无上道不久成就。时持明者如实了知依法修行。利乐世间断除烦恼。作此仪轨必得成就。
　　复次发遣设咄噜成就法。持明者用尸灰画彼设咄噜形像已。行人坐于莲花对彼像前。持诵大明一阿庾多。称彼名字即诵吽发吒字发遣于彼。
　　复次调伏设咄噜成就法。亦用尸灰画彼设咄噜形。行人以左足蹋彼像心面。向日持诵大明。刹那之间彼得热病。持明者复为作息灾法。速令如故。不为作息灾经七日内。受大苦恼即得命终。如是等法。彼诸恶人如降伏已。起慈愍心复为息灾除彼烦恼。行人所作必得成就。
　　复次息灾增益法。持明者先于佛像及塔庙前。作曼拏罗。如法供养恭敬礼拜。依法持诵发菩提心。普令一切众生。恭敬信受归命三宝。乃至自所作善焚修礼诵。传通法教行众三昧。香花供养最上功德。回施一切苦恼有情令得安乐。如是坚固身心决定。深入所缘一切法藏。广为众生息灾除患增益福寿。是人不久成无上觉。于焰鬘得迦明王大明仪轨必得成就。
　　持明者作此法时。对尊像等前恭敬作礼安定而坐。即诵大明称自名。我某甲为他某甲等。作息灾增益法所求成就。如是复诵大明一千遍。即得息灾增善福业。若为国王城隍聚落息灾。诵大明二千遍。若为象马牛羊等息灾。诵大明一千遍。若为一切众情息灾。诵大明一阿庾多皆得成就。
　　复次增益成就法。持明者依法于明王前。安一净器满盛好乳。用殊妙花揾白檀香。加持一千遍。掷花乳器内。持明者称名。我某甲为他某甲。求增益事所愿成就。
　　复次求富贵成就法。持明者先以慈心行利他行。如前仪轨作大供养。烧沉香用好花揾白檀香。日日供养持诵即得大富。或持明者依前仪轨。诵曩莫莎贺字一阿庾多已。往海岸或入殑伽河中。水至脐轮。用白莲花揾白檀香。诵大明加持彼花。掷于河内满一洛叉得大富贵。或用红莲华揾赤檀香。如前作法掷于河内得无尽宝藏。
　　或持明者用阿底目羯多迦花。如前作法掷于河内。满一洛叉即得金钱一洛叉。或如前依法掷花三洛叉。亦能降伏诸夜叉女。随行人意作一切成就。
　　或持明者如前依法。用上好惹帝迦花揾白檀香。掷于河内满一洛叉。于大地之内所求皆得。
　　复次成就。用三种蜜揾白莲华。依法作护摩已。得彼福天来现本身。施一切愿。
　　复次成就法。用酥蜜燃火作护摩七昼夜。获七大聚落。
　　复次成就法。用五谷及酥作护摩一洛叉。得无尽财宝能作一切事。
　　复次成就法。用吉祥果子作护摩一洛叉。于天上人间得大利养。
　　复次成就法。用努哩嚩青草揾牛乳。即诵大明及诵莎贺字。得寿命延长。
　　复次成就法。用钵攞舍木燃火。以酥作护摩。如是日日作法。能增寿命及增智慧。明记不忘有大势力众所称赞若用一切饮食作于护摩亦得有大势力名誉流布众人称赞一切所欲皆得成就。

　　妙吉祥化身焰鬘得迦明王仪轨略出分第十

　　尔时焰鬘得迦明王。所说大明七字至十字。令持明者于寂静处。依法持诵作无畏行。所欲之事皆得成就。今说一吽字大明。持明者依法持诵作无畏行。所求之法必得成就。今此吽字是焰鬘得迦明王微妙心。具大威势功德难思。能与行人为吉祥事若先持十洛叉。一一如前七字依法持诵。一切所求皆得成就。
　　复次唵字。于明王[巾*(穴/登)]像前依法持诵。必得成就。
　　复次[巾*(穴/登)]像。当用匹帛可长一肘。以水洗净已。涂上妙香。用上好颜色画焰鬘得迦明王。身作青云色面作大恶忿怒相。面有三目作赤黄色。头发竖立亦赤黄色。髑髅庄严虎皮为衣。遍身炽焰一切圆满。乘水牛二手二足。右手执杖左手作期克印。前画种种供养。如是画已。持明者先以香华饮食一心供养。然后往一石岩之内展彼[巾*(穴/登)]像。头面作礼。于彼像前安定端坐志心持诵。至[巾*(穴/登)]像动摇或作笑容或出光明。现此祥瑞之时获真实成就。时持明者具大吉祥能作一切事。破坏山岳枯竭江河大海。发遣冤魔句召龙天。如是一切所为皆得随意。彼持明者虽得成就最上胜法。常为众生作大利益。广度群生传流法教。其心平等远离爱憎。精进修行所获功德。普施有情俱令解脱。如是行人不久当成无上佛道。如是妙吉祥化身焰鬘得迦明王所说仪轨。一切如来同共宣说。是故行人及诸众生。闻此仪轨无复疑惑。依法受持一切所求皆得成就。

　　佛说妙吉祥最胜根本大教经卷下


