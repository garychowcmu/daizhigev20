  如意轮陀罗尼经
　　唐 菩提流志译




　　如意轮陀罗尼经(此经出大莲华金刚三昧耶加持秘密无障碍经)

　　　　唐天竺三藏菩提流志译

　　序品第一

　　如是我闻。一时佛在鸡喇斯山。与无央数菩萨众俱。尔时观自在菩萨摩诃萨。从座而起整理衣服。长跪合掌前白佛言。世尊我有大莲华峰金刚秘密无障碍如意轮陀罗尼明三昧耶。能于一切胜福事业。所求皆得如意成就。如来大慈许我说者。我当承佛神力。广为饶益一切有情意愿故说。世尊是陀罗尼明。有大威神如天意树。为诸明仙雨大宝雨。所欲皆得等摩尼珠。能满一切有情一切胜愿。唯希如来慈哀加持。尔时世尊告观自在菩萨摩诃萨言。善哉善哉汝以大悲。为诸有情故发是问。我已加持听汝无碍说示如意轮陀罗尼明。
　　尔时观自在菩萨摩诃萨。承佛告旨顾及眷属。即起合掌修敬顶礼。绕佛三匝还坐本座。以欢喜心。谛观会众熙怡微笑。即说根本陀罗尼明曰。
　　
　　大心陀罗尼明曰。
　　
　　小心陀罗尼明曰。
　　
　　尔时观自在菩萨摩诃萨。说此陀罗尼明时。大地山林六返震动。一切天宫龙宫药叉宫。罗刹宫乾闼婆宫。阿素落宫迦楼罗宫。紧那罗宫摩呼罗伽宫。皆大震动。种种诸恶大力鬼神毗那夜迦。作障碍者皆大战悚。诸魔宫殿普大火起。是中魔王及魔眷属生大怖惧。一切鄙恶龙女神女。鬼女药叉女。罗刹女乾闼婆女。阿素落女迦楼罗女。紧那罗女摩呼罗伽女。一时惶怖闷乱躄地。一切地狱皆自门开。是中一切罪报有情皆得解脱。尽生天界受胜安乐。
　　尔时诸天各持天诸种种殊胜安悉牛头栴檀。沉水末香涂香烧香。奇妙天花众宝璎珞。钗珰环钏宝盖头冠。天诸衣服一切饰具。于虚空中缤纷散雨。供养如来及会大众。满虚空际起种种色云。于其云中无量天乐不鼓自鸣。出不思议和雅音声供养如来。见闻听者住慈忍力。如斯神变皆是观自在菩萨摩诃萨秘密如意轮陀罗尼咒神力所致。
　　尔时世尊出迦陵频伽美妙梵声。说深妙偈赞观自在菩萨摩诃萨曰。
　　善哉善哉善男子　　汝能愍念诸有情
　　说是如意陀罗尼　　拯济有情大胜益
　　令信受者销诸罪　　当超三界证菩提
　　随方若有修持者　　世出世愿皆圆满

　　尔时世尊说斯偈已。复告观自在菩萨摩诃萨言。善男子汝当重为一切有情。说斯神通陀罗尼咒受持法要。令当有情获大善利。

　　　　如意轮陀罗尼经破业障品第二

　　尔时观自在菩萨摩诃萨。又白佛言世尊。若有比丘比丘尼优婆塞优婆夷童男童女。于此生身求大功德现报之者。当于昼夜依法精勤。修持此如意轮陀罗尼咒。不假占择日月吉宿。亦不一日二日断食。亦不沐浴亦不作坛。著常衣服明水洒净。如常斋食作成就法。当于昼夜居净室中面东趺坐。想观自在身。相好圆满如日初出。放大光明坐莲花上。对在目前诵念不乱。烧沉水香运心供养。恭敬礼拜随心所办。香花供献而不断绝。六时时别一千八十遍。相续不绝。一一字诵满三落叉(梵云一洛叉唐云十万)由住瑜伽观法诵念。所有过现五无间罪。极恶业障自然消灭。当见种种诸大善梦。当知此则罪灭之相。圣观自在加被护念。由斯善根百千事业。举心诵念一切所为悉得成就。一切诸明神通威力。无能及此如意轮陀罗尼明神通力者。所以者何。是陀罗尼若有能信受持之者。过现造积四重五逆十恶罪障。应堕阿毗地狱之者悉能消灭。若一日二日三日四日。乃至七日热病风病。癀病痰病蛊毒厌祷。疔疮疥癞癫痫风痒。头鼻眼耳唇舌牙齿。咽喉胸胁心腹腰背。手足支节一切疾病。种种灾厄魍魉鬼神。由经诵念皆得除灭。一切药叉啰刹毗那夜迦。恶神鬼等悉不能害。刀兵水火恶风雷雹。王难贼难怨仇等难不相横害。一切恶相鲜福之业。恶星变怪皆自消灭。蚖蛇蝮蝎守宫蜘蛛。师子虎狼一切恶兽亦不相害。若有军阵斗战官事诤讼。由明成就皆得解脱。若常五更诵此陀罗尼一千八十遍者。如上诸事皆得解脱自在如意。若能每日六时时别。诵此陀罗尼一千八十遍者。圣观自在梦觉现身。住是人前告言善男子勿怖。欲求何愿一切施汝。或见阿弥陀佛。或见极乐世界。宫殿楼阁庄严之事。或见极乐世界菩萨会众。或见十方一切诸佛菩萨大众一切集会。或见圣观自在所住补陀落山七宝宫殿。或见自身内外清净。或见国王大臣恭敬供养。或见自身过世所造一切罪障皆得消灭。当知斯人当舍命后不受胎生。莲花化生身相端好。著天衣服而自庄饰。生生之处识宿命智乃至菩提。更不堕于三恶道中。恒与一切诸佛菩萨。同一生处住不退地。

　　　　如意轮陀罗尼经诵念法品第三

　　尔时观自在菩萨摩诃萨。复白佛言世尊。是秘密如意轮陀罗尼。复有二法。一在世间。二出世间。言世间者。所谓诵念课法胜愿成就。摄化有情富贵资财。势力威德皆得成就。言出世间者。所谓福德慧解资粮庄严。悲心增长济苦有情众人爱敬。斯经秘要当密秘持。无识之人不应宣传。若证此秘密三昧耶者。当自秘持勿妄宣说。若真成就此陀罗尼最胜法者。当一切处若食不食若净不净。一心观想圣观自在相好圆满。如日初出光明晃曜。诵斯陀罗尼无有妄念。常持不间一无过犯。则得圣观自在现金色身。除诸垢障神力加被。心所求愿皆乞满足。证诸神通安怛陀那法。多闻持法如意珠法。住年药法雨宝雨法。见伏藏法入阿修罗窟法。随意形法种种药法。杵法瓶法世出世间诸所乐法皆得成办。若有国王。王后嫔妃。王子公主宰官。婆罗门刹利毗舍首陀比丘若男若女童男童女若诸外道。伏信斯法而受持者。应知时数。若国王诵念时于七日中。六时各诵一千八十遍。若后嫔妃每时当诵九百遍。若王子诵八百遍。若公主诵七百遍。若宰官诵六百遍。若婆罗门诵五百遍。若刹利诵四百遍。若是毗舍诵三百遍。若首陀诵二百遍。若比丘诵一百八遍。若男子诵一百六遍。若女人诵一百三遍。若童男诵一百遍。若童女诵九十遍。此名课法。持念称名一切胜事皆获成就。富贵福乐资财谷帛奴婢象马。一切乐具随意增长。明者时数每从后夜至明相时。诵一千八十遍常不间废。则得成就一切无边之事。百由旬内地天男女。捷疾如风归敬赞叹。若欲圣观自在现与愿者。清净澡浴末香涂身。著净衣服食三白食。随力所办香花香水。三白饮食果蓏供养。沉水香白栴檀香等和酥蜜。面东结加趺坐。想圣观自在诵如意轮陀罗尼。一明一烧满十万遍。圣观自在现身教语成就明者一切诸愿。若欲执金刚藏菩萨现者。沉水香安息香等和酥蜜。一明一念执金刚藏菩萨。一烧满十万遍。执金刚藏菩萨而自现身。观念明者爱之如子。授与一切持明法器。若欲一切诸佛菩萨现者。以沉水香一明一念一切诸佛菩萨。一烧满十万遍。诸佛菩萨皆自现身。为除盖障满所求愿。若欲一切大持明仙现者。以安悉香和酥七日七夜。一明一念大持明仙。一烧满七日七夜。一切大持明仙皆自现身住是人前。各持明法呈授明者。加祐神力随逐拥护。若欲三千大千世界主帝释梵王与诸天众现者。七日七夜以安悉香薰陆香等和酥蜜。一明一念帝释梵王。一烧满七日七夜。帝释梵王与诸天众。皆自现身说法慰喻。与所求愿而拥护之。

　　　　如意轮陀罗尼经法印品第四

　　尔时观自在菩萨摩诃萨。复白佛言世尊。是秘密如意轮陀罗尼明印明者。防护供养请召迎送。必皆依法观想分明无令错谬。则得成就此秘密三昧耶。

　　大莲花三昧耶印第一

　　二手合掌。以二头指二中指二无名指。各竖磔开微屈。头指相去寸半。二大指二小指各竖相著微屈。印明曰。
　　娜谟啰怛娜(二合)怛啰(二合)耶野(一)娜么阿(上)唎耶(二合)婆(无何反下同音)露抧谛湿嚩(二合无可反下同音)啰野(二)菩地萨埵野(三)摩诃萨埵野(四)摩诃迦(居逻反下同音)噜抳迦野(五)唵(喉中抬声呼六)参(去)摩曳噪(苏到反下同音)咩(弥养反七)扇谛弹谛(八)萨嚩参(去)摩耶(去九)努钵啰(二合)尾瑟[齒*來](二合十)奴逻努霓(鱼抧反十一)莎嚩(二合)诃(十二)
　　若欲作曼茶罗时。当于坛地先诵身心三明一千八十遍。即结此印明印七遍。以印东西南北四维上下各挥三遍。静心想印作百千叶七宝开敷莲华。供养一切诸佛菩萨诸天龙神一切欢喜。凡欲洗浴。以小心明加[打-丁+(姊-女)]字。明水七遍右手摩水则用沐浴。不明不用。

　　解脱印第二

　　以二小指二无名指。掌中右押左相叉。二中指竖头相著。二头指各当中指背屈如钩。头去中指背三分。二大指并竖。印明曰。
　　那谟摩诃(去)室哩(二合)夜曳(一)唵(二同上呼)铄计参(去)摩曳噪咩(同上音三)悉地悉第(四)娑(去)驮耶(五)始吠始吠(六)始皤(蒱饿反下同音)咩(同上音)阿(去)皤诃(上七)萨嚩阿(上)[口*栗]诧(他我反)娑(去)达泥(八)莎嚩(二合)诃(九)
　　当作此印明印三遍。印顶上髆上心上喉上。护身竟以印绕衣。能令一切毗那夜迦。远不为障超诸障碍。亦用此印持护一切供养物等。而供献之。

　　治土明第三

　　唵(同上一)步入缚(二合)攞(二)唬[合*牛](二合三)
　　当取净土分作三聚。以此明明土七遍。一聚洗腰已下。一聚洗髆已七。一聚洗头颈。

　　触护身印第四

　　二头指二无名指二小指。掌中右押左相叉。二中指屈头。于二头指背甲背相著。二大指并申。捻二中指甲侧。印明曰。
　　唵(一)句露陀(上)那(二)唬[合*牛](二合)绰(处略反三)
　　次作此印明印三遍护身。往诸触处及上厕上。出入如常洗净。又至一处持土洗手。并漱口齿。

　　漱口印第五

　　右手大指头指中指并微屈。无名指小指屈如钩。印明曰。
　　唵(一)睹(知矩反)睹(同上)丽(二)矩噜矩噜(三)莎(去)嚩(二合)诃(四)
　　次作此印承水明水三遍。洗漱口齿并饮洒净。若欲澡浴。先浴三宝。次浴圣观自在。则自洗浴。

　　浴三宝印第六

　　二手仰掌侧并相著。屈二头指各侧捻二大指甲上。二中指二无名指二小指相著平申。印明曰。
　　唵(一)谛晒晒勃陀(上二)莎嚩(二合)诃(三)
　　次作此印取水明之三遍浴佛。次浴法时除勃陀字安达磨字。次浴僧时除达磨字安僧(去)伽字。各水三掬。浴献三宝已。当浴本尊。

　　圣观自在浴印第七(又名明者取水洗自顶上)

　　洗浴印
　　二手仰掌侧并相著。二头指二中指二无名指二小指。各竖屈相著。屈二大指各捻二头指下文。印明曰。
　　娜谟啰怛娜(二合)怛啰(二合)耶野(一)娜么阿(上)唎耶(二)婆露抧谛湿嚩啰野(三)菩地萨埵野(四)摩诃(去)萨埵野(五)摩诃(去)迦噜抳迦野(六)怛地(宁也反)他(去七)阇晒摩诃(去)阇晒(八)苏啰钵底(九)莎嚩(二合)诃(十)
　　次作此印取水三掬各明三遍。浴圣观自在已。即浇自顶洗浴于身。

　　自灌顶印第八

　　以二无名指。掌中右押左相叉。二小指直竖头相著。二中指竖伸屈第一节头相拄。二头指各捻中指背中节上。二大指捻二无名指头。印明曰。
　　唵(一)贺佉理理(二)虎[合*牛](二合)[打-丁+(姊-女)](三)
　　若洗浴讫。次作此印明印三遍。取水用自灌顶。辟除一切作障难者。

　　著衣印第九

　　二手大指。各横押头指中指。无名指小指甲上。印明曰。
　　唵(一)微莽啰(二)莎嚩(二合)诃(三)
　　次以此印。取水明三遍[泳-永+截]洒衣服。又以小心明明衣三遍。著持己出于净处面东蹲坐。又用澡豆净水洗手漱口。其漱口明如上无别。

　　禁顶印第十

　　以右手中指无名指小指作拳。以头指捻大拇指面中文。印咒曰。
　　唵(一)矩噜矩丽(二)莎嚩(二合)诃(三)
　　次作此印明印三遍印顶上。作浴法时于其中间。不得嗔怒起诸漏心。亦不得见诸臭秽物诸恶人辈。一心忆念圣观自在。即入道场顶礼三宝。次礼圣观自在。用小心明明水五遍。洒治诸供药物及洒道场。

　　护身印第十一

　　以二小指掌内相叉。屈二无名指。双押二小指相叉上。二中指直竖头相著。二头指微屈。各当二中指上节相去半分。二大指当二中指侧仰。印明曰。
　　唵(一)跋日罗(引二合)只聍(二)钵啰(二合)你(去)钵跢野(三)莎嚩(二合)诃(四)
　　次作此印明三遍。印顶上两髆上喉上心上。即成护身。

　　大护身印第十二

　　印相准前印明曰。
　　唵(一)入缚(二合)攞囊野(二)虎[合*牛](二合)[打-丁+(姊-女)](三)
　　又作前护身印明印三遍。印触五处成大护身。

　　被甲印第十三

　　二手仰掌。散申十指。印明曰。
　　唵(一)度比度比迦(引)野度比(二)钵啰(二合)入嚩(二合)理矃(三)莎嚩(二合)诃(引)(四)
　　次作此印明印三遍。从顶摩触下至于足。即成被甲。

　　十方界明第十四

　　唵(一)阿(去)[口*露]力(二)
　　此明明水白芥子。洒散八方结界。又以小心明明水白芥子。洒散八方上下方结界。

　　结坛界印第十五

　　二中指二无名指二小指。掌中右押左相叉相钩二头指斜竖头相著。二大指向身竖头侧相著。诵小心明明印七遍。绕坛三匝挥印结立坛界次于坛内诸圣者位。奉置香水器。水上泛花供养。

　　治路明第十六

　　唵(一)钵那弭矃(二)皤伽(上)缚底(下以反三)慕(轻呼)贺野慕(轻呼)贺野(四)惹蘖慕(轻呼)贺矃(五)莎(去)嚩(二合)诃(引六)
　　此明欲奉请时。持香炉诵之七遍。开治空中道路关钥辟除一切。警觉圣观自在及诸圣者。来加被之。

　　请召印第十七

　　二中指二无名指二小指。右押左仰竖相叉相钩。二头指斜伸头相拄。二大指向前招拨二中指头。请召先顾彼方。若改二大指向外拨。即名送诸圣者法。印明曰。
　　唵(一)睹噜睹噜(二)莎缚(二合)诃(引三)
　　次作此印诵明七遍。请诸圣者降会道场。

　　迎印第十八

　　二手十指。掌中右押左相叉作拳。各露中节。竖右大指来去。印明曰。
　　娜谟啰怛娜(二合)怛啰(二合)耶野(一)娜么阿(上)唎耶(二)婆露抧谛湿缚啰野(三)菩地萨埵野(四)摩诃(去)萨埵野(五)摩诃迦噜抳迦野(六)钵头摩(二合)钵头摩(二合七)钵头摩(二合)播矃(八)娑(去)罗娑(去)啰(九)翳醯曳醯(十)婆(上)伽(上)畔(十一)那(去)哩夜(二合)婆露抧谛湿缚啰野(十二)阿(上)奴绀播谟播驮野(十三)啊(去)露力(十四)
　　次作此印诵明三遍。右转迎想圣者至坛供养。

　　香水印第十九

　　二手十指掌中右押左相叉。双合成拳。竖左头指而遍示之。印明曰。
　　唵(一)啊(去)露力(二)
　　次作此印明印三遍。印香水器捧持当额供养奉请。

　　华座印第二十

　　二手仰掌。二头指二中指二无名指二小指。各竖背相并著。二头指各附著中指背。二头指头与二中指上文齐。二大指各附头指下文。印明曰。
　　唵(一)钵头摩(二合)寐逻野(二)莎嚩(二合)诃(三)
　　次作此印诵明三遍。与诸圣者敷设花座。白言圣者善来。由本愿力不舍大悲。来降赴此卑弊之处。开无等恩愿垂加持受斯供养。满有情愿各就本座。作请坐印总请想诸圣者各就座坐。

　　请坐印第二十一

　　二头指二无名指二小指。掌中右押左相叉作拳。二大指双屈入掌。二中指竖头相拄。上下来去。
　　次作此印诵小心明三遍。请圣观自在及请诸菩萨。各就座坐。次请用军茶利金刚结界严护。

　　除障印第二十二

　　二中指二无名指二小指。掌内右押左相叉。二头指斜竖头相拄。二大指向身竖头相拄。印明曰。
　　唵(一)耳[口*栗](二合)耳曩(去)伽(上二)勃力(二合)婆夜(三)弊(毗药反)你抳(四)莎嚩(二合)诃(五引)
　　次作此印明印三遍。印一切花香供养物等。作净除障。

　　供养印第二十三

　　二手合掌。二大指二中指二无名指二小指。头各右押左相叉。二头指各捻中指背上节。印明曰。
　　娜谟萨嚩勃陀(上一)步地萨埵南(上二)萨婆詑沃刈谛(三)萨(僧邑反)颇啰(二合)伊摩[合*牛](二合四)伽(上)伽(上)那(去)绀(五)莎缚(二合)诃(引六)
　　次作此印明印三遍。想为种种供养圣者。当作种种赞叹三宝赞叹圣观自在。随心所乐发愿回向。忏悔诸罪发菩提心。

　　求生印第二十四

　　二大指二小指竖头相著微屈。二头指二中指二无名指。各竖散伸微屈。令头间各相去一寸。印明曰。
　　唵(一)钵头(途邑反二合)慕皤(菩饿反)婆(无何反)野(二)莎(去)嚩(二合)诃(引三)
　　次作此印明印三遍。显示诸尊一切欢喜。拥护加被所求福愿。

　　根本印第二十五

　　二手合掌虚掌内。二大指相并竖申。屈二头指捻二大指头上相拄。诵大心明小心明。明印三遍。印顶上左右髆上喉上心上。护身被甲则印药上。诵大心明小心明。明药光护。

　　大心印第二十六

　　准前印改左手当心仰申。改右手向外扬掌。诵大心明明印三遍。呈示圣观自在。请愿成办一切事业。

　　净治珠明第二十七

　　唵(一)暗没哩(二合)耽俨袂室哩(二合)曳(二)室唎(二合)忙(去)哩你(轻呼三)莎缚(二合)诃(引四)
　　以此明净治念珠。当用莲子或摩尼珠。以牛五净浴之。一一珠明七遍。穿持系毕又明一百八遍。如法受持。

　　数珠印第二十八

　　右手取珠置于掌中。二手合掌大虚掌内。捧珠明曰。
　　唵(一)缚苏(上)皤底(二)室哩(二合)曳(三)钵特(二合)莽忙[口*履](四)莎缚(二合)诃(引五)
　　此明又明珠一千八十遍清净受持。每取珠时三遍明珠。二手当心相去六寸或当鼻前。二手五指各攒捻念珠。捻一一珠与明同了。断诸缘虑一心凝目。想念圣观自在陀罗尼字。圆光身心光明如日不令错乱。随所力念乃至千万。身极疲顿诵念方息。开目瞻睹圣观自在。合掌顶礼种种赞叹圣观自在。出道场时复献香水。作是思惟我当以何方便。令诸有情永免生死证入菩提。若成就药者。瞻想圣观自在。一心系药捷捷诵明。候太阴太阳盈复。如本药现暖烟增光。药即成就。

　　解界印第二十九

　　二无名指掌内右押左相钩。二大指捻二无名指甲上。二中指竖头相拄。二头指附二中指背相著。二小指并竖相著。印明曰。
　　唵(一)纥哩(二合)阿(上)参(去)忙拟矃(二)虎[合*牛](二合三)
　　次作此印诵明七遍。左转三匝解结坛界。若解界已。又献香水供养发遣。作前迎印向外拨之。送诸圣者。

　　五净明第三十

　　唵(一)耶输(上)提(二)莎缚(二合)诃(引三)
　　明者若食触秽食时。以此明净牛五净一百八遍。以茅草搅令相和服之。解其触秽。即得清净。一切药物供养器物。香水香花涂香烧香。饮食然灯磨香吃食。著脱衣服洒水澡浴作净。皆用小心明明之五遍。威光增泽遣治诸障。

　　　　如意轮陀罗尼经坛法品第五

　　尔时观自在菩萨摩诃萨。复白佛言世尊。是秘密如意轮陀罗尼大曼茶罗印三昧耶。成就世间三种药法。令世人民见闻欢喜而相爱敬。当候太阴太阳蚀时。预二七日于闲静处。方量四肘或复五肘。或复八肘随自力能。如法[角*厥]地除去恶土瓦石骨木。以净黄土培筑平填。初瞿摩夷涂次黄土泥涂。次香泥涂精细泥饰。分为二院。内院当心画三十二叶开敷莲花。于花台上画如意轮圣观自在菩萨。面西结加趺坐。颜貌熙怡身金色相。首戴宝冠冠有化佛。菩萨左手执开莲花。当其台上画如意宝珠。右手作说法相。天诸衣服珠珰环钏。七宝璎珞种种庄严。身放众光。东面画圆满意愿明王。左画白衣观世音母菩萨。北面画大势至菩萨。左画多罗菩萨。西面画马头观世音明王。左画一髻罗刹女。南面画四面观世音明王。左画毗俱胝菩萨。是等菩萨宝冠珠璎耳珰环钏。天诸衣服种种庄严。坐莲花上半加趺坐。外院东面画天帝释。左右画诸天众围绕。南面画焰魔王(云阎罗王)左右画诸鬼母众围绕。西面画水天王。左右画难陀龙王乌波难驮龙王及诸龙王众围绕。北面画多闻天王。左右画诸药叉众围绕。东南面画火天神。左右画苦行仙众围绕。西南面画罗刹王。左右画诸罗刹众围绕。西北面画风天王。左右画风天众围绕。东北面画大自在天王。左右画宫槃茶鬼众围绕。又东面画日天子。左右画七星天众围绕。又西面画月天子。左右画七星天众围绕。又西面画地天神。左右画诸药叉神围绕。又东面画大梵天王。左右画诸梵众天围绕。又西面画阿素落王。左右画阿素洛仆从围绕。又西门画始缚(无可反)婆歌(呼我反)明王。是等天神各执器仗。种种衣服如法庄严半加趺坐。内外院界画宝阶道。内院界上遍画种种色如意宝珠。绕画火焰。外院界上遍画独股金刚杵。令头相次绕画火焰。此秘密曼茶罗三昧耶。力不逮者但画座位。各于位上题书名字。作法供养亦得成就。若画匠画时。清净澡浴著净衣服。每日与授八戒斋法。如法画饰。彩色笔盏皆净好者。若画饰已。明者净浴著净衣服。依法作治护身护伴。结界奉请香水供养。烧沉水香白檀香安悉香薰陆香。坛内圣观自在前。敷莲荷叶置于药器。以莲花叶盖覆器上。加牛五净[泳-永+截]洒药上。并印护持。各依位次。献诸香水香花果蓏三白饮食。及诸饮食酥油灯鬘如法供养。则当呈示三昧耶令普照知。其奉请香水及献香水香花涂香烧香果蓏饮食灯明。皆印加持明之三遍。此秘密曼拏罗三昧耶。是圣观自在现身与愿处。是一切诸天明仙神敬赞叹守护处。是诸有情蠲除一切罪障处。是成就世出世间二种药处。增长福蕴。命终当得往生西方极乐刹土。莲花化生。著天衣服而自庄严。识宿命智。乃至菩提不堕恶道。

　　　　如意轮陀罗尼经佩药品第六

　　尔时观自在菩萨摩诃萨。复白佛言世尊。是秘密如意轮陀罗尼明。有三种药。一者佩药。二者含药。三者眼药。言佩药者。等分当用牛黄白栴檀香郁金香龙脑香麝香丁香白豆蔻红莲花须青莲花叶肉豆蔻素靺啰拏钵怛啰(唐翻曼陀罗叶余本译云金薄未详)石蜜。涂坛结界明药一千八十遍。相和捣篵为丸。和捣药时调调诵明。明药不绝特勿世语。法即成就。盛药器中置于坛内圣观自在前。诵根本明大心明小心明。加法药。乃至太阳太阴盈复圆满。药现暖烟增光。若暖相现。烧薰衣服佩戴。点额上睑上眉间上者。则谓一切人民爱敬遵崇教命。若烟相现。烧薰衣服佩戴。点者则得安怛陀那自在成就。若增相现。薰衣点佩福德增寿。一切鬼神怖不相娆魍魉诸病皆得除差。若光相现。薰衣点佩则证神通明仙之位。国王王子后妃婇女。宰官僚佐男女大小。见令欢喜敬事供养。施诸财宝随顺赞叹。一切灾厄宿障五无间罪。应堕阿毗地狱者亦皆消灭。由明药成福德增盛。人所睹见而不厌怠。获大胜愿。犹如日轮随方至处除世幽冥。一切观爱诸事成办。水难火难刀杖毒药蛊毒咒咀。虎狼毒虫悉不灾害。设复有人临当刑戮。以药熏佩由药势力。刀寻段坏而得解脱。若复有人杻械枷锁禁系牢狱。以药熏佩而得解脱。是持明者作此法时。应当至心诚信斯法勿怀疑惑。依法修治必不虚也(此药有毒持勿妄服)。

　　　　如意轮陀罗尼经含药品第七

　　尔时观自在菩萨摩诃萨。复白佛言世尊。是陀罗尼明含香法者。世间一切恭敬爱乐。等分当以龙脑香麝香郁金香牛黄。涂坛结界明药一千八十遍。相和捣研。以天雨水和丸如麻子。盛药器中置于坛内圣观自在前。诵根本陀罗尼明大心明小心明。作成就法候太阴太阳盈复圆满。药若暖烟增光明现。验斯相成密处阴干。若暖相现含持诵念。摄诸人民相敬赞叹。口诸疾病皆悉除差口气香洁。若烟相现含持诵念。心所愿求自然圆满。除诸灾患语业清净。薄除垢障见者敬伏。若增相现。含持诵念寿命增远。魍魉鬼神见皆怖走。若光相现含持诵念。则证神通明仙之位识宿命智。五无间罪自然除灭。世间诸难皆得解脱。国王王子后妃婇女。宰官人民外道等辈。见闻讲论种种言词。悉皆信受欢喜听闻摄伏供事。施诸财宝一切成办。如转轮王曼驮多慈育天下。得与帝释同一床坐。是持明者含斯药力。乃至有所听闻持皆不忘。世间智慧辩说无碍。言音和雅如紧那罗令众乐闻。若含斯药入阵斗战定胜他军。若常含药依法诵念。圣观自在现斯人前。与所求愿随心满足。又法作四肘曼茶罗。基高尺二寸平治填拭。以瞿摩夷黄土泥白栴檀香泥涂。坛上置圣观自在像。像面向西。香花灯明三时布献。唯除苦花臭花。沉水香白栴檀香烧焯供养。以白栴檀木作摩尼幢枨量高一肘。幢头缯彩庄严下垂幡带。幢头置摩尼珠。其珠以红颇梨。或用水精皆净无瑕翳。其幢置坛心上。以七丸药悬置幢上。坛西作法面东趺坐。诵根本陀罗尼明大心明小心明。启请圣观自在。帝释天大梵天四天王天。持明仙湿婆么[可*欠]明王。一髻罗刹女度底使者。时别一千八十遍。烧香散花梵音赞叹而供养之。满一百日夜。于圣观自在所求如愿。一切摄伏随顺安住。得与咒仙同行。业缘诸仙敬护。直至命终请往使处必不疑也。此名如意密使之法。夫用药者。应以药丸随日多少作末。石蜜和丸盛银器中。大心明小心明明一千八十遍。持药一明一触菩萨二足一百八遍。置密净处。每欲含时明三七遍。含持默诵三明一百八遍。一切鬼神难调伏者。而皆降伏随心驱使速得成办。若含若带所向之处。见者欢喜无不和偶。能成一切秘妙之事。若入王宫若入僧中。若入聚落若入外道。皆密含药默诵明。摄善言相教。则得一切顺伏相向乐同一处。心所念求为皆成就。常得贵人爱敬供养。若常如法作是法者。于日日中应受种种上妙供养。若有怨敌军阵斗诤皆得胜利。以是因缘圣观自在。于一切时护如爱子与大自在。作是法者除不至心。

　　　　如意轮陀罗尼经眼药品第八

　　尔时观自在菩萨摩诃萨。复白佛言世尊。是陀罗尼明眼药法者。令诸有情获大胜利如意成就。圣观自在与所求愿一切圆满。其药等分雄黄迦俱婆昵夜珊(唐云苍耳子烧取沥余本译云取苍耳子人)红莲华须。青莲花叶牛黄郁金香黄[木*薑](余本译云干姜未详)小折(一云象胆二本小柏)荜茇胡椒海水沫。涂坛结界明药一千八十遍。相和茑研。又以麝香龙脑香自生石蜜。各减前药半分相和精研。盛铜器中置坛内圣观自在前。诵根本明大心明小心明。作成就法当候日月盈复圆满。药暖烟增光现。药则成就。随上中下成就证相。先以药涂圣观自在足下。于诸有情起大悲心。当诵前三明一百八遍则当涂眼。所有翳障白晕眵泪。赤膜雀目胎赤风赤。眼中努肉皆得除差。第二度涂者所有头痛。或头半痛口诸疾病。壮热病一日发二日发三日发。或常发者悉皆除差。第三度涂者。一切诸恶神病鬼病癫痫风病。乃至八万四千神鬼。种种病恼悉得除愈。第四度涂者。一切作障毗那夜迦。诸魔鬼神皆怖远离。第五度涂者。一切怨难兵阵斗诤。皆得胜利有大威德。第六度涂者。一切重罪五无间业。应堕阿毗地狱之者。及诸恶梦一切灾怪。不吉祥相悉皆除灭。第七度涂者。国王王子后妃婇女宰官僚佐。一切男女悉皆随顺。信向爱乐而为供养。第二七度涂者得大自在。第三七度涂者福殖如王。一切人民悉伏随顺亲近供养。第四七度涂者。一切药叉及药叉女种族眷属。随意摄伏任为给使。第五七度涂者。一切罗刹及罗刹女。一切阿修罗及阿修罗女。一切龙及龙女。自在摄伏皆为给使。第六七度涂者。一切大力幻化飞空。洛刹瑜吉尼。现种种形随意给使。乃至菩提随逐拥护。第七七度涂者。摩诃迦罗神鬼子母神八部诸神。而皆摄伏随从拥护。第八七度涂者。能见一切隐形仙辈。第九七度涂者。能见地中一切伏藏。第十七度涂者。能见诸仙人宫阿修罗宫一切门开。见彼宫中一切出入。第十一七度涂者。入于山林能见一切药精现形。威光赫奕求之长寿。及大势力采取如意。第十二七度涂者。能开诸山神仙宫门。是中神仙迎持明者。入须仙药则得如意。第十三七度涂者。能开海中一切龙宫。见中龙众一切欢喜无有障碍。第十四七度涂者。能见欲界诸神宫室一切门开。第十五七度涂者。夜行黑闇明见如昼。第十六七度涂者。能见水际金刚际风轮际空际。第十七七度涂者。能见四天王天。亦能下见地狱受苦有情。令彼有情皆得解脱。第十八七度涂者。威光如日破诸黑闇。第十九七度涂者。能见圣执金刚菩萨。祈乞诸愿悉皆满足。第二十七度涂者。能见圣观自在与所求愿悉皆满足。第二十一七度涂者。能得神通观见色界诸天宫殿。自在游戏出入无碍复见十方一切刹海诸佛菩萨独觉声闻会众净佛国土。若一年涂者。密持三明得净五眼。功德福蕴神通威力。转更增长齐诸天等。每涂药时铜箸揾药明三七遍。点涂眼中如法持明。若诸有情修持斯法求于胜愿。当深信解勿生疑惑。常于有情生大悲心学佛智慧。即得成就如向所说。一切事业必不虚也。作此法者心生疑惑复不专功。所作诸法则不成就。

　　　　如意轮陀罗尼经护摩品第九

　　尔时观自在菩萨摩诃萨。复白佛言世尊。是陀罗尼明护摩法。饶益有情成就一切最胜之法。破诸盖障止诸怨敌。一切毗那夜迦不相障恼。一切人民见皆欢喜。于清净处方量三肘净治涂地。当中圆一肘深半肘穿火炉坑。瞿摩夷黄土泥如法摩拭。白栴檀木长二把半。截之炉中累烧。等分以稻谷花白芥子沉水香和酥蜜乳酪。于五更时护摩一千八十遍。五无间罪一切业障一时消灭。若经七日作护摩者。寿命无夭出诸重罪得身清净。若二七日作护摩者。福寿增越国王王子辅相人民。见其爱敬如事火天。若三七日作护摩者。三十三天释提桓因。并诸天众日月天子。皆来拥护与诸愿满。四天王神持明仙众并诸眷属。皆来拥护与其效验。执金刚菩萨与大胜愿。圣观自在当现其身。授加大愿随意满足。令世人民皆当敬伏。若天亢旱以白芥子和酥。三日三夜如法护摩则降甘雨。若多霖雨取护摩灰。仰观空中明一百八遍。上散空中其雨即晴。若灾风雹雨卒暴起时。用护摩灰明一百八遍。望向散之风雹即止。若常依法诵念明者。威德神力而无所畏如那罗延。舍此身后即生西方极乐世界。随所生处常识宿命。乃至菩提不堕恶道。
　　世尊此如意轮陀罗尼明。无量功德逾海无极。若比丘比丘尼优婆塞优婆夷童男童女。能依斯法不生疑惑。书写读诵常受持者。心有忆持一切事业。皆尽如意得大威德。时诸四部信男信女皆悉爱敬。持明仙王与诸仙众冥密守护。加祐福事自然成办。得大尊贵恭敬供养。一切财宝真珠摩尼。金银琉璃珂贝璧玉。衣服乐具而皆丰足。获大福植诸愿满故。是持明者得斯吉祥如意悉地勿轻泄人。所获神力永无退失。世尊此如意轮陀罗尼明印明。威神如是甚为希有。或净不净能成有情。心寂法海入诸三昧。神道游戏住佛菩提。以斯因缘我以大悲成熟有情。唯希如来加持覆护。

　　　　如意轮陀罗尼经嘱累品第十

　　尔时世尊赞观自在菩萨摩诃萨言。善哉善哉大慈悲者。能善说此如意轮陀罗尼明。是法于赡部洲。利乐成熟一切有情菩提善根。若有有情发心。于此如意轮陀罗尼明。读诵受持恒不间者。则此生中。证见色寂圆照神通游戏智三昧耶。非但现世得大福利。亦于当生获大功德。是故一切天龙八部。皆应敬护如事火天。我以持此明者付嘱于汝。常勤加护。念斯明者得其证验。见信汝身我已随喜。尔时观自在菩萨摩诃萨。白佛言世尊。我于无量劫来以大悲力。受如来教付嘱有情。常随拥护与其效验。唯佛证知为于有情。说此如意轮陀罗尼明。若受持者依课诵持。得愿满足证成不难。承佛神力得作如是救苦有情。尔时圣观自在菩萨摩诃萨说此经已。一切大众皆大欢喜信受奉行。

　　如意轮陀罗尼经


