  大圣妙吉祥菩萨秘密八字陀罗尼修行曼荼罗次第仪轨法
　　唐 菩提仙译




　　大圣妙吉祥菩萨秘密八字陀罗尼修行曼荼罗次第仪轨法一卷(出文殊菩萨普集会经除灾救难息障品)

　　　　中天竺国大那烂陀寺戒行沙门菩提[口*栗]使(二合)净智金刚译亲承笔授僧义云传流(三藏名此汉地名菩提仙)
　　尔时世尊。告金刚密迹主言。是八字最胜大威德心真言所住之处。如佛在世无有异也。能现诸佛种种神力不可思议。亦能作大无量神通变化。我今略赞此陀罗尼少分功德。我若具说。无量俱胝那庾多百千大劫说不能尽。尔时世尊。即说八字大威德心真言曰。
　　
　　复告金刚密迹主言。此陀罗尼。若有男子女人不能办作承事供养法者。复缘在家迫迮作种种生业。但能忆持不忘依时念诵。随分不阙供养少分。随自力办亦得成就。除不至心不正信心。不发大乘菩提之心。兴行诽谤于三宝所。起不善等行诸恶业。此等之心一切小法犹不能得成就。况复大法能成就之。
　　尔时如来。复告金刚密迹主言。若善男子善女人。若能念诵此陀罗尼一遍即得自护。若诵两遍能护同伴。若诵三遍即大护住处。十地菩萨不能逾胜。何况诸小类众生。若诵四遍即得拥护妻息。若诵五遍即能拥护一切眷属。若诵六遍即能拥护一切城邑村坊聚落等。若诵七遍即能拥护一切众生诸苦难等。若欲著衣时当加持七遍。能除一切恶毒及诸灾难。若洗手面时。加持净水七遍然洗手面。能令众生贵仰。所有诸恶见者悉当降伏。一切诸人皆伏敬重。除彼恶心生欢喜心。
　　若人患身体支节疼痛者。加持暖水一百八遍洗浴。即得好梦便得除愈。
　　若每日晨朝。以水一掬加持七遍。饮在身中。所有恶报悉当消灭。何况无灾厄之者。及诸三业罪垢亦得消荡寿命长远。
　　若加持饮食七遍。食者毒亦不能为害。
　　若见恶人怨家。当须念诵。即自降伏除摄嗔心慈心相向。
　　若有恐怖处至诚念诵。即得无畏。
　　若卧时诵一百八遍。即得好梦能知善恶之事。
　　若人患疟。持诵者观彼患人面。诵此真言一千八遍。疟即除差。
　　若入阵时。当以牛黄书此真言带于身上。一切刀杖弓箭鉾斧不能伤害。
　　若入阵时。应画文殊师利童子像及真言。置象马上军前先引。诸军贼等不能为害。自然退散。
　　常须念诵。所有五逆四重十恶等罪悉得消灭。当得面睹文殊师利。行住坐卧常须受持念诵忆持不忘。每诵一百八遍勿令断绝。常得一切众生降伏。
　　若加持发髻七遍。一切众生见者。悉当降伏恶人退散。
　　若能每日三时。依法入道场。时别一百八遍。所求皆得称意圆满具足。得大富贵所行自在。临命终时得普门三昧。及见文殊师利菩萨。
　　尔时世尊。复告大众。诸菩萨等。我今更说最胜大威德八字曼荼罗坛法次第。汝当谛听。若欲建立息灾曼荼罗者。先当简择其地。当须于清净伽蓝处。或于深山吉祥胜上之地。或于城邑村落胜上有福德。多生华果乳木之地。建立道场。深行比丘比丘尼。善男子善女人。发悲愿心造曼荼罗。而作八字真言念诵。誓于急难之际救护有情。欲受持此真言者。先当访觅具德知解真实道行大阿阇梨而受灌顶。得灌顶已。恭白咨请传受此教。亲蒙传授然可修念。若为急厄怕怖事者。当于露处以涂香磨作曼荼罗。但书真言及种子字。以观想本尊形色。相应与作持念拥护。若事慢要图画者。则勿用皮胶。纯以香汁调色彩画。若作久长念诵者。即当如法掘地。别取河岸坚好甘淡白色润细之土微黄赤。得而用香水和筑其坛。依教次第加持作之。其工巧人。须日日清净澡浴著新净衣。受八关斋戒讫然得兴功。余依悉地中法不可具说。其曼荼罗法。先当心作一圆轮由如圆月。当中心梵书满字。次从字后北面书唵(引)字次右旋东北角书阿(长引声入恶字音)字。次东方书味(引长)字。次东南隅书罗字。次南方书[合*牛](引)字。次西南角书佉字。次西方书左字。次西北隅书洛字。以此九字为内院中尊。或于院中画妙吉祥童子其顶八髻。前五髻顶上一髻顶后两髻一一髻上。皆有佛身(是名画像法)。
　　若求福庆禄位吉祥事者。心中书室利二合字。
　　若求息灾除难殄灭七种灾难。所谓日月薄蚀五星违失常度兵贼竞起。水旱不时。风雨失度。恶臣背逆损害国民。武狼恶兽食啖众生。五谷不丰。如是灾祸急厄官府王难死厄怕怖等事。欲令消散者。当心中书满字。
　　若求降伏怨人令相好舍恶心者。中心而书淡字。若有恶人难降伏。屠儿猎师外道不信佛法者。令恶心摧灭或令破坏者。心中应书梵文瑟置唎(三合)字已。说内院字门了。
　　次说第二院安布八文殊。布位法尊前南面画请召童子。次西南隅画计设尼童子。次西方右边画救护慧童子。次西北隅画乌波计设尼童子。次后面北方画光网童子。次东北隅画地慧幢童子。次东方左边画无垢光童子。次东南隅画不思议慧童子。如是八方妙吉祥童真菩萨。皆面向中尊如奉教势。皆坐莲华上一一各乘师子。二手各有执持幖帜印契画须如法。又于圆轮外四角中画四忿怒明王。东南角画降三世金刚青色八臂。当前二手结印檀慧反相钩。余拳竖进力。左手执弓。右手把箭架。左一手执杵。一手执索。右一手执戟。一手把棒。三面口角现牙坐火焰中。西北角无能胜明王四臂青色三面。火发耸上。右一手作拳竖头指。一手执三股戟。一手施愿。一手执棒安坐莲华。西南角阎曼德迦金刚青黑色。六头六臂六足各执器仗。左上手执戟。次下手执弓。次下手执索。右上手执剑。次下手执箭。次下手执棓。乘青水牛为座。东北角画马头明王而有三面。六臂各执器仗。左上手执莲华。一手执瓶。一手执棓当心。二手结印契。右上手执钺斧。一手执数珠。一手执索轮王坐在莲华中。大忿怒相现极恶猛利势。余皆依本法。次说第三院十六大天外护。当尊前钩菩萨(左拳右钩)次西焰魔后。次西罗刹主。当角烧香供养菩萨。次北罗刹后。次北水天。西门索菩萨。次北龙天后。次北风天王。西北角华供养菩萨。次东风天后。次东毗沙门天王。尊后北方金刚锁菩萨。次东毗沙门后。次东伊舍那天王。东北角灯供养菩萨。次南伊舍那后。次南帝释天王。左方东门金刚铃菩萨。次南帝释后。次南火天神。东南角涂香供养菩萨。次西火天后。次西焰魔天。已上第三院安布诸尊竟。四门及食道。四角同诸坛法。宝性草亦同。四门莲华叶细如青莲华。
　　复说速疾救难立成坛法。但于一无人及无秽恶高原之处。或旷野或伽蓝中露地为之。即立有神验法。去上恶秽土别取净土。实筑令如石使平正。以白檀磨作涂香如面。更取精白龙脑熏陆香等。浸取汁如乳。如涂香磨涂地。小一肘次二肘三肘四肘。圆如月轮分为四重。中心种子字。周匝八字真言。第二院中安布八文殊童子。第三院安布四门四摄四角四大忿怒明王。第四院四门香水酥灯白华乳粥酪饭等供养。更若不办但第二院便布八圣。所谓四摄四明王等。
　　若缘国家帝王身有厄难。要作护道场者。其坛应广一十六肘。或大二十四肘。
　　若缘五星失度。日月频蚀彗孛数现。四方异国侵境。劫夺百姓大臣叛逆。用兵不利损害国人疫病流行。皆作大坛。坛内第二院外布列十二大天如炽盛光法。次第四院布二十八宿。第五院十二宫神外布四明王余同诸法。
　　又若有比丘比丘尼男子女人。若官若庶。身遭危厄官事王厄病厄一切恐怖无可方计。恐有刀杖刑狱之厄。应当发大悲心。为夜众星下作此念诵。或三人或五人或七人。若欲临时。当夜面北为彼称名发愿念诵。每人一万遍即得消灭。若拟作持念应具八方便。然可作念诵即说颂曰。
　　澡浴著净衣　　涂香严身体
　　归命念真言　　至诚恭敬礼
　　焚香忏诸罪　　随喜及劝请
　　回向发弘誓　　深起大慈悲
　　如此八方便　　勤行勿遗忘
　　然后净三业　　依法作持念

　　大圣妙吉祥菩萨最胜威德秘密八字陀罗尼修行念诵仪轨次第法。
　　我今依真言次第法门说。行人先当从阿阇梨得受灌顶。及亲传受已。及再入持明悉地灌顶。具足慈悲行无缘慈。怜愍一切苦厄有情作是念诵。誓当救拔一切恐怖厄难众生。若众生若急难时。随其处或香涂或捻粉作坛。若常念者。应须精室如法建立道场一如前法。行人先兴八种心方可持法。第一慈悲心二无妒心。三无我所心。四无胜负心。五有平等心。六无怨害心。七有哀愍心。八无贪利心。如是之人乃可传受。如是等堪同作法。若非此者。惟应自作令法得成。若遍数未终。不得中间辄共人语使有间断。即法失验。未作法时先当明告。若自作念诵亦勿间断。
　　行者若入道场时。次应虔诚作礼。即金刚合掌至心想。于十方诸佛及文殊大圣无量菩萨金刚密迹一切贤圣等前。一一自身而礼圣众。普礼一切佛菩萨金刚等真言曰。
　　
　　又心密明曰。
　　
　　先合金刚掌　　十度外相交　　五轮皆委地　　至诚恭敬礼
　　复以长跪坐　　合掌似含莲
　　观身如水精　　吽字加三处
　　想成五智杵　　所谓内金刚
　　而为不坏体　　然虔诚奉请
　　一切诸圣尊　　诵是四句偈

　　稽首无上法医王　　难救能救慈悲主
　　我今归命恭敬请　　唯愿速来降道场

　　如是三重请　　作前启白言
　　二手莲华合　　复诵净三业
　　令身器清净　　用加持五处
　　额两肩心喉　　念彼真言曰

　　
　　己净三业竟　　结佛三昧耶
　　定慧合莲掌　　竖合二火峰
　　二风屈上节　　二空捻风根
　　举印当额前　　谛观一切佛
　　一一分明见　　住在虚空中
　　　　
　　　　
　　　　
　　　　

　　真言曰。
　　
　　复结莲华部　　秘密三昧耶
　　印相亦如前　　左入右舒出
　　三诵三召请　　安右而散之
　　念彼真言曰

　　
　　复次金刚部　　微妙三昧契
　　前契改空轮　　右入左竖招
　　专心存念尊　　念彼真言曰

　　
　　佛部印安额　　莲华右耳边
　　金刚左耳边　　同于顶上散
　　复次被甲契　　檀慧及戒方
　　相叉内入掌　　忍愿头相合
　　进力曲如钩　　外附二火后
　　禅智并直竖　　由如嚩折罗
　　念加身五处　　额右肩并左
　　心喉散顶门　　念彼真言曰

　　
　　次说金刚地界橛印。
　　定手方愿度　　双入戒忍间
　　方[打-丁+必]绞戒后　　入于檀戒间
　　愿绞入忍进　　檀慧与进力
　　禅智各相合　　三旋下钉之
　　即念真言曰

　　
　　复说金刚墙界印。
　　准前地界印　　樀开禅智竖
　　右旋如墙院　　随诵而转之
　　心想金刚墙　　念彼真言曰

　　
　　复次虚空藏　　十度外相交
　　进力蹙如宝　　想成妙楼阁
　　上有大莲华　　谛心观本尊
　　住于宝帐中　　周匝幢幡盖
　　天衣香云海　　遍满于虚空
　　眷属中围绕　　念彼真言曰

　　
　　次结车辂印　　定慧仰相叉
　　以右押于左　　禅智捻进力
　　最下第一文　　旋转送向前
　　想成宝车辂　　念彼真言曰

　　
　　三遍或七遍　　运想迎本尊
　　不解此前印　　移禅智度端
　　举捻忍愿头　　想尊乘车辂
　　向里三度拨　　徐来降道场
　　住于虚空中　　待请而来入
　　不违本誓愿　　念彼真言曰

　　
　　由此真言力　　及结契相应
　　能召于本尊　　并及余眷属
　　降临道场所　　施愿与行人
　　欲结车辂时　　先当净道路
　　二手捧香炉　　念修秘密句
　　净治虚中路　　后乃请圣尊
　　想香至彼宫　　念彼真言曰

　　
　　若作此妙法　　其空中关籥
　　悉皆自开解　　亦成辟除障
　　乃至清净等　　及成警觉尊
　　眷属并亲近　　次先作奉请
　　印契诵后明　　召集诸圣贤
　　入曼荼罗内　　请召真言曰

　　
　　或三或七遍　　召请入道场
　　殷勤陈所请
　　复请妙吉祥　　密迹金刚主
　　定慧合莲掌　　二火绞水轮
　　峰端捻甲背　　二风屈相拄
　　二空并竖之　　风横押空峰
　　诵密言三召

　　
　　复次部明王　　辟除诸障者
　　定慧合莲掌　　水风并下垂
　　俱入满月间　　空并离风节
　　当心诵明句　　七遍举额齐
　　左转为辟除　　右旋成结界
　　一切作障者　　驰散无有碍
　　威光如劫火　　忿怒大恐怖
　　三面现六臂　　操持钺棓瓶
　　莲华及数珠　　念彼真言曰

　　







　　又心明曰。
　　
　　由是真言故　　及以印加持
　　能令诸障除　　行人少施功
　　速获得成就
　　复次结上界　　金刚网罗契
　　如前墙印相　　开空捻风根
　　顶平上覆安　　念密加七遍
　　随诵右旋转　　三匝应仪
　　散分向下垂　　想网弥覆界
　　墙外至于地　　一切不能穿
　　观成如金刚　　念彼真言曰

　　
　　复次火院印　　密缝焰晖光
　　周匝网外围　　赫奕劫火炽
　　如风右旋绕　　怖畏诸恶魔
　　一切设睹噜　　无能为恼害
　　行人坚住观　　念彼真言曰

　　
　　三遍或七遍　　谛想作加持
　　观焰晖　　然后而旋转
　　然焰辉赫　　令法无不成
　　后明献阏伽　　定慧并仰开
　　地水火合峰　　风屈如商佉
　　二空捻风下　　想成众宝池
　　清彻底金沙　　念彼真言曰

　　
　　三遍或七遍　　心想宝池中
　　莲华菡萏开　　遍浴诸圣众
　　先浴本尊足　　次浴诸贤圣
　　又浴众圣天　　令我根尘净
　　复次师子坐　　其契如后明
　　定慧地水交　　相叉入掌内
　　二火合峰竖　　风屈捻二空
　　空并仰前出　　由如师子势
　　想上有莲华　　念彼真言曰

　　
　　次陈普供养　　十度金刚合
　　二风如宝形　　涂香华食灯
　　运想如云海　　幢幡众妓乐
　　华盖妙天衣　　流散遍虚空
　　供养增福聚　　念是真言句
　　而以献诸尊　　供养真言曰

　　
　　由此供养故　　当获无等利
　　能成众事业　　资粮从是生
　　复次明赞叹　　不解前印契
　　改宝而交合　　梵音诵赞言
　　令众圣欢喜　　念是密言曰

　　
　　又复有汉语大赞。
　　归命密迹主　　摧伏诸魔者
　　童真法王子　　具普贤众行
　　住是本有身　　无始无终寂
　　妙用施诸愿　　降怨害三毒
　　改劫故修行　　而于三界中
　　重说秘明教　　为护有情类
　　设大方便门　　拯救诸含灵
　　令超生死轮　　从凡入佛地
　　行者作是语　　赞咏于本尊
　　至心诵三遍　　令大圣欢喜
　　行人所求愿　　一切速圆满
　　复次圣文殊　　请召童子印
　　慧手结为拳　　舒风如钩状
　　七遍而三召　　即说真言曰

　　
　　复次计设尼　　印相如后说
　　智慧羽为拳　　火风相合竖
　　由同刀标相　　念彼密言曰

　　
　　复次尊右方　　救护慧童子
　　左手金刚拳　　端坐安腰侧
　　右舒五轮直　　当以掩其心
　　磔竖于空轮　　念彼真言曰

　　
　　乌波计室尼　　智慧手为拳
　　而甲火轮直　　风屈指中节
　　如同戟标相　　说彼真言曰

　　









　　复次光网尊　　内眷属童子
　　印契如后说　　三昧手为拳
　　风轮举如钩　　为摄诸含识
　　令住解脱地　　即说真言曰

　　
　　复次地慧幢　　内眷之幖帜
　　三昧手为拳　　而舒地水轮
　　直竖如幢相　　说是密言曰

　　
　　次复无垢光　　矩忙啰密主
　　如前三昧手　　舒上一切轮
　　悉皆微屈之　　如佛身光明
　　其焰彻晖照　　称念彼真言

　　
　　复不思议慧　　印相如后陈
　　定慧内相叉　　一合为拳印
　　二风别屈舒　　屈三节对之
　　合甲急相背　　二空并直竖
　　名为奉教者　　复说密言曰

　　
　　尔时修行者　　安住慈愍心
　　为一切有情　　发大弘誓愿
　　至诚起殷敬　　观想于本尊
　　金色放光明　　乘师子王坐
　　操持智慧剑　　左执青莲华
　　华台立智杵　　首髻八智尊
　　晖光遍十方　　如对行仁目
　　文殊根本契　　从师密受之
　　次当取念珠　　盘在于掌内
　　定慧含莲相　　当口用加持
　　秘密珠明曰

　　
　　加持七遍已　　旋转三珠易　　空地对捻珠　　随诵移三匝
　　诵八字明句　　一千或一万
　　字字分明呼　　端坐谛观之
　　念念勿间断　　数终住观智
　　并三摩地门　　在于满月中
　　布字为种智　　或作大日观
　　圆辉亦复然　　所有诸功德
　　施一切众生　　皆得成佛道
　　复说差别事　　三时或四时
　　无令有退转　　若为息灾故
　　定夜以之初　　若求福智门
　　后夜而起首　　降伏日正午
　　爱敬欲眠时　　钩召亦同前
　　念讫还珠契　　亦同悉地法
　　本尊数终已　　依前念内眷
　　八尊如旧次　　赞叹奉香花
　　阏伽再奉献　　发愿并劝请
　　解界用火院　　发遣奉送之
　　三部再护身　　被甲如初作
　　焰曼德作卫　　大刀触加持
　　礼拜众贤圣　　随意经行出
　　若住山林中　　头陀居旷野
　　王难遭[狂-王+加]狱　　横事恐怖时
　　疾病鬼神殃　　暗夜行怖惧
　　修道被魔娆　　斗诤家不和
　　诸毒欲来伤　　如斯多种难
　　常持八秘明　　无恶不殄除
　　印契差别门　　要当师密受
　　若在曼荼罗　　正对尊前次
　　颦申动支节　　嘘吹大摇头
　　哕嗌喷鸣声　　涕唾及欬嗽
　　如是之等事　　制之勿憍慢
　　大教阿阇梨　　深行巧慧者
　　欲求大悉地　　应须频护摩
　　每满三洛叉　　一度火供养
　　若得三相现　　暖烟及光明
　　釰中发大声　　梵音师子吼
　　雷鸣微妙响　　钟鼓雅歌声
　　种种脱法音　　行人得悉地
　　护摩如教法　　微细明解之
　　少分不相应　　众恶皆来集
　　三俱胝数满　　常得见文殊
　　心通解脱门　　智慧不可测
　　世出世间愿　　所求皆满足


　　文殊八字仪轨

　　长庆四年八月三十日。东塔院青龙寺持念沙门义云法金刚。与中天三藏菩提仙。同译笔受。结偈润文僧义云写。勘终记之耳。
　　八字文殊轨。十八契印。二部二卷。以武府灵云开山净严和尚之点本。仇校锓梓。时享保岁次壬子季冬之谷和州丰山妙音轮下沙门无等钦识。

