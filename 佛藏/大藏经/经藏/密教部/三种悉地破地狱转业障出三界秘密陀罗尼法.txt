  三种悉地破地狱转业障出三界秘密陀罗尼法
　　唐 善无畏译




　　三种悉地破地狱转业障出三界秘密陀罗尼法

　　　　中天竺国三藏善无畏奉　诏译
　　瑜伽事法约有千条。略述少分。口开舌举震法界宫。莲华藏世界如来出定。即以摧破地狱转业障出三界。当知如法布字人主顶戴手冠中。万国清泰。节度观察旗旌上书写真言。四方晏静。专城太守镇遏。总或鼓角上题字严警鼓音。远闻。妖气清炽盛布千里。苗稼洪润人无灾疫。地土神祇风恬雨顺。念诵加持。战鼓上书。贼军自降。一人不损名金刚鼓。
　　稽首毗卢遮那佛　　开敷净眼如莲花
　　三界调御天人师　　大菩提心救世者
　　深妙真言加持法　　流入无生阿字门
　　白毫无相正遍知　　圆满恒照如日月
　　身口意业成三密　　三密即成应化法
　　五轮五智是五分　　五分尽摄法界轮
　　阿閦宝生救世者　　弥陀成就不空王
　　成于悉地吉祥轮　　传斯妙法化诸有
　　慈心自在降三世　　金刚萨埵不动尊
　　无违誓愿应时期　　瑜伽事毕还金刹

　　佛言阿字金刚部主肝。阿字即是大日如来理法身。本性清净极理毕竟不可得空。金刚地轮种子。金刚部曼荼罗也。若约名色者。地是色法。五阴中识阴心持地。其种子不净。凡五赃者是色法也。五阴中识阴心发故。约名色地是色法也。今肝主魂。魂神气为东及木。木是色空也。木主春其色青。青色从木生。木从水生。肝从青气及肾生。其形如立莲花叶。其中间著[門@芭]珠。[門@芭]肉在胸左也。肝出为眼主筋。筋穷为爪也。今以五字门主五赃六腑故。内外交杂明此而已。又酸味多入肝增肝损脾。若脾中无魂多惛惛肺害肝成病。若如金克木。肺强肝弱。当止心于肺。以青气摄取白气肝病则差。青气著也鑁字莲花部主肺。鑁字是缚字第十一转。尾字是第三转也。转释阿字义也。即大日如来智海水大转轮种子。神通自在之法名智法身。亦名报身。是即莲花部曼荼罗也。肺脏主魄。魄形体也。其形如花主鼻为西方金。金主秋其色白。白色从风生。风从地阳气生。五阴中想阴心持风。想心从识生。识心从过去行生。过去行从无明生。无明从妄想生。妄想还从妄想生。轮回十二因缘也。肺从白气及脾生。辛味多入肺增肺损肝。若肺中无魄恐怖癫病。心害肺成病。若如火克金。心强肺弱。当止心于心。以白气摄取赤气肺病则差。白气者字也。蓝字宝部主心。蓝字是大日如来心地种火大种子。三世诸佛室宅。焚烧一切众生无始无明尘垢妄执出生菩提心牙种。转释阿字义也。即是应化身如来。实是智法身火生曼荼罗也。心主神其形如鸟。为南方火。火主夏其色赤。赤色从火生。火从木生。五阴中受阴心持火。受心从想心生。又心从赤气及肝生。心出为舌主血。血穷为乳。又主耳转鼻喉鼻梁额颐等。苦味多入心增心损肺。若心中无神多忘失前后。肾害心成病。若如水克火肾强心弱。当止心于肾。以赤气摄取黑气心病则差。赤气者字也。唅字羯磨部主肾。吽字即贺字转也。即是大日如来常住寿量风大种子。三解脱门三际不可得义。法身大力曼荼罗也。风则想阴心所持也。五藏者肝肺心脾肾也。胃者六腑一名也。胃此肚谷是脾腑。五脏六腑之海水。谷皆入胃。五脏六腑皆禀于胃。五味各走流。其嘉淡味入胃故肾禀胃也。肾在脐腰下。左名肾。右名命门。肾敷心腹(胃也肾也)寝写水精也。肾主志为北方及水。水主冬其色黑。五阴中行阴心持水。行心从受心生。受心从想生。肾从黑气及肺生。主耳肾出为骨主髓。髓穷为耳乳。骨穷为齿。咸味多入肾增肾损心。若肾中无志多悲哭。脾害肾成病。若如土克水脾强肾弱。当止心于脾。以黑气摄取黄气肾病则差。黑气者字也欠字虚空部主脾字则大日如来无见顶相五佛所证大空智处。寂灭真如理智。十方三世诸佛所证菩提道场殊胜曼荼罗也。脾主意。为中央及土。土主季夏其色黄也。黄色从地生。地从火生。如前说五阴中识。阴心持地。或为木脏。木青是空也。脾从黄气及心生。主口为志。甘味多入脾增脾损肾。若脾中无意多回惑肝害脾成病。若如木克土肝强脾弱。当止心于肝。以黄气摄取青气脾病则差也。黄气者字也。五脏如莲花靡向下也。内五脏外五行出成形体。此则名也。色即四大五根。名即想行等四阴心也。即是日月五星十二宫二十八宿。成人之体也。山海大地。从阿字出。江河流从鑁字出。金玉珍宝日月星辰火珠光明从蓝字成。五谷果众花开敷因含字结也。界香美人天长养颜色滋味端正相貌。福德富贵从欠字庄严阿字是东方阿閦如来鑁字西方阿弥陀如来蓝字是南方宝生如来唅
字北方不空成就如来欠字是上方毗卢遮那大日如来也。
　　阿字意甚深。空寂之体取之不可取。舍之不可舍。法之母大灌顶阿字是也。阿字是难信之法。小乘律师特勿令见。此本五部梵本四十万言出。毗卢遮那经金刚顶经采集要妙最上福田。唯此五字真言诵者。所获功德不可比量不可思议不可说也。金刚顶经五部真言。受持读诵观照理性令人获福。骨坚体健永无灾障及诸病苦摄养长寿。此五字门是五智髻珠五佛肝心。十方三世诸佛能寂智母。一切众生养育父母。十方法界库藏也。能为三世恶魔怨战获得三世胜利故。如钾铠鉾楯弓箭器杖。是故三世诸佛菩萨没在是中出生是中。牙是种子也。疏又此瑜伽之座。其黄金刚方轮。即是金刚座也。
　　阿金刚地部。一阿字作地观金刚座观。
　　鑁金刚水部。二鑁字作水观莲花观。
　　蓝金刚火部。三蓝字作日观也。
　　唅金刚风部。四唅字作月观。
　　欠金刚空部。五欠字作空观。
　　如来体性无生观。
　　右五部真言。是一切如来无生甘露之珍浆。醐醍佛性之妙药也。一字入五脏万病不生。况修日观月观。即时证得佛身空寂。阿鑁览唅欠。右上五字法身真言。若日诵一遍或七遍或二十一遍或四十九遍者。校量功德一遍福。如转藏经一百万遍(藏经者一切经也)何况禅寂坐入定门。从阿字观谛审分明。如日照空。即是了观佛性。所获福无有比量。秘藏文句实不思议。只恐声闻法师。小乘持律者。生疑不信反益其罪。譬如王有稚子偏最怜念。库藏珍宝倾竭不惜。唯不与干将镆鎁。恐不解用故伤其体。是故如来密传大菩萨。不与声闻劣慧。
　　驮卢么陀都。法身如来真实也。从腋至顶为上。从脐至腋为中。从足至脐为下。于真言中当应分别三种成就也。
　　下品悉地阿罗波左那。是名出悉地。能生根茎遍满四方。诵一遍如转藏经一百遍(若诵一遍如诵八万四千十二围陀藏经除行人一切苦难)即入如来一切法平等。一切文字亦皆平等。速得成就摩诃般若。诵两遍除灭亿劫生死重罪。文殊普贤随逐四众围绕如备。是慈无畏护法善神在其人前。若诵三遍三昧现前。若诵四遍总持不忘。若诵五遍速成无上菩提也。
　　中品悉地阿尾罗吽欠。是名入悉地。能生枝叶遍满四方。光明光耀入佛法界。名入悉地。若诵一遍如转藏经一千遍(是名降伏四魔六趣满足一切智智金刚字句也)。
　　上品悉地阿鑁嚂唅欠。是名秘密悉地。亦名成就悉地。亦名苏悉地。苏悉地者遍法界也。成就佛果证大菩提法界秘言。光明遍满唯佛与佛能入此门。缘觉声闻不能照。此亦名秘密悉地。若诵一遍。当如转藏经一百万遍。出悉地从足至腰。入悉地从脐至心。秘密悉地从心至顶。如是三悉地。出悉地化身成就。入悉地报身成就秘密悉地苏悉地法身成就。实是三种常身。正法之藏。法身遮那具足之体。五部三部真实之源。是故稽首礼毗卢遮那佛。此三五字即十五字即十五种金刚三昧。一字即十五字十五字即一字。一字即五字五字即一字。逆顺旋转初后不二。今八门中该摄万法。一字中摄一切字。一切字中摄一字。以一字释一切字。以一切字释一字。以一字成立一切字。以一切字成立一字。以一字破一切字。以一切字破一字义。即是顺一遍逆一遍。次顺旋转四遍。次逆旋转四遍。利益十方界一切众生皆成佛义也。凡人汗栗驮心(此云真实心)形犹如莲花合而未敷之像。有筋脉约之以成八分。男子上向女人下向。观此莲花令其开敷为八叶白莲花。此台上观阿字作金刚色。复阿字如方黄坛身在其中。从阿字出罗字烧身悉成灰已。此灰中生缚字其色纯白。从此出生阿鑁囕唅欠五轮字。而即从腰下至顶上安立身五处。谓净菩提心。以此五字门为缘生大悲根。佛娑罗树王增长。弥布满于法界。然一切法。即由此五字门本不生离言说自性净无因缘如虚空也。为八叶位从脐至心为金刚台(海中立茎)脐为大海。从脐已下此地居诸尊位。在海岸边也。谓从诸佛大悲海而生金刚智。从金刚智出生一切佛会也。于此心八叶花台上。而观阿字。从此字出无量光。从心中四散而合为光鬘。犹如花鬘。普遍一切佛刹。此光从顶至足周匝环绕行者之身也。复观暗字在顶上。转成中胎藏。从此字生三重光焰。一重光遍绕咽上。从咽至顶相随所照及之处。诸尊随现成第一院曼荼罗。次一重光遍绕心上从脐以上至咽。诸尊随现成第二重曼荼罗。次一重光遍绕脐上从脐以下。诸尊随现成第三重曼荼罗。即是世间天院也。诸尊形色相好各各差别。宛然具足自身中犹如亲入佛会。而自身都成曼荼罗身。即是普门法界身也。其中胎藏即是毗卢遮那自心八叶花也。即于此心莲花台上为曼荼罗中胎。其外八叶亦随佛位次列布也。四方即是如来四智。其四隅叶即是四摄法也。且东南方普贤是菩提心。此妙因也。次西南方文殊是大智慧也。次东北方弥勒是大慈也。大慈大悲俱是第二义也。次西北方观音即是证。谓行愿成就入此华台三昧也。其四方叶中。初阿字在东方喻菩提心。最是万行之初也。黄色是金刚性。其名曰宝幢。亦名阿閦佛。次阿字在南方是行。赤色火义。即同文殊之义。即是华开敷。亦名宝生佛。次暗字在西方是菩提也。万行故成等正觉。白色即是圆明究极之义。又是水义。其佛名阿弥陀也。次恶字在北方。是正等觉果。其佛名鼓音。是释迦牟尼也。即是大涅槃。迹极还本故涅槃也。佛日己隐于涅槃山故色黑也。次即入中恶(长声)字是方便。即知此心法界之体。本来常寂灭相。此是毗卢遮那本地之身。华台之体。超八叶绝方所。非有心之境界。唯佛与佛乃能知之。以此方便同于大空而现众像。中心空具一切色。即是加持世界。曼荼罗普门之会无处不有也。但是如来一身一智一行。是故八叶皆是大日如来一体也。是故中尊大日是法身。秘密主金刚惠印是般若。观自在持莲华印是解脱。则身密法身德。口密是般若德。意密是解脱德也。因般若故得解脱。解脱因般若。此二依法身之体。不即不离阙一不得。犹如伊字三点。菩提心此金刚部。大悲莲华部。方便此应化身也。是故阿字是胎内。指位在等觉已前娑字胎外指位妙觉。嚩字是用。一切法转咸依此门。迹恣二化济度十界也。此如来智印是心实相一切智智果。即菩提心为因。大悲为根。方便为究竟。以一切智门五种义为众缘。若有众生知此法教者。世人应供养犹如敬制底。制底是生身舍利所依。是故诸天世人祈福祐者皆悉供养。若行人信受如是义者。即法身舍利所依也。复梵音制底与质多体同。此中秘密谓心为佛塔也。如第三曼荼罗以自心为基。次第增加乃至中胎。涅槃色最居其上。故此制底甚高。又从中胎八叶次第增加。乃至第三随类普门身。无处不遍。故此制底极广。莲华台达磨驮都。所谓法身舍利也。若众生解此心菩提印者。即同毗卢遮那。故云。世间应供养犹如敬制底也。然毗卢身土依正相融。性相同一真如遍满法界大我。身口意平等如太虚空。以虚空为道场。以法界为床。大日如来为令知见此道。示二种法身。智法身佛住实相理。为自受用现三十七尊。令一切入不二之道。理法身佛住如如寂照。法然常住不动现于八叶。为自他受用示三重曼荼罗。令十界证大空。虽是理智之殊广略之异。本来一法曾无殊异。万法归一阿字。五部同一遮那也。
　　我依毗卢遮那佛　　开心智印建标义
　　无量功德普庄严　　同入总持诸善逝
　　愿共有缘修学者　　安住无上清净海


　　三种悉地秘密真言法一卷


