  大日经略摄念诵随行法
　　唐 不空译




　　大日经略摄念诵随行法(亦名五支略念诵要行法一卷)

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　稽首无碍智　　密教意生子
　　依彼苏多罗　　摄此随行法
　　真言行菩萨　　先住平等誓
　　语密身密俱　　后作相应行

　　三昧耶真言曰。
　　曩莫三曼多勃驮难唵阿三谜底哩(二合)三谜(三)三摩曳娑嚩(二合引)诃(引)
　　契谓齐轮合　　并建于二空
　　五处顶肩心　　最后加咽位
　　次以不动圣　　辟障及除垢
　　而能净众事　　结护随相应

　　不动尊真言曰。
　　曩莫三曼多嚩日啰(二合)赧(引)(一)战拏摩贺(引)嚧晒拏(二)娑颇(二合)吒野(三)吽怛罗(二合)吒(半音呼四)憾(引)[牟*含](五)
　　定空加地水　　风火竖于心
　　慧剑亦如是　　出鞘能成办
　　次说如来钩　　用请于本尊
　　一切众圣主　　依本誓而来

　　如来钩真言曰。
　　曩莫三曼多勃驮南阿(引)萨嚩怛啰(二合)阿(引)钵啰(二合)底贺多怛他萨傥(引)矩奢(四)冒地拶哩耶(二合)波唎布啰(上声)迦(半音)娑嚩(二合引)诃(引)
　　止观内相叉　　坚合智风竖
　　才屈于初分　　余轮状若环
　　圣天悲愿力　　随请咸来降
　　奉现三昧耶　　明契如前说
　　既呈本誓已　　发喜而无谬
　　次当随力分　　供养表诚心
　　阏伽香食灯　　下至一花水
　　或但心运想　　殊胜最难量
　　当以普通印　　密语共加之
　　有表无表俱　　一时皆成就

　　普通真言曰。
　　曩莫三曼多勃驮南(一)萨嚩他欠(平声)嗢娜孽(二合)谛萨颇(二合)啰系呬[牟*含]伽伽那剑(平声呼)娑嚩(二合引)诃
　　禅智互相叉　　齐轮顶上合
　　运心普周遍　　所念皆现前
　　既施供养已　　修常作持诵
　　先擐金刚铠　　结护事相应

　　金刚甲胄真言。
　　曩莫三曼多嚩啰(二合)赧嚩日啰(二合)迦嚩者吽
　　先作虚心合　　风轮纠持火
　　大空依火本　　遍触后居心
　　次结方隅界　　如前不动尊
　　左转成辟除　　右旋及上下
　　备触身支分　　结护悉坚牢
　　真言及本契　　如前已分别
　　既为严备讫　　当示根本契
　　还加五位处　　七转或再三
　　散印顶上开　　半跏正身意
　　或作相应坐　　随方如教说
　　正面住身前　　睹一圆明像
　　清净无瑕玷　　犹如满月轮
　　中有本尊形　　如色超三界
　　妙縠严身服　　宝冠绀发垂
　　寂然三摩地　　辉焰过众电
　　犹如净镜内　　幽邃现真容
　　喜怒显颜色　　操持与愿等
　　正受相应身　　明了心无乱
　　无相净法体　　应愿济群生
　　专注而念持　　限数既终毕
　　懈极后方已　　复结普通印
　　虔诚启愿等　　殷重礼圣尊
　　左转无动力　　解前所结护
　　还呈本尊契　　顶上散开之
　　心送于圣天　　五轮投地礼
　　然起随众善　　后会复如初　　一时与二三　　或四皆如此
　　余分旋绕塔　　浴像赞方广
　　涂饰曼荼罗　　布花赞佛德
　　或复无杂念　　专注于等引
　　以此净三业　　悉地速现前
　　圣力所加持　　行愿相应故
　　诸有乐修习　　随师而受学
　　持明传本教　　无越三昧耶
　　勤策无间断　　离盖及熏醉
　　顺行于学处　　悉地随力成
　　我依大日教　　略示瑜伽行
　　修证殊胜福　　普润诸有情


　　大日经略摄念诵随行法一卷


