  佛说弥勒菩萨发愿王偈
　　清 工布查布译




　　佛说弥勒菩萨发愿王偈

　　　　内阁掌译西番蒙古诸文西番学总管仪宾工布查布译
　　梵语阿(喇)鸦黑(厄答)喇巴呢(达哈)阿纳喇(阿)杂(阿)。
　　华言圣弥勒愿王。
　　敬礼一切诸佛菩萨摩诃萨。
　　佛告阿难。夫弥勒菩萨摩诃萨。往昔誓行菩提行时。昼夜六时。偏袒右肩。右膝著地。合掌恭敬。而发如是愿文。
　　敬礼一切佛　　及具天眼仙
　　菩萨摩诃萨　　并诸声闻众
　　令避恶趣隧　　而示涅槃路
　　引入无老死　　敬礼菩提心
　　我由无明心　　所作一切罪
　　今于佛面前　　忏悔尽无余
　　自我三业门　　所积资粮福
　　是我普慧种　　愿我道无尽
　　十方诸国中　　所有供养佛
　　佛昔随喜者　　我今皆随喜
　　忏悔一切罪　　随喜诸善根
　　敬礼一切佛　　愿得大智慧
　　十方一切处　　所有大菩萨
　　止于十地者　　请速等正觉
　　既证圆觉心　　降伏诸魔军
　　为利诸有情　　愿请转法轮
　　以大法鼓音　　度众生苦际
　　愿经无量劫　　常住世说法
　　祈运大悲智　　慈济诸有情
　　陷溺贪欲泽　　恩爱所缠缚
　　众生被障碍　　诸佛不憎捐
　　慈悲诸含识　　拔出三有海
　　一切三世佛　　所行诸道法
　　我今皆随学　　愿证菩提道
　　同登六彼岸　　度六道众生
　　证得六神通　　愿成无上道
　　无生及本源　　无处无自性
　　悟此真空理　　无智亦无得
　　无命无众生　　无背无取向
　　愿达无我法　　即等大仙佛
　　愿不住二执　　所摄一切物
　　为利益众生　　不吝行布施
　　物种侈靡盛　　我应用丰足
　　物性等空寂　　圆满布施度
　　所受止作品　　无瑕最清净
　　及无痴矜慢　　圆满戒律度
　　如地水火风　　四大无触背
　　侵犯靡嗔恨　　圆满忍辱度
　　发心始终勤　　恒喜不懈弛
　　身心勇猛力　　圆满精进度
　　调伏正定聚　　如幻三摩地
　　金刚禅那等　　圆满静虑度
　　三种解脱门　　三时平等法
　　闻思修明了　　圆满智慧度
　　诸佛所称赞　　炽盛光赫奕
　　勤修菩萨行　　圆满自他志
　　行此菩提道　　名称慈氏子
　　圆满六度行　　超于十地位

　　我以此善愿众生　　命终速往兜率宫
　　受生皆于见法阁　　即为慈氏之长子
　　十地自在降阎浮　　证得十力大位时
　　愿受妙法甘露味　　圆满佛行尽无余
　　从此命终承愿力　　即得上生兜率天
　　忻庆奉事慈氏尊　　速得承授菩提记

　　阿难。当知慈氏菩萨摩诃萨。如此以实善巧修净行业。道路平顺。而获无上菩提。成等正觉。成就真实大方便门。
　　按此经于汉藏未见。而番本亦无出。然西国诸贤。颇有注解。且普同作为恒常功课。与华严行愿品。三十五佛行愿品。称为三种大忏愿。愚略拟之。盖初自梵文译时。或于弥勒上生下生等经。节取切要者也(多分唐竺法护所译。弥勒菩萨下生经相近)今时海内清宁。三教并盛。资用不乏。人民向善者多。近来常闻修建龙华会者。忆为或有欲持诵者。因特译出汉文。便于信氏诵读仰祈。
　　圣慈加护广布流通为愿焉。
　　　(乾隆八年正月吉日翻竟于广仁弥勒院)

