  摄无碍大悲心大陀罗尼经计一法中出无量义南方满愿补陀落海会五部诸尊等弘誓力方位及威仪形色执持三摩耶幖帜曼荼罗仪轨
　　唐 不空译




　　摄无碍大悲心大陀罗尼经计一法中出无量义南方满愿补陀落海会五部诸尊等弘誓力方位及威仪形色执持三摩耶幖帜曼荼罗仪轨(但咒赞及作法宜视大仪轨内)

　　　　特进试鸿胪卿加开府仪同三司封肃国公赠司空谥大办正大兴善寺大广智不空奉　诏译
　　尔时婆誐鑁　　住无碍大悲
　　心大陀罗尼　　自在力三昧
　　演说阿利耶　　大曼荼罗相
　　五部诸尊等　　威仪形色法
　　欲知此海会　　诸尊印相者
　　先应知指目　　莲花合掌者
　　莲花即理也　　理处必有智
　　故以左右手　　其名曰理智
　　左手寂静故　　名理胎藏海
　　右手办诸事　　名智金刚海
　　左手五指者　　胎藏海五智
　　右手五指者　　金刚海五智
　　左手定右慧　　十指即十度
　　或名十法界　　或曰十真如
　　缩则摄收一　　开则有数名
　　左小指为檀　　无名指为戒
　　左中指为忍　　左头指为进
　　左大指为禅　　右小指为慧
　　无名指为方　　右中指为愿
　　右头指为力　　右大指为智
　　左大指为慧　　左头指为方
　　左中指为愿　　无名指为力
　　左小指为智

　　右手大指　　为檀空轮　　右手头指
　　为戒风轮　　右手中指　　为忍火轮
　　右无名指　　为进水轮　　右手小指
　　为禅地轮　　小指为地　　无名为水
　　中指为火　　头指为风　　大指为空

　　(是此十波罗蜜之名。非所用此尊位。今所可用者。定慧理智也。诸尊等印契。以此当知之)。

　　五部尊法

　　一息灾法(用佛部尊等。是故有五智佛)二增益法(用宝部尊。是故有宝光幢笑。求福德者宝。求智慧者光。求官位者幢。求敬爱者笑)三降伏法(用金刚部尊等。是故有五大忿怒尊等)四爱敬法(用莲华部尊。是故本尊观世音等)五钩召法(用羯磨部尊。是故有钩索锁铃等)入五智(法身。是故有五智贤瓶)成莲华(自性身。是故有四种莲花)成佛身(受用身。是故有如来等)被甲(变化身。是故有三十二身)五母部室主毗卢遮那如来(佛部主源之故无母。譬如毗卢遮那经。阿字为毗卢遮那佛种子。吽字金刚萨埵种子。金刚顶经。吽字毗卢遮那种子。阿字金刚萨埵种子。金刚海仪轨。如是每会。此两字相代当知是互作主伴利益众生。蒲陀海大悲化亦现万亿身。互作主伴接化群生)阿閦如来(金刚部主金刚波罗蜜为母)宝性如来(宝部主宝波罗蜜为母)无量寿如来(莲花部主法波罗蜜为母)不空成就如来(羯磨部主羯磨波罗蜜为母)是则据四波罗蜜出生四佛之义。心有四佛互出生四波罗蜜之义。然则得四波罗蜜为主。四佛为母耶。曰不得。何故不得。曰四波罗蜜为定慧。则不得四波罗蜜为主。四佛为主。譬如虽父母共产生诸子名父不为母。以五智忿怒相配。五智不动尊(毗卢遮那忿怒。自性轮般若菩萨)降三世尊(阿閦佛忿怒。自性轮金刚萨埵菩萨)军荼利(宝生佛忿怒。自性轮金刚藏王菩萨)六足尊(无量寿佛忿怒。自性轮文殊师利菩萨)金刚药叉(不空成就佛忿怒。自性轮即可是寂静身。又秽积金刚为不空成就佛忿怒。自性轮金刚业也。秽积即乌刍涩摩菩萨也)无能胜(释迦牟尼佛忿怒。自性轮慈氏菩萨)马头观音(无量寿佛忿怒。自性轮观世音为主。伴陀罗嚩子尼是白衣观世音菩萨也)三十七尊毗卢遮那佛(遍照金刚。已下皆同)四方四佛(如上)　东方金刚波罗蜜(不动)　南方宝波罗蜜(平等)　西方法波罗蜜(清净)　北方羯磨波罗蜜(成就)　萨(妙用真如)王(自在)爱(大喜)喜(善哉)　宝(如意)光(威德)幢(满愿)笑(欢喜)法(清净)利(般若)因(不退)语(性空)业(善巧)护(精进)　牙(猛利)拳(秘密)　嬉(授记)鬘(爱敬)　歌(无畏)舞(神通)　香(无碍)花(妙色)　灯(普照)涂(普清)　钩(善源)索(等持)　锁(坚持)铃(解脱)。
　　既说诸尊等忿怒自性轮竟。
　　今说初域界　　本尊微妙相
　　第一内心地　　有八叶莲花
　　其妙色青黄　　妙宝金刚茎
　　常出无量光　　百千种妙色
　　缤纷以严地　　绀琉璃为地
　　黄金界绀场　　微妙无等伦
　　从此华台心　　出现大月轮
　　中有本尊像　　号千手千眼
　　妙色超三界　　金色具晖曜
　　首持发髻冠　　宝冠绀发垂
　　顶上五百面　　具足眼一千
　　诸头宝冠中　　安住化佛身
　　身相十百臂　　其中采杂宝
　　左定日精珠　　左理宫殿珠
　　左定干销珠　　左定宝弓珠
　　左理鍕持珠　　左定罥索珠
　　左理红莲珠　　左定白莲珠
　　左理宝箧珠　　左定玉环珠
　　左定宝镜珠　　左定蒲桃珠
　　左理化佛珠　　左定宝螺珠
　　左理金刚杵　　左定铁钩珠
　　左理白拂珠　　左定宝瓶珠
　　左理如意珠　　定慧十莲合
　　理智入定印

　　右慧月精珠　　右智色云珠
　　右慧锡杖珠　　右智宝剑珠
　　右慧宝箭珠　　右智胡瓶珠
　　右慧数王珠　　右智紫莲珠
　　右慧青莲珠　　右智宝经珠
　　右慧金轮珠　　右智髑髅珠
　　右慧杨柳珠　　右智顶上珠
　　右慧宝钵珠　　右智三剑珠
　　右慧钺斧珠　　右智无畏珠
　　右慧宝印珠　　各各妙宝臂
　　犹如尼瞿枝　　镮钏为臂玉
　　百千宝璎珞　　妙鬘及天衣
　　庄严珠妙体　　救世圆满光
　　离热住三昧　　跏趺右押左
　　安住妙宝莲　　妙相无伦匹
　　既说中胎像　　威仪好相竟
　　今说八叶上　　大菩萨种好
　　及息灾增益　　威仪形色法
　　八叶莲花台(始从东北右旋)

　　不空罥索观音。
　　顶上五髻冠　　安住化佛身
　　具三九面眼　　正面白肉色
　　微笑慈悲相　　左右天青色
　　嗔怒降魔相　　身被妙璎珞
　　系鹿皮袈裟　　百福庄严身
　　四臂两足体　　左定开莲花
　　左理持罥索　　或执持数珠
　　右慧说法印　　或持金刚锁
　　右慧执持锁　　妙宝琉璃光
　　住千叶莲花　　跏趺右押左

　　次毗俱胝观音。
　　顶上大宝冠　　身相白肉色
　　具一面二眼　　熙怡慈悲相
　　四臂两足体　　左定执莲花
　　左理持鍕持　　右慧握数珠
　　右智与愿印　　妙宝青莲花
　　被鬘及天衣　　璎珞上妙裳
　　安住千叶莲　　跏趺右押左

　　次十一面观音。
　　诸头发髻冠　　冠中住佛身
　　正面浅黄色　　救世哀愍相
　　左右青黑面　　左三忿怒相
　　右三降魔相　　当后暴笑相
　　顶上如来相　　四臂两足体
　　左定执莲花　　左理握鍕持
　　右慧施无畏　　或结拳印契
　　右智持数珠　　被鬘妙璎珞
　　天衣及上裳　　商佉妙色光
　　安住千叶莲　　跏趺右押左

　　次马头观音。
　　顶上宝马头　　三面三三眠
　　正面宝冠中　　安住化佛身
　　身相赤肉色　　甚大嗔怒相
　　利牙现唇上　　四臂两足体
　　定慧结印契　　左定光结拳
　　屈檀戒忍轮　　舒进禅如嘴
　　右慧亦如是　　定慧进合头
　　当臆稍下垂　　左定拳印相
　　右慧持钺斧　　被鬘妙璎珞
　　天衣微妙裳　　妙色琉璃光
　　安住大莲花　　跏趺右押左

　　次忿怒钩观音。
　　顶上火焰冠　　四面明王像
　　正面白肉色　　眼目丈夫相
　　左右绿碧色　　有大忿怒相
　　左理持罥索　　右慧执铁钩
　　右智与愿契　　严身妙璎珞
　　被鬘天衣裳　　千色莲花光
　　安住大宝花　　跏趺右押左

　　次如意轮观音。
　　微妙大宝冠　　顶上住佛身
　　一面愍念相　　身相浅黄色
　　六臂两足体　　左定按门山
　　左理执莲花　　左定持金宝
　　右慧思惟相　　右智如意宝
　　右慧持数珠　　被鬘妙璎珞
　　袈裟天衣裳　　圆光莲花色
　　安住大莲花　　仰左跏趺右

　　次不空观音。
　　顶上大宝冠　　三面三三眼
　　正面白肉色　　忿怒怖畏相
　　四臂两足体　　左定莲上钩
　　左理持罥索　　右慧金刚钩
　　右智执三剑　　被鬘及璎珞
　　袈裟天衣裳　　微妙莲花光
　　安住大宝莲　　跏趺右押左

　　次一髻罗刹观音。
　　顶上火髻冠　　一面青黑色
　　甚大忿怒相　　四臂两足体
　　左定执三剑　　左理持罥索
　　右慧执宝剑　　右智钺斧剑
　　被鬘及璎珞　　袈裟大衣裳
　　圆光百宝色　　跏趺右押左
　　既说八菩萨　　威仪形色竟

　　今说第二院增益延命法。
　　东方阿閦如来。
　　身相赤白色　　朝日初出相
　　左定结拳印　　右慧摩膝相
　　身被僧伽梨　　安住月轮中
　　阎浮净金光　　白象以为座

　　南方宝生如来。
　　身相黄金色　　左定结拳印
　　右慧开外方　　屈无名小指
　　叙中头大指　　身被福田衣
　　金色晖曜光　　宝马以为座

　　西方无量寿如来。
　　身相赤金色　　结三摩地印
　　目开视下相　　丹光袈裟衣
　　安住大月轮　　入定拔苦体
　　紫磨金色光　　孔雀以为座

　　北方不空成就如来。
　　身相赤金色　　左定结拳印
　　右慧舒五指　　当右胸臆上
　　身被福田僧　　安住满月轮
　　黄金周遍光　　迦噜罗为座

　　东北慈氏菩萨。
　　顶上妙宝冠　　身相白肉色
　　左定紫莲花　　其上有军持
　　右慧摩膝相　　一切妙璎珞
　　严饰救世身　　安住月轮海

　　东南普贤菩萨。
　　顶上妙髻冠　　身相白肉色
　　大悲愍念相　　左定莲上钩
　　右慧拳押膝　　百千种璎珞
　　珠鬘及天衣　　一切妙宝色
　　庄严慈悲体　　圆满莲环光
　　大宝莲花坐　　安住满月轮

　　西南文殊师利菩萨。
　　顶上五髻冠　　身相黄金色
　　左定青莲花　　其上有三剑
　　右慧执梵函　　严饰妙宝身
　　圆光商佉色　　安住月轮中

　　西北观世音菩萨。
　　顶上大宝冠　　中现无量寿
　　身相白肉色　　十度开敷莲
　　天衣妙袈裟　　万德妙璎珞
　　庄严黄金色　　身光遍法界
　　安住月轮中　　跏趺右押左

　　次东门南金刚波罗蜜。
　　顶上五髻冠　　身相染海色
　　左定执莲花　　其上有梵箧
　　右慧阿閦印　　袈裟妙璎珞
　　庄严青黑中　　安住月轮中

　　东门北多罗菩萨。
　　顶上发髻冠　　身相青白色
　　中年女人状　　定慧青莲花
　　圆满周遍光　　晖发犹净金
　　微笑鲜白衣　　严身无有极

　　南门东大毗卢遮那如来。
　　毗楞伽摩尼　　百宝严天冠
　　顶上住五佛　　身相黄金色
　　定慧入定印　　万亿宝璎珞
　　花鬘妙天衣　　一切宝严身
　　千色商佉光　　师子以为座

　　南门西宝波罗蜜。
　　顶上五髻冠　　身相白肉色
　　左定执莲花　　其莲花上宝
　　右慧四角轮　　袈裟妙璎珞
　　庄严相好身　　安住月轮中

　　西门南得大势菩萨。
　　顶上五髻冠　　冠中住鍕持
　　身相白肉色　　左定白莲花
　　右慧说法印　　妙鬘宝璎珞
　　严身如观音　　安住月轮中

　　西门北法波罗蜜。
　　顶上五髻冠　　身相白肉色
　　定慧入定印　　莲花上梵函
　　袈裟妙璎珞　　庄严万真身
　　圆光遍法界　　安住月轮中

　　北门东羯磨波罗蜜。
　　顶上五髻冠　　身相青碧色
　　左定执莲花　　其莲上梵箧
　　右慧羯磨杵　　袈裟妙璎珞
　　庄严妙宝身　　安住月轮中

　　北门西莲花部发生菩萨。
　　顶上妙宝冠　　身相白肉色
　　慈悲救世相　　具相四八色
　　左定红莲花　　右慧摩膝相
　　身被鬘袈裟　　璎珞及天衣
　　妙宝玉镮钏　　庄严上妙身
　　住大莲月殿　　既说第二院
　　诸尊方位竟

　　今说第三院增益降伏法。
　　东门延命观音。
　　顶上大宝冠　　其中住佛身
　　身相深黄色　　慈悲柔软相
　　救世二十臂　　引接群生类
　　两足辐轮相　　化导诸有情
　　左定承宝珠　　左理把宝剑
　　左定握金轮　　左理金刚橛
　　左定持榜棑　　左理金刚铎
　　左定金刚铃　　左理大莲花
　　左定持数珠　　左理结拳印
　　右慧执戟销　　右智金刚剑
　　右慧化佛像　　右智金刚宝
　　右慧持宝镜　　右智金刚索
　　右慧加无畏　　右智跋折罗
　　右慧五股杵　　右智缚日罗
　　百千种璎珞　　妙鬘及天衣
　　庄严上妙身　　圆光靡不遍
　　住颇头摩花　　安住大月轮

　　南门千臂千眼观音。
　　五百诸头冠　　各各住佛身
　　千眼十臂体　　身相黄金色
　　右定开敷莲　　右理持罥索
　　右慧大莲花　　右智宝数珠
　　左定开敷莲　　定慧合掌印
　　理智三摩地　　满愿法千条
　　所求皆圆满　　弘誓深如海
　　广度诸群生　　恒以五智力
　　引接于一切　　王难刀兵世
　　为刀王救之　　疫病灾厄时
　　为医王济之　　饥馑渴乏时
　　为施主愍生　　怖畏急难时
　　为归依助之　　乃至为海潮
　　成多类之鱼　　及现白犬身
　　利益归依者　　为利一切故
　　现万亿宝刀　　百亿妙璎珞
　　天衣及宝鬘　　严饰上妙身
　　圆光遍法界　　住钵昙摩花
　　跏趺右押左

　　西门毗瞿知观音。
　　顶上大宝冠　　其冠住佛身
　　身相黄金色　　出现十八臂
　　引接众生故　　大悲救世相
　　左定化佛身　　左理颇胝珠
　　左定如意珠　　左理握梵函
　　左定抱宫殿　　左理金刚索
　　左定金刚铃　　左理说法印
　　左定施无畏　　右慧缚日罗
　　右智颇胝珠　　右慧持宝剑
　　右智金刚锁　　右慧持利鉾
　　右智宝数珠　　右慧持戟销
　　右智说法印　　右慧亦说法
　　百千种璎珞　　严身以种宝
　　度生圆满光　　跏趺右押左
　　恒游大莲花　　安住大月轮

　　北门乌刍涩摩菩萨。
　　发髻绕白蛇　　身相大青色
　　金刚宝璎珞　　甚大忿怒相
　　六臂六足体　　左理檀拏印
　　左定执鉾镑　　左理握金轮
　　右慧执宝剑　　右智钺斧相
　　金刚宝璎珞　　严身不可量
　　左理宝数珠　　右慧执三股
　　右智满愿印　　以慧方愿屈
　　智力真如嘴　　以兽皮为衣
　　右肩二赤蛇　　蟠结垂胸臆
　　令头本尊向　　亦四臂两膊
　　有一蛇绕之　　其色甚青白
　　住宝池莲上

　　东北阎鬘德迦。
　　顶上火鬘髻　　迅雷玄云色
　　六面十八眼　　极大忿怒相
　　辉焰过众电　　水牛以为座

　　东南无动尊。
　　髻上八莲叶　　顶发垂右肩
　　一目而谛观　　面门水波相
　　大忿怒白牙　　左定握罥索
　　右慧把宝剑　　金刚宝璎珞
　　威怒身猛焰　　安住盘石座

　　西南降三世。
　　髑髅火髻冠　　夏时雨云色
　　三面三三眼　　阿吒吒微笑
　　具足百千臂　　操持众器械
　　示现八臂相　　满愿弘誓故
　　左定执戟销　　左理抱宝弓
　　左定金刚索　　右慧金刚铎
　　右智持宝箭　　右慧握宝剑
　　理智救世印　　先以左定腕
　　押右慧腕上　　以右祥地轮
　　叉左祥地轮　　犹如悬莲剑
　　左定进水轮　　及以忍火轮
　　相屈入掌中　　亦以戒风轮
　　檀空轮直竖　　各各相附头
　　譬如两边嘴　　右慧亦如是
　　金刚宝璎珞　　以为严身宝
　　身光霹雳相　　焰鬘靡不遍
　　左足蹈大天　　右足蹈天后
　　度脱其恶心　　令归佛法僧

　　西北军荼利。
　　发髻髑髅冠　　雷电黑云相
　　三目怖畏相　　八臂操器械
　　左定握金刚　　左理持戟销
　　左定金刚钩　　右慧执二股
　　右智拳押胁　　先作金刚拳
　　直竖戒风轮　　当右胁之下
　　右慧施无畏　　定慧大嗔印
　　先以右慧腕　　押左定腕上
　　各作金刚拳　　定慧戒风轮
　　忍大进水轮　　各直竖当臆
　　蚊蜃为臂环　　金刚宝璎珞
　　钚钏严臂踝　　兽王皮为衣
　　白莲承两足　　十二蛇围绕
　　二蛇在颈垂　　二蛇绕两膊
　　八蛇绕八臂　　甚大怖畏相
　　或示现千臂　　号千臂甘露
　　或示现八臂　　各圣军荼利
　　或示现二臂　　日莲花军荼
　　如是现万身　　远离一切厄
　　住大炽焰中　　威德不可测
　　释尊大忿怒　　自性轮金刚
　　藏王大菩萨　　降魔故现形

　　东门南金刚爱菩萨。
　　顶上大宝冠　　身相白肉色
　　左定执宝弓　　右慧持宝箭
　　金刚宝璎珞　　天衣及华鬘
　　严饰妙宝身　　月轮光莲座

　　次金刚喜菩萨。
　　顶上大宝冠　　身相白肉色
　　定慧结拳印　　著胸臆上
　　严身犹如爱　　身光遍围绕
　　十六大菩萨　　威仪皆同体

　　东门北金刚王菩萨。
　　顶上大宝冠　　身相白肉色
　　定慧共拳印　　严身如上说

　　次金刚萨埵菩萨。
　　顶上大宝冠　　身相白肉色
　　左定金刚拳　　右慧三股杵

　　南门东金刚光菩萨。
　　顶上大宝冠　　身相赤肉色
　　左定结拳印　　右慧月精珠

　　次金刚宝菩萨。
　　顶上大宝冠　　身相白肉色
　　左定与愿契　　右慧金刚宝

　　南门西金刚幢菩萨。
　　顶上大宝冠　　身相白肉色
　　定慧宝幢幡　　严身如上说

　　次金刚笑菩萨。
　　顶上大宝冠　　身相白肉色
　　定慧合掌拳　　扬耳侧势耳

　　西门南金刚利菩萨。
　　顶上大宝冠　　身相黄金色
　　左定莲上函　　右慧金刚剑

　　次金刚法菩萨。
　　顶上大宝冠　　身相白肉色
　　定慧承莲花　　严身如上说

　　西门北金刚因菩萨。
　　顶上大宝冠　　身相白肉色
　　左定金刚拳　　右慧握金轮

　　次金刚语菩萨。
　　顶上大宝冠　　身相白肉色
　　定慧如来舌　　严身如上说

　　北门东金刚牙菩萨。
　　顶上大宝冠　　身相白黄色
　　定慧拳当臆　　严身亦如上

　　次金刚拳菩萨。
　　顶上大宝冠　　身相大青色
　　定慧金刚拳　　扬印当胸臆
　　腕稍屈垂心　　严身犹说上

　　北门西金刚护菩萨。
　　顶上大宝冠　　身相青碧色
　　左定舒头指　　自余皆指屈
　　扬之附腋侧　　右慧亦如是

　　次金刚业菩萨。
　　顶上大宝冠　　身相白肉色
　　定慧合掌中　　扬之安顶上
　　既说第三院　　诸尊方位竟

　　今说第四院敬爱增益法。
　　东门瞿婆伽。
　　顶上大宝冠　　身相白肉色
　　定慧紫莲花　　妙宝璎珞衣
　　引接有情故　　示现天帝相

　　南门善财童子。
　　发髻童子冠　　身相白肉色
　　定慧赤莲华　　一切邻愍相

　　西门摩利支天。
　　吉祥天女形　　面门桃花色
　　定慧白莲花　　百千种璎珞
　　严身微妙色　　救世现天相

　　北门佛身。
　　四八紫金色　　牟尼善逝相
　　左定舒安膝　　右慧说法印
　　颇胝商佉光　　住颇头摩花

　　东北金刚灯菩萨。
　　顶上大宝冠　　身相鲜肉色
　　定慧持灯明　　严身如上说

　　东南金刚涂香菩萨。
　　顶上大宝冠　　身相大青色
　　定慧涂香器　　严身如上说

　　西南金刚香菩萨。
　　顶上大宝冠　　身相大黑色
　　定慧持香炉　　严身如上说

　　西北金刚花菩萨。
　　顶上大宝冠　　身相浅黄色
　　定慧持鲜花　　严身如上说

　　南门南被叶衣观音。
　　顶上大宝冠　　髻现无量寿
　　身相白肉色　　左定说法印
　　右慧未开莲　　商佉军那光
　　微笑坐白莲　　跏趺右押左

　　次抱铃裨那夜迦。
　　象王头身人　　身相青黄色
　　舌相遍法界　　左定拳押腰
　　右慧金刚铃　　镮钏璎珞衣
　　具大威德相　　焰鬘遍其身

　　次阿诣罗仙。
　　瘦羸赤肉色　　执持莲上瓶
　　身光焰围绕　　安住莲花叶

　　东门北白身观音。
　　顶上大宝冠　　身相浅黄色
　　大悲救世相　　左定说法印
　　右慧执莲花　　严身如上说

　　次抱刀尾曩野迦。
　　白象头人身　　身相白皓色
　　左定结拳印　　右慧持宝剑
　　镮钏璎珞衣　　焰鬘遍围绕

　　次阿私陀仙。
　　身相白肉色　　执持法宝藏
　　瘦皱裸形相　　普遍火焰鬘

　　南门东上观音。
　　顶上大宝冠　　身相白肉色
　　左定说法色　　右慧持白拂
　　鲜白日月轮　　住钵昙摩花

　　次伞盖尾曩野迦。
　　白象头人身　　身相珂雪色
　　执持白伞盖　　镮钏妙璎珞
　　具大威力相　　炽焰普遍身

　　次毗哩瞿仙。
　　身相赤肉色　　定慧执仙杖
　　身色赫赫晖　　安住猛焰中

　　南门西正观音。
　　顶上大宝冠　　身相白肉色
　　左定赤莲花　　右慧红莲花
　　救世爱敬相　　严身如上说

　　次抱钩裨那夜迦。
　　象王头人身　　身相深赤色
　　左空拳押腰　　右慧金刚钩
　　镮钏妙璎珞　　具大威德相
　　电光体围绕　　严身无有量

　　次瞿昙仙。
　　身相赤肉色　　执持宝贤瓶
　　具大神通相　　周环起光焰

　　西门南光明观音。
　　顶上大宝冠　　身相深黄色
　　微妙喜悦相　　左定说法印
　　右慧施无畏　　百种妙璎珞
　　花鬘及天衣　　严身如上说

　　次花鬘尾曩野迦。
　　白象头人身　　身相白鹄色
　　定慧把花鬘　　具大势力相
　　镮钏妙璎珞　　猛焰遍其身

　　次游孔仙。
　　身相白肉色　　执持大宝函
　　具大神力相　　普遍大炽焰

　　西门北白处观音。
　　发冠袭纯衣　　身相白黄色
　　左定钵昙摩　　右慧垂拳印
　　百千种璎珞　　严身如上说

　　次把索裨那夜迦。
　　身相红莲色　　象王头人身
　　舌相满世间　　左定拳押腰
　　右慧金刚索　　具大威德相
　　焰鬘普遍身　　镮钏妙璎珞

　　次成就仙。
　　身相赤肉色　　执持三股印
　　具大威神相　　安住炎鬘中

　　北门东请观音。
　　顶上大宝冠　　身相白黄色
　　左定执军持　　右慧施无畏
　　百千众璎珞　　严身如上说

　　次抱弓箭尾曩野迦。
　　白象头人身　　身相白雪色
　　左定抱宝弓　　右慧持宝箭
　　镮钏妙璎珞　　焰鬘普遍身

　　次婆薮仙人。
　　定慧青莲华　　具大神验相
　　安住焰鬘中

　　北门西大圣观音。
　　顶上大宝冠　　身相白肉色
　　慈悲救世间　　左定鲜莲花
　　右慧施无畏　　严身如上说

　　次抱锁裨那夜迦。
　　身相叆叇色　　左定金刚锁
　　右慧握萝卜　　威德魏魏相
　　赫如朝日晖　　炎鬘周遍身

　　次阿底丽仙人。
　　身相染赤色　　执持仙人杖
　　现大神力相　　焰鬘周遍身
　　既说第四院　　诸尊方位竟

　　今说第五院钩召被甲法。
　　东门金刚铃菩萨。
　　顶上妙宝冠　　身相大青色
　　左定结拳印　　右慧金刚铃
　　一切宝璎珞　　天衣及袈裟
　　庄严妙宝身　　圆光如虹色
　　住分荼利花　　大满月轮中

　　南门金刚钩菩萨。
　　顶上妙宝冠　　身相叆叇色
　　左定结拳印　　右慧金刚钩
　　百千宝璎珞　　严身如上说

　　西门金刚索菩萨。
　　顶上妙宝冠　　身相白黄色
　　左定金刚索　　右慧拳押膝
　　百千种璎珞　　严身如上说

　　北门金刚锁菩萨。
　　顶上妙宝冠　　身相白肉色
　　左定结拳印　　右慧金刚锁
　　百千妙璎珞　　严身如上说

　　东北多罗使者。
　　身相青碧色　　定慧紫莲花
　　幼年童女状　　宝冠妙璎珞
　　周环起焰鬘　　严身如观音

　　东南莲花部使者。
　　身相白黄色　　中尊童子状
　　定慧赤莲花　　金刚宝璎珞
　　大鬘遍其身　　严身如上说

　　西南军荼利使者。
　　身相染青色　　嗔怒白牙相
　　长年丈夫相　　执持莲上杵
　　大发严璎珞　　焰鬘遍宝身

　　西北如意轮使者。
　　身相珂雪色　　忿怒药叉状
　　执持如意宝　　被金刚璎珞
　　严身如观音　　焰鬘遍宝体

　　东门南婆罗门身。
　　面门赤肉色　　首比丘僧状
　　被白素俗衣　　定慧执锡杖

　　次摩睺罗伽身。
　　蛇头贵人相　　定慧抱笙笛
　　或以投系鼓　　威仪如天众

　　次声闻身。
　　身相白肉色　　炽年比丘相
　　执持三衣函　　身被僧伽梨

　　次比丘尼身。
　　肥肤白肉色　　执持红莲花
　　耆老女人相　　身被福田衣

　　东门比丘身。
　　皮皱赤肉色　　威仪大德相
　　头巾袈裟衣　　执持钵草座

　　次紧那罗王身。
　　獐鹿马头面　　执持音声器
　　人身裸形相

　　次毗沙门身。
　　顶上大宝冠　　面门深黄色
　　忿怒降魔相　　左定棒宝塔
　　右慧持宝剑　　身被甲胄衣
　　袈裟宝璎珞　　天衣庄严身

　　次宰官身。
　　面门赤肉色　　定慧合掌印
　　身被礼服衣　　大势官人相

　　南门东优婆塞身。
　　面门白肉色　　白冠百结衣
　　执持修行器　　白衣俗人相

　　次非人身。
　　身相大青相　　左定执张弓
　　右慧持矢箭　　恶栴陀罗状

　　次童目天女。
　　身相白肉色　　定慧紫莲花
　　怜愍一切故　　示现天人相
　　妙鬘宝璎珞　　严身殊妙体

　　次小王身。
　　面门赤肉色　　妙宝珠鬘冠
　　定慧共合掌　　身被深赤色

　　南门西优婆夷身。
　　面门白肉色　　长发女人状
　　半齿爱敬相　　执持莲花慧

　　次龙身。
　　身相大青色　　顶上现龙头
　　嗔恚忿怒相　　定慧握黑云

　　次大自在天身。
　　顶上妙天冠　　面门紫莲花
　　定慧抱利鉾　　乘大黑水牛
　　天衣及飞衣　　上妙宝璎珞
　　严身微妙色　　安住月轮中

　　次妇女身。
　　面门白肉色　　诸天采女状
　　爱敬爱重相　　严身微妙色

　　西门南天身。
　　身相红莲色　　左定莲花函
　　有慧妙莲花　　天衣百福身

　　次夜叉身。
　　顶上火焰冠　　身相赤肉色
　　眼目雷电光　　定慧持三股

　　次辟支佛身。
　　皮肤白肉色　　中年比丘相
　　定慧十莲合　　身被福田衣

　　次童女身。
　　面门珂雪色　　小年女人状
　　执持青莲花　　安住妙宝花

　　西门北人身。
　　面门白肉色　　身相贵人相
　　执持妙莲花　　身被福田衣

　　次乾闼婆身。
　　顶上八角冠　　身相赤肉色
　　身如大牛王　　左定执箫笛
　　右慧持宝剑　　具大威力相
　　发髻焰鬘冠

　　次执金刚身。
　　身相赤肉色　　忿怒降魔相
　　发髻焰鬘冠　　左定拳押腰
　　右慧金刚杵　　金刚宝璎珞
　　天衣兽皮服　　严身妙宝色

　　次童男身。
　　面门白肉色　　幼年少僮状
　　定慧执莲花　　身被妙宝衣

　　北门东天大将军身。
　　面门赤肉色　　定慧共合掌
　　容仪如帝释　　严身妙宝色

　　次迦楼罗身。
　　身相青黑色　　面门妙翅鸟
　　威势裸形相　　人身具羽翼
　　左定拳著腰　　右慧金刚钩

　　次大梵王身。
　　顶上妙天冠　　面门白肉色
　　四面三目相　　八臂两足体
　　左定握三股　　左理持莲花
　　左定执军持　　左理持白拂
　　右慧结拳印　　右智持利鉾
　　右慧四智镜　　右智施无畏
　　身被妙璎珞　　天衣及袈裟
　　庄严上妙身　　圆光坐白莲

　　次长者身。
　　面门白肉色　　执持如意宝
　　身被礼衣服　　大富贵人相

　　北门西自在天身。
　　面门白肉色　　执持红莲花
　　宝冠天帝衣　　具足帝释相

　　次阿修罗身。
　　三面青黑色　　忿怒裸形相
　　六臂两足体　　定慧合掌印
　　左定火颇胝　　左理执刀杖
　　右慧水颇胝　　右智持镒印

　　次帝释身。
　　顶上宝冠中　　戴嚩日罗杵
　　面门白肉色　　左定结拳印
　　右慧一股杵　　百千种璎珞
　　天衣及飞衣　　庄严妙宝衣
　　圆光月轮中　　安住妙高座

　　次居士身。
　　面门白肉色　　执持摩尼宝
　　身被礼服衣　　大家长者相

　　以上三十三身安住月轮中大莲华叶座。
　　既说五部尊　　方位色像竟
　　今说四种莲　　围绕形色
　　东方青莲花　　西方白莲花
　　北方紫莲花　　莲花地东北
　　南西等隅内　　各各有贤瓶
　　妙色无有喻　　炎鬘莲花座
　　瓶插大莲花　　次说四莲地
　　四方莲花门　　其色鲜赤色
　　常放无量光　　次从绀青色
　　至第二院间　　以黄金为地
　　有一股杵形　　次从第二院
　　至第三院间　　白银以为地
　　有三股杵形　　次从第三院
　　至第四院间　　黄金以为地
　　有独股杵形　　次从第四院
　　至第五院间　　白银以为地
　　有嚩日罗形　　次从第五院
　　至第六院间　　黄金以为地
　　有五股杵形　　次内院地色
　　绀青散金花　　第二院地色
　　浅黑散金花　　第三院地色
　　浅紫散金花　　第四院地色
　　深紫散银地　　第五院地色
　　浅青散金花　　第六莲花地
　　深赤频婆色　　此曼荼罗海
　　悬从黑流赤　　其中诸尊等
　　住大月轮中


　　[卄/補]陀落海会诸尊住略出威仪形色


