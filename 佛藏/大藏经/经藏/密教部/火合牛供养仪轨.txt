  火[合*牛]供养仪轨
　　




　　火[合*牛]供养仪轨

　　夫欲修行陀罗尼法。先须严饰道场。内外清洁衣服鲜净。离诸諠杂及诸戏论依念诵法则四时不阙若阙一时及违法则。即从违阙后起首。作法已前纵欲满功唯欠一时。其时亏缺亦总不成。要须终始无犯方论遍数。其遍数准当部本自有次第。遍数讫已自有境界。或恐念诵之时。违三昧耶心不专的妄有缘起所以不能相应故净境不即现前。专修行人每月随部。必须随力供养。阙供养故亦非相应(随部者谓如来部十五日菩萨部十四日金刚部八日诸天部五日药叉部四日也)供养法皆用日初出时。辨坛食甘美香脆饼食脂油细食。著衔蒸作乳粥酪餐。加之酥蜜。种种妙馔随力供养。皆别盘中种种奠豆作食之时。及将入道场。皆用军荼利心明及又印。印诸供具明曰。
　　
　　事事皆咒三遍或七遍。所以免诸飞行罗刹之所盗窃。若不作意多有触秽。诸使者等不生随喜。遂障成就。
　　夫结界护身必须迅速。不得迟疑犹豫。恐被揵疾药叉来相娆恼。是以结护及供养时极须严备。事须迅速。夫供养时。先须洗浴清洁。于道场外香水洒身。然后称吽字三声。即右手作金刚拳。观想圣众遍满道场。如影重重不相妨碍。即礼三拜(诵外仪九遍)。
　　次诵大轮金刚真言(三七遍是忏悔法)。
　　金刚合掌双膝著地。次想嚂字焚殄世界。令如灰尘。次想唅字犹如黑风。飘激令净无复尘净。次想鑁字门。想同乳水清彻皎镜。复于其上想苏字门成妙高山。山下乳海弥漫法界。山上平坦果林芬葩。水木清华澄湛照灼。
　　次执香炉焚香运想。于妙高山上百宝广殿。宝柱无边宝刹悬幡。宝幢之上有半月轮。轮上耀魔尼宝珠。行列遍布矜羯罗网绞络其间(谓帝释纲皆是宝珠珠珠相射莹映明彻)复观阿字成窣睹婆。复想灵塔成大日尊。坐宝莲华。正中(谓正殿中)跏坐。四面罗列亿亿莲花。一一花中皆坐圣者。谓十方佛来作证明。菩萨金刚侍卫前后。二乘诸众无量无边。天龙充塞难可齐限。其上空际雅乐妙音。清冷悦情广作佛事。谓净居诸天作妙妙乐。诸众左右贤瓶阏伽(阏伽香水商佉坏也)香云宝花缤纷乱下。香餐珍膳流溢宝盘。芳果殊浆美味酷烈。宝衣制曳光曜中场。珠炬曦晖众色交映。如是运想已。次依念诵法至本尊真言。略诵多少(百八遍或三七)。
　　次以虚空明妃及广大等真言加持饮食。此则名为法供养。供养讫依念诵法拨遣(一百八遍)其火[合*牛]法。一依前法护持及念诵法则。且其火法略有四种。
　　第一扇底迦法应当北面。炉法圆作。其诸供具皆悉白色(大约普贤为主然当部自有对法也)此谓息灾灭罪。衣服及画像等皆悉白色。
　　第二补瑟微迦法应当东面。炉法方作。其诸供具皆悉黄色(大约观音为主)此谓成就满愿及诸胜事。
　　第三阿毗遮鲁迦法应当南面。炉法三角。其诸供具皆悉赤色(大约金刚手为主)。
　　第四摈(必孕反)迦罗法应当西面。炉法八角如莲华叶。其诸供养皆紫檀色。此谓欲见大人求敬爱法。
　　已前四炉皆方一肘(小尺一尺八寸)深则半之炉底一以泥捏作独股杵。杵长八指其圆炉及八角炉。即作羯磨跋折罗(谓十字跋折罗)炉唇皆作三重。从内高向外渐低。每重皆阔四指(都阔十二指)唇缘之上任画作花。如不能画。即观想作之。其火木及香花等物并置右边。每日三时(日出时人定时后夜时)时别一百八遍火木用谷木及夜合木桑木柏木松木等。其木每破削大如中指。长十二指。无令节类须条直取。中色小树。不用老枯树及有虫者。采取之时必须看有好相方采。若见不孝子及不具足人妇人恶禽兽等并不须采。即别觅之。每一时用一百八枚。于炉右边作并栏叠之。
　　涂香法用白檀香一块半斤以来者。于石上用净水磨之。兼沉香少分更磨之。又用郁金少分。以沉香研磨令细。又用龙脑亦少分(如无龙恼郁金单用檀香亦得也)。
　　阏伽法以净滤水取少计涂香。点净水中妙好净华。著此水中亦精须新净瓷碗盛之。又用香水一瓶当于坐前对炉置之(火供养左手执杵按之)。
　　丸香法沉香二两。浅香八两。苏合三两。香附子一两。安悉香二两。熏陆香二两。青木香一两。[序-予+言]唐二两。白檀香二两。龙脑香一分。郁金香一分。麝香一分。已上三物。同一处研。甲香二两(浆水煮洗蜜和炒令干别捣之)右和合以炼蜜得所。最后入龙脑等三味(如乡土难得随得辨)。
　　秣香法甘松二两。零陵香二两。芎藭二两。丁香一两。泽兰二两。沉香一两。好浅三两(已上共捣)苏合二两。龙脑郁金麝香(各半分别绢袋盛著诸秣中了)白芥子别盛。
　　三味法酥蜜酪(每时各三四计酪则减半相和一铜盆盛之)。
　　五谷法稻谷花(馓米油煮及染作紫赤黄等色名为稻谷华盛于一器)油麻菉豆小豆小麦粳米(已上相和别盛一器)。
　　常合香法谓。龙脑如无。合白豆蔻子一两粒亦得(如无丁香亦得)供养火食炉食。及干枣栗黄沙糖。石蜜随力辨具。
　　初供养召请结界护身。一如前列结界时。加地橛金刚墙金刚网金刚火焰无动刀印明等。召请时各各召请八方护法天王。各诵七遍。同用金刚召请印。先供养火。明三味三杓五谷丸香安悉香等。然后运心普供养五部圣众。诵广大真言及虚空明妃真言等。次诵本尊真言烧火木。两头揾三味。诵一遍。即掷炉中。仍须定志安详不得卒暴矣。次投火木总毕。即烧五谷。每至娑嚩诃前加所祈法(谓某甲扇底迦娑缚诃也)数以香水遍洒诸物及火等。洒水时诵军荼利心中心明。初燃火真言曰。
　　
　　以扇扇火不得口吹。其火于寺内净处者不得取俗家煮炙荤秽之火。不然即须别钻取。仍不得口吹。用两香炉。军荼右边烧丸香及沉香。军荼左边烧安悉香或熏陆或白胶香。其供养物数随时丰约。丰则不可多烧。约则不可令阙。如不能供养辨。但于后夜及以晨朝运心广献。多诵广大及虚空明妃。亦得掷木烧火应看火相。火色法须白黄赤。若黑色及青色并恶。又听火声谓。音乐悦意声者善。若猪狗及以驴骡鸟枭等声者不善。又发焰掣曳流利者善。若熅勃烟郁冲人者不善。或爆吒迸散者。亦非善相。善相之法不令人热。其炭仍须端直调均。应用香水遍洗。皆长十二指以来。其八天真言及火天真言。已别录。具火色若吉。则可烧炉果子充供养。火色若不善即不须烧。烧火供养七日为限。如事不获已三七日亦得。此火供养法。以资念诵令速成就。其阿毗遮鲁迦等。亦不应为。为求成就妨大缘故。或于观想及梦寐之间所遇境界如经广明。此不具述。火法又不速成。即应加部母真言双诵。又经三七日来加部母真言不遂本志。即印塔每日一千遍。又经三七日必果志矣。其塔印长一肘。亦应自须筹量自力多少。业行精微虽有课数。而秉护粗疏亦非相应。事须三业调柔。事法淳熟自须观察与理相应自感圣者。犹如明镜自现镜像。

　　火[合*牛]供养仪轨


