  金刚寿命陀罗尼经法
　　唐 不空译




　　金刚寿命陀罗尼经法

　　　　特进试鸿胪卿大辨正广智三藏奉　诏译
　　尔时毗卢遮那如来。于色界顶第四禅成等正觉。即下须弥山顶。于金刚宝楼阁。尽虚空遍法界一切如来皆悉云集。前后围绕。异口同音。唯愿世尊转妙法轮甚深秘密。所谓金刚界轮。降三世教令轮。遍调伏法轮。一切义成就轮。如是四轮从毗卢遮那心出。一一轮皆有三十七圣者。一一真言一一三摩地。一一契印威仪轨持。大悲愿力。于杂染佛刹。于净妙世界。或隐或显。转轮利乐度诸众生各各不同。毗卢遮那佛。受诸如来请已。欲转法轮时。即入三摩地。观见摩醯首罗大自在天。刚强难化执持邪见。非我寂静大悲之身堪任调伏。于是世尊入悲怒三摩地。从胸臆间现出五峰金刚大菩提心。流出四面八臂威德炽盛奇特难睹降三世金刚菩萨身。遍礼毗卢遮那如来及一切诸佛。惟愿世尊示教于我。何所作为。佛告降三世菩萨。汝今降伏彼难调伏诸大天等。令悉归依诸佛法僧发菩提心。寻即降伏一切诸天等。尽归依佛法僧众。唯大自在天。特大威德而生拒敌。降三世菩萨种种苦治乃至于死(左踏大天右踏天后)于是毗卢遮那如来。入大悲怒三摩地已。即说金刚寿命陀罗尼。复入金刚寿命三昧耶。及结密印加持魔醯首罗天王。还复得苏重增寿命。归依诸佛发菩提心。灌顶受记证得八地位。
　　金刚寿命真言曰。
　　
　　佛告执金刚菩萨若有善男子善女人。受持念诵每日三时时别千遍。过现所有恶业因缘短命夭寿。由持此真言故信心清净。业障消灭更增寿命。若有修习三摩地者。现生不转父母生身。获五神通陵空自在。
　　次说三摩地门。结跏趺坐闭目端身。二手重叠或结定印。安于脐下。于虚空中遍想诸佛了了分明。即自身中当其心上。观净满月光明莹彻。上有五股金刚杵形。舒炽渐大如等己身。变为降三世金刚菩萨。顶有毗卢遮那如来。从佛身上遍体毛孔中。出白甘露灌注自身。次心中复观。金刚萨埵菩萨。相好殊胜威德自在。
　　次结金刚寿命加持甲胄密印。各以二手作金刚拳。以进力右押左。相钩安于顶上。即诵寿命真言七遍。安于额前分手系项。系项后已。直舒进力旋转如环。下至心上相缠如系甲势。次至背后复系。来至脐两膝腰后。当心二肩顶前顶后。复至额前重系项后。金刚拳系渐垂两手。徐徐而下如垂带势。当诵真言成被甲胄护身被甲真言曰。
　　
　　由结密印加持威力。身如金刚坚固难坏。离诸灾横见者欢喜。一切人民生大恭敬。
　　次说护摩秘密之法。所谓除灾延寿增益。吉祥富饶辩才无碍。乃至疫疾风雨等难。依法作之一切愿满。护摩坛法有其四种。所谓方圆三角莲华。随其所求依方而坐。本尊形像依法画之。涂坛轨仪如余部说。我今略说除灾延寿建坛之法。净治一室堀深一肘。除去秽恶不净之物灰骨瓦石。净土填之。作一方坛量广三肘。瞿涂饰如净镜面掘地之时若得余宝。是大吉祥殊胜之相。所求诸愿速得成就。若有异物。当取河岸净土填之平治如法。以诸众香和瞿摩夷重重涂饰。于坛中心用白粉。作一肘半金刚甲胄。中央穿作一肘火炉。或深半肘随其所宜。若其不能穿之。取一火炉安于坛心亦得。印位华缘依位作之。设坛既了悬诸幡盖。安置金刚三世尊像。供养之物华果饮食布坛四周。护摩药物置行者前。又以四瓶置坛四角。面对本尊依法念诵。先办乳木长十指量粗如大指二十一。苏揾两头炉中烧。炭火炽盛。诵延命真言加持火木。每诵一遍一掷火中。火既炽已。于光焰中观作八叶莲华。于胎中当观字。光明晃曜遍照成大金刚寿命菩萨。次以四字明引请菩萨。降入坛中受诸供养。四字密言曰。
　　
　　即以右手作半金刚印。以水洒火令净。次取一器盛满融苏。取骨蒌草一千八茎乃至一百八茎。以揾其苏。诵寿命真言。随其草数。一诵一掷于其火中。既掷尽已。次复烧掷诸香乳酪。如前念诵课数毕已。满杓倾苏于火中。初后如是。若能于三长斋月或自生月乃至生日作是供养。能除灾难增益寿命。具大福智胜愿圆满。行来出入官位高迁。富饶财宝皆悉称意。若求男女并及聪明。当候大阳亏时加持牛苏服之。即得若加持九节菖蒲。令烟暖光等三相现已。而取服之即满其愿。日诵万言辩说无碍。若求陵空隐显自在。当以牛黄一依前法无间加持。三相现已涂足点额。游空自在。更求余一切诸愿。但于余部随心作之。悉皆成就无不遂者。亦使国土安宁无诸灾疫。风雨以时人民安乐。一切贤圣拥护其身。广说胜利不可穷尽。具如瑜伽经中广说。
　　若作息灾延寿法。面向北坐当作圆坛。观诸圣众悉皆白色。身著白衣供养白食。诸供养具一切皆白烧沉香。
　　若作增益富饶法者。面向东坐。身及圣尊及身衣服。并及供养食果器物。一切黄色烧白檀香。
　　若作调伏法者。面向南坐。身及本尊衣服供具。一切尽皆深青黑色。烧安息香。
　　若作敬爱法者。面向西坐。身及本尊衣服供具。一切尽皆赤色。烧苏合等香字。是普贤延命种子也。

　　金刚寿命陀罗尼经法

　　仪轨震部卷二。大明藏杜函所入。金刚寿命陀罗尼念诵法。金刚智与沙门不空译经。与此经同本。而脱落不少。今得天永元庚寅年。延宝四年五月。天明元辛丑年五月。三传之本于智积院慈顺僧正所检阅。记其异冠。命工令寿。此本者。遍照金刚及慈觉智证三师之请来。实为善本。时享和改元辛酉年秋八月二十一之夜。校于灯下。
　　　　　　　　丰山总持院沙门快道志
　　　一校加笔了
　　　享和癸亥孟夏初六　　　　　慈顺

