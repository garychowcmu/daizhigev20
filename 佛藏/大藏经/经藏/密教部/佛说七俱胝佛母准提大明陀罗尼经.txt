  佛说七俱胝佛母准提大明陀罗尼经
　　唐 金刚智译




　　佛说七俱胝佛母准提大明陀罗尼经

　　　　唐天竺三藏金刚智译
　　如是我闻。一时薄伽梵。在名称大城祇树给孤独园。尔时世尊。思惟观察愍念未来诸众生故。说过去七俱胝准提如来等佛母准提陀罗尼。乃至我今同说。即说大明曰。
　　娜么飒哆南(去音下同一)三藐三勃陀(去音)俱(去音)胝(上音)南(二)怛侄(停也反)他(三)唵(四)折隶(五)主隶(六)准提(七)莎嚩(二合)诃(八)
　　若有苾刍苾刍尼邬波索迦邬波斯迦。受持读诵此陀罗尼。满九十万遍。无量劫来五无间等一切诸罪。悉灭无余。所在生处。皆得值遇诸佛菩萨。所有资具随意充足。无量百生常得出家。若是在家菩萨。修持戒行坚固不退。速得成就无上菩提。恒生天上。常为诸天之所爱敬。亦常守护。若下生人间。当为帝王家子。或贵族家生。其家无有灾横。病苦之所恼害。不堕三恶道趣。诸有所作无不谐偶。所出言教人皆信受。诵此陀罗尼满十万遍者。得见声闻缘觉菩萨诸佛。若有重罪不得见者。更诵满十万遍。即境界中吐出黑饭。或见升于宫殿或登白山及上树。或见大池旋水。或腾空自在。或见天女与妙言辞。或见大集会中听说妙法。或见拔发自身剃头。或吃酪饭饮白甘露。或渡大海或浮大河。或升师子座或见菩提树。或上船或见沙门。或著白衣黄衣以衣笼覆头。或见日月或见童男女。或见自身上有乳树。或升花果树。或见黑丈夫口中吐出火焰怖走而去。或见恶马水牛状似相斗退失而走。或见自食乳粥。或见有香气白花。若见如上相者即知罪灭。若有五逆罪业重。不得见如上相者。应当更诵满七十万遍。决定得见如前相貌。复次我今说此陀罗尼功德所作之事。若于佛像前。或于塔前若清净处。以瞿摩夷涂地。而作四肘方曼茶罗。复以花香幡盖饮食灯明烛火。随力所办依法供养。若欲求愿。先须念诵。加持香水散于八方上下结界。既结界已。于曼茶罗四角及其中央。皆各置一香水之瓶。行者于西面向东方。胡跪念诵一千八十遍。其香水瓶即便自转。随意东西任以高下。
　　或以净瓦钵烧香熏之。内外涂香。盛满香水并好香花置曼茶罗中依前瓶法而作念诵。其钵则转与瓶无异。
　　若欲得知一切成就不成就事。即烧香发愿启白圣者。愿决疑心。若右转即知成就。左即不成就。
　　又取好花念诵一百八遍。遣一童子洗浴清净著新净衣。以香末涂手捧花掩面。复以自手更取别花。念诵一遍一掷童子身上。童子即闷善恶皆说。随意舞笑起坐来去。
　　或于净洁镜面。以好花念诵一百八遍。散置镜上使者即现镜中。
　　复以前法更取好花。散镜面上即有善恶相自现镜中。或以朱砂或以香油。涂大母指甲(其香油以稣摩那花浸胡麻油中是)念诵一百八遍。即现天神及僧菩萨佛等形像。若心有所疑三世中事。一一请问皆知善不善。即大母指上皆自现。
　　若人卒得恶病。以石榴枝白茅香草等。念诵鞭拂之即愈。
　　或以茅草置酥中。念诵七遍掷著火中。烧之令烟熏病人。即除愈。
　　或取童女所槎之线。念诵一遍作一结。如是满二十一结。与病人小男女等。项上系著。恶魔鬼魅等病皆得除瘥。
　　或以白芥子置酥中。取芥子少许。念诵一遍一掷火中。如是二十一度病即除愈。
　　又以瞿摩夷涂地作曼茶罗。以炭画地作彼形。石榴等杖鞭之。彼鬼啼泣求自走去。不敢更来或以铜宾铁木等。作金刚杵。置病人边念诵。以杖打亦即奔走。
　　复有一法。若有人被鬼所著。复身在远处不能自来。或行者不能自去。应取杨念诵一百八遍。遣人将去彼云。汝汝去。某乙遣将此杖鞭汝。汝若不去损汝无疑。若不去鞭之即去。
　　复有一法。若在路夜行念诵不阙。无有贼盗。及虎狼恶魅鬼等怖畏难处。持心念诵并作护身。彼等诸难即皆自灭或发菩提心或生怖畏。或有言说心求免离若被执缚即自解脱。
　　若欲渡江河大海。水中所有龙鼋等畏。念诵亦如前法即得不怖。
　　或被蛇咬。即遣彼人围绕念诵人数匝。即愈。
　　或患丁疮痈节癣漏。取熏陆香净土水相和。念诵二十一遍。涂上即愈。
　　或复国土水旱不调。牛马畜等疫毒流行。应以油麻大麦粳米粟豆酥蜜乳酪白乳木诸杂香等。皆置一边烧香发愿。为一切众生除去灾难。即作手契护身想念。取前诸物念诵加持。掷著火中烧之。如是七日日别三时作法。时别一千八十遍即得满愿。一切安乐一切三宝悉皆护助。亦能成就一切大愿。
　　若欲降伏诸大鬼神见即心伏。取舍利骨七粒。于白琉璃碗中盛著。取醍醐半升亦盛著碗中。于白月十五日夜。香台前及窣堵波塔前。泥一二肘方曼茶罗。置碗于中。取好花供养。西面著一香炉烧安悉香。馺馺念诵。其碗中舍利当放光。或生出舍利。时行者持香炉发愿礼拜。即出取舍利尽饮取醍醐。其舍利盛一琉璃瓶中。以五色彩囊盛之头戴。即无量俱胝佛常逐行者。诸鬼神等自然降伏。作法时一日一夜不食。
　　若求富饶。以粳米油麻置酥酪中手。把少许发愿念诵。七遍掷著火中烧之。随力七日乃至七七日。即如其愿若求子。于桦皮叶上。书此陀罗尼。并画童子。以紫彩裹之。念诵一千八十遍安著髻中即孕。
　　若欲他敬念者。称彼前人名字。念诵本部一千八十遍。即得敬念。
　　若夫不乐妇。取净瓶盛满香水。别置净处。以瞿摩夷涂作曼茶罗。念诵一百八遍。如是七瓶皆作此法。于净处以香花为道场。取瓶内香水洗浴。夫即爱乐亦得有孕。妇不乐夫亦如前法。
　　若欲降伏舍睹嚧。取一劫波罗。香汤净洗浴。取黄丹和酥。涂著劫波罗上。使遍。涂一小曼茶罗置中。然五盏酥灯。布于四角并中心。称前那摩。念诵一称一诵。加持白芥子。曼茶罗上著一盏乳。供养此劫波罗。一易云。为我取彼质多来。彼即质多褥佉。欲母驮。彼舍睹嚧即伏。实莫令尽尽即累劫障道。
　　若欲求聪明。取石菖蒲牛黄各半两。捣作末以酥和于佛前作曼茶罗。念诵五千遍服之。即得聪明若。
　　欲得见一切鬼神。取牛黄念诵。令烟火出。即涂目并服之即见。
　　复有一法。于大海边或河渚间沙潬之上。以塔形像印。印砂潬上。为塔形像念诵一遍。印成一塔。如是数满六十万遍。即得睹见圣者观自在菩萨之像。或见多罗菩萨金刚藏菩萨。随其心愿皆得满足。或见授与仙神妙药。或见授与菩提之记。或现前问来。随乞愿皆得菩萨等位。
　　复有一法。右绕菩提树像。行道念诵满一百万遍。即见佛菩萨罗汉为其说法。意欲随菩萨即得随从。所求如愿。乃至现身成大咒仙。即得往诣十方净土。历事诸佛得闻妙法。复有一法。若乞食时常持此陀罗尼。不为恶人恶狗等类之所侵害。乞食易得。
　　复有一法。若在塔前或佛像前或舍利塔前。诵持此陀罗尼三十万遍。复于白月一日至十五日。设大供养。一日一夜不食。正念诵时得见金刚藏菩萨。即将是人往自宫中。
　　复有一法。若有王难被系闭枷锁禁其身者。诵此陀罗尼即得解脱。
　　复有一法。若于转法轮塔前。或佛生处塔前。或佛从忉利天下宝阶塔前。或舍利塔前。于如是等诸塔之前。念诵右绕满七七日。即见阿钵罗是多菩萨及呵利底菩萨。随其所愿皆悉满足。若须仙药即便授与。复为说法示菩提道。若有诵此陀罗尼者。乃至未坐道场一切菩萨为其胜友。又此准提大明陀罗尼。诸佛菩萨所说。为利益一切众生无边菩提道场故。若有薄福众生无有少善根者。无有根器之者。无有菩提分者。是人若得闻此准提大明陀罗尼。若读一遍即得菩提分根器芽生。何况诵持常不懈废。由此善根速成佛种。无量功德皆悉成就。无量众生远离尘垢。决定成就阿耨菩提。
　　说七俱胝佛母准提陀罗尼念诵法。
　　依梵经本。有十万偈颂。我今略说念诵观行供养次第。若有苾刍苾刍尼邬波索迦邬波斯迦。发菩提心行菩萨行。求速出离生死者。先须。
　　入三摩耶灌顶道场。受持禁戒坚固不退。爱乐大乘菩萨戒行。于四威仪修四无量。发四弘愿永离三途。于一切事业心不散乱。方可入此秘密法门。凡念诵供养法。于所在处。皆须清净澡浴著新净衣。严饰道场随力所办。其道场法。先须选隐便胜地。东西南北各量取四肘。作方曼茶罗。掘深一肘。除去骨石砖瓦恶土发毛灰炭糠棘虫蚁之类。以好净土填满筑平。取新瞿摩夷并好土。以香汤相和涂地。若在楼阁或居船上。依法泥涂。若在山中及好净屋。不须掘地依前涂饰。即张天盖四面悬幡。若有本尊七俱胝佛母形像。安置曼茶罗中。面向西。若无本尊。有诸佛像舍利及大乘经典供养亦得。磨白檀香涂作八角曼茶罗。犹如满月或似八叶莲华。即以新净供具金银熟铜商佉贝玉石瓷木等器。盛诸饮食及好香花灯明遏伽香水。随力所有布置供养。若苾刍苾刍尼。先持戒行。初入道场。复须忏悔更自誓发愿受戒。若在家菩萨。初入亦须自誓随力发愿。受三归五戒。或常持八戒。若常三时念诵。即于道场西南向东。至心合掌五体著地。敬礼十方诸佛菩萨。虔诚运想遍虚空界。便右膝著地合掌至心。忏悔自无始已来身口意罪。今对诸佛菩萨前。弟子某甲发露忏悔。乃至过去现在未来三世诸佛菩萨。福智圆满种种功德。我今随喜。即结跏或半跏安心定坐。除一切妄想。观六道众生无始以来生死海中轮回六趣。愿皆发菩提心行菩萨行。速得出离。即以涂香摩手而结手契。结契时以衣覆手勿令人见。先结三部三么耶契次结诸契。

　　佛部三么耶契第一

　　其契相福智手并仰。檀戒忍辱般若方便愿微屈相拄。进力押忍愿上节。禅智附进力侧。即成。
　　诵妙言曰。
　　唵怛他孽睹嚩皤(去)耶莎嚩诃(诵三遍以契顶上散之莲华部金刚部并准此)

　　莲华部三么耶契第二

　　二福智相合。戒忍进方便愿力。各各散开微屈。六波罗蜜开如莲花。檀般若禅智头相著。亦微屈即成。
　　诵妙言曰。
　　唵钵头牟嚩皤(去)耶莎嚩诃(诵三遍)

　　金刚部三么耶契第三

　　福覆智仰。禅般若檀智相交即成。
　　即诵妙言曰。
　　唵嚩折噜婆皤(去)耶莎嚩诃(诵三遍)

　　准提佛母根本身契第四

　　其契相先以二手小指二无名指。相叉入掌。二中指直竖头相著。二头指头附二中指上节侧。二大指各附二头指侧即成。
　　妙言诵根本陀罗尼(诵七遍以契顶上解散以下诸契结成挥触印了亦并须顶上散之)。

　　辟除一切天魔恶鬼神等契第五

　　其契先以右手中指无名指小指及大指。握左手中指以下三指。次以左大指握左中指以下三指甲上。为合拳。以二头指头相著即成。
　　妙言曰。
　　唵俱(上)噜惮那(引)吽惹(诵一遍。以契右旋绕身一匝。如此三度作即是)

　　结地界橛契第六

　　其契相以左右二中指二无名指。相叉入掌。右押左。左头指屈如钩。右头指直竖。二大指二小指令面相著即成。
　　妙言曰。
　　唵准你泥枳逻耶莎嚩诃(诵一遍。以契大母指触地一回如卓橛势三度作即休)

　　结墙界契第七

　　其契准前橛契。以右手头指。屈如钩。左头指直竖即成。
　　妙言曰。
　　唵准你泥钵啰迦逻耶莎嚩诃(诵三遍以契右挥三匝即是)

　　结网契第八

　　其契准墙契。开仰著。右大指捻左头指头。左大指捻右头指头。小指依旧相拄即成。
　　妙言曰。
　　唵准你半惹逻莎嚩诃(诵三遍以契随日挥三度即是)

　　结外火院大界契第九

　　其契以左手密掩右手背。相重。直竖二大指。相去二寸许即成。
　　妙言曰。
　　唵阿三么[口*祗]你[合*牛]莎嚩诃(诵三遍以契右旋三度即是)

　　结车辂契第十

　　其契相先以二手向内相叉。右押左。即仰开掌。二头指直申头相拄。以二大指拨二中指头。来去即成。
　　妙言曰。
　　唵睹嚧睹嚧莎嚩诃(结此契。心想阿迦尼瑟吒天宫中毗卢遮那如来十地菩萨围绕集会中。请准提佛母圣者。乘七宝庄严车辂。车辂上有白莲花座。座上有如所画像形。心中想念如在目前。即诵妙言三遍)

　　结迎请圣者契第十一

　　准前第一根本契。以二大指来去。招之三度即成。
　　妙言曰。
　　唵折隶主隶准提噎醯薄伽嚩底莎嚩诃(结此契　圣者从实车上下来道场中白莲花座上。即诵妙言三遍)

　　结莲花座契第十二

　　准前根本契。并二大指向身开竖之。即成。
　　妙言曰。
　　唵迦么逻莎嚩诃(结此契心想道场中种种宝钿师子座上开白莲花安置圣者即诵妙言三遍)

　　结遏迦契第十三

　　准前根本契。以二大指。各捻头指根第一节侧下即成。
　　妙言曰。
　　唵折隶主隶准提遏绀薄伽嚩帝钵啰底搓莎嚩诃

　　结洗浴契第十四

　　准前遏迦契。以二大指。各并捻二中指中节侧即成。
　　妙言曰。
　　唵折莎嚩诃

　　结涂香契第十五

　　准前根本契。以二大指。博著右头指下节即成。
　　妙言曰。
　　唵隶莎嚩诃

　　结花鬘契第十六

　　准前根本契。以二大指。安著左头指下节侧即成。
　　妙言曰。
　　唵主莎嚩诃

　　结烧香契第十七

　　准前根本契屈右头指。捻二大指头即成。
　　妙言曰。
　　唵隶莎嚩诃

　　结供养饮食契第十八

　　准前根本契。以左头指。捻二大指头即成。
　　妙言曰。
　　唵准莎嚩诃

　　结灯契第十九

　　准前根本契。以二头指。各捻二大指头即成。
　　妙言曰。
　　唵提莎嚩诃(已上涂香契等各各以契触当色物上供养)

　　结布字契第二十

　　其契相以二中指二无名指。向内相叉。二大指二头指二小指。并直竖头相著即成。
　　结此手契成。即想自身犹若释迦如来。三十二相八十种好紫磨金色圆满身光。想已以手契。触头上布唵字。触眼中布折字。一一依字次第。乃至两足皆以契触布之。
　　说陀罗尼字想布于身法。
　　唵想安头上　　其色白如月　　放于无量光　　除灭一切障　　即同佛菩萨　　摩是人顶上　　折字安两目　　其色如日月
　　为照诸愚暗　　能发深慧明
　　隶字安颈上　　色如绀琉璃
　　能显诸色相　　渐具如来智
　　主字想安心　　其色如皎素
　　犹心清净故　　速达菩提路
　　隶字安两肩　　色黄如金色
　　犹观是色相　　能被精进甲
　　准字想齐中　　其色妙黄白　　速令登道场　　不退菩提故
　　提字安两髀　　其色如浅黄
　　速证菩提道　　得坐金刚座
　　莎嚩字两胫　　其状作赤黄
　　常能想是字　　速得转法轮
　　诃字置两足　　其色犹满月　　行者作是想
　　速得达圆寂

　　如是布字想念色　　便成准提胜法门
　　亦名本尊真实相　　能灭诸罪得吉祥
　　犹如金刚坚固聚　　是名准提胜上法
　　若常如是修行者　　当知是人速悉地

　　第二根本契第二十一

　　其契相以二手向内相叉。二头指二大母指。并直竖即成。
　　妙言曰。
　　南无飒哆喃(去一)三藐三勃陀(去)俱胝南(二)怛侄(停也反)他(三)唵(四)折隶(去音下同五)主隶(六)准提(七)莎嚩(诵七遍以契于顶上解散)

　　结捧数珠契第二十二

　　其契相先取数珠安二手掌中。即当心合掌。诵前根本陀罗尼三遍。以珠顶戴。便作把数珠契。净珠。

　　把数珠契第二十三

　　其契相以二手二无名指二大指。各捻珠上。二手相去一寸许。余指散开微屈即成。
　　诵净数珠妙言曰。
　　唵微嚧遮那阿么罗莎嚩(二合)诃(诵三遍)
　　净数珠已。以自心想七俱胝佛母口中。出七俱胝陀罗尼文字。一一字放五色光。入行者口里。安自心月中。右旋布置即诵本尊陀罗尼一遍。以右手无名指。捻一颗珠过。周而复始不急不缓。不得高声。须分明称字而令自闻。所观本尊及身上布字。念诵记数。于一念中并须一时观见。不得有阙使心散乱。如观念疲劳。随力念诵。或一千二千乃至三千四千五千遍。常取一数为定。如有忙事。亦不得减数至一百八已下。此名声念诵。若求解脱速出离生死。作此三摩地瑜伽观行无记无数。念者即想自心如一满月。湛然清净内外分明。以唵字安月心中。以折隶主隶准提莎嚩诃字。从前右旋次第周布轮缘(去音)谛观一一字义。与心相应不得差互。说三摩地观念布字义。
　　唵字门者是流注不生不灭义。复于一切法为最胜义。
　　折字门者于一切法是无行义。
　　隶字门者于一切法是无相义。
　　主字门者于一切法是无起住义。
　　隶字门者于一切法是无好义。
　　准字门者于一切法是无等觉义。
　　提字门者于一切法是无取舍义。
　　莎嚩字门者于一切法是平等无言说义。诃字门者于一切法是无因寂静无住涅槃义。所说字义虽立文字。皆是无文字义既无文字。须谛观一一义相。周而复始无记无数不得断绝。不断绝者。为流注不生不灭最胜义。由不生不灭最胜义。是故无行。为无行义。是故无相为无相义。是故无起住为无起住义。是故无等觉为无等觉义。是故无取舍。为无取舍义。是故平等无言说。为平等无言说义是故无因寂静无住涅槃。为寂静无住涅槃义。是故不生不灭最胜无断。周而复始。此名三摩地念诵。
　　说准提求愿观想法。
　　若求无分别者。当观无分别无记念。
　　若求无相无色。当观文字无文字念。
　　若求不二法门者。应观两臂。
　　若求四无量。当观四臂。
　　若求六通。当观六臂。
　　若求八圣道。当观八臂。
　　若求十波罗蜜圆满十地者。应观十臂。
　　若求如来普遍广地者。应观十二臂。
　　若求十八不共法者。应观十八臂。即如画像法观也。
　　若求三十二相。当观三十二臂。
　　若求八万四千法门者。应观八十四臂。
　　如上观念当入一切如来三摩地门甚深方广不思议地。是正念处。是正真如是正解脱。念诵观行了欲出道场。复须依前次第。更结烧香灯明饮食等手契。供养忏悔随意发愿。即结前第一根本契。诵根本陀罗尼七遍。顶上散之。复结前车辂契。以二大母指向外。三度拨中指头。诵妙言曰。
　　唵睹嚧睹嚧莎嚩诃(诵三遍)
　　复结前迎请契。以二大母指向外三度开。即成送圣者还本宫。
　　妙言曰。
　　唵折隶主隶准提孽车孽车婆伽嚩底莎嚩皤喃布娜啰哦么那耶莎嚩诃(诵三遍)
　　复结前外火院大界契。诵阿三么祁入你妙言。左转三遍即成。
　　复更结三部三么耶契。各诵妙言一遍即了。任出道场随意经行。读诵大般若或华严或无边门或法华楞伽涅槃大乘经论等。思惟诵说。或以七俱胝佛像塔印。用印香泥。沙上纸上随意印之多少。如念诵有功德。如经所说境界。一一分明了知次第。欲得作扇底迦等种种方法。或为自身或为他人。即任依法而作念诵。
　　说扇底迦法。
　　若欲求息灾除一切鬼神。及聪明长命。求解脱者。即于道场中面向北。交脚竖膝而坐。衣服饮食香花灯烛地等。并用白色。从月一日至八日。日三时念诵及护摩等法。若念诵时先诵根本陀罗尼三七遍已。然后但从唵字诵之。
　　妙言曰。
　　唵折隶主隶准提与彼某甲除灾难莎嚩诃
　　说布瑟置迦法。
　　若欲求增长。五通转轮种种宝藏布奢轮剑贤瓶如意宝。安善那。虞里迦。镜及越斧罥索三叉等一切财宝药草等求成就法者。身著黄衣面向东结加趺坐。所供养香花饮食果子灯烛地等。并用黄色。从月八日至十五日。日三时念诵护摩等事。念诵如前。
　　妙言曰。
　　唵折隶主隶准提与彼某甲所求如意莎嚩诃
　　说伐施迦罗拏法。
　　若欲呼召一切天龙鬼神人非人等。应作此法者。身著赤衣面向西结贤坐。香花饮食果子灯烛地等。并用赤色。从十六日至二十三日。日三时念诵。护摩等法。
　　妙言曰。
　　唵折隶主隶准提为彼摄召某神成就我愿莎嚩诃
　　说阿毗遮噜迦法。
　　若欲降伏一切恶神鬼。及损三宝人天者。有多罪业障重众生调伏难者。能令发菩提心修诸善业者。应起慈悲心而作此法。身著青衣面向南作蹲踞坐左脚押右脚。用不香花。食果地等皆用青黑色。从二十三日至月尽日。日三时念诵护摩等法。
　　妙言曰。
　　吽折隶主隶准提吽发吒
　　作法已即如常念诵。
　　说七俱胝佛母准提画像法。
　　取不截白[疊*毛]清净者。择去人发。画师受八戒斋。不用胶和色。用新碗成彩色而用画之。其像作黄白色。种种庄严其身。腰下著白衣。衣上有花又。身著轻罗绰袖天衣。以绶带系腰。朝霞络身。其手腕以白螺为钏。其臂上钏七宝庄严。一一手上著指环。都十八臂面有三目。上二手作说法相。右第二手施无畏。第三手把剑。第四手把数珠。第五手把微若布罗迦果(汉言子满果此间无西国有)第六手把越斧。第七手把钩。第八手把跋折罗。第九手把宝鬘。左第二手把如意宝幢。第三手把莲花。第四手把澡灌。第五手把索。第六手把轮。第七手把螺。第八手把贤瓶。第九手把般若波罗蜜经夹。菩萨下作水池。池中安莲花。难陀拔难陀二龙王共扶莲花茎。于莲花上安准提菩萨。其像周圆安明光焰。其像作怜愍眼看行者在下坐。手执香炉。面向上看菩萨。于菩萨上画二净居天。像法如是。

　　佛说七俱胝佛母准提陀罗尼经(并念诵观行法)


