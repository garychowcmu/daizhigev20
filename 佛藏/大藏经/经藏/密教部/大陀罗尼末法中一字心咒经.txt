  大陀罗尼末法中一字心咒经
　　唐 宝思惟译




　　大陀罗尼末法中一字心咒经

　　　　大唐天竺三藏宝思惟奉　诏译
　　如是我闻。一时佛在净居天宫不可思议种种庄严一切菩萨众会中住。及诸天龙药叉健达缚阿素洛等星宿天仙。皆是十地菩萨方便化现。在于此会。尔时世尊坐莲华藏界。观察大众诸天仙等。为欲利益后末世时一切众生故。入于一切如来最上大转轮王顶三昧。即于眉间放一大光。其光普遍十方世界一切佛刹。其中众生遇斯光者。靡不欢悦。其光遍已还至佛所。围绕三匝入如来顶。当入之时复现种种庄严之相。其光之内忽有声曰。我是大转轮王一字之咒。无量天仙恭敬围绕。尔时光中复出声曰。告释迦如来我是一切如来智慧转轮王一字心咒。于一切过现未来一切诸佛。我是最上秘密心咒。宝盖佛。娑罗树王佛。无量光佛。无胜佛。妙眼佛。妙幢佛。花王佛。彼等诸佛普皆已说。一切过去无量诸佛亦皆随喜。汝今当为未来众生。敷演斯咒令诸众生获大利益。尔时世尊见闻斯已。告诸大众。汝等当知云何名为一字转轮王咒。即说咒曰。
　　
　　尔时释迦牟尼佛。复告诸天仙众。汝等谛听。妙吉祥童子此陀罗尼。我今欲说曼陀罗法及念诵法设火食法速令成就。若有人能持此陀罗尼最胜妙法。若不知吉祥之日及诸星等。汝诸天神勿为障碍。若有能行我教法者。汝等天众护持是人。一切鬼神及诸毒恶毗那夜迦等。亦当守护不得损害。方便护念。于十力教中令生信解。说是语已即入三摩地。所谓一切如来顶生三昧。除诸有情不善业故。尔时世尊入彼三摩地已。十方诸佛观察如来在清净天宫。一一皆来集会。各请释迦牟尼佛说咒而说颂曰(颂中初句佛说大威德者三藏云梵本称说说而笔受者为不顺方言故称佛说)。
　　佛说大威德　　为利诸有情
　　能成一切咒　　愿者皆满足
　　一切佛已说　　此咒王威德
　　能于诸咒中　　一字为尊上
　　顶生大威德　　其力难思议
　　善除诸妖邪　　退诸恶星宿
　　毒害母神等　　及彼那夜迦
　　恶愿诸鬼神　　逼恼有情者
　　当来浊世中　　诵持得安乐
　　善哉天人师　　愿为众生说

　　尔时十方诸佛。说此颂已默然而住。当尔之时三千大千世界一切有情所住之处。忽然之间放大火焰威光赫耀。而皆不损一有情类。
　　尔时释迦牟尼如来观察一切清净天宫。告诸菩萨摩诃萨及诸缘觉声闻天仙诸大众言。汝等谛听即说颂曰。
　　告诸佛子等　　汝等今善听
　　我今说此咒　　具足诸功德
　　当来恶世时　　我法将欲灭
　　能于此时中　　护持我末法
　　能除世间恶　　毒害诸鬼神
　　及诸天魔人　　一切诸咒法
　　若闻此咒名　　皆悉自摧伏
　　我灭度之后　　分布舍利已
　　当隐诸相好　　变身为此咒
　　佛有二种身　　真身及化身
　　若能供养者　　福德无有异
　　此咒亦如是　　一切诸天人
　　能生希有心　　受持及供养
　　所得诸功德　　如我身无异
　　此咒王功德　　我今但略说

　　尔时世尊说此颂已。为诸众会说斯转轮王如来顶髻之法。能令他法速即毁坏。能令自法速得成就。一切菩萨所共赞叹。诵念之处。于四方面五百驿内。一切恶鬼皆自驰散。一切咒师行其本法。闻此咒已皆悉摧坏。一切诸天所有神通皆悉退失。其持咒者欲灭他法不灭他法。由持咒者所存念处。一切世间及出世间诸持咒者。及诸恶星无不摧伏。
　　若善男子为护大乘。若为自身若对怨敌。应以手执一把青草。咒一百八遍。意忿彼人以刀斩草。念坏彼法即便断坏。若欲令彼前人咒法不成就者。诵咒七遍以手作拳。意属彼人即不成就。若欲令彼前人成者。即开其拳还得如故。若欲作此法者。先须洗浴著鲜净衣。自法即得成就。若欲护持他人。一切恶鬼皆不敢近。当诵此咒所护自身所护他人所呼鬼神所遣鬼神。所求事业并用此咒。若持诸咒无有神验。为诵此咒一百万遍。即得成就所得境界。若无效验其神当即消灭若欲天神来为给使。当取油麻酥蜜酪等和之。少取一撮一咒一遍一投火中。烧之满一百八遍。一日三时至七日内。其神即来便为使者。若欲降伏诸天。取天蓼木一百八片。一一诵咒投其火中。若欲降其神者。念其名字。一日三时作法至七日内。速来降伏。若欲降伏诸龙女者。取酥蜜乳。一日三时诵一百八遍于火中烧。至七日内即得成就。若降药叉及药叉女。一依前法取酪饭烧之。即得成就。若欲降伏健达缚及其女者。烧一切香一依前法烧种种花。一切八部女神即来降伏。若欲降伏真婆罗门。取好名花及白芥子一依前法。即得如意。若欲降伏筏舍之人。取酪乳酥一依前法。即得成就。若欲降伏戍达罗。取酥土和一依前法。若欲降伏一切恶人及恶星宿者。取酥及油麻烧之一依前法。如上说者。须七日内三时烧药洗浴诵咒一百八遍即得成就。
　　尔时世尊说斯语已。呼文殊师利。汝咒法中有如上威力。于后末世。此法能令一切众生受持行用。更有种种诸法我今略说。说此语已。尔时世尊默然而住。于时四部大众白言。世尊唯愿慈悲更说余法。未来众生得安乐故。尔时释迦牟尼佛。复更观察清净天宫。告妙吉祥童子曰。善听我今略说一字转轮王威德咒及画像之法。为令恶世有情少于精进少于明慧。不能受持广画像法者。我今略说画像之法。为欲利益诸有情故。速得吉祥义故。若欲受持最胜法者。取新白叠长一丈阔六尺未断缕者。勿以胶为彩色。其画像师香汤洗浴著新净衣受持八戒。当画世尊作转轮王像说法之容。一切世界主座下。画梵王圣金刚菩萨佛上画雨花鬘天子。座下画持法人。
　　尔时世尊释迦牟尼。复观妙吉祥童子告言。谛听妙吉祥童子。一字转轮王大威德。略说画像法我今说之。令恶时众生得安乐故。若欲作法者。手持香炉谛观佛面。以其像面面向西方。于前种种香花供养。持法之人每日三时烧沉水香。面向佛像诵此神咒。满一百万遍然后作法。持法之人应须持戒。每须吃三白食。所谓乳酪粳米。不得破斋。于一切众生发慈念心持菩萨戒。此人凡所欲作功德之事及疗一切病。皆得如意。常须供养一切三宝。若欲成就轮法者。以铁作轮。其轮二毂。于佛像前立一方坛。从月一日至十五日。三时洗浴烧沉水香。诵咒至百万遍。常用诸花以为供养。十五日已更作一坛。中安其轮两手盖上。至心诵咒轮现火光。当持法人能升虚空于明咒中为其仙主。若余人见亦得腾空。若欲成就伞盖法者。作新白伞盖。种种金银宝物庄严。内中悬一口幡。手把其伞一依前法诵咒。当即火出。其持法人即腾虚空皆如上说。若欲作法。取白月十五日及五节日。所谓月八日十四日十五日二十三日及月尽日。身得变化十五日内必得成就。若此成就者。一切诸法亦得成就。得一切神通及一切佛菩萨法。此世界中作转轮王千子围绕。若欲作佛顶法者。用金或银或铜或镴。如一手掌大。如佛顶依如上法诵咒。顶出火光即得腾空。与一切众生说法寿命一大劫。若欲成就如意瓶法。当作一金瓶。一切谷子一切药子及诸宝物满其瓶中。其瓶上盖白净叠布。腊月一日起首诵咒。至一周年即得成就。于其瓶中所须之物常取不尽。若其欲得如意宝者。若金若宝若水精。一依前法以布盖上。诵咒一年。速得成就所求皆得。若在天中若在人间。手持此宝即作转轮王。于彼像前诵咒万万遍。即腾虚空寿命一大劫。若欲成就金刚杵法者。以紫檀为金刚杵一枚。若无紫檀铁[鋌-壬+手]亦得。以五牛物洗之。五牛物者所谓乳酥酪粪尿。常以腊月十五日。于其像前清净广设供养。然一百盏牛酥为灯。又以香汤洗金刚杵。其持法人以身布施一切诸佛菩萨。于后用转轮王咒以护其身。至十五日夜二更中。以其右手执金刚杵。当于像前一心诵咒。其金刚杵遂现火焰。一切天仙诸龙鬼等。与其部众咸至其所。将持法人入明仙处。册立为王。其人身力同如金刚菩萨。若意欲往所在之处。随意无碍寿一大劫。能见弥勒菩萨说正法处。若乐求生处。自在如意即得往生。若欲成就雄黄之法。取好者一两。鬼星现夜三日断食。又设众僧食。于其众前合掌从乞进止。若众僧许供养世尊。于一切众生发慈悲心。于其佛前然一千盏牛酥明灯。持咒之人自身施佛。作法竟已乞愿。当取其雄黄诵咒。若热若烟若火光出。现三相已。取少雄黄点著眉间。一切天龙鬼神及人非人即来奉事。其持咒人寿命千年。若点额上即不现身天神亦不能见。若欲须现亦得随意寿命三千年。若现火出即成明仙。所有同伴并腾虚空。胜诸仙人寿命一劫。若舍此身生睹史天。若欲成就执戟法者。当用好铁为戟。一周年间执戟诵咒。取沙作一塔。于前著食施与众生。于其塔前左手执戟加趺诵咒。即出种种光明。持咒之人即腾虚空。大自在天众迎持法人。种种好花散身围绕。余所见人皆共腾空。彼持法人能为大王。常以大自在天诸天仙人皆来恭敬寿命一大劫。若有恶心来相向者当即坠落。诸天龙鬼尚不能恶。何况凡夫。若舍此身得生西方极乐世界。若欲成就死人法者。取无疮[病-丙+盤]未损坏者。将于坛中卧其地上。令面向上。作四个佉陀啰用一色木为橛。系其脚手。持咒之人坐于心上。捣宝物为末少少取之。一一诵咒内于死人口中。至于死人开口舌上吐出如意宝珠。取得其宝即于明仙间为转轮王。随心所愿器仗即自现来。其身出现光明。照得四方一百余驿。寿命自在。意若须他世界作王。即能如意舍命。能生无垢世界。若欲成就第二死人法者。一依上说取枣木为橛。即以铁末一一诵咒。少少内于死人口中。至其出舌即割其舌。共同伴人亦腾虚空。所愿即得寿命一小劫。若于此舍命得生一赡部洲为王。若欲成就钩法者。取茅草作一钩。如一手大。五牛物中洗之。一日一夜断食。而取其钩手执。供养金刚菩萨。然一百盏酥灯。先诵大佛顶悉达多钵多啰咒。以护其身后诵此咒能令成就。如前轮法。若经一日光明所照之处积一土坛。即用枣木作四个橛。咒之七遍一一角中钉著。便当结得十方法界。于第二更中结加趺坐。一心供养彼钩。顶礼一切佛及菩萨。当取彼钩手执诵咒。所有地狱受苦众生即能无苦。持咒之人当即闻声飞腾虚空。手把此钩与一切明众为王。一切天龙见持咒人。即当礼拜供养寿命一大劫。于彼舍命。即便生于金刚地见金刚境界。若欲成就像者。而画一像像当火出即腾虚空得作明仙。若欲成就别法。先诵此咒十万遍。一日一夜必须断食设大供养。取遏迦木作火。乌麻牛酪酥蜜咒一千八遍。少少投其火中即得成就。心所愿者皆得圆满。若欲降伏大自在天。先须供养于大自在天。坐南边作火烧乌麻等四物。诵咒满足一千八遍。自身先须洁净防护。诵咒七遍以水洒身。当时即有声出。不须恐惧。大自在天当即现身愿者皆得。若欲那罗延及梵天王等成就者。当作此法即得成就。先须护自身。若须唤药叉女母及姊妹妻。取无忧花诵念彼名。一日三时而咒其花。至一百八遍火内烧之。于七日内即能得至。愿者皆得。若母及姊妹妻若七日内不来。彼药叉头破当即降伏。若唤诸龙者当取龙华烧如上法。若欲呼唤药叉者。三月内取酪饭。日三时各咒一百八遍至月尽日。一日一夜当须断食供养佛像。诸药叉等须与饮食。用伐吒木为柴(唐云多根木三藏云广州出也)酪酥蜜饭于内烧之。意念呼唤药叉来者。其酥酪蜜饭诵咒一千八遍。一咒一烧其食。当得毗沙门诸药叉众等速来彼处。取曷迦木花于前迎之。诸药叉曰当须我等作何事耶。彼即告言。每日须一药叉守我门户。所遣作事即当作之。所须物者当能来之。若须乘骑即得骑之。若须长年药者当即与之。若欲降伏金刚神者。先须诵四千三十二万遍。十二月一日至正月十五日。须供养佛并设三七僧斋。当须发愿以此供养功德回施金刚。当夜二更时起结加坐。于其火中烧安息香诵咒。其香丸如梧桐子大。诵时意念见金刚神。咒至三更即当雷鸣地动天雨种种妙花。金刚即来。及一切天龙八部菩萨等来共围绕。其持咒人取香汤水并花。出迎恭敬礼拜。金刚当即告曰汝求何愿。随乞皆得寿命一劫。若舍此身即生金刚住处。若欲成就余明仙者。亦须作此金刚之法即当成之。若须成就佛咒法者。及观世音咒法梵天咒法大自在天咒法及世出世须作此法。若持余咒不成就者。即须此咒共余咒七日内诵之。即得成就。若其不成及不现验。其咒神等即当灭亡。若于大自在天及诸天等前。七日内诵咒若不现身。即令头破。若日月蚀日所须和合汤丸药等。先须预备其日诵咒。至日月明净。其药等法速即成就。若有妇人求男女者。先诵其咒一百万遍。烧沉水香供养。须十二月一日起首至于十五日。于道场中供养。并设三七僧斋。其妇人一日三时烧香诵咒。心念发愿请求男女。其十五日夜二更时。取乌油麻以酥和之。诵咒一遍一回烧之。满一百遍。其夜四更当见境界。或菩萨形状等即自知之。若彼妇人心中所念便获其愿。烧香常于像前持念此咒即得成就。若求隐形。取雄黄药。一小两中之半两也。取人乳和合以为五丸。取沉水香作合子盛之。取一丸诵一千八遍。及白芥子亦以五颗。诵一千八遍。一一并于合内盛之。须至日月蚀日诵咒。其合子内若其有声。一切众生见此咒人。悉皆欢喜所须皆得。若其出烟其持咒人即不现身。所至诸处皆为其主寿命一小劫。若出火焰其持咒人身即端正。犹如天童似年十六。与诸天神为主寿命一大劫。百宝藏门悉皆自现。若欲成就牛黄之法。一依雄黄法作。若欲成就眼药法者。取石安善那及青莲华青木香各重一钱。其药于熟铜钞锣中安之至日月蚀时日夜诵咒。烟出即以此药内其眼中。其持咒人即得隐形。与隐形人为其主也。若欲成就刀法者。取无瘢刀于二十三日或二十九日。供养其像散众生食。护净自身左手执刀诵咒至刀声出当即腾空所愿随意。又若火出。所同伴人得见火者并悉腾空。与一切腾空人为主。若欲成就金刚杵者取好[鋌-壬+手]铁。长十六指打作三棱。上下各作三头。磨以紫檀用涂其上。从十二月一日供养其像。始从一日设四僧斋。日渐加一僧。自须持咒至十三日供养僧了。即不吃食。至十五日夜。于舍利塔前供养图像。然以酥灯一百八盏。自坐茅草受持此咒。两手执杵诵咒咒之。其杵即便火出。其持咒人即得升仙。其同伴等亦得腾空。作明仙主神力犹如金刚。寿命一大劫。命终已后生金刚菩萨处。更若欲求成就轮刀器仗等物。一依前法即得成就。若欲除家内诸恶者。作地火炉。四边画作莲花。火炉内取桑木作柴。并酪及酥蜜一日三时诵咒一千八遍。至三日内即得成就。若欲护一城一村。于七日内烧赊弥迦木。及酥酪蜜烧之即得成就。若欲祈雨。取乌图末罗木(三藏云其木似栀子)烧木为火并酥酪蜜烧之。于七日内即得成就。若护一国所求。如前所说取桑木烧之。若欲求长命者。于十二月一日至十五日。乞净洁食诵咒。总满三十满遍。至月尽日。二日已前不吃食。取黑牛乳一升。诵咒满得一百八遍。须以香花供养于佛。其乳自服即得长命。若十日内其酥酪蜜烧之。及括[藪-ㄆ+爪]草即得长命。若求降伏逆贼。取独头及婆逻回。咒一千八遍。令贼见闻婆逻回声及见独头。即便自缚。若取一切草子少少。盛满一新瓶瓮。和水诵之一百八遍。取其苗子及水浴身。除一切诸恶不能为害。若有人食诸毒药者。取孔雀尾诵咒十万遍。禁毒及诸恶病皆得除差。若一切天行热病。结索咒一百八遍系其人项。一切热病当得除愈。若佉陀罗木(唐云橿木)作火。酪酥蜜相和烧于火中。咒一百八遍一遍一烧少少烧之。即得伏藏。若以紫檀刻为莲花满十万个。于大江河入至腰际。一一咒之放其水中。依檀花数即得金藏。若以毗利婆木(三藏云其木似榠栌)为火。并依前三味一一咒之。满至一千八遍即得。衣前无尽金藏若沉香木并依前三味烧之。二十一日内日日三时一时诵一千八遍。一切诸天龙神皆来为使者。若以粳米及酥酪蜜。与火投之诵咒满一千八遍。即得无尽百味食饮。若安悉香圆如梧桐子。与三味和一一诵咒烧之。满足一千八遍。一切药叉来为使者。若阿输迦华(唐云忘忧华)及以三味。诵咒一千八遍一一烧之。一切药叉女来为使者。若烧龙花及以三味。一切诸龙来为使者。若烧沉香及三味等。依前诵咒。一切金刚来为使者。若烧末怛那果及以三味。依前作法。一切明仙皆来为使。若沉香木为火。烧酥合香咒一百八遍。一切健达缚来为使者。若烧熏陆香。一切饿鬼来为使者。若尸利缚色得伽药。和沉水香烧之。一切紧奈洛来为使者。若烧白胶香。一切毗那夜迦来为使者。诵一百八遍。若烧白芥子及白芥子油。一千八遍诵咒了已。国王欢喜。若一日三时至七日内。作法即成就。若对日前诵咒十万遍。一切恶障皆悉消灭。若诵一遍护得己身。若诵二遍朋友财物皆蒙拥护。若欲得莲华法成就者。以紫檀木为一莲华。三日勿食。左手执花于像前坐。诵咒至其火出。当尔之时及诸同伴飞腾虚空。于明仙众为转轮王。于彼舍命得生西方极乐国土。若取摩罗末伽土(唐云鼢鼠土也)以沙共和作金刚杵。长十二指。手自执持家家乞食。必定不得共于人语。诵咒十万遍。其杵上头作孔著白芥子。至日月蚀日像前诵咒。令其杵中芥子作声。所求愿者皆得成就。若以杵击山山自摧破凡所施为咸得遂意。若将其杵入海海水随意。若执此杵诵持咒法。一切毗那夜迦不得障碍。若入河海深水中者。其水至腰取十万莲花。一咒一掷水水中。当即妙吉祥天女出现所愿皆得。若取莲华三十万茎。诵咒依前水中放之。求广大愿皆得称意。若取莲华五十万茎。诵咒依前水内放之。最极广愿无有不随。若月一日取阇提花香(似栀子花香)诵咒一百八遍。一一散掷咒像足前。一日三时至十五日。作此法者。其像足上现出火光。入持咒身当即不现共诸伴等即腾虚空。于明仙众得作转轮王寿命一劫。若坐海岸。以龙木柴为火。面向西方。执龙花木诵咒十万遍烧于火中。当即海水激为波涛。腾浪涌溢。当尔之时幸勿忧怖。但以志诚专心诵咒。水中即现真婆罗门。所求皆得所遣皆作。若于地上画千叶莲花。而坐其上诵咒十万遍。其地即裂有神出现。与持咒人共同伴等。即腾虚空于明仙众为其大主寿命一劫。若十二月一日至十五日。取阇提花一一诵咒。散佛顶上满十万遍。顶即出光照人身上得五神通。若其花咒满百万遍所愿皆得。若取地上曲蟮之土。作一师子牛黄涂之。坐安坛中恭敬供养。诵咒至于师子自动。即得成就所求皆得。若乘骑师子所愿生处。速得到彼命同梵天。若作象及水牛一依前法。若也出声诸天皆来。索者皆得所遣皆作。此转轮王咒。所须事者皆得成就。所须物者一依心愿。以净信意作此法者无不成就。
　　尔时世尊说斯法已。复作是言。我若广说此咒威力成就诸法。穷劫无尽。汝等当知要略而说。
　　尔时会中。有无量无边不可思议菩萨摩诃萨天龙八部转轮王等。心大欢喜咸唱善哉。释迦如来能说此事难可思议。然我等辈誓当护持此咒。若见有人及以非人。受持读诵书写供养爱念思求者。常与拥卫令无灾患。若于国中见有此咒。我等恭敬彼国诸人如佛无异。各以威力防御国境。令恶鬼神凶贼猛将风雨水火使不侵损。百姓炽盛国土安宁财谷丰熟无诸饥馑。疫疹不祥亦令退散。尔时如来赞言善哉善哉。汝等实能如是拥卫。佛说经已诸菩萨众天龙八部。皆大欢喜信受奉行。

　　大陀罗尼末法中一字心咒经


