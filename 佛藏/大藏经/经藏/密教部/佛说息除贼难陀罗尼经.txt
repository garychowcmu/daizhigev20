  佛说息除贼难陀罗尼经
　　宋 法贤译




　　佛说息除贼难陀罗尼经

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时佛在摩伽陀国。与诸大众围绕经行。到于庵罗树园侧韦提呬山帝释岩中。时尊者阿难。忽见大恶贼众遥远而来。见已生大恐怖。心怀忧恼身毛皆竖。时尊者阿难疾往佛所。到已合掌而白佛言。世尊我今遥见有大恶贼。唯愿世尊为作救护。
　　尔时世尊闻尊者阿难言已。告阿难言汝怖贼耶。阿难白佛言甚怖世尊。佛言阿难汝勿得怖。我有陀罗尼能除贼难。是时尊者阿难闻佛语已心生欢喜。作如是言唯愿世尊为我宣说。
　　尔时世尊即说大轮结界陀罗尼曰。
　　怛[寧*也](切身下同)他(一)阿焬路哥(二)钵啰路计(三)伊该阿提钵底(四)藕(引)哩巘驮(引)哩(五)赞拏哩(六)摩登拟(七)惹虞哩(八)补哥细(九)
　　尔时世尊说是陀罗尼已。告尊者阿难汝今可往。以此陀罗尼。面十二由旬当作结界。令得安隐息除贼难。乃至刀剑器杖等悉不能侵。又复能令彼诸恶贼。不离本处旋如陶家轮。又复阿难若人遇贼难时。当用净白线。以此陀罗尼加持七遍。结作七结过难即解。所有贼众皆如禁缚不能为难。
　　尔时世尊说是经已。尊者阿难及诸大众。闻佛所说皆大欢喜信受奉行。

　　佛说息除贼难陀罗尼经


