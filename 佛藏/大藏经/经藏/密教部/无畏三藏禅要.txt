  无畏三藏禅要
　　




　　无畏三藏禅要(海仁睿)

　　中天竺摩伽陀国王舍城那烂陀竹林寺三藏沙门讳输波迦罗。唐言善无畏。刹利种豪贵族。共嵩岳会善寺大德禅师敬贤和上。对论佛法。略叙大乘旨要。顿开众生心地令速悟道。及受菩萨戒。羯磨仪轨。序之如左。
　　夫欲入大乘法者。先须发无上菩提心受大菩萨戒身器清净。然后受法。略作十一门分别。
　　第一发心门　第二供养门　第三忏悔门　第四归依门　第五发菩提心门　第六问遮难门　第七请师门　第八羯磨门　第九结门　第十修四摄门　第十一十重戒门

　　第一发心门

　　弟子某甲等。归命十方一切诸佛诸大菩萨大菩提心。为大导师。能令我等离诸恶趣。能示人天大涅槃路。是故我今至心顶礼。

　　第二供养门(次应教令运心。遍想十方诸佛。及无边世界。微尘刹海。恒沙诸佛菩萨。想自身于一一佛前。顶礼赞叹供养之)

　　弟子某甲等。十方世界所有一切最胜上妙。香华幡盖种种胜事。供养诸佛及诸菩萨大菩提心。我今发心尽未来际。至诚供养至心顶礼。

　　第三忏悔门

　　弟子某甲。自从过去无始已来。乃至今日。贪嗔痴等一切烦恼。及忿恨等诸随烦恼。恼乱身心广造一切诸罪。身业不善杀盗邪淫。口业不善妄言绮语恶口两舌。意业不善贪嗔邪见。一切烦恼无始相续缠染身心。令身口意造罪无量。或杀父母。杀阿罗汉。出佛身血。破和合僧。毁谤三宝。打缚众生。破斋破戒。饮酒啖肉。如是等罪。无量无边不可忆知。今日诚心发露忏悔。一忏已后永断相续更不敢作。唯愿十方一切诸佛诸大菩萨加持护念。能令我等罪障消灭。至心顶礼。

　　第四归依门

　　弟子某甲。始从今身乃至当坐菩提道场。归依如来无上三身。归依方广大乘法藏。归依一切不退菩萨僧。惟愿十方一切诸佛诸大菩萨。证知我等。至心顶礼。

　　第五发菩提心门

　　弟子某甲。始从今身乃至当坐菩提道场。誓愿发无上大菩提心。
　　众生无边誓愿度　　福智无边誓愿集
　　法门无边誓愿学　　如来无边誓愿仕
　　无上佛道誓愿成

　　今所发心。复当远离我法二相。显明本觉真如。平等正智现前得善巧智。具足圆满普贤之心。唯愿十方一切诸佛诸大菩萨。证知我等。至心忏悔。

　　第六问遮难门

　　先问。若有犯七逆罪者。师不应与授戒。应教忏悔。须七日二七日乃至七七日。复至一年恳到忏悔须现好相。若不见好相。受戒亦不得戒。诸佛子汝等。从生已来。不杀父耶(有轻犯者。应须首罪。必不隐藏。得大罪报。乃至彼等犯者亦尔。无犯者答无)。
　　汝等不杀母耶。不出佛身血耶。不杀阿罗汉耶。不杀和尚耶。不杀阿阇梨耶。不破和合僧耶。汝等若犯如上七逆罪者。应须对众发露忏悔。不得覆藏。必堕无间受无量苦。若依佛教发露忏悔者。必得重罪消灭得清净身。入佛智慧速证无上正等菩提。若不犯者但自答无。诸佛子等。汝从今日乃至当坐菩提道场。能精勤受持一切诸佛诸大菩萨。最胜最上大律仪戒否。此名所谓三聚净戒。摄律仪戒。摄善法戒。饶益有情戒。汝等从今身乃至成佛。于其中间誓不犯能持否(答能)。
　　于其中间。不舍离三聚净戒四弘誓愿能持否(答能)既发菩提心受菩萨戒。惟愿十方一切诸佛大菩萨。证明我等加持我等。令我永不退转。至心顶礼。

　　第七请师门

　　弟子某甲等。奉请十方一切诸佛及诸菩萨。观世音菩萨。弥勒菩萨。虚空藏菩萨。普贤菩萨。执金刚菩萨。文殊师利菩萨。金刚藏菩萨。除盖障菩萨。及余一切大菩萨众。忆昔本愿。来降道场。证明我等。至心顶礼。弟子(某甲)奉请释迦牟尼佛。为和上。奉请文殊师利。为羯磨阿阇梨。奉请十方诸佛。为证戒师。奉请一切菩萨摩诃萨。为同学法侣。唯愿诸佛诸大菩萨慈悲故。哀受我请。至心顶礼。

　　第八羯磨门

　　诸佛子谛听。今为汝等羯磨授戒。正是得戒之时。至心谛听羯磨文。
　　十方三世一切诸佛诸大菩萨。慈悲忆念。此诸佛子。始从今日。乃至当坐菩提道场。受学过去现在未来一切诸佛菩萨净戒。所谓摄律仪戒。摄善法戒。饶益有情戒。此三净戒具足受持(如是至三)至心顶礼。

　　第九结戒门

　　诸佛子等。始从今日。乃至当证无上菩提。当具足受持诸佛菩萨净戒。今受净戒竟。是事如是持(如是至三)至心顶礼。

　　第十修四摄门

　　诸佛子等。如上已发菩提心。具菩萨戒已。然应修四摄法及十重戒。不应亏犯。其四摄者。所谓布施爱语利行同事。为欲调伏无始悭贪。及饶益众生故应行布施。为欲调伏嗔恚憍慢烦恼。及利益众生故应行爱语。为欲饶益众生。及满本愿故应修利行。为欲亲近大善知识。及令善心无间断故应行同事(如是四法此修行处)。

　　第十一十重戒门

　　诸佛子受持菩萨戒。所谓十重戒者。今当宣说至心谛听。
　　一者不应退菩提心。妨成佛故。
　　二者不应舍三宝归依外道。是邪法故。
　　三者不应毁谤三宝及三乘教典。背佛性故。
　　四者于甚深大乘经典不通解处。不应生疑惑。非凡夫境故。
　　五者若有众生已发菩提心者。不应说如是法令退菩提心趣向二乘。断三宝种故。
　　六者未发菩提心者。亦不应说如是法令彼发于二乘之心。违本愿故。
　　七者对小乘人及邪见人前。不应辄说深妙大乘。恐彼生谤获大殃故。
　　八者不应发起诸邪见等法。令断善根故。
　　九者于外道前。不应自说我具无上菩提妙戒。令彼以嗔恨心求如是物。不能办得令退菩提心。二俱有损故。
　　十者但于一切众生。有所损害及无利益。皆不应作及教人作见作随喜。于利他法及慈悲心相违背故。
　　已上是授菩萨戒竟。汝等应如是清净受持。勿令亏犯。
　　已受三聚净戒竟。
　　次应受观智密要禅定法门大乘妙旨。夫欲受法。此法深奥。信者甚希。不可对众。量机密授。仍须先为说种种方便。会通圣教令生坚信决除疑网。然可开晓。输波迦罗三藏曰。众生根机不同。大圣设教亦复非一。不可偏执一法互相是非。尚不得人天报。况无上道。或有单行布施得成佛。或有唯修戒亦得作佛。忍进禅慧。乃至八万四千尘沙法门。一一门入悉得成佛。今者且依金刚顶经设一方便。作斯修行乃至成佛。若闻此说当自净意寂然安住。于是三藏居众会中不起于坐。寂然不动如入禅定可经良久。方从定起遍观四众。四众合掌扣头。珍重再三而已。
　　三藏久乃发言曰。前虽受菩萨净戒。今须重受诸佛内证无漏清净法戒。方今可入禅门。入禅门已。要须诵此陀罗尼。陀罗尼者。究竟至极同于诸佛。乘法悟入一切智海。是名真法戒也。此法秘密不令辄闻。若欲闻者。先受一陀罗尼曰。
　　
　　此陀罗尼令诵三遍。即合闻戒及余秘法。亦能具足一切菩萨清净律仪。诸大功德不可具说。
　　又为发心。复授一陀罗尼曰。
　　
　　此陀罗尼复诵三遍。即发菩提心乃至成佛。坚固不退。
　　又为证入。复受一陀罗尼曰。
　　
　　此陀罗尼复诵三遍。即得一切甚深戒藏。及具一切种智。速证无上菩提。一切诸佛同声共说。
　　又为入菩萨行位。复授一陀罗尼曰。
　　
　　此陀罗尼若诵三遍。即证一切灌顶曼荼罗位。于诸秘密听无障碍。既入菩萨灌顶之位。堪受禅门。已上授无漏真法戒竟。
　　又先为拥护行人。授一陀罗尼曰。
　　
　　先诵十万遍除一切障。三业清净。罪垢消灭。魔邪不娆。如净白素易受染色行人亦尔。罪障灭已速证三昧。
　　又为行者授一陀罗尼曰。
　　
　　持诵之法。或前后两个陀罗尼。随意诵一个。不可并。恐兴心不专。
　　夫欲入三昧者。初学之时。事绝诸境屏除缘务。独一静处半跏而坐已。须先作手印护持。以檀慧并合竖。其戒忍方愿。右押左正相叉著二背上。其进力合竖头相拄曲。开心中少许。其禅智并合竖即成。作此印已。先印顶上。次印额上。即下印右肩。次印左肩。然后印心。次下印右膝。次印左膝。于一一印处。各诵前陀罗尼。七遍乃至七处讫。然后于顶上散印讫。即执数珠念诵此陀罗尼。若能多诵二百三百遍。乃至三千五千亦得。每于坐时。诵满一洛叉。最异成就。既加持身讫。然端身正住如前半跏坐以右押左不须结全跏。全跏则多痛。若心缘痛境即难得定。若先来全跏坐得者最为妙也。然可直头平望。眼不用过开。又不用全合。大开则心散。合即惛沈。莫缘外境。安坐即讫。然可运心供养忏悔。先标心观察十方一切诸佛。于人天会中为四众说法。然后自观己身。于一一诸佛前以三业虔恭礼拜赞叹。行者作此观时。令了了分明如对目前。极令明见。然后运心于十方世界。所有一切天上人间。上妙香华幡盖饮食珍宝种种供具。尽虚空遍法界。供养一切诸佛。诸大菩萨。法报化身。教理行果。及大会众。行者作此供养已。然后运心于一一诸佛菩萨前。起殷重至诚心。发露忏悔。我等从无始来至于今日。烦恼覆心久流生死。身口意业难具陈。我今唯知广忏。一忏已后。永断相续。更不起作。唯愿诸佛菩萨以大慈悲力。加威护念摄受我忏。令我罪障速得消灭(此名内心秘密忏悔。最微妙)。
　　次应发弘誓愿。我久在有流。或于过去。曾行菩萨行。利乐无边有情。或修禅定。勤行精进护持三业。所有恒沙功德。乃至佛果。唯愿诸佛菩萨兴慈愿力。加威护念令我乘斯功德。速与一切三昧门相应。速与一切陀罗尼门相应。速得一切自性清净。如是广发誓愿。令不退失速得成就。
　　次应学调气。调气者。先想出入息。从自身中一一支节筋脉。亦皆流注。然后从口徐徐而出。又想此气。色白如雪润泽如乳。仍须知其所至远近。还复徐徐从鼻而入。还令遍身中。乃至筋脉悉令周遍。如是出入各令至三。作此调气。令身无患冷热风等悉皆安适。然后学定。输波迦罗三藏曰。汝初学人。多惧起心动念罢息进求而专守无念以为究竟者。即觅增长不可得也。夫念有二种。一者不善念。二者善念。不善妄念。一向须除。善法正念。不令复灭。真正修行者。要先正念增修。后方至于究竟清净。如人学射久习纯熟。更无心想行住恒与定俱。不怕不畏起心。为患亏于进学。
　　次应修三摩地。所言三摩地者。更无别法。直是一切众生自性清净心。名为大圆镜智。上自诸佛下至蠢动。悉皆同等无有增减。但为无明妄想客尘所覆。是故流转生死不得作佛。行者应当安心静住。莫缘一切诸境。假想一圆明犹如净月。去身四尺。当前对面不高不下。量同一肘圆满具足。其色明朗内外光洁。世无方比。初虽不见久久精研寻当彻见已。即更观察渐引令广。或四尺。如是倍增。乃至满三千大千世界极令分明。将欲出观。如是渐略还同本相。初观之时如似于月。遍周之后无复方圆。作是观已。即便证得解脱一切盖障三昧。得此三昧者。名为地前三贤。依此渐进遍周法界者。如经所说名为初地。所以名初地者。为以证此法昔所未得。而今始得生大喜悦。是故初地名曰欢喜。亦莫作解了。即此自性清净心。以三义故。犹如于月。一者自性清净义。离贪欲垢故。二者清凉义。离嗔热恼故。三者光明义。离愚痴闇故。又月是四大所成究竟坏去。是以月世人共见。取以为喻令其悟入。行者久久作此观。观习成就不须延促。唯见明朗更无一物。亦不见身之与心。万法不可得。犹如虚空。亦莫作空解。以无念等故说如虚空非谓空想。久久能熟。行住坐卧。一切时处。作意与不作意。任运相应无所挂碍。一切妄想。贪嗔痴等一切烦恼。不假断除。自然不起。性常清净。依此修习。乃至成佛。唯是一道更无别理。此是诸佛菩萨内证之道。非诸二乘外道境界。作是观已。一切佛法恒沙功德。不由他悟。以一贯之。自然通达。能开一字演说无量法。刹那悟入于诸法中。自在无碍。无去来起灭。一切平等。行此渐至升进之相久自证知。非今预说所能究竟。输波迦罗三藏曰。既能修习。观一成就已。汝等今于此心中。复有五种心义。行者当知。一者刹那心。谓初心见道一念相应。速还忘失。如夜电光。暂现即灭。故云刹那。二者流注心。既见道已念念加功相续不绝。如流奔注。故云流注。三者甜美心。谓积功不已乃得虚然朗彻身心轻泰玩味于道。故云甜美。四者摧散心。为卒起精勤。或复休废。二俱违道故云摧散。五者明镜心。既离散乱之心。鉴达圆明一切无著。故云明镜。若了达五心。于此自验。三乘凡夫圣位可自分别矣。汝等行人初学修定。应行过去诸佛秘密方便加持修定法。一体与一切总持门相应。是故。应须受此四陀罗尼。陀罗尼曰。
　　
　　(别本汉注唵苏乞嚩日啰)。
　　此陀罗尼。能令所观成就。
　　
　　此陀罗尼。能令所观无失。
　　
　　此陀罗尼。能令所观渐广。
　　
　　此陀罗尼。能令所观广。复令渐略如故。
　　如是四陀罗尼者。是婆誐梵。自证法中甚深方便。开诸学人令速证入。若欲速求此三摩地者。于四威仪。常诵此陀罗尼。克念用功勿暂虚废。无不速验。汝等习定之人。复须知经行法则。于一静处平治净地。面长二十五肘。两头竖标。通头系索。才与胸齐。以竹筒盛索。长可手执。其筒随日右转平直来往。融心普周视前六尺。乘三昧觉任持本心。谛了分明无令忘失。但下一足便诵一真言。如是四真言从初至后。终而复始。诵念勿住。稍觉疲懈。即随所安坐。行者应知入道方便深助进。金刚。不迁不易。被大精进甲胄。作猛利之心。誓愿成得为期。终无退转之。无以杂学惑心令一生空过。然法无二相心言两忘。若不方便开示无由悟入。良以梵汉殊隔。非译难通。聊蒙指陈。随忆钞录。以传未悟。京西明寺慧警禅师。先有撰集。今再详补。颇谓备焉。
　　南无稽首十方佛　　真如海藏甘露门
　　三贤十圣应真僧　　愿赐威神加念力
　　希有总持禅秘要　　能发圆明广大心
　　我今随分略称扬　　回施法界诸含识


　　无畏三藏受戒忏悔文及禅门要法一卷


