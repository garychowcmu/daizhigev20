  佛说安宅神咒经
　　失译




　　佛说安宅神咒经

　　　　后汉失译人名
　　如是我闻。一时佛住舍卫国祇树给孤独园。与千二百五十比丘。皆阿罗汉诸漏已尽。身心澄静六通无碍。其名曰大智舍利弗摩诃目揵连。摩诃迦叶摩诃迦旃延须菩提等。复有菩萨摩诃萨八千人俱。文殊师利菩萨导师菩萨。虚空藏菩萨观世音菩萨救脱菩萨。如是等菩萨摩诃萨威德自在。复有比丘比丘尼优婆塞优婆夷。天龙夜叉八部鬼神共相围绕说微妙法。时有离车长者子五十人俱。身坌尘土怀忧愁戚。犹如有人生失父母所爱妻子。来至佛所头面作礼却住一面。
　　尔时世尊知而故问。诸长者子以何因缘而有恼色。忧愁不乐失于常容。时诸长者子同声俱白佛言。世尊未审人居世间。颇有家宅吉凶以不。佛即答言如是。诸事皆由众生心行。梦想所造不得都无。诸离车等白佛言。世尊弟子等蒙宿缘一毫之福。得睹如来慈化无遗。开甘露门润以法雨。复有何罪生此五浊极恶之世。怀忧抱苦怖惧万端不舍须臾。所以言者自惟弟子德浅福薄。所居舍宅灾怪频叠。恶魔日夜竞共侵陵。坐卧不安如怀汤火。自顷已来失去善心无所恃怙。唯愿世尊受弟子请临降所居赐为安宅。敕诸守宅诸神及四时禁忌。常来荣卫使日夜安吉灾祸消灭。佛言善哉善哉。当如汝说吾自知时。
　　尔时世尊明旦敕诸弟子。可各整衣服当入聚落。各持应器往至长者子舍。饭食既毕敷转轮座。为诸长者说微妙法。令离怖畏身心悦乐。时诸离车各生欢喜。犹如比丘入第三禅。尔时世尊即呼守宅诸神。来到佛所而告之言。自今已后是诸神鬼。不得妄作恐动。令某等不安恒怀忧怖。吾当使大力鬼神。碎灭汝身令如微尘。
　　尔时世尊复告大众。诸善男子善女人等。吾涅槃后五百岁中。众生垢重邪见转炽　魔道竞兴妖魅妄作。窥人门户各伺人便。觅人长短为作不祥种种留难。当尔之时是诸弟子。应当一心念佛念法念比丘僧。斋戒清净奉持三归五戒十善八关斋戒。日夕六时礼拜忏悔勤心精进。请清净僧设安宅斋。烧众名香然灯续明。露出中庭读是经典。某等安居立宅已来。建立南庌北堂东西之厢。碓磨仓库井灶门墙。园林池沼六畜之栏。或复移房动土穿凿非时。或犯触伏龙腾蛇青龙白虎朱雀玄武。六甲禁忌十二时神门庭户陌井灶精露。堂上户中溷边之神。我今持诸佛神力菩萨威光般若波罗蜜力。敕宅前宅后宅左宅右宅中守神神子神母。伏龙腾蛇六甲禁忌。十二时神飞尸邪忤魍魉鬼神。因托形声寄名附著。自今已后不得妄娆我弟子等。神子神母宅中诸神邪魅蛊道魍魉弊魔各安所在不得妄相侵陵为作衰恼。令某甲等惊动怖畏。当如我教。若不顺我语令汝等头。破作七分如多罗树枝。
　　尔时世尊而说咒曰。
　　南无佛陀四野　　南无达摩四野
　　南无僧伽四野

　　今为弟子某甲承佛威力而说神咒。
　　一足众生莫恼我　　二足众生莫恼我
　　三足众生莫恼我　　四足众生莫恼我

　　我有一切大慈大悲愍念一切众生。汝等恶魔各还所属。不得横忓扰乱我弟子等。复说咒曰。
　　白黑龙王　善子龙王　沤钵罗龙王　阿耨大龙王
　　结界咒文
　　伽婆致　伽婆致　悉波呵　东方大神龙王　七里结界　金刚宅　南方大神龙王　七里结界　金刚宅　西方大神龙王　七里结界　金刚宅　北方大神龙王　七里结界　金刚宅　如是三说
　　东方婆鸠深山娑罗伽叉汝百鬼颈著枷　南方婆鸠深山娑罗伽叉汝百鬼颈著枷　西方婆鸠深山娑罗伽叉汝百鬼颈著枷　北方婆鸠深山娑罗伽叉汝百鬼颈著枷　如是三说
　　主疾病者主头痛者。主人舍宅门户者。当敛诸毒不得扰我诸弟子。若不顺我咒头破作七分。尔时世尊而说偈言。
　　造宅立堂宇　　安育诸群生
　　园林并池沼　　门墙及与圊
　　起心兴舍室　　动静应圣灵
　　稽首归命佛　　众魔莫能倾
　　明灯照无极　　五眼因之生
　　法王大咒力　　动破魔亿千
　　如来慈普润　　威光彻无边
　　莫等咸归命　　众邪各自迁

　　佛告日月五星二十八宿天神龙鬼。皆来受教明听　佛告言。不得前却某甲之家。或作东厢西厢南[宋-木+牙]北堂。敕日游月杀土府将军。青龙白虎朱雀玄武。岁月劫杀六甲禁忌。土府伏龙莫妄东西。若有动静烧香启闻。某甲宅舍是佛金刚之地。面二百步佛有约言。诸疫鬼神不得妄。忤忤者头破作七分。身不得全不得水浆。去离本宫宅舍。已成富贵吉迁田作大得所愿。光荣行来在军。仕宦宜官门户昌炽。百子千孙父慈子孝。男女忠贞兄良弟顺。崇义仁贤所愿如意。十方证明行如菩萨得道如佛。佛告阿难若欲安宅。露出中庭然四十九灯。扫洒烧香一心忏悔。礼十方诸佛。阿难又白佛言。当何名斯经。佛语阿难。此经名如来大悲不可思议神力。亦名愍念众生安宅破魔神咒佛说经竟大众欢喜作礼奉行。

　　佛说安宅神咒经


