  佛说秘密八名陀罗尼经
　　宋 法贤译




　　佛说秘密八名陀罗尼经

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时佛在舍卫国祇树给孤独园。与大比丘众千二百五十人俱。复有诸菩萨摩诃萨众。金刚手而为上首。
　　尔时世尊告金刚手菩萨大秘密主言。如汝本部号金刚部。于持明藏中最上甚深秘密之法。众生浅识根器狭劣。于秘密义难信难解。汝已先说难信解法。汝不依法非曰圣人。得名不善亦曰难调。金刚手我今于汝金刚部中。略说汝之秘密八名及陀罗尼。是陀罗尼若持诵者。于诸所求易得成就。若人闻此陀罗尼经。发至诚心受持读诵者。是人所有无间罪业悉皆消灭。持是经时法威力故。所有八万四千俱胝那由他诸恶魔众。退散驰走十方世界。若人闻此陀罗尼欢喜愿乐者。是人不持戒者得戒完具。非梵行者得成梵行。非寂静者得成寂静。乃至得见诸佛菩萨欢喜安慰。施所求愿令得成就。
　　尔时金刚手菩萨蒙佛诲责。头面作礼白言世尊。我先所说诚如圣旨。唯愿世尊不舍大悲。普为现在及与未来一切众生。宣说于我八种秘密名字及陀罗尼。令诸众生获大利益。
　　佛告金刚手言。谛听谛听。我于最胜持明藏金刚部中。说汝秘密八名。一名象耳。二名妙庄严。三名功德宝海。四名无动。五名真实云。六名可爱色相。七名焰光。八名妙色。金刚手此即是汝秘密八名。即说陀罗尼曰。
　　那谟(引)没驮(引)野(一)那谟(引)达哩摩(二合)野(二)那谟(引)僧伽(引)野(三)那谟(引)嚩日啰(二合)播(引)拏野(四)怛[寧*也]他(引五)遏致(引六)渴啰致(引七)苏(引)摩目契(八)萨哩啰(二合)哥(引)哩也(二合)尼娑(引)达野(九)呬哩(十)弥哩(十一)咥尼(十二)悉殿睹满怛啰(二合)钵那(引)莎(引)贺(引十三)
　　佛告金刚手菩萨言。如是秘密名及陀罗尼。若复有人受持读诵者。是人于七俱胝那由他百千劫不堕地狱临命终时诸佛菩萨。现身面前安慰说法。命终之后生兜率陀天。
　　佛说是经已。金刚手菩萨等诸菩萨。及一切世间天人阿修罗乾闼婆人非人等。闻佛所说皆大欢喜信受奉行。

　　佛说秘密八名陀罗尼经


