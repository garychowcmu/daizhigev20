  一切如来正法秘密箧印心陀罗尼经
　　宋 施护译




　　一切如来正法秘密箧印心陀罗尼经

　　　　西天北印度乌填曩国帝释宫寺三藏传法大师赐紫沙门臣施护奉　诏译
　　如是我闻。一时佛在摩誐陀国无垢园中宝光明池侧。与大菩萨及诸声闻。天龙夜叉犍闼婆阿苏啰[卄/(阿-可+辛)/女]噜茶紧那罗么护啰誐人非人等。并诸王众长者居士。百千围绕恭敬听法。尔时众中有大富婆罗门。名无垢妙光。即于会中能解微妙晓达师法。聪明辩才爱乐多闻。修崇十善信重三宝。欢喜踊跃而作是念。一切有情修善为因。财富无量资具众多。我当修习。尔时大婆罗门无垢妙光。起立合掌绕佛七匝。以种种花涂香粖香等供养世尊。及诸衣服真珠璎珞。价直百千持以施佛。头面礼足而白佛言。世尊愿起大悲愿受我食。如是三请。
　　尔时世尊默然受请。于是无垢妙光大婆罗门。见其世尊默然受请。而速归还经于一宿。备办种种众多。美膳六味具足饮食。办已严饰舍宅楼阁浴池缯彩甚众。花香粖香种种诸香及涂身香等。诸供养具无不周备。即时婆罗门等。执持花幡奏诸妓乐。与其眷属往诣无垢园中宝光明池侧迎请世尊。到已白佛言。世尊食时已至饭食悉办。唯愿世尊与诸大众。往至我舍受我供养。
　　尔时世尊观察众会。安慰无垢妙光大婆罗门曰。善哉善哉如汝所愿。又告诸众并余天等悉皆往彼。于是世尊从座而起。与诸大众菩萨声闻。天龙八部人非人等。及诸王众臣民眷属。无量百千恭敬围绕皆来集会。当行往彼无垢妙光大婆罗门家。尔时世尊身纵金色。放种种光无量诸相。变作种种光明之网。遍照十方一切佛刹。又复照曜彼佛刹中。诸佛如来道场众会。变作种种供养之具。照曜彼已还复来入释迦牟尼身毛孔中。即时无垢妙光大婆罗门。与其眷属一心恭敬欲供养佛。扫除道路严饰清净。尔时世尊。与诸大众天龙夜叉犍闼婆阿苏洛[卄/(阿-可+辛)/女]噜茶紧那罗么护啰誐。帝释梵王护世四王。么醯首罗那罗延等百千之众。恭敬围绕往诣于彼。尔时世尊当路而行。于前中路有一园苑名为安乐。彼园苑内有大旧塔极甚损坏。四边荆棘草木丛林。坚硬闭塞犹如丘埠。尔时世尊将近彼塔。丘埠四面周匝焰炽。种种色相光明照曜。于彼破塔远近皆睹。又于光中出妙音声。赞言善哉善哉释迦牟尼佛。清净微妙瑞相无量不可称量。彼无垢妙光大婆罗门请于如来。今现希奇难思大事。尔时释迦牟尼如来。施绕破旧丘埠之塔欲伸供养。复解自身衣服严具。覆盖于彼旧塔堆埠。盖覆已毕悲泣雨泪。又复思念舍利出现及十方佛悉皆出现。即时舍利从塔涌出。皆在十方诸佛如来手掌中住。尔时十方诸佛如来亦皆雨泪。而彼诸佛身放光明。照曜故塔作光明网。内外莹彻清净无比。然后光明及佛舍利还入塔中。彼时众会。悉皆悲泣。惊怪希奇叹未曾有。尔时会中有大药叉主名金刚手。身光焰炽臂膊佣直。柔软光泽犹如象鼻。轮金刚杵速疾往诣世尊之前。头面礼足而白佛言。世尊云何现此希奇瑞相。及十方佛悉皆雨泪光明照曜。唯愿如来为我演说决于众疑。尔时世尊告大药叉主金刚手言。此是一切如来全身舍利聚此塔中。及一切如来百千俱胝胡麻形像。正法心印陀罗尼亦在塔中。应知金刚手此胡麻量诸佛形像。正法心印陀罗尼止住塔中。由此百千俱胝如来全身舍利亦住此中。若此正法心印陀罗尼在此塔中。彼八万四千法门亦在此中。及九十九百千俱胝如来顶髻受记亦在此中。当知金刚手若一切如来舍利之塔。及此正法心印陀罗尼所有功德无量无边不可思议不可称叹。应知金刚手由此正法箧印心陀罗尼。而能增长圆满一切正法及诸功德。尔时世尊说此法时。彼诸大众闻法欢喜。灭除垢染得法眼净。其中有得预流一来不还阿罗汉果及缘觉乘其中有证初地二地乃至十地。或于其中有得六波罗蜜悉皆圆满。或有得受菩提之记。或有获得阿鞞跋致。时彼无垢妙光大婆罗门。即于会中离诸烦恼。灭除障染获五神通。尔时金刚手大药叉主。睹如是等希奇变现自在神通。踊跃欢喜叹未曾有。而白佛言。世尊此正法印心陀罗尼。有如是等广大利益。若诸有情书写庄严。受持读诵尊重赞叹。获何果报愿佛演说。尔时世尊告大药叉金刚手言。谛听谛听吾为汝说。若有苾刍苾刍尼。邬波索迦邬波斯迦。受持读诵书写尊重此正法印心陀罗尼。获得九十九百千俱胝胡麻量等形像如来。福德之聚善根果报。又得逢事彼诸如来受菩提记。所以者何。此正法印心陀罗尼。是彼九十九百千俱胝那瑜多胡麻量等形像如来同共宣说。若复有人受持读诵此正法印心陀罗尼经。即得值遇十方世界九十九百千俱胝那瑜多胡麻量等形像如来。若有苾刍苾刍尼。邬波索迦邬波斯迦。族姓男族姝女。于此正法印心陀罗尼经。若能日日恭敬供养花香。粖香花鬘涂香。细妙衣服及庄严具等。所获功德如彼供养十方世界九十九百千俱胝胡麻等形像如来功德无异。又得一一如来广大庄严具等。及获无量七宝之聚如苏弥卢。尔时众会天龙药叉犍闼婆阿素啰[卄/(阿-可+辛)/女]噜茶紧那罗摩护啰誐人非人等一切大众。悉皆惊疑叹未曾有。如是朽烂破坏之塔。常被荆棘闭塞。草木丛林坚密充满犹如丘埠。今日如来起大慈悲自在神通。现如是等希奇瑞相七宝妙塔不可思议。时诸大众称叹无尽。即时会中有金刚手大药叉主。而白佛言。世尊云何破坏丘埠之塔。变现如是众妙庄严。尔时佛告金刚手言。离此彼坏丘埠之塔。无别七宝众妙之塔。所以者何。随识变现或见荆棘丘埠之塔。或见七宝众妙庄严。又诸佛所现十方如来全身舍利所藏之塔。百珍七宝众妙庄严。众生恶业乃见荆棘破坏之塔。当知金刚手大药叉主。若于末世最后分时。谓诸有情罪业深重不植善根。广作不善三恶道业。以此因缘生无佛世。亦常不闻诸佛名字。及恒远离僧法之名。如是之事真实不虚。所以诸佛及我雨泪悲叹。复次金刚手。若正法将灭安住此塔。一切如来全身舍利亦乃藏于此塔之中。谓以一切如来所说之法而加护之。即时金刚手大药叉主而白佛言。世尊一切有情。云何植善云何正法安置此塔。尔时世尊告金刚手言。若复有人信解受持读诵书写为人演说。种种庄严安置塔中。即是安置一切如来全身舍利藏此塔中。复得一切如来总持秘密而加护之。复得十方世界九十九胡麻量等形像诸佛之塔而加护之。复得一切如来顶髻眼塔而加护之。若复有人用于七宝如法加持。雕作诸佛及菩萨像。种种庄严安置塔中。复用伞盖相轮宝网铃铎。众妙严饰。钟磬铙钹及诸器物。花香璎珞衣服饮食诸供具等。又以一切如来正法加持真实护净。精进恒时离于懈怠。又复此塔时迁变坏。重修严饰种种供养。精心信敬不生疑谤。彼当获得无上菩提。若复有人旋绕此塔。一二匝等或一礼拜。即得解脱无间之罪。必当证得阿毗跋致。乃至究竟佛果菩提。若有此塔所住之处。一切十方诸佛形像亦在此中。复次若有此塔之处由彼一切如来加护力故。彼地四方而无毒龙雷雹风雨非时损害及诸怖畏。彼处复无诸毒虫蚁。所谓毒蛇狼鼠蝗虫蝮蝎黄蜂黑蜂。乃至蜈蚣百足悉皆远离。复次彼地而无暴恶虎狼师子。飞禽走兽不能伤害。又复彼地一切灾难而无娆乱又无夜叉罗刹部多吠
多拏又毗舍遮。颠狂鬼魅不能伤害。又无疟病疮肿痑[病-丙+丸]痔瘘白癞疥癣。一切疾病不能侵害。若复有人见此宝塔欢喜赞礼。诸损坏等不能侵害。又复彼地牛马羊犬种种傍生。及诸男女而无中夭。及无刀兵器杖水火焚漂怖畏等事。彼地亦无饥馑疾疫种种怖畏。彼处常得四大天王围绕拥护。及二十八部大药叉主。密隐形仪恒来拥护。及三十三天二十八宿罗睺诸星。乃至日月昼夜顺行。若诸龙王恒常观察应时降雨。或有欲色乃至无色一切诸天。于三际时来降此塔礼拜供养。一切如来恭敬尊重忆念思惟。若复有人恒常修严佛塔形像。或用木石泥土彩画金银鍮石等。及此正法印心陀罗尼经书写庄严。又以一切如来如法护持。然后安置宝塔之中。又此宝塔四边阶道悉皆严饰。相轮幢幡周匝悬铃。七宝罗网高广大小。随意自在种种庄严。又以十方如来正法而加持之。复作一切圣贤拥护之法而加护持。然后种种广陈香花饮食乃至璎珞精虔供养。如是乃获无量功德。即时会中有金刚手大药叉主。复白佛言世尊有何因缘。此正法印心陀罗尼。书写受持供养恭敬。获如是等无量功德。尔时世尊告金刚手言。此是法界一切如来全身舍利秘密箧印心陀罗尼。所以获是无量功德。时金刚手大药叉主。闻佛所说无量功德。欢喜信受复白佛言。世尊愿佛慈悲演说此法。我等乐闻。尔时世尊告金刚手言。汝等谛听今为汝说。此正法印心陀罗尼。是过去未来现在诸佛同共宣说。若有信受恭敬供养。乃至证入声闻缘觉及于十地法报化身。所以名为全身正法秘密箧印。尔时世尊即说咒曰。
　　曩莫悉底哩(三合)野(一)地尾(二合)迦(去)喃(去引二)萨嚩怛他(去引)[卄/(阿-可+辛)/女]跢(上)南(三)唵(四)部悉底哩(三合)步(平)嚩曩嚩[口*(隸-木+士)](五)嚩嚩[口*(隸-木+士)](六)祖鲁祖鲁(七)他啰他啰(八)萨嚩怛他(去引)[卄/(阿-可+辛)/女]跢(上)驮(引上)睹他哩(九)钵纳么(二合)三(去)婆吠(十)惹野他哩扪(上)佐裔(十一)娑么(二合)啰达(转舌)么作讫啰(二合十二)钵啰(二合)袜(无钵反转舌)哆曩嚩日哩(二合十三)冒(去引)地曼(上)监(上)迦啰(上)楞(上)讫哩(二合)帝(十四)萨嚩怛他(去引)[卄/(阿-可+辛)/女]跢(上引)地　瑟耻(二合)帝(十五)冒(去引)他野冒(去引)他野(十六)冒(去引)地冒(准上)地(十七)没[亭*夜](切身十八)参(去)冒(引去)他野参(去)冒(去引)他野(十九)左攞左攞左懒(去)睹(二十)萨嚩萨怛嚩(二合引)喃(二十一)萨嚩(引)嚩啰拏你(二十二)萨嚩播跛尾[卄/(阿-可+辛)/女]帝(二十三)护噜护噜(二十四)萨嚩戍(引上)迦尾[卄/(阿-可+辛)/女]帝(二十五)萨嚩怛他(去引)[卄/(阿-可+辛)/女]跢纥哩(二合)那野嚩日哩(二合)抳(二十六)参(去)婆(去)啰参(去)婆(去)啰(二十七)萨嚩多坞瑟腻(二合)洒(二十八)陀(去引)罗抳母捺哩(二合二十九)没第苏没第(三十)萨(转舌)嚩怛他(去引)[卄/(阿-可+辛)/女]哆(上引)地瑟耻(二合)哆(三十一)驮(上引)睹[卄/(阿-可+辛)/女](转舌)陛娑嚩(二合引)贺(引三十二)参(去)么野(引)地瑟耻(二合)帝娑嚩(二合引)贺(引三十三)萨嚩怛他(去引)[卄/(阿-可+辛)/女]跢(上引三十四)纥哩(二合)那驮(上引)睹母捺哩(二合)娑嚩(二合引)贺(引三十五)阿钵啰(二合)底瑟耻(二合)多窣睹(二合)闭(三十六)怛他(去引)[卄/(阿-可+辛)/女]哆(上引)地瑟耻(二合)帝(三十七)虎噜虎噜吽(引)吽(引)娑嚩(二合引)贺(引三十八)唵(引三十九)萨嚩怛他(去引)[卄/(阿-可+辛)/女]哆(四十)坞瑟腻(二合)洒陀(去)啰抳母捺哩(二合四十一)萨嚩怛他(去引)[卄/(阿-可+辛)/女]哆(四十二)驮(上引)睹尾部尸跢(上引四十三)地瑟耻(二合)帝吽吽吽娑嚩(二合引)贺(引四十四)
　　尔时世尊说此咒已告金刚手言。今此全身秘密箧印心陀罗尼。是诸如来普皆宣说。遍十方界于一一方。有九十九胡麻量等形像如来百千俱胝那瑜多诸佛如来。闻说此法皆来至此。同共赞言。善哉善哉释迦牟尼。善能演说正法箧印心陀罗尼。广令流布行阎浮提。复令一切诸有情等。以全身舍利安置此塔。由此十方一切如来。以诸三昧而加护之。若复有人受持读诵解说书写此全身舍利秘密箧印心陀罗尼经。及以金银栴檀雕彩庄严安置塔中。彼十方世界一切如来。恒来在此而加护之。尔时世尊说此正法箧印心陀罗尼时。此旧破坏丘埠之中。出现七宝微妙之塔。相轮幢幡种种庄严。人天大众无不皆见。久现如故。彼时众会诸大菩萨及声闻众。天龙八部人非人等。睹此希奇皆悉欢喜。尔时世尊说此法时。诸大众等金刚手大药叉主。无垢妙光大婆罗门。并诸菩萨诸大声闻。天龙药叉犍闼婆阿素啰[卄/(阿-可+辛)/女]噜荼紧那啰么护啰誐人非人等。国王大臣长者居士。一切大众闻佛所说。一心信受欢喜而退。

　　一切如来正法秘密箧印心陀罗尼经


