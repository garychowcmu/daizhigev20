  圣无动尊安镇家国等法
　　




　　圣无动尊安镇家国等法

　　尔时毗卢遮那如来。为愍念一切有情。常于烦恼苦海之中。流浪生死不出三界。受众苦故。展转造作无量苦业相续不绝。我为拔济一切有情。于三界中现威德光明自在之身。号曰不动金刚明王。能与人天安乐利益。安镇家国无衰患。若有国土多诸灾难。日月失度恶星变怪。互相陵逼水旱不调。众生薄福天龙舍离。遇此之时。不祥竞起无有休息谷贵饥冻鬼魅流行。疫病妖邪虎狼残害。暴风霜雹毒恶虫蝗。怨敌频兴群君背版。多诸盗贼征战屡兴。处灾兴相续不绝。其国仁王。若知有此持明之人。应镇起大慈悲之心。哀愍国界一切有情。行大明王威德秘法。令诸有情增加福德。起惭愧心离诸苦业。其王尔时生大信乐决定之意。召请如是持明大士。应舍财帛衣服珍玩园林屋宅。象马车乘奴婢仆从种种上妙吉祥等物而告之言。我为一切有情及国土不安。仁当为我成就此法。我闻此法威力难思。汝当为我我一切有情。速可建立此殊胜法除众灾殃。所要之物当随意取终不违汝。时持明者受是请已。勿生厌倦。依教修崇。当须清净造立不动尊明王形像。及八方天王并其眷属。如法修造随其自力。或金或银乃至铜铁泥木彩画。身长八指。其两臂身俱摩罗相。其身洪满其色如金。头发左垂威容极忿。右持智剑左执罥索。坐金盘石光焰炽然。其焰多有伽楼罗状。此之形像王宫中置。乃至百官黎庶人民所居庄室房舍。皆于中心取少分处安置此像。其八方镇处即作四臂大严忿怒身。绀青色洪满端严。目口皆张利牙上出。右剑左索。其上二臂在口两边作忿怒印。身处八幅金刚轮。内其轮。四外现八三股金刚杵头。轮复有伽楼罗炎。坐四大宝须弥山上。及八天并诸眷属。及铸金轮自有图样。上从王宫下至黎庶悉行此法。若不遍行无有是处。皆于所居安置形像勿生怖畏。我本先愿不舍众生。常居一处浑同秽浊悉令清净。及施残食而为供养。并受大日如来五字心真言。并军旅众生亦带此悉真言及施残食。令增胜福。其王宫中每月一日及十五日依法供养。以诸香华上妙幡宝网。苏灯阏伽宝瓶宝器微妙涂香。上味珍妙甘膳及诸汤药。并陈种种上妙音乐。其王尔时舍憍慢心生谦下心。普为国界及诸人民亲自祈哀。恭敬供养施绕礼拜。殷勤祈请发殊胜愿。增加福力人民安乐不受诸难。每年春秋依教户摩。如法供养表王志重。于诸有情不生疲倦。为我国界求胜上福。如是陈设八镇之后。其国永断一切灾祸。天龙欢喜愍念众生。诸佛常当护念一切有情。为加持故俱修惭愧共行十善。国界自然安稳丰饶。其诸人民受诸快乐。仁王所化倍增福德相继不绝。寿命增长国土荣盛。有大威力如师子王无能胜者。尔时世尊以偈赞曰。
　　我大日如来　　安镇家国法
　　现威德自在　　号不动明王
　　于一切有情　　断三恶道业
　　能离诸八难　　使三界获安
　　故赞说修行　　及户摩仪轨
　　供养当时分　　宿曜日相应
　　一一悉加持　　清净无杂染
　　住三密观行　　所作俱威仪
　　三日午前起　　五日午后成
　　中夜后户摩　　大阳安镇毕
　　大悲根本号　　五字心真言
　　王敕普流行　　军众皆带受
　　建立尊形像　　印契具分明
　　童子威怒身　　面貌皆充满
　　仪轨及供养　　教令悉相应
　　曼拏罗普通　　根本自差别
　　如上次第法　　每镇画像前
　　起从憍尸迦　　右旋伊舍毕
　　周百由旬内　　四臂大怒王
　　一髻左下垂　　身作绀青色
　　半跏弥卢上　　成就斫羯罗
　　猛焰从心生　　状如金翅鸟
　　八天依本位　　面向圣尊前
　　持自契真言　　眷属皆奉献
　　龙神咸欢喜　　称美赞王
　　八难不能侵　　一切同安乐
　　所有难调者　　灾变自消除
　　设使军陈中　　断彼人身命
　　为带真言故　　大士力加持
　　永绝怨害因　　生胜不动国
　　其王安近处　　两臂根本身
　　黄色坐金山　　作俱摩罗相
　　以幡华缦盖　　种种妙庄严
　　初月十五晨　　王亲自瞻仰
　　所舍于残食　　奉献不动尊
　　供养勿生疑　　成真实上味
　　回奉十方佛　　我愿满众生
　　大千国土中　　一切同安乐

　　次说随安镇法。当欲镇时。先起东方。东方择胜上地。无诸秽恶结界加持。当其镇处掘深三肘广亦三肘。以瞿摩涂饰。办备涂香阏伽灯明饮食苏乳果子。别作一肘方曼拏罗。于此坛上置本尊像。幡华严饰广设供养。当于中夜作户摩业。其所处以金银琉璃珊瑚马瑙真珠琥珀及以七宝布轮上。于轮齐中下镔铁橛加持一千八十遍。一遍一下槌乃至遍数毕。四角散五谷。即下土填平。欲镇之时。从午后至夜半前候取吉祥时分。即当下镇了后夜户摩。其坛四傍。依五方色。缯彩钱帛镇之。取明相分修功德了。于其镇处其上置一素不动明王四臂者。及本方天眷属。各执本契香华向尊供养。其素像取啰惹身量长短为之。其功未毕。且开眼目。广大供养设大音乐。悉令殊胜依此镇已。如是周遍八方。并如上说。即王宫置两臂根本不动明王。依法建立如教安置已。即敕下四方王令及处。上从宰相百官下至黎庶所居室内。如前安立不动像。及令诵五字心真言并行。当制严令弥加戒劝。残食供养勿令断绝。共持国界安镇普同。设有于此大圣尊前。歌舞戏笑生轻慢心。此大明王亦不生厌离。我施胜福。若诸有情施少残食供养我者。即同以十方无量胜妙珍玩。百味饮食衣服卧具。上妙汤药七宝宫殿。象马车乘僮仆。奉施功德无异。复过于此百千万倍。即成真实广大供养。修供养时最相应者。赤色衣服皆大吉祥。次说作户摩炉及所用物。若户摩时。于明王前作户摩炉广一肘深半肘。取本处城邑四边顺流水及彼河摩土。及杂香加持和以泥。以用泥炉坛。复以瞿摩涂拭。中心剑契。行者左边啰惹位。次大臣位。次大将位。次地主位。应须亲入道场发至诚心。本位中坐道场内不得过三人。于坛外四面七步外。严整甲兵执持器仗一如法。及奏种种上妙伎乐。大陈供养广宣王命。于大圣尊前为一切有情。如法安立本方天像并诸眷属。修功德时当见火相。如有不祥依教攘之。既安镇了。即于当处召取三人能修行者令彼受持。三时焚香洒扫供养。每月一日及十五日。灯明饮食种种音乐如法供养。诸天欢喜护持此界。无有衰难一切安乐。其户摩时。用牛苏四斤或二斤。五谷巨胜乳酪饮食。果子蜡烛菉豆子。涂香五味沉香檀苏合。龙脑郁金安悉乳头白芥子蜜。随施主年记。乳木长十二指。菉豆白胶[蒰-舟+禾]子及罗惹上服以代其位。如同道场将用所表。如亲自供养瞻仰无异。每镇镔铁橛铜轮。各一橛长八指一半已上。作独股形仍具楞。已下橛形可入轮齐。四指轮广一肘。内八辐外八方各出三股半金刚杵头。轮齐有孔可容镔橛金铜。户摩杓二。每镇不动尊旗一口。本方天王旗一口。军马行时。即将引前。大将随后。若不行时。于本像处安置勿令秽污。若户摩时。若初若末皆投苏三杓。审看其相。若土地人民。役灾变善恶有不祥相。依教攘之。如有恶相。不作功。三年之内必有应验。不然别作大福。随处回援即须为之。若户摩时。火相右旋光焰直上。或作音乐钟铃妙声。及形像者为大善相。若复左施作不祥鸟兽形。又作呵呵之声。于其土地亦有灾难。众生饥冻水旱不时人民饥死。应作息灾法攘之。若户摩时。火成云雾黑闇向下垂布。炉中火灭供养不成者。其地亦有隐相谋害。作调伏法攘之。已上四种善恶之相极用意。审细详察随相攘之。若息灾时用乳木。炉中轮印。句食衣白衣。若增益时用白坛木。炉中幢印。衣食俱赤。若敬爱时用莲华投火。如无杂华代之。炉中莲华印。衣食俱红色。若调伏时投苦练木棘针皂荚刺及毒药等。衣食皆黑。若金轮王为四天下有情安镇者。可周一万由旬内镇。若银轮王为八千由旬内镇。若铜轮王六十由旬内镇。若铁轮王三千由旬内镇。为当国众生周百由旬内镇之。于王城每方面一千里内。王百里外当取所便处安镇。但不过其位。即得如是。安镇仪式及曼拏罗并其形像。所用诸物皆已略说。汝诸有情发菩提心。为一切有情。依教修学户摩炉样及布列像。若调伏时不应显名目作。必须秘密为之。勿使当处知。唯监者知之。药物先须备拟。自将行要即用之。
　　如此秘法不许出家人行。持此法者。所作供养皆须自礼拜诸天。出家人具佛禁戒。令诸人不安不敢受拜。所求福德悉不成就故。违行者当犯大罪。是以不传出家之人。本法金刚智三藏。于天竺大师所受得。勿令传之。只许授与白衣。修行者秘之秘之。西方深重此法。设欲行密之不令诸国知有。是以西国相承继嗣不绝。又西方悭法只流尊样。于诸部中以为大护。殊不知有安镇家国等法。金刚智三藏受与行者王光此仪轨法。
　　不动尊摧他敌八方天王旗幡并八方天降怨真言法
　　东方作白色旗。旗上画帝释天王。右手持独股杵。左手叉腰。乘六牙白象。持白旗人诵天帝释降怨真言。明曰。
　　
　　若东行时。先引此旗。想天帝释领无量眷属天众。持种种器仗冲彼贼众。
　　东南方作黄色旗。旗上画四臂火天。乘青羊遍身火焰。右手作施无畏。第二持念珠。左手持仙杖。第二持澡瓶。持旗人诵火天降怨真言。明曰。
　　
　　若东南行时。先引此旗。想火天领无量火仙军持种种器仗冲彼贼众。
　　南方作黑色旗。旗上画焰摩罗天。乘水牛。右手持焰摩幢。左手叉腰。持旗人诵焰摩王降怨真言。明曰。
　　
　　若南行时。先引此旗。想炎摩王领无量鬼军。持种种器仗冲彼贼众。
　　西南方作色旗。旗上画罗刹主。乘师子。右手持剑。左手叉腰。持旗人诵罗刹主降怨真言。明曰。
　　
　　若西南行时。先引此旗。想罗刹主领无量罗刹。持种种器仗冲彼贼众。
　　西方作赤色旗。旗上画水天。乘龟。右执蛇索。左手叉腰。其天头上有七龙头状如蛇形。持旗人诵水天降怨真言。明曰。
　　












　　若西行时。先引此旗。想水天领无量毒龙。持种种器仗冲彼贼众。
　　西北方作青色旗。旗上画风天。乘獐。右手持旗。左手叉腰。持旗人诵风天降怨真言。明曰。
　　
　　若西方行时。先引此旗。想风天领无量金翅鸟王。持种种器仗冲彼贼众。
　　北方作黄色旗。旗上画毗沙门天王。乘鬼。右手持宝塔。左手叉腰。持旗人诵毗沙门天王降怨真言。明曰。
　　
　　若北行时。先引此旗。想毗沙门天王领无量药叉军众。持种种器仗冲彼贼众。
　　东北方作线色旗。上画伊舍那天。乘牦牛。右手持三股叉。在手叉腰。持旗人诵伊舍那天降怨真言。明曰。
　
吽






　　若东北方行时。先引此旗。想伊舍那天领无量鬼军将士。持种种器仗冲彼贼众。
　　大将自诵不动尊明王真言。想自身成不动明王。又想不动尊明王号令八方天王云。汝等各领无量军众摧彼逆贼。其大将不断绝。诵不动尊明王真言。若作此法。彼贼自当殄灭决定无疑。即说圣不动明王真言。明曰。
　　
　　若行营所八旗在外。各依本方围诸军将士卒所下营止宿。亦各依本方竖立八旗。执旗人烧安息香。以诸素净饮食供养。本方旗幡大将于中止宿。烧沉水香真妙上者。亦以净食供养。作一石不动尊明王像。高十二指画彼人形。及书彼姓名。以此石像当上厌之。如是不久自当消灭矣。

　　不动明王安镇家国法

　　八家秘录云。不动明王安镇家国等法一卷金刚智三藏付王海录外。
　　享和元辛酉天后秋月索此本于洛东智积教院更校余本点国字镂版。
　　　　和州丰山长谷欢喜院沙门快道志
　　　文政三年庚辰秋八月二十七日以秀阳阇梨本墨校了　龙肝
　　　文政四年辛巳秋九月二十三日以板桥日曜寺宣雄比丘本朱再校了

