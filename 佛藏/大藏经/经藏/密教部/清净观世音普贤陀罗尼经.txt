  清净观世音普贤陀罗尼经
　　唐 智通译




　　清净观世音普贤陀罗尼经

　　　　大唐总持寺沙门释智通译
　　如是我闻。一时婆伽婆。在王舍城耆阇崛山。与大比丘众五百人俱。菩萨无央数。尔时观世音菩萨。与九十二俱胝菩萨同座。时观世音菩萨。于晨朝从坐而起。整衣服合掌恭敬。头面礼佛而白佛言。世尊我欲说普贤陀罗尼。为怜愍利益一切众生故。我从过去月光佛所受得此咒。今欲对佛说此陀罗尼。唯愿世尊听我说之。即说咒曰。
　　那谟遏罗(上)怛那(二合)跢啰(二合)夜耶(一)那谟阿利耶婆路枳羝摄皤(二合)罗(去)耶(二)菩提萨埵(去)耶(三)摩诃萨埵耶(去四)摩诃迦(去)嚧你迦(去)耶(五)跢侄他(六)佉伽(去)鞞(七)佉伽(去)鞞(八)佉伽(去)鞞(九)者刍佉鞞(十)输噜(二合)跢啰(二合)佉鞞(十一)伽罗(二合上)拏佉鞞(十二)是诃皤(二合)佉鞞(十三)迦(去)耶佉鞞(十四)摩那(上)佉鞞(十五)萨啰(上)佉鞞(十六)鞞么佉鞞(十七)输(上)若佉鞞(十八)你弭(上)跢佉鞞(十九)波啰(二合上音)尼陀那(去上)佉鞞(二十)娑摩(去)地(上)佉鞞(二十一)波罗弭(上)多佉鞞(二十二)菩提(去)佉鞞(二十三)娑(上)啰
(去)
娑啰娑罗(二十四)萨婆勃陀地(上)瑟耻(二合)提(二十五)婆啰婆啰婆啰(二十六)达啰摩(二合)地(上)瑟耻(二合)提(二十七)迦罗(上)迦罗迦罗(二十八)僧伽地瑟耻(二合)提(二十九)那谟阿利耶婆路枳帝摄皤(二合)罗(去)耶(三十)菩提萨埵耶(三十一)摩诃萨埵(去)耶(三十二)摩诃迦(去)鲁尼迦(去)耶(三十三)那谟萨埵(去)那皤地(上)喃(三十四)菩提萨埵俱胝(去)喃(上三十五)阿地瑟耻(二合)汉都摩(二合受持者自称名字三十六)阿诱啰皤(二合)滥者(三十七)陀但都(三十八)跢侄他(三十九)素罗毗(上)素罗毗(上四十)摩诃素啰(上)比(四十一)母你母你(四十二)摩诃母你(四十三)摩底摩底(上四十四)摩诃摩底(上四十五)那谟阿梨耶婆路枳羝摄皤(二合)啰(去)耶(四十六)菩提萨埵耶(四十七)摩诃萨埵(去)耶(四十八)摩诃迦(去)噜尼(上)迦(去)耶(四十九)悉佃(二合)都娑(二合)曼(上)跢跋(重音)陀罗(二合)陀罗尼(五十)莎诃(五十一)
　　已上根本咒也。
　　结界陀罗尼咒曰。
　　那谟喝啰(上)怛那(二合)跢罗(二合)夜耶(一)那(上)谟诃梨耶婆路枳羝摄皤(二合)啰(去)耶(二)菩(去)提萨埵(去)耶(三)摩诃萨埵(去)耶(四)摩诃迦(去)嚧尼迦(去)耶(去五)跢侄他(六)至里盘陀(去)弭(上七)弭里槃陀(去)弭(上八)至里弭(上)里槃陀弭(上九)似摩(去)槃陀弭(上十)似摩(去)摩迷迦(上)失质(二合)陀底(上)末羯啰(二合)摩都(十一)萨诃(十二)
　　咒水二十一遍散洒十方即成结界。此陀罗尼咒。先须受持预前结界。如我结界即得成就。
　　奉请陀罗尼曰。
　　纳谟啰(上)怛那(二合)跢啰(二合)夜耶(一)那(上)谟诃梨耶　婆路枳羝摄皤啰耶(二)菩提萨埵耶(三)摩诃萨埵(去)耶(四)摩诃迦噜尼迦(去)耶(五)跢侄他(六)至里至里(七)弭(上)里弭(上)里(八)至里梨(九)[王*垔]醯(上)婆伽畔(十)阿梨耶婆路枳羝摄皤啰耶(十一)莎诃(十二)
　　若欲请我。如我所说心请已后。从白月八日至十五日。日日三时香汤洗浴著新净衣。日日三时时别各诵一百八遍咒。至十五日倍胜供养诵无遍数。即其夜半观世音菩萨。自来为现金色之身相好庄严。种种光明放千种光。尔时咒师心莫怖畏。行者见已即得胜地陀罗尼三摩地已。即见东方阿閦鞞佛南方宝相佛。西方阿弥陀佛北方微妙声佛。见如是等十方无量诸佛如来光明色相。舍此身已生净佛土。一切处佛之所赞叹。已说普贤陀罗尼竟。
　　尔时观世音菩萨说是咒已。九十二俱胝菩萨。皆得住阿毗跋致地。及得见一切诸佛得闻正法。得灭一切三障重罪得大功德。如阎浮提履地微尘等数。行者自身得种种功德庄严。一切病苦及诸恶业并皆消灭。又得捷疾辩又得自在心随愿悉满。得具足一切诸波罗蜜。随意往生十方净土。见一切诸佛闻说正法。得首楞严等一切三昧。又得七宝三摩提放光三摩提。大海水三昧腾空三昧出没三昧。得如是等恒河沙等三昧。又得无量大力陀罗尼门。此咒功德与八十万陀罗尼功德无异。由此咒力令我得成如是法身。又能利益一切众生。速得种种聪明辩才清净法身。由此咒力一闻总持永不忘失。由此咒力我所放索所著之处。一切众生重罪消灭。一切恶人及恶魔恶鬼恶神。自然降伏消灭。一切众生闻此咒名及受持者。永不堕地狱饿鬼畜生。佛言善哉善哉汝此咒力。若有四众能受持者。所得功德及其威力如我无异。
　　尔时观世音菩萨说是咒时。三千大千世界六种震动。上至阿迦腻吒天。其中所有一切天龙夜叉。一切鬼神人非人等。悉恐怖不安身毛皆竖。赞言善哉此咒神力不可思议。一切众生皆蒙利益。时观世音菩萨复白佛言。愿佛证知善哉。一切四众于我所说咒。悉皆用心受持恭敬供养。尔时观世音菩萨白佛言。我今受持此咒。一切大地六种震动。一切众生及诸天龙悉皆忙怕。此咒神力不可思议。以何因缘令我及一切众生。有受持者得金刚三昧。令汝及一切众生。有受持者心得安隐。所得功德及其神力如我无异。此咒功能我更为说。旦起诵咒二十一遍。中时二十一遍。向暮二十一遍。恒持不忘能除五逆重罪。又得成就首楞严等一切三昧。亦得成就一切陀罗尼。又得成就一切佛法。若能恒常用心诵念不忘。常见释迦牟尼佛普贤菩萨。观世音菩萨。及见天女请受佛法。若欲造像。当画释迦牟尼佛坐华座上。身黄金色著五彩衣。左厢画普贤菩萨坐须弥山。其山左边有七头龙绕山。于左边出七个头。向菩萨看。右边有五头龙绕山。于右边出五个头。向菩萨看。其菩萨结跏趺坐。两手执经夹读著五色衣。其佛右手作印文。左手捉袈裟按膝说法。右厢画观世音坐华座。著白色衣胡跪合掌。面向佛看听佛说法。左厢三手。一手执华。一手捉澡罐。一手捉经甲。右厢三手。一手施无畏出宝。一手捉索一手捉珠。菩萨顶上有佛又向。下作行者。胡跪烧香捉珠。向菩萨看。普贤下作毗陀天女。胡跪坐手捧华冠。著白衣坐具上。向菩萨看。其像净画不得有胶。画依净法。次说入檀受持法。右从白月八日入道场。用牛粪涂地方作坛。初四肘乃至八肘五色作。须十六罐子安水及花果子。须十六具香炉十六灯盏。若作四肘坛。安四罐子。四具香炉四枚灯盏。饮食种种果子酥密石密。烧种种香六时莫绝。行者澡浴著净衣如法。唯得食粳米饭粥乳酪酥密果子石密干姜胡椒毕钵。余者不得其饮食。从八日献佛乃至十五日不收。十六日收送掷水中及火烧。却从初入道场八日。依对佛坛前。更作一肘坛牛粪作。取干谷木及桑木。取一片咒一遍放坛中。乃至二十一遍竟。然后取七种谷子。用手取咒一遍著火中。乃至二十一遍。白日亦得夜闇亦得。日别一度至十五日烧勿忘竟十五日夜不得睡眠一心诵咒。其夜或时地动或时闻大声。行者莫生惊怪。安心诵咒念二菩萨。尔时普贤观世音。即为现身语行者言。汝须何愿随索皆能满足。若不得相见称心。从十六日除坛。更作新坛。准前法行道诵咒。乃至以得见满愿为限。其行者入道场。唯得见一人使令共语。余人更不得语不得见。行者在道场内亦不得语。须语待出道场。观世音普贤陀罗尼法具足。

　　清净观世音普贤陀罗尼经


