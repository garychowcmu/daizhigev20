  金刚顶瑜伽三十七尊出生义
　　唐 不空译




　　金刚顶瑜伽三十七尊出生义

　　　　特进试鸿胪卿大兴寺三藏沙门大广智不空奉　诏译
　　我能仁如来。悯三有六趣之惑。常由蕴界入等。受生死妄执。空华无而虚计。衣珠有而不知。于是乎收迹都史天宫下。生中印土。起化城以接之。由粪除以诱之。及乎大种姓人法缘已熟。三秘密教说时方至。遂却住自受用身。据色究竟天宫。入不空王三昧。普集诸圣贤。削地位之渐阶。开等妙之顿旨。从普贤金刚性海。出尘数加持色身。然后演普贤金刚语业之密言。示普贤金刚身业之密印。启普贤金刚意业之意慧。成有情金刚三业之度门。不达者。以为运动支节未殊於戏弄。持诵文身更成计著。安知夫入于此出于彼。用于浅成于深。亦由金手才乘狻猊忽奋王趾。适按丘陵已平。是不思议之源流。尚非三贤四果之境界也。岂区区常情所能臆中哉。故得之者。即五根而入正受。就万有而照大空。引佛界而普净众生。摄群情而都会一智。所以修行者。先住相似则受加持力焉。垢薄者。稍见于法明得三昧分焉。深入者。双了于空色。则有遍净体焉。乃习气盖障廓然无余矣。则寂照本源业用皆辨。法王自在义利平施。然知诸正觉尊本来常住。大菩提众。无不会同。外道隔于我执。二乘滞于空证。近情失于取舍。浅智惑于有无。是故是自破舟梁不可得而诣也。至如即尔普贤之心。深入圆明之智。乃是真言行菩萨。造瑜伽之大方也。然后能坚固心菩提。庄严心相开现心法藏。成就心神通。寂灭心戏论。于是发明知见成就众生。住相应门作诸佛事。是以由大圆镜智。厥有金刚平等现等觉身。则塔中方东阿閦如来也。由平等性智。厥有义平等现等觉身。即塔中方之南宝生如来也。由妙观察智。厥有法平等现等觉身。即塔中方之西阿弥陀如来也。由成所作智。厥有业平等现等觉身。即塔中方之北不空成就如来也。由四如来智。出生四波罗蜜菩萨焉。盖为三际一切诸圣贤生成养育之母。于是印成法界体性智自受用身。即塔之正中毗卢舍那如来也。四亲近菩萨。即彼四波罗蜜印焉。无量大悲体于是而生。无量方便拥护于是而出。于一切如来菩提坚牢体。而生金刚萨埵焉。于一切如来菩提四摄体。而生金刚王焉。于一切如来菩提无染净体。而生金刚爱焉。于一切如来随所称赞体。而生金刚善哉焉。则东方金刚威庄严界。不动如来四亲近菩萨也。以一切如来大戒忍辱波罗蜜之所成就焉。由一切如来大庄严义。而生金刚宝焉。由一切如来大威耀义。而生金刚日焉。由一切如来大满愿义。而生金刚幢焉。由一切如来大欢乐义。而生金刚笑焉。即南方宝光明功德界。宝生如来四亲近菩萨也。以一切如来无住檀那波罗蜜之所成就焉。就一切如来自在无染智。而生金刚法焉。就一切如来永断习气智。而生金刚利焉。就一切如来转大法轮智。而生金刚因焉。就一切如来离言说戏论智。而生金刚密语焉。则西方大莲华法藏界。无量寿如来四亲近菩萨也。以一切如来三摩地大慧波罗蜜之所成就焉。自一切如来善巧工艺门。而生金刚业焉。自一切如来大慈铠胄门。而生金刚护焉。自一切如来无畏调伏门。而生金刚牙焉。自一切如来住持成就门。而生金刚拳焉。即北方变化轮作用界。不空成就如来四亲近菩萨也。以一切如来不舍众生大精进波罗密之所成就焉。是十六大士手之所持。皆本三摩地之幖帜也。睹物求义其何远哉。至如遵众生界入六度门。则从一切如来体性海四智之中。而生金刚钩索锁铃等四摄菩萨焉。以能召请引持坚留欢喜之事。于一切道场。而奉诸教命。人天得之。而集解脱之众。圣贤用之。而接迷倒之流。则塔之四门之外。操其业用。住位者是也。由四菩萨智之所发起焉。是诸圣人不得晏然。于本所宫观。而疾甚覆掌。以应群方之请也。住真言修行者。若能入是三昧。便能兴此供养云海。而成就自他利行焉。则中方三十七尊之大义又住顶生三昧。而现顶生之身耳矣。今塔之上方。所以独有五轮王会者。盖以诸顶生身。皆摄入此无上五顶智焉。至如方不得而究者。佛之顶相也。是至胜之法亦然。不可得其际也。故称顶焉。其五顶王又一切真言尊宰割之主也。故称王焉。就五顶轮。而金轮为之最。不然孰知胜绝唯一法哉。故自观自在菩萨已下。摄怖归命矣。又下方有十六执金刚神。盖一切如来勇健菩提心所生化。亦明如来修行之时。有尘数心障烦恼。以是金刚慧破之。大觉之后。成尘数种类智门。以是金刚慧用之。故复现其暴恶可畏之身。操大威之智。以调伏难调。叱吒则大千震荡。指顾则群魔慑窜。所以鬼母怐惧而收迹。象头畏威而远引。彼大惑之主摩醯首罗。亦蒙被其害而成正觉矣。则知向时凭怒。适是大悲。此等金刚。厥有河沙尘滴数量。今举十六住焉。亦尘数之义不出于是矣。又其余所有大士天人。皆是随类喜见之身。而梯航于邪山苦海也。亦出于大日如来善巧业用门。故此率堵婆。可谓总领一乘之秘旨。何况权实之道于是全焉。至如普现色身等百千三昧。及四无量心饶益方便六波罗蜜运行次第。乃至不起于座游诸佛刹。供养承事利乐有情。以不可思议熏。而密移众生界。如是用。余修多罗。或但有名目而无其法。至于作用。仪轨皆备。此教门既诸大乘故。难其授受。传法阿阇梨。纵择得其器。必授以菩萨性戒。入以大会法坛。取金刚界贤圣。摄持金刚乘甘露灌顶。然后示以入佛心阃阈焉。或不如此。则受行者无利。传度者获罪。故自佛已降。迭相付嘱。释师子得于毗卢舍那如来方授。而誓约传金刚萨埵。金刚萨埵得之。数百年传龙猛菩萨。龙猛菩萨受之。数百年传龙智阿阇梨。又住持数百年。传金刚智阿阇梨。金刚智阿阇梨以悲愿力。将流演于中国。遂挈瓶杖锡。开元七载至自上京。十四载遽得其人。复以誓约传不空金刚阿阇梨。然后其枝条付嘱。颇有其人。若蒙峤相承。此而已。按本教。其有得斯灌顶者。金刚萨埵恒住其身心。而藩屏心王。使至乎道。虽未证入。是从法生。得膺金刚名。已堕菩萨数。其有触视之者。则为菩提因观焉。

　　金刚顶瑜伽三十七尊出生义

　　灵云校本末云。
　　贞享三年五月初朔校之了
　　同二十四日再校了
　　行本文字多讹冀得善本正之净严(四十八)

