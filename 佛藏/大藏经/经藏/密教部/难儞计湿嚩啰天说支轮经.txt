  难你计湿嚩啰天说支轮经
　　宋 法贤译




　　难你计湿嚩啰天说支轮经

　　　　西天译经三藏朝散大夫试光禄卿明教大师臣法贤奉　诏译
　　尔时难你计湿嚩啰天。普观世间一切男女。因于生时值诸宫宿所感善恶。至寿命尽于其中间。或贵或贱或富或贫。有孝有忠好文好武。至于端严丑陋愚钝聪慧。疾病夭枉鱞寡孤茕。猛恶刚强温柔恭顺。言正行直识愧知惭。晓达天文明察世事。或重佛法乐修善事。或慕妖魔信邪造恶。又或好游山水遂性全真。又或乐作商估贸易宝货。或好布施或即悭贪。并乃表于相状显著身胑。为幢为螺作文作黡。一切美恶并禀一身。亦乃宿有因缘今值星曜。恐其未晓略为宣扬。
　　复次天羊宫当火曜。直在娄宿胃宿全分昴宿一分。其日生者。相貌端严身胑细妙。孝于父母敬事尊长。多眷属饶仆从具。勇猛有精神有大福德。不奈饥寒。乐于法知惭愧。好布施心坚固。言行真实见解明了。合得君王爱重众人钦仰。眼傻贪色。多好游历一生多饶。齿疾及有癀病。寿或中夭于生后第四年合有火难。至年十八亦合中夭。至年二十五合有虎狼之难。亦主海中死当夭难时。若遇吉曜临照即延寿命至一百岁于八月内值火曜及昴星。直日夜半时命终。复次金牛宫当金曜。直在昴宿三分毕宿参宿各二分。其日男女生者。相貌端严身分长细。面有星黡合主大富常受快乐。多饶眷属亦多奴仆。气性刚强不宜妻妾。少小辛苦。晚年之后复得父母资财即受快乐。有精神善工巧见识明了。所作坚固好乐布施。贪爱食味饶患喉病。至二十五岁命合中夭。若于是时复得吉曜临照。变恶为善得延寿命至于百岁。后患风狂病。于九月中当水曜及毕宿。直日终于圣迹之地。
　　复次阴阳宫当水曜。直在参宿二分嘴宿井宿各三分。其日男女生者。禀性柔善身相端正。所言真实谈对辩捷。于其交友分义长远。偏好香华贪爱食味。禀性滑稽厚于女色。目睹美丽神魂如失。于诸幻术见者爱乐。于成就法修习必得。若学禁龙及咒水法。于此二法最得精妙。少小辛苦至中年后方有名誉见者爱重。初生之后至第五年有中夭难。于夭难时。若遇吉曜临照变恶为善。得延寿命至八十岁。于十月内遇水曜及参宿。直日于日中时因疾命终。
　　复次于巨蟹宫当太阴。直在井宿鬼宿柳宿全分。其日男女生者。身分长细禀性柔善。有智慧能忍事。孝顺父母最得父母怜爱。于手中足下合有莲华纹螺纹轮纹及吉祥果纹相。多有妻妾眷属又多奴仆。少年微贱晚岁丰富。乐法勇猛好于布施。供养贤圣及诸师长。性好远游。初生后至二十岁合于树上落下。因此伤夭。当此之时若遇吉曜临照。变恶为善得延寿命至八十岁。于十一月当参宿及金曜。直日夜半时命终。
　　复次于师子宫当太阳。直在星宿张宿翼宿各一分。此日男女生者。为性急躁举措多嗔。生二三子每所怜爱过于己命。虽丰财宝心常知足。好乐供养一切贤圣。为人不拘散诞自足。偏好食肉亦好食鱼。或往他国亦不受饥寒。恒怖疾病不惧大水。年至十五有中夭难若遇吉曜临照。变恶为善得延寿命至于百岁。于十二月内当土曜及星宿。直日于殑伽河北岸而趣命终。
　　复次双女宫当水曜。直在翼宿三分轸宿角宿各二分。其日男女生者。猴面广目肋下有黡。人见敬爱。乐法爱香华。年少微贱晚岁丰财。然多疾病偏饶患目。好在他国不宜妻妾。每睹美丽神魂失次。年至三十有中夭难。当夭难时遇吉曜临照。变恶为善得延寿命至八十岁。于正月内因患疮命终。
　　复次天秤宫当金曜。直在角宿二分亢宿氐宿各三分。其日男女生者。为人孝顺福禄自如。禀性急躁多有嗔怒。然识见明达审察微细。复有气义又能刚忍。长于亲友滑稽好色。多游外国。或于非次得快乐事。合主手中有幢盖纹相。至二十二岁有中夭难。于夭难时若遇吉曜临照。变恶为善得延寿命至九十七。于二月内值火曜及房宿直日命终。
　　复次天蝎宫当火曜。直在氐宿及房宿心宿各一分。其日男女生者。合主利根所学易成。为人气义虽丰财宝或聚或散。至年十八有蛇蝎虎狼之难。至年二十再有中夭之难。当夭难时若遇吉曜临照。变恶为善得延寿命至七十七岁。于三月内值火曜及房宿直日命终。
　　复次人马宫当木曜。直在尾宿箕宿斗宿各一分。其日男女生者。合主身相端严兼有福黡。禀性柔善持戒坚固。凡所言说悉务真实。足智慧好论义。一生之中。常处大富。于年少时又得伏藏。至十八岁有中夭难。于夭难时若得吉曜临照。变恶为善即延寿命至七十七岁。于四月内值金曜及牛宿。直日因断食投水而终。
　　复次摩竭宫当土曜。直在斗宿三分牛宿女宿各二分。其日男女生者。身相端直隐处有黡。为性惼急常多嗔怒目相奸傻。然有气义智慧不群。全忠孝多朋友。心勇猛乐斗战。爱歌舞好技术。复爱香华多有妻妾。年至三十有中夭难。当夭难时遇吉曜临照。变恶为善得延寿命至七十五。于五月内值土曜及危宿。直日命终。
　　复次宝瓶宫当土曜。直在女宿二分危宿室宿各三分。其日男女生者。合主大富常受快乐。多有眷属亦多奴仆。而于父母志切孝养。虽有妻室不守财物。所生之子有夭殁者。眼目奸傻然有气义。凡事明察所为长久。性不悭吝唯好布施。所聚财物亦有破散。生怖虎狼。年至十八有虎狼之难。于有难之际若遇吉曜临照。变恶为善得延寿命至八十四。于六月内值太阳及奎宿。直日因患疮而终。
　　复次双鱼宫当木曜。直在室宿壁宿奎宿各一分。其日男女生者。身分端正眼目奸傻。多有妻妾眷属复多僮仆。禀性急躁常多嗔怒。有筋力贪肉食。复好食鱼。然好布施及供养贤圣。爱香华好技术。贪著美色亦为女妒。言多真实亦合谤师。主患耳疾亦主长寿。年至十八有上树上墙堕落之难。若遇吉曜临照变恶为善。得延寿命至九十五于七月内值土曜及壁宿。直日因患疮而终。
　　复说诸宿摄于三趣。
　　所谓奎娄参井鬼轸亢房牛等九宿摄于天趣。胃昴嘴柳星角氐心尾等九宿摄罗刹趣。箕室张毕女危斗壁翼等九宿摄于人趣。若遇天趣诸宿照临生者。凡是男女皆处富贵。子孙昌盛一切吉祥最为第一。尔时难你计湿嚩啰天。为于世间一切男女。说支轮已欢喜而退。

　　难你计湿嚩啰天说支轮经


