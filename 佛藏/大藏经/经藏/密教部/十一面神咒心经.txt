  十一面神咒心经
　　唐 玄奘译




　　十一面神咒心经

　　　　大唐三藏法师玄奘奉　诏译
　　如是我闻。一时薄伽梵。住室罗筏竹笋道场。与大苾刍众千二百五十人俱。菩萨摩诃萨无量无数。慈氏菩萨而为上首。复有无量苾刍苾刍尼邬波索迦邬波斯迦。及诸天龙药叉犍达缚阿素洛揭路茶紧捺洛莫呼洛伽鸠畔茶毕舍遮人非人等。大众围绕供养恭敬。尊重赞叹而为说法。
　　尔时观自在菩萨摩诃萨。与无量俱胝那庾多百千持咒神仙。前后围绕来诣佛所。到已顶礼世尊双足。右绕三匝退坐一面。白佛言世尊。我有神咒心名十一面。具大威力。十一俱胝诸佛所说。我今说之。欲利益安乐一切有情。除一切病故灭一切恶故。为止一切不吉祥故。为却一切恶梦想故。为遮一切非时死故。欲令诸恶心者得调净故。有忧苦者得安乐故。有怨对者得和解故。魔鬼障碍皆消灭故。心所愿求皆称遂故。世尊我不见世间若天若魔若梵若沙门若婆罗门等。以此神咒防护其身。受持读诵书写流布。而为一切灾横魔障。刀杖毒药厌祷咒术所能害者。我亦不见以此神咒随所住处。若远若近结作界已。有能越之来相娆害。唯除决定恶业应熟。世尊彼当证知是事必尔。唯应信受不应分别。如此则令一切灾横。皆悉远离不得侵近。此神咒心一切诸佛。同所称赞同所随喜。一切如来忆持守护。世尊我忆过去过殑伽沙等劫前。有佛出世。名百莲花眼无障碍顶炽盛功德光王如来应正等觉。我于尔时作大仙人。从彼世尊受得此咒。得此咒时见十方佛。应时证得无生法忍。当知此咒具大威力。是故若有净信善男子善女人等。欲受持读诵此神咒者。应当恭敬至心系念。每晨朝时如法清净。念诵此咒一百八遍。若能如是。现身获得十种胜利。何等为十。一者身常无病。二者恒为十方诸佛摄受。三者财宝衣食受用无尽。四者能伏怨敌而无所畏。五者令诸尊贵恭敬先言。六者蛊毒鬼魅不能中伤。七者一切刀杖所不能害。八者水不能溺。九者火不能烧。十者终不横死。复得四种功德胜利。一者临命终时得见诸佛。二者终不堕诸恶趣。三者不因险厄而死。四者得生极乐世界。世尊我忆过去过十殑伽沙等劫。复过于此有佛出世。名美音香如来应正等觉。尔时我身作大居士。于彼佛所受得此咒。得此咒时便于生死。超四万劫诵持此咒。复得诸佛大悲智藏一切菩萨解脱法门。由此威力能救一切牢狱系闭。杻械枷锁临当刑戮。水火风贼蛊毒厌祷。人非人等种种苦难。由此我于一切有情。能作归依救护安慰洲渚室宅。以此咒力摄取一切勃恶药叉逻刹娑等。先令发起慈心愍心。然后安立于阿耨多罗三藐三菩提。世尊我此神咒有大威力。若诵一遍即能除灭四根本罪。及五无间令无有余。况能如说而修行者。若有曾于百千俱胝那庾多佛所种诸善根。乃于今时得闻此咒。况能受持如说行者。若能昼夜读诵受持此神咒者。我当令彼所有愿求悉得如意。若有能于半月半月。或第十四日或第十五日。受持斋戒如法清净。系心于我诵此神咒。便于生死超四万劫。世尊我由此咒。名号尊贵难可得闻。若有称念百千俱胝那庾多诸佛名号。复有暂时于我名号至心称念。彼二功德平等平等。诸有称念我名号者。一切皆得不退转地。离一切病脱一切障一切怖畏。及能灭除身语意恶。况能于我所说神咒。受持读诵如说修行。当知是人于无上菩提。则为领受如在掌中。
　　尔时世尊赞观自在菩萨言。善哉善哉善男子。汝乃能于一切有情。发起如是大慈悲意。而欲开示此大神咒。善男子汝由此方便。能救脱一切有情。所有病苦障难怖畏身语意恶。乃至安立一切有情。于阿耨多罗三藐三菩提。善男子我亦随喜受汝神咒汝当说之。时观自在菩萨摩诃萨即从座起偏袒一肩右膝著地而白佛言诵此咒者应作是说。
　　敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他闇(一)达啰　达啰(二)地[口*履]地[口*履](三)杜噜杜噜(四)壹[齒*來](去声呼下同)伐[齒*來](五)折隶折隶(六)钵啰　折隶　钵啰　折隶(七)俱素谜(八)俱苏摩伐隶(九)壹履弭履(十)止履止征(知里反十一)社(时贺反)摩波隶耶(夷何反十二)戍(输律十)陀萨埵(十三)莫诃迦嚧尼(上声呼)迦(十四)莎(去声呼下皆同)诃(十五)
　　世尊此是根本神咒。若有念诵获如上说功德胜利。
　　敬礼三宝。敬礼圣智海遍照。庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他呵呵呵呵(一)壹隶弭隶(二)止隶婢隶(三)弃(上声呼)隶呬(上声呼下皆同)隶(四)莎诃(五)
　　世尊此是咒水及衣咒。若欲入道场先当洗浴。后以此咒咒水七遍洒身结净。复以此咒咒衣七遍然后取著。敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他拄(吒古反)噜拄噜(一)呵呵呵呵(二)莎诃(三)
　　世尊此是咒香灯咒。若入道场欲烧香供养时。先以此咒咒香七遍然后烧之。欲然灯时先以此咒。咒油七遍后以然灯。
　　敬礼三宝。敬礼圣智海遍照庄严王如来敬礼一切如来应正等觉。敬礼圣观自在菩萨摩诃萨大悲者。
　　怛侄他　死履死履(一)地履地履(二)死[口*履]地[口*履](三)莎诃(四)
　　世尊此是咒华香鬘咒。若入道场欲以花香鬘供养时。先以此咒咒花七遍用散尊像。复以此咒咒香七遍以涂尊像。复以此咒咒鬘七遍以严尊像。敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他　娑睇娑睇(一)死地死地(二)素(上声呼下同)杜素杜(三)莎诃(四)
　　世尊此是咒献佛供咒。若欲以饮食花果等供养佛时。先诵此咒咒之二十一遍然后献奉。敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他　末死达死(一)折[口*履]折[口*履](二)虎噜虎噜(三)主噜主噜(四)素(上声呼下同)噜素噜(五)母噜母噜(六)莎诃(七)
　　世尊此是咒薪咒。若欲以上根本神咒随事有所作时。先以此咒咒阇底花木一遍拟用然火。复别取阇底花木。寸截以为三十一段。用酪酥蜜渍之经宿。每取一段咒之一遍。即掷火中乃至皆尽。然后随事作所应作。敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他　壹履弭履(一)比履底(丁里反下同)履(二)止履呬履(三)莎诃(四)
　　世尊此是结界咒。欲结界时先以此咒。咒水七遍散洒四方。或咒芥子或咒净灰。皆至七遍散四方面随心远近。即成界畔而为防护。敬礼三宝。敬礼圣智海遍照庄严王如来。敬礼一切如来应正等觉。敬礼圣观自在菩萨摩诃萨大悲者。
　　怛侄他　比胝比胝(一)底胝底胝(二)止胝止胝(三)费(房匪下同)胝费胝(四)揭车揭车(五)薄迦梵(六)阿唎耶婆(肥何反)卢枳低湿伐啰(七)飒缚婆缚(去声呼)南(八)莎诃(九)
　　世尊此是请我还自宫咒。若所作事竟。请我还自宫时。应以此咒咒水七遍散洒四方我便还去。
　　世尊如是神咒虽不成立。而亦能作种种事业。至心念诵无不获愿。若患疟病或一日一发或二日一发。或三日一发或四日一发。若患鬼病或部多鬼所作。或茶耆(上声呼)尼所作或毕舍遮所作。或羯吒(平声呼)布怛那所作。或癫鬼所作或痫鬼所作。或余种种恶鬼所作。皆以此咒咒彼患者。一百八遍即得除愈若障重者用五色缕诵咒作结。一遍一结凡一百八结。以系病人颈上或系臂上。罪障。消灭病即除愈若患丁肿痈肿瘘疮疱疮。疽疡癣等种种恶病。若被刀箭牟槊等伤。蛇蝎蜈蚣毒蜂等螫。皆以此咒咒之七遍即得除愈若障重者咒黄土泥至一七遍。用涂病处所苦得除愈。若患缓风偏风[月*(未-二+匚)]风。耳聋鼻塞憨风等病。皆应至心念诵此咒。咒彼患者一百八遍病即除愈若障重者以油或酥。煎桦皮及青木香每咒七遍。即用涂身或滴耳鼻。或令服之所患便愈若有所余种种疾病。皆应至心以此咒之。或自念诵即得除差。
　　世尊若欲成立此神咒者。应当先以坚好无隙白栴檀香。刻作观自在菩萨像。长一搩手半。左手执红莲花军持。展右臂以挂数珠。及作施无畏手。其像作十一面。当前三面作慈悲相。左边三面作嗔怒相。右边三面作白牙上出相。当后一面作暴恶大笑相。顶上一面作佛面像。诸头冠中皆作佛身。其观自在菩萨身上。具璎珞等种种庄严。造此像已欲求愿者。著新净衣受持斋戒。从白月一日至第八日。每日三时念诵此咒。一百八遍或无量遍。从此以后于一静处敷清净座。安置所造观自在菩萨像面向西方。随力所办献诸饮食。唯烧沉水及苏合香。行者当食大麦乳食。如前念诵至第十三日。从此以后所设供具须倍胜前。行者唯应食三白食。谓乳酪饭。取菩提树木像前然火。复取彼木寸截以为一千八段。用睹噜色迦香油渍之。每取一段诵咒一遍。掷置火中乃至皆尽。尔时大地岌然摇震。由此像身亦即运动。从最上面口中出声赞行者言。善哉善哉善男子。汝能如是勤苦求愿。我当令汝所愿满足。令汝于此腾空而去。或复令汝所游无碍。或作持咒仙人中王。或使如我自在无障。
　　复次行者或于白月第十五日。以十一面观自在菩萨像。置有佛驮都制多中。著新净衣受持斋戒。经一日一夜不饮不食。取苏末那花一千八枚。每取一花咒之一遍。掷置像上乃至皆尽。尔时其像当前一面。口中出声犹如雷吼。由此便令大地震动。行者尔时应自安心。勿生恐怖但念神咒。乞所期愿作如是言。敬礼圣观自在菩萨摩诃萨大悲者。我于何时能与一切有情作大依怙。能满一切有情心之所愿。时观自在便与其愿。当与愿时诸天龙等。无有能与作障碍者。复次行者于月蚀时。取稣一两银器盛之。置此像前念诵此咒。乃至是月还生如故。便取食之身中诸病无不除愈。
　　复次行者。应等分取雄黄牛黄。置此像前念诵此咒一千八遍。以水和之点置眉间。三事成就如前所说。若和暖水洗浴其身。则一切障碍一切恶梦一切疫病。皆得除愈。
　　复次若他方怨贼欲来侵境。应取燕脂一颗。诵此咒咒之一百八遍庄点此像。左边嗔面正向彼方。令怨贼军不得前进。
　　复次若国土中人畜疫起。于此像前然住婆木火。复别取彼木。寸截以为一千八段。每取一段涂芥子油。咒之一遍掷置火中乃至皆尽。复取绯缕作七咒结。一咒一结系置最上佛面顶上。能令疫病一切消除。疾疫除已解去咒索。
　　复次若有卒为茶耆(上声呼)尼部多鬼等魅著成病。应取白缕作二十一咒结。一咒一结。系著当前慈悲面顶上。经一宿已解取。以系病人颈上病即除愈。若业障重不除愈者。应取此索更咒一百八遍。系前所系像顶上。经一宿已解取。以系病人颈上必得除愈。
　　复次若有长病困苦不差。或恶神鬼来入宅中。应取薰陆香一百八颗。在此像前颗咒一遍。掷置火中乃至皆尽。复取白缕作二十一咒结。一咒一结。系置当前慈悲面顶上。经一宿已解取。以系病者颈上。所患除愈恶鬼退散。
　　复次若为怨仇伺求其便。斗诤厌祷欲作衰害。应以种种香花等物供养此像。以婆铄迦木像前然火。取芸薹子一百八颗。各咒一遍掷置火中。复取白缕结作一百八结。一咒一结。系著此像左边嗔面顶上。经一宿已解取此索。称怨仇名截一一结各令异处。一称一截乃至都尽。今彼怨仇所作不遂自然归伏。
　　复次若人欲求诸善好事。取五色缕结作咒索一百八结。一咒一结。复于像前咒之七遍。系置当前慈悲面顶上。经一宿已解取。系自身上所求如意。
　　复次若知身中有诸障难。所求善事多不如心。衰祸时时无因而至。应以香水浴此像身。复取此水咒之一百八遍。以浴毗那药迦像身。复取咒之一百八遍自洒其身。一切障难自然消灭。诸有所求无不如意。
　　尔时观自在菩萨摩诃萨说此经已。一切大众同时赞言。善哉善哉大士。乃能为欲利益安乐诸有情故说此神咒。我等随喜亦愿受持。尔时大众欢喜踊跃。绕佛三匝作礼而去。

　　十一面神咒心经


