  佛说一切功德庄严王经
　　唐 义净译




　　佛说一切功德庄严王经一卷

　　　　唐三藏法师义净奉　制译
　　如是我闻。一时薄伽梵。在王舍城羯阑铎迦池竹林园中。与大苾刍众五百人俱。菩萨摩诃萨千二百人。皆得陀罗尼辩才无滞。获无染智游无碍境。善权方便摄引众生。观察世间。心行平等。饶益慈悲意乐纯净。于诸佛所甚深妙法悉能咨问。其名曰慈氏菩萨摩诃萨。常勤勇菩萨摩诃萨。平等住菩萨摩诃萨。大慧菩萨摩诃萨。无边辩菩萨摩诃萨。勇慧菩萨摩诃萨。观自在菩萨摩诃萨。除疑菩萨摩诃萨。如是等诸大菩萨摩诃萨而为上首。并诸释梵护世四天王龙神八部。及诸外道数有六千。各将眷属悉皆云集。此等大众咸至佛所。礼佛足已右绕三匝。雨妙天花奏天音乐。烧众名香而为供养。尔时大众咸作是语。善哉善哉如来教法具大威德。有归信者能断烦恼。作是语已各坐一面。尔时世尊入能断惑离垢三摩地。入此定时大地即便六种震动。雨天细末微妙栴檀。及妙天花在处弥布。放大光明周遍世界。若诸有情堕恶趣者蒙光得脱。亦至一切天龙药叉八部之众。所居宫殿无不明照。闻天音乐及天妙香。彼诸天神见不思议希有事已。皆生是念谁作如是殊胜神力。令地大动雨天香花。放大光明照耀宫室。作是念已互相告曰。此是如来现大威德。非余天等能有斯瑞。我等今者应往竹园。诣世尊所礼拜供养听闻妙法。彼各持大嗢钵罗花拘物头花分陀利花苏健提花。曼陀罗华摩诃曼陀罗华。至世尊所顶礼双足。而为供养雨众天华。弥满大地积至于膝。瞻仰尊颜合掌恭敬复有他方无量菩萨。及执金刚菩萨庄严王菩萨。并万亿诸天持咒神王。见大光明各以威力。作妙庄严香华音乐。来至佛所。并诸眷属皆绕三匝。虔诚合掌礼佛双足为供养已。皆具威仪退坐一面。
　　尔时慈氏等诸大菩萨。见诸大众皆云集已。作如是念我观大众咸至佛所。必当演说不可思议殊妙之法。咸皆寂虑伫听微言。是时世尊知诸菩萨一切大众心之所念。即从定起告庄严王菩萨言。善男子汝今宜去观此大地。何所见耶。时庄严王菩萨承佛教已。从座而起即观大地。既遍观已还至佛所。礼佛双足在一面立。白佛言世尊。我奉佛教观此大地。所有人天一切大众普皆云集唯愿慈悲为诸众生作饶益事。
　　尔时佛告庄严王菩萨言。汝当一心听我所说我今当与六十四亿有缘众生。授无上菩提记。尔时执金刚菩萨即从座起。合掌向佛白言世尊。今有无量亿数天龙药叉及诸罗刹乾闼婆阿苏罗揭噜荼紧那罗莫呼洛伽人。及非人并诸外道。悉皆来集世尊今正是时。唯愿为说一切法功德庄严王经能销一切业障。能灭一切罪苦。能断一切魔业。未信有情令生敬信。除去饥馑常得丰乐。销诸疾病远离抂死。亦令有情永除追悔。悉得安隐常受快乐。世尊我往昔时曾于电光佛所听受此经。才得闻已一切妙法皆得现前。一切恶道悉皆关闭所有业障咸得销除。唯愿慈悲为众演说。作是语已世尊默然。
　　尔时执金刚菩萨。亦复如是再三殷勤劝请为说。佛告执金刚菩萨言。善男子汝勿请我说一切法功德庄严王经。何以故我若说者。于后恶世当有众生。不能信受作如是语。此经非是如来所说。亦非赞毁此经。能招善恶二种之业然彼众生为悭贪故。不能恭敬供养是经。于说法师亦不亲近。谤毁是经广兴不信。于现世中造众恶业。未来之世堕地狱中受烧然苦。善男子如此经王。深可尊重犹如父母。复能灭除诸恶业障。然于五浊恶世。非是说时亦非听时。何以故勿当令彼一切外道及诸有情。堕于地狱饿鬼傍生长受诸苦。然此众生信心阙少。乐著诸欲勤营俗务贩卖诤讼。于此经典必起谤心。此等众生命终之后。堕八大地狱当受极苦。
　　尔时众中有八万人。俱从坐起顶礼佛足。白佛言世尊。我等深心信是经典。尊重供养书写读诵广为他说。若有愚人不信此法。由慢法故亦当毁骂轻陵于我。我于尔时悉皆忍受。报此经恩终无恨忿。唯愿为说殊胜经典。所以者何此妙经王。于当来世利益众生如佛无异。作是语已退坐一面。执金刚菩萨白佛言。世尊云何菩萨摩诃萨求善知识。佛言善男子。求善知识应当如是成就四法。一者数往请问。二者起精勤心。三者意乐清净。四者尊重爱法。执金刚菩萨白佛言。世尊云何菩萨住阿兰若。佛言善男子成就四法住阿兰若。一者舍离俗家。二者远恶知识。三者尽舍财物。四者常摄自心。
　　尔时观自在菩萨白佛言。世尊我不见有闻此经人堕恶趣者。世尊此经有大威德难可思量。世尊若有暂闻此经礼拜赞叹供养恭敬获无量福。何况书写读诵受持。种种香花而为供养。及说法师以衣食等而为供养。如是之人一切诸佛。共所护念为其授记。当得往生安乐世界。如是法师与佛无异。佛言善哉善哉善男子。我亦供养如是法师亦为授记。当得生于安乐世界速趣菩提。若复有人于诸佛所及此经典。尊重恭敬已。妙香花涂香末香。衣服璎珞种种音乐。幢盖缯幡而供养者。此人终无非时横死。无有怨贼兵战之怖。亦无父母妻子眷属朋友知识忧戚之苦。有所希求无不遂意。善男子诸佛出世。其事甚难。得闻是经更难于彼。若斯经典所在之处。城邑聚落兰若林中及余住处。当知此地即是诸佛世尊之所摄受。
　　尔时执金刚菩萨白佛言世尊。观自在菩萨者。以何因缘名观自在。世尊告曰。常以净眼观察世间所有众生。慰喻成熟慈悲利益便得安隐。若称名者有所愿求咸令满足。以是因缘名观自在。复白佛言。若有众生但称观自在菩萨名者。尚得满足所求之事。何况有人供养如来及此经典。书写读诵广为他说。衣服香花而为供养。此人得福无量无边。观自在菩萨白佛言。世尊此经大有威德能作佛事。唯愿世尊更为哀愍诸众生故。为说陀罗尼咒。佛言善男子有陀罗尼。名曰胜妙。我昔为菩萨时。于胜妙世界妙音佛所。与诸大众共闻此陀罗尼咒。既受得已证十地法。无量众生悉皆获得无生法忍。尔时会中诸菩萨众。皆从坐起白佛言世尊唯愿慈哀怜愍。我等说此陀罗尼咒。尔时世尊以梵音声。即说咒曰。
　　怛侄他　逝也逝也　逝耶缚诃(上)佉缚诃　逝也缚诃　忽鲁忽鲁钵头摩(引声)薜阿婆么梵谜萨啰萨唎泥(去)地哩地哩　地啰地哩提婆[多*頁]钵利波唎泥(去)瑜陀嗢多[口*束*頁]你钵啰斫羯啰你婆[口*束*頁]你脯[口*束*頁]也婆伽梵我名某甲由佛加护一切所求咸愿圆满一切罪业皆悉销除　莎诃
　　佛言善男子此胜妙陀罗尼咒。能除一切罪障。能摧伏他军。永无饥馑疾疫灾难病苦之事。常能丰饶仓廪盈溢增益寿命。此陀罗尼咒是诸佛母。若有善男子善女人。信心顶礼恭敬供养。书写读诵受持此经。亦复供养持经法师。此人业障皆得消灭不遭横死。于现身中常受欢乐。父母妻子朋友眷属悉皆安隐。所有愿求无不遂意。执金刚菩萨复白佛言。世尊我亦敬心持是经典。若复有人以妙香花并诸饮食。供养此经及法师者。我亦随喜用心供养此经。在其国土王及诸人我皆拥护。令离衰恼所求遂愿。世尊我今发起勇猛之心。为彼国王及信受者。亦为宣说陀罗尼咒而为拥护。佛言善男子。汝能为诸众生利益安乐说陀罗尼我当随喜。尔时执金刚菩萨。以佛神力所加持故。说此陀罗尼咒。
　　南么萨婆勃陀　怛他揭多喃(引)南么阿弥多婆也　怛他揭多也　南么萨婆菩提萨埵喃(引)南么萨婆莫喝地鸡弊(毗也反)怛侄他虎呼谜　虎呼谜　末底莫诃末底　跋折啰末底　侄栗茶跋折啰末底　怛他揭多　阿奴钵哩婆利帝　萨啰萨啰　阿瑜目企　苾哩俱[打-丁+致]　毗俱多目企　讫栗闭　讫栗波　鹿计　萨帝(丁也反)阿奴飒末啰薄伽梵跛折啰波你萨婆波跛羯么赉也我某甲(自称己名)所有愿求皆得遂意当与我愿以佛陀实语达摩实语菩萨实语声闻实语莎诃
　　世尊若复有人欲入菩萨地愿见诸如来乐生净土。及希富贵财宝丰盈无病延寿者。应当持此微妙经典及以法师。书写读诵香花伎乐。衣服饮食缯盖幢幡而为供养。如是之人我当拥护所求愿满当起爱念犹如一子。世尊若复有人禀性痴钝欲求聪明。及护国土令与无疾疫者。当于白月八日起首。一日断食念诵此咒。至十五日乃至月尽。于中唯食三种白食。谓白饼乳酪。清净澡浴诵此神咒满十万遍。若有力者满三十万遍常可随力供养三宝。次令画师受八戒斋。身衣净洁而画其像。于其铺中安释迦佛像。处师子座作说法仪。右边安观自在菩萨。以诸严具而庄饰之。于莲花上立身有四臂。右边上手执梵本经。下手执数珠。左边上手执白莲花。下手把君持。左边安执金刚神。右手执金刚杵。左手遥承杵头。颜貌和悦璎珞严身。于其四边安护世四天王。此等尊像皆以缯带。盛佛舍利刺在身中。次于像前可作一坛随时大小。四面开门。以牛粪涂拭。种种香花散布其上。香炉五具别然五香。所谓沉檀苏合安息熏陆。于坛四门各安两瓶。或盛清水或复盛乳。灯盏十六随处安置。悬缯幡盖及众音乐。香水洒地香花饮食而为供养。于坛四角令人读诵此经。各各澡浴著鲜净衣食三白食。其所为人置花手中。令彼合掌说所求事。起慈念心随情发愿以花散佛。有所愿者皆得从心。于七日中我当为现殊胜相状。令见好梦共其言语。满彼求心除不信者。佛言善哉善哉。汝能愍诸有情说此咒法。
　　尔时观自在菩萨。告执金刚菩萨言。此妙经典难可值遇。薄福众生于其国内。虽有此经不能得见。亦复不能书写读诵听闻受持。何以故由有恶魔为障碍故。复次善男子若有众生。书写读诵此经典时。有四恶魔而为恼乱。云何为四。一者情生懈怠。二者起不信心。三者于法师处不生尊重。四者心不能定。此人即应知是魔事。复有四种恶魔之业。云何为四。一者远离善知识。二者不如理作意。三者不解文字。四者唯见现在言无未来。造诸恶业心无怖惧说无因果。我说者是余皆非法。乐营俗务贪染所缠。如是众生当堕地狱。经无数劫受大苦恼。
　　复次有四种魔云何为四。一者贪著财物。二者观近恶友。三者障碍法师。四者于法师说陈其罪过。是等众生由此业故当受贫穷。不见善友远离尊师。作邪见想说无因果。堕于地狱受诸剧苦。佛告大众我今再三实言告汝。勿为放逸轻此经典。一心信受莫生诽谤。尔时世尊欲重宣此义。而说颂言。
　　我曾宣说众经王　　令诸众生得正觉
　　今更说斯真妙典　　汝闻恭敬善修行
　　勿受当来极苦痛　　堕在地狱经多劫
　　能于此经生信心　　世世常为我真子
　　又复供养此经者　　当得生于净土中
　　现无罗刹鬼神欺　　亦无众恶来侵扰
　　若此经王所住处　　无诸灾厄能害人
　　所有求愿悉随心　　安乐能至菩提岸

　　尔时四天王闻此颂已。悲泣流泪举身战掉。礼佛双足白言世尊。我等四天王若见守持此经法师。我当供养彼说法时。及诸听众皆当覆护。若有国王于此经典。书写读诵受持供养者。我当拥卫及彼国人由如一子。亦以衣服璎珞而供给之。令彼国界丰饶财宝无所阙乏。若战阵时常令得胜。念报佛恩我无懈怠。世尊若复有人闻此经典。不生信心供养法师者。我于是人无有方便。能为救脱但生忧恼。佛言善哉善哉汝护正法。能生如是殷重之心。
　　尔时持国天王乾闼婆主。从坐而起顶礼佛足。合掌恭敬白佛言世尊。当来之世有诸众生。常行不善不信如来。于此经典不能供养书写读诵。亦不行施不信布施有现世乐报。世尊大慈为如是等不信人故。说此经典令彼受行。佛言善男子有二种事。令诸众生堕大地狱生死轮回。一者淫欲二者嗔恚。复有四法令诸众生生人天中云何为四。一者于诸众生心行平等。二者于三宝所起殷重心。三者所有资生皆悉能施。四者坚持梵行无所有缺。尔时世尊欲重宣此义。而说颂言。
　　布施能有大威神　　于三恶趣拔众苦
　　众生悭贪痴所惑　　种种染欲恼其情
　　闻此经典不敬受　　于佛法中无信施
　　舍身当堕于恶趣　　当受无边大剧苦
　　饶益国主及人民　　我说斯经具威德
　　令离恶病众邪恼　　不被药叉等所害
　　若有信经书写人　　供养能生无量福
　　一切众生智如佛　　多劫说福不能尽
　　若有经于多劫数　　供养一切诸菩萨
　　不如于此妙经王　　暂时信心书一字
　　持前功德比此福　　此为亿分不及一
　　是故智人于此经　　一心奉行无懈怠

　　尔时观自在菩萨。白佛言世尊。当来之世若有善男子善女人。于此经典深生敬信。以妙香花及诸饮食衣服卧具。咸悉供养说法之师。及写此经读诵之者。此人现世必当获得无量福利。饶益其身离诸病苦。眼等六根清净无患。不遭水火饥馑厄难。亦无恶毒之所中伤。一切有情见者欢喜。命终之时见不动佛来相慰谕。告言善男子汝修善根其福无量。十方净土极乐世界随意受生。
　　尔时观自在菩萨。白佛言世尊善哉善哉世尊。为欲哀愍赡部洲中诸众生故说此经典。当来之世广作佛事利益众生。此大明咒能除一切极重业障。佛言善男子。恶业众生其罪深重。不闻此经不能书写受持读诵。若有众生闻此经典。书写受持尊重供养。当知皆是佛之威神力故。若复有人于此经典。能为他人说一字者。供养此人与佛无异。何以故善男子。此经乃是过去七千诸佛之所宣说。一切菩萨悉皆随喜。诸天拥护是菩萨母。
　　尔时执金刚菩萨。白佛言世尊。此之经典于未来世。当于何处具足流通。佛言善男子。此经当于海龙王宫及三十三天皆具足有。赡部洲中但有少分随处流通。佛言善男子。我今以此经典付嘱于汝。应当受持供养拥护与佛无异。在处流通勿令断绝。利益众生广为佛事。执金刚菩萨白佛言。世尊我今受佛教敕流布此经。亦复护彼持经法师。佛言善哉善哉善男子。此实是汝所作之事。
　　复次观自在菩萨。白佛言世尊。我今至诚敬礼如是微妙经典。于说法者及书写人悉皆供养。世尊若有薄福之国无道君王。设有此经不能供养。及以法师此经隐没。彼国当有灾难恶事祸变现前。如是当知正法欲灭。智者见已殷心供养。佛言善哉善哉善男子如汝所说。假使有人满足千岁。以种种乐具。供养诸大菩萨及声闻众数若恒河沙。复以七宝同此沙数而为布施后舍自身。善男子如是之福比于供养持经之福。乃至一句一字百千万分彼不及一。何况尽能书写读诵。何以故此经及咒有大威力。若受持者了身无坚。如幻如梦知法无我。蒙佛授记得大菩提。
　　尔时大众一切菩萨。及天龙药叉阿苏罗揭路茶人非人等。皆共一心同声赞佛善哉善哉。此是第二转大法轮。我等悉皆恭敬供养。此经所在国土城邑。亦当拥护并说法者。若有众生谤此经者。现身获得无量重罪。命终之后当堕地狱。我舍是人不为拥护。佛言善男子。我今亦以经典付嘱于汝。当来之世广为宣扬勿令断灭。此经有大利益安乐人天。增长福田离三恶趣。勿生疑惑常劝受持。佛说此经时。六万四千人。皆得无生法忍。
　　观自在菩萨复白佛言。世尊若有众生。信心书写受持读诵供养此经者。此人命终当生何处得几所福。佛言善男子。汝能问此殊胜福事。此人命终永离恶趣常生净土。假使有人行菩萨行。舍头目手足及以妻子。亦复不如持此经典。此经在处其地方所。则为是塔皆应供养。
　　观自在菩萨复白佛言。世尊当来之世持此经者。我为授记。消灭五逆极重罪障。九万劫中常受富贵。于八万劫作转轮圣王。佛言如是如是善男子。我忆过去无量劫。时有佛世尊名无边功德法智清净星宿王如来。我于尔时作婆罗门。于彼佛所得闻此经。受持读诵得法眼净。其同听者从是已来不堕恶趣。渐次当得无上菩提。善男子我于无量旷大劫中。为此法故舍诸财宝。头目手足妻子城邑。修净梵行无悔恼心。汝等亦当如是修习。是时大众闻说过去苦行之事。咸皆泣泪白佛言。希有世尊当来之世。有能受持读诵供养此经典者。得无量福。若有苾刍苾刍尼邬波索迦邬波斯迦等。于此经王不能读诵。陀罗尼咒不肯受持。亦复不能勤修六度。于苦恼者无怜愍心。如是之人于无量劫。堕生死海受诸苦恼。善男子譬如妇人身怀重孕乃至十月。时此妇人加诸病苦。支节酸疼犹如刀解不能饮食。欲产之时受大剧苦作如是念。我若免难永不淫欲常修梵行。才产之后还行恶法。便忘先时苦切之患。善男子当来之世愚痴众生亦复如是。不信此经亦不读诵布施持戒忍辱精进修定修慧。贪著俗情乐世间事。不行三业清净之因。此等众生堕地狱已始生悔心。如怀孕妇人身遭极苦。受苦恼已从地狱出。既得人身耽五欲乐。其地狱苦不能记念还造恶业。善男子譬如有人多饮药酒。饮已昏迷不知家处。佛法僧宝父母妻子。曾不忆念无恭敬心。由昏醉故遂往尸林险难之处。亦无怖畏惶惧之心。作如是念。岂有天龙药叉之类能怖于我。如是醉人虽于此时。委卧荆棘便生乐想。醉醒之后必怀迫悔。自知非法言我从今乃至命尽。更不饮酒作众过失。后遇恶缘还复耽饮同前造过。愚痴有情亦复如是。由贪染故多蓄珍财。作诸憍逸不念三宝。弃背尊亲亦不修行施戒忍等。不欲希求净佛国土。此等有情常处生死无涯海中。当堕地狱长受众苦。设得为人处胎之时。受众苦恼被苦逼身。便作是念我若得免此厄难者。更不作罪受斯极苦。恒修善业愿生净土。彼得人身由愚痴故。作众罪业还堕恶道。是故汝等当善修行勿为放逸是我要略之所教诫。
　　尔时具寿阿难陀白佛言。世尊此经复有何名云何受持。佛言此经凡有五名。一名救一切众生苦厄。二名菩萨真实所问。三名神通庄严王。四名能成诸佛正觉。五名一切法功德庄严王。佛说是经已。诸大菩萨及声闻众。天龙药叉阿苏罗乾闼婆人非人等。皆大欢喜信受奉行。

　　佛说一切功德庄严王经

　　大唐神龙元年七月十五日
　　三藏法师义净奉制于洛州大福先寺新译并缀文正字
　　翻经沙门婆罗门大德槃度读梵文
　　翻经沙门荆州大唐龙兴寺大德弘景证文
　　翻经沙门大总持寺上座大宜证文
　　翻经沙门大荐福寺大德胜庄证义
　　翻经沙门相州禅河寺大德玄伞笔受
　　翻经沙门溜州大云寺大德慧沼证义
　　翻经沙门大唐龙兴寺大德智积证义
　　中大夫检校兵部侍郎臣崔湜润文
　　大中大夫行给事中上柱国臣卢灿润文正字

