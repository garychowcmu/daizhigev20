  药师琉璃光如来消灾除难念诵仪轨
　　唐 一行撰




　　药师琉璃光如来消灾除难念诵仪轨

　　先净身口意　　归命佛法僧
　　敬礼遍照尊　　十方诸圣众
　　我今略开演　　秘密消灾法
　　此法世尊说　　最胜最第一
　　速出离生死　　疾证大菩提
　　为顺众生界　　及说除灾难
　　增敬降伏法　　女人怀难月
　　产危难生子　　及遭疾患者
　　神鬼作祸殃　　建立曼拏攞
　　塑画本尊像　　灯燃四十九
　　供养琉璃尊　　昼夜恒照明
　　奉香花果食　　五色成幡盖
　　放水陆众生　　日满四十九
　　加持五色线　　系于病人项
　　欲修如是法　　智者先从师
　　受三昧耶戒　　发大菩提心
　　得持明灌顶　　阿阇梨印可
　　然后乃修持　　山林闲静处
　　河池及海岸　　或自居住处
　　涂拭曼拏攞　　方圆随本意
　　置二阏伽水　　安排下七位
　　烧香花灯明　　饮食涂香等
　　陈设坛四边　　忏悔并随喜
　　劝请发愿等　　回向诸功德
　　相应成悉地　　顺教而修习
　　轮结契印法
　　佛部心密印　　定慧应内缚
　　双慧俱申竖　　观佛满虚空
　　诵真言七遍　　顶上而散印

　　真言曰。
　　唵尔曩尔迦娑嚩(二合)贺(引)
　　由此加持故　　诸佛悉云集
　　光明照行人　　离障速成就
　　次结莲华部　　心印如前契
　　屈定轮入掌　　慧轮而建立
　　应观观自在　　与莲华眷属
　　在诸如来右　　念真言七遍
　　顶右而散印
　　真言曰
　　唵阿鲁力迦娑嚩(二合)贺(引)
　　由此加持故　　菩萨众云集
　　行人为同事　　所求皆满足
　　次结金刚部　　心印亦如前
　　屈慧轮入掌　　定轮而竖建
　　应观金刚手　　一切持金刚
　　住在如来右　　念真言七遍
　　顶左而散印
　　真言曰
　　唵嚩日啰(二合)地力(二合)迦娑嚩(二合)贺(引)
　　以此加持故　　金刚众云集
　　承佛本悲愿　　卫护修行者
　　三业如金刚　　坚固无能坏
　　次结被甲印　　止观各为拳
　　持轮横在掌　　止拳而安心
　　观拳加五处　　额两肩心喉
　　加持顶上散
　　真言曰
　　唵仆(入)入嚩(二合)攞帝惹(引)吽
　　由此印真言　　加持被甲故
　　诸魔不陵逼　　速疾获成就
　　一切佛顶中　　是印大威德
　　才结印护身　　人天皆敬仰
　　一切险难处　　及诸灾难时
　　悉皆获安乐　　次志心虔恳
　　舒奢摩他轮　　毗钵含那持　　印地念真言　　加持满七遍
　　转此杂染所　　成净妙佛土

　　真言曰
　　唵步(入)欠(引)
　　由此加持故　　成本尊净土
　　有大宝宫殿　　种种持庄严
　　于宝宫殿中　　想药师如来
　　菩萨众围绕　　而观曼拏攞
　　次结迎请印　　用前佛部心
　　二轮向身招　　念真言三遍

　　真言曰
　　唵尔曩尔迦翳醯曳(二合)呬婆誐嚩妒(引)瑟抳(二合)洒野娑嚩(二合)贺(引)
　　由此加持故　　一切作障者
　　悉皆而远走　　恭敬修行者
　　次献阏伽水　　时花泛其上
　　宝药香种子　　置之于水内
　　捧至顶上献　　念真言七遍
　　想浴圣众足　　称所求之愿

　　真言曰
　　曩莫(入)三满哆没驮喃唵誐誐曩娑娑么娑缚(二合)贺(引)
　　由献香水故　　离垢获清净
　　当得灌顶地　　证如来法身
　　次结献座印　　五顶开敷花
　　想从印流出　　莲华师子座

　　真言曰
　　唵迦么攞悉孕(二合)贺娑嚩(二合)贺(引)
　　由此真言印　　本尊并眷属
　　各受宝莲华　　金刚师子座
　　次结普供养　　大印之仪则
　　诸顶初分交　　从印中流出
　　种种诸供养　　烧香花灯明
　　涂香饮食等　　众伎乐云海
　　台伞宝楼阁　　宝座等庄严
　　胜妙幢幡盖　　贤瓶众香水
　　皆从印流出　　遍虚空法界
　　供养诸如来　　菩萨及圣众

　　真言曰
　　曩莫三满哆没驮喃(引)萨嚩他(引)欠嗢娜誐帝娑颇(二合)啰呬[牟*含]誐誐曩剑娑嚩(二合)贺(引)
　　便以三等力　　真实妙伽陀
　　诚心念三遍　　一切皆成就
　　以我功德力　　如来加持力
　　及以法界力　　普供养而住
　　后结佛大慈　　护印之轨仪
　　五顶坚固缚　　胜轮顶竖合
　　印心额喉顶　　等诸佛自体

　　真言曰
　　唵没驮(引)昧怛哩(二合)嚩日啰(二合)洛乞叉(二合)唅
　　由此加持故　　一切魔障难
　　及恶人相害　　疾起于慈心
　　次结佛眼印　　应以三补吒
　　二盖持光背　　犹如笑眼形
　　屈二轮各持　　二光中节文
　　印自身五处　　佛母常加护
　　念佛眼根本
　　真言曰
　　曩谟(引)婆誐嚩妒乌瑟抳(二合)洒野唵噜噜娑普(二合)噜入嚩(二合)攞底瑟姹(二合)悉驮路左你萨嚩罗他(二合)娑驮[寧*頁]娑嚩(二合)贺(引)
　　由此印真言　　加持威力故
　　能满一切愿　　除一切不祥
　　生一切福德　　灭一切罪障
　　能令诸有情　　见闻获安乐
　　次称扬赞叹　　本尊之功德
　　归命满月界　　净妙琉璃尊
　　法药救人天　　因中十二愿
　　慈悲弘誓广　　愿度诸含生
　　我今申赞扬　　志心头面礼
　　根本之密印　　二羽内相叉
　　两腕稍相去　　开张三二寸
　　禅智而来去
　　彼大真言曰
　　





　　由是本尊故　　诵真言遍数
　　七遍至百八　　散印于顶上
　　陈所祈愿心　　对彼本尊前
　　愿希垂照瞩　　殄灾除横死
　　次即取数珠　　盘置双掌内
　　加持成七遍　　捧珠安顶上

　　真言曰
　　唵嚩日啰(二合)虞醯曳(二合)惹跛三么曳吽　　由此真言印　　加持念珠故　　从母珠初起　　一遍捻一珠
　　真言末字毕　　至母珠却回
　　不应越母珠　　蓦过越法罪
　　广教万八千　　略之一百八
　　限数既终毕　　再捧珠加持
　　称所祈求事　　志心普回施

　　是法印咒。若善男子善女人等。多诸障难一切疾病。女人难月产厄。愿欲转祸求福。并患鬼神病难差者。以五色线搓索。咒系病人项及手足腰腹等。仍须请七僧。建置道场造本尊像。写药师经六时行道。燃七层灯。造五色幡四十九尺。日转经四十九遍。放水陆生命四十九头。时花果子殷勤供养。咒五色线发愿。又以印拄于线上。更咒四十九遍。结四十九结。复念此真言。加持真言曰。
　　曩谟(引)啰怛曩(二合)怛啰(二合)夜耶(一)那谟金毗罗(二)和耆啰(三)弥佉罗(四)安陀罗(五)摩尼罗(六)素蓝罗(七)因达罗婆耶罗(八)摩休罗(九)真持罗(十)照头罗(十一)毗伽罗(十二)那谟(引)毗舍阇瞿流(十三)毗[口*留]离耶(十四)钵啰(二合)颇啰阇野(十五)怛侄他(十六)唵毗舍施毗舍施(十七)毗舍(十八)阇娑摩揭帝(十九)娑嚩(二合)贺(引)
　　复赞礼本尊　　结本尊密印
　　念真言七遍　　复献阏伽水
　　如前申供养　　辨事佛顶印
　　念明句三遍　　左旋而解界
　　奉送于圣众　　如前迎请印
　　二轮向外拨　　想像虚空中
　　还归于净土　　安居宝宫殿

　　唵尔曩尔迦蘖蹉蘖蹉婆誐嚩妒(引)瑟腻(二合)洒野婆嚩(二合)贺(引)
　　奉送本尊已　　即结佛慈护
　　三昧耶密契　　加持印四处
　　复结佛眼印　　真言印五处
　　结三部心印　　各本明三遍
　　复结甲护身　　真言印五处
　　礼佛发大愿　　随意任经行

　　药师如来消灾除难念诵仪轨

　　药师琉璃光如来消灾除难念诵仪轨一部。一行阿阇梨撰。东大寺奝然弟子祚壹之所请也。而今所刻者。灵云开山净严和尚之挍本。所希寿诸梓以布普天。九横宏难一时消。四大沉痾刹那除。时
　　享保星舍甲寅腊月吉日和州长谷轮下
　　沙门无等谨识

