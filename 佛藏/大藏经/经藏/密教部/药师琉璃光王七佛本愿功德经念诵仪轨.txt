  药师琉璃光王七佛本愿功德经念诵仪轨
　　元 沙啰巴译




　　药师琉璃光王七佛本愿功德经念诵仪轨卷上

　　　　善护尊者造
　　　　大元三藏沙门沙啰巴奉　诏译
　　南无药师琉璃光王如来。
　　修仪轨者沐浴清净。著诸新鲜上妙衣服食清净食。远离烦恼无垢净心。思惟忆念三宝功德及经功德。发谛信心修四无量观。若在家者受持八支近住禁戒。值良辰时如月八日。启建道场于适意所洒扫清净。严设种种幢幡伞盖。用诸粉末或布花位建大香坛。于内安置铸泻绘塑舍利弗像。及设世出世间诸尊圣贤等位。随力陈设种种供养。一一像前各置七灯。各悬七首杂色彩幡。及诸上品烧香名花涂香妙食。种种伎乐七宝八吉祥贤瓶等。皆当预备随力。命僧读诵此经大般若经方广经等。或一七日三七五七至七七日。修建道场念诵修持。如是供养既陈设已。会集大众依次安庠。修性空观从定而起。缘诸有情修四无量观。发菩提心既修办已。观想十方一切诸佛菩萨亦复如是。加持摄授如是思惟加持摄授处所曰三宝真实力。一切诸佛诸大菩萨加持摄授力。二种资粮圆满果报力。不可思议清净法界力。彼佛菩萨最妙广大。誓愿所成清净国土。今依七佛本愿功德经中仪轨。会集十方一切诸佛诸大菩萨。护法圣众。宫殿坛场及诸所有一切供养国土庄严。惟愿转成犹如世尊无量寿佛国土庄严。种种功德等无有异。彼佛国土地平如掌。众宝所成纵广正等广博严丽细滑柔软甚可爱乐。清净无秽光明晃耀。香气芬馥如妙栴檀。普散种种上妙天花。多有浴池以诸妙宝周遍间砌。复以种种金宝银宝真珠妙宝沙布其底。复有种种优波罗华拘物头华波头摩华。艳冶欹侧弥覆其上。又有种种奇妙可爱杂色禽鸟出和雅音适悦众意。欢喜交集飞腾上下。又有种种微妙天宝砌饰池沼。盈满流注八功德水。清净严好甚可爱乐。复有种种天妙宝树。一一宝树复有种种宝华宝果。滋茂繁盛栏楯庄严处处行列。一一枝上悬挂种种天妙珠璎摩尼众宝。金宝铃铎不鼓自鸣。出美妙音宣畅妙法。如是种种庄严宝地。其胜妙殿皆以七宝庄严间饰。光明炽盛遍照十方无量世界。十方国土皆现于中。有如是等无量国土。纵广正等边际差别。一一严显非三界境超出世间。此由如来善根威力净惟识性之所成就。如来所都诸大菩萨无量众等。及诸天龙夜叉健达婆阿修罗。揭路茶紧那罗摩诃洛伽人非人等。常所游历喜玩法味安隐快乐。真实恒住饶益有情。远离垢染忧悲苦恼。永无魔事胜诸庄严。如来庄严城阙宫殿。以大念慧胜解所生。乘奢摩他毗婆舍那。入空无相无愿普解脱门。妙宝花王无量无边功德庄严大宝殿内。诸宝狮子莲花座上。善名称吉祥王如来。宝月智严光音自在王如来。金色宝光妙行成就如来。无忧最胜吉祥王如来。法海雷音如来。法海胜慧游戏神通如来。药师琉璃光王如来。本师释迦牟尼如来。及十方界一切如来。诸大菩萨护法圣众。会集处所仗诸圣者。殊胜愿力随诸果报。愿得如法最胜殊妙出生成就。又诸内外随各种性。乐欲出生种种上妙人天资具饮食衣服璎珞伎药。如三蕴经普贤行愿之所出生。种种最妙供养云海。如是随愿转成种种庄严资具。普遍充满供养云海。惟愿如是随心圆满。又愿圣众亦复如是。加持摄授欢喜受用如是三遍。又曰三宝真实力。一切诸佛诸大菩萨加持摄授力。二种资粮圆满果报力。不可思议清净法界力。惟愿如是随愿成就随愿成就。如是三遍摄授加持供养已。
　　召请诸圣者。膝轮跪地合掌持华。召请曰。一心奉请。善名称吉祥王如来。宝月智严光音自在王如来。金色宝光妙行成就如来。无忧最胜吉祥王如来。法海雷音如来。法海胜慧游戏神通如来。药师琉璃光王如来。本师释迦牟尼如来。十方三世一切如来应正等觉诸大菩萨等。当慈愍念。是诸世尊大慈大悲。为利当来后五百岁像法转时。一切有情业障覆蔽。种种疾病之所逼迫。忧悲苦恼常被挠害。及诸贫穷困苦有情而作义利。亦为人天利益安乐。依诸如来善巧方便广大殊胜微妙上愿威神力故。今为我等(某甲)及诸众生作依怙故。作救护故作势力故。虔诚召请惟愿圣众。降临道场香坛会所。愿赐摄授。一心奉请。我等导师释迦牟尼佛。为利有情于赡部洲示涅槃相。复往他方如来神通。游戏自在利乐有情。惟愿世尊大慈大悲。忆念昔愿不舍弘誓。我等亦系所化众生已被恩德。今为(某甲)一切有情作依怙故。作救护故作势力故。虔诚召请。惟愿降临供养香坛。降临会所愿赐摄授一心奉请。曼殊师利菩萨摩诃萨。救脱菩萨摩诃萨。金刚手菩萨摩诃萨。及诸菩萨摩诃萨一切圣众。大慈大悲忆念往昔宣说七佛本愿功德经。时向大众前发大誓愿。遵奉佛教受持经典。诸菩萨众今为(某甲)一切有情作依怙故。作救护故作势力故。虔诚召请。惟愿降临供养香坛。降临会所愿赐摄授。
　　一心奉请。往昔会上亲蒙如来之所付嘱。汝等同一真实天语。承佛教敕誓护正法。四部大众亦愿护持。七佛如来本愿功德经者。大梵天王天主帝释。持国天王增长天王。广目天王多闻天王等及诸护法圣众。今为(某甲)一切有情作依怙故。作救护故作势力故。虔诚召请。惟愿降临供养香坛。降临会所愿赐摄授。
　　一心奉请。往昔会上诸佛面前。向诸大众发大誓愿。若复有人受持读诵恭敬供养。七佛如来本愿功德经者。我等眷属卫护是人。令脱众难所有愿求悉令满足。誓愿护持者。
　　宫毗罗大将　　跛折罗大将
　　迷企罗大将　　安底罗大将
　　頞你罗大将　　珊底罗大将
　　因陀罗大将　　波夷罗大将
　　魔虎罗大将　　真达罗大将
　　招住罗大将　　毗羯罗大将

　　汝等大将。当忆往昔所发善愿。今者(某甲)及诸有情作依怙故。作救护故作势力故。虔诚召请。惟愿降临供养香檀。降临会所愿赐摄授。
　　至此当诵召请偈　如是召请观想诸圣。各从本国以神通力乘空而来。于胜妙宫诸宝狮子莲花座上。安八如来及安法宝。于第二层复安序分诸菩萨位。或设侍从诸菩萨位。面前安设曼殊师利菩萨。救脱菩萨。金刚手菩萨三菩萨位。警觉诸尊往昔誓愿作饶益行。第三左边安设十二药叉大将。右边安设大梵天王天主帝释。四门安设四大天王。酬昔本愿亦当观想所有供养资具。如前仪轨思惟观想。
　　次用功德水等通行礼拜申供曰　南无归依供养十方三世一切善逝诸大菩萨众　南无归依供养如来应正等觉善名称吉祥王佛无量百千万亿菩萨众　南无归依供养如来应正等觉宝月智严光音自在王佛无量菩萨众　南无归依供养如来应正等觉金色宝光妙行成就佛无量百千万亿菩萨众　南无归依供养如来应正等觉无忧最胜吉祥王佛无量菩萨众　南无归依供养如来应正等觉法海雷音佛无量菩萨众　南无归依供养如来应正等觉法海胜慧游戏神通佛无量菩萨众　南无归依供养如来应正等觉药师琉璃光王佛日光遍照月光遍照无量菩萨众　南无归依供养如来应正等觉本师释迦牟尼佛三万六千菩萨众　南无归依供养曼殊师利菩萨救脱菩萨金刚手菩萨诸大菩萨众　南无归依供养大梵天王天主帝释四大天王护法圣贤众　南无归依供养宫毗罗大将十二药叉众。
　　次奉供养曰　诸大圣前。我今以此妙功德水。涂香妙花烧香明灯。上食伎乐微妙音声。幢幡伞盖诸供养具。及十方界所有种种无主摄持。人天欲乐上妙资具。复以总持大明神力谛信愿力。加持增长供养云海。亦如普贤行愿所出。供养云海充满虚空。如是最胜供养资具。我以供养诸大圣众。我(某甲)等自从无始生死已来。所作一切诸恶罪业。及作种种应作不作不应而作诸不善业。有如是等一切罪业。我今真实尽皆忏悔。三世诸佛及诸有情。所有善根我皆随喜。所有十方一切如来。我今劝请转大法轮。所有世灯欲般涅槃。我今劝请莫入涅槃。久住世间利乐有情。如是世尊在会圣众。当愍念我。是诸世尊大慈大悲。为利当来后五百岁像法转时。一切有情业障覆蔽。种种疾病之所逼迫。忧悲苦恼常被挠害。及诸贫穷困苦有情而作义利。亦为人天利益安乐。是彼世尊应正等觉七佛如来。往昔会上善巧方便。发大最胜微妙誓愿加持摄授。我等导师释迦牟尼佛亦复如是。宣说经典加持摄授。曼殊菩萨。救脱菩萨。金刚手菩萨摩诃萨众。真实成就彼佛世尊所说圣语。圆满各各广大本愿。亦为圆满此经义利。成就诸圣付嘱圣语。加持摄授大梵天王天主帝释。四大天王十二药叉。护法圣众诸优婆塞。昔于会上发大誓愿。卫护此经及受持人。是故我等亦如诸圣宣说本愿功德仪轨。修建道场会集一切诸佛菩萨海会圣众。陈设种种供养资具。称扬圣号奉诸供养。今蒙垂恩会集道场。伏愿诸圣垂赐恩德忆念弘誓。圆满我等此会道场。亦愿(某甲)我等有情。见前获得如经所说功德善利(如是三说)。
　　复次当于诸圣。一一供养发愿祈祷。且初称念善名称吉祥王佛如来名号。申诸供养祈愿云　南无归依供养婆伽梵如来应正等觉善名称吉祥王佛(如是七遍)。
　　次申供养等　今对诸佛诸大菩萨圣众面前。若闻善名称吉祥王佛如来名号。正念思惟称扬圣号。恭敬供养礼拜七遍威神之力。亦如善名称吉祥王如来所发胜愿。惟愿我等一切有情。所有病苦逼切其身。热病诸疟虫道厌魅起尸鬼等。种种怖畏之所恼害。惟愿我等乃至证得无上菩提。如是所有灾难病苦。愿皆消灭愿尽消灭。
　　复愿我等及诸有情。所有种种盲聋喑哑。白癞癫狂众病困苦。惟愿我等乃至证得无上菩提。诸根具足所有一切疾病困苦。愿尽消灭。
　　又愿我等及诸有情。为贪嗔痴之所缠缚。造无间罪及诸恶行。诽谤正法不修众善。当堕地狱及诸恶趣受诸痛苦。惟愿我等如是所有五无间罪。及诸业障愿皆消灭。乃至证得无上菩提。不复堕落三恶趣道。常受人天殊胜快乐。
　　又愿我等及诸有情。所有种种贫穷困苦。少乏衣食璎珞卧具。财货珍宝香华伎乐。愿令我等乃至证得无上菩提。所有衣食璎珞卧具。财货珍宝香华伎乐。悉愿资生增盛丰足。
　　又愿我等及诸有情。或被枷锁系缚其身及以鞭挞。受诸苦恼。愿令我等乃至证得无上菩提。所有种种系缚鞭挞一切苦恼。愿得解脱悉皆消灭。
　　又愿我等及诸有情。所有种种无救无归苦火逼迫。于险难处为诸恶兽熊罴狮子虎豹豺狼蚖蛇蝮蝎之所侵恼。欲断其命受大苦楚。愿令我等乃至证得无上菩提。所有恐怖皆得解脱。诸恶兽等悉起慈心常得安乐。
　　又愿我等及诸有情。所有种种互相斗战言词诤论。因生忧恼惊恐怕怖。愿令我等乃至证得无上菩提。所有种种斗诤言词。愿皆解散惊怖苦恼。愿尽消灭慈心相向。
　　又愿我等及诸有情。为自活命入于江海。遭大恶风吹其船舫。无有洲渚而作归依极生忧恼。愿令我等乃至证得无上菩提。无诸怖畏皆得随心。至安隐处受诸快乐。
　　又愿我等从此命终。即得往生如来应正等觉善名称吉祥王佛国王之中。诸宝莲花狮子座上莲花化生。证得种种陀罗尼门三摩地门一切功德。复于尊师善名称吉祥王如来十方诸佛。听闻妙法承事供养。蒙佛欢喜经须臾间。于诸佛国无碍得入　南无归依供养婆伽梵如来应正等觉宝月智严光音自在王佛(如是七遍)。
　　次申供养等　今对诸佛诸大菩萨圣众面前。若闻宝月智严光音自在王佛名号。正念思惟称扬圣号。恭敬供养礼拜七遍威神之力。亦如宝月智严光音自在王佛。所发最胜微妙上愿。惟愿我等一切有情。为营农业及商贾事。欣乐耽著令心扰乱废修菩提殊胜善法。堕落生死不能出离。各各备受无量无边衰老病死忧悲苦恼。惟愿我等乃至证得无上菩提。衣服饮食资生之具。金银珍宝随愿充足。所有善根皆得增长。亦不舍离菩提之心。诸恶道苦咸蒙解脱。
　　又愿我等及诸有情。若为寒热饥渴逼身受大苦恼。惟愿我等惟愿此身。为最后身乃至证得无上菩提。先世罪业悉皆消灭。舍诸苦恼受人天乐。
　　又愿我等及诸有情。若有女人以种种苦。逼切其身心生厌恶。及临产时受大苦恼。如是所有种种苦恼愿皆消灭。亦愿当生为最后生。乃至证得无上菩提常为男子。
　　又愿我等及诸有情。或与父母兄弟姊妹。妻子眷属及诸亲友。行险难处为贼所侵受诸苦恼。惟愿我等乃至证得无上菩提。如是所有于险难处。为贼所侵之所苦恼。愿皆解脱众难消灭。
　　又愿我等及诸有情。行于闇夜作诸事业。彼恶鬼神之所恼乱极生忧苦。惟愿我等乃至证得无上菩提。如是所有诸恶苦难从闇至明。诸恶鬼神起慈悲意。兴大精进承事供养。
　　又愿我等及诸有情。行鄙恶事不信三宝。智慧鲜少不修善法。根力觉道念定总持皆不修习。惟愿我等乃至证得无上菩提。智慧渐增深信三宝。悉皆修学三十七品菩提分法。
　　又愿我等及诸有情。意乐鄙劣于二乘道修行而住。弃背无上胜妙菩提。惟愿我等乃至证得无上菩提。念菩提心舍二乘见。于无上觉得不退转。
　　又愿我等及诸有情。见劫将尽赡部洲等火欲起时。生大忧怖苦恼悲泣。由彼前身恶业力故。受斯众苦无所归依。惟愿我等乃至证得无上菩提。如是忧苦悉皆消灭受清凉乐。
　　又愿我等从此命终。即得往生宝月智严光音自在王佛国土之中。诸宝莲花狮子座上莲花化生。证得种种陀罗尼明三摩地门一切功德。复于导师宝月智严光音自在王如来十方如来。听闻妙法承事供养。蒙佛欢喜经须臾间。于诸佛国无碍得入　南无归依供养婆伽梵如来应正等觉金色宝光妙行成就佛(如是七遍)。
　　次申供养等　今对诸佛诸大菩萨圣众面前。若闻金色宝光妙行成就如来名号。正念思惟称扬圣号。恭敬供养礼拜七遍威神之力。亦如金色宝光妙行成就如来。所发最胜微妙上愿。惟愿我等及诸有情。造作种种屠害之业断诸生命。由斯恶业受地狱苦。设得为人短寿多病。或遭水火刀毒所伤当受死苦愿令我等乃至证得无上菩提。所有恶业悉皆消灭。无病长寿不遭横死。
　　又愿我等及诸有情。作诸恶业以力窃夺。或盗财物当堕恶趣。设得为人生贫穷家。乏少衣食常受困苦。惟愿我等乃至证得无上菩提。所有恶业悉皆消灭。衣服饮食无所乏少。愿得丰足。
　　又愿我等及诸有情。所有众生更相凌慢。共为仇隙递互杀害。惟愿我等乃至证得无上菩提。如是苦恼愿得消灭。各起慈悲犹如父母。
　　又愿我等及诸有情。所有众生由诸贪欲嗔痴缠覆。在家出家男女七众。毁犯如来所制学处。造诸恶业虚受信施。当堕地狱受诸苦报。惟愿我等乃至证得无上菩提。所有恶业悉皆消灭。断诸烦恼敬奉尸罗。于身语意善能防护永不退转。陀罗尼曰。
　　怛侄他(一)悉帝悉帝苏悉帝(二)穆拶尼(三)穆乞叉(二合)尼(四)穆帝(五)毗穆帝(六)阿摩丽(七)毗摩丽(八)忙伽例呬阑若揭哩(二合)毗(十)啰那揭哩(二合)毗(十一)萨哩(二合)嚩阿哩(二合)他萨陀尼(十二)般啰摩哩(二合)他萨陀尼(十三)摩那昔(十四)摩诃摩那昔(十五)阿(聚呼)菩帝(十六)阿(聚呼)窒菩帝(十七)毗多婆夷(十八)苏嚩哩(二合)尼(十九)钵啰(二合)诃摩瞿瑟(二十)钵啰(二合)诃摩睹瑟(二合)胝帝(二十一)萨哩(二合)嚩阿哩(二合)提秫(二十二)萨哩(二合)嚩阿婆啰那(二十三)阿婆啰胝帝(二十四)萨哩(二合)嚩陀阿钵啰(二合)帝诃帝(二十五)拶睹噜(二合)沙瑟帝(二十六)菩陀俱胝(二十七)婆瑟胝帝那摩(二十八)萨哩嚩(二合)怛他誐多喃(二十九)莎嚩诃(三十)
　　是彼世尊如来应正等觉金色宝光妙行成就佛。坐菩提树观见众生。为贪嗔痴之所缠绕众病所逼。怨家得便或时横死。复由恶业堕地狱中受大极苦。为利是等苦恼众生。为除业障究竟安住无上菩提。说此神咒。我等诚心诵持神咒摄授之力。惟愿我等及诸有情。所有极重五无间罪。及诸业障悉皆消灭。所有希求究竟圆满。临命终时见彼世尊金色宝光妙行成就如来慈悲护念。从此命终即得往生如来应正等觉金色宝光妙行成就佛国土之中。诸宝莲花狮子座上莲花化生。证得种种陀罗尼门三摩地门一切功德。复于导师金色宝光妙行成就如来十方如来。听闻妙法承事供养。蒙佛欢喜经须臾间。于诸佛国无碍得入。南无归依供养婆伽梵如来应正等觉无忧最胜吉祥王佛(如是七遍)。
　　次申供养等　今对诸佛诸大菩萨圣众面前。若闻无忧最胜吉祥王佛名号。正念思惟称扬圣号。恭敬供养礼拜七遍威神之力。亦如无忧最胜吉祥王如来。所发最胜如妙上愿。惟愿我等及诸有情。常为忧苦之所缠逼。惟愿我等乃至证得无上菩提。所有忧悲及诸苦恼悉皆消灭。亦愿不受爱别离苦长寿安稳。
　　又愿我等及诸有情。造诸恶业生在无间黑暗之处。大地狱中受诸苦恼。惟愿我等蒙无忧最胜吉祥王如来身光照触。所有业障悉皆消灭。乃至证得无上菩提。解脱众苦生人天中随意受乐。
　　又愿我等及诸有情。造诸恶业杀盗邪淫。于其现身受刀杖苦。当堕恶趣。设得人身短寿多病生贫贱家。衣服饮食悉皆乏少。常受寒热饥渴等苦。身无色光所感眷属皆不贤良。惟愿我等乃至证得无上菩提。随所愿求饮食衣服悉皆充足。如彼诸天身光可爱得善眷属。
　　又愿我等及诸有情。若为药叉诸恶鬼神之所娆乱。夺其精气受种种病及诸苦恼。惟愿我等乃至证得无上菩提。诸恶药叉及诸鬼神。悉皆退散各起慈心。所夺精气复得如本。一切病苦皆得解脱。
　　又愿我等从此命终。即得往生无忧最胜吉祥王佛国土之中。诸宝莲花狮子座上莲花化生。证得种种陀罗尼门三摩地门一切功德。复于导师无忧最胜吉祥王如来十方如来。听闻妙法承事供养。蒙佛欢喜经须臾间。于诸佛国无碍得入　南无归依供养婆伽梵如来应正等觉法海雷音佛(如是七遍)。
　　次申供养等　今对诸佛诸大菩萨圣众面前。若闻法海雷音佛名号。正念思惟称扬圣号。恭敬供养礼拜七遍威神之力。亦如法海雷音如来。所发最胜微妙上愿。惟愿我等及诸有情。若生于彼邪见之家。于佛法僧不生净信。远离无上菩提之心。惟愿我等乃至证得无上菩提。无明邪慧日夜消除。于三宝所深生正信。不复退转无上菩提之心。
　　又愿我等及诸有情。生在边地。由近恶友造众罪业不修善品。三宝名字曾不经耳。命终之后堕三恶趣。彼诸众生暂时得闻法海雷音如来名字。亦闻法云法海音声。闻此法音。惟愿我等及诸众生。乃至证得无上菩提。所有如是业障消除。遇善知识不堕恶趣。于菩提心永不舍离。
　　又愿我等及诸有情。衣服饮食卧具医药。资生所须悉皆乏少。由此因缘生大忧苦为求觅故造众恶业。惟愿我等乃至证得无上菩提。衣服饮食卧具医药资生所须。随念皆得无不具足。
　　又愿我等及诸有情。由先恶业共相斗诤作不饶益。弓箭刀杖互为损害。惟愿我等一切众生。乃至证得无上菩提。以诸刀杖互为相害。各起慈心不相伤害。悉皆退散不善之念。亦不自生况于前人。欲断其命常行喜舍。各各资具受用等物。生知足心无复侵扰。
　　又愿我等从此命终。即得往生法海雷音佛国土之中。诸宝莲花狮子座上莲花化生。证得种种陀罗尼门三摩地门一切功德。复于导师法海雷音如来十方如来。听闻妙法承事供养。蒙佛欢喜经须臾间。于诸佛国无碍得入。

　　药师琉璃光王七佛本愿功德经念诵仪轨卷上



　　药师琉璃光王七佛本愿功德经念诵仪轨卷下

　　　　善护尊者造
　　　　大元三藏沙门沙啰巴奉　诏译
　　南无药师琉璃光王如来　南无归依供养婆伽梵如来应正等觉法海胜慧游戏神通佛(如是七遍)。
　　次申供养等　今对诸佛诸大菩萨圣众面前。若闻法海胜慧游戏神通佛名号。正念思惟称扬圣号。恭敬供养礼拜七遍威神之力。亦如法海胜慧游戏神通如来所发最胜微妙上愿。惟愿我等及诸有情。造众恶业种植耕耘损诸生命。或复兴易欺诳他人。战阵兵戈常为杀害。惟愿我等。乃至证得无上菩提。资生之具不假营求随心满足。
　　又愿我等及诸有情。造十恶业杀害等罪。由此因缘当堕地狱。惟愿我等乃至证得无上菩提。于十善道皆得成就不堕恶趣。
　　又愿我等及诸有情。不得自在系属于他。或被禁系杻械枷锁。鞭杖苦楚乃至极刑。惟愿我等乃至语得无上菩提。所有厄难禁系鞭挞皆得解脱。获得自在威德满足。
　　又愿我等及诸有情。造诸恶业寿命短促。于诸时中不遭夭横。临命终时暂时耳闻法海胜慧游戏神通如来名号。正念现前解脱众难。常生中国受胜妙乐。惟愿我等乃至证得无上菩提。永离诸难常受人天殊胜妙乐。
　　又愿我等从此命终。即得往生法海胜慧游戏神通佛国土之中。诸宝莲花狮子座上。莲花化生。证得种种陀罗尼门三摩地门一切功德。复于导师法海胜慧游戏神通如来十方如来。听闻妙法承事供养蒙佛欢喜。经须臾间于诸佛国无碍得入　南无归依供养婆伽梵如来应正等觉药师琉璃光王佛(如是七遍)。
　　次申供养等　今对诸佛诸大菩萨圣众面前。若闻药师琉璃光王佛名号。正念思惟称扬圣号。恭敬供养礼拜七遍威神之力。亦如药师琉璃光王如来所发最胜微妙上愿。惟愿我等及诸有情。以三十二大丈夫相八十随好。庄严其身光明炽燃。照耀无量无边世界。惟愿我等令诸有情。亦复如是等无有异。
　　又愿我等及诸有情。身如琉璃内外明彻。净无瑕秽光明广大。功德巍巍身善安住。焰网庄严过于日月。惟愿我等及诸有情。乃至证得无上菩提。如药师琉璃光王如来等无有异。幽冥众生悉蒙开晓互得相见。随意所趣作诸事业。
　　又愿我等及诸有情。是彼药师琉璃光王如来。而以无量智慧方便。复令我等及诸众生。乃至证得无上菩提。皆得无尽所受用物。莫令众生有所乏少。
　　又愿我等及诸有情行邪道者。惟愿我等及诸有情。乃至证得无上菩提。悉令安住菩提正路。若行声闻独觉劣乘。皆以大乘愿安立之。
　　又愿我等及诸有情。于佛法中修行梵行。一切皆令得不缺戒。善防三业无有毁犯。惟愿我等乃至证得无上菩提。设有毁犯还得清净不堕恶趣。
　　又愿我等及诸有情。诸根不具丑陋顽愚。盲聋喑哑癵躄皆伛。白癞癫狂种种病苦之所缠逼。惟愿我等及诸众生。乃至证得无上菩提。所有病苦悉皆消灭。诸根具足端严智慧。
　　又愿我等及诸有情。贫穷困苦无救无归。无医无药无亲无家。惟愿我等及诸有情。乃至证得无上菩提。众病消除眷属增盛。资财无乏身心安乐。
　　又愿我等及诸有情。为女人身百恶逼恼。极生厌恶愿舍女身。惟愿我等及诸有情。乃至证得无上菩提。一切皆得转女成男具丈夫相。
　　又愿我等及诸有情。为魔罗网及诸外道之所缠缚。若堕种种恶见稠林。惟愿我等及诸有情。乃至证得无上菩提。皆当摄授远离邪见令生正见。渐令修习诸菩萨行。速证无上正等菩提。
　　又愿我等及诸有情。王法所拘幽禁牢狱。枷锁鞭挞乃至极刑。复有众多苦楚之事。逼功忧恼无暂乐时。惟愿我等及诸有情。乃至证得无上菩提。仗佛威力一切忧苦皆得解脱。
　　又愿我等及诸有情饥火所恼。为求食故告诸恶业。惟愿我等及诸有情。乃至证得无上菩提。仗佛威力能令皆得上妙饮食。随意饱满。复以法味而得安乐。
　　又愿我等及诸有情。身无衣服蚊虫寒热之所逼恼。惟愿我等及诸有情。乃至证得无上菩提。仗佛威力随其所好。即得种种上妙衣服。宝庄严具香花伎乐。适意相忭皆令丰足无诸苦恼。
　　又愿具足圣所受戒。远离烦恼之所逼迫。于普解脱久住安乐。从此命终即得往生药师琉璃光王佛国土之中。诸宝莲花狮子座上。莲花化生。证得种种陀罗尼门三摩地门一切功德。复于导师药师琉璃光王如来十方如来。听闻妙法承事供养蒙佛欢喜。经须臾间于诸佛国无碍得入　南无归依供养婆伽梵如来应正等觉释迦牟尼佛(如是七遍)。
　　次申供养等　今对诸佛诸大菩萨圣众面前。若闻释迦牟尼佛名号。正念思惟称扬圣号。恭敬供养礼拜七遍威神之力。我等导师释迦牟尼佛。为利当来一切有情业障覆蔽。种种疾病之所逼迫。忧悲苦恼常被挠害。及诸贫穷困苦有情而作义利。亦为人天利益安乐摄受圆满。七佛如来善巧方便。广大殊胜微妙上愿欢喜。而告曼殊室利。若复有人舍诸烦恼。欲供养彼如来本愿微妙功德经。昼夜六时思惟其义。应先敬造七佛形像。可于净处以诸香华悬缯幡盖。上妙饮食及诸供养而为供养。七日清净持八戒斋。于彼净处应发胜誓。愿生彼佛如来国中。于诸有情当起利乐大慈悲心。即说咒曰。
　　怛侄他(一)矩弥矩弥(二)曳蔑尼弥呬(三)么帝么帝(四)萨嚩(二合)陀怛他誐多(五)三么侄帝瑟致帝(六)阿帝摩帝(七)婆例钵婆秫陀尼(八)萨哩嚩(三合)钵那那设耶(九)么么菩帝(十)菩多帝蔑(十一)鸣蔑矩蔑(十二)菩陀(十三)佉姹婆哩秫陀尼(十四)驮蔑尼驮弥(十五)密噜密噜(十六)密噜室佉哩(十七)萨哩(二合)嚩阿伽逻弥哩(二合)睹(十八)尼婆啰尼(十九)菩帝苏菩帝(二十)菩陀阿底瑟提帝拏(二十一)啰干睹弥(二十二)萨哩(二合)嚩帝嚩(二十三)三藐阿三藐(二十四)萨摩那诃[口*闌]睹(二十五)萨哩(二合)嚩菩驮(二十六)菩提萨埵(二十七)设弥设弥(二十八)钵啰(二合)设曼睹弥(二十九)萨哩嚩(二合)曳底(合口)钵姹婆别陀耶(三十)部乌哩尼(三十一)部啰耶弥(三十二)萨哩嚩(二合)阿设耶(三十三)毗琉璃耶钵啰(二合)帝婆昔(三十四)萨哩嚩(二合)钵婆乞叉(二合)阳伽哩莎诃(三十五)
　　若有善男子善女人。以此琉璃宝光陀罗尼咒。至心诵持满千八遍。彼诸如来及诸菩萨悉皆护念。执金刚菩萨并诸释梵四天王等亦来卫护。是人所有五无间罪。一切业障悉皆消灭无病延寿。亦无横死及诸疾疫。他方盗贼欲来侵境。斗诤战阵言讼仇隙饥歉旱涝。如是等怖一切皆除共起慈心。有所愿求无不遂意亦复如是。惟愿我(某甲)等一切有情为作饶益故。依经仪轨修建道场。会集七佛一切如来圣众面前。供养发愿诵陀罗尼。云何摄授如经所说。一切摄授功德善利。愿令我等及诸有情。于今现世悉皆获得。惟愿慈悲愿垂摄授。诸如来语真实正等无有变易。愿与我等愿以真实。现获摄授现获摄授。
　　蠲除无明最胜灯　　能除病苦妙良药
　　微妙最上诸法宝　　归依供养我敬礼

　　最上法宝真实摄授力。惟愿我等生生世世。执持一切微妙法宝。愿垂摄授愿垂摄授。大圣曼殊室利童子菩萨摩诃萨。心离众垢荡无纤瑕。具足种种无量功德。清净光明庄严身体。复能净除诸恶趣道。一切人天修罗龙王持种仙等咸皆顶礼莲花足尘。我亦如是归依敬礼　南无归依供养大圣曼殊室利菩萨摩诃萨(如是七遍)。
　　次申供养等　婆伽梵曼殊室利。为彼恶世一切有情业障覆蔽。种种疾病之所逼迫。忧悲苦恼常被挠害。种种恶见之所缠绕。渐渐堕落鄙下地位。怜愍是等一切众生故。令人闻彼如来名号。决定菩提得不退转。所有罪业一切障难悉皆消灭。令诸魔类不复欺凌。诸恶苦恼使令殄灭。及诸希求亦令圆满随心满足。是故导师释迦牟尼佛。说此七佛如来名号最胜广大微妙上愿经时特为启请于众会前白言。世尊我于当来末法之时。若复有人于此经典受持读诵。或复为他演说开示。若自书写若教人书恭敬尊重。而以种种花香涂香。末香烧香华鬘缨络。幡盖伎乐而为供养。令诸净信男子女人。得闻七佛名号。乃至睡中亦以佛名令其觉悟。复以上妙五色缯彩而裹帙之。洒扫净处安高座上。是时四大天王与其眷属及余无量百千天众。皆诣其所供养守护受持经者。当知是处无复横死。亦复不为诸恶鬼神夺其精气。设已夺者还得如故身心安乐。是故亦如经中所说。大圣妙旨真实正等。无有变易不舍本誓。惟愿住此供养香坛受用供养。亦愿住彼如来会前。劝请警觉往昔弘誓。圆满我等仪轨道场。亦愿我等一切有情。见前获得如经所说功德善利。愿垂摄授愿赐摄授　南无归依供养救脱菩萨摩诃萨(如是七遍)。
　　次申供养等　大圣救脱菩萨。为彼恶世一切有情烦恼困苦。怜愍饶益是等众生故。对世尊前在大众中而白佛言。世尊于后末世像法起时。若有众生为诸病苦之所逼恼。身形羸瘦不能饮食。喉唇干燥目视皆暗死相现前。父母亲属朋友知识啼泣围绕。身卧本处见彼琰魔法王之使。引其神识将至王所。然诸有情有俱生神。随其所作善恶之业。悉皆记录授与彼王。王即依法问其所作。随彼罪福而处断之。是时病人亲属知识。若能为彼归依药师琉璃光如来及诸如来。种种庄严如法供养。而彼神识或经七日。或二七日至七七日。如从梦觉复本精神。皆自忆知善不善业所得果报。由自证见业报不虚。乃至命难亦不造业。供养法者大德阿难。若有病人及余灾厄欲令脱者。当为其人七日七夜持八斋戒。应以饮食及余资具。随其所有供佛及僧。昼夜六时恭敬供养。礼拜七佛如来。读诵此经四十九遍。燃四十九灯。造彼如来形像七躯。一一像前各置七灯。其七灯状圆若车轮。乃至四十九夜光明不绝。造杂彩幡四十九首。并一长幡四十九尺。放四十九生。大德阿难是为供养如来法式。若刹帝利灌顶王等灾难起时。所谓人众疾疫难。他国侵逼难。自界叛逆难。星宿变怪难。日月薄蚀难。非时风雨难。过时不雨难。彼刹帝利灌顶王等。尔时当于一切有情。起大悲心放大恩赦。脱诸幽厄苦恼众生。如前法式供养药师琉璃光如来及诸如来。由此善根及彼如来本愿力故。令其国界即得安稳。风雨顺时谷稼成熟。国内众生无病安乐。又无暴恶药叉等神共相恼乱。一切恶相悉皆隐没。面刹帝利灌顶王等。皆得增益寿命色力无病自在。是故亦如经中所说。大圣妙旨真实正等。无有变易不舍本誓。惟愿住此供养香坛受用供养。亦愿住彼如来会前。劝请警觉往昔弘誓。圆满我等仪轨道场。亦愿我等一切有情。见前获得如经所说功德善利。愿垂摄授愿赐摄授　南无归依供养金刚手菩萨摩诃萨　南无归依供养大梵天王天主帝释持国天王增长天王广目天王多闻天王诸优婆塞及诸护法一切圣众(如是七遍)。
　　次申供养等　金刚手菩萨摩诃萨。大梵天王。天主帝释。持国天王。增长天王。广目天王。多闻天王。诸优婆塞。及诸护法一切圣众。往昔在彼众会面前。真实天语白言世尊。我等大众皆已得闻七佛本愿殊胜功德。及见诸佛亲承供养世尊。若于其处有此经典及七佛名陀罗尼法。流通供养乃至书写。我等悉皆承佛威力。即往其处拥护于彼国王大臣城邑聚落男子女人。勿令众苦及诸疾病之所恼乱。我等即是报诸佛恩。亦令是等不为横死。斗诤战阵言讼仇隙亦皆消灭。有所愿求无不遂意。常得安稳财食丰足。一切时中常当卫护。世尊我等亲于佛前自立要誓。若有净信男子女人。忆念我者应诵此咒。即说咒曰。
　　怛侄他(一)阿矩么矩陀罗矩(二)么么矩矩丽(三)诃呼醯(四)么啰(二合)么啰(二合)么啰(二合)么啰(二合五)粗粗丽(六)粗丽莎嚩(二合)诃(七)
　　若有净信男子女人。诵七佛名及此神咒。读诵书写恭敬供养。现世皆得无病长寿离众苦恼不堕三涂。得不退转乃至菩提。彼诸佛土随意受生。常见诸佛得宿命智。念定总持无不具足。如是发大弘愿要誓。
　　尔时执金刚菩萨摩诃萨。诣彼佛所白言世尊。为护未来持经之人。令无众恼所求满足。我今为说陀罗尼曰。
　　南无馺多喃(一)三藐三菩陀喃(二)南无萨哩嚩(二合)嚩日啰(二合)陀啰喃(三)怛侄他(四)唵嚩日哩(二合)嚩日哩(二合五)摩诃嚩日哩(二合六)嚩日啰(二合)婆设陀哩尼(七)三摩三摩三曼[多*頁](八)阿钵啰(二合)帝诃驮嚩日哩(二合九)设么设么(十)钵啰(二合)设曼睹(十一)萨哩嚩(二合)毗耶(二合)陀耶(十二)矩噜矩噜(十三)萨哩嚩(二合)伽啰(二合)么尼(十四)萨摩耶么奴瑟么(二合)啰婆伽梵(十五)嚩日啰(二合)婆尼(十六)萨哩嚩(二合)阿商弥钵哩脯啰夷莎嚩(二合)诃(十七)
　　世尊若复有人持七佛名。忆念彼佛本愿功德。并持此咒读诵演说。我令彼人所愿满足无所乏少。若欲见我问善恶者。应当书写此经。造七佛像并执金刚菩萨像。皆于像身安佛舍利。于此像前如上所说。以诸香华悬缯幡盖。上妙饮食及诸伎乐。而为供养礼拜旋绕。于众生处起慈悲心。受八戒斋日别三时澡浴清净三时更衣。从白月八日至后月十五日。每日诵咒一百八遍心无散乱。我于梦中即现自身共为言说。随所求者皆令满足。是故亦如经中所说。大圣妙旨真实正等。无有变易不舍本誓。惟愿住此供养香坛受用供养。亦愿慈悲圆满我等仪轨道场。
　　又愿我等一切有情。见前获得如经所说功德善利。愿垂摄授愿赐摄授。
　　复愿七佛本愿功德经。及诸经典一切法宝。久住世间流布十方。愿大兴隆增盛利乐。
　　又愿我等受持法门。及国界中所有人民。及诸孳畜。而生种种疾病疫疠种种患难。旱涝霜雹损坏苗稼。妖孽变怪一切恶相。不吉祥事恼害众生。如是等类诸恶鬼神。常在于国往来恼害。起诸灾难如是等难。我(某甲)等由先业招或现业感。及为方所祖宗相继。与(某甲)等身命国界。威力自在眷属资具。人民孳畜一切盛事。而作障碍于诸鬼神。以诸方便随各所宜悉皆调伏。弃舍怨恨恼害之心。以慈善心辟除向前。诸不吉祥一切恶事愿皆隐没。从今向去使诸鬼神。莫起恶心勿作障碍。随各部类于诸圣前令自发愿。安立要誓住三摩耶。常行善事如是现前。愿垂摄授愿赐摄授　吉祥威德优婆塞十二药叉大将者　南无归依供养宫毗罗药叉大将　南无归依供养跛折罗药叉大将　南无归依供养迷企罗药叉大将　南无归依供养安底罗药叉大将　南无归依供养頞你罗药叉大将　南无归依供养珊底罗药叉大将　南无归依供养因陀罗药叉大将　南无归依供养波夷罗药叉大将　南无归依供养摩虎罗药叉大将　南无归依供养真陀罗药叉大将　南无归依供养招住罗药叉大将　南无归依供养毗羯罗药叉大将。
　　次申供养等　吉祥威德优婆塞十二药叉众。一一大将各有七亿药叉眷属。当愍念我昔在会上真实天音。同时举声而白佛言。世尊我等今者蒙佛威力。得闻药师琉璃光王等如来名号。于诸恶众无复怖畏。我等相率皆同一心。乃至尽形归佛法僧。誓当荷负一切有情。为作义利饶益安乐。随于何处城邑聚落空闲林中。若有此经流布读诵。或复受持七佛名号恭敬供养者。我等眷属卫护是人令脱众难。所有愿求悉令满足。
　　尔时世尊赞诸药叉大将言。善哉善哉大药叉将。汝等念报七佛如来恩德。常应如是利益安乐一切有情。亦如赞许惟愿今时。引领调顺一切善众赴此供养。以慈愍心受用供养。圆满我等仪轨道场。亦愿我等一切有情。见前获得如经所说功德善利。愿垂摄授愿赐摄授。
　　复愿七佛本愿功德经。及诸经典一切法宝。久住世间流布十方。愿大兴隆利乐有情。
　　又愿我等受持法门。及国界中所有人民及诸孳畜。而生种种疾病疫疠种种患难。旱涝霜雹损坏苗稼。妖孳变怪一切恶相。不吉祥事恼害众生。如是等类诸恶鬼神。常在于国往来恼害。起诸灾难如是等难。我(某甲)等由先业招或现业感。及为方所祖宗相继。与(某甲)等身命国界。威力自在眷属资具。人民孳畜一切盛事。而作障碍于诸鬼神。以诸方便随各作宜悉皆调伏。弃舍怨恨恼害之心。以慈善心辟除向前。诸不吉祥一切恶事愿皆隐没。从今向去使诸鬼神。莫起恶心勿作障碍。随各部类于诸圣前令自发愿。安立要誓住三摩耶。常行善事如是现前。愿垂摄授愿赐摄授　如是一一由诸供养发愿祈祷已。
　　复次诵陀罗尼令作沐浴。复于诸圣通申供养又祈祷云　依七佛如来本愿功德经仪轨。修建香坛供养道场。奉请婆伽梵如来应正等觉。七佛如来释迦牟尼佛一切圣众。称扬圣号恭敬礼拜。亦如本愿发大誓愿。对诸圣前忏悔罪业。随喜善根请转法轮。劝住世间诸善根力。及仗威德微妙上愿摄授之力。伏愿大圣皇帝无始已来。所有罪业愿尽消灭。无诸疾病寿命延长。天冠永固宝域无疆。世出世间种种盛事愿得丰富。圆满二种福智资粮。究竟愿证三界法王。正等正觉金刚宝位。百官黎庶一切人民。无内外难安乐丰足。究竟愿证无上菩提。
　　又愿国内一切人民及诸众生。所有疾疫种种灾难。禾稼不熟冤贼侵逼。不吉祥事愿令殄灭。风雨顺时五谷丰登孳畜增益。一切人民及诸众生永受快乐。当来愿生极乐世界。面见世尊听闻妙法。速得圆满二种资粮。克证无上佛果菩提。
　　又愿法宝永住世间。愿大兴隆利乐有情。
　　复次求索忍纳奉送者　婆伽梵如来应正等觉七佛如来。我等导师释迦牟尼佛菩萨圣众。我(某甲)等为诸有情请作利益故。然由我等恶世众生。心行鄙劣皆不清净无知放逸。身语意业共烦恼俱。供养资具不能具足垢染触污。修彼仪轨不能如法。乖诸圣意所有罪愆。惟愿圣众不舍慈悲。怜愍我等愿垂忍纳。
　　又愿我等所有善事。莫令转为诸障碍事。惟愿如是愿垂摄授愿赐摄授　奉送者。
　　汝今利益有情已　　随所希求赐成就
　　奉送世尊归本土　　当请慈悲愿降临

　　惟愿世尊具大慈悲怜愍我等。已作利益请诸圣众。以大神通愿归本土。

　　药师琉璃光王七佛本愿功德经念诵仪轨卷下


