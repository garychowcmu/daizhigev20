  都部陀罗尼目
　　唐 不空译




　　都部陀罗尼目一卷

　　　　开府仪同王司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　瑜伽本经都十万偈。有十八会。初会经名一切如来真实摄。其经说五部。佛部(毗卢遮那佛以为部主)金刚部(阿閦佛为部主)宝部(宝生佛以为部主)莲花部(阿弥陀佛以为部主)羯磨部(不空成就佛以为部主)彼五部主。各有四菩萨以为眷属。前右左背而安列。四内供养。各属四部。次第应知。四外供养亦属四部。四门钩索锁铃。四部次第应知。
　　又有四方贤劫中十六大菩萨。表贤劫中一切菩萨。
　　又外有五类天。一一类有四天。总有二十天并妃后。
　　复有五类成二十。五类者上界四天。
　　住虚空四天　　游虚空四天
　　地居有四天　　居地底四天

　　瑜伽部曼茶罗有四。一金刚界。二降三世。三遍调伏。四一切义成就。此四曼茶罗。表毗卢遮那佛内四智菩萨。谓金刚灌顶莲花羯磨为四智。
　　又四智谓大圆镜平等性妙观察成所作为四智矣。又一一曼茶罗。建立六曼茶罗。所谓大曼茶罗。三昧耶曼茶罗。法曼茶罗。羯磨曼茶罗。四印曼茶罗。一印曼茶罗。唯降三世曼茶罗具十曼茶罗。余皆具六曼茶罗一切印契一切法要。以四智印摄尽。大智印。以五相成本尊瑜伽。三昧耶印(以二手和合金刚缚发生成印)。
　　法智印(名本尊种子法身三摩地一切契经文义)羯磨智印(以二手金刚拳如执持器仗幖帜如身威仪形)。
　　又瑜伽中四种眼(敬爱法)。炽盛眼(钩召)忿怒眼(降伏心杀害烦恼也)慈悲眼(除毒息怨敌也)。
　　又一切如来教集瑜伽中。一百二十种护摩。依二十五种炉。于护摩炉中。契印幖帜各异。所求迅速成办。世间出世间成就果报。诸会浩汗文义稍多。恐文繁。且略指方隅。依毗卢遮那成道经。大本十万偈。可有三百卷经。唐国所译略本七卷。此经中。说一百六十心十缘生句。及五轮。地轮水轮火轮风轮空轮也。此经中。二种修行。菩提心以为因。大悲以为根本方便为究竟。依胜义世俗。二谛若依胜义修行。建立法身曼茶罗。是故此经中说。先称虚空中曼茶罗。是故观本尊法身。远离形色犹如虚空。住如是三摩地。若依世俗谛修行。依四轮以为曼茶罗。本尊。
　　圣者若黄色。住地轮曼茶罗(其形方名金轮)圣者若白色。住水轮曼茶罗(其形圆名水轮)圣者若赤色。住火轮曼茶罗(其形三角)圣者若青若黑。住风轮曼茶罗(其形如半月)大曼茶罗安于八叶莲花台。五佛四菩萨安于台叶。中曼茶罗外。又有三种曼茶罗。一者一切如来曼茶罗。二者释迦牟尼曼茶罗。三者文殊师利曼茶罗。此曼茶罗。名为大悲胎藏曼茶罗。若弟子受灌顶法。小曼茶罗极微妙委曲。余部所不代。此中修行供养。兼存二种法谓事与理为二也此经中。护摩火天有四十种。就中一十二种火为最胜。炉形及木。有乳果类苦练。所用各不同。东西南北祈愿各殊。内外护摩亦依五轮。求四种事速疾成就。息灾增益降伏敬爱。所请火天各各不同。寂静熙怡忿怒喜怒。次第应知。
　　若苏悉地经。教中依三部。所谓佛部(五佛顶等)莲花部种类甚多。金刚部金刚萨埵等。变化无量。有三种三昧耶。佛部莲花部金刚部。有三部心真言。
　　尔那尔迦(半音呼一)阿嚧力(二)嚩日啰(二合)地叨(二合)(三)
　　部主有三种。金轮王佛顶佛部主。莲花部主马头观自在。金刚部主三世胜金刚。
　　三种部母。佛部佛眼以为部母。莲花部白衣观自在以为部母。金刚部忙么鸡菩萨以为部母。
　　三种明妃。佛部无能胜菩萨以为明妃。莲花部多罗菩萨以为明妃。金刚部金刚孙那利菩萨以为明妃。
　　三种忿怒。不动尊佛部忿怒。忿怒钩莲花部忿怒。军茶利金刚部忿怒。
　　有四种界。金刚橛地界。金刚墙八方界。金刚网上方界。密缝。阿三莽拟你界。
　　又有四种界。结护曼茶罗。金刚索护东方。金刚幢幡护西方。金刚迦利护南方。金刚峰护北方。又大界名商羯罗。设佛顶轮王等邻近。不被障碍。此经中。修真言者成就世间悉地。依时依处。时者谓三时。处谓本尊像前。有供养五种。除阏伽。一者涂香。二者花鬘。三者烧香。四者饮食。五者灯明。白(北)黄(东)黑(南)赤(西)随息灾增益降伏敬爱。所求应知。成就者十八种物随身。广如经说。
　　三时澡浴三时换衣。一月分为四时。从月生一日至八日。应作息灾。从九日至十五日。应作增益。从十六日至二十三日。应作降伏。从二十四日至月尽日。为敬爱法。[麩-夫+主]呬耶经亦同苏悉地。说分布曼茶罗。及絣地法。此经中极微细。不可具录。
　　又八方。其护持帝王营从兵法。五天竺国深敬信佛法。于帝王可传。苏婆呼童子经。此经中说办求成就人护摩。杵金银铜铁石水精佉陀罗木等。无量种各不同杵。五股三股一股。长十六指为上。十二指为中。八指为下。乃至一指节者为下。此经中说。不持金刚杵。念诵者无由得成就。金刚铃者。是般若波罗蜜义金刚杵者是。菩提心义。能坏断常二边。契合中道。有十六菩萨位。亦表十六空为中道。两边各有五股。五佛五智义。亦表十波罗蜜。能摧十种烦恼。成十种真如。便证十地。证金刚三摩地获金刚智。坐金刚座。亦是一切智智。亦名如来自觉圣智。若不修此三摩地智。得成佛者。无有是处。恐文繁不能广述。若广释。穷劫不可说尽。怚唎三昧耶经。同毗卢遮那集会。所有圣众修行教法。自性成就。此教中修行者。但住菩提心。大悲志愿。不舍无尽众生界。所不应事不可建不可食若为者犯三摩耶。此经中。说诵大轮金刚真言。不染诸愆过。以为方便。现生一切真言速疾成就。此经中不动尊等。四十二如来僮仆使者。若修真言行菩萨。坚持菩提心。我等承事供养拥护。食彼修行者残食。彼等至无上菩提诸有作障者毗那夜迦不。得其便。速证无上菩提。

　　都部陀罗尼目一卷


