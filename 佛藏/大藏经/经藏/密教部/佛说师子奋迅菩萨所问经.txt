  佛说师子奋迅菩萨所问经
　　失译




　　佛说师子奋迅菩萨所问经

　　　　失译人名今附东晋录
　　如是我闻。一时佛在阿耨大池边龙王宫中。与大比丘僧五百人俱。大菩萨众满足千人。皆得陀罗尼。住于十地应绍尊位。一生当得阿耨多罗三藐三菩提。于诸法界通达无碍。以大庄严而自庄严。于佛智德心无疑滞。尔时有一菩萨。名师子奋迅。来在会坐。即从座起整衣服。偏袒右肩右膝著地。合掌向佛白佛言。世尊若有众生。以敬信心供养佛者得几许福。佛告师子奋迅菩萨言。善男子莫作是言。所以者何。若供养佛论其福聚无量无边。何以故。如来成就无量戒身定身慧身解脱身解脱知见身故。师子奋迅若有众生见一切智。清净信心供养恭敬尊重赞叹。施诸所安衣服饮食卧具医药安身所须。以如是等现在供养。若复有人于佛灭后供养舍利如芥子许。是二人福正等无异。复次师子奋迅。若有在家菩萨。以如须弥山等七宝聚。供养声闻缘觉乘人。复有出家修道之人。因菩提心持一小钱以用布施。此福胜前百分千分。百千万亿分阿僧祇分不可称计。算数譬喻所不能及。复次师子奋迅。若有众生百千岁中。以一切乐具现在供养于佛世尊。若复有一人于佛灭后。若以一华供养如来。若扫洒佛塔若涂治塔地。烧香然灯幡盖伎乐以供养佛。作如是言。南无佛陀。于无量阿僧祇劫备修苦行。集诸功德成等正觉。利益成就无量众生。若能如是起真实心供养佛者。是人于后若一劫若百劫若千万劫。不堕恶道。复次师子奋迅。有陀罗尼名曰花聚。我今为欲利益安乐饶益多众生故。怜愍世间利安天人故。今当说之。师子奋迅若有受持此花聚陀罗尼者。是人常得宿命智通。后终不堕三恶道中。生无难处不离三宝。终不生于下贱之家不离念佛。所往受生诸根不缺。生生不失菩提之心。生得种种甚深辩才。常见十方阿僧祇佛。尔时世尊即说此陀罗尼。
　　多哒咃　屠逻泞　陀罗尼　牟泞　波逻娑散泞　悉题战题攡　那牟支　涅呵攡卢伽波[口*提]　佛[口*提]波提　[口*提]攡　迦罗[口*知]郁迦吒罗殊波竭汦　汦殊波[口*提]　肥舍　逻佛提　旦摩婆嘶　阿叉蛇兮　波伽汦　阿灭律多兮　波休多题汦殊伐　[口*提]呢[口*提]蛇　三摩頞汦　汦殊伽逻伐[口*提]　[口*提]拏佛提　因提利蛇佛提　莎诃
　　师子奋迅。若有闻是花聚陀罗尼名。以净信心忆念诵持。欲修行者。应用二月三月八月行之。从月八日修念佛心乃至十五日。昼三时夜三时一心念佛。以香花灯明供养三宝。至十五日见一切佛。乘莲华座而为说法。得陀罗尼忆念坚固意志明了。从是以后乃至菩提。一切所闻忆持不忘。一切经书工巧伎术一切三昧。心得清净除见四谛。何以故。此法无漏所摄故。说是法时。师子奋迅菩萨。及诸菩萨比丘。天龙夜叉乾闼婆阿修罗世人非人。闻佛所说欢喜奉行。

　　佛说师子奋迅菩萨所问经


