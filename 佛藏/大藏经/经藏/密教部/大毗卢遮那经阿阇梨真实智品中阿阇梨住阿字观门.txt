  大毗卢遮那经阿阇梨真实智品中阿阇梨住阿字观门
　　唐 惟谨述




　　大毗卢遮那经阿阇梨真实智品中阿阇梨住阿字观门(亦名四重字轮曼荼罗成身观亦名三重布字成身曼荼罗观行)

　　　　净影寺比绮院五部持念僧惟谨述

　　成入理轨仪一卷

　　夫言阿阇梨者。解秘中最秘真言智大心。阿字名种子故。一切如是依法皆遍受。若于此教法。解斯广大智正觉大功德。说名阿阇梨。是即为如来。亦即名为佛。梵云汗[口*栗]驮。汗[口*栗]驮者。即是真实心。即是阿字。夫言阿字者。即是一切诸佛之母。是一切真言生处。最为上妙。佛心之字。若言阿字内音。即是喉中之音。当知此阿字遍布一切支分。即是本不生义。梵有二音。一名阿刹啰。是根本字。亦名不动义。不动者是菩提心义。如最初二音阿阿。是根本字。次从伊伊。乃至污奥。凡十二字。皆是从生增加之字。皆是女声。其根本字者。是男声。男声是慧义。女声是定义。又解说有五声。阿字体声。阿字行声。伊伊至污奥。凡十二字。皆是三昧之声。暗字证三菩提之声。恶字是入大般涅槃之声。若见仰壤拏曩莽。即同上点。亦是证三菩提之声。若见野啰等八字。即同傍点。亦是大般涅槃之声。其根本字。遍一切处。增加字。亦遍一切处。根本增加不相异也。皆以根本字体本。而傍角加画。是故根本增加不一不异。犹如器中盛水。因器持水。水不离器。如是更相依持。能遍内外。非但阿字遍一切处。次从迦佉誐伽仰。乃至乞洒(二合)字。亦遍一切处。何以故。皆是根本之音。其根本音者。即是阿字。又如迦字。各各自有从生增加之字。如迦字中即有计盖之字。皆是女声。缘迦字体上加画。则成增加之字。体是慧义。而加是定慧相持。合而为一。其体不失。止观双行。亦遍一切处。所以增加遍于根本。根本遍于增加。从生遍于种子。种子遍于从生。所以梵云邬婆缚。亦名发起。犹如种子生果。果还成种。今此阿字即同种子。能生多果。一一复生百千万倍。乃至展转无量不可说也。然见子识果。因既如此。当知果必如之。今此阿字亦如是也。从此根本。无师自然之智。一切智业。从此而生布诸支分。布支分者。即是自心。由此自心。即摄一切身分。离心无身。离身无心。亦同于阿字。若遍布此字者。即同诸佛。谓从字有果。即是佛能证正知。故名为正觉。犹识此字之理性者。故得如来名。此字之性理者。谓此阿字即是本不生义。又如人有心能遍。支分皆受苦乐。阿字亦遍一切支分。即是心本不生义。阿字遍一切字。若一切字无阿字。即字不成。要有阿字。若字无头。即不成字。故以阿字为头。从一阿字音。凡一切诸声中。皆有阿字之音。不得此阿字音者。从字音表。而得有声。生以有声。生以有声故遍于支分。能表一切世间出世间之法。若但见其字音。则能诠表于理。又要音韵语言。牙齿[高*皮][示*(恙-心+皿)]。得有所表。谓青黄赤白。东西南北。方圆大小。上下尊卑。一切事类。方可领解。故经云。秘密主此是遍一切处法门。又华严经云。如是字母能于一切世出世间善巧之法。以智通达。到于彼岸。殊方异艺。成综无遗。文字算数。蕴其深解。医方咒术。善疗众病。有诸众生。鬼魅所持。怨憎咒诅。恶星变怪。死尸奔逐。癫痫羸瘦。种种诸疾。咸能救之。使得痊愈。又善别知金玉珠贝。珊瑚琉璃。摩尼车璖。鸡萨罗等。一切宝藏出生之处。品类不同。价直多少。村营乡邑。大小都城。宫殿苑园。岩泉籔泽。凡是一切人众所居。菩萨或能随方摄护。又善观察天文地理。人相吉凶。鸟兽音声。云霞气候。年谷丰俭。国土安危。如是世间所有技艺。莫不该练尽其源本。又所以经云。秘密主。故以阿字为头。阿字即是真言之心。佛心之字。上来所说。阿阇梨住于佛地。义犹未了。即是此中住阿字观门。此阿字者。亦名奢摩他。亦名毗钵舍那之智。亦名真宝之智。亦名一切智智。所以经云。一切智。根本智。后得智。从后得智起大悲。从大悲起三种化身。夫阿阇梨若观此字。而相应者。即是自身同于毗卢遮那佛身。亦名金刚不坏之身。亦名普现色身。亦名三种意生身。阿阇梨谓观此阿字之轮。犹如孔雀尾轮。光明围绕。行者而住其中。即是住于佛位。是故清净法界圆镜中。现出阿字。所以从阿字旋转出生诸字。即遍一切真言名字之中。周旋往返。百千万倍。入诸旋陀罗尼门。总持无碍。所以从阿字旋转出。生三身四智。而转法轮。若行者为人作阿阇梨者。先须建立大悲胎藏曼荼罗王。住于佛位。以此诸字。合集成身。即住佛位。然布字之时。分为四重。每重皆有三种归命。头为初分。咽为二分。心为三分。脐为四分。
　　
　　凡布字之法。当从行者眉间白毫。而观迦字。右旋逐曰。而转令环。相接四重。亦复如是。一一合集成身。所以经云。迦左吒哆跛。初中后相加。以等持品类相入。自然获得菩提心行。成等正觉。及般涅槃。即是初阿阿暗恶四重之义。又迦左吒哆跢等二十字。即是中义。其伊伊至污奥。凡十二字。即是加以等持品类之义。又仰壤拏曩莽至[唬-儿+(雪-雨)]弱搦诺莫等二十字。即是后相义。故总而言之。相入自然。又解。分为三分。头为初分(黄色)。咽心为中分(白色)。脐为后分(黑色)。若用迦字为轮。即不用剑字。若用剑字为轮。即不用迦字。斯谓发菩提心。行果为中。大寂为后。是名三分。阿阇梨既如是三重成身已。其曼荼罗并及弟子。亦如是布之。三事皆成。是名秘密曼荼罗。若不了达此中意趣。难依前事法而作。不名善作。虚费其功夫。亦无所成也。又此布字之法。即是大悲胎藏三重秘密曼荼罗。自非人集真明之行。堪传授者。方以意想传之。不可文载。故师已口相授(经云但言字轮品)其伊伊至污奥。凡十二字。皆在字轮外散布。由。
　　光焰　又仰壤[口*拏]曩莽。噞[肆-聿+角]喃南鑁。[口*虐]弱搦谟莫。
　　凡五字随三轮而转。相入自然。今此轮者。即是三转法轮之义。行者相应如是布字持念。即是持明之身。犹如大日如来神力加持。等无有异。此轮亦名因缘轮。师及弟子。并曼荼罗。皆如是安布诸字。亦名秘密之轮。此诸字亦是一切佛心之字。亦名真言之轮。轮者梵音名阿刹啰轮。阿刹啰轮者。谓从一阿字轮生多字。故名为轮。阿字即是菩提体性。如摩诃毗卢遮那。住于菩提心体性。种种示现。普门利益。种种变现。无量无边。虽如是垂迹无穷。然实常住不动。亦无起灭。犹如车轮。虽复运转无穷。而中未曾动摇。由不动故。能制群机。动而无动。即是阿字本不生义。以无生无灭。即无动无退。而生一切字轮。轮无穷。是名不动之轮。阿阇梨若能如是了达不动之轮。而布诸字。其体自然。身有所表。无非密印。口有所说。皆是真言。意常止住。无非观门。凡有见闻触知之者。皆必定于无上菩提。所成福利。真实不虚。若能如是。即同毗卢遮那如来。而作佛事。常照世间。阿阇梨若持念时。或观句轮。句轮者。观本尊心。有圆明而布真言之字。轮转相接。明了现前。观此字轮。犹如白乳。次第流注。入行者口中。或注其顶。相续不绝。遍满其身。其圆明中。有种子字。字常明了。犹如流水无尽。如是持诵疲极已。即但住于寂心阿字。又言三洛叉数者也。即是三十万遍。若行者又得见本尊种子印等。即从本尊种子印中。而见本尊。如是成就已。即能遍安布诸字。而成自体。即如实知自心。成遍照之身。是名洛叉之义。若不如是相应者。于百年中。念满千万洛叉。犹不得成。何况三洛叉耶。若行者三相平等。一身实相。是一洛叉。除一切身垢。二语实相。是二落叉。除一切语垢。三意实相。除一切心垢。三垢除已。三功德生。分证如来功德。如是业相应。住菩提心戒。一切地波罗蜜。悉皆圆满。随所住法教。皆依明禁故。随所愿成果。常当于自他。悲愍而救护。经云。秘密主白佛言。云何如来应供正遍知。得一切智智。广演分布种种道。演说一切智智。各各同彼言音。住种种威仪。一切智智道一味。世尊。譬如地水火风空。自性遍一切处。皆不出阿字之门。所以金刚手问大日如来。如是智慧。以何为因。云何为根。云何究竟耶。佛告金刚手。菩提心为因。悲为根。方便为究竟。秘密主。云何菩提。谓如实知自心。即是阿字一相。亦非一亦非异。又经云。谛听金刚手。今说修行曼荼罗行。满足一切智智法门。所以万行圆极。无可复增。应物之权。究尽能事。即醍醐妙果。三密之源。彼最真实。得名阿阇梨。故应具方便。了知佛所说。故经云。
　　复次秘密主　　诸佛所宣说
　　安布诸字门　　佛子一心听
　　迦字在咽下　　佉字在[目*咢]上
　　誐字以为颈　　伽字在喉中
　　遮字为舌根　　车字在舌中
　　若字为舌端　　社字舌生处
　　吒字以为胫　　咤字应知髀
　　拏字说为腰　　荼字以安坐
　　多字最后分　　他字应知腹
　　娜字为二手　　驮安名为胁
　　波字以为背　　颇字应知胸
　　摩字为肘　　婆字次臂下
　　莽字住于心　　野字阴藏相
　　啰字名为眼　　逻字为广额
　　缢伊在二眦　　坞乌为二唇
　　翳爱为二耳　　污奥为二颊
　　暗字菩提句　　恶字般涅槃
　　知是一切法　　行者成正觉
　　一切智资财　　常在于其心
　　世号一切智　　是为萨婆若
　　依胎藏毗卢遮那经略集字母观行仪一本。
　　巨唐开元年三月中旬五部持念惟谨集
　　应德二年十一月二日于南胜房以前唐院本书　　　　　　　　　仁豪
　　　此一帖奉传授二品亲王毕　(公助)
　　　右如奥书令传受毕二品尊镇亲王

