  甘露军荼利菩萨供养念诵成就仪轨
　　唐 不空译




　　甘露军茶利菩萨供养念诵成就仪轨一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　归命金刚手　　密主大菩萨
　　能说最上乘　　令速证菩提
　　甘露军茶利　　能摧诸魔障
　　以慈慧方便　　现大忿怒形
　　成大威日轮　　照曜无边界
　　修行者暗暝　　速得悉地故
　　流沃甘露水　　洗涤藏识中
　　熏习杂种子　　速集福智聚
　　获圆净法身　　故我稽首礼
　　我今依密言　　微妙理趣教
　　说甘露仪轨　　阿阇梨先择
　　修密言弟子　　净信三宝者
　　爱敬于大乘　　渴仰瑜伽教
　　好修菩萨行　　其心不怯弱
　　求学相应门　　舍身命及财
　　无厌倦吝惜　　族姓具诸根
　　多闻护正法　　爱乐六度行
　　愍念诸有情　　常被大誓甲
　　尽度无边界　　一切有情类
　　令疾证菩提　　阿阇黎若见
　　如是法器人　　方便而劝诱
　　先当为演说　　微妙菩萨道
　　善巧般若理　　速疾菩提路
　　然与授三归　　令发菩提心
　　次授与三世　　无碍三种戒
　　菩萨之律仪　　方引入轮坛
　　授与本所尊　　持明诸灌顶
　　应示曼茶罗　　告令三昧耶
　　从今至成佛　　勿舍菩提心
　　恭敬阿阇梨　　等同一切佛
　　犹若执金刚　　于诸同学处
　　深敬不轻慢　　从师受金刚
　　及受金刚磬　　为求悉地故
　　乃至菩提场　　常持不应舍
　　亲对灌顶师　　具受本尊教
　　决定无疑谬　　然后勇进修

　　修瑜伽者。从师受得本尊仪轨已。当于闲静处或于山林幽谷。诸教所说胜上之处。建立净室。或于精舍若于塔中。净治其地以瞿摩夷涂拭。又白檀香涂曼茶罗。或方或圆随意大小。以诸名花散于坛上。涂香烧香饮食灯明阏伽。随力所办陈设庄严。当于室中安本尊像。面向西。瑜伽者面向东。全身委地作礼奉献己身。诸佛菩萨摄受为主宰。密言曰。
　　唵萨嚩怛他[卄/(阿-可+辛)/木]多布惹(引)钵啰(二合)袜多曩夜多么(二合)南你哩夜(二合)多夜弭萨嚩怛他[卄/(阿-可+辛)/木]多室者(二合)地底(丁以反下同)瑟绽(二合)担(引)萨嚩怛他多[卄/(阿-可+辛)/木]讫穰(二合)喃阿(引)尾舍睹
　　诵此密言作是思惟。尽十方一切世界微尘刹土诸佛大海会。皆有自身。于一一圣众前舍身奉事。由密言加持故。蒙诸圣众皆悉摄受。又应五轮著地作礼。复想自身遍礼一切如来及菩萨足。密言曰。
　　唵萨嚩怛他(引)孽多播(引)娜满娜南迦路弭
　　由此密言加持故。能令瑜伽者。不起于座遍至十方。真实敬礼一切尘刹海会诸佛如来。次应右膝著地。合掌当心闭目运心。遍观虚空有无量无边尘刹海会诸佛菩萨。集会降赴瑜伽者所。又想己身对一一诸佛菩萨前。持种种涂香粖香花鬘烧香天妙饮食灯明宝炬。奉献一切诸佛菩萨。不起此座。愍念尽无余有情界漂流六趣。由自心虚妄分别。迷于真理作诸不善。感招异熟种种苦果观于人趣耽著五欲求不得苦。于诸天趣作变易苦。以妙觉花开敷菩提心。观于寒冰地狱。以焚香氛馥。远离寒冰之苦。于饿鬼趣中。以天妙加持饮食。愿彼等充饱。远离悭吝之业。观于修罗傍生趣色无色界。心器矫诳嗔恚之心更互残害。及耽著三昧味。以我般若灯明。悉除彼等惑缠。则于佛海会前。虔诚发露三世之障。随喜一切佛菩萨声闻缘觉。三世福德智慧资粮。则观无量无边界杂染世界中一切有情类。皆证无上正等菩提。又想己身于一一诸佛菩萨前。请转无上法轮。久住于世莫入涅槃。瑜伽者即结跏趺坐。或半加随意而坐。修瑜伽者不应执著外净。常以胜义自性清净法水。洗涤身心如理相应。诵清净密言三遍。
　　唵娑嚩(二合)婆(引)嚩秫铎(引)萨嚩达莫(引)娑嚩(二合引)婆(引)嚩秫度憾
　　如金刚顶瑜伽经中说。
　　身口意金刚　　菩提心为先
　　净心为澡浴　　利乐修行者

　　即取涂香涂二手。合掌当心。即结如来部三么耶契。如未敷莲合掌。即以进力附忍愿上节。以禅智各附进力侧。结成印已诵密言。入瑜伽作意。观一切如来遍满虚空愿加持。我又想从印流出无量光明。照触尽无余一切有情。速证平等真如。以此佛三昧耶契。速证瑜伽。愿一切有情证得究竟大菩提。密言曰。
　　曩莫三曼多没驮南(引)唵怛他(引)[卄/(阿-可+辛)/木]妒纳婆(二合)嚩野娑嚩(二合引)诃(引)
　　由诵结契作意。等同如来。当获具相三十二。无见顶相三身圆满。以此契安于顶上。随便解散。
　　次结莲华部三么耶印　又芙蓉合掌当自心前。檀慧禅智并竖。余六度散开。屈如八叶莲华。结成印已诵密言。入甚深大悲瑜伽三么地。观满虚空界观自在菩萨。与无量持莲华者。愿加持我。复起此观。从印流出无量光明。照触六趣有情根本藏识中杂染种子。获得自他平等无缘大悲。速得如幻三摩地。随类六趣示现种种身。四无碍解脱。具六十四种梵音。圆音顿应一切有情。以成佛道。密言曰。
　　曩莫剑么攞播拏曳唵钵纳谟(二合)纳婆(二合)嚩(引)也娑嚩(二合引)诃(引)
　　由此印密言加持故。等同观自在菩萨。当获十地十自在三种意生身。以此契安于自口上解散。
　　次结金刚部三昧耶印　二手相背。檀慧禅智互相叉。结印成已诵密言。入菩提心三摩地。观遍满虚空界金刚手菩萨与军荼利。无量忿怒众集会。愿加持我。复想从印流出无量光明照触一切有情不定趣异生趣向二乘。速成大菩提。密言曰。
　　曩莫三满跢嚩日啰(二合)赧(引)唵嚩日卢(二合引)纳婆(二合)嚩(引)也娑嚩(二合)诃(引)
　　由诵结契作意。不久当得金刚萨埵身口意金刚。能说密教令轮。以作尽无余有情上中下悉地。速疾顿证悉地。因便以此印当自心前解散。
　　复作是念。尽无余世界中。有无量无边有情。虽发无上菩提之心。虽积集福德智慧资粮。阙瑜伽智慧方便加持妙法。退失善根诸魔得便。云何为彼引入解脱轮。为一一有情。说三密瑜伽微妙大乘。速疾顿获世间出世间殊胜悉地果报。发如是心。则成被大誓庄严甲胄。则结金刚明王最胜印。内缚忍愿并申。以进力二度屈如钩。当忍愿初节背。如三股金刚杵形。禅智并申直附忍愿侧。密言曰。
　　唵嚩日啰(二合)[口*垠]你(二合)钵啰(二合)捻(引)跛跢(二合引)也娑嚩(二合引)诃
　　以此印额左右肩心喉等五处。顶上散。由结此印诵密言作意。则成被金刚甲胄。身同金刚明王威光赫奕。无量无边金刚族使者侍。一切障难及不善心有情无能侵害。上于虚空界乃至下风轮际。所有空行地居毗那夜迦等类。皆起慈心。不能为障碍修密言行菩萨。
　　次应结金刚轮菩萨印诵密言。曼荼罗者受得三世无障碍三种菩萨律仪。由入曼荼罗。身心备十微尘刹世界微尘数三么耶无作禁戒。或因屈伸俯仰发言吐气起心动念。废忘菩提之心退失善根。以此印契密言殊胜方便诵持作意。能除违犯愆咎。三昧耶如故倍加光显。能净身口意故。则成入一切曼荼罗。获得灌顶三么耶。应结契诵七遍。二手内相叉。进力并伸。直忍愿缠进力初节前。各以峰相拄。禅智并伸直当心。诵密言曰。
　　曩莫悉底哩也(四合)地尾(二合)迦(引)南(引)怛他(引)孽跢(引)南(引)阇尾啰尔尾啰尔摩诃斫讫啰(二合)嚩日哩(二合)娑跢娑跢娑啰帝娑啰帝怛啰(二合)以怛啰(二合)以尾驮么你(三)畔惹你怛啰(二合)么底悉驮(引)拟哩(二合)怛囕(二合引)娑嚩(二合)诃
　　诵密言时作是观念。尽虚空界遍法界三界生死六趣有情。速得入金刚界大曼荼罗。等同金刚萨埵大菩萨。次应身前想于下界风轮。想憾字黑色渐引形如半月。遍相称如风轮。当思真实句。所谓一切法离诸因缘。
　　次应于风轮上想鑁字。白色光明。渐引圆满。大小如本水轮。当思真实句。所谓一切法自性离言说。又于水轮上想钵啰(二合)字门。变成金龟放金色光明。渐引广大无量由旬。当思真实义。所谓一切法胜义不可得以为方便。又于空中想欠字门。变成毗卢遮那如来。当思真实义。所谓一切法如虚空。佛身色如素月光。首戴金刚宝冠。璎珞严饰身。被天妙轻衣结菩提胜印。深起悲愍。一切有情被贪嗔痴烦恼火焚烧。积集无量不善极恶之业。想毗卢遮那佛。遍身流注甘露八功德水。色如珂灵。淋漓六趣一切有情烦恼之火。盈满金龟背为大香乳海故。当结成就海印。十度内缚仰右旋。诵此密言曰。
　　唵尾么[口*路](引)捺地吽
　　为成就变化莲华故。当观囕字门。流散赤焰而成火轮。其形三角。渐引量同水轮。忽然之间。从金龟背踊出八叶大莲华。金刚为茎。广大无量由旬。于花台中观阿字门。当思真实义。所谓一切法本不生。从阿字门法界等流。踊出苏弥卢山王。为成就妙高山故。当结成就宝山王印。十度内相交为拳。相合竖。密言曰。
　　唵阿者攞吽
　　由此印密言三么地故。便成苏弥卢山王四宝所成。七重金山周匝围绕。山间有八功德水。山王傍出四跳。四天王等天各住本方。无量眷属卫护金刚峰宝楼阁。其山纵广八万四千由旬。其地平正。为令坚密牢固如金刚下至空际。应结金刚橛印。戒从慧方背间入掌。忍入愿力间亦然。方愿峰从檀戒进忍间向外出。余度各以峰相柱。结成已诵密言。想印成金刚橛。流散无量威猛火焰。以大指向地钉之。一诵一钉至三遍便止。即成坚固地界。密言曰。
　　唵枳里枳里嚩日啰(二合)嚩日哩(二合)[口*勃](引)满驮满驮吽癹吒(半音)
　　由此印密言加持故。设于念诵处道场地中。不依法除一切过患不祥。感招种种障难。由此印加持故成金刚座。天魔及诸障者不为恼害。少用功力速疾获大成就。随心大小称坛场地应知次结方隅金刚墙印。
　　准前橛印。开禅智竖之。侧如墙形。应观印成金刚杵。从印流出无量炽盛金刚火焰。右旋印绕身三转。称坛大小即成金刚坚固之城。密言曰。
　　唵萨啰萨啰嚩日啰(二合)钵啰(二合)迦(引)啰吽癹吒(半音)
　　由结印诵密言作意加持故。一切诸佛尚不违越。何况诸余难调者。毗那夜迦及毒虫利牙爪者而能侵凌。
　　瑜伽者又应于须弥山顶观大宝殿。其殿无价摩尼所成。四方正等具足四门。其门左右有吉祥幢。轩楯周环。遍垂珠鬘璎珞。铃铎缯幡种种间错。而为庄严弥布殿中。微风摇激出和雅音。复于殿外四角及诸门角。以半满月等金刚宝而钿饰之。宝柱行列垂妙天衣。周布香云普雨杂华。复于其外有无量劫树行列。诸天竞奏众妙音乐。宝瓶阏伽天妙饮食。摩尼为灯。作此观已而诵此偈。
　　以我功德力　　如来加持力
　　及以法界力　　普供养而住

　　说此偈已。即结大虚空库藏印。十度金刚缚。进力蹙如宝。禅智并申逼忍愿。檀慧戒方合如幢。结是印诵密言。想从印流出如上供具楼阁等。真言曰。
　　唵誐誐曩三婆嚩嚩日啰(二合)縠(引)
　　以此密言印加持故。纵观不成。皆成真实广大供养。由此法尔所成故。
　　又于宝楼阁中央观阿字两边观吽(引)字是甘露军荼利法身种子字。
　　次于东方观吽(短声)字。是降三世法身种子。又于南方观怛[口*洛](二合)字。是忿怒金刚藏法身种子。又于西方观纥唎(二合)字。是金刚军童子法身种子。次于北方观恶字。是金刚揭抳(古译名金刚童子法身种子)。
　　即结金刚因菩萨印。为令成就教令轮曼荼罗故。普令一切有情冥然入金刚界等曼荼罗故。
　　瑜伽者则同入一切曼荼罗故。得受一切灌顶故。约事业所建立一切曼荼罗。成吉祥清净不增不减。一切如来称赞故。应结金刚因契及诵密语。二手各作金刚拳。进力檀慧互相钩结。印安于自口上诵三遍。则成入金刚界等教令轮一切曼荼罗。次安于顶上。则成受一切灌顶。复以印按于所建立事相。及观所成等曼荼罗上。则真实如金刚萨埵亲建立轮坛。诵此密语曰。
　　唵缚日啰(二合)斫羯啰(二合)吽弱吽鑁斛
　　次结金刚宝车辂印。
　　十度内相叉仰掌。进力侧相柱。以禅智各捻进力根下。想金刚使者驾御金刚宝车。乘空而往至于妙喜世界。诵密言三遍真言曰。
　　唵睹噜睹噜吽
　　由此密语印加持故。七宝车辂至阿閦如来妙喜世界大集会中。请本尊甘露军荼利菩萨。并诸大忿怒菩萨眷属。无量诸供养菩萨围绕乘此车辂。
　　次结请车辂印　准前印。以禅智向身拨忍愿。诵密言三遍密语曰。
　　曩莫悉底哩也(四合)地尾(二合)迦(引)南(引)怛佗孽跢(引)南(引)唵嚩日朗(二合)拟(妍以反)你也(曩也反二合)迦哩洒(二合)也娑嚩(二合引)诃
　　由此印密言加持故。众圣从本土来。至道场空中而住。
　　次结请本尊三昧耶降道场印　十度内相叉作拳。禅度入掌。以智度向身招之。诵密言曰。
　　唵嚩日啰(二合)特嘞(二合)曀系曳(二合)呬婆誐鑁阿密哩(二合)哆军拏哩娑嚩(二合引)诃(引)
　　由此密言印加持。菩萨不越本誓愿故。即赴集会于道场。
　　次应辟除诸魔作障难者。当用降三世威怒眼印密言。于两目瞳人上。观呬(引)字变为日轮。流出无量威光。于一一光道上。有种种金刚火焰猛利杵。颦眉怒目右旋顾视菩萨大众。由此金刚威怒眼视。诸魔隐在大众中者。皆悉退散。以此瞻睹。本尊及圣众咸皆欢喜。
　　次结上方金刚网印　准前墙印。以禅智各捻进力下节。结印成已。观印为金刚杵。又从印流出无量金刚杵。一一杵皆流出无边威焰。相续成网。顶上旋印三匝。诵此密语曰。
　　唵尾塞普(二合)啰捺啰(二合)乞叉(二合)嚩日啰(二合)半若攞吽癹吒(半音)
　　由此网印密言加持故。即成金刚坚固不坏之网。
　　次结火院密缝印　以左手掩右手背。竖禅智。结印成已。当作此观从印流出金刚炽盛火焰。诵密言三遍。右绕身三匝。想于金刚墙外。火焰围绕。诵此密语曰。
　　唵阿三磨[口*垠]你(二合)吽癹吒(半音)
　　又结大三昧耶印　十度内相叉为拳。并竖忍愿。屈进力如钩。在忍愿两边如三股杵形。以禅智附进力侧。右旋印三匝诵密言三遍。护于火院界外。诵密语曰。
　　唵赏羯[口*禮]摩诃三么琰娑嚩(二合引)诃
(引)

　　由此印密言加持故。如金轮王等佛顶经说。若有人诵持顶轮王等佛顶。五百由旬内修余部密言者。请本所尊念诵。圣者不降赴。亦不与悉地。由一字顶轮威德摄故。若结此大界。设邻近持诵顶轮王人。不能阻碍。不夺威力。所持余部密言皆速得成就。
　　次结献华座印　二手芙蓉合掌。禅智各捻檀慧甲为台。余度如金刚。印成观印为金刚莲华。又想从印流出无量金刚莲华座。奉献本尊及圣众等。诵此密语曰。
　　唵嚩日啰(二合)味(引)啰也娑嚩(二合引)诃(引)
　　由结此印诵密言故。本尊及营从。则真实各受得座已。
　　瑜伽者应办　　阏伽二新器
　　商佉或金银　　杂宝及熟铜
　　下至瓦木等　　充满盛香水
　　时华泛于上　　二手捧当额
　　即思惟本尊　　军茶利身色
　　莹如碧颇梨　　威光逾劫焰
　　赫奕佩日轮　　颦眉笑怒容
　　芽牙上下现　　千目视不瞬
　　晃曜咸如日　　千手各操持
　　金刚诸器仗　　首冠金刚宝
　　龙璎虎皮裙　　无量忿怒众
　　金刚及诸天　　围绕作侍卫
　　观念分明见　　住于曼荼罗
　　复观阏伽水　　流出霔本尊
　　及圣众二足　　能以一渧水
　　成阏伽云海　　普遍诸佛刹
　　应诵后密言

　　曩谟啰怛曩(二合)怛啰(二合)夜也曩谟嚩日啰(二合)矩[口*路](二合引)驮(引)也唵婀蜜哩(二合)跢军拏里诃娑诃娑遏者吽癹吒(半音)娑嚩(二合引)诃(引)
　　由献阏伽香水故　速获清净妙法身。
　　次结金刚涂香印　加持涂香奉献本尊及诸圣众。其印以左手握右手腕。舒右手五度扬掌。如施无畏势。结印成已诵密语。思惟从印流出涂香云海。遍至一切世界尽虚空界法界。遍满一切微尘佛刹大海会圣众前。皆有自身持涂香器。供养一一尊而成广大供养。诵此密语曰。
　　唵巘驮莽里你嚩啰泥钵啰(二合)底拟唎(二合)恨拳(二合)娑嚩(二合)诃
(引)

　　由结印诵密言作意。速获五分法身。能除一切有情烦恼炎热。
　　次结金刚花印　加持诸花奉献本尊及诸圣众。下至一花。皆成无量云海。周遍供养一切圣众。若无花但结此印奉献。其印以二手十度内相叉。圆屈进力峰相柱。禅智附进力侧。结印成已兼诵密语。复应思惟从印流出种种花云海。周遍一切世界虚空界法界。遍满一切微尘佛刹海会大众前而成广大供养。诵此密语曰。
　　唵莽(引)啰(引)驮[口*禮]嚩日啰(二合)驮[口*禮]娑嚩(二合引)诃(引)
　　由结此印诵密言加持故。速获三十二相。能令一切有情菩提心花开发。
　　次结金刚焚香印　加持焚香奉献本尊及圣众。以二手背相合。进力峰侧相柱。禅智各捻进力侧。结印成已即作是观。从印流出焚香云海。周遍一切世界尽虚空界法界。遍满氛馥。供养一切微尘刹土大海会。一一圣众前皆有自身。持种种和合香烧焯供养。诵此密语曰。
　　唵度(引)么式契矩噜嚩日哩(二合)抳娑嚩(二合引)诃(引)
　　由结此印诵密言加持故。速获无碍智。
　　次结金刚饮食印　奉献本尊及圣众。以二手合芙蓉掌。结印成已诵密语。又应思惟从印流出无量饮食云海。周遍一切世界尽虚空界法界。遍满一切微尘刹土佛大海会一一圣者前。成就无限广大供养。若以此印加持世间微少饮食。而成天甘露食云海。周遍奉献一切圣者。诵此密语曰。
　　唵么攞么攞冥伽莽里你钵啰(二合)底拟哩(二合)恨拏(二合)嚩日哩(二合)抳娑嚩(二合引)诃
　　由结此印诵密语故。速证三解脱味得法喜禅悦食。
　　次结金刚灯印　奉献本尊及圣众。其印以右手作拳舒忍度。以禅押进甲。禅峰捻忍中文侧。右旋照。即作是观从印流出无量金刚灯云海。周遍一切世界尽虚空界法界。遍满一切微尘刹土佛海会大众前。成广大供养。以此印加持一灯。便成无量金刚灯云海。能周遍供养照曜一切佛刹圣众海会。诵此密语曰。
　　唵入嚩(二合引)攞(引)莽(引)里你捻跛式契娑嚩(二合)诃(引)
　　由此密语印加持故。速获如来净五眼　次结普供养印　供养本尊及圣众。二手十度初分相交。结印成已诵密语。思惟从印流出种种供养云海。天妙伎乐歌舞嬉戏等。天妙衣服饮食灯明阏伽贤瓶劫树宝幡幢盖诸宝等类。一切人天所有受用之物。众多差别供养具。如大乘契经所说供养之具。周遍一切世界尽虚空遍法界一切微尘刹土诸佛海会。一一圣众前皆有真实供养。诵此密语曰。
　　曩莫萨嚩没驮冒地萨怛嚩(二合引)南(引)萨嚩他(引平)欠嗢娜誐(二合)帝娑颇(二合)啰呬[牟*含]誐誐曩剑(平)娑嚩(二合)诃(引)
　　供养已。了了观想本尊兼诸眷属。即诵此赞赞扬圣者无量功德。
　　么诃么逻(引)也战拏(引)也尾你也(二合)逻(引)惹(引)也娑(引)驮吠讷难(上)跢曩么迦(引)夜也曩么悉帝(二合)嚩日啰(二合)播拏曳
　　赞叹本尊已。然后布字令自身成本尊三么地。二手金刚缚仰安脐下。闭目澄心定虑。起大慈心于一切有情。愿诸众生速证本尊三么地。威德炽盛寿命神通等同圣者。即于自顶上想唵字。赤色具大光明照曜十方。次观婀字当心。色如珂雪内外照曜如大月轮。又观蜜哩(二合)字于两肩上。色如虹霓遍照一切世界。又观帝字于脐轮。色如皓素光明润泽。照于无边世界一切恶趣。次观吽字于两髀。其色如黄金光明照触无间恶趣。次观颇字安两胫。其色如玄云照触诸修罗速令悟正道。次观吒字安二足掌。素色其形如半月。流出光明照触诸外道。令舍邪见网归信于三宝。由此布字三摩地。自身变成本尊次说本尊身相应观。四面四臂。右手执金刚杵左手满愿印。二手作羯么印身佩威光焰鬘住月轮中。青莲华色坐瑟瑟盘石。正面慈悲。右第二面忿怒。左第三面作大笑容。后第四面微怒开口。即结本尊羯么印智押慧度甲。余如三股形慧手亦如之。右押左交臂。
　　密言曰。
　　唵婀蜜哩(二合)帝吽癹吒(半音)
　　由此密语印加持自身。等同甘露尊。随意所乐观念四臂八臂。乃至两臂千臂。住本尊瑜伽三么地。益须历然分明。
　　次结金刚部母莽莫鸡印　二手内相叉。忍愿檀慧禅智并伸。如三股金刚杵形。结印成已当诵此密言曰。
　　曩谟啰怛曩(二合)怛啰(二合)夜也曩么室战(二合)拏嚩日啰(二合)播拏曳么诃药乞叉(二合)细曩跛怛曳怛你也(二合)他唵矩兰驮哩满驮满驮吽癹吒(半音)娑嚩(二合引)诃(引)
　　如前印自身五处。由部母印加持故。速得悉地现前。一切魔障悉皆远离。人间所有怨敌不善心者。皆得摧坏。发大慈心向瑜伽者。忽见恶梦或不祥事现。诵一百八遍。一切皆得消散获大吉祥。瑜伽者即观此圣者在本尊前坐莲华台。头冠璎珞如天女形。左手持五股金刚杵。右手施无畏势。即想从部母口中。流出金字本尊密言。行列具有光明。入瑜伽者口。于舌上右旋如华鬘。作如是观行已。顶上解散此印。
　　次结本尊三昧耶印檀慧相交入掌。并屈戒方。押叉间。忍愿并申。进力屈如钩。柱忍愿初节后如三股金刚杵形。禅智并申。押戒方背处于忍愿间。诵此密言曰。
　　曩谟啰怛曩(二合)怛啰(二合)夜也曩么室战(二合)拏么贺嚩日啰(二合)俱[口*路](二合引)驮(引)也唵户噜户噜底瑟吒(二合)底瑟咤(二合)满驮满驮贺曩贺曩阿蜜哩(二合)帝吽癹吒(半音)娑嚩(二合引)诃
　　当诵七遍了了分明观本尊。及自身为本所尊。由此印密言加持故。圣者不越本誓授与悉地。即捻珠安于两手中。如未敷莲合掌捧戴。诵金刚语菩萨密言加持七遍。密言曰。
　　唵嚩日啰(二合)愚(上)呬也(二合)若(引)跛三么曳吽
　　由此密言加持念珠。即诵密言一遍移一珠。即为以诵密言一千遍。以二手大指头指。当心掏珠。余三指散直。左手引珠右手掏珠。如转法轮相。念诵一百八遍或一千遍。若不满一百八遍即不充祈愿遍数。念诵之时心不间断。观身为本尊。诵之时不应出声。不缓不急。至娑嚩(二合)诃字珠齐毕。数限满已还捧念珠加持安置。
　　又结本尊三么耶印诵密言七遍。然后结部母印诵七遍。想从自口中。却流出本所持密言。金字行列入部母口。兼所持本尊密言遍数。及功德付与部母。收掌守护终不散失。然后结金刚缚定印。入本尊密言字轮实根三么地。即于两目瞳人上观囕字。色如灯焰。微屈颈闭目。以心慧眼照了心道。当于胸臆内观想圆满菩提心月轮。秉现在于身器。了了分明离外散动。由智慧定水澄净。得菩提心月影于中现。良久心专注一缘。即于圆明上。以心蜜言右旋一一字布列。意诵乃至三五遍。即观初唵字一切法本来无所得。与义相应时。但心缘理不缘于字。一道清净遍周法界。即入第二阿字门。即观一切法本不生。既观已即入第三蜜哩(二合)字门。一切法我不可得。即成平等真如自性成就恒沙功德。次应入第四帝字门。一切法真如不可得。谛观已。内有微细能缘所缘因缘法义。即入第五吽字门。一切能所不可得因无所得故果亦无所获。次入第六颇字门。一切法果不可得。由果无所得故即成究竟圆满法身。一切无漏法诸所依止。即观第七吒字门。一切法本不可得。由一切法无诤故一切法本不可得。由一切法无所得故一切法本不生。由一切法无生故一切法我不可得。由一切法无我故一切法真如不可得。由一切法真如无所得故一切法因不可得。由一切法因无所得故一切法果不可得。由一切法果无所获故即一切法离诤。由一切法无诤故。获得清净无戏论实相三么地。周而复始。由一念清净心相应故。获得无碍般若波罗蜜。无始时来一切障业报障烦恼障一时顿灭。十方一切诸佛及本尊现前。不久当获得随意所乐世间出世间悉地成就。现生证初欢喜地菩萨。后十六大生证无上正等菩提。则从定出。二手金刚合掌。运心观本尊及圣众。以微妙赞叹声调赞扬功德。又以五种供养如前运心而献之。又献阏伽心中所求悉地启白圣众。唯愿圣者不越本誓大悲弘愿。授与我悉地。则以火院密缝印密言。左转解前诸结界。则结车辂印想本尊及眷属乘车辂。向外拨忍愿。奉送圣众还归本土妙喜世界。密言如前。
　　又结前金刚部母印以智度向外掷。诵此密语曰。
　　唵嚩日啰(二合)孽縒孽縒婆誐鑁阿蜜哩(二合)跢军拏里娑嚩婆嚩南(引)补曩啰(引)誐么曩(引)也那娑嚩(二合引)诃
　　又结三部印诵密言三遍。结护身印已。礼佛菩萨随意经行。读诵大乘经典。以福回施一切有情。心中所求悉地。当愿众生速疾获得。瑜伽者吃食时以部主密言印。加持自身五处然后吃食。寝息时以部母印密言。加持自身五处。便易及诸秽处。用呜枢瑟摩金刚心密言印加持五处。诸魔不得其便。速得成就。乌枢瑟摩心密言曰。
　　唵俱路(二合)驮曩吽弱

　　甘露军茶利菩萨供养念诵成就仪轨一卷


