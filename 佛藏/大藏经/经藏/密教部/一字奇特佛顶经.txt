  一字奇特佛顶经
　　唐 不空译




　　一字寄特佛顶经卷上

　　　　开府仪同三司特进试鸿胪卿肃国公食邑三千户赐紫赠司空谥大监正号大广智大兴善寺三藏沙门不空奉　诏译

　　现威德品第一

　　如是我闻。一时婆伽梵住三十三天以如来加持无量福出生普遍光楼阁。大福俱胝庄严。大福佛资粮。普遍无量称赞。无数功德众。无量金刚。坚固不坏处。清净佛世界庄严。一切摩尼宝王。庄饰开敷庄严圆净。于智爱乐。无垢光明炽盛摩尼宝。善庄严。乃至世界。三摩地圆清净。一切法理趣说清净。无量色广博摩尼宝海间错。示现于无尽如来三摩地。清净无尽摩尼宝王。变化间错花。旋流摩尼树枝。庄严。善巧方便示现佛智。一切花香摩尼宝光明交络。普遍炽盛。佛加持所现游戏神通普遍光。于大楼阁一切摩尼广博旋转。十方所观察。吠琉璃等种种宝庄严。无量宝王阶道交络围绕。种种摩尼真珠垂作。端严竖盖幢幡。珠网宝网覆以宝张。龙坚旃檀涂饰。自在王钿饰。摩尼宝网弥覆。龙胜建立地。彻严智普遍光明。摩尼宝柱宝网交络。师子蕊摩尼宝王娑罗树弥覆。师子幢胜摩尼宝门。刹窗妙庄严。相映不坏。曼陀罗花摩诃曼陀罗花。曼殊沙花摩诃曼殊沙花。卢遮花摩诃卢遮花。轮花大轮花。苏摩那花靺师迦花。多罗那花末罗花。瞿达罗花苏件地花。陀弩色迦利花天苏摩那花。乌波罗花莲花俱勿头花。白莲花大花以散。坐无染智严藏师子座。妙清净慧无二现行。说无相法住佛住。得一切佛平等。无碍通达不退转法。无夺境界不思议清净。得三世平等遍一切世界身。无能观顶相。于一切法无疑智。成就一切行慧。无惑觉智无分别身。无二慧住最胜到彼岸。如来无坏智解脱智。究竟证得平等无中边。尽虚空遍法界无功用智。获得一切佛事未来际一切无数劫。转不退轮加持。往菩提场摧魔。证正等觉转法轮。现无著智严藏。一切相圆备所加无坏无依。善能顿现广于十方一切世界。住兜率天宫。现没生出家苦行加行。往菩提场摧魔。现证菩提转法轮。般涅槃住法隐法。与四万比丘八万四千菩萨。皆从十方世界来集。皆住一生补处得灌顶位。出生无量三摩地解脱。住金刚最胜三摩地。得莲花最胜三摩地。及得金刚喻三摩地。游戏幢胜严具。一切佛法皆得现前。住功德藏庄严三摩地。善趣菩提场安住入佛境界。得说无尽陀罗尼庄严一切魔境界最胜色相。得无尽句说不空劫受记。能摧他教恶众。建立名称十方称赞。出生无量檀戒忍进禅慧方便。一切佛赞叹称扬。无数那庾多百千俱祇劫。圆满作业远离甚深难测缘生法。入显边常断见。能施一切有情烦恼病。遍知随应法药。善净清净端严无垢意乐。以勇猛坚固金刚不坏慈善。于一切有情能摄受告。教以平等慧。无量功德智尽虚空际。住十力陀罗尼辩才理趣。所谓观自在菩萨摩诃萨。常观自在菩萨。得大势菩萨。胜慧菩萨。金刚慧菩萨。师子慧菩萨。师子勇健步菩萨。金刚勇健步菩萨。金刚将菩萨。金刚幢菩萨。无动步勇健菩萨。清净眼菩萨。三世步勇健菩萨。莲花严菩萨。莲花眼菩萨。宝严菩萨。金刚手菩萨。虚空无垢菩萨。妙臂菩萨。妙慧菩萨。大慧菩萨。宝藏菩萨。宝幢菩萨。宝印手菩萨。严王影像菩萨。功德王影像菩萨。严王菩萨。电光庄严菩萨。虚空库藏菩萨。摧疑惑菩萨。云音菩萨。清净慧菩萨。雷音菩萨。曼殊室利童真菩萨。及慈氏菩萨为上首。与一切贤劫菩萨摩诃萨俱。复有妙界分天子。胜魔天子。功德严天子。胜天子。寂调自在天子。胜慧天子。善思惟天子。如是等大威德天子与二万天子俱。皆发菩提心种植善根。复有四天王天。众天。天帝释。商主天。摩醯首罗天。梵王娑诃世界主。魔天子。复有大声闻众。所谓舍利子。大目揵连。迦旃延子。富楼那。宾头卢。骄梵波提。尊宿塔象。迦叶波。大迦叶波。伽耶迦叶波。罗睺罗。如是等为上首。
　　复有五千大药叉将。所谓满贤药叉将。珠贤药叉将。蚕(上)婆(去)罗水帝药叉将。那诃罗药叉将。般志迦药叉将。并诃哩底母五百子以为眷属。一切山及大河王。金翅为上首。有无量百千迦楼罗王。及与树紧那罗王有无量紧那罗以为眷属。及与群生主那罗延天。伊舍那鬼主。无量百千眷属。及与婆苏吉龙王。莲花龙王。大莲花龙王。娑伽罗龙王为上首。无量百千龙王以为眷属。及余天龙药叉迦楼罗紧那罗摩睺罗伽人非人等俱。
　　尔时世尊与无量百千众前后围绕。说如来顶真言行发起。坐大严师子座。吼如师子。光耀如日照曜如月。遍照如帝释炽盛如炬。光如梵王高踊如须弥。大于海佛顶真言行次第而说。
　　尔时世尊告菩萨等言。善男子有一切如来一切三摩地最胜三摩地王。由住此三摩地。一字轮王佛顶。汝当谛听善听极善听殷勤作意受持。由受持故菩萨不退转于无上正等菩提。时一切大菩萨合掌白佛言。唯愿世尊说大明王一字。尔时世尊入一切最胜三摩地王。说此明王。
　　南莫三漫多勃驮南步林吽(三合)
　　才说此明王。三千大千世界。为光明网。普遍照曜如恒河沙世界。照曜一切彼世界。震动一切彼世界。一切如来入一切三摩地最胜三摩地王。亦说此大明王。说时一切处皆得闻。此三千大千世界六种震动。东踊西没南踊北没。上踊下没震动大震动。一切天从座而到如来前。乃至阿迦尼吒天众。彼等悉皆思念如来。所有三千大千世界中有情。地狱傍生焰摩界。由照触顶王光故。除一切苦受。彼时有情离嗔恚互观如父母想。所有彼中生有情互作如是见。于三千大千世界中。轮围山大轮围山及余黑山。由此明王佛顶光明照曜故。下至无间大地狱。上至阿迦尼吒天等。所有日月大神通大威德大自在。皆映蔽不能照曜。无有一处而不光明遍照。如是以世尊神通行作神通。癫狂者得念盲者得视。哑者得言跛者能行。聋者得闻裸者得衣。所思求者皆得饮食及资缘具。受苦者得安隐。乃至怀胎者产生之时皆得安隐。
　　尔时彼等菩萨往诣世尊。皆生奇特作是言。世尊不思议奇特大奇特此佛顶王。世尊作如是。见此三千大千世界。宝网遍覆于上。虚空雨天妙花云末香云旃檀云衣服涂香云花鬘云天妙花鬘云。一切菩萨一切天龙药叉乾闼婆阿修罗迦楼罗紧那罗摩睺罗伽等。以天妙花而散佛上。又雨缯衣宝盖幢幡天妙音乐。于空中而奏。从彼音乐出如是声。奇哉世尊佛顶。设住十地菩萨不能瞻睹。所有一切有情互得安乐。得念佛三摩地。彼时释提桓因一切尽欲界天子。俱往诣世尊白佛言。世尊若有持此大明王。我等所有一切天。见彼皆起分半座与坐。时世尊告天帝释言。天帝法尔。成就顶轮者。天帝释等诸天见者必分座。天帝无有有情界摄。见成就顶轮者而不与半座。除得地位菩萨。住不思议解脱得三摩地者。及缘觉离欲声闻。天帝法尔。或有余见成就顶轮从座不起者。彼头破百分。时天帝释作是言。世尊我加护持明者。若修此明王若读若供养。若书写经卷乃至受持。彼不堕恶趣。令彼得正念。世尊赞叹天帝释。如是如是天帝若有成就此明王者。读诵者。必不堕恶趣。得宿命智不谄曲无离间语。不矫不异心具善巧方便。天帝释持顶轮者。堕恶趣无有是处。常生婆罗门刹利大王族。端正具色相好。成就文笔工巧。不悭吝。得闻持不忘。父母不离法尔。佛顶威德不思议无比量。佛顶族不思议。时彼一切天众菩萨皆生奇特。其有供养无量佛。得至彼人手一切天世摄受。若至彼人手无沮坏。若得此者成就不思议功德。

　　　　一字奇特佛顶经印契品第二

　　尔时金刚手菩萨。无量俱胝持明众围绕。往诣世尊头面礼足。白佛言。世尊有持明者。于佛教真言行修行彼不具方便不善知仪则。为彼有情利益由此方便速得成就。唯愿世尊演说佛顶真言教。佛告执金刚。持明者先当受三归发菩提心。清净澡浴大悲愍念一切有情。于寂静处应结契印。亲承禀而受。若异此结者。诸魅及毗那夜迦而作障难死堕地狱。不灌顶者不发菩提心者。彼人前不应结此等印。先应结三部心印。四顶互内结合。其二轮并竖。前附著。是名一切如来心印。
　　即前印左轮屈入掌中。右轮如前竖。是名莲花部心。
　　即前莲花部心印。右轮屈入掌中。左轮依前竖。是名金刚部心印。二手竖互交诸顶。虚心合掌如花在掌中。是普通一切佛顶印。金刚藏先当结一切世间出世间真言上上一切佛顶主转轮王印相。
　　二手内相叉作拳。竖二光屈上节。二轮并竖。二盖屈两节。相柱于二轮上。此是轮王根本印。一切印中最殊胜。
　　即前根本印。右盖于右光后。直竖令不著。是名顶印。
　　即前根本印。二盖各于光后。直竖令不相著。是名头印。
　　即前根本印。二盖各屈柱二光背。是甲胄印。即前根本印。屈二盖二节。背相逼。二轮平竖附二盖。是墙印。持明者由结此印。设顶行等不能附近。何况余作障毗那夜迦等。
　　即前根本印。二盖屈拄二光第三节。是名轮王心印。与真言相应能作一切事业。
　　即前根本印。屈二盖附于二光第三节上。是名轮王心中心印。
　　即前根本印。屈右盖于右光后。向身三招。是迎请印。由此印请一切真言圣天。及召持金刚。何况余菩萨等。左盖向外三掷。是奉送印。即前根本印。二盖屈相拄。附二光。二轮各各竖附盖侧。是阏伽印。先于掌中安花。然后结此印。初迎请及奉送。各用此印奉献阏伽。即前根本印。二轮各屈入掌中。即成方隅界。即前印二轮并竖。微不著盖。目上瞻视而结。是名上方印。即前印二轮并竖。更互左右动招。是名摧诸关键印。
　　即前根本印。左右盖轮各相拄如环。各依光而住。是名缚一切有情及俱摩罗天梵天大自在天那罗延天等缚己句召令顺伏印。盖轮解。即成解脱。
　　即前根本印。欲得断坏他真言。以二轮甲恰二盖甲侧。一切真言明成断坏。
　　即前根本印。右盖屈倚右光下节。是涂香印。
　　即前根本印。屈左盖倚。左光下节。即是花印。
　　即前根本印。二盖各屈倚二光下节。是烧香印。
　　即前根本印。屈二盖一节。各附于二轮侧。是名献食印。
　　即前根本印。屈二盖两节。令背不相著。并竖二轮以捻盖侧。是名灯印。修行者以此等印。念诵时结用。
　　即前根本印。二盖甲拄二轮甲上。是名能缚一切难调鬼魅起尸茶吉尼及水行者。缚其口。却结如根本印成解。
　　结根本印。以花果安于印中。念诵与人即得敬爱。
　　即前根本印。屈二盖一节相逼。以二轮并压。以忿怒诵根本真言。能禁止象马车轮。即此印乘象结遥掷。能禁止他敌。
　　结根本印。入军阵。能禁一切刀兵所不能害。结根本印。忿怒掷于池井泉。一切龙宫火焰炽然。杀害一切那伽掷于空中。一切持明仙乾闼婆紧那罗能杀害。
　　尔时世尊复告金刚手菩萨言。此大曼茶罗名持三昧耶。能摧一切天龙药叉乾闼婆阿修罗迦楼罗紧那罗摩睺罗伽人非人等。一切菩萨不能违越。调伏一切难调伏有情。能坏一切真言明。句召一切菩萨。一切佛称赞称誉欢喜大师子吼。才结设住十地菩萨。皆欲消融惊骇。何况余梵天等。是故善男子我为汝及观自在菩萨。大师子吼。善男子此一字转轮王真言。从无量如来受得。转为他说。一切天众生奇特。善男子此不思议一字轮王。一切如来说。善男子我过去世阿僧祇劫。当彼之时有佛。名转轮圣王如来应供正遍知。以三摩地住转轮王形。善男子我于彼时曾为长者。于彼如来所。承事供养诸佛设食。金刚手时彼如来说此一字轮王真言。我于彼时舍家趣于非家。以大精进求成就。不舍此身得成持明转轮圣王。得神通游于阿迦尼吒天。善男子我成就无量百千俱胝有情。安立于无上正等菩提。调伏无量百千难调有情。次第皆得成等正觉。善男子当知此不思议轮王佛顶。大威德大精进勇健。百劫不能具说我今少分说。于后五浊世应广显扬宣布于坚固有情净信大乘者。其人则持一切如来秘密。善男子此一字轮王。一切如来秘密。一切如来坚实。一切如来最胜。一切如来加持三摩地为真实。一切三摩地上上。等同如来最胜三摩地。令一切菩萨生奇特三摩地。显示一切如来。令诸菩萨不能思惟校量。善男子我略说如来自住此真言形。善男子我于中说一切印加持大轮王广大掷印相。
　　并两脚立。以左脚大指压右脚大指。二手从右膝左右旋转。如金刚舞。渐上至乳。又于两颊旋转。至顶上。结根本印。即住尾舍佉立。
　　才掷梵天俱魔天　　帝释摩醯首罗天
　　那罗延天及大众　　龙药叉众及修罗
　　罗刹毗那夜迦等　　一切随族及鬼众
　　迷乱闷绝生恐怖　　所有住者天罗刹　　住于地下鬼神类　　才结此印皆驰散
　　行者应起悲愍心　　息灾念诵除苦恼
　　诵心真言结心印　　净心彼等得安乐

　　如是金刚手。掷印有二种。所谓共不共。此是不共印。我今次说共印。
　　平脚立。举右脚如舞势旋转。结根本印。安于顶上。此名害印。于天魔障难处应用。才结此印。一切诸魔十方驰散。金刚手此名共印。
　　(夫结掷印。依事法五支成身。想自身如一字轮王。七珍围绕光明赫奕。难可瞻睹。左手拄右跨。右手持轮。左右阿哩茶钵罗二合哆哩茶按步。怒目左右顾视。如师子王奋迅。然后住掷印。结印安于顶。即想十二辐金轮随魔所在方而掷其印。或画彼魔形。以印向之而掷。后应起慈心作息灾法。诵佛母真言。或诵心真言。息灾护摩。或作彼形。用牛乳诵佛母真言以灌沐之。令彼安乐。不然累劫作障道因缘)。
　　尔时金刚手菩萨白佛。言愿世尊说易方便。世尊或有有情下劣精进无勤勇。世尊彼不能修最胜成就。是故为彼有情住大乘者。说作业易方便。世尊由如来加持力故。于五浊末时。由此大明王。以少方便治一切毒。
　　佛告执金刚。即前根本印。二风竖合如针。以发动毒。
　　即前印以二盖相拄。向下屈摇动。召迷闷毒。然开二盖便成发遣毒令散。
　　即前根本印。开竖二胜是令语印。
　　即前根本印。并竖二轮不著盖顶。令阿尾舍。互摇动令倒。互相系令语。互相缠令舞。各掷散令无毒。善男子此明王能作一切事业。其于鬼魅等亦如是作。
　　尔时金刚手秘密主白佛言。云何持明者结印当于何处。
　　佛告持金刚。彼应净澡浴。于闲静隐密有舍利处。对像前应结。若异此结即被伤损。成就时结遍掷印。于大魔大障难处用。天修罗斗战及调伏难调伏有情。若余处用伤损有情。

　　　　一字奇特佛顶经曼茶罗仪轨品第三

　　尔时观自在菩萨摩诃萨。以佛威神之力。从座而起偏袒右肩右膝著地。于世尊前合掌礼已而白佛言。我请世尊说真言不思议。世尊诸佛世尊明王佛顶不思议。设住十地菩萨不能瞻睹。何况余释梵护世天等。今请世尊应供正遍知。唯愿说三昧耶曼茶罗。过去先佛世尊已说。由入此曼茶罗。即成入一切曼茶罗。于此灌顶。于一切曼茶罗得灌顶。于此得印可。于一切曼茶罗得印可。于此得入。超越一切魔道。由见此得解脱一切魔道。由入此得不退转。于此得灌顶。于一切真言印自在。由入此持金刚摄受。得离一切罪。由入此能堪任一切事业。由入此安乐易方便。能成大明王离一切障难。由入此或善男子或善女人成就无量功德。世尊我曾为人。修此一字明转轮王。得无量菩萨三摩地。得不思议如来加持。世尊我曾忆念。超恒河沙数劫。当彼时有佛。名宝髻如来应供正遍知。世界名妙慧。我当彼之时贫匮。以卖柴方便活命。我闻宝髻如来应供正遍知彼成就无量功德。于如来前发愿。如来皆令成就。我于彼时在家作是思惟。我今请宝髻如来设饭食。早起卖柴营办食饮。往诣世尊请佛饭食。如来受请。我于佛世尊发广大净信。奉献食礼佛已作是愿言。一切众生勿令贫匮。彼如来知我信心猛利清净。谓我言善男子持此一字佛顶轮王。广为我说本教福利。则彼世尊为我说。我欢喜奉行。我以大精进勤勇。以此身得大明王。得无碍严三摩地。世尊由此三摩地。成就无量百千持明。于无上正等菩提。世尊我当知。此如来佛顶不思议如是。佛三十二大人相中。佛顶为最胜。如是一切真言中。此佛顶真言为最胜。如是世尊天中。佛为无上大师。如是佛顶轮王。一切真言中明王。如是广大。唯愿世尊如来应供正遍知。为我说曼茶罗。
　　尔时世尊告观自在菩萨摩诃萨言。汝大悲者大菩提萨埵。于有情大悲体生。无量大悲有情利益故。大萨埵汝应谛听。我略说曼茶罗。一切曼茶罗中王。一切天龙药叉乾闼婆阿修罗迦楼罗紧那罗摩睺罗伽于集会中。一切佛菩萨所游戏。金刚手大菩萨轮王三昧耶所加持。为诸菩萨三昧耶利益故。由持诵此轮王。善男子如来于有情作利益。舍末后身得安乐。无沮坏。得大曼茶罗佛顶轮王修行者。一切意愿丰足。善男子先应阿阇梨于大菩提心坚固。于大愿决定。常念诵。平等戒梵行者。具大悲知恩多闻报恩者。护戒禁者。应画轮王曼茶罗。异此而教画者堕于恶趣彼应先净其地。多有花果处。于山顶金刚座转法轮等处胜上成就。应画于东北微下处。其地平正不碱卤无棘刺骨毛发爪甲处。离强石髑髅沙秽黑泥处。若土色好及无如上秽恶。当掘出土却用填筑。如地已坚土有余即是上处。堪为成就。如土不足此处不堪。当改觅胜处。验地已。于如是相貌地。于广大悦意端严树庄严处。具如是功德处。应画曼茶罗。令童女合白绁缕作五色拼线。或用藕丝不断续无结类者。或用野麻或用牧牛绳。应用拼地。初起首拼线用心真言一百八遍。令护摩心真言曰。
　　南么三漫多勃驮南阿钵啰(二合)底呵多舍娑那南唵怛他孽都瑟尼(二合)沙阿那嚩卢枳多没驮尼斫羯罗(二合)靺[口*栗]底(二合)吽惹嚩(二合)罗惹嚩(二合)罗驮迦驮迦度那微度那怛啰娑野么啰逾瑳啰耶诃那诃那伴惹伴惹暗恶屩屩钵咙(二合)企尼君吒哩尼阿钵啰(二合)尔多萨怛啰(二合)驮哩尼吽发娑嚩(二合)诃
　　此名轮王心。于曼茶罗中。以坛中先所置香花。加持一百八遍。于坛中献阏伽已。然后拼一切色。皆用心真言加持。应画先白次赤次黄次绿次黑。如是等粉或用珊瑚金摩尼真珠吠琉璃等。应错为末。或用粳朱粉种种染为色和香。如是名色次第。若不得如上色。取赤土黄土绿土等用。护自身护曼茶罗处护弟子。皆用心真言。一切应作诵持明王心真言。应拼曼茶罗。用随心加持香水散洒坛上。随心真言曰。
　　南莫三漫多勃驮南阿钵啰(二合)底呵多舍娑那南唵阿钵啰(二合)尔多特(地翼反)
　　此名轮王随心。以此真言一切方处。涂香花烧香饮食阏伽等一一加持而献。则展线从伊舍那方起首。于中央安羯刺赊盛水。诸种子及药盛满。以缯系项。于四隅。展线各两道枰。若线断若乱若结。用酥以六字办事真言护摩。一百八遍真言曰。
　　南莫三漫多勃驮南阿钵啰(二合)底呵多舍娑那南唵吒嚧唵(三合)满驮娑嚩(二合)诃
　　诵一百八遍则得息灾。若拼不直即身乖和。若线乱即迷惑。执线之时不应[起-巳+百]。若[起-巳+百]即身疾病。是故渍线之时。须良久令粉汁润彻。即抨道粗细得匀。四角橛不太粗不太细。令与坛相称。应钉之。如是等线四方四门。其中央安佛顶轮王。或以佛印。佛左右安烦恼雹法轮。又画光聚高二佛顶王。亦右左安。及白伞盖佛顶。胜三佛顶。佛眼。佛毫相。烁吃底(丁移反)牙。应安佛慈火福德明及威德明最胜及商羯梨三部母明阿难须菩提钵及锡杖等。于佛右左次第而画。外四门左右各应画佛使者。西门中画无能胜。并于门界道中画难陀乌波难陀二龙王。四门画持莲华持金刚。应佛右左画摩醯首罗并妻。俱尾罗天持持。于一切处门两边。应置。第三院应取第二院之半。于第三院中画梵王及诸天迦楼罗护世等。及余天随意而画。彼三部本族眷属亦应画。一切皆依无能胜坛仪轨(金刚起中说)画坛已。应取新瓶底不黑者。令应量。取阿摩罗梢叶插其中。又取俱缘果安于瓶口上(此土无随时取花果枝叶相兼端正者)瓶中置诸宝及诸种子。并香水令满。以细缯帛系其项。安于坛四角及中央。门皆立刹柱。以时花为鬘。庄严并悬幢幡。应置香炉烧沉水香檀香。即阿阇梨。于坛侧。应作护摩。以根本真言。用酥护摩一百八遍。然后迎请。以明王头顶甲胄。自加持身。于一切有情起大悲心。复发菩提心。取金银或瓦器。盛诸种子及花香水令满。右膝著地结根本印。应请明王。用心真言依次第。应请天龙药叉等。即以明王心加持中瓶一百八遍。然后取菩提树木(此土用夜合木)然火。和三甜。用头王真言护摩一百八遍。即一一真言各护摩一百八遍。顶真言曰。
　　南莫三漫多勃驮南阿钵啰(二合)底诃多舍娑那南唵斫羯啰(二合)靺[口*栗]底(二合)唵吽
　　头真言曰。
　　唵斫羯啰(二合)靺[口*栗]底(二合)吽发娑嚩(二合)诃(归命同上)
　　结下上方界真言曰。
　　唵微枳啰拏微特防(去二合)娑尼迦比罗贰嚩哩尼怛啰(二合)娑耶嚩日罗(二合引)吠赊萨帝呶(引)罗特嚩(二合)能(上)瑟吒罗(二合)啰乞沙(二合)[牟*含]发(归命同顶真言)
　　甲胄真言(归命准前)。
　　唵斫羯啰(二合)靺[口*栗]底(二合)钵啰(二合)赊弭多啰捺啰(二合引)啰捺啰(二合引)娑(去)萨摩(二合)车卢瑟尼(二合)沙啰乞沙(二合)啰乞沙(二合)[牟*含]吽发娑缚(二合)诃
　　墙真言(归命准前)。
　　恶(引)莫壑
　　如是如前说印。随事业应用之。一切真言天明。用根本真言安立。则于世尊圣众作食饮。随力供养。礼一切佛菩萨五轮著地。以香泥涂手。结大三昧耶印示之。二手虚心合掌。诸度各微屈如芙蓉。名如来族三昧耶印。然后一一诵一百八遍。心真言亦诵。旋绕曼茶罗启白圣众。我所不应作而作。所有过犯仪轨加减。唯愿圣众舍过。如是第二第三亦如是说。弟子已受戒者。于真言法生净信者。已发菩提心者。于三宝净信者。弟子有如是德者。应令入。入者限七八。若欲入曼茶罗。净澡浴遍身涂香令设誓。若越三昧耶或有愚痴者。堕于无间地狱。汝等善男子应常护持三昧耶如是。为弟子告三昧耶。以缯帛覆面。结三昧耶印令称心真言。令掷花。所于彼上花落即定其部族。如是引弟子已。一一为弟子诵根本真言。以酥护摩一百八遍。如是作已应告三昧耶。汝等于真言行当勤修。于大乘不应生疑惑。一切天不应轻贱。佛教中不应疑惑。弟子等于阿阇梨。殊胜舍施供养舍己身。应受转轮王佛顶。阿阇梨于彼无吝心。非愍心印契及真言应教授。即从此已后成就者。一切天龙药叉乾闼婆阿修罗迦楼罗紧那罗摩睺罗伽等。及一切有情不能恼害。于一切真言成就。必能堪任得不退转。入一切菩萨位。一切天不能沮坏。则成入一切世间出世间曼茶罗三昧耶。一切天皆知。如是善男子成就菩提者。则得悉地。持金刚之所加持。随行安乐。我略说此仪则。次第应作一切曼茶罗王一字顶轮王所称说。
　　尔时曼殊室利童真菩萨白佛言。世尊云何为阿阇梨云何灌顶。时世尊赞叹。善哉善哉妙声善哉妙音。若有欲受灌顶者。于阿阇梨比前两倍应施。应施双绁应施金银熟铜器满盛诸种子及药香水。则阿阇梨对曼茶罗前四方涂作曼茶罗。以白粉三肘量。画莲华于上安师子座。受灌顶者坐已。持盖及拂诵吉庆声赞扬。取中瓶加持一百八遍。令弟子结佛顶印安于头上。阿阇梨自令弟子灌顶。吹螺击鼓作诸音声。如国王受灌顶。阿阇梨应以右手执弟子手。引入曼茶罗于一切佛菩萨奉献弟子。令弟子于佛菩萨请印可。阿阇梨为弟子告诸佛。作如是言。世尊此弟子我灌顶已。此善男子从今已往。以无希望悲愍心。哀愍一切有情。应画一切世间出世间曼茶罗。如说应作。如是一切曼茶罗仪轨应加行。如是灌顶者。即为阿阇梨。入一切菩提道。如是于菩萨行行时。得无量功德果报。

　　　　一字奇特佛顶经先行品第四

　　尔时金刚手秘密主菩萨摩诃萨。从座而起偏袒右肩。合掌礼佛白佛言。世尊印可我。于一切真言得灌顶。于一切如来持秘密。世尊于菩萨大集会。为修真言行者。及为我及一切有情。哀愍利益一切大众。唯愿说佛顶转轮王教方便。或有当来后世人。利益安乐故。时世尊告金刚手秘密主言。善哉善哉秘密主。汝能如是利益。作如是问。汝应谛听我今说。秘密主此无障碍如来顶一切明真言王三昧耶随入仪轨灌顶仪已说。我今譬喻。秘密主如如来于天世有情胜为上上。善男子此转轮王佛顶。一切真言中为最胜。一切真言王中为上上。如是先事仪轨。即成成就仪。先当说画像仪。由才见此像。修一切真言于一切教。成就堪任。由才见此。解脱一切罪。一切世间出世间真言皆得流通。由才见此。持金刚摄受。由才见此远离一切障毗那夜迦。由才见此十八大教王安乐易得成就。由才见此一切天龙药叉乾闼婆迦楼罗紧那罗摩睺罗伽人非人等咸礼敬。乃至略说。善男子由才见此一切世间出世间一切明教中所说句义皆得成就。一切世间出世间真言明上上。此佛顶一切佛顶中为主宰。我今说画象。童女捻线不割截。如勇士交易。织师受斋戒应织绁。顿方三肘。先以五净洗。后以栴檀香水洗。于壁涂香掁所画像绁。面向东对前。安瓶底不黑者。盛满香水及一切宝药。广大供养于一切佛菩萨。三时烧沉水香。其画师净信三宝不信余天者。极严毅受八戒。敷茅寝息身著白衣。三时澡浴三时换衣。如是画人不放逸者。应画圣者从大海踊起须弥卢山王。四宝所成。于上坐白莲华。身白金色正受。一切三摩地最胜王三摩地结跏趺坐。从一切身遍满出轮。炽盛光明。于上应画山峰。其峰以种种宝成。持诵者在佛右边。本色形持香炉。观如来面右膝著地。下应画莲华池。从佛顶出光明。其光青黄赤白。则此像安于寂静处。不急躁圣默节食。依真言契经毗尼等。不应放逸。于一切受苦有情生悲愍心。以智眼善摄诸根。心不散动意常等引。远离一切愆过及为遮诸障难。不应食鱼肉等不异作意。净信三宝现前敬信。矜愍一切有情。于成就发大菩提愿意。三时澡浴著新净衣。闲静无人于大河或山。身口心不疲倦。一切时于佛世尊作广大供养。于圆月昼夜不食。从白月一日起首。或食菜或食穬麦或乞食或饮水或食粆。诵八洛叉作先事法。若欲成就安善那。勇士交易买扫尾兰安善那一两。令婆罗门童女以五净洗。面向北研以右指捻为丸(用雨水和。捻时以蜡涂指面。帖以竹膜。然捻之作丸。若丸有指文即不成就)作四丸以莲华叶盛覆之阴干。然后安佛前依护摩仪轨燃柴。作一千三波多。作已即于有舍利塔。或于像前广大供养。烧波罗奢木八日护摩。涂一小曼茶罗。四方安护于第二重曼茶罗。以白芥子警觉于第三重曼茶罗。有伴无伴广大供养。真言作加护。面向东敷茅坐。于三菩提叶上安药器。以四菩提叶覆。以右手按药器念诵。乃至暖烟焰。若初位成就用点眼。持诵者所见人及彼人。见持诵者皆得敬爱。第二位成就。力敌千象行如风。寿命五百年窃十分之一。诸持明不敢陵突。第三位成就。身如初日晖宝庄严。寿命中劫。余类持明仙不敢轻慢。倨傲于轮王起七风而行。如是素路旦善那雌黄雄黄等。三种成就所获悉地皆同。又法若欲成就金刚杵。取霹雳木十六指作金刚杵。圆月内三日三夜不食。于佛菩萨作广大供养。具杵献佛。种种食饮供养佛。然后将金刚杵往于奢摩奢那。取东流河两边土和以五净。一肘量作窣堵波。对前依仪轨供养。取奢摩奢那灰。于塔前作金刚杵形。安金刚杵于上。以手按上念诵。乃至乞食时澡浴取彼杵入乞食。得已分食供养佛。然后自食护身。或有伴或无伴。二手按其杵上念诵。乃至三种成就。初位成就见彼及彼见持金刚杵者皆得敬爱。第二位成就。如牛埃尘高飞腾而行。力敌九千象奔走如风。窃六分之一所求自在。能钩召。身有光耀得大威德。第三位成就。身如初日晖寿命一万岁。倨傲于轮王持金刚杵游行。如是莲华轮三戟叉钺斧等。所求悉地成就皆同。
　　又法欲成就指。先作先事法。取不满脺孩子头指。如前法作窣堵波。就于奢摩奢那广大供养。敷茅面向东坐。其指献佛已以手按之。乃至放光灯焰增盛。则如意结护。尽一夜念诵。乃至晨朝用其指招则敬爱。
　　又法三日三夜不食念诵。对佛前作曼茶罗。然酥灯供养。烧敷茅而坐。取子母同色牛乳。盛以瓦器加持一千八遍。以灰结坛界。晨朝澡浴诵真言。抨乳取生酥。佛前广供养。烧酥灯诵真言。用前所抨之酥作人形像。安于七枚菩提叶上。对像前加持念诵。乃至微动。取此酥所触皆得敬爱。
　　又法用前法取龙花蕊末作人形。取香瓦器安之加持一百八遍。所触所思皆得敬爱。
　　又法用前法烧牛膝苗茎护摩。所求财利皆得。
　　又法于牛栏中对佛像前。作一窣堵波。高一肘依法供养。烧安悉香护摩十万遍得一千牛。
　　又法用前法取白胶香和酥。护摩十万遍得十二最胜村。
　　又法用前法取莲华。涂檀香一千枚献佛。即得城邑主。
　　又法用前法烧安悉香。以千万瞻卜花献佛。得金一千两。
　　又法取有蕊花十万献佛。得白绁一十张。如是一切花随色得绁。
　　又法取奢摩奢那灰。于满月昼夜不食。取无名指噜地啰和作彼人形。左脚踏念诵一千遍。并种族皆得敬爱。
　　又法欲求婚。取稻花和酥蜜酪。护摩一千八遍。称其女名念诵即随所愿。如不随彼必终。
　　又法粳米粉作人形。以苦油于当心盛满。以铁签刺。以芥子油涂。取赊摩赊那火炙之。念诵一千八遍。一日间即令男女敬爱。二日毗舍王三日沙门婆罗门皆敬爱。
　　我今说未成就事业。取牛黄加持七遍洗面。若见者皆敬爱。若用点额。若见彼人及彼见者皆得敬爱。于贼中作意念诵。皆得解脱。若彼人作法损坏自持真言者。用粳米稻谷白俱那卫花白芥子。作本尊形。以左手按上念诵一千遍。一切真言即不损坏。若欲除寒热病。取山耳花加持一百八遍烧。设鬼疟亦得除差。
　　又法佉陀罗木。护摩一百八遍除一切鬼魅。又加持灰七遍。遮他真言。诵一遍以水洒即解。
　　又蛇咬人。画蛇形把刀诵一遍割一下。其所咬人蛇即来。以其刀左旋即成发遣。并归命诵真言加二吽字。即禁止蛇。并归命加吽字诵真言即成解。加二发吒诵真言以左大指画地。所咬人蛇即来。去发吒字诵二十一遍以手触额。其所被啮人即起。加持二十一遍以水洒头上如轮旋转。兼发吒诵二十一遍。取水当鼻加持散四方。即往于本居取水依前加持。覆掷于地复来。
　　又以俱那卫枝。并发吒字诵打地。鬼魅作声。并归命诵右手触即得除愈。
　　又除归命诵二十一遍。用摩奴沙骨作橛。称彼人名随地钉之。其摩奴沙即病鬼魅坏乱。以发作绳系其橛。诵一遍拔之即得如故。又去发吒字取安悉香作丸烧。念诵一百八遍。称彼名。或啰惹类即成钩召。烧白胶香诵二十一遍即得解。
　　又一字佛顶轮王真言。兼发吒字书于绢素。又桦皮上安于幢上。两军即以禁止于他。即以此幢引前。即其军皆逼恼不安。掬水诵七遍散四方。幢却引来即得安隐。
　　又欲除箭。取油加持二十一遍涂上箭即出。
　　又除发吒字。难产妇人加持水或油。与饮及涂。即易产。
　　又加持土块一遍。画彼人形。安于口上。即禁其才说。及论议得胜。欲解并发吒字加持姜石安于上即解。
　　又加持白芥子一百八遍即成钩召。以掬水加持七遍散之即成发遣。此一字佛顶轮王无障碍依一切教相应作法。
　　又法作先事法。于河岸或一树或山间或池侧。或有助伴或无助伴。乞食寂默慈心相应。三时说罪意常勇健无怯弱。心常乐舍施。自作灌顶作加护被甲结方隅坛界。以真言水洒衣涂香花鬘烧香饮食灯明真言。迎请奉送等一切时作诵十万遍。则终竟。作先事之后。若忿怒视他。彼皆癫痫所持则得狂乱身不自在。若复念诵瞻视。则身上疮疱被烧则至死。此是无碍。或以右脚头指捺地而诵。则刹那顷从空雨火一切处大烧。然起慈心念诵则解。如是忿怒诵摧他军。能生一切病令驱摈杀害枯竭迷乱狂惑癫痫魅疟所持支分断及逼恼。若如此诵。一切不空皆得成就。若起净意慈心诵。即皆得止息。
　　又法若欲成就者。于神通月分于河交会处。作缘生胎藏窣堵波。于塔前安像。或饮水食粆。遏伽木揾酥烧护摩十万遍即地动。尽于其地主内。或流星或隐自在云雨。得大伏藏见光明。意乐转依寿命一劫。一切有情不能沮坏。为大明王一切方炽盛。若见能普遍入一切。此成就像法不应少勇志者作。不应少慧无悲者作。不应杂秽不积集资粮者作。不应轻毁尊师粗恶语欺诳散动心及不见曼茶罗者。多营作务者。希望作事者作。若有离如是恶者。如是功德不久。当成就。若异如前作者。则癫狂不成就。
　　又法若欲么啰谤毁菩萨藏及发菩提心加行。谤佛教者。于像前。或人髑髅前。以人髑髅末作彼人形。面向北于赊摩赊那。或于河或于池乞食寂默。忿怒其形以左脚踏。以小指剌诵七日日三时。即被大疟所持遍身疮疱至死受疼痛。即见吃哩爹。如大指节炽盛火焰。如金光明聚。以指期克作欲吞势。遍诸方以声告。某甲使我来为令害汝。作如是语时彼见已。即吐血而死。若于佛法生净信则息忿怒若息。忿怒生慈心。即持明者急速。以香水灌沐佛像念诵起慈心须臾顷以水洒。其疼痛烧然皆得止息复得如故。善男子菩萨以方便于损三宝者应作。
　　又法作先事法。思惟利益一切有情。离著无怖畏不怯弱勇健不下劣心持八戒得灌顶者。知三昧耶常修念如来并菩萨声闻。说罪随喜者。安像于赊摩赊那。身著赤衣以赊摩赊那花。庄严身及头。及食赊摩赊那食。住念无限念诵。不失念护方隅甲胄墙等仪轨。如是念诵初七日见恐怖恶形牙鹾炽然竖发或一足两足三足两臂三臂四臂或八臂或两头三头四头。则持明者忿怒诵其时如大风吹大云即四方驰散。即起慈心。第二七日即有女人现。悦意端正璎珞严身。示现可爱色。见已念诵起慈心作不净观即灭不现。第三七日即见毗那夜迦恶形罗刹。作寂静来。来已作是言。我作何为。修行者作是言。为奉教则为使者所使令皆依教成办。其魔若作忿怒心观修行者。则灭坏夫作先事者于河或莲华池或一树或大花园而作。

　　一字奇特佛顶经卷上



　　一字奇特佛顶经卷中

　　　　开府仪同三司特进试鸿胪卿肃国公食邑二千户赐紫赠司空谥大鉴正号大广智大兴善寺三藏沙门不空奉　诏译

　　成就毗那夜迦品第五

　　于屏处安佛像。于一切有情起悲愍心。取神通月三时澡浴三时换衣。时别诵一千八遍。乃至月圆满。其终日昼夜不食。作一僧伽梨衣。以新帛净洗妙染善缝应量。以一切香涂。以香泥涂一坛。安袈裟于坛中。然酥灯一千八盏。于一切佛菩萨全身作礼作是言。我行菩萨行。发如是心结跏趺坐。以左手按袈裟念诵了。至得飞腾虚空身如初日晖。礼一切佛菩萨称一字顶轮王名。才称名得无超胜力。往诣于金刚手菩萨。一切天龙药叉乾闼婆阿修罗迦楼罗紧那罗摩睺罗伽等皆作礼作是言。我等作何为。若披僧伽梨衣彼等倒于地。复以心令起。
　　又法作先事法。于山及池侧或余处。或食菜麦或食乳或乞食。礼佛说罪作随喜功德诵二十洛叉。所为所作皆得成就。
　　又法欲令禁止杀害令彼昏睡禁器仗。画西印曼茶罗。或画莲华广大曼茶罗。随力供养饮食。于一髻罗刹尊处。对门作青幡。其幡作三橛金刚杵形。于幡上以自噜地啰。画三股金刚杵。于中书一字顶轮真言。并画轮王。形状系于竹竿于竿下取髑髅末。作坛如金刚杵形。于中作护摩炉。炉四边独股金刚杵相连围绕。以遏伽木然火。用摩奴沙骨及噜地啰并毒药。相和加持一遍一烧。乃至一百八遍。对军阵前。即彼军众如盲迷乱。一切器仗彼手而落并皆禁止。
　　又法欲令他军堕落。令医人五支取血。于炉于护摩。瞬目顷彼军皆得堕落。则随意缚。若欲令息灾。取酥蜜和龙花护摩。即得安乐。
　　又法欲摧他敌。念诵令他近来。既近或作前曼茶罗及彼幡。于彼军前裸体散发。结被甲及墙印。三时各诵一百八遍。烧么奴沙肉及噜地啰和毒护摩。行者夜眠牛皮或随意眠。如是作已。设令彼事俱摩罗天梵天摩醯首罗及帝释。加护彼营者。于七日中彼决定更互相成斗诤。驰走心生苦恼。彼互不相见。乃至十五日中间彼等被禁止。无有余残能动者。不依仪轨忿怒对军阵前随意作法。或依余教作护摩。皆得成就。
　　又法取生牛酥。作摩尼形。对像前以妙香花散坛上。以三菩提叶安酥珠念诵。乃至暖取珠不著齿吞之。才食已心所思惟皆一切发生。力敌千丈夫随欲现身受命一劫。才称吽字山峰城邑天庙皆得损坏。随所有物护摩。百由旬内称彼人名及啰惹悉底利皆得钩。
　　又法验知伏藏。取牛黄酥蛇脂牛脂雄黄遏迦皮作烛。于近伏藏处一肘量地。然其烛加持二十一遍。旋其烛其焰随大小其藏亦如是。若有障难亦以此真言遮制。
　　又法于清闲处阿兰若。于窣堵波前安佛像。三时澡浴三时换衣。三时别诵一千八遍。从日初分起首。乃至月圆。其日昼夜不食。以苏末那花于像上作帐。以种种涂香花鬘烧香供养。然酥灯一百八盏。及种种饮食献佛。结跏趺坐有助伴及无伴。起大慈心具大精进。念诵乃至相见。云声道场中幡鬘等动灯焰增盛从佛像出光像动。若见如是相。一切所欲成皆得成就。
　　次说最胜成就入大阿兰若或于大河岸作无畏。于彼安佛像。常定意食根果等。诵二十一洛叉遍。念诵已周随力作供养。于荷叶上牛黄作三波多护摩已。结跏趺坐安于二手掌中。念诵乃至三相现。若暖转轮圣王尚作敬爱。何恐余有情寿千年。若烟安达驮那成就中为王。最胜日行千里复来。于一切成就中安达驮那。心念生一切饮食作一切神变。于帝释边安达驮那。何恐余有情。身有光耀寿命千俱胝岁。若焰才涂身自然绀青琉璃环发。身如初日色二八六相难瞻睹。调伏难调者随意欲现。身意迅疾一切天梵天等不能沮坏。无疑。周围一由旬身光照耀。得神通境智寿命一大劫。无量百千持明以为眷属。有大威德。于天阿修罗斗战得无能胜。往于帝释帝释与半座。菩萨与位齐等。承事无量诸佛。心不于欲倾倒无量佛世界。乃至随次第得菩萨地。
　　又法复说余最胜成就法。作先事法。已见曼茶罗。从师得灌顶持八戒。成就三归菩提心作成就。于虚空室或山旷野或牛栏。其处有种种土水。离臭秽烂泥。于他前成就处。深掘齐膝去瓦砾炭石等。以一字顶轮心真言加持水。于彼等处洒。则取余香土填满其处。作缘起藏窣堵波安像。于彼前夜澡浴著新净衣。以涂香花烧香作启请。一切辟除等用一字轮心。诵三十洛叉。满已用三铁作金刚杵。其匠令受八戒。作千三波多护摩已。于黑月八日十四日。取白芥子盛满于瓦碗。安于彼上坐茅草。作供养仪轨。一切意乐饮食皆奉献。以手按金刚杵念诵。乃至光焰才光已并眷属。凌虚色相如金刚手。能调伏难调有情。一切成就中为最胜。一切天龙药叉等作礼。不避道得映彻身超过十佛刹土。游无量世界。与千眷属寿命大劫。命终生于金刚手宫。
　　又法为病者加持水七遍。送与彼饮即得除差。若患魅白芥子护摩。其魅等皆驰散。
　　又法于海岸边安本尊像。依仪轨诵一洛叉。娑伽罗龙王令入自宫。于中求如意宝。得随欲变现身。自恣而行。
　　又法安本尊像于阿修罗窟。诵一洛叉。阿修罗女出现引行者令入。入已求阿修罗长年药。皆得或住于彼。
　　又法于一窣堵波乞食。作先事法。诵十万遍终毕。于黑月八日昼夜不食。随力供养饮食念诵。乃至自影隐。得无超胜力寿命一万岁。若初不成就复作先事法。后当求成就。至第八遍设作无间罪者。亦得成就。
　　又法以赤鬘著赤衣。手持佉吒网迦。于赊摩赊那取七蚁封。如来肘量作窣堵波。安缘起偈对前。饮乳食麦或乞食。于塔前寝息诵一洛叉。于彼见种种恶状恐怖。不应怖畏。于黑月十四日昼夜不食。于窣堵波广大供养。一切鬼神皆施之食佉吒网迦。以香花烧香供养。被甲胄结墙等界结跏趺坐念诵。乃至从佉吒网迦出光明。即佉吒网迦成就即持之。于贤众得敬爱。彼等皆遵奉。其佉吒网迦于余处夜无人处。卓著地自然成百柱宫殿。一切宝庄严。天女承事丈夫承旨。一千眷属随。一切爱乐寿命五千岁。拔却即不现。
　　又法补沙铁作轮。量小坼刃令利。十二辐作先事法。于河岸山顶有舍利塔处安本尊像。随次第如前供养。青香等供养轮。施与诸鬼神食。结跏趺坐二手持轮。从黄昏起首念诵乃至相现。有香风起空中闻呵呵吉哩吉哩声。一切山皆震动。一切海激动。不应怖畏。复更念诵为一光聚。围绕持诵者彼持轮瞬目即到阿迦尼吒天。与菩萨齐等住一大劫。于中劫见佛出世。即从此后次第超菩萨地。身坏生于持金刚宫殿。若于无舍利塔处。诵一字顶轮真言者。及不清净处不降雨。何以故。王难起非处念诵故。身患有大灾难。
　　又法说剑成就。补沙铁作剑。诸根不阙匠作一肘量。无伴坚固勇志或有伴已。作先事法上于山顶。作缘起藏窣堵波。作广大供发一切有情利益菩提心。对塔前作发露等。随喜一切德。坐团茅荐。以右手持剑。从黄昏起首乃至明相出时。则相现手战动光如流星。乃至一千道。彼光照耀持明者。彼时大持明王皆来灌顶。彼行者并眷属并凌虚。刹那顷游于界。无碍行于五由旬内照耀。
　　又法说贤瓶成就。由菩萨成就此。能息一切有情饥渴苦恼。于有舍利塔乞食极严毅。安本尊像寂默敷茅而寝。依持明经说禁忌善巧。一年念诵于白黑月分三日三夜不食。于像作广大供养。取不黑底迦攞赊。盛一切种子诸宝药等。对像前结跏趺坐。以右手按瓶口念诵。乃至于中一切物隐。复念诵。乃至一切物复现。彼瓶羯拏羯拏作声。当知即成就。即于此瓶所思惟。象马车乘真多摩尼宝及诸物悉底利等。则于瓶中出生。随意施药与一切有情。
　　又法其处有药叉女现验处。作先事法已。于彼处念诵涂小曼茶罗。以佉陀罗木然火。三夜以白芥子护摩一千八遍。药叉女即来随意。告彼与我长年药。得药服已寿命一劫。若不来取白芥子和自嚧地啰。烧一千遍作呵呵声即来。先不应作若作彼即损坏。
　　又法饮乳食麦。于有舍利塔安本尊像。一年念诵于一黑月分八日。则于佛世尊供养饮食。依仪轨奉献对像前然火。烧尼瞿陀树木。三甜烧一千八遍。俱尾罗药叉皆来。不应怖畏。先所置香水献遏伽。彼药叉等言尊者有何事唤我等。即告彼与我作为奉教作是已隐而不现。即得药叉众成就。所乐求皆与。求天妙长年药皆得。给百千眷属具六味饮食。所思所求皆得。
　　又法欲令梵王毗纽摩醯首罗敬爱者。于黑月分对本尊像前。用无烟炭以安悉香丸。三时和酥护摩一千遍。中夜皆来随欲请。及求长年药所求皆得。
　　又法令啰惹敬爱。于本尊像前乳木然火。白芥子和三甜护摩一千八遍。七日三时四洲主尚能来敬爱。
　　又法欲啰惹类爱敬。遏伽木然火。七日三时用赤芥子护摩。
　　又法令一切鬼神敬爱。盐和嚧地啰护摩即得。
　　又法其处有梵罗刹及余类鬼神住处。至于彼住禁戒诵十万遍。即得大伏藏或能令他驱摈。
　　又法不简日宿。亦不斋戒。先作先事法取不坏没[口*栗]多摩奴沙。净洗浴庄严。于赊摩赊那中安摩奴沙。头向东行人面向之而坐。以佉陀罗橛系缚之。施一切鬼神食。四方著护持剑。行者坐摩奴沙心上。取铁末加持投其口中。乃至出舌速持利刀截取。成青莲华色剑。由持此剑并眷属凌虚。一切持明无能沮坏。于一切持明中为王。寿命大劫身坏生天。
　　计罗峰悦意　　鬘峰具端严
　　金峰于顶处　　成就人所居
　　弥卢之大峰　　青赤莲妙处
　　频陀山适悦　　金刚帝宝岩
　　圆会山悦意　　么赖仙山处
　　及于大帝山　　雪山与香嘴
　　如是悦意处　　闲静丰安乐
　　持明女与俱　　乐天女歌咏
　　同天女游戏　　最胜受娱乐
　　游行持明者　　如帝释舍支
　　无人能敌对　　彼得无碍趣
　　一切处流转　　如是具功德
　　持明常游行

　　若修真言明。若不成就。共此一字顶轮相和诵。对佛像前供养于佛。念诵。则于像前寝息。于梦中见真言增减。令真言充盛。对像前然乳木柴。用酥护摩一千八遍。其本尊即成就此法。第七番应用不然即坏。
　　又法欲作阿毗遮鲁。往于赊摩赊那。以赊摩赊那柴木然火。以烧尸灰护摩一千八遍。帝释尚从自处移转。
　　又法欲令啰惹类么罗。著湿衣以脚踏陵上哦诵一字顶轮。乃至衣干。如是彼冤家身即干枯。
　　又法取姜石一一加持。对城及村邑前。住掷七夜。过七夜为大么梨复令息灾。对像前乳护么一千八遍。以香水加持一百八遍。于彼城及村邑聚落四方洒即得止息。
　　又法若有损坏三宝者令彼调伏。住善巧方便为彼往于赊摩赊那。以尸灰作彼人形。行人裸体散发依阿毗遮噜迦仪。诵一字顶轮一千八遍。彼则被梵罗刹所持。除自身余持诵者。不能解。此是菩萨巧方便菩萨种性者应作。
　　又法取旃陀罗家火。往于赊摩赊那。取其中木然火。取苦瓠子称彼人名。或思忆护摩一千八遍。则彼大疟所持。欲令解对像前浴佛像。诵真言取浴像水洒彼身上。
　　又法欲令摧灭。取摩奴沙骨八指作橛。加持一千八遍钉冤家门阃下。一切财物皆尽。除橛即解。
　　又法于赊摩赊那烧紫[金*廾]。和噜地啰护摩一千八遍彼即止息。
　　又法若欲自他灌顶。取四不黑底瓶。取河流水满盛一切宝及香并种子等。安其中加持一千八遍。令弟子或营事者令灌自顶。一切灾障斗诤言讼一切障难皆得解脱。
　　又法于有舍利窣堵波前。安本尊像饮乳麦。随力供养诵真言三洛叉。即能破迷乱痴等事。
　　又法三时说罪随喜劝请发愿乐作。或饮水食粆于大河水至胸。诵三洛叉。欲令敬爱隐身成就雄黄雌黄等事。皆能成就。
　　又法三夜不食。于赊摩赊那南边而住。独己无侣诵一洛叉。则于一切事皆得堪任。
　　又法若有难调恶龙。坏佛法损害有情。欲令调伏。三夜不食。于龙处取白芥子。和毒及噜地啰护摩。其龙从池中出。七日中间所作皆成。所求皆得。若不出念诵至二洛叉或三洛叉。彼龙即死。龙池中闻臭烂气。
　　又法加持左脚七遍。以忿怒踏地。诵一字顶轮并加吽字诵。则禁止象马车步兵等。
　　又法令怨家么罗。往于赊摩赊那。取赊摩赊那灰。忿怒作彼人形。加持利刀从脚段段截。于赊摩赊那火护摩。于第七日其命不存。
　　又法若于军阵于王宫。或言讼处诵时得胜。
　　又法油麻护摩男女敬爱。
　　又法加持右手头指七遍。或啰惹类或余人拟。皆得敬爱即以此指象水牛。彼等皆能禁止。
　　又法欲自己成就。入赊摩赊那中。卖莽娑用一字顶轮护身七遍加持。召龙底利及持明底利。亦用此真言钩召。
　　又法取霹雳木十二指作金刚杵。于赊摩赊那中。念诵三洛叉。阿修罗门关键内外开摧。
　　又法一字顶轮真言加吽字。能禁止他军。未成就忿怒诵亦能禁止他军。若成就树令倒。能损一切明。真言并吽字。诵于赊摩赊那中得加护。
　　又法补沙铁匠受八戒者。作金刚杵于赊摩赊那。受八戒。心不散动作先事法。手持金刚杵诵十洛叉。于黑月十四日中夜时。一切香花烧香饮食灯明作仪轨供养于佛。左手持金刚杵结跏趺坐念诵。于晨朝时其杵千光晃耀。由持此杵即得成就才发心并眷属凌虚。能持罚一切持明。威光无能与等。帝释与半座为大持明王。住一大劫。持金刚杵随意游行。
　　又法疟四日一发等并蛊毒等。加持即得除遣。
　　又法于赊摩赊那。作奢睹噜形。以左脚踏心。以右手头指拟。并吽字诵一字顶轮一千遍。即彼刹那顷灭坏。亦以此真言却能令止息。
　　又法取赊摩赊那灰。作奢睹噜形。以佉陀罗橛诵真言当顶钉之。应时灭坏。
　　又法取白芥子。于赊摩赊那加持十万遍。能摧倒一切关键店锁等。
　　又法于赊摩赊那。八日取不坏损没[口*栗]多补噜沙。依法洗浴庄。四方一切鬼神食。坐于心上于彼口中以白芥子一诵一掷。乃至大舌出。以利刀截即为剑。由持此剑一切持明中为王。无比超胜力随意。于此世界游行。
　　又法于有舍利窣堵波。香等及饮食供养。于满月对于像前。烧沉水香昼夜念诵。即于晨朝请僧次。应供养于彼大众乞悉地。则以此仪轨结跏趺坐念诵。即得成就不思议王。长寿闻持皆得成就。
　　又法作先事法。于舍利窣堵波于清净处。于满月昼夜不食。发殷重心取不堕地瞿摩夷涂坛。取八瓶满盛水及诸种子诸药等。种种花鬘系颈。以种种烧香薰陆沉水檀香等。和所盛水。舍自身奉献于一切佛菩萨。结跏趺坐念诵。乃至从顶出光明。右旋绕持诵者。即隐入行者身即得身成就。即其身光明刹那顷即得环发二八年状。五神通威光如融金照耀。并眷属凌虚。一切天龙药叉乾闼婆迦楼罗紧那罗成就。摩睺罗伽皆礼敬。刹那腊缚须臾顷游无量佛世界。为梵行欲心不倾动。所去处于彼彼帝释与半座。威德无比于超思议佛世界。见无量佛。从彼所听闻法皆得胜解。如是次第修菩萨行时。于菩萨行得入调伏善巧方便行。不从彼三摩地力。损减随意住。乃至受生。
　　又法入水念诵一洛叉。作是功已。被疟所持欲令解脱。酥蜜相和护摩即得除愈。若作息灾加萨嚩(二合)诃字。
　　又法于静处安本尊像。以一千俱那卫花。掷像上称彼名一诵一掷。为彼并种族皆得敬爱。
　　又法若息障难者。湿衣忿怒念诵。油麻白芥子和酥烧一百八遍。三日日三时。一切魔障皆得除灭。
　　又法上山顶饮乳。以一切香作十二指或六指金刚杵。左手持念诵乃至暖烟光。若烟安怛驮那成就中为王。若暖持金刚杵所见彼皆敬爱。若光即得持明仙。
　　又法取素路多惹那。先以千三波多护摩。至太阳蚀时加持一百八遍。安于口中念诵乃至太阳复。令波罗门女研。加持一千八遍用点眼。即得安怛驮那。一切安怛驮那成就者。无能自隐。
　　又法求语成就。作先事法于清净处。安本尊像于一切天龙药叉等次第施食。于像前作护摩炉。青莲花和三甜护摩十万遍。即成就。右绕本尊像对像念诵。于余日随力设僧乞成就。从此已后所欲求。一切以语皆得顺从。
　　又法安悉香作丸。三时护摩各一百八遍。意所乐皆得圆满。鬼魅所加持咒线系。
　　又法油麻白芥子和酥。七日对像前护摩。所求皆得。
　　又法令女男敬爱。蜡作彼人形。作时诵一字顶轮。以苦油满其肚。以七摩那刺七关节处刺。佉陀罗火上炙加持一百八遍七夜即得所求。
　　又法令他驱摈。赤芥子捣作末。作彼人从右脚截。于佉陀罗炭火中诵真言。护摩七日即得如愿。
　　又法令自身息灾。于有舍利塔安本尊像。香华等供养。取新瓶盛满香水并一切药及诸宝等。加持一百八遍。以不截绁系瓶项。灌沐自身。离一切罪一切障难。
　　又法加持青木香一百八遍。口中含共人语。皆得敬爱。于官府论理皆得语胜。
　　又法取黄花于佉陀罗火。护摩一千花得金千两。
　　又法以盐作他形。于佉陀罗火加持一千遍护摩。所求彼人皆得敬爱。秘密主如是等一切世间出世间轮王佛顶皆能作。
　　天龙药叉王　　饿鬼恶罗刹
　　及余诸部多　　见持诵消融
　　皆息诸天法　　蛊毒部多那
　　常在行人手　　彼罪不可得
　　一切求成就　　相应者当得
　　教至彼人手　　速疾作诸利

　　尔时金刚手秘密主白佛言。彼有情以大福摄受。此教当得至彼人手。世尊我亦摄受彼有情。令此教入彼人手。于一切有情界。此明王作一切事业。能灭一切怖畏。常作加护财谷增长寿无病。八万鬼魅族皆得除。息一切作压蛊法者。非时而死毒火遍止。一切有情利益。能除一切病。得断一切执曜。勤勇师子为矜愍一切有情故。作如是说。时世尊告金刚手秘密主言。我今说功能。令除一切罪除一切病。汝当谛听。金刚手患一切鬼魅。加持五色线系手护身。以灰加持结方隅界加持水。一切疟皆以线加持而系。自他令除一切罪。白芥子和酥护摩。令增命故。以俱苏摩花加持供养佛世尊。又法以苏摩那花加持一百八遍。掷于空中即得天睛无云。
　　又法加持水。所为彼人称其名而饮令彼得敬爱。
　　又法以俱那卫枝。加持七遍若雹下向之而打。其雹即移恶云亦用此法。
　　又法结方隅界。用佉陀罗橛以水或白芥子。缚毗那夜迦。
　　又法一切病加持五色线。令带即差。一切鬼魅一切病护摩即止。加持花果与彼人得敬爱。
　　又法食饮加持。所与人皆得敬爱。
　　又法作铁橛加持。一切怖畏一切障难皆得加护。天及鬼神罗刹橛故不得附近违越。于一切怖畏得加护一由旬结界。
　　又法欲禁毒。加持线七遍系于乳木。一切毒皆消。所有毒以土或白芥子或水加持用之。皆得除差。一切病五色线加持一百八遍。系病者即得除差。烧沉水香或薰陆香能除一切疟。一切怖畏处诵此明王皆得无畏。
　　又法加持茅。拂除一切毒。于囚系处诵。缚得解脱。患疟者加持线系腰即差。
　　又法护自己身。以心诵牛畜等疫加持黑线。结系颈即差。
　　又法被以恶法印者。加持白线七遍。结系身上即除。
　　又法结方隅界以白芥子。
　　又法患风魅加持油与饮即差。
　　又法患眼加持水与洗即差。
　　又法药叉所持加持水散洒即得解脱。
　　又法饿鬼所持及癫痫加持线与系得愈。
　　又法遮止龙。用俱那卫枝。破诸印以灰。遮贼加持土块七遍掷四方。
　　又法所欲求清净澡浴著新净衣。对像前一日一夜不食。烧薰陆香诵真言一百八遍。便像前寝息。梦中说善恶所求皆示。
　　又法欲止霖雨。入水念诵一切皆止。求雨亦入水念诵随意多少。
　　又法欲求食。于初日分于村邑对城门住。加持苏摩那花百八遍向城门掷。然后入城得不求食皆丰足。
　　又法婴孩为魅所持。以桦皮上书一字顶轮真言。系项下即愈。
　　又法常念诵。一切人皆得敬爱。
　　又法入王宫。加持水一百八遍。用涂面。啰惹并辅佐皆敬爱。
　　又法衣花香缨络等加持。或与彼或自著皆得敬爱。
　　又法诸饮食加持一百八遍。称彼人名思念而食即得敬爱。
　　又法痈疰等加持泥七遍涂之即愈。我略说所作皆得成就。
　　世尊于彼时告金刚手秘密主言。善男子如是一字轮王能作一切事业。一切佛所说无碍教令。无量那由他百千俱胝佛所说。我今亦说。我今说福利。秘密主汝谛听谛听。一切佛所说一切菩萨随喜。秘密主若有此大明王轮王佛顶若能受持读诵若闻演说。乃至书写经卷供养念诵。彼必不堕恶趣不为饿鬼药叉。不贫匮不为一切罪。一切有情皆得敬爱。一切皆得随顺。所生处皆得宿命。一切鬼魅不著身。所谓天魅或龙魅。或婴孩魅罗刹魅。或紧那罗魅或摩睺罗伽魅。或补怛那魅或羯吒补怛那魅。或毗舍遮魅或迦楼罗魅。或阿修罗魅或诸母天魅。或鸠槃茶魅。刀杖不著身不被毒火水所中。一切他敌饥俭旷野如是处必不生。一切毒疮肿蛊魅起尸作法不祥皆得解脱。一切天龙药叉阿修罗迦楼罗紧那罗摩睺罗伽皆礼敬。善男子我今略说。所有一切灾难彼一切皆不能为害。何以故佛境界无量佛所行境。无量佛世尊无量三摩地游戏。秘密主此一切贤劫中如来说。过去未来现在佛说。我今亦说。恒河沙数同名如来说。皆随喜。若有善男子善女人。于后世后时比丘比丘尼优婆塞优婆夷。净澡浴对佛前作供养。诵持此明王真言若闻如是福利。生净信当生天趣得天大威德。若生人中为王得宿命智。于此生中念诵离一切疾病。若成就者此人身已末后身入菩萨境界。游无量佛世界。如一切如来游戏。

　　　　一字奇特佛顶经说法品第六

　　尔时寂静慧菩萨摩诃萨。金刚手菩萨之弟。从彼大众集会起。合掌礼佛。为供养世尊故。从自颈脱无价大真珠鬘。以右手持献于世尊。说报答妙故。说此伽他而赞于佛。
　　顶声于三界　　诸有情悦意
　　佛此声最胜　　现语得荣盛
　　所有佛住法　　调御彼说法
　　所生等觉者　　世尊得菩提
　　转妙法轮者　　过往圆修者
　　诸佛皆此坐　　世间无比人
　　于彼彼地所　　皆成如金刚
　　现对于世尊　　得见为吉祥
　　过去为吉祥　　谁复闻妙法
　　先是又吉祥　　彼吉祥亦然
　　彼闻教不坏　　智慧者正住
　　于彼常天想　　亦观父母想
　　亲教姊妹想　　皆见无畏者
　　先修顺教令　　于尸罗最胜
　　由彼于法王　　依附得供养
　　如末利花鬘　　风吹香悦意
　　杂油麻成油　　其香亦芬馥
　　汝尊色无比　　群品难算量
　　甚深及威德　　名色及神通
　　今所于此地　　我观高广想
　　云何于女男　　赞扬少功德
　　若今所闻者　　闻法复生信
　　若能舍施者　　于世尊教中
　　若趣于非家　　于释王教中
　　我于彼一切　　怜愍亲族想
　　如空中蚊蛃　　如大海牛洼
　　如是佛功德　　所赞如寱言
　　如我于天王　　赞扬功德者
　　或佛声功德　　随力我赞叹
　　恭敬持供养　　珠鬘无价宝
　　以此胜善根　　有情皆如佛

　　时寂静慧菩萨摩诃萨。以伽他赞扬世尊已。白佛言菩萨几法。成就修此佛顶轮王一切如来三摩地炽盛。
　　尔时世尊以伽他。答寂静慧菩萨摩诃萨。
　　若有慈心清净心　　不粗柔软具念者
　　护禁正直修梵行　　彼人成就此明王
　　所有离罪不为恶　　增长常寂离嗔恚
　　如是之人成明王　　嫌恨于他及调戏
　　如是于他常不作　　不窥于他之长短
　　如是之人成明王　　若于佛法功德具
　　常作恭敬而供养　　于他不打及不毁
　　彼皆成就此明王　　无吝嫉妒及无慢
　　于他不作不饶益　　于他不作实过患
　　如是成就真言王

　　善男子我承事六十俱胝佛供养。于彼俱胝佛不修梵行。求法勤修行。从彼受大明王广流布。由彼善根则得广大功德威德如是。善男子一切如来不思议三摩地殊胜。是故菩萨护身口意。修持一字轮王。如是如是善男子如来于一切有情。真言形为善友。寂静慧作是言世尊善男子善女人恭敬如善友想。应习大明王。应承事供养。何以故寂静慧。若于善知识亲近修习。得成善法闻善妙法。以善意乐则得善加行。以善业趣于善。得善助伴不为罪业。作善加行趣于善已。承事善助伴不为恶业。既不为恶于他护他意。圆满菩提道住道堪任。有大力于住恶道有情。作义利。是故寂静慧亲近善友。一切功德皆得圆满。皆称赞。时寂静慧菩萨摩诃萨白佛言。世尊菩萨摩诃萨几法成就。疾证无上正等菩提。得甚深法忍。佛告寂静慧菩萨摩诃萨有四法成就疾证无上正等菩提。得甚深法忍。何者四法。入缘生法智入无众生无人无寿者。于空法性决定胜解境界。远离断常二见。如是四法前际清净后际不来。三世平等。以见在智如是四法。又有四法佛性应观。佛色性说厌僧如来以慧眼则慧眼清净。如是四法。又有四圆满波罗蜜。不舍四摄法。以善巧方便无人决定故。发生大悲。清净慧如是四法菩萨摩诃萨。成就速证无上正等菩提。于甚深法得忍。世尊于此说四法时。无量菩萨得无生法忍。无量天龙药叉乾闼婆阿修罗迦楼罗紧那罗摩睺罗伽。发无上正等菩提心。
　　尔时世尊说此伽他。
　　如是法理趣　　正等觉所说
　　由修此真言　　一切为如来
　　若乐度生死　　若欲断诸结
　　为一切依止　　久修于此行
　　令起殊胜想　　我趣于端严
　　思惟转此言　　常修平等行
　　不作不等行　　则成菩萨位

　　一字奇特佛顶经卷中



　　一字奇特佛顶经卷下

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译

　　调伏一切障毗那夜迦天王品第七下

　　尔时曼殊室利童真菩萨摩诃萨。于世尊说法知究竟已。合掌亲近世尊。头面礼足右绕三匝退坐一面。曼殊室利童真菩萨白佛言。世尊如是有情生于四生长养。无始生死于六道。世尊此有情聚有情海。有情增减尽不可得。云何世尊如来三摩地。应见色相加持如世尊说持此真言王菩萨摩诃萨。得不退转乃至次第证无上正等菩提。世尊云何入法门理趣。云何安立法功德。云何三摩地法界大威德。为广博摄示现。
　　尔时世尊微笑作是言。善哉善哉曼殊室利。复言善哉曼殊室利。汝问如来如是义。多人利益安乐。矜愍世间天人法尔时佛世尊作微笑从口出种种色光。所谓青黄赤白紫颇胝银色。照无量世界乃至梵世。映蔽日月光复来入佛口中。尔时曼殊室利童真菩萨摩诃萨。知相者知相已。以此义以伽他赞扬世尊。
　　妙见能现色相者　　八十随形端严者
　　寻光妙光圆满光　　如是为我说笑因
　　忍辱十力持进者　　精进高涌无倾动
　　眼目爱乐见四谛　　为我说此微笑因
　　梵王天众及一切　　头面顶礼于如来
　　瞻仰恭敬而观察　　为我说此微笑因
　　如山善行行妙行　　定慧涌起智光明
　　解脱坚力真实见　　为我说此微笑因
　　金刚身性坚难坏　　那罗延志人中胜
　　梵音妙音文殊音　　为我说此微笑因
　　获得光明离幽暗　　普见眼目平等住
　　功德殊胜得坚勇　　为我说此微笑因
　　汝尊已转胜法轮　　以佛顶声于人天
　　并龙药叉及一切　　为我说此微笑因

　　尔时顶行持童子形。垂髻为上首。百千障者围绕。以佛威神威怒加持。从座而起偏袒右肩。于世尊合掌作礼已。白佛言世尊我一切障者毗那夜迦中主。世尊一切障者导奉我。一切障者属于我。观彼一切障毗那夜迦告言。汝等障毗那夜迦谛听。于一切世界作障者。于成就人不饶益者。罪忿怒恶鬼魅等。世尊从今已后成就顶轮者。此大忿怒真言晨朝若诵七遍。世尊我等于彼一切作障毗那夜迦令远离。若作成就不令起魔障。不令身心散动。世尊若以此大忿怒真言常作加护者。彼持明成就明王者。我等作加护遮刑罚。为作息灾作吉祥作一切利益。世尊从今已后于顶轮教王勤行者。修真言者。不应起障心。若此如来变化大忿怒王必坏汝等。若忆念者。汝等以此加护。汝等从今已后。彼修真言行者于真言行仪轨。所说食蜜油麻葱蒜薤萝卜钵跛吒等。真言行中所遮。修轮王佛顶真言成就者。若食汝不应执过。不应恼害不应夺悉地。不应令心散动。以我教令修佛顶真言者。不应起恶心。汝等见彼修行者应起慈心。勿令汝等移动本处。若违我语于彼起异心者。不得住于阿吒迦嚩底王宫金刚手秘密主宫。违越我教令我当损罚。及余所有天龙药叉乾闼婆阿修罗迦楼罗紧那罗摩睺罗伽一切饿鬼毗舍遮起尸作障毗那夜迦羯吒布单那拏吉尼等。不应于修轮王佛顶真言者。起恶心令心散动。及彼等营从若作障难。我以金刚杵碎彼顶。我语诚实。时彼一切障将主。所谓金刚庄严。金刚索。金刚尘。金刚钺斧。金刚极笑。金刚成庄严。金刚顶。金刚毗那夜迦能断。如是及余大障毗那夜迦将主。从座而起至顶行所。到已以一音声作是言。如所教令我等一切悉皆作。从今已后不违越汝尊教令。若违越者头破百分。时顶行告彼大障毗那夜迦等作障将主。我今说成就佛顶真言王。成就者所有不饶益心者令百段。速疾驰散。所有天世毗那夜迦无能作障。作如是语已。于彼一切大作障将主上首等。于一切世界作障者。夺悉地者搅扰成就者。我说自己真言。
　　那谟啰怛那(二合)怛啰(二合)夜耶那谟室战拏嚩日啰(二合)波孥(上)曳摩诃药乞叉(二合)细那波多曳唵吽发吽吽发发娑嚩(二合)诃
　　复次顶行说自真言。时一切彼金刚庄严等大障毗那夜迦。皆战掉惊怖闷绝。秘密主加持子故。时顶行于大障毗那夜迦。以指端拟彼等。才说此真言一切皆起。作如是言。我及大障主。如来以此真言形。住轮王真言殊胜三摩地。从今已后起恶心修轮王真言道升进者。我之真言日忆念者。汝等于彼成就者。不应起障难心。我等于彼作拥护。由我加护不有障难亲近。大障将主我略说。不应作障难。若有作者我以自杵摧汝等顶。
　　尔时释迦牟尼如来作如是加持。由加持故。金刚手秘密主从座而起。白佛言世尊我说佛顶真言者及修余真言者。大明王如来族莲华族。及我族作先事法者。此大忿怒甘露军茶利成三昧耶故。成就佛顶轮王者。灌顶故狂心有情为令不狂。故画此曼茶罗。于河岸边或余净处。其地如先所说轮王曼茶罗仪则。应絣四肘曼茶罗。四门以五色画曼茶罗。中央画佛世尊。坐莲华从顶出光。左右画八毗那夜迦众。皆坐莲华。彼等名所谓金刚庄严。金刚尘。金刚索。金刚钺斧。金刚极笑。金刚成庄严。金刚顶。金刚毗那夜迦能断。皆如本形。请佛以本真言。余皆以此真言。
　　娜谟啰怛那(二合)怛罗(二合)夜耶娜谟室战(二合)拏嚩日啰(二合)波拏(上)曳摩诃药乞叉(二合)细那波多曳娜莫室战(二合)拏嚩日啰(二合)句[口*路]驮耶唵虎噜虎噜底瑟姹(二合)底瑟姹(二合)满驮满驮呵那呵那阿蜜哩(二合)帝吽发娑嚩(二合)诃
　　以此大忿怒王真言。加持迦罗奢。供养种种饮食。悬盖幢幡然酥灯。以此真言应作一切加护。师应与灌顶。于圣舍施殊胜物。如先所说坛仪轨。令入。作灌顶已。一切天龙药叉乾闼婆阿修罗迦楼罗紧那罗毗舍遮等。不为障难。地下阿修罗女持明天及余皆随顺。一切毗那夜迦族见持明者。皆驰散。从此已后诸毒癫痫蛊毒皆不得便。一切明真言圣众皆随顺。此中才灌顶。持明者所发起成就。一切皆获得。彼有情果报所得圣甘露军茶利法灌顶。如不净信者矫诳者。于师长不恭敬者。不应令入灌顶。令净信者。求啰惹爱敬者。求上上成就。由七番灌顶其人所有殊胜宝物。施于圣众及师彼人福胜七轮王。遇此曼茶罗由入此得灌顶。一心住禁具精进。不耽著具戒。令师欢喜。彼一切悉皆获得无疑。
　　尔时观自在菩萨摩诃萨。以佛威神之力从座而起。偏袒右肩右膝著地。于莲华台于世尊。合掌礼已白佛言。世尊修佛顶真言王者。我说护持。令一切作福报故。一切恶毗那夜迦等令作慈心。我族中坚实。从我莲华生大真言王我今说。佛言。汝今说之。为利益有情大悲一切增益。作成就故。汝自己莲华所生大忿怒王。应当说之。修佛顶真言者。利益安乐天人故。时观自在菩萨摩诃萨并得大势菩萨。右绕释迦牟尼佛七匝。入莲花火警觉。名大菩萨三摩地。说此大真言。
　　娜谟啰怛那(二合)怛啰(二合)夜耶娜谟阿哩野(二合)嚩卢吉帝湿嚩(二合)啰耶冒地萨怛嚩(二合)野摩诃萨怛嚩(二合)耶摩诃冒地萨怛嚩(二合引)奴枳娘(二合)多(引)耶度那度那驮啰驮啰冒地萨怛嚩(二合)钵啰(二合)底半宁娜呵娜呵跛遮跛遮阿羯哩洒(二合)沙耶阿羯哩洒(二合)沙耶吽发
　　大菩萨才说忿怒王真言。摩醯首罗帝释焰摩水天俱尾罗那罗延等。及迦楼罗紧那罗摩睺罗伽一切集会。及余天类母天部多障毗那夜迦等。皆从座起于佛世尊归依。唯愿世尊救济我。唯愿善逝救济我。世尊以大菩萨光明。逼恼我等皆失自神通。
　　尔时释迦牟尼佛。以弹指令观自在菩萨摩诃萨起。即刹那顷观自在菩萨摩诃萨从彼菩萨三摩地。不瞬目观佛观已。告彼一切摩醯首罗帝释梵王天等言。若有善男子善女人。修此轮王佛顶。若持此经早起散花作曼茶罗。以涂香花等以净信读。于菩萨真言行行。汝等人者于成就者。一切天王一切阿修罗王。一切龙王一切迦楼罗王。一切乾闼婆王一切摩睺罗伽王。一切毗舍遮鬼神王等。皆于成就轮王佛顶者。作拥护。当修之时汝当供养等物。于彼人起障难。若修轮王佛顶真言者。我从莲华所生忿怒王。若常诵者我自当于彼作加护。何以故如来即此轮王形住。是故善男子如是修轮王佛顶真言者。住十地菩萨尚作加护。如是汝等天王。亦于彼勤修菩萨行并营从眷属。观如佛想。彼天等咸作是言。大菩萨从今已后。修此轮王佛顶真言者。若称汝尊真言。此法教若读若净信。于彼皆作拥护。令彼有威力念力精进慧力三摩地力得果报。由汝尊真言作警觉。我等皆作。以佛加持乃至作一切利益皆奉教。

　　　　一字奇特佛顶经最胜成就品第八

　　尔时释迦牟尼如来。复告金刚手秘密主言。复次秘密主我今说轮王佛顶成就业。汝谛听眷属真言心及随心一切成就事业。依根本真言仪轨。已作先事法。于牛栏成就者以手按所成就物。
　　牛黄或雌黄　　或复一切宝
　　鬼神敬爱故　　智者诵百八
　　胜仪清净者　　矜愍诸有情
　　一心者决定　　其物得光明
　　若暖得空行　　烟成为最胜
　　光乘空吉祥　　彼时得轮王
　　由烟得阴身　　暖相成敬爱
　　所成就等物　　成就皆无碍
　　礼敬大制底　　及作窣堵波
　　少福者成就　　决定不应惑
　　曼茶罗灌顶　　殷勤应当入
　　彼见曼茶罗　　殷勤受灌顶
　　过现二罪灭　　忧怖及诸魅
　　若作诸天等　　钩召诸凡类
　　广供养佛像　　后应以莲华
　　乳糜及酥蜜　　千数应护摩
　　诵终天赴召　　帝释及舍支
　　何恐王类等　　应作钩召事
　　所有天妙事　　及诸人间事
　　能作一切事　　由诵顶轮王
　　诸毒暴恶形　　诸魅峻威力
　　诸疾难疗者　　善作诸事业
　　定意诵千八　　若作诸小事
　　于诸降伏事　　相应诸事业
　　赤白芥油麻　　毒苦栋大指
　　一切应护摩　　为令护彼生
　　大菩提妙树　　吉祥下天处
　　及转法轮处　　示现神通处
　　灵鹫吠舍离　　并蓝毗尼林
　　拘尸城等处　　速疾现成就
　　乃至佛真言　　一切成无疑
　　于彼无障难　　无有魔恼害
　　是故于彼处　　说速疾成就
　　及余寂静处　　于山峰大河
　　悦意池恒河　　于彼殊胜处
　　如是所说处　　安像不乱意
　　从师得灌顶　　然后作成就
　　先行如仪轨　　应作如是事
　　七月大勤勇　　心及随心明
　　以甲殷勤护　　当于神通分
　　殷勤作念诵　　满月起成就
　　供养于佛像　　应供三白食
　　献于一切佛　　菩萨及声闻
　　随力及缘觉　　应献金刚手
　　饮食等供养

　　则坐茅荐。或结跏趺坐。一心献自身于佛菩萨。烧沉水香供养于佛。施与一切鬼神食。及饿鬼毗舍遮等。即结大忿怒无能胜印。于诸障难者真言相应。掷一切障者皆坏散。由此印相应。以二羽互交。二盖面相合。各屈上节。右压左。以二轮各压余三指甲。
　　夫结此印。先观自身为无能胜忿怒王。加持作恐怖形。狗牙上出。种种头眼光炽盛。种种龙以为缨络。身高八万四千由旬。无量臂持种种器仗。光明如劫尽时照曜。两唇颊战掉观已应以本印加持自身五处。结印当心。想印为金刚罥索。右足或余[口*束*頁]爹哩茶立。随魔所在方而打。即一切障皆退散。
　　名忿怒王印　　能坏一切障
　　如帝释成就　　丈夫那罗延
　　及余大威德　　速疾坏诸天
　　如是印大力　　相应不久坏
　　无有诸有情　　所得众生界
　　以此印速疾　　得调伏无疑
　　能除一切毒　　才念除诸魔
　　暴恶诸有情　　及诸恶龙等
　　诸魔大障主　　速疾皆灭除
　　作诸事无疑

　　如是此大印无能胜大忿怒王。于佛顶教修行者。一切大障处应用。成办一切事业。即持明者对像前。然苏灯一千八盏。有助伴为有情利益起大悲。结轮王根本印念诵。乃至中夜即相现。即持真言者应知。我决定成就。像动成地动。即取先所致香花等。供养佛菩萨及像。及一切金刚部香花献已。于金刚手烧沉水香。献以顶轮王根本真言。复结印结跏趺坐。专注一意念诵。乃至明相时。于中间即见佛世尊。即得五神通。得地大菩萨知一切有情语言威仪。得神境通。乃至身上出水身下出火等。往诣于帝释成就者。所见彼见成就者。共彼凌虚。无量持明围绕。所乐去处皆随即至。无量复来。获得菩萨行。威德无比。一身为多身多身为一身。作百千无量变化。石壁及水来去无碍。随意所乐住世如是等由见如来得百千功德。得闻持陀罗尼。劫坏时移。余世界。
　　尔时释迦牟尼如来。观金刚手秘密主。说大成就。先所说处作先事法。于清净处安本尊像。于神通分满月。有助伴或无助伴。坚固勤勇一日一夜。对像前广大供养。献三白食外施诸鬼神。有转轮王曼茶罗。阿阇梨画曼茶罗。或从师得印可者。自应画无过。于曼茶罗中张像作护。结方隅界如先所说真言一切印契皆用。结加趺坐。本尊以本真言迎请。以一切白花及有香花。应供养一切佛菩萨声闻缘觉。随有饮食等供养。则定意观金刚手而作大供养。金刚钩金刚拳菩萨殷勤供养余金刚部智者。以花供养即结跏趺坐对佛前以无烟火烧沉水香一千八遍。诵而护摩。即现障难种种恶形。以忿怒王印打。当即驰散四方。
　　真言印相应　　当掷于四方
　　设令是王天　　及现是帝释
　　世间欲自在　　魔天大波旬
　　或自顶行尊　　忿怒王当坏
　　印真言威力

　　尔时释迦牟尼如来说此伽他。
　　大自在天王　　或梵那罗延
　　日天或火天　　水月天焰魔
　　住于旷野者　　叉王俱尾罗
　　印真言如教　　刹那即灭坏

　　即成就者一切皆以大忿怒王无能胜。令息随方所来障难。先加持白芥子等。令助伴掷散或自掷。先别置花香一一加持掷散顶轮王心作念。观金刚手秘密主。令警觉加持故。即魔障皆息。从佛顶王出光明。照耀三千大千世界。映蔽一切天宫。为警觉金刚手故。光明警觉滋泽照耀。身从自宫无量百千持明明王尊上首。金刚将苏摩呼顶行。与持明无量胜慧女使者上首明王妃俱。无量大菩萨前后围绕。无量使者女使者制吒制。奉教及女奉教无数俱胝千印契俱胝轮王。为受与成就者愿故来。由先本愿故。佛世尊不空言故。秘密主来时。于其中间一切三千大千世界六种振动。一切天龙药叉乾闼婆迦楼罗紧那罗等种种色类。于金刚手作供养。一切地狱有情刹那顷须臾得安乐。当彼之时无有一有情互相害者。一切世间出世间修真言明者。以菩萨加持皆得成就。则行者先所置香水阏伽。金刚手摩行者顶赞言。善哉善哉大萨埵。善哉大丈夫如是菩萨皆赞叹。由金刚手才摩顶故。一切天龙药叉等。及净居天雨花。于上虚空皆奏音乐。一切草树及山等。皆向金刚手菩萨低靡。无有一有情能损坏者。则金刚手秘密主能调无量难调有情。以大菩萨慈加持行者。受与金刚杵。大萨埵此金刚杵。为令调伏难调伏有情获得菩萨地故。以慈加持三摩地金刚。善男子以此汝作有情利益。于佛世尊持金拂。于佛世尊护持教令。于菩萨行殷勤作。秘密主如是语已。须臾隐不现。刹那其行者如金刚手。难睹与眷属。乃至见人及人见彼。皆腾空遍满光明。诸天赞扬雨花。所乐有情共腾空。得为菩萨得神通。调伏难调无能对敌。为大持明转轮王。随意住世与百千眷属腾空。往无量世界。见彼佛闻法皆得胜解。知一切游戏神通。与大菩萨住。乃至往极乐世界。见无量寿如来。及见曼殊室利菩萨。及余菩萨。共俱以大人相庄严。头为顶髻。以种种真言教作众生利益。我略说。乃至次第坐菩提场。证无上正等菩提。如是一切最胜成就不受灌顶者。不应与恶人及不发菩提心者。弭戾车不积集资粮者。于和尚阿阇梨毁谤者。如说修行者。一切皆得成就。

　　　　一字奇特佛顶经菩萨藏品第九

　　尔时释迦牟尼如来。入摄一切佛顶能催一切魔三摩地。由佛才入此三摩地。于彼时此三千大千世界六种震动。出无边光明。以彼光明照曜。乃至十方无量世界。皆一切周遍。以大光明照曜。于东方金刚幢如来为上首。恒河沙数等如来如是。西方无量寿如来为上首。如是一切摄入佛顶王。由入能催一切魔三摩地故。如是。北方光明王如来为上首如是。南方帝释幢如来为上首如是。上方胜斗战如来为上首如是。下方宝莲华山王如来为上首如是。十方一切如来皆入顶轮王真言。彼等皆入能催一切魔三摩地。彼一切世界所有魔宫皆如一火聚。所有魔界众天子。号叫惊怖。遍身汗流。皆失自神通。一切菩萨为供养释迦牟尼佛故。上从虚空雨花。或雨劫树。覆雨莲华牛头栴檀衣缯云等。所有地狱傍生饿鬼等趣所生有情。彼一切皆刹那顷得最胜安乐。离一切苦逼。
　　尔时释迦牟尼如来。从彼三摩地起。告金刚手秘密主言。金刚手汝今受此大忿怒王一切如来所说。为成就顶轮王真言者。令作加护。如是一切世界中一切如来。皆从彼三摩地起。各各于世界中。为彼菩萨说。尔时金刚手秘密主。绕释迦牟尼如来应供正遍知百千匝。还坐于宝莲华座。不瞬目观察而住。观已白世尊言。世尊唯愿说大忿怒王。为我成就故。成就修顶轮王真言菩萨摩诃萨故。时释迦牟尼如来以自意乐。如鼓音显畅。如海声如大雷震。甚深善妙种种广美。如迦罗频伽声。健妙警告无边世界。以如来吼满一切意愿。令一切菩萨欢悦。世尊释迦牟尼如来平等住三千大千世界。说无能胜大忿怒王。
　　南谟三漫多没驮南阿钵罗(二合)底呵多舍娑那南唵吽尔拏哩致吒吽吽发娑嚩(二合)诃
　　金刚手此名无能胜大忿怒。能摧一切障毗那夜迦。能超一切魔道。能调一切恶障毗那夜迦天龙药叉乾闼婆阿修罗迦楼罗摩睺罗伽等。无量百千俱胝佛所说。能断一切世间出世间忿怒真言。能作利益修一切佛顶真言者能摧无量百千俱胝魔。能护修轮王真言者。一切时调伏一切魔障。摄入顶。轮王三摩地。时世尊说是大忿怒王时。刹那顷字句言说间以佛威神力。于此集会曼茶罗。出大恐怖师子吼。现暴怒形。世尊释迦牟尼佛为哀愍调伏难调有情故。作如来事故。变化大忿怒。利益勤修顶轮真言行菩萨摩诃萨故。示现萨婆若故。大师子吼。如来加持如是形像。恐怖形狗牙上出种种头。眼光炽盛种种龙以为璎珞。身高八万四千由旬。无量臂持种种器仗。光明如劫尽时照耀。两唇颊战掉。一切星耀。天龙药叉乾闼婆阿修罗等皆摧伏。于一切三千大千世界。以威光映蔽。除佛光明及住不思议解脱三摩地菩萨。余光悉不照耀。何以故加持故。时大忿怒王右绕释迦牟尼佛。白世尊言大精进示教令。我作何为依如来教住。佛告大忿怒。汝往于行一切佛菩萨加行者。作利益安乐。令获得不退转菩萨地故。令入一切如来教。安立如来教故。为修一切佛菩萨行。入大乘。调伏恶有情暴怒难调罪心者。坏佛法难调障毗那夜迦。以如是身形令受三归依故。令一切难调于无上正等菩提发心故。于一切世界作佛事。当成众生利益安乐。得无上解脱道故。时大忿怒王为众生利益故。变化大忿怒王。此三千大千世界以吽声。遍满一切如来所说成就真言。作一切佛菩萨行。以一切如来加持。复说此真言。
　　娜谟三漫多勃驮南阿钵罗(二合)底呵多舍娑那南唵吽尔拏哩致(上)吒吽吽发娑嚩(二合)诃
　　彼时如来以得胜三摩地。忿怒于成就真言句。时见一切大地如劫烧时。一切三千大千世界。震极震遍震。动极动遍动。如是此世界六种震动。一切天龙药叉乾闼婆阿修罗迦楼罗紧那罗等魔宫皆震动。炽然遍光明。一切天失自神通皆战掉。一切难调毗那夜迦等悲恼。以光明逼皆归依佛法僧。皆作如是言。世尊从今已后。我等咸作一切有情利益。一切障毗那夜迦及余大威德难调鬼魅等。往诣世尊头面礼足。以一音声作是言。世尊所有于后末时。欲成就此顶轮王真言者。若诵我等与成就。尔时世尊为彼障毗那夜迦赞叹。善哉善哉大障毗那夜迦。善说此语如来皆随喜。时彼一切障毗那夜迦。以一音作是言。世尊为彼善男子勤修顶轮真言者。作加护加其念力。尔时天帝释头面礼足。白佛言世尊我从多如来。闻真言行所说。世尊若复得入转轮王三摩地变化。于此顶轮王三摩地。得无疑有情积集无量善根。世尊若有修佛顶真言行得入。若受持读诵广为他说。世尊我等为彼善男子。作承事并诸营从。时四大天王并眷属白佛言。所于村邑聚落王城。成就此佛顶轮王。若念诵所在处流行。世尊我并眷属军营从。五由旬作加护。世尊若成就念诵明王。我等四天王并眷属。往于彼供侍彼行者。所修轮王真言者。一切障毗那夜迦求便者。不得其便。时世尊告金刚手言。秘密主汝说自真言。为修顶轮王真言者坏障故。守护息灾吉祥故。时金刚手得世尊教令。以佛威神力说自心四字真言明王。
　　娜谟三漫多勃驮南阿钵啰(二合)底呵多舍娑那南嚩日啰(二合)吽嚩(二合)
　　时金刚手说大明王真言时。此三千大千世界六种震动。十方于空中。毗那夜迦作阿呵声。时金刚手作如是言。世尊若有成就轮王佛顶真言善男子善女人比丘比丘尼。发菩提心三时诵我真言一遍。一切障毗那夜迦不得附近。我为彼持明持金刚杵。作加护一切时与成就。彼行者真言明。尔时世尊告金刚手言。秘密主若受持此轮王佛顶大明王。一切如来三昧最胜。若读若为他广说显示。为多有情长夜作利益安乐。为证如来智故修行。若有善男子善女人。若成就若读若供养若常念诵。其人不久速证无上正等菩提。
　　尔时世尊告上首普贤菩萨等。善男子此阿僧祇俱胝劫积集正等菩提。我随喜。于如是法要佛加持摄受。如来涅槃后末时。于赡部洲积集善根有情。书写经卷经于手者。若复善男子善女人天龙药叉王大罗刹王。积集善根获得无上正等菩提。隐身于众生作加护。时普贤等上首菩萨白佛言。世尊奇哉此法教。世尊我等为彼勤修顶轮善男子善女人。此如来无数百千那由他劫所积集无上菩提。我等护持。于如是类若受持若读诵。乃至书写经卷。或等加彼念力。由此念力闻如是类法教。若闻圆证。当受持读诵书写。尔时世尊告天众言。天子于此法教流转方所。汝等应作转法轮想。如是善男子正法若供养。当知如供养于我。何以故天子法身者是如来身。若供养法即为供养如来尔时世尊而说伽他。
　　持戒住兰若　　城邑及聚落
　　若欲上成就　　不谤不矫诳
　　常作于利益

　　尔时世尊告曼殊室利菩萨童子。如是修佛顶真言菩萨摩诃萨。获得如是法。修真言行满一切菩萨法。童子我略说得无量菩萨神通法。于此复说佛顶真言行善巧法。时无量百千菩萨。于世尊种种金银真珠璎珞。从自颈脱为供养法故舍施供养。尔时世尊告一切众会作是言。若有成就此明王。于彼菩萨行从此舍终。乃至坐菩提场。不堕恶趣。不生下族。不弊恶不短寿。寿命长远善成熟有情。成就佛刹不迷惑菩提心。所生之处忆宿命。得闻持不忘。无尽集会常乐寂静。成就大辩自在大福。妙色不阙减语威肃令人乐闻。善承事一切如来。善满诸波罗蜜。善友之所摄受。远离恶友。天龙药叉部多魅母天毗舍遮那罗摩睺罗伽等。无能沮坏。离一切疾病不非时夭死。一切明皆得成就。一切所发起皆善能作。以善妙方便能成就一切事业。善男子我略说。成就顶轮真言者。获得无量功德福利。一切世间书论工巧皆能知。乃至坐菩提场。世尊说是经已。彼大菩萨摩诃萨及声闻。一切天龙药叉乾闼婆阿修罗紧那罗摩睺罗伽人非人等。彼一切集会闻佛所说。皆大欢喜信受奉行。

　　一字奇特佛顶经卷下


