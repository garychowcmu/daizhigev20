  北斗七星护摩秘要仪轨
　　




　　北斗七星护摩秘要仪轨

　　　　大兴善寺翻经院灌顶阿阇梨述
　　我今为末世薄福众生故。说是北极七星供养护摩次第仪则。于静室中作一水坛。或方或圆各足一肘。以茅香甘松熏陆龙脑白檀五味和合泥涂之。其坛场内安著圆炉。饮食果子分别置之。烧食谓饭食果饼酥蜜等。但五谷并乳木。随人命星相捡用之。
　　先启词曰　至心奉启北极七明娜罗贪狼巨门禄存文曲廉贞武曲破军尊星。为陀主某甲。灾厄解脱寿命延长得见百秋。今作曼荼罗。唯愿垂哀降临此处。纳受护摩。拥护施主某甲。灾难解脱寿命增长所愿从心(三遍)。
　　次结其印。虚心合掌。以二大指。捻二无名指甲。二中指二小指如莲叶。二头指小开屈来去。
　　次诵一字顶轮王真言。并召北斗七星真言。
　　顶轮真言曰。
　　
　　召北斗真言曰。
　　
　　以手取木及谷并酥蜜油等。掷之于炉内火烧之。自专视其本命之星。若动摇变色。光照通烁光貌黄白者。即应愿如来依前法七日夜而为之。必应如事不即其星藏没不见(决云不求也)谓北斗七星者日月五星之精也。曩括七曜照临八方上曜于天神下直于人间。以司善恶而分祸福。群星所朝宗万灵所俯仰。若有人能礼拜供养长寿福贵。不信敬者运命不久。是以禄命书云。世有司命神每至庚申日。上向天帝陈说众人之罪恶。重罪者则彻算。轻罪者则去纪。算书纪告即主命已者。是故如来为末世薄福短命夭死众生故。说是一字顶轮王召北斗七星供养护摩之仪则。为供养者。令其属命星数削死籍还付生籍。若诸国王于自宫中作曼茶罗。如法护摩礼拜供养。北斗欢喜为拥护故。久居胜位恒受安稳。后妃夫人后宫彩女。王子群臣三公百官。上下和穆不行非法。人民炽盛稼穑丰饶国土安宁。无有灾难不现怪异。疫病死亡不起。境内怨敌群贼自然退散。故以是法甚为秘要。

　　北斗七星秘要仪轨


