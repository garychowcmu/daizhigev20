  佛说摩尼罗亶经
　　东晋 昙无兰译




　　佛说摩尼罗亶经

　　　　东晋天竺三藏竺昙无兰译
　　闻如是。一时佛在舍卫国祇树给孤独园。时与摩诃比丘僧。说摩尼罗亶经。佛问阿难言。天下人民得不安隐用何等故。用天下万民多有疾病者病痛者用何等故。用出母腹痛用伤心痛头痛目眩不能饮食。魔皆所为。今诸比丘大惧怖如是。便前白佛言。痛从何所来去至何所。人民大愁忧不乐。佛会诸比丘摩诃迦叶惟阿那律离越摩诃目犍连舍利弗阿难因持罗。
　　佛便说摩尼罗亶经。佛便举诸佛名字。第一惟卫佛第二式佛。第三随叶佛第四拘留秦佛。第五拘那含牟尼佛第六迦叶佛。第七释迦文佛。今是经皆从诸佛口中出。第一式叉罗第二揵陀罗。第三揵头罗第四弥佉罗。第五干朱罗第六摩油罗。第七阿须轮第八随沙门。第九随孙第十[阿-可+曼]提。都卢大小一切人民有得疾病者。今佛令诸比丘僧比丘尼优婆塞优婆夷。皆当说是经。有国中鬼。有山中鬼有林中鬼。有草暮鬼有冢间鬼。有冢中鬼有地上鬼。有水中鬼有水边鬼。有火中鬼有火边鬼。有北斗鬼有虚空中鬼。有市井鬼有死人鬼。有生人鬼有饥饿鬼。有道外鬼有道中鬼。有堂外鬼有堂中鬼。有身中鬼有身外鬼。有饭食鬼有卧时鬼。今佛言有赤色鬼有黑色鬼。有长鬼有短鬼。有大鬼有小鬼。有中适鬼有白色鬼。有黄色鬼有青色鬼。有黑色鬼有梦寤鬼。有朝起鬼有步行鬼。有飞行鬼有问人魂魄鬼。有生人鬼有死人鬼。
　　佛言若有嗔恚刀杖起时。皆当念是摩尼罗亶经。诸鬼神则为破碎。
　　佛告诸比丘。若有受是经者。若有病瘦当说是经。若有头痛目眩寒热伤心。常当读是摩尼罗亶经。诸鬼神则头破作七分。
　　若有县官盗贼水火。则当读是摩尼罗亶经。诸鬼神不得复娆害人。今是经诸佛口中所出。若有国中鬼。一者名深沙二者名浮丘。是二鬼健行求人长短。若有头痛目眩寒热伤心。即当举是二鬼名字。便当说摩尼罗亶经。是诸鬼神无不破碎者。
　　若有青色鬼黄色鬼黑色鬼。高大鬼卑小鬼广长鬼。一切大小诸鬼神。喜娆天下人民者。其鬼名金曼鬼薜荔鬼。饥饿鬼悭贪鬼。勤苦鬼病瘦鬼。有痛痒鬼有思想鬼。身中鬼身外鬼。形残鬼跛踺鬼。痛狂鬼痴聋鬼。喑哑鬼呻吟鬼。啼哭鬼闲病鬼。虚耗鬼嫉妒鬼。魍魉鬼荧惑鬼。游光鬼镇厌鬼。咒咀鬼伏尸注鬼。癞死注鬼官舍注鬼。军营鬼亭传鬼。狱死鬼囚死鬼水死鬼溺死鬼。火死鬼烧死鬼。客死未葬鬼市死鬼。道路死鬼渴死鬼。饿死鬼喝死鬼。冻死鬼兵死鬼。血死鬼腥死鬼。逋祷死鬼斗死鬼。棒死鬼绞死鬼。自悬死鬼自刺死鬼。怨家死鬼强死鬼。腐皮鬼断人毛发鬼。饮人血鬼飞行鬼。骑乘鬼驾车鬼。步行鬼逢忤鬼。山神鬼石神鬼。土神鬼海边鬼。海中鬼桥梁鬼。沟渠鬼道中鬼。道外鬼胡夷鬼。羌虏鬼树木精魅鬼。百虫精魅鬼鸟兽精魅鬼。溪谷鬼门中鬼。门外鬼户中鬼。户外鬼井灶鬼。污池鬼溷神鬼。方道鬼蛊道鬼。不臣属鬼诈称鬼。一切大小诸鬼神。皆不得娆害其身。鬼神不随我言者。头破作七分。
　　若人得病瘦者。当举是上诸鬼神名字。咒病瘦者即得除差。是经释迦文佛口中所出。诸鬼神闻是经。从今已后悉破解愈。佛说经已。诸比丘比丘尼优婆塞优婆夷诸天龙鬼神人民皆受佛恩前为佛作礼而去。

　　佛说摩尼罗亶经


