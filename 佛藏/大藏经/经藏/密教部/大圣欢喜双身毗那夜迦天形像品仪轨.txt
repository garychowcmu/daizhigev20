  大圣欢喜双身毗那夜迦天形像品仪轨
　　唐 憬瑟撰




　　大圣欢喜双身毗那夜迦天形像品仪轨一卷

　　　　憬瑟撰集
　　我今于含光口传。制此秘密仪轨。其双身天王形像。夫妇二天令相抱立。其长七寸或五寸作之。二天俱象头人身。但男天面系女天右肩。而令现女天背。亦女天面系男天右肩而令视男天背。足踵皆俱露现。手足柔软犹如壮肥端正女人。男天头无华鬘。肩系赤色袈裟。女天头有华鬘。而不著袈裟。手足有璎珞环。亦用其两足蹈男天足端。此二天俱白肉色著赤色裙。各以二手互抱腰上。其右手覆左手背。二天右手中指端。令至左手中指中节背上。此相抱像表六处之爱。六处之爱者。一者以鼻各触爱背。二者以臆合爱。三者以手抱爱腰。四者以腹合爱。五者以二足蹈爱。六者著赤色裙。是偏表敬爱故。有行者造供六爱敬像。此人必得国王大臣后妃婇女及以一切诸人敬爱。发勇猛信心。莫生一念疑滞。往往证验甚以多多　若欲修调和法除障难者。应造供六臂天像。其形象头人身具足六臂。六臂者。所谓左上手把刀。次手把果盘。下手把轮。右上手把棒。次手把跛折罗。下手把索。复有四臂像。其形象头人身具足四臂。所谓右第一手执钺斧。第二手把欢喜团盘。左第一手把牙(或执杵)第二手执宝棒。复依不空奋怒王观自在菩萨经。明四臂天相者。此毗那夜迦金刚。其形象头人身具足四臂。左一手执金刚杵。次手持钺斧。右一手执罥索。次手持三叉戟。此形像品仪轨。能秘择器授。此大圣天王。大自在天变化自在身故。秘法云。六通自在故名圣天。智慧自在故名大自在天。成就敬爱故名双身毗那夜迦王。成就五谷故名六臂天。又如经所说。魔醯首罗智自在。大海龙王降雨时。悉能分别数其渧。于一念中皆明了。依此圣说以智慧自在故。以名大自在天　复次明四方六臂毗那夜迦形像者。东方摧碎天亦名无台大将。其形如天人。天冠之上安象头。左手执伞盖。右手持剑。南方饮食天亦名严髻大将。其形如天人。天冠之上安象头。左手执索。右手执华鬘。西方衣服天亦名顶行大将。其形如天人。冠之上安龙头。左手执弓。右手把箭。北方象头天亦名金色伽那钵底。其形象头人身。左手持白琉璃珠。右手执宝棒。或具足六臂如前所明　复六面六臂像如经所说。此法秘之(满贤右手执宝棒。爱子左手把三股杵)。

　　双身毗那夜迦天形像品仪轨

　　享和二年壬戍夏五月二日。求此本于智积院慈顺僧正所。而挍合点国字命工上木。丰山轮下僧快道志。
　　一挍了　　　　　　　　　　慈　顺

