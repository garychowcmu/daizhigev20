  圣迦柅忿怒金刚童子菩萨成就仪轨经
　　唐 不空译




　　圣迦柅忿怒金刚童子菩萨成就仪轨经卷上

　　　　大兴善寺三藏沙门大广智不空奉　诏译
　　尔时金刚手菩萨从坐而起。顶礼佛足退坐一面。合掌向佛而白佛言。世尊哀愍加持于我。已说苏悉地诸真言轨则律仪教法。我今欲为未来有情及末法时无福德者。以于前世不修善品作诸罪业。致于今生招感贫匮逢遇恶人。斗诤言讼杀害有情。亦为未来有诸国王正法治国。生清净信尊敬三宝。为邻国小王侵扰国界不遵正法。或有外道不信因果。毁谤三宝灭坏佛教。有如是等种种有情。今于佛前为彼等类。说此息灾增益敬爱降伏等法。令知佛法有大威德神通自在。知诸菩萨具一切智。或复有诸修真言行者。见有众生常怀恶心。欲破佛法兴师害善。大悲愍念作降伏法。而令彼人不遂恶业。亦遮未来堕三恶趣。是故说此无比大德圣迦抳忿怒金刚童子仪轨之法。修此法者。当于有舍利塔前。或于河岸清流水侧。或于空闲及以天庙或于山间。于如是处。或时饮乳食菜或复乞食。专诵真言满六十万遍。即先行法皆得成就有大效验。或能缚扑问事皆如。摧诸鬼魅。灭除邪见毁谤正法。坏国之人阐提等类。真言威力悉能令彼发于善心。毒虫青药不能伤害。又复不为余部诸持诵者能破此法。若持诵者。设有不能依此法则。或增或减亦得满足。又能开诸伏藏破阿修罗关键。枯竭江河回止流水。
　　又先行法。取自身噜地罗及牛黄苏相和。然千盏灯供养圣者金刚童子。供养已。空中有声作如是言。汝法已成。便可即取阏伽香水当额奉献。从此已后。愿有一切所求之事无不成就。
　　又若欲往阿修罗宫受妙乐者。当往阿修罗窟门以茅草作钩。诵金刚童子真言七遍加持茅钩。于门边空中右旋转。专诵真言勿令间断。当于窟中生大火聚。彼中修罗男女等皆被烧然。哭泣惶怖作呵呵声。一一阿修罗女皆当出现身。告持诵者言。唯愿尊者入我窟中恣意游戏。得入已后。住经一劫受天妙乐。
　　又法欲取伏藏。不应简择宿曜日时不即斋戒。于彼伏藏边当翘一足立诵真言。右旋顾视遍于四方即成结界(作大坛时亦用此法)专心翘足立诵真言一百八遍。其伏藏中守伏藏者。若作障难即便被烧成一火聚。哭泣来至持诵者前胡跪降伏。持诵者即告彼言。汝等开此伏藏。藏中所有皆悉与我。彼等即开与持诵者。若彼等悭惜不与即作是言。梵王那罗延摩醯首罗及斗战女神讷伽等来厌汝伏藏。汝等应速与我此物。若不然者忿怒圣者金刚童子灭汝家族。彼等若闻如此语已。皆悉顺伏即作是言。尊者恣意往取物。我无所吝。即告彼言。汝等可自开藏与我。彼则开藏恭敬持与。
　　又法取雌黄或雄黄牛黄安膳那眼药。置于金银或熟铜器中。对有舍利塔前。以香涂一方坛。置圣金刚童子像于坛中。以种种香花饮食阏伽。依教迎请而供养之。对此坛前专诵真言八千遍。加持前药即得三相而现。所谓暖相烟相光相。若暖相现。用点额上或涂眼中。凡一切人见者亲附心生欢喜。若烟相现。如前用之即得安怛但那成就。若见光相现亦如前。即得飞腾虚空自在。
　　又法至于恒河或入海之河。于此河侧而持诵者。或净食或不食诵真言三十万遍。至于阿修罗窟。结印契诵真言。其阿修罗关键自然而破。窟门即开。阿修罗王引入宫中。食天甘露寿命一劫。
　　又法若于大海岸边。结印诵此真言拟大海水。其水即减二十五肘。随其减处地则干燥。
　　又法于海岸边。闭目以绵塞其两耳。结印诵真言一千遍。即见自身至楞伽山顶。又诵千遍。有罗刹王微毗师那。示现端严身至行者处。任持诵者驱役走使。若不伏驱使。持诵者即想彼罗刹在左足下。举足踏地。其罗刹王闷绝至死。所住楞伽之城。悉皆被烧如大火聚。持诵者起慈愍心。于真言句中加娑嚩贺字。其罗刹等即得苏息。归伏行者任令驱使。
　　又法于俱摩罗天前(乘孔雀天)不食诵真言三十万遍。俱摩罗天当即现身。于行者前与行者愿。行者即取阏伽香水。诵真言加持七遍。而以奉献作是言。善来俱摩罗。唯愿令我于俱摩罗摩醯首罗天所说真言皆得成就。俱摩罗言。成就。作是语已隐身不现。从此已后一切金刚部中及余天所说真言。皆得成就。
　　又法至摩醯首罗天庙。不食诵真言十万遍。心所愿求皆得满足。
　　又法于梵天那罗延天摩醯首罗天帝释天俱摩罗天日天。诸余天等形像之前。诵真言十万遍。心所求愿悉皆成就。
　　又法于持诵者曾经所入修罗窟前。诵真言十万遍。先窟中持诵成就者。出窟来迎顶戴引入。至修罗宫中。若不来即至摩醯首罗天庙中。并称吽字诵真言一千遍。先入修罗宫者则出窟来。第二第三乃至第七人。皆出来作如是言。我等先入阿修罗王荷擿迦宫殿。皆因受持金刚童子真言得入此宫。情相爱慕结为朋友。我等相共耻辱科罚不迎汝者。我等共汝且不应入阿修罗窟。即于窟前取所献摩醯首罗萎花。又取画摩醯首罗形像。以左足踏其头上。投萎花于火中作护摩。则吉祥天与修罗女共为眷属。从窟而出至行者前作如是言。终相奉事所持诵者。必不应受。当须作雷震忿怒声而诵真言。彼等悉皆迷谬狂乱。自脱衣服其身裸露。吉祥天女及修罗女作是言。我等奉事尊者。持诵者拍掌三遍。告言汝随顺我。即起慈心。于真言句中加娑嚩贺字。彼等迷闷皆得醒悟。若作此法由不入者。持诵人即闭目诵真言八遍。则圣者金刚童子现身告行者言。子汝来。汝入修罗窟至第二重门。门即自开。若自身入并诸眷属等亦皆得入。阿修罗王所有七种宫殿。作此法皆悉得入。
　　又法欲降伏恶人者。取芥子共盐相和。护摩诵真言十万遍。一遍一称彼名。投芥子及盐于火中。天阿修罗等尚被损坏。何况诸余人类。兴恶心者而不损坏。虽先未有功业。随诵随成。何况常受持者。
　　又法欲变密里得迦为金及珠宝者。取密里得迦以左脚踏头上。以手印打之。真言句中并吽字。其蜜里得迦即自起。用补沙铁刀剑斫之。即全身变成金躯。若不尔持诵者告言。速吐速吐。即吐如意宝珠。悬自颈下。所思念事皆得满足。
　　又法对舍利塔前诵真言六十万遍。即先行成就。然后以补沙铁作剑。长六指或八指或十六指或三十二指。或依余真言教中剑量。剑成之后以五净洗之。右手把剑于道场中念诵。乃至剑现光焰。持诵者则得变身。为持明仙飞腾虚空。名为持剑明仙。或以补沙铁作金刚杵。量如苏婆呼经说。念诵如前。则变身为毗那夜迦主仙。于诸魔众而得自在。或以作轮念诵如前则为持轮仙。于诸明仙得为主宰。若作钺斧念诵如前。亦得变为毗那夜迦主仙。若作斧念诵如前。则得变为鬼神主仙。于诸鬼神得为主宰。若作刀子则为天女主仙。于诸天女而得自在。若作罥索则为龙主仙。于诸龙中而得自在。若作铄底则得勇健大力。能敌俱摩罗天。若作佉吒网迦。则得如摩醯首罗天。于三界中而得自在。于前诸法若一法成就。即能成入一切坛场。亦能成就一切诸法。所有明仙共彼来往。寿命一大劫。
　　又法欲天帝释拥护者。取七蚯蚓粪作彼天形。以右脚踏心上。取毒药和噜地罗及白芥子。诵真言一千遍。护摩诵真言。一遍一掷火中。则得天帝释敬爱。并天眷属常来拥护。
　　又法若花若果诵真言七遍加持。以将与人则得欢喜。
　　此金刚童子真言对舍利塔前念诵。余处不应念诵。作法不成。若常念诵不间断者。一切所求皆得成就。应发菩提心离悭吝想。常习舍施远离无益世间谈话。一切胜愿皆得现前。不被诸魔之所得便。亦不应与人治病。及治鬼魅以妨大法。
　　我今说圣迦抳忿怒金刚童子真言印契念诵次第法根本印。
　　其印相以二中指相背竖。二无名指于中指中节外横交。二头指钩二无名指头。二大指于中指前中节头相拄。二小指头相合。向下竖如针即成。根本真言曰。
　　
　　又第二根本真言。开阿修罗宫。用前根本印。真言曰。
　　
　　次结独股杵印。二手内相叉作拳。二大指互捻二小指甲上。头指并竖合即成(用前第一根本真言)。
　　次结护身印。用前根本印。印身五处。真言曰。
　　
　　次结甲胄印。准前根本印。舒二头指相拄。二大指捻二头指下第一文即成。印身五处。真言曰。
　　
　　次结宝山印。准前独股杵印。二头指微屈头相拄。安于头上即成。真言曰。
　　
　　次结墙界印。准前根本印。直舒二头指。头相去一寸许即成。真言曰。
　　
　　次结网印。准前根本印。二大指向外散开即成。真言曰。
　　






　　次结缚毗那夜迦印。准前根本印。二头指二中指屈入掌。二大指各押二中指。于掌中甲相背合为拳即成。真言曰。
　　
　　次结迎请圣者印。准前根本印。以二大指向身招即成。真言曰。
　　
　　次结请圣者眷属印。用前迎请印。真言曰。
　　









　　次结献阏伽印。准前根本印。二大指捻二头指下第一文即成。真言曰。
　　
　　次结献座印。准独股杵印二大指捻二头指下第一文。头向外出少许即成。真言曰。
　　
　　次结献涂香印。准前独股杵印。二大指微屈。捻头指下第一文。二大指相去二寸许即成。真言曰。能满所阙仪轨。真言曰。
　　
　　次结献花印。准前独股杵印。出右大指即成。真言曰。
　　
　　次结烧香印。准前独股杵印。二大指面相合即成真言曰。
　　
　　次结献食印。准前独股杵印。出二大指。二小指指头相拄。余六指内相叉作拳即成。真言曰。
　　
　　次结灯明印。准前独股杵印。二大指向身。并竖即成。真言曰。
　　
　　次结头印。准前根本印。二大指捻二无名指甲上即成。真言曰。
　　
　　次结顶印。准前根本印。二头指直舒头相拄即成。真言曰。
　　
　　次结前根本印。安于心上。以心真言加持心。真言曰。
　　
　　次结甲胄印。如多罗菩萨印。二头指微开即成。用前甲胄真言。
　　次结最胜印。二手内相叉作拳。二小指头相合即成。用前第二根本真言。
　　次捧念珠当心。以随心真言加持七遍。随心真言曰。
　　
　　次结奉送圣者印。准前根本印。二大指向外拨即成。真言曰。
　　
　　我今复说开阿修罗窟门立印。持诵者当迅速。踏地行步喜跃恐悚。频申蹙眉鼓其两颊。二手高举曲其十指为师子爪。两眼向下如师子顾视。时时以两手作师子爪。更互上下。以搭其地如师子行。作阿里荼立舞而旋绕。想自身如本尊。此印一切印中最胜。能摧坏一切阿修罗宫关键。金刚藏菩萨言。我今说画金刚童子像法。取不截白[疊*毛]择去毛发。画师当须受持八戒。画菩萨身。种种璎珞以为庄严。身如火色遍于身上流出火焰。以右手持金刚杵斜举向上。左手作施愿手。脚为阿里荼立踏盘石上。于施愿手下画持诵者。右膝著地手执香炉。像既成已。当于像前种种供养。烧安息香无间念诵。乃至有成就相现。闻空中声及闻铃声。复有光现光如流星。坠下坛内声如雷震。即于其处。先所置贤瓶香水用献阏伽。其像或动或放光。当知持诵者即有功效。已后对此像前念诵。随所意乐事。悉皆成就。
　　又说画像法如前。取织不截白[疊*毛]。用牛尿洗复用香水濯之。于闲静处或对佛前。或舍利塔或于精室。不应用皮胶和彩色。画笔色盏并须新者。画师必须澡浴清净。著新净衣受八斋戒。闭口吞声勿令吐气以冲其像。亦不应与彼画人论其价直。彼此和用以赏功力。其像独身从海涌出大海中。身如吠璃琉色。身有六臂臂膊佣序相貌充满。面有三目其目赤色。首戴宝冠狗牙上出。口咬下唇颦眉威怒。又于海中画一宝山。像以左足踏于宝山。山上有妙莲色以承其足。右足在海水中立没其半膝。右第一手持底里赏俱金刚杵作掷势。右第二手持母娑罗棒。谓棒一头如铁杵形。右第三手执于钺斧。左第一手把棒。左第二手如拟势(作金刚拳舒头指)左第三手持剑。以一大蛇于身上角络系。又以一切毒蛇。作膊钏臂钏腰绦璎珞及耳珰系发。又以一大蛇绕腰三匝。身背圆光火焰围绕。于火焰外有其雷电以相辅翼。应如是画画成已。持于河岸或迥树下。或天庙中或于池侧。若念诵时。或有伴或独自一切皆得。常须乞食。默然不与人语。乃至成就常起慈心。三时发露忏悔诸罪。专自策励生勇健心不应性弱。常乐舍施。每月须受灌顶护身。于念诵处结方隅界。及结曼荼罗界。加持香水洒身衣服。每日三时迎请圣者。献阏伽及涂香时花烧香饮食灯烛。对此像前诵真言九十万遍。作先行法。正诵持时有恶人来作障难者。以忿怒诵真言而相顾视。彼即瘨痫狂乱。若称彼名念诵视之。其人身肉片片圮裂。或时致死世医不救。须臾以右脚大指极按其地诵真言。即空中雨火炽然烧之。若起慈心念诵。如水灭火即得惺悟。若外贼侵境。称彼魁帅名念诵者。彼之军众尽皆疫病。或彼迸逃窜或当枯死或迷睡不觉或瘨痫疟病。或遍身痛恼。彼若顺伏慈心念诵。还得如故。
　　又法欲求成就殊胜果者。于神通月白分。就趣海河侧。或印沙印泥为塔塔中置缘偈(即法身舍利偈)置像于塔前。念诵行者以水和麨食之。取遏迦木柴(广州潘隅县有)揾酥投火护摩。诵真言十万遍。满已地动。则转身飞腾为忉利天主。若遍地有火炬。则为四天王主。若大云注雨。大地所有伏藏一时踊出。若金色光遍现。则转依为菩萨。寿命一劫。一切有大威力无能沮坏。若见一切有情身出光焰。即证悟一切三乘佛法。菩提心成就。若像及塔放光明得一切持明仙中为王。若遍十方光焰。即见普贤菩萨。所求世间若出世间。一切胜愿悉皆满足。此像成就法。不应小人无智慧者。少悲愍者。无积集福资粮者。不敬师长谤毁此法者。谄诳妄语多口过者。掉举散乱心不平等者。多事务者。不入漫荼罗不受灌顶者。如是等人念诵。则招瘨狂夭寿。金刚手菩萨作如是说。
　　又法若邻国侵境。恶臣作乱者。对此像前取人劫波罗捣为末。捏作彼人形。当于冢间或于池侧。以像面向北。持诵者面向南坐。于三角坛中安置像。持诵者断语乞食。忿怒作无悲愍心。以右手作金刚拳。舒小指刺彼人形心上。诵真言无间断。由此威力即令彼人得大寒热病。行者应时。即于坛中。忿怒王当即现身如大拇指节。如火聚融金色。周圆流出金刚火焰。以右手头指作期克势。即迅速至于彼处告言。某甲持诵者。使我来令断汝命。汝今命不存。彼闻是语即吐热噜地罗。[穴/(爿*臬)]语今命尽。若归顺悔过。持诵者起慈心。速以加持香水洒彼头上。即离苦恼复得苏息。金刚手菩萨如是说。
　　又法欲召罗刹为使者。应先入曼荼罗受灌顶。然后作离怖畏恐惧心。持诵者决断勇健不怯弱。支持身命或乞食。常观念诸佛菩萨声闻缘觉。三时忏悔随喜劝请发愿回向。所将前像于冢间。涂拭作猛利坛。身著赤衣。以赤花作花鬘庄严自身。头上安人劫波罗。诵真言无限数。常以印甲胄擐身。于猛利坛中画四印曼荼罗。初念诵时见恶形狗牙出上。或有恶形竖发出舌。或一足或二足。或三足或两臂。或八臂。或两头或三头或四头。持诵者或见大风雷雨。第二七日见美貌端严女人。衣服璎珞庄严其身。幻惑持诵者。起慈心观彼。退散隐而不现。第三七日即见毗那夜迦。及见罗刹极恶形容。即降伏为使者。若见余成就持诵人得悉地者。于彼起少忿怒视彼人。彼所有成就法悉皆退失。彼罗刹等立誓。所为所作一切所驱使处。皆悉成办而为使者。
　　又法于故园中或一迥树下。或池侧或山间。或随所爱乐处不语或乞食或饮乳。或食菜支持身命。三时忏悔对此像前。诵真言八十万遍。所为所作皆得成就。
　　又法欲禁止他敌令彼昏迷。所执器仗不能为者。三日不食应画四印漫荼罗。或依吉祥器经中坛画法随力供养。于坛中一髻尊菩萨位处。置竹竿青幡。上取自噜地罗。和毒及白芥子。画作三股底里商俱金刚杵。杵心画圣忿怒金刚童子形。于竹竿下地上。以劫波罗末和泥。捏作独股金刚杵形。作护摩炉。炉中又捏泥。作一小独股金刚杵。取棘刺木燃火。取骨末和毒。一诵真言一称彼名掷著炉中。对于军阵前作法。令彼军众两目皆盲不见。一切手中器仗悉皆自落。若于当处不动如杌。
　　又法令彼么罗者。使明医于自头上五脉处。刺取噜地罗作护摩。诵真言一遍一称彼名。一切他敌于须臾顷。顽痴如杌任从捉缚杀害。彼若顺伏即起悲愍心作息灾法。取酥和蜜以龙花蕊揾。称彼名诵真言一遍一掷火中。彼苦皆息。
　　又法欲破他阵。彼军欲逼且纵相近。近已。如前作四印坛。或画余坛亦得。竖前青幡对彼军前作护摩炉。持诵者裸体被发结印被甲护身。取摩诃莽娑和毒噜地啰。日三时念诵。每时一百八遍投火。准前称彼名。作如是法已。彼等设如梵王那罗延摩醯首罗俱摩罗天等威德自在。七日中间互相诤讼相斗杀害。互相间构悉皆断命。二七日间摩灭无余。念诵时不得语。若欲寝息应卧牛皮。
　　又法设不具如前仪轨。对军阵前念诵。或如常护摩随其意乐。依余部中易得之物作法。彼军自当退败。金刚手菩萨作如是说。彼若归伏。如前作息灾法。
　　又法欲验伏藏。取黄牛酥蛇皮蛟鱼脂。断遏伽木取绵。以此等作灯炷。诵真言加持。夜然炷近伏藏处照。随焰大小即知伏藏大小。若辟除护伏藏神及作障者。取疆石或土块或芥子或水加持掷于伏藏。藏上障者退散。设有大龙亦皆退散。
　　又法驱逐恶人令远去者。取朗伽离药诵真言。称彼名加持七遍。埋彼人门阃下。即自远逝。
　　又法以白檀香三指许。作金刚童子像。右手把独股金刚杵左手施愿手。忿怒形咬下唇。用金刚杵形。以为璎珞庄严。以毗梨勒木作合盛之。烧苏合白檀香供养。对合前念诵三万遍。即成就一千种大事。不择时日宿直不限斋戒。不成就人亦得成就。若人有厄难。称彼人名念诵则得解脱。
　　又法食采或饮乳或乞食。念应持禁戒一如比丘。诵真言三十万遍。所为所作对此像前。如前缚扑所问。皆得应验。
　　又法欲得敬爱者。画四肘像不应用皮胶。于像中心画佛在菩提树下结跏趺坐。作说法相比丘众围绕。于下右边画金刚忿怒菩萨。狗牙上出口咬下唇。身如青莲花色眼赤黄色。眉颦蹙。以种种宝庄严身。当额流出长六指金刚童子。形充满口有四牙。遍身千光流出颦眉以右手头指作期克势。
　　左边画持诵者。右膝著地手执香炉。金刚手菩萨言。我今说所求事。取午膝揾酥投火中护摩日三时。每时一百八遍。一遍一称彼名。满七日。一切有情皆得欢喜。以此仪轨。若油麻投火中护摩。皆得敬爱。
　　又法至于冢间作彼设咄噜形。尸林中取死人骨作橛。以赤线缠之。钉彼设咄噜形心上彼即母驮。
　　又法取芥子和毒噜地啰。日三时每时诵一百八遍。称彼名满七日已。彼即命终。
　　又雄黄法者如前画像法。取雄黄置于热铜器中。持诵者取五净饮之身即清净。置像于舍利塔前。用根本真言。净其精舍护身结方隅界。用前眷属真言。加持涂香烧香时花饮食灯烛以申供养。或黑月八日或黑月十四日。用四个菩提叶承雄黄器。用三个菩提叶覆之。无菩提叶夜合叶亦得。念诵乃至三相现。所谓暖烟光。若暖相见取涂足。即离地一蹶日行千里。若烟相见则得安怛但那。若光相见则飞腾虚空。一切无能沮坏。
　　若于路中所逢象马车乘自开路避之。行者作法时。应著黄衣及以黄神线角落如披袈裟。若求安膳那成就。以青泥染衣服著。或服赤衣。神线亦如是。金刚手菩萨作如是说。
　　我今说漫荼罗。当用正月九月于黑分。先应令欲念诵者殷重供养师。然后取吉祥木长十二指。诵真言加持一千八遍。为欲念诵者作护摩。护摩已方引入漫荼罗受灌顶其以曾作先行法者。应画漫荼罗。用五色粉捻成四门。门外画摽分漫荼罗为三分。中取半分为门。当上门以香粉画佛世尊坐莲华座。右边画观自在菩萨住莲华上。左边画金刚手菩萨住莲华上。当下门画圣迦抳忿怒金刚童子住莲华上。遍身光焰。四角应画二股金刚杵。以蛇缠杵。并有光焰。门门置贤瓶。坛中心置一瓶满盛香水。以细缯帛系瓶颈。各以真言加持一百八遍。变成金刚水。以用灌弟子顶。于此漫荼罗中得此灌顶已。一切悉地皆得现前。由入此漫荼罗及见漫荼罗故。从此已后才结契念诵。顿集无量功德所求皆得成就。已说漫荼罗仪轨品竟。

　　圣迦抳忿怒金刚童子菩萨成就仪轨经卷上



　　圣迦柅忿怒金刚童子菩萨成就仪轨经卷中

　　　　大兴善寺三藏沙门大广智不空奉　诏译
　　我今复说作先行法。于舍利塔前安本尊像。于三月十五日涂坛随力供养。取沉香揾酥蜜酪。昼夜掷火中护摩。一诵真言一掷炉中。若道场中幡花摇动。持诵者当知即有效验。即于晨朝供养三宝。七日内获得财宝丰饶。所求荣官皆得称意。及得金银珠玉七宝等。
　　又法欲令空中出火者。视望空诵真言二十一遍。意念即空中火出。
　　又法欲令天雨者。观虚空诵真言二十一遍即降甘雨。取雨水献佛。已后所作皆得成就。
　　又法欲得空中雨花者。观虚空诵真言二十一遍。即于空中雨种种花。
　　又法欲令若男若女欢喜者。以安息香作丸。诵真言二十一遍。一遍一称彼名。投火中即得欢喜。
　　又法加持菖蒲二十一遍口中含。共人论议皆即得胜。
　　又法若毗那夜迦来。相逼恼作障难者。才忆念真言。一切皆得消散。若常念诵不间注意于彼。障者并亲族眷属皆自灭坏。
　　又法得先行成就者。应画圣金刚童子像。或于素上或于板上画之。其像作忿怒形。以蛇为璎珞。腰绦臂钏。二自嗔怒。黑月八日起首。行者应饮乳或食大麦。诵真言十万遍。即先行成就。
　　又法从黑月一日起首。对此像前每日三时诵真言。时别一千八遍。烧安息香丸护摩。至于月尽所求皆得。
　　又法对此像前。以莲华揾酥蜜酪。诵真言一千遍一遍一掷火中护摩。即获伏藏。
　　又法迦腩摩花揾酥蜜酪护摩。诵真言一千八遍。一遍一投火中。一切有情皆得欢喜顺伏。
　　又法欲衣服者。于趣海河入水立至胸。取有蕊花诵真言一千八遍。一遍一掷水中。即得衣裳十副。
　　又法对像前。取苏摩那花揾酥蜜酪护摩。于七日中日三时。时别诵真言一千八遍。一遍一掷于火中。一切人恭敬得为邑主。
　　又法欲得摧伏设咄噜者。取人骨以为橛。作彼人形或画或捏。加持一百八遍钉于心上。即得摧伏。
　　又法欲摧彼设咄噜令么啰者。取烧尸残木作橛。磨紫檀香以涂橛上。取尸林中帛缠橛。钉彼设咄噜如前形头上。彼设咄噜即母驮。
　　又法欲令设咄噜国界疲病起者。取老乌翅揾噜地啰。于三角炉中诵真言七千遍。满七日已彼尽疫病。
　　我今复说画像法。或于白[疊*毛]或于素上或板上不应用皮胶。画师应洁净受八戒。画圣金刚童子像作忿怒形。虎皮为裙。右手把金刚杵。左手作施愿。持诵人对此像。于舍利塔前作先行法已。以香花供养此像。前应作方炉作增益法。取沉香木可长大指节揾酥合油。七日日三时。每时诵真言一百八遍。一遍一掷火中护摩。满七日已。得持明仙安怛但那。足离于地行疾如风。所闻永不忘。
　　又法欲得成就药丸者。取羯抳迦罗华蕊龙花蕊白檀香。此等细捣熟研。又取象脂(其象年满二十。额上自有文。烈即有脂流。异种相者)取此脂和上件药为丸。和此药时取鬼宿日。令童女沐浴著新净衣。捣筛香药及丸作七丸。丸如梧桐子。阴干丸药法(以大指头指捻药。其指融腊涂。又取竹漠怗腊上。意不欲有指文印药上。若有指文。药无灵验)其药丸取生沉香木作合子。盛对像前结净。三时念诵。乃至合子中作佉吒佉吒声。即取一丸药供养本尊。一丸奉师一丸供养先成就者。又取一丸分与助伴。余者三丸以熟金银薄重重裹之。于口中含即得安怛但那。灭影藏形。
　　又法欲破他敌者。取花置死人身上。然后收取烧尸残木。燃火护摩七日。取月黑分或中夜或日中。每时诵真言一百八遍。对三角炉前。面向南坐。称彼将帅名。用前花以真言加持。一遍一掷火中。彼军即破。
　　又法欲令净行婆罗门欢喜者。取俱懒拏迦花。常称彼人名。七日内作护摩。诵真言投花火中。即得欢喜。
　　又法欲得庶人欢喜者。取有香花投火中护摩。即得欢喜。
　　又法令田农人欢喜者。取水生花护摩。即得欢喜。
　　又法于舍利塔前取牛黄。加持一百八遍用点额。所行履处。一切见者皆敬爱欢喜。
　　又法取骨屡草嫩苗。揾酥护摩诵真言一千八遍。一遍一掷火中。即得一切灾难悉皆殄灭及增寿命。
　　又法先已降伏者欲息彼苦。三时以乳护摩。彼苦则得消除。
　　又法欲求闻持不忘日诵万言者。对圣迦抳金刚童子像种种供养。于银器中盛酥。取酥法如下当明。念诵乃至三相现。随上中下。皆得闻持不忘。
　　又法欲得雄黄成就延寿者。持诵人饮乳食大麦。诵真言十万遍。对摩醯首罗像前。取雄黄盛于熟铜器中。以七个菩提树叶如前上下覆盖。兼施八方天供养粥。诚心念诵。或有伴或无伴。应护自身结甲胄印。念诵乃至三相见。若光相寿命一万岁(上中下如前)。
　　又法欲得敬重者。以铁作轮或三戟叉。于舍利塔前安金刚手菩萨像广大供养。置坛中以右手按上。无间断念诵。乃至质致质致声。当知成就。手把叉或轮。一切天人即皆顺伏。敬重彼人如佛无异。
　　又取河两岸土捏作头指形坛中。以金刚杵按上念诵。乃至金刚杵及指来近身。当知此指成就。从此已后手把此指。欲钩召龙天八部若男若女畜生及禽兽等。真言句中称彼类等名。迅疾如风。即至行者所。使令所作皆得顺伏。
　　又法若成就牛黄延寿法者。对金刚童子像前涂坛供养。于熟铜器中置牛黄。念诵。乃至光出手把。即寿命五千年(上中等可知)。
　　又法取七个蚯蚓粪泥。加持涂圆坛。坐于圆坛上念诵。乃至空中有天妙药下来。才执此药身如金刚手菩萨。
　　又法欲成就莲华法者。取紫檀木雕作开敷莲花。于舍利塔像前念诵。乃至光现。则得变为持明仙最为尊贵。若所至持明仙所居住洞之处。一切天龙八部皆得随顺。
　　又法被毒虫所啮鬼魅病等。或疟或被毒药所中。取水加持七遍。洒彼或饮即得除愈。
　　又法欲得缚扑问事。一日一夜不食念诵。其法即成。或童子或童女。令澡浴著新净衣。涂拭圆坛令坐。缚问过未来事皆悉得知。持诵者当须净信敬重三宝。金刚手菩萨愍念一切有情。欲令安乐利益故说。
　　此经苏悉地大明王教中第六品一品是。此法南天竺国境。苾刍诃哩拔摩。于此法中持诵得大效验成就。此法设令犯四重五无间罪。现生持诵无成就分者。由入曼荼罗受灌顶。念诵现生则得一切成就。何况余净住具戒行者。
　　又法设先持诵未有功效者。但临时念诵即得成就。
　　又法取牛黄末加持一千八遍用点额。一切人见皆悉欢喜。若在军阵刀箭皆不著身。
　　又法取齿木揾油嚼揩齿。当即获美食。
　　又法晨朝取水一掬。加持七遍饮之。不求饮食饮食自至。
　　又法左手把袈裟角。加持二十一遍共人论议。皆悉得胜辞辩无碍。
　　又法经过贼境一心念诵。即不被劫夺伤害。
　　又法取佉陀罗木护摩。除一切鬼魅。
　　又法取佉陀罗木灰。散彼持诵人。即彼人持诵无效。若欲解时心诵真言一遍即解。
　　又法妇人难产者。取酥一两加持二十一遍令服。即得易产不受诸苦。
　　又法欲令恶人欢喜者。取蜡捏作彼人形。安于脾上加持一千八遍。暴恶忿怒人。皆得敬顺欢喜。
　　又法对本尊像前。献白花一千八枚。即一切恭敬顺伏。
　　又法欲令男女恭敬者。于男女前诵真言一千八遍。即恭敬顺伏。
　　又法持诵者。或饮乳或食大麦。取蚯蚓粪捏作和修吉龙王形。持诵者坐彼王上念诵。若动摇当知法成就。龙王每日能供十二人食。亦能说过去未来事。
　　又法持诵者。饮乳或食大麦。对像前诵真言百千遍。即获财宝无限。
　　又法从一月乞食以自存济。至于白月十四日夜对此像前。广设供养念诵。乃至像动即得安怛但那。安怛但那成就中最为尊上。心念百味饮食。则得寿命五千岁。
　　又法持诵者。入恒河立水至胸。诵真言十万遍。然后于恒河洲中印沙塔加持。即将本尊像置河岸侧。以酥蜜酪相和护摩。一切龙即来降伏。所处分事皆得成办。
　　又法于独树下印缘起。偈塔。诵真言满十万遍已。令克镂匠受八戒。取菩提树木作三戟叉。加持十万遍。以种种香涂上。以右手持叉。昼夜念诵。其戟叉出焰。则变身成摩醯首罗天。即能调伏难调伏者。无能沮坏。
　　又法乘船入海。诵真言十万遍。海龙王即来现身。所求皆得。海龙王献行者摩尼宝珠。才受已便为持明仙。即飞腾虚空。一切持明仙中为最尊。
　　又法令金铜匠受八戒。取熟铜作贤瓶。于中置少分谷麦等一切种子。及诸灵药及金银七宝等少分。涂拭漫荼罗。每日三时供养。置瓶于坛中。于神通月取月一日。起首念诵至十五日。无间断念诵加持瓶。其瓶有光焰现。则手持阏伽供养圣众敬谢。即取瓶置于净处。所须物内手入瓶中。所须一切财宝车乘衣服世间受用玩具。随所意求皆悉获得。瓶中所出得物。先供养本尊。其瓶须诵真言加持防护。不尔恐诸魔来。盗窃瓶将去。应知。
　　又法于入海河入水立至胸。诵真言十万遍。然后印塔或泥或沙。则于像前广设供养。用水精作如意宝。或用泥作安于右掌中。结跏趺坐念诵。乃至放光。即成如意宝。得为持明仙。
　　又法于舍利塔前安像。于神通月十五日。像前依法广供养然灯。右手持宝幢。幢上系帛缯垂下。念诵乃至放光。则得如意幢成就。为持明仙。
　　又法于神通月十五日。对像前广供养。取般若波罗蜜经夹。以香泥涂夹。以花鬘缠供养。置于左手结跏趺坐。念诵乃至放光。则得通达一切佛法无碍解辩。为持明仙遍游六趣。广能利乐无边有情。至无上菩提。
　　又法饮乳食大麦。于大海岸独树下。七日三时。时别诵真言一千八遍。大海中所有宝。悉皆踊出恣意取之。
　　又法食菉豆。于山上诵真言一千八遍。则见山中一切金。恣意取之。
　　又法加持酥一千八遍。与无子息女人吃。即有男女。
　　又法取醍醐加持一百八遍涂身。入火不烧入水不溺。若当念诵。不被一切毒药所中。
　　又法念诵者。应作先行法。于黑月八日十四日广大供养本尊。即僧次请众僧供养。以雄黄于道场中地上。画百叶莲花。中坐念诵。乃至地裂踊出莲花。于莲花叶上有十六持明仙现。即共彼仙围绕飞腾虚空。持诵者成就已。但所见人彼人亦得飞腾。或有人若遇见成持诵成就者。亦得飞腾虚空。即此莲华变成宝庄严宫殿。寿命中劫。若命终后即得往生净妙佛国。
　　又法加持水一千八遍。用溉灌枯树即生枝叶花果。
　　又法于枯涸河中念诵。水则盈满。
　　又法被河水漂溺。设令解浮困乏无力。念诵真言则得浅处。
　　又法欲得彼人敬者。取白芥子诵真言一千八遍护摩。取净土捏作彼人形安像前。念诵真言一千八遍。一遍一称彼名。即得敬顺。
　　又法欲求寺主欢喜者。对像前烧遏迦木护摩。七日日三时。时别诵真言一千八遍。一遍一掷即得欢喜。
　　又法欲得作寺主者。对像前。取骨屡草嫩苗揾酥护摩。七日日三时。时别诵真言一千八遍。则得如愿。
　　又法愿得僧大众欢喜者。对像前献花一千八枚。一诵真言。一献即得。
　　又法常能持诵皆获财宝。
　　又法取安息香一千八丸用护摩。得一千两。
　　又法对像前。以薰陆香护摩七夜。夜别诵真言一千八遍。一遍一掷火中。即得伏藏。
　　又法欲得怨家欢喜者。对像前。以白芥子护摩。七日日三时。时别诵真言一千八遍。一遍一掷火中。即得一切怨家降伏欢喜。
　　又法取紫矿护摩。七日日三时。时别诵真言一千八遍。一遍一掷火中。即得一切人恭敬归伏。
　　又法取粳米护摩。七日日三时。时别诵真言一千八遍。一遍一掷火中。即得一千贯钱。
　　又法从白月一日。一日一夜不食。于趣海河入水立至胸。取苏摩那花十万枚。诵真言一遍。加持一花供养掷水中。获金百两。
　　又法加持油一千八遍。涂刀箭伤疮即差。
　　又法取土块加持七遍。掷于水中。水中磨竭鱼及鼋鼍龟鳖。皆被噤口不能伤人。
　　又法于白月十三日至十五日。三日不食念诵。然后入河中水至脐。献花一十八枚。诵真言一遍掷一花于水中。即得一副衣。价直千金钱。
　　又法月蚀时。于舍利塔前取相思子。曝干捣为末。和酥蜜作丸。置熟铜器中。取菩提叶七枚。覆盖器如前念诵。乃至光相现分药供养。如前取服。即得闻持不忘日诵万言。
　　又法以此圣迦抳忿怒金刚童子真言加持。一切疾病皆得除愈。
　　又法遍身疼痛或寒热病。若一日二日三日四日。或恒常患。加持油麻油一百八遍或二十一遍。用涂即得除愈。
　　又法鬼疟毗舍遮疟部多诸鬼魅疟。以真言加持白缕。结索带之即差。
　　又法妇人难产。加持油麻油二十一遍。涂脐下腰胯。即得易产不受诸苦。
　　又法欲入军阵斗战。书此真言于桦皮上或绢素上。加持一千八遍系于右臂。所向无敌有大威德。
　　又法于根本像前一日一夜不食。于趣海河侧饮乳或食大麦。于水中取开敷莲华十万茎。诵真言一遍。掷一花于水中。即得大伏藏。
　　又法于有舍利塔前安本尊像。取佉陀罗木然火。取莲华三万茎。诵真言一遍。一掷于火中满已。则见本尊现前。即献阏伽供养。所愿皆满。
　　又法取沉香水对本尊像前。取犊牛粪和酥蜜酪护摩。诵真言七千遍。则有一黄牛来。又取犊子粪和酥蜜酪。诵真言二万遍。如前护摩其牛必来。取其乳供得千人。
　　又法对满贤大将前。取苏摩那花。日烧八千。乃至六个月满已。即得金钱一千贯。
　　又法供养圣金刚童子像。从月一日至十五日。每日渐加供养物。从月一日依僧次。初请七僧供养日加一僧。至十五日满已。其像出语告言汝今成就。从是已后对像念诵。所求皆得成就。
　　又法欲除身上疾病。令福德增长者。令童女澡浴著新净衣。右合五色线作结。加持一百八遍系右臂上。即疾病消除福德增长。
　　又法于趣海河水中取黑油麻。以三指头撮诵真言。一遍一掷一撮于水中满八千遍。即得谷麦丰饶。
　　又法每日取有香气花一百八枚。真言一遍一献本尊。满已则获大福德。
　　又法每日取牛膝揾酥蜜酪七日护摩。每时诵真言一百八遍。一遍一掷火中满七日已。则获庄园一所。
　　又法取百合茎然火。取菖蒲一千八段揾酥护摩。一诵真言。一掷火中。取灰于额上点。即得安怛但那。如一遍不成就。至第二第三必得成就。
　　又法欲令辅相敬爱者。对像前以白芥子。七日护摩日三时。每时诵真言一百八遍。以三指撮少许。一遍一掷火中。即随顺奉命。
　　又法于菩提树下(夜合树亦得)供养圣者像。取牛膝草揾酥蜜酪护摩。诵真言一千八遍。一称真言一掷火中。即得象马驴骡牛水牛等。自来随顺驱使。
　　又法春三月黑分受八戒。于舍利塔前涂坛香华供养。日日僧次请僧斋。取瓦瓶底不黑者四枚满盛水。持种种香种种药少分置于瓶中。一一瓶诵真言加持一千八遍。至四月黑分八日。早朝乌未鸣时令男女沐浴。对本尊像前取尸林烧尸火及残木。取回香华护摩。诵真言十万遍。一诵真言一掷火中。即得家中饮食无有穷尽。应广惠施。
　　又法若被囚禁枷锁。才诵真言即得枷锁解脱。
　　又法于神通月对根本像前。饮乳食大麦。从十三日至十五日。三日不间断念诵。圣者即来。灯焰增盛地动像动。出声告行者言汝今成就。从此已后对像前念诵。所求皆得成就。
　　又法应作先行法。六个月念诵。然后于舍利塔前安像。又更六个月念诵。念诵满已。即得五千金钱。
　　又法于有舍利塔前诵真言十万遍。所作重罪应堕恶道。皆得消灭。
　　又法每日乌未鸣时。取胡椒七颗加持二十一遍。自食。即得闻持日诵一百五千偈。乃至终身永不废忘。
　　又法取毗梨勒木揾酥蜜酪。对像前护摩。诵真言十万遍。十万遍满已。于中夜即得金钱一百。取半应供养三宝。
　　又法欲自他增益者。乳木揾酥蜜酪。护摩三日日三时时一千八遍。诵真言。一遍一掷火中。所求荣官财产聪慧增寿悉皆获得。
　　又法于恒河两岸远人间捣帛杵声处。取土作方七肘坛。于坛上画千叶莲华。于莲华上以如来一磔手(凡人一肘量)取五种金(金银铜锡铁)相和。销为一轮置于花上。用种种花供养。坛四边然酥灯七盏。四方置四瓶满盛香水。瓶中置七宝少许。瓶上安俱缘果。应烧薰陆香沉香室利吠瑟吒迦香安息香。应施四方天食。东方施粳米酪饭。南方施水和粳米饭。西方施粳米粆糖饭。北方施乳粳米粥。对此坛前以波罗奢木然火。取牛膝草一千段揾酥护摩。先诵真言加持七遍。然后一遍一掷火中牛膝。满已其轮放光。手持此轮即得飞腾虚空。一切持明仙见皆悉顺伏。承事如佛。
　　又法于白月十五日月蚀时行者受八戒。对舍利塔一日一夜不食。取瞿摩夷未堕地者涂一圆坛。大小如一牛皮许取黄乳牛犊母子同色者。令童女构乳酪抨酥。取酥七两置于金银器中。以左手持酥。以右手无名指搅酥诵真言。若暖饮之得闻持不忘日诵万言。一诵已后乃至终身更不废忘。若得烟相。一切人见者爱敬尊重。光相现者。则得安怛但那成就(分酥供养及自食如前应知)。
　　又法取天门冬护摩。诵真言一千八遍已。然后取灰置于四瓶中满盛水。一一瓶加持一千八遍。所有患鬼魅癞痫被厌祷者。先令澡浴著新净衣。于净处涂一圆坛。上安一床子。令患者坐。取前加持水瓶。持诵者诵真言不间断。顶上及身浇之。所有病患灾难并得除差。
　　又法取无能胜花一千八枚护摩。诵真言一千八遍。一遍一掷火中。入军阵斗战皆得大胜。
　　又法令童女合线。诵真言加持。结系于左臂上。不被毒虫毒药所中。
　　又法若于城邑聚落有疫病流行。于中夜涂一小坛。供养白食。取乳木柴然火。取酥护摩。诵真言一千八遍。一诵一称国王名投酥火中。疫病远离国界。
　　又法欲降伏鸠盘茶鬼。取冬瓜蔓藤。长十指截一千八茎。揾酥护摩。诵真言一千八遍。一遍一掷火中。其鬼即皆降伏。
　　又法欲调伏饿鬼者。取油麻末护摩。诵真言一千八遍。一遍以三指撮一掷火中。即得降伏。
　　又法欲调伏毗舍遮鬼。取冢间破帛护摩。诵真言一千八遍。一遍掷一片子投火中。即得降伏。
　　又法欲得降伏药叉者。取尼拘陀树木长十指截揾酥蜜酪护摩。诵真言一千八遍。一诵一掷火中。即得降伏。
　　又法欲得降伏癫痫鬼。吸人精气病鬼。取黑羊毛护摩。诵真言一千八遍。取一撮掷于火中。彼鬼伏已病者除愈。
　　又法欲降伏摩醯首罗者。取安息香作一千八丸。揾酥护摩。诵真言一千八遍。一遍一掷火中。一切摩醯首罗所有使者。悉皆降伏驱使。能成办一切事。
　　又法取雄黄一两。若买随彼索价称口与钱。用婆罗门皂荚木(亦云蜜桐树木)柴然火。烧雄黄如火色已。却收取置熟铜器中。以酥浇雄黄上。其酥取黄牛母子同色者。令童女构乳卧酪抨酥。取酥蜜酪各别盛器中供养本尊。收取雄黄盛于熟铜合子中。候月蚀时。从十三日至十五日三日断食。对舍利塔前面向北坐。取菩提叶七枚。四枚敷合下三枚覆合上。无间断念诵。若暖相现取点额。一切人见悉皆欢喜。若烟相现则安怛但那成就。若光相现则飞腾虚空。如是依前法求成就雌黄牛黄安膳那法。皆得。唯牛黄法少异于此。牛黄法取白月十五日。于荷叶中裹牛黄。安于二手中合掌。无间念诵加持。乃至三相现所获果报如前。
　　又法以五金作莲华。取郁金香牛黄龙恼香研作末。取天雨水和为七丸。置于舍利塔前安像念诵。以右手按药乃至放光。则飞腾虚空为持明仙寿命一万岁。若以真言加持头冠臂钏璎珞腰绦。皆得成就如前。
　　又法于有舍利塔前安本尊像。若俗人应受八戒。于像前广设供养。以遏迦木然火。取佉陀罗木长十指。两头揾酥。从白月十四日起手护摩。至十五日每日用佉陀罗木一千八段。诵真言一千八遍。一遍一掷火中。设令破戒坏行。所为所作尚得成就。何况清净具戒行者。
　　又法取犊子瞿摩夷护摩七日。每夜一时诵真言一千八遍。一遍取瞿摩夷少许一掷火中。即得牛一百头。
　　又法取佉陀罗木。揾酥蜜酪。护摩三日三时。每时诵真言一千八遍。一遍一掷火中。即获得伏藏。若广设供养。其伏藏用之无尽。
　　又法入河中立水至胸。取莲华揾檀香(其檀香磨如泥)。诵真言百千遍。一遍一掷水中。所得伏藏积如莲华。
　　又法取吉祥木一千八段揾酥。护摩三日日三时。每时诵真言一千八遍。一遍一掷火中。即得财宝丰饶。
　　又法取乌油麻稻谷花相和。对像前护摩三日日三时。时别诵真言一千八遍。一遍一掷火中。即得家中饮食无尽。
　　又法欲得降伏一切龙者。取种种花护摩三日日三时。时别诵真言一千八遍。一遍一掷火中。即得一切龙降伏。
　　又法欲得降伏药叉者。对像前取安息香丸。护摩七日日三时。时别诵真言一千八遍。一遍一掷火中。即得一切药叉降伏。
　　又法欲召药叉女者。取无忧木准前药叉护摩法。即召得药叉女来恭敬承事。所须一切衣服饮食。及诸财宝随意供给。
　　又法对于根本像前。取沉香木揾酥。护摩三七日日三时。每时一千八遍。一诵真言一掷火中。即得一切诸天欢喜助护。灾难消灭福德增长。
　　又法若被囚禁。夜时澡浴著新净衣服。诵真言一千八遍。囚禁者即得解脱。
　　又法若被人嗔怒欲相损害者。取油麻滓及糠油麻护摩。诵真言一千八遍。一遍一掷火中。即得彼人欢喜。
　　又法取骨屡草嫩苗护摩七夜。夜别诵真言一千八遍。一遍一掷火中。即得衣服无量。
　　又法诵真言加持菖蒲一千八遍。系于臂上。于他人边出言所求皆得称意。
　　又法若常念诵。于怨敌得胜不被侵陵。
　　又法烧安息香十万丸。无间断念诵护摩。即得钱十万。
　　又法对像前广设供养。右旋敷菩提叶。安剑于叶上念诵。乃至放光即献阏伽供养本尊。以右手执剑得三相现。即共千人并诸眷属。同时飞腾虚空。至本尊宫殿。若游诸持明仙宫。彼皆不能沮坏。与诸眷属寿命同得一百万岁。
　　又法取菖蒲护摩。诵真言一千八遍。一遍一掷火中。即得财宝。
　　又法取旗幡以真言加持一百八遍。以香华并酪七碗供养旗幡及献阏伽。即持此旗引军前彼军见旗幡彼军自破。
　　又法若城邑被夺。应对像前取黄色花七日护摩。日日于像前诵真言一千八遍。一遍一掷火中。先有城邑被他敌所夺。即皆却得。
　　又法应作先行法。取白芥子七日七夜护摩一月内其宅中雨宝。
　　又法以吉祥木然火。对像前护摩。诵真言一千八遍。一遍一掷火中。即得伏藏或得富饶。
　　又法对像前广设供养。取回香花揾酥护摩。诵真言十万遍。一遍一掷火中。即得财宝。
　　又法于舍利塔前安像。取青莲华十万茎护摩。诵真言十万遍。一遍一掷火中。即得一所庄园。
　　又法对像前香花供养。持诵者饮乳食大麦。取莲华一千八茎揾酥护摩。诵真言一千八遍。一遍一掷火中得金千两。
　　又法对像前取赤莲华十万茎护摩。诵真言十万遍。一遍一掷火中。心所愿求悉皆得之。
　　又法欲求官者。取白花一万枚揾酥护摩。诵真言一万遍。一遍一掷火中。即得官禄高迁。
　　又法取铁末护摩。诵真言一万遍。一遍取一撮投火中。即获金钱一千。
　　又法取郁金香揾香油护摩。诵真言十万遍。每一遍取少许投火中。能满一切胜愿。
　　又法取一切香护摩。诵真言十万遍。一遍一掷火中。被邻国所夺城邑。即皆却得。
　　又法取龙脑香护摩。诵真言十万遍。一遍一掷火中。即获金钱一千枚。
　　又法取沉水香护摩。诵真言十万遍。一遍一掷火中。日诵万言耳所曾闻经典。乃至终身不忘。
　　又法取小庸树木揾香油护摩。诵真言十万遍。一遍一掷火中。一切疾病皆悉除差。
　　又法取苦练子揾香油。诵真言十万遍。一切囚闭被禁缚人皆得解脱。
　　又法取黄乳牛犊子与母同色者。构乳成酪抨酥于金器中盛。诵真言加持十万遍即吃。得闻持不忘日诵万言。
　　又法若见怨家心诵真言。彼起慈心不能为害。
　　又法患一切疾病。诵真言加持杨枝。拂即除愈。
　　又法取白檀香揾油护摩。诵真言十万遍。一遍一掷火中。即获金钱一千枚。
　　又法取五色线结索。以真言加持七遍系臂。一切鬼魅悉皆远离。
　　又法加持净灰七遍。绕坛散之即成结界。
　　又法结界者。诵真言一百八遍。加持土块右旋掷大军四边。即成大威德界。彼恶贼不能相近。
　　又法妇人不收男女者。月经后取母子同色牛乳。诵真言一百八遍加持。令彼女人礼拜诸佛菩萨令饮。又煮乳粥和酥。加持一百八遍然后食。即生福德具相之男。
　　又法应作先行法。于像前香花供养取沉香可如大拇指节。揾酥合油护摩。七日日三时。时别诵真言一千八遍。一遍一掷火中。即得持明仙。安怛但那成就。足离地疾行日行千里。及得闻持不忘。
　　又法于趣海河。行者入水中立至胸。先须具斋戒。取有蕊花一千八枚。诵真言一千八遍。一遍一掷水中。即得衣十副。

　　圣迦抳忿怒金刚童子菩萨成就仪轨经卷中



　　圣迦柅忿怒金刚童子菩萨成就仪轨经卷下

　　　　大兴善寺三藏沙门大广智不空奉　诏译
　　我今说圣迦抳忿怒金刚童子缚扑印法。先以瞿摩夷涂一圆坛一肘量。取七八岁童男或童女著新净衣。先令洁净三日或七日。立于坛中烧安悉香。先加持香七遍然后烧之。又更取花加持七遍。置童子掌中令掩面。然后行者结契诵真言。行者面向东。童子面向西。其印相以二手内相叉作拳。二小指相钩。以二大指并竖。捻如钩锁形。安于额牢握。彼童男童女即语。以二大指向外拨。童子即却后远行。二大指向身招。童子即向前来即成钩召。以印左右挥。其童子即随印左右扑。举印向上童子即立。问其吉凶三世之事一一皆实。所作一切事业速疾成就。
　　尔时金刚手菩萨以偈颂曰。
　　此金刚童子　　从我三昧生
　　成办一切事　　忿怒王大力
　　即我金刚手　　调伏难调者
　　能灭除诸罪　　暴恶诸药叉
　　及诸罗刹众　　恼害修行者
　　令彼速除灭　　忿怒大威德
　　悉除不应疑　　梵王及帝释
　　水天诸天王　　及余威德者
　　刹那令灭坏　　修罗王眷属
　　自在那罗延　　龙王三界尊
　　威猛无能制　　受持者应当
　　入忿怒王定　　威德加金刚
　　能伏难调者　　悉皆令顺伏

　　又法取莲华或有香气花护摩。所求皆得。
　　又法结印诵吽字真言。即得山岳摧倒。亦能枯竭河水。亦能破阿修罗关键。此圣迦抳忿怒金刚童子。有无量威德大神通力。
　　尔时金刚手菩萨告大众言。此忿怒王善能调伏难调者。为调伏故示诸方便。从于三昧生此菩萨。适才忆念。一切鬼魅悉皆驰走。一切恶心众生皆当损坏。一切灾祸悉皆除灭。若有人受持此金刚童子菩萨真言者。自然成受三昧耶戒。若求悉地悉得成就无能沮坏。一切世间人天常应供养。不堕诸恶趣速证菩萨地成无上菩提。所说漫荼罗忿怒王大威德者。若有修行应入此漫茶罗受灌顶。此曼茶罗名为圣迦抳忿怒金刚童子坛。尔时金刚手秘密主。说圣迦抳金刚童子修行法。有才诵一遍。则能除一切灾祸。能禁制象马水牛虎狼师子恶龙等。加持土块掷彼身上。则不能为害。被日月五星逼近本命宿者。若能常念诵不招灾祸。若除他人灾者。以白芥子和乳。称彼人名护摩。则得息灾。
　　又法彼罗刹鬼所持。才忆念诵真言。即得解脱。
　　又法若为怨家所逼害。当念诵真言。怨家即慈心相向不能为害。
　　又法若有斗诤言讼。取苏摩那花护摩七夜。每夜诵真言一百八遍。一掷火中。斗诤言讼即得消灭。
　　尔时金刚手秘密主菩萨。加持圣迦抳忿怒金刚童子。若说漫茶罗。当分地拼线。阿阇梨应净其地以五色线拼坛。其坛八肘或十二肘或十六肘。如先所说坛仪轨。则四方四门。于中央画苏噜苏噜大忿怒王金刚。于东边画金刚手明王手持金刚杵。金刚手明王右边画金刚于中金刚钩明妃。左边画大抱誐缚底明妃。南边画步掷金刚大恐怖眼等。右边画难睹十大忿怒金刚。亦云菩萨。所谓难睹忿怒金刚。水中忿怒金刚。降伏阿波罗罗忿怒金刚。摧天忿怒金刚。恐怖天忿怒金刚。须弥忿怒金刚。顶行忿怒金刚。宝峰忿怒金刚。降三世忿怒金刚。光明炽盛忿怒金刚。北边青棒等十金刚。所谓青棒金刚。谟持迦罗金刚。劫比罗金刚。大笑金刚。勇健步金刚。举足步金刚。魔醯首罗步金刚。一霹雳金刚。摧伏金刚。大棒金刚。西边画难胜等八大金刚。所谓难胜金刚忿怒金刚难持金刚。恐怖金刚。极忿怒金刚。三世金刚。成就金刚大忿怒金刚。若欲于他怨敌恶人得胜者。于坛内四门。各各门右边画金刚恐怖忿怒菩萨。左边画军吒利金刚。于外四门。右边画霹雳忿怒金刚。左边画金刚锁忿怒金刚。于二忿怒金刚首。应画天阿修罗诸龙及诸魔。作恐怖受降伏势。于坛外界道画诸天众。以涂香时花烧香饮食灯明置坛四边。供养一切诸菩萨金刚真言明主。各各圣者皆以本真言迎请。迎请已献阏迦供养。结印通诵诸圣者真言。各各呈本三昧耶印。然后引弟子入坛掷花。随花著处圣者。便授与本尊真言。即应灌顶。于此大忿怒漫荼罗。所求胜愿及破他敌则得满足。由入此漫荼罗。一切疾病鬼魅一切障难悉皆消灭。于此坛亦能成就一切药物安怛但那。入阿修罗宫悉皆成就。
　　尔时金刚秘密主见未来一切有情。为利益安乐故。略说成办一切漫茶罗。以少财宝以少时分。须臾日月持诵者。但清净住戒。兼助伴清净修行。或于白月一日或二日。或五日或六日或八日或十四日。或于满月十五日。取如是等日起首修曼茶罗。或于城内或于城外。或寺中或村邑聚落。于东北方花果茂盛。树木丛林名花软草寂静处。于神通月建立曼荼罗。如瞿呬耶经所说。治地净地兼分位已。应画圣迦抳忿怒金刚童子曼荼罗。此曼茶罗能成就一切事有大威德。若修行者具诸律仪。依苏悉地教主及依最胜经。若求成就不久当得。所有鬼魅作障碍者。修行者才忆念诵持。以圣金刚童子威德。及余九执圣凡种种相貌。才称彼名四散驰走。若见此曼荼罗得灌顶已。则得三昧耶戒。然后从师受得真言印契仪轨。克获成就如前所说金刚明王经中法。若有勤勇者成就无疑。
　　我已曾说十种金刚女使者成就法。并六十四种小金刚使者法。求成就时亦依前经中仪则。
　　尔时金刚手秘密主在大众中坐。告诸大众言。于当来世末法之时。有诸有情修行此教者。有懈怠懒惰不具真言律仪者。或恶龙损害雷震作声。或有迅疾诸魔变现种种身形。恼乱持诵者。及诸布单那鬼吸人精气鬼。并于天趣之中。犯罗刹及诸母天众等。或在须弥山及诸宝山庄严之处。山峰河侧岩窟林野。大江池沼大树大海。大河之间云雾陂泽。悦意花果树下。及兴云降雨山处故园故庙。鸠盘荼鬼及诸使者一切鬼神。多依如上诸处而住。欲作障难伺求人过。若持诵者不依轨法。即为彼魔之所得便。为如是等种种有情故说斯法。令持诵者不为众魔之所得便。我金刚手菩萨为愍念有情。示现真言王忿怒形。由此真言威力。一切药叉罗刹天众。见我者皆大怖畏。于一切求成就法中。一切真言忿怒使者众中。我为最胜王。金刚手菩萨。哀愍难调于诸有情作障难者。为调伏彼故说是真言。于三昧中示现此形从额流出。是故一切真言。无比大威德大忿怒。大怖畏大名称。为护王及正法故。我秘密主说圣迦抳金刚童子法。于此教中常作息灾增益敬爱等法。若有于佛教中起邪见。起嗔毒心灭正法者。应作猛利心作降伏法。若彼降伏受诸苦恼欲令除者。应用乳木作护摩。即得息灾。我今又说求悉地时能成办诸事印加持所成就物真言曰。
　　






　　澡洗印。准前独股杵印。二大指并入掌。手腕相著即成。真言曰。
　　

< =>
贺


　　道场扫地真言曰。
　　
　　求成就时。缚难调者印。准前根本印。以二大指。于掌中交即成。真言曰。
　　
　　广大金刚心印。准前独股杵印。以二大指掌中相握即成。
　　广大金刚随心印。准前心印。以二大指并竖即成。亦名莲华金刚印。
　　最胜心印。准前最胜印。屈二小指。头相拄即成此印若种种障难家中不祥。结此印念诵即皆消散。
　　最胜随心印。准前最胜印。舒二无名指及二小指即成。此印能办一切事。若入阿修罗宫时。亦用此印有大威力。
　　次说大钩印。二手内相叉。二头指屈如钩即成。此印三界中所有众生之类。皆能召得。若阿修罗女。于七日中闻召即来。
　　又说解拏吉你印。如前独股印。舒二小指二头指头相合。余六指内相叉。以二大指数数开之。名为解拏吉你印。非但解拏吉你。亦能除地居一切鬼魅。法此印应用根本真言。
　　又说调伏一切龙印。准前独股杵印。屈大指入掌。以甲正相向。想彼龙在大指节间即成。此印能伏一切龙祈雨止雨。一切诸龙见此印如金翅鸟。若龙女见此印驰散远去。才结此印亦能除一切毒虫所啮。由此印威力不被伤害。若已被伤者即得除差。
　　又说驱摈一切难调有情印。二手内相叉。以二大指面相合即成。此印有大威力。诸大力天及恶鬼神。不顺教者悉能驱逐。结此印用根本真言。
　　常以峰印护自身。墙印护他身。以根本真言心及随心真言。能开山破修罗关键。及驱摈一切恶人。
　　又法于掌中。以阿落得迦(唐云胭脂)书彼人名。于掌中火炙掌。念诵真言。句中加彼人名。须臾顷彼人被钩召即至。
　　又法若持根本真言满十万遍。然后取安息香作十万丸作护摩。诸药叉女毗舍支女皆能召来。生恭敬心任种种驱使。
　　又法对忿怒像前。取尸林中烧尸灰。捏作彼人鬼形。书彼名于彼形心上。置于忿怒像前坐劫波罗。烧安息香护摩七夜每诵真言一千八遍。一遍一掷火中。即召得诸类鬼神来随意驱使。
　　又法欲驱摈恶人出界者。烧糠护摩三日日三时。每时诵真言一千八遍。一遍一投火中。即得出界。
　　又法若有灾难及恐怖处。诵真言八千遍。则得灾灭离诸怖畏。
　　又法被囚禁杻械枷锁者。诵真言一千遍。枷锁自落皆得解脱。
　　又法对忿怒王像前。以粳米饭和苏护摩。则得家中饮食无尽。
　　又法加持牛黄一百八遍点于额上。一切人见者皆欢喜。
　　又法取护摩灰点于顶上。入军阵不被刀杖所伤。于他敌得胜。
　　又法结忿怒童子根本印。对像前念诵真言。句中加彼人名。诵一千八遍。则得百由旬外所有一切有情类。皆来降伏。
　　又法穿掘取伏藏时。诵真言一千八遍。护惜伏藏诸障难者。一切皆除。伏藏不变恣意取得。
　　又法烧诸香护摩。则取七颗毗梨勒烧取灰。又取尸陀林间帛和灰。捏作彼人形。对像前坐彼形上。念诵三日日三时。每时诵真言一千八遍。所召一切天龙八部鬼神。皆来驱使悉得成办。
　　又法盐和芥子护摩七夜。别诵真言一千八遍。大怨家即降伏。
　　又法取麻油粳米和酥蜜酪护摩。诵真言一千八遍。所求皆得。
　　又法取嚼弃齿木燃火。取迦啰尾啰花(出岭南人呼名俱那卫花)一千八枚揾酥护摩。诵真言一千八遍。一遍一掷火中。即得一切降伏。
　　又法若城邑聚落有疫病。入水念诵七夜。夜别一千八遍。诸疫病悉除。
　　又法欲得降伏一切摩怒沙。心念诵真言即至。
　　又法被一切毒药所中。加持水七遍令饮即得除差。
　　又法若求财宝。著新净衣对像前。香泥涂一小坛烧安悉香。诵真言一万遍。则得财宝如意。
　　又法对像前。以瞿摩夷涂坛诵真言。则设咄噜摧伏。
　　又法加持剑七遍。斫于厌祷处地。彼法则破。
　　又法求丰财。安像于趣海河侧。对像前取莲华。揾酥蜜酪护摩。诵真言十万遍。一遍一掷水中。则得丰财如意。
　　又法对像前专注意。诵真言三十万遍。即见圣者所求皆得。
　　又法天久霖雨。加持白芥子一百八遍。一遍一掷上散虚空。霖雨即止。
　　又法取一男子死尸未损坏者。于尸陀林中或四衢道。先与药泻以水灌洗。令泻肠中恶物出已。又以香汤洗身令净。以香涂遍身。帛缯缠[膫-(日/小)+(夸-大)]覆形。花鬘严饰。取佉陀罗木作橛。诵真言七遍。加持橛钉于头边。以发系橛上。即持诵者于尸心上坐。面向东起慈心。勇锐无恐怖。四方应置解念诵者四人执剑。持诵者手持小铁杓。酌铁末写尸口中。不间断念诵。其死尸即出舌。以利刀截取舌。右手把变成剑色如青莲。则兼诸眷属飞腾虚空。为持明仙王寿命一大劫。已后命终当生金刚手菩萨宫中。
　　又法取吉祥木护摩。诵真言一千八遍。一遍一掷火中。即得一切人降伏。
　　又法于尸陀林中共鬼交易卖。摩诃莽娑与鬼。取长年药安怛那药宝剑伏藏金银七宝。当作法时用此金刚童子真言。护自身及助伴皆得无碍。不被鬼幻惑。所求皆得成就。
　　又法欲破他敌者。将帅已下名。一一皆以真言加持七遍。护身他敌即破。或以真言加持水一千八遍。散洒军众不被伤害得胜。彼敌退散。
　　又法以四瓷瓶底不黑者。取河流水满盛。及著少分诸香及诸药。对像前诵真言加持一百八遍。顶上浇灌。彼人念诵或自或他。久致功夫由无现验被诸魔娆恼者及不祥鬼魅所持。由作此灌顶澡洗法故。诸魔鬼等悉皆远离。福德炽盛速疾成就。
　　又法以真言加持香水一千八遍。身上散洒鬼疟皆得除愈。
　　又法于恒河岸侧寂静处。应作沙塔一千八枚。高如来一搩量。随力于塔前供养。一一塔前应诵真言一千八遍。则神通自在得大富贵。
　　又法于舍利塔前安像。诵真言一千八遍。所求皆得。
　　又法取孔雀尾一茎。诵真言加持一百八遍。若人被毒所中。以孔雀尾拂彼身上。皆得除差。
　　又法取七蚯蚓粪涂小圆坛。于上坐诵真言一万遍。即先行法成就(先行者即真言法成功效神验)然后不择时日宿直七日念诵。每日诵真言一千八遍。即得金钱一千枚。
　　又法对像前取婆罗门兰香叶护摩。诵真言一千八遍。则所求皆得。
　　又法诵真言加持索带诵一遍结一结。或洒水则成护身。诵两遍则成结方隅界。诵三遍护助伴诵四遍护漫荼罗。
　　又法于黑月八日一日一夜不食。取乳牛母子同色者。瞿摩夷未堕地者。和土作童子像。涂一小坛置像于中。其坛上广设供养。对像诵真言十万遍。其像头动或现余应验。当知法成。所思念事皆得成就。金刚童子当于梦中。现身示教应作不应作事。
　　又法取薰陆香。护摩三日日三时。时别诵真言一千八遍。即得金钱一百。
　　又法于黑月八日一日一夜不食。取芥子和酥护摩。诵真言一千八遍。则得一千银钱。并得一所庄。
　　又法取室丽瑟漫得迦木然火。以骨屡草苗．护摩。诵真言十万遍。一诵真言一掷火中。即得牛一千头。
　　尔时金刚手菩萨摩诃萨。为利益安乐诸有情故。说普通仪轨。欲为未来末法之时。净信修行乐大乘者。及懈怠懒惰不具慧方便者。速集福德智慧修真言行。为护持正法帝王。令加持国界人民丰乐。无诸灾祸吉祥福德。是故说此妙真言门。时金刚手菩萨。即从眉间出于光明。照触加持圣迦抳忿怒金刚童子菩萨已。即告伊舍那等梵王魔醯首罗诸天等言。汝应顶受我之所说大忿怒明王金刚童子。息灾增益降伏敬爱。入修罗宫安怛但那腾空等成就法。如上等仪汝等助护。速令成就此圣迦抳忿怒金刚童子之法。勿生疑惑如法奉行。
　　我今说补沙铁法。
　　船钉铁　斗战人身臂钏严具等铁　篸子铁　连锁铁　孩子臂钏铁　象身上草带等铁　象牙冲击铁　床钉床子钉铁　斗战刀铁(曾伤人者)　门钉铁　努铁　犁铁　伞盖上铁　药臼铁　马衔铁　脚鎙铁　箭镞铁　天象等铁(已上铁各等分合和打作金刚杵轮钩剑钺斧钵征婆等)
　　连锁长如来一搩量。钵征娑长十二指量。杵长(十六指)钩十二指。轮一搩量(其轮围绕轮有火焰)。
　　雄黄五两(上品五两中品三两下品一两余药准之)。
　　牛黄一两。雌黄二两。安膳那三分(乳研)酥七两。以五净研。雄黄雌黄(以乳研)牛黄以酥研。酥以香水洒。

　　圣迦抳忿怒金刚童子经法卷下


