  金刚顶瑜伽中略出念诵经
　　唐 金刚智译




　　金刚顶瑜伽中略出念诵经卷第一

　　　　大唐南印度三藏金刚智译
　　为利诸众生　　令得三身故
　　身口意相应　　归命礼三宝
　　金刚身口意　　遍满三界者
　　能为自在主　　演说金刚界
　　我尽稽首礼　　雄猛阿閦鞞
　　降伏诸魔者　　彼宝现最胜
　　及礼如理法　　归命阿弥陀
　　成就不空者　　于金刚萨埵
　　利益众生者　　归命虚空藏
　　能授灌顶者　　依护大观音
　　从瑜伽生者　　秘毗首羯磨
　　至心我尽礼

　　我今于百千颂中。金刚顶大瑜伽教王中。为修瑜伽者。成就瑜伽法故。略说一切如来所摄真实最胜秘密之法。凡欲修行者。有具智慧者。明了于三摩耶真实咒法。于诸坛场中。从尊者阿阇梨受灌顶已。清洁其身。无所畏惧深大牢强。善调心勇志不怯弱。恭敬尊重众所乐见。哀愍一切常行舍施。住菩萨戒乐菩提心。具如是功德者。应依于师教勤修供养。三摩耶应当守护无令退失。于金刚阿阇梨不得生轻慢。于诸同学不为恶友。于诸有情起大慈悲。于菩提心永不厌离。于一切坛法中。具足种种智慧功德者。许入念诵设护摩受灌顶等法。于此金刚界大坛场。说引入金刚弟子法。其中且入坛者。为尽一切众生界。救护利乐。作最上所成事故。于此大坛场。应入者不应简择器非器。所以者何。世尊或有众生造大罪者。是等见此金刚界大坛场已。及有入者。一切罪障皆得远离。世尊复有众生。耽著一切资财饮食欲乐。厌恶三摩耶不勤于供养。是彼人等于坛场。随意作事得入者。一切所求皆得圆满世尊或有众生。为乐妓乐歌舞饮食。随意所行故。为不了知一切如来大乘。无问法故。入于余外道天神庙坛中。为成就一切所求故。至于一切如来部坛场戒。摄取众生事。能生无上爱喜者。怕怖畏故不入是彼等入住恶趣坛场道者。亦堪入于金刚界大坛场。为获一切喜乐最上成就。得意悦安乐故。及为退一切恶趣。所入道门故。于禅解脱等地勤修苦行。亦为彼等。于此金刚界大坛场。才入亦得。不难得一切如来真实法。何况诸余所成。若有诸余求请阿阇梨。或阿阇梨。见于余人堪为法器离于过失。广大胜解心行敦德。具足信心利乐于他。见如是类已。虽不求请应自呼取告之。善男子于大乘秘密行之仪式。当为汝说。于大乘教中汝是善器。若有过去应正等觉。及以未来现在依护者。所住世间为利益者。彼皆为了此秘法故。于菩提树下获得最胜无相一切智勇猛释师子。由获得秘密瑜伽故。推破大魔军惊怖娆人者。是故善男子。为得一切智故。于彼应作正念。持诵者如是多种。喜利彼已心生愍念。的知堪为弟子。应当为彼善遍开示常念诵时作法事处。诸山具花果者。清净悦意池沼河边。一切诸佛之所称赞。或在寺内或阿兰若。或于山泉间。或有寂静迥处净洗浴处。离诸难处离诸音声愦闹之处。或于意所乐处。于彼应当念诵。
　　凡修瑜伽者初从卧起。即结发悟一切佛大契诵此密语。
　　唵　跋折啰　底瑟咤
　　其契以止观二羽。各作金刚拳。以檀慧度二相钩。进力二度仰相拄。直申如针。以契自心上。诵前密语三遍。即念诸佛从三昧觉悟。应当观察一切诸法犹如影像。即思惟此偈义。
　　诸法如影像　　清净无浊秽
　　无取无可说　　因业之所生
　　如是了此法　　离自性无依
　　利无量众生　　是如来意生

　　即从坐起欲行。即诵此密语。
　　跋折罗　鞞伽
　　若止住处。即诵此密语。
　　底瑟咤　跋折罗
　　若欲共人语。即想舌上有嚂字。即诵此密语。
　　嚂网(亡可反)啰　跋折啰婆沙
　　若洗面时。诵此密语曰。
　　唵　跋折啰　啰伽　逻伽耶　企蓝壤(人者反)嗟(七我反)婆含(二合)跋折罗都使野(二合)护(引)
　　每一遍诵密语辄用水洗面。如是乃至七度诵七洗。即得一切如来之所顾视。若诸魔等有暴恶者。于此人所皆生欢喜。亦可以密语加持水七遍用之。若欲嚼杨枝时。应先诵一切如来金刚微笑密语七遍已嚼之。此能破一切烦恼及随烦恼。密语曰。
　　唵　跋折啰　贺娑诃(上)
　　结契法。以观羽作金刚拳已嚼之。
　　若欲便转即作甲胄契庄严己身。即诵此密语。
　　唵　砧(吒簪反)
　　以此密语拥护己身其契法。以止观二羽各结金刚拳。申进力度。于力度头想唵字。于进度头想砧字。于其心上结。以进力度三相绕之如系甲状。又移置背。复至脐腰。绕膝。咽喉项推额前项后。皆三绕如系甲状。即便垂下。从檀慧度次第解散。犹如天衣至心即止。若欲洗净时。即以止羽作金刚拳。竖申力度。结此契已诵吽字。先取受用土。夫持诵者求胜善事。多被恶魔障阂常伺其便。或在便转处或诸秽恶处皆为其害。应以密语结契等加护。勿令得便。欲入厕时。即想己身为嚂字。左右想吽字。又想其身金刚火齿具有光焰。即诵密语。
　　唵　跋折啰　娜罗　摩诃努多湿嚩　(无可切)逻耶萨婆含(二合)婆悉弭句嚧萨婆努瑟詀(引)吽发
　　其契法以。止羽结嗔金刚拳。于彼应作怒眼。竖眉嗔貌恶瞻视。置于顶上及两肩心喉。即一切三界恶皆得消除。又诵此密语曰。
　　唵　句嚧涅哩瑟致(上)奚(形伊反引)吽发
　　此密语及契。于一切处护身能远离诸恶。次于厕事了。出洗净讫已应结契诵密语。以金刚水善漱口。密语曰。
　　唵跋折罗娜伽(上)吒
　　其契。以观羽结金刚拳。申愿方便慧等三度。即应漱口。漱讫已便当洗浴。
　　夫洗浴法有四种。每日随意如法修行。一者住三律仪。二发露劝请。三者以契供养。四者以水洗浴。此四种法智者应行。若入水中应想天欢喜池。于其池中想。即以鑁字想如来部。以吽字想金刚部。以怛啰(二合)字想宝部。以缬唎(二合)字想莲华部。以婀字想羯磨部。如是作已又想。自所念诵密语天。住于本部。次想如来最上轮坛在于水中。并念想五部在轮坛上。以密语契等加净彼水。洗浴事毕。即以两手掬清净香水。诵所持密语加之。以供养一切诸佛诸大菩萨摩诃萨及本天等。既供养已即想彼轮尽入己身。想已如法出水住立岸边。以头冠等契庄严其身。以观羽金刚手光焰执跋折啰。以止羽执金刚光明磬。披微细缯彩绮服天衣。口含白豆蔻嚼龙脑香令口气香。以专注心于其中间起大慈悲。不嗔恚不爱染。不顾视秽恶及一切旃茶罗等。即想行步履八叶莲华。及出现三世供具。于自所持明。想最上广大供养。又思惟自所持密语真性深理。应往道场。欲入时复先以如上法诵密语。加水洗足嗽口讫已。从发初所结止羽金刚拳不散。置于心上。开门时即诵吽字密语。作嗔怒眼辟除一切障碍已。然后以尊重心住正念。礼十方诸佛及诸菩萨摩诃萨。于一切法得自在胜慧境界者。以五体投地敬礼已。次以双膝胡跪。忏一切罪及劝请随喜发愿回向功德等。任力所能言之已敬礼。次从坐起复以右膝著地。即结金刚持大契。诵此密语。
　　唵　跋折罗　物(文一反)
　　其契法。以止羽覆于下。观羽仰于上。背相合舒。以定慧檀智等度互相叉之。诵此密语及结大契。能令诸佛欢喜。即得供养尊重礼拜一切如来及金刚萨埵等。
　　次于一切如来及诸菩萨所。奉献己身。先于四方以此妙法。全身著地合掌舒手各礼一拜。初于东方诵此密语礼拜。
　　唵　萨婆怛他揭多(一切如来)布儒(开口呼供养也)婆萨他娜耶(承事也)阿答摩南(己身也)涅哩耶多(奉献也)夜弥(我今也)萨婆怛他揭多拔折罗萨埵阿地瑟咤(守护)萨网(无可反)摩含(二合于我)吽
　　论曰梵存初后二字。余方例此。为供养承事一切如来故。我今奉献己身。愿一切如来金刚萨埵加护于我。
　　又如上金刚合掌置于心上。向南方以额礼拜。即诵密语曰。
　　唵　萨婆怛他揭多　布穰(而佉反供养也)毗晒迦耶(为灌顶故)阿答摩南(己身)涅理耶多(奉献也)耶冥(我今也)萨婆怛他揭多跋折罗阿罗怛那(宝也)毗诜者摩含(二合愿与我灌顶也)怛罗(二合重呼之)
　　论曰为供养一切如来灌顶故。我今奉献己身。愿一切如来与我金刚宝灌顶。
　　又以金刚合掌置于头上。以口唇著地。向西方礼拜即诵密语。
　　唵　萨婆怛他揭多布穰(而佉反)钵啰末多那耶(转也)阿答摩南涅哩夜多耶冥萨婆怛他揭多　跋折罗达摩(法也)钵罗伐多耶摩含(二合愿为我转金刚法也)奚哩(引二合)
　　论曰为展转供养一切如来故。奉献己身。愿一切如来为我转金刚法轮。
　　又以金刚合掌从头下置于心上。以顶向北方礼拜诵此密语。
　　唵　萨婆怛他揭多布穰羯磨尼阿答摩南涅哩耶多夜弭萨婆怛他揭多跋折罗羯磨句嚧(二合为我作事业也)摩含(二合)婀(引)
　　论曰为供养一切如来事业故。奉献己身。愿一切如来。为我作金刚事业。于四方如上法礼拜已。次随其欲为除灾害增益降伏阿毗遮啰等事差别。各依本方结坐。若欲为除灾者面向北方。应以结萨结跏坐而坐(谓补竖膝交脚坐是也)以慈悲眼分明称密语。不急不缓。以正念忆持而起首念诵。慈悲眼者。如须弥卢及曼陀罗山坚固不移。其眼不眴是名慈悲眼也。能除诸恶鬼神及诸疟病。即说密语。
　　唵　涅哩茶涅哩瑟致(上)怛唎(二合)吒(半呼之)
　　若为增益者应面向东方。结莲花座而坐结跏趺也。以金刚眼顾视。复以金刚语言。而起首念诵。金刚顾视者。谓以爱重心欢悦之眼。以此瞻视皆蒙随顺。即说密语。
　　唵　跋折罗　涅哩瑟底末咤
　　若欲降伏者应面向西结贤座而坐(并脚蹲坐臀不著地是也)即以明目而降伏之(明目者踊动数眴眼[耳*妾]是也)以此眼视者皆得降伏。即说密语。
　　唵　涅哩瑟致(上)耶俱翅穰(而佉反)
　　若为阿毗遮罗者应面向南。以钵喇多里荼立(右脚正立。叙引左脚。如世丁字。曲身倚立身。是也)或以嗢俱吒坐(以右脚踏左脚上。蹲臀不著地。是也)作嗔怒眼举眉斜目。以此瞻视者。诸恶鬼神皆为摧灭。以嗔意怒眼而诵。即说密语曰。
　　唵　句嚧陀涅哩瑟底(丁以反)奚(丁以反)吽发
　　凡以嗔语音诵密语者。谓如云荫称吽字。以嗔语诵降伏密语。即加吽发二字。皆须音旨分明。诵密语者。如发字是也。以嗔相作色。威怒分明诵之。若或结如来坐(全结加也)或结大菩萨坐(半结跏也)为一切众生净治故。欲求清净住于正念者。以心存念而诵此密语。
　　唵　萨网(亡可反)婆缚(亡何反自性也)述驮萨婆达磨(一切法也)萨网婆嚩(亡何反)述(输律反)度含(我亦清净)
　　论曰梵存初字。以一切法自性清净。我亦自性清净。诵此密语已复以心念。是诸众生无始流浪生死。由悭贪垢秽黑闇所覆眼目不开。为除灭悭贪障碍故。令成就世间出世间诸悉地。已作是思惟讫即诵此密语。
　　唵　萨婆怛他揭多　饷悉陀　萨婆萨埵南　萨婆悉陀耶(一切成就也)三跛睍(奴见反)谈(引)怛他揭多遏地底瑟咤憺
　　论曰梵存初字。一切如来所共称赞。为一切众生一切悉地愿皆成就。凡所障碍皆从心起。由往昔串习悭贪力故。为除灭障碍故。应当忆念菩提之心。修瑜伽者须臾作是思惟已应当观察。世间由暴恶怖畏妄想所摄。贪爱希望迷乱心行。为彼嗔火所焚。身常游行痴迷闇中。沉溺其心爱染泥中。以为虚妄憍慢昏酒常醉。止住邪见生死宅中。不遇善知识最上甘露味。由自所作种种妄想工巧所成无量差别。见诸众生无明垢重所覆。见如斯过无有依护。应当哀愍于彼。既生哀愍心已。与无量众生为救度故。若持诵者。应当现前作阿婆颇那伽三摩地。次说入三摩地法。若欲入定者。不应动身及诸支体。唇齿俱合两目似合。于佛像前应先思惟。当欲入定作是思惟。诸佛遍满虚空。犹如大地油麻津腻满中。于其身心严饰亦然。作是念讫。即结三摩耶等契。即于己舌心身手中想吽字。即想其字变为金刚。复想于右眼中想　摩字。于左眼中想吒(半音呼)又想摩字变为。月吒字变为。日即以金刚所成。眼应瞻仰一切。佛由此法瞻视者。得一切佛之所称赞。诵此密语。
　　唵　跋折啰末吒
　　即以如上说金刚眼瞻视。并诵此密语讫。即得应降伏者皆常随顺。及有暴恶众生一切障碍毗那夜迦。由金刚法瞻视故。彼当消灭。次结三摩耶契。法令止观羽坚牢已。以诸度初分相交是名金刚合掌。置于顶。二羽本分心喉。为加持己身故。诵密语已次第置之密语曰。
　　唵　跋折啰　若哩
　　复次其金刚合掌契。尽诸度本分加背。极牢结已。号为金刚嚩契。复置契于心上。诵此密语。
　　跋折啰　盘陀(缚也)
　　又复结金刚嚩契已。竖忍愿二度为针。置于心上即诵密语。
　　三摩耶　萨埵
　　此是发悟一切诸佛及诸弟子等密语契。次以其契针屈入掌中。以智定檀慧度竖如针。此名极喜三摩耶契。即诵密语。
　　三摩耶护
　　复次结金刚缚已置于心上。想自心上有怛喇字吒字为心门户。掣金刚嚩契时想如开智门。即三遍诵密语三度掣之密语曰。
　　唵　跋折啰伴陀(开义也)怛喇(二合)吒(上半呼之)
　　既于心开智门。即想门内有大殿。又想面前有婀字遍照光明。为生菩提心具大智故。令入己心殿中。即以正定意结金刚召入契。及结三摩耶契。结召入契法结金刚缚契已。以智定二度屈入掌中。是名金刚召入契。结契时即诵密语。
　　唵　跋折啰　吠奢(召入也)婀(短呼也)
　　由此修行。瑜伽者即得生金刚召入智。此智慧能了过去未来现在一切所作之事。皆悉悟解未曾闻百千般契经。其文字义皆得现前。次准上。复结金刚嚩契已。及智定二度屈入掌中。以进力度置智定度背上。是名金刚拳三摩耶契。结此契时而诵此密语。
　　唵　跋折啰　慕瑟致(上)鑁(亡凡反)
　　如上所说以婀字置于心中者。以鑁字常闭心殿门户此密语是一切如来金刚身语意。能执持故名金刚拳契。解此契讫。次即以止羽腕上置观羽。以檀慧度相钩。竖进力度作喝相貌。是名三界威力决胜契。亦名大力契。欲结此契。先应三遍称吽字结之。似云阴雷声。取密语最后称一吽发字。即说此密语。
　　唵　苏母婆(二合)你苏　母婆(二合)吽(重呼)讫哩呵拏(二合)讫哩呵拏(二合)吽讫里呵拏。波耶吽。阿那耶胡(引)薄伽梵　跋折啰吽(短声)发
　　此契于头上右旋三匝。若有诸魔作障碍者。见此契已皆悉远离。复得一切处拥护己身。又以此契触诸灯香花饮食等。一一皆称吽字。随触随得清净。复次金刚缚牢结已。双大母指及二小指竖合为针。是名金刚莲华三摩耶契。结此契时而诵密语。
　　唵　跋折啰　钵头摩　三摩耶萨埵鑁(三合)
　　以此印置于口上诵真言者即。于莲花部中得为胜上。次复以上胜智观察。内外皆无所有。复观三世等同虚空。又想琰字为黑色境持地风轮界。复想剑字为围轮山以胜宝所饰。又于虚空想鑁字。为毗卢遮那佛。由具慈悲流注乳两边。轮围山便成甘露大海。于其海中复想般喇字以为龟形。其龟由如金色。身之广大无量由旬。复于龟背上想奚哩(二合)字其字变为赤色赤光莲花悦意殊妙。其花三层。层有八叶台蕊具足。于其台上想波罗(二合)吽剑等三字。以为须弥山。其山众宝所成而有八角。于山顶上又想鑁吽多啰(二合)奚哩(二合)恶(重呼之)等五字。以为大殿。其殿四角正等具足四门。其门左右有吉祥幢。轩楯周环四重阶道。于其殿上有五楼阁。悬杂缯彩珠网花鬘而为庄饰。于彼殿外四角之上及诸门角。以金刚宝之所严饰。想其外院复用种种杂宝铃铎映蔽日月。悬珠璎珞以为严饰。复于其外无量劫波树行列。复想诸天美妙音声歌咏乐音。诸阿修罗莫呼落伽王等。以金刚舞之所娱乐。于彼殿内有曼茶罗。于中以八金刚柱而为庄饰。于如来部轮中想三种子字。中央想心字。其字左右想阿(引声)字。以其三字成就天之微妙四面方等师子之座又于金刚部中种子字。三字之中想俄(重声)字。于其左右想吽字。以其三种子字所成金刚部。以象为座又于宝部中想三种子字。于其中央想么(重声)字。左右想怛啰字。以其三种子字所成宝部之中。以马为座。
　　又莲花部有三种子字。于其中央想摩含(二合)字。左右想颉唎异(三合)以此三种子字所成莲花部中。以孔雀为座。又羯磨部中有三种子字。于其中央想剑字。左右想阿(短)字。以其三种子字所成羯磨部中。想迦楼罗为座。既想如上诸部座已。次想一切如来及十六大菩萨并四波罗蜜。施设四种内供养四种外供养。又为守四门。四菩萨随方安置。又如上所说。诸佛及大菩萨守门菩萨等。各各以本三摩地。各各自心。及随己记印相貌如下所说皆想从毗卢遮那佛身中出现。又想四面毗卢遮那佛。以诸如来真实所持之身。及以如上所说一切如来师子之座而坐。其上毗卢遮那。示久成等正觉。一切如来以普贤为心。复用一切如来虚空所成大摩尼宝。以为灌顶。复获得一切如来观自在法智究竟波罗蜜。又一切如来毗首羯磨。不空离障碍教令。所作已毕所求圆满。于其东方如上所说象座。想阿閦鞞佛而坐其上。于其南方如上所说马座。想宝生佛而坐其上。于其西方如上所说孔雀座。想阿弥陀佛而坐其上。于其北方如上所说迦楼罗座。想不空成就佛而坐其上各于座上又想满月形。复于此上想莲华座。每一一莲花座上佛坐其中。
　　尔时金刚界如来。以持一切如来身以为同体。一切如来普贤摩诃菩提萨埵三摩耶所生名摄一切萨埵名金刚加持三摩地入已此一切如来大乘阿毗三摩耶心。名一切如来心。从自身心而出即说密语曰。
　　跋折啰　萨埵
　　才说此密语时。从一切如来心。即是彼世尊。以为普贤月轮。出以净治一切众生摩诃菩提心已。各住于一切如来方面。于彼诸月轮中。而出一切如来。金刚智已。皆入毗卢遮那如来心中。以其普贤故及坚牢故。从金刚萨埵三摩地中以一切如来神力。以为同一密体。遍满虚空界量。具足光明以为五顶。以一切如来金刚身口意所成五股跋折啰。即成就已。又从一切如来心出。置于右掌中。尔时复从跋折啰。出种种色相。光明照曜遍满一切世界。又想于诸光明峰上。一切世界微尘等如来出现。既出现已。尽遍法界满虚空中。及一切世界周流海云。于一切如来平等性智神通。现成等正觉。能令发一切如来大菩提心。成就普贤种种行相。亦能奉事一切如来。眷属能令趣向大菩提场。复能摧伏一切诸魔。悟一切平等性。证大菩提转正法轮。乃至救护一切世界众生。成就一切如来神通智最上悉地等。现一切如来神变已。为普贤故。复为金刚萨埵三摩地极坚牢故。同一密体。成普贤大菩萨身已。住于毗卢遮那佛心。而高声唱是言奇哉曰。
　　我是普贤　　坚固萨埵　　虽非身相
　　自然出现　　以坚牢固　　为萨埵身

　　尔时普贤大菩萨身。从佛心出已。于一切如来前。依于月轮复请教示。尔时世尊毗卢遮那。入一切如来智三摩耶金刚三摩地已。现一切如来户罗三摩地。慧解脱知见。转正法轮展转利益众生。大方便力精进大智三摩耶。尽遍一切众生界。救护一切。为自在主。一切安乐悦意受用故。乃至一切如来平等性智神通摩诃衍那。阿毗三摩耶。克果成就最上悉地故。一切如来以此悉地跋折啰。为彼普贤大菩萨应以一切如来转轮位。故以一切如来身宝冠缯彩而灌顶之。既灌顶已而授与之。尔时诸如来。以彼执金刚之名灌顶故。便号为执金刚。是时执金刚菩萨。屈其左臂现威猛力士相。右手执跋折啰。向外抽掷弄而执之。高声作是言曰。
　　此跋折啰　　是诸如来　　无上悉地
　　我是金刚　　授与我手　　以我金刚
　　执持金刚

　　此是金刚萨埵三摩地一切如来菩提心智第一。
　　尔时世尊毗卢遮那。复入不空王大菩萨三摩耶。出生加持萨埵金刚三摩地已。从自心而出召请一切如来三摩耶。名一切如来心。即说咒曰。
　　拔折啰　啰穰(而伽反上)
　　才说此密语时。于一切如来心中。则彼执金刚菩萨。以为一切如来之大钩。出已便即于世尊毗卢遮那掌中而住。尔时从彼大钩身中。出现一切世界微尘等如来。既出现已。钩召请入一切如来等事。及一切佛神变作已。由不空王故。及由金刚萨埵坚牢故。同一密合。以为不空王大菩萨身。成就已。住于世尊毗卢遮那佛心。而高声唱言奇哉曰。
　　我是不空王　　从彼金刚生
　　以为大钩召　　诸佛成就故
　　能遍一切处　　钩召诸如来

　　时彼不空王菩萨。从佛心出已。便依于诸如来右边月轮复请教示。
　　尔时世尊。入一切如来钩召金刚三摩耶三摩地已。为一切如来钩召三摩耶。尽遍众生界。一切摄召。一切如来为一切安乐悦意受用故。乃至为得一切如来三摩耶智所持。增上悉地成就故。即于彼不空王大菩萨。如上于双手而授之。尔时一切如来。以金刚钩召名号。而灌顶之。是时金刚钩召菩萨。以彼金刚钩钩召一切如来已。而高声唱言曰。
　　我是诸如来　　无上金刚智
　　能成就佛事　　最上钩召者

　　此是不空王大菩萨三摩耶一切如来钩召智第二。
　　尔时世尊。复入摩罗大菩萨三摩耶。出生加持萨埵金刚三摩地已。即从己身。出一切如来奉事三摩耶。名一切如来心。即说密语。
　　跋折啰　啰伽
　　才说此咒时。从一切如来心中。即彼世尊执金刚。以为一切如来花器仗。既出已同一密体。入于世尊毗卢遮那佛心中。于彼便以为金刚弓箭身。而住于掌中。即从彼金刚箭身。一切世界微尘等如来身出现已。为作一切如来奉事等。及一切如来神变。作已由至极杀故。复由金刚萨埵三摩地极坚牢故。同一密合。以为成就摩罗大菩萨身已。即住于世尊毗卢遮那佛心中。住已而高声唱是言奇哉曰。
　　我自性清净　　能以染爱事
　　奉事于如来　　以离染清净
　　染故能调伏

　　尔时彼摩罗大菩萨身。即从毗卢遮那佛心而下。于一切如来左边月轮中。而住已复请教示。
　　尔时世尊。入一切如来爱染奉事三摩地加持金刚。既入定已。一切如来摩兰拏金刚三摩耶。尽遍众生界喜爱。一切安乐悦意受用。乃至一切如来摩罗业最胜悉地获果故。彼金刚箭为彼摩罗大菩萨。如上双手而授之。是时一切如来。皆号彼为金刚弓。以金刚弓名而灌顶之。尔时金刚弓菩萨摩诃萨。以其金刚箭杀一切如来时。即以高声唱如是言曰。
　　此是一切佛　　离垢爱染智
　　以染害离染　　一切受安乐

　　此是金刚弓大菩萨三摩地奉事一切如来智第三。
　　尔时世尊复入欢喜王摩诃萨埵三摩耶。所生萨埵加持金刚三摩地已。从自身心而出一切如来欢喜。名一切如来心即说密语。
　　跋折啰　娑度
　　才说此咒时。从一切如来心。即彼执金刚以为一切如来善哉想已。同一密合。便入毗卢遮那如来心。既入心已。而为金刚欢喜体。住于双手掌中。尔时从彼金刚欢喜体中。出现一切世界微尘数等如来身。既出现已。作一切如来善哉等事。一切如来神变已作。以极欢悦故。复以金刚萨埵三摩地。极坚牢故。同一密合。便成欢喜王摩诃萨身。住于毗卢遮那如来心。而高声唱如是言奇哉曰。
　　我是最胜　　一切智者　　所共称说
　　若诸妄想　　分别断除　　闻常欢喜

　　尔时欢喜王摩诃萨身。从佛心下。于诸如来背后月轮中住复请教示。
　　尔时世尊入一切如来欢喜金刚三摩地已。一切如来无上极欢喜智三摩耶为尽遍众生界。一切欢喜一切安乐悦意受用故。乃至一切如来无上踊跃。获最胜味悉地果故。其金刚欢悦。为彼欢喜王摩诃菩提萨埵。如上授与双手尔时一切如来皆号之。为金刚踊跃。以其金刚名而灌顶之。于时金刚踊跃菩萨摩诃萨。以其金刚欢悦相。以善哉声令诸佛欢喜已。高声作如是言曰。
　　此是诸佛等　　善哉能转者
　　此殊妙金刚　　能增益欢喜

　　此是金刚踊跃摩诃萨三摩耶一切如来作善哉智第四。
　　以上四菩萨。并是金刚部中阿閦佛眷属。都号为一切如来摩诃三摩耶萨埵。
　　尔时世尊复次从虚空藏心。出现摩诃菩提萨埵三摩耶。所生宝加持金刚三摩地已。此一切如来灌顶三摩耶。名一切如来心。从自心而出即说密语。
　　跋折啰　阿啰怛那(二合)
　　才出此咒时。从一切如来心中遍满虚空。平等性智善决了故。金刚萨埵三摩地及坚牢故。同一密合。即彼执金刚以为流出光明。尽遍虚空。犹彼尽遍虚空光明照曜故。以尽遍为虚空界。尔时以诸佛加持力。一切虚空界。悉入世尊毗卢遮那心中。善修习故。金刚萨埵三摩地。以为遍虚空藏。周流一切世界等量。摩诃金刚宝所成身。安住如来掌中。是时从彼大金刚宝身中。出现一切世界微尘等已。而作一切如来灌顶等事。一切如来神变。于一切世间作已。以尽遍世界藏善出生故。以金刚萨埵三摩地极坚牢故。同一密合。成就虚空藏大菩萨。既成就已。住于毗卢遮那心。而高声唱如是言奇哉曰。
　　我是自灌顶　　金刚宝无上
　　虽无住著者　　然为三界主

　　时彼虚空藏摩诃菩提萨埵。从毗卢遮那佛心下。向一切如来前。依于月轮复请教示。
　　尔时世尊入大摩尼宝金刚三摩地已。一切如来有所乐求皆令圆满三摩耶。尽遍众生界。为得一切利益故。一切安乐悦意受用故。乃至得一切如来事成就最上悉地故。此金刚摩尼。为彼虚空藏大菩提萨埵。以为金刚宝转轮故。又以金刚宝藏灌顶。既灌顶已而双手授之。是时一切如来以灌顶之号名金刚藏。尔时金刚藏摩诃菩提萨埵。将彼金刚摩尼。于己灌顶处置已。而高声作是言曰。
　　此诸如来许　　能灌众生顶
　　我是手授者　　及授与我者
　　以宝而饰宝

　　此是宝生如来部金刚藏大菩萨三摩地一切如来灌顶宝智第一。
　　尔时世尊。复入大威光摩诃萨埵三摩耶。所生宝加持金刚三摩地已。彼自出一切如来光明三摩耶。名一切如来心。从自身心而出此密语。
　　跋折罗　帝壤
　　才出此密语时。从一切如来心。即彼薄伽梵执金刚以为大日轮。同一密合。入于毗卢遮那佛心。便成金刚日身。住于如来掌中。于时即从彼金刚日身中。出现一切世界微尘等如来身。出已放一切如来光明等事。一切如来神变作已。以极大威光故。金刚萨埵三摩地摩诃菩提萨埵身成就已。住于毗卢遮那心。而高声唱是言奇哉曰。
　　无比大威光　　能照众生界
　　令诸佛依护　　虽复净即是
　　净中能复净

　　时无垢威光摩诃菩提萨埵身。从佛心下已。即依于如来右边月轮中住复请教示。
　　尔时世尊。入一切如来以圆光加持金刚三摩地已。一切如来光明三摩耶。尽遍众生界无比威光。为一切安乐悦意受用故。乃至一切如来自身光明。为最上悉地成就故。将彼金刚日。与彼大威光摩诃菩提萨埵。于双手而授之。是时一切如来。共号为金刚光明。以金刚名而灌顶之。尔时金刚照曜菩萨摩诃萨。以其金刚日照曜一切如来已。而高声唱是言曰。
　　此是诸佛智　　除灭无智闇
　　以微尘等量　　超越于日光

　　此是金刚光明大菩萨三摩地一切如来圆光智第二。
　　尔时世尊。复入宝幢菩萨三摩耶。所生宝加持金刚三摩地已。能满足一切如来所求三摩耶。名一切如来之心。从自心而出即说密语。
　　跋折啰　计都
　　才出此密语时。从一切如来心。即彼薄伽梵执金刚。以种种殊妙杂色严具以为宝幢。出已同一密合。入于毗卢遮那心。便成金刚幢身。既成就已而安住于佛掌中。尔时从金刚幢身中。出一切世界微尘等如来身。出已。而建立一切如来宝幢等事。作一切如来神变已。以大宝幢故。金刚萨埵三摩地极坚牢故。同一密合。以为摩诃菩提萨埵身。即住于毗卢遮那世尊心中。而高声唱是言奇哉曰。
　　无比量幢　　我能授与　　一切利益
　　满足悉地　　一切所求　　一切能满

　　时彼宝幢摩诃菩提萨埵。从佛心下已。依于诸如来左边月轮中住复请教示。
　　尔时世尊。入一切如来建立加持金刚三摩地已。能建立一切如来思惟三摩尼幢三摩耶。为尽遍众生界。能圆满一切希求。一切安乐悦意受用故。乃至获得一切如来大利益最上悉地果故。彼宝幢如上授与双手掌中。是时一切如来以金刚表刹而名号之。复以金刚名号而灌顶之。尔时金刚表刹菩萨摩诃萨。以彼金刚幢。令一切如来。于檀波罗蜜相应。而高声唱是言。
　　此是诸如来　　希求能圆满
　　名为如意幢　　檀波罗蜜门

　　此是金刚幢菩萨三摩地一切如来檀波罗蜜智第三。
　　尔时世尊。复入常爱欢喜根摩诃菩提萨埵三摩耶。所生宝加持金刚三摩地已。从自身心。出此一切如来爱三摩耶。名一切如来心而说密语。
　　跋折啰　诃婆
　　才出此密语时。从一切如来心。即彼薄伽梵执金刚。以为一切如来微笑。同一密合。便入毗卢遮那如来心而成金刚微笑身。于如来掌中而住。
　　尔时从彼金刚微笑身。出现一切世界微尘等如来。一切如来希有事等。一切如来神变游戏作已。常爱欢喜根故。金刚萨埵三摩地极坚牢故。以为大菩萨身。既成就已。住于世尊毗卢遮那心中已。而高声作是言奇哉曰。
　　我是为大笑　　一切胜中上
　　恒常善住定　　以为佛事用

　　尔时常爱欢喜根摩诃菩提萨埵身。从佛心而下。依于一切如来背后月轮中而住复请教示。于时世尊入一切如来希有加持金刚三摩地已。出现一切如来三摩耶。尽遍众生界。诸根无上安乐悦意受用故。乃至获得一切如来根净治智神通果故。彼金刚微笑。为彼常爱欢喜根摩诃菩提萨埵。如上授与于双手掌中。尔时一切如来。以金刚爱名而为之号。便以金刚名而为灌顶。于时金刚爱摩诃菩提萨埵。以其金刚微笑。于一切如来微笑。而高声唱是言曰。
　　此是诸如来　　示生现希有
　　大智能踊跃　　二乘所不知

　　此是金刚爱摩诃菩提萨埵。一切如来微笑希有智第四。
　　以上宝部中四菩萨。是一切如来大灌顶萨埵。
　　尔时世尊复入观自在摩诃菩提萨埵三摩耶。出生法加持金刚三摩地已。从自身心。出一切如来法三摩耶。名一切如来心。而说密语曰。
　　跋折罗　达摩
　　才出此密语时。于一切如来身中。即彼薄伽梵执金刚。由自性清净一切法平等性智善决了故。金刚萨埵三摩地极坚牢故。以为法光明。由彼法光明。出现一切世界周遍照曜。便成法界。时彼一切法界遍满虚空界。同一密合。入于毗卢遮那佛心中。周遍虚空界量。成大莲花身住于世尊手中。尔时世尊从彼金刚莲华身中。出现一切世界微尘等如来身。既出现已一切如来三摩地智神通等。一切如来神通游戏。于一切世界作已。观自在故。及金刚萨埵三摩地坚牢故。同一密合。以为观自在摩诃菩提萨埵身。成就已。住于毗卢遮那佛心中。而高声唱是言奇哉曰。
　　我是第一义　　本来自清净
　　筏喻于诸法　　能得胜清净

　　时彼观自在摩诃菩提萨埵身。从佛心下已。依于一切如来前月轮中而住复请教示。
　　尔时世尊。入一切如来三摩地智三摩耶。所生金刚三摩地已。能清净三摩耶。尽遍众生界自身清净。为一切安乐悦意受用故。乃至获得一切如来法智神通果故。即将彼金刚大莲华。如上授与观自在菩萨摩诃萨。为转正法轮故。为一切如来法身。灌顶已而于双手授之。尔时一切如来。复以金刚眼名号而为灌顶。于时金刚眼菩萨摩诃萨。彼莲花叶以开敷故。贪爱自性离清净无染污。作是观察已而高声唱如是言曰。
　　此是诸佛慧　　能觉了贪爱
　　我及所授者　　于法而住法

　　此是莲华部金刚眼大菩萨三摩耶一切如来观察智第一。

　　金刚顶瑜伽中略出念诵经卷第一



　　金刚顶瑜伽中略出念诵经卷第二

　　　　大唐南印度三藏金刚智译
　　尔时世尊。复入文殊师利摩诃菩提萨埵三摩耶。所生法加持金刚三摩地已。从自心出此一切如来大智慧三摩耶。名一切如来心。即说密语。
　　跋折啰底　瑟那(三合)
　　才出此语时。于一切如来心。即彼薄伽梵执金刚。以为智剑而出已。同一密合。入于毗卢遮那佛心中。便为剑鞘。既成就已。住于毗卢遮那佛手中。于时从彼如来剑鞘身中。出现一切世等如来。一切如来智慧等。及一切如来神变游戏已。由极妙吉祥故。及金刚萨埵三摩地极坚牢故。同一密合。以为文殊师利摩诃菩提萨埵身。既成就已。往于世尊毗卢遮那佛心。而高声作是言奇哉曰。
　　我是诸佛语　　号为文殊声
　　若以无形色　　音声可得知

　　尔时文殊师利摩诃菩提萨埵。从世尊心下已。依一切如来右边月轮中住复请教示。
　　尔时毗卢遮那佛。入一切如来智慧三摩耶金刚三摩地已现一切如来断除烦恼三摩耶。为尽遍众生界。断除一切苦故。及一切安乐悦意受用故。乃至成就一切如来随顺音声。圆满慧最上悉地故。彼金刚觉。于文殊师利摩诃菩提萨埵。如上于双手授之。于时一切如来。以金刚觉而为名号。复以金刚名授其灌顶。尔时金刚觉菩萨摩诃萨。以其金刚剑。挥斫已。而高声唱是言曰。
　　此是诸如来　　般若波罗蜜
　　能破诸怨敌　　灭罪中为最

　　此是金刚觉摩诃菩提萨埵三摩地一切如来智慧第二。
　　尔时世尊。复入才发心。能转一切如来法轮摩诃菩提萨埵三摩耶。所生法加持金刚三摩地已。即从自心。出此一切如来法轮三摩耶。名一切如来心。即说密语。
　　跋折啰　曳都
　　才出此语时。从一切如来心。即彼薄伽梵执金刚。以为金刚界大坛场出已。同一密合。入于毗卢遮那佛心中。以为金刚轮身。即于如来手中住。于时从彼金刚轮身。出现一切世界微尘等如来身。出已由才发心能转法轮故。及金刚萨埵三摩地极坚牢故。以为才发心转法轮身。成就已住于毗卢遮那佛心。而高声唱是言奇哉曰。
　　于执金刚中　　金刚轮为上
　　彼以才发心　　而能转法轮

　　尔时才发心转法轮。摩诃菩提萨埵身。从佛心下已依于一切如来左月轮中而住复请教示。
　　尔时世尊。复入一切如来金刚眼轮三摩地已。一切如来大坛场三摩耶。为尽遍众生界。入不退转轮。一切安乐悦意受用故。乃至成就一切如来转正法轮最上悉地故。即彼金刚轮。而为彼才发心转法轮摩诃菩提萨埵。如上于双手而授之。尔时一切如来以金刚道场名而为之号。尔时金刚道场菩萨。以其金刚轮。为一切如来不退转故安立已。复高声唱是言曰。
　　此是诸如来　　能净治一切
　　是名不退转　　菩提之道场

　　此是金刚道场摩诃菩提萨埵才发心能转一切如来法轮智第三。
　　尔时世尊复入无言摩诃菩提萨埵三摩耶。所生法加持金刚三摩地已。即从自心出一切如来念诵三摩耶。名一切如来心即说密语。
　　跋折啰　婆沙
　　才出此语时。从一切如来心。彼即以为一切如来法文字出已。同一密合。入于世尊毗卢遮那佛心。便为金刚念诵身而住于世尊掌中。尔时即从金刚念诵身。出现一切世界微尘等如来身。既出已而作一切如来法界性等一切神变游戏已。而自语言极坚牢故。同一密合。以为语言金刚菩提萨埵身已。住于毗卢遮那佛心。而高声作是言奇哉曰。
　　自然之秘密　　我为密语言
　　若说于正法　　远离语戏论

　　尔时无言摩诃菩提萨埵身。从佛心而下。依于诸如来背后月轮中而住复请教示。于时世尊。复入一切如来秘密语言三摩耶三摩地。为一切如来语言智三摩耶。尽遍众生界。语言悉地成就故。一切安乐悦意受用故。乃至获得一切如来语言秘密性胜上悉地故。即彼金刚念诵。为彼无言摩诃菩提萨埵。如上授与双手。尔时一切如来以金刚语言名而为之号。于时金刚语言菩提摩诃萨埵。以其金刚念诵而与一切如来谈论已。而高声唱是言曰。
　　此是诸如来　　金刚之念诵
　　于诸如来秘　　能为速成就

　　此是莲花部金刚语言摩诃菩提萨埵三摩地一切如来离语言戏论智第四。
　　已上四菩萨是莲花部一切如来大智三摩耶萨埵。
　　尔时世尊。复入一切如来毗首羯磨摩诃菩提萨埵三摩耶。所生羯磨加持金刚三摩地已。即从自身心。出现一切如来羯磨三摩耶。名一切如来心即说密语。
　　跋折罗　羯磨
　　才出此语时。从一切如来心。即彼薄伽梵执金刚。以为一切羯磨平等性智善晓了故。金刚萨埵三摩地极坚牢故。即彼薄伽梵执金刚一切如来羯磨光明而出现已。由彼一切如来羯磨光明照曜故。诸世界得成一切羯磨界。同一密合。便入毗卢遮那佛心。遍满尽虚空界量。由一切如来金刚羯磨界故。以为羯磨金刚身。而住于世尊掌中。尔时从彼羯磨金刚身。出现一切世界微尘等如来身。既现已。于一切世界一切如来羯磨等。一切如来神变游戏作已。一切如来无边羯磨故。复以金刚萨埵三摩地极坚牢故。以为一切如来毗首羯磨摩诃菩提萨埵身。即住于世尊毗卢遮那佛心。而高声唱是言奇哉曰。
　　诸佛羯磨不唐捐　　羯磨金刚而能转
　　唯我住兹能广为　　以无功用作佛事

　　于时大毗首羯磨摩诃菩提萨埵身。从佛心下已。依于来前月轮中住复请教示。尔时世尊入一切如来不空金刚三摩地已。为一切如来转供养等无量不空一切羯磨仪式广大三摩耶。为尽遍众生界。一切羯磨悉地。及一切安乐悦意受用故。乃至获得一切如来金刚羯磨性智神通最上悉地故。是彼羯磨金刚。为一切如来金刚羯磨摩诃菩提萨埵。为一切如来羯磨转轮故。复以一切如来金刚羯磨故。为其灌顶而于双手授之。尔时一切如来以为金刚毗首名而为之号。复以金刚名而灌其顶。于时金刚毗首菩萨摩诃萨。即以彼羯磨金刚置于心上。为令作用一切如来羯磨事已。而高声唱是言曰。
　　此是诸如来　　最上毗首磨
　　我及所授者　　羯磨能羯磨

　　羯磨部中金刚毗首羯磨大菩萨三摩地一切如来所作事业智第一。
　　尔时世尊。复入难胜斗战勇健精进摩诃菩提萨埵三摩耶。所生羯磨加持金刚三摩地已。入一切如来拥护三摩耶。名一切如来心。从自身心而出。即说密语曰。
　　拔折罗　阿啰(二合)乞沙(二合)
　　才说此语时。于一切如来心。即彼薄伽梵执金刚。以为坚牢甲胄。而出已。同一密合便入世尊毗卢遮那佛心中。复为大金刚甲胄身。而住于如来手中。尔时从金刚甲胄身中。出现一切世界微尘等如来身。出已。一切如来拥护仪式广大羯磨等。一切如来神变游戏作已。由难胜斗战精进故。及以金刚三摩地极坚牢故。同一密合。以为难胜精进摩诃菩提萨埵身。成就已。住于毗卢遮那世尊心中。而高声唱是言奇哉曰。
　　精进所成甲坚牢　　坚牢于余坚牢者
　　以坚牢故非色身　　能为最上金刚身

　　尔时彼难胜精进摩诃菩提萨埵身。从佛心中下已。依于诸如来右边月轮中而住复请教示。尔时如来。入一切如来坚固金刚三摩地已。入一切如来精进波罗密三摩耶。为尽遍众生界救护。一切安乐悦意受用故。乃至获得一切如来金刚身。最上悉地果故。彼金刚甲胄。为彼难胜精进摩诃菩提萨埵。如上于双手而授之。尔时一切如来。以金刚友名而为之号。复以金刚名号授其灌顶。尔时金刚友菩萨摩诃萨。以其金刚甲胄。而被一切如来已。而高声唱是言曰。
　　此是诸如来　　最上慈甲胄
　　坚固精进护　　名为大亲友

　　金刚友大菩萨三摩地一切如来慈护甲胄智第二。
　　尔时世尊。复入摧一切魔摩诃菩提萨埵三摩耶。所生金刚三摩地已。入一切如来方便三摩耶。名一切如来心。从自身心而出。即说密语曰。
　　跋折罗　药叉
　　才出此语时。从一切如来心。即彼薄伽梵。以为大牙器。而出已。同一密合。入世尊毗卢遮那佛心。便成金刚牙身已。而住于如来掌中。于时从彼金刚牙身中。出现一切世界微尘等如来身已。一切如来调伏暴恶。一切如来神变游戏。由极摧一切魔故。及金刚萨埵三摩地极坚牢故。以为摧灭一切魔菩萨身已。便住于毗卢遮那佛心。而高声唱是言奇哉曰。
　　我是诸佛大方便　　有大威德应调伏
　　若为寂静利众生　　摧灭魔故作暴恶

　　时彼摧灭魔大菩提萨埵身。从佛心下。依于诸如来左月轮中而住已。复请教示。尔时世尊。入一切如来暴恶金刚三摩地已。一切如来意调伏。粗恶三摩耶。为尽遍众生界无怖畏。一切安乐悦意受用故。乃至获得一切如来大方便智。神通最上悉地果故。以彼金刚牙器仗。为摧灭一切魔摩诃菩提萨埵。如上双手而授之。于时一切如来。以金刚暴恶名而为之号。是时金刚暴恶摩诃菩提萨埵。将彼金刚牙器仗。置于已口中。恐怖一切如来已。而高声唱是言曰。
　　此是诸佛现　　最上降伏者
　　金刚牙器仗　　哀愍方便设

　　此是金刚暴恶大菩萨三摩地一切如来大方便智第三。
　　尔时世尊。复入一切如来拳摩诃菩提萨埵三摩耶。所生羯磨加持金刚三摩地。入一切如来身口意金刚缚三摩耶。名一切如来心。从自心出已。即说密语曰。
　　跋折罗　散地(重音呼)
　　才出此语时。从一切如来心。即彼执金刚。以为一切如来印缚。出已同一密合入于毗卢遮那佛心。而为金刚缚身已。而住于世尊掌中。于时从彼金刚缚身中。出现一切世界微尘等如来身。出已。为于一切世界。一切如来印缚智等。作一切神变已。由一切拳牢缚故。及金刚萨埵三摩地极坚牢故。同一密合。以为一切如来拳摩诃菩提萨埵身。成已。住于世尊毗卢遮那佛心。而高声唱是言奇哉曰。
　　我是三摩耶　　坚牢缚身者
　　诸愿求成就　　虽解脱示缚

　　于时彼一切如来拳摩诃菩提萨埵身。从佛心下已。依诸如来背后月轮中住。复请教示。
　　尔时世尊。入一切如来三摩地已。一切如来印缚三摩耶。尽遍众生界。一切如来大神力现验作事故。一切悉地诸安乐悦意受用故。乃至一切如来一切智智印。为生最上悉地果故。彼金刚缚。为一切如来金刚拳摩诃菩提萨埵。如上双手授之。于时一切如来。以金刚拳名而为之号。复以金刚名授其灌顶。尔时金刚拳菩萨摩诃萨。以其金刚缚。而缚之一切如来已。高声唱是言曰。
　　此是诸如来　　坚牢金刚缚
　　若为一切印　　速疾成就故
　　三摩耶极难　　羯磨能超度

　　金刚拳大菩萨三摩地缚一切如来身口意智第四。
　　于羯磨部中。四菩萨三摩地。都名一切如来羯磨智。尔时阿閦如来。为毗卢遮那世尊。入一切如来智印故。金刚波罗蜜三摩耶。金刚加持金刚三摩地。已即从自心。出现一切如来金刚三摩耶。名一切如来印。即说密语曰。
　　萨埵　跋折丽
　　才出此语时。于一切如来心。出现金刚光明。于彼金刚光明诸门。即彼执金刚。一切世界微尘等。以为如来身印。一切智同一密合。周遍一切世界量。以为大金刚身已。于世尊毗卢遮那前。依于月轮住。而高声唱是言奇哉曰。
　　诸佛与萨埵　　金刚极坚牢
　　若以坚牢故　　非身金刚身

　　如来部中金刚波罗蜜一切如来金刚三摩耶智第一。
　　尔时宝生如来。以为世尊毗卢遮那如来。入一切如来智印故。宝波罗蜜三摩耶。所生宝金刚加持三摩地。已即从。出现此金刚宝三摩耶身印。即说密语曰。
　　阿罗(二合)怛那(二合)跋折丽
　　才说此语时。从一切如来心中。出现宝光明。于彼宝光明。即彼执金刚。一切世界微尘等。以为如来身印。一切如来诸智。同一密合。周遍一切世界量。而为大金刚宝身。依毗卢遮那右边月轮中住。而高声唱是言奇哉曰。
　　诸佛金刚契　　我是宝金刚
　　坚牢灌顶门　　说如来身印

　　如来部中宝波罗蜜一切如来金刚宝灌顶三摩耶智第二。
　　尔时观自在王如来。以为世尊毗卢遮那佛。契一切如来智故。入法波罗蜜三摩耶。所生金刚加持三摩地已。即从自身。出现此法三摩耶身契。即说密语曰。
　　达摩　跋　折啰
　　才出此语时。从一切如来心。出现莲花光明。于彼莲花光明。即彼薄伽梵执金刚。以为一切世界微尘数如来身。一切如来智契已。同一密合。一切世界周遍量以为金刚莲花身已。依于毗卢遮那佛背后月轮中住。而高声唱是言奇哉曰。
　　一切佛谓我　　清净法金刚
　　若以性清净　　虽染而清净

　　如来部中法波罗蜜三摩耶所生加持金刚三摩耶智第三。
　　尔时不空成就如来。为世尊毗卢遮那一切如来遍智契故。入一切波罗蜜三摩耶。所生金刚加持三摩地已。此一切三摩耶自已契。从自心而出。即说密语曰。
　　羯磨　跋　折哩
　　才出此语时。从一切如来心。出现一切羯磨光明。于其一切如来光明。即彼薄伽梵执金刚。以为一切世界微尘等如来身遍契一切如来智已。复同一密合。遍满一切世界量。面向四方。以为羯磨金刚身已。依于世尊毗卢遮那左边月轮中住。而高声唱是言奇哉曰。
　　一切如来智　　我多种羯磨
　　金刚若唯一　　尽遍佛世界
　　能事业羯磨

　　一切如来三摩耶羯磨波罗蜜一切如来作佛事业智第四。
　　都名一切如来摩诃波罗蜜。尔时毗卢遮那世尊。复入一切如来爱乐供养三摩耶。所生金刚三摩地已。此一切如来眷属。摩诃持明天女。从自心而现。即说密语曰。
　　跋折啰　逻细绁(二合)
　　才出此语时。从一切如来心。出现金刚印。于其金刚印峰。即彼薄伽梵执金刚。以为一切如来微尘等如来身已。同一密合。为金刚喜摩诃持明天女。遍身似金刚萨埵女。殊妙色相形貌威仪。一切严具而为庄饰。一切如来部所摄。是为金刚萨埵女。既成就已。即依于阿閦鞞世尊左边月轮中住。而高声唱是言奇哉曰。
　　我无比供养　　余无有能者
　　若以爱供养　　能成诸供养

　　一切如来喜爱密供养菩萨三摩地一切如来安乐悦意智第一。
　　尔时世尊。复入一切如来宝鬘灌顶三摩耶。出生金刚三摩地已。此一切如来部。摩诃持明天女。从自心而出。即说密语曰。
　　跋折啰　么隶
　　才出此语时。从一切如来心。出现摩诃宝契。从彼宝契。即彼薄伽梵执金刚。以为一切世界微尘等如来身已。同一密合。复为金刚鬘摩诃天女已。依于世尊宝生左边月轮中住。而高声唱是言奇哉曰。
　　我是无宝　　名宝供养　　若于三界
　　为胜王　　即以供养　　而为教令

　　一切如来宝鬘灌顶供养一切如来觉分智第二。
　　尔时世尊。复入一切如来歌咏三摩耶。所生金刚三摩地已。从自心。出现一切如来部摩诃天女。即说密语曰。
　　跋折罗　倪(俄以切)坻
　　才出此语时。从一切如来心。出现一切如来法契。从其法契。即彼薄伽梵执金刚。以为一切世界微尘等如来身。同一密合。复为金刚歌咏摩诃天女。依于观自在王佛左边圆满月轮中。而住高声唱是言奇哉曰。
　　我是诸供养　　以为歌咏者
　　虽能令欢喜　　假设如空响

　　一切如来歌咏供养菩萨三摩地一切如来偈颂三摩耶智第三。
　　尔时世尊毗卢遮那。复入一切如来作舞供养三摩耶。所生一切如来部大天女。从自心而出。即现说密语。
　　跋折啰　涅哩帝曳(二合)
　　才出此语时。从一切如来心。为一切如来作务种种广大仪式供养。出已。从彼一切如来舞供养广大仪式。即彼薄伽梵执金刚。以为一切世界微尘等如来身已。依于世尊不空成就如来左边满月轮中而住。高声唱是言奇哉曰。
　　广大一供一切供　　能作利益遍世间
　　若以金刚舞仪式　　而能成就佛供养

　　一切如来舞供养一切如来无上供养羯磨智第四。
　　已上四部。是一切诸如来密法供养。
　　尔时阿閦鞞世尊。复为供养毗卢遮那如来。随外供养故。入一切如来能为滋茂三摩耶。所生金刚。名一切如来主香婇女。从自心出。即说密语曰。
　　跋折罗　度鼙
　　才出此语时。复从一切如来心。即彼薄伽梵执金刚。以为无量种种庄严供养云集。以此无量众香云气严云。遍满一切金刚界已。又从彼众香供养严云海中。出现一切世界微尘数如来身已。同一密合。以为金刚香天身。依于世尊阿閦佛金刚摩尼峰楼阁左角边月轮中住。而高声唱是言奇哉曰。
　　我为天供养　　能令善滋茂
　　若入诸众生　　速得证菩提

　　一切如来香供养能令滋茂菩萨三摩地所生金刚摄智第一。
　　尔时宝生如来世尊。复为供养毗卢遮那世尊。随外供养故。入宝庄严具供养三摩耶。所生金刚三摩地已。从自心。出现一切如来承旨天女。即说密语。
　　跋折罗　补瑟鞞(二合)
　　才出此语时。从一切如来心。即彼薄伽梵执金刚。以为一切花供养庄严。出现。遍满虚空已。复从一切诸花供养庄严中。出现一切世界微尘等如来身。同一密合。以为金刚承旨天女之身。依于毗卢遮那世尊金刚摩尼峰楼阁左角边月轮中住。而高声唱是言奇哉曰。
　　我是花供养　　能为诸严具
　　供养宝性已　　速获于菩提

　　一切如来金刚花供养菩萨三摩地一切如来宝庄严具供养三摩耶智第二。
　　尔时观自在。王如来世尊为供养毗卢遮那如来。随外供养故。入一切如来光明供养三摩耶。所生金刚三摩地已。此一切如来女使。从自心而出。即说密语。
　　跋折啰(二合)虏计
　　才出此语时。从一切如来心。即彼薄伽梵执金刚。以为一切世界光明供养庄严。遍满法界。出现已。从彼一切光明供养庄严中。复出现一切世界微尘等如来身。同一密合。以为金刚光明天身已。于世尊金刚摩尼峰楼阁左角边月轮中而住。高声唱是言奇哉曰。
　　我是大供养　　以为清净灯
　　若具法光明　　速得诸佛眼

　　一切如来灯光明供养庄严菩萨三摩地一名如来光明遍法界智第三。
　　尔时不空成就如来世尊。为供养毗卢遮那世尊。随外供养故。入一切如来涂香供养三摩耶。所生金刚三摩地已。从自心。出一切如来婢使。即说密语曰。
　　跋折啰　蹇提
　　才出此语时。从一切如来心。即彼薄伽梵执金刚。以为一切如来涂香供养庄严。出现。从彼一切涂香供养庄严中。复出现一切世界微尘等如来身。同一密合。以为金刚涂香天身。依于世尊金刚摩尼峰楼阁左角边月轮中住。而高声唱是言奇哉曰。
　　我涂香供养　　是殊妙悦意
　　若以如来香　　遍授一切身

　　一切如来涂香供养三摩耶菩萨三摩地是一切如来戒三摩地慧解脱解脱知见香等智第四。
　　都名奉受一切如来教者天女。
　　尔时世尊毗卢遮那如来。复入一切如来三摩耶钩三摩耶。所生萨埵金刚三摩地已。从自心。出现此一切如来一切群众印主。即说密语。
　　跋折罗　俱奢(短声)
　　才出此语时。复从一切如来心。即彼薄伽梵执金刚。以为一切如来一切群印。出现。从彼诸如来一切世界微尘等。出现如来身已。同一密合。复为金刚钩摩诃菩提萨埵身已。依于世尊金刚摩尼峰楼阁金刚中间月轮中而住。钩一切如来。三摩耶已。而高声唱是言奇哉曰。
　　我是诸如来　　坚固三摩耶
　　若我钩召已　　祗奉一切坛

　　一切如来钩菩萨三摩地一切如来三摩耶钩召智第一。
　　尔时世尊。复入一切如来三摩耶引入。摩诃菩提萨埵三摩耶。所生三摩地已。从自心。出现导引一切如来入印使者。即说密语。
　　跋折罗　波舍(短呼)
　　才出此语时。从一切如来心。即彼薄伽梵执金刚。以为一切如来引入群印已。即从一切如来引入群印。出现一切世界微尘等如来身已。同一密合。复为金刚罥索摩诃菩提萨埵身。依于世尊金刚摩尼峰楼阁宝门间月轮中而住。引入一切如来已。而高声唱是言奇哉曰。
　　我是诸如来　　金刚固罥索
　　设入诸微尘　　复令彼引入

　　一切如来金刚罥索大菩萨三摩地引入一切如来智第二。
　　尔时世尊。复入一切如来三摩耶。钩锁摩诃菩提萨埵三摩耶。所生萨埵金刚三摩地已。即从自心。出现一切如来缚诸如来心使者。即说密语。
　　跋折罗　娑怖(二合)吒
　　才出此语时。从一切如来心。即彼薄伽梵执金刚。以为一切如来三摩耶缚众印。而出已。复从彼一切如来三摩耶缚众印中。出现一切世界微尘等如来身。同一密合。以为金刚钩锁摩诃菩提萨埵身已。依于如来金刚摩尼宝峰楼阁法门间月轮中住。而高声唱是言奇哉曰。
　　我是诸如来　　金刚坚钩锁
　　虽一切缚解　　为生故受缚

　　一切如来三摩耶钩锁摩诃菩提萨埵三摩地一切如来三摩耶缚智第三。
　　尔时世尊。复入一切如来摄入。摩诃菩提萨埵三摩耶。所生萨埵金刚三摩地已。即从自心。出现此一切如来诸印童仆。即说密语。
　　跋折罗吠舍(短呼之)
　　才出此语时。从一切如来心。即彼薄伽梵执金刚。以为一切如来诸咒群众。出现。即于彼一切如来诸咒群众中。出现一切世界微尘等如来身同一密合。以为金刚摄入身。依于世尊金刚摩尼宝峰楼阁羯磨门间月轮中住。而高声唱是言奇哉曰。
　　我是诸如来　　金刚摄牢固
　　能为一切主　　亦复作童仆

　　一切如来摄入摩诃菩提萨埵三摩耶所生金刚三摩地一切如来金刚摄入智第四。
　　已上都名一切如来受教者。如上次第。尽诸部眷属。坛场主。及金刚萨埵为首。一切菩萨等。各各思惟本三摩地。自己形状服饰。所执记印。然后思惟自己所持明主菩萨色相。又想诸佛世尊。满虚空界。油麻等量。若自己身结加趺坐。置右手于左手上。舌拄上腭。住意于鼻端微细金刚大柱。以念绳系意。令作堪任。如调炼净腊。其心随调。种种任用。又若水精石云母等。本性明彻随其色影。而为变现。是心亦尔。本性清净。但由妄业耽著世间技艺工巧。随彼转变。一切妄想之所庄饰。宁可翻妄归真。修习实相。一切智智无上功德分别道用。如是以决定慧味。善巧意乐。勇猛威德。观察自心。散乱烦恼所薰。蕴入界等摄所摄远离。法无我相应。初始生。犹如阳焰幻化乾闼婆城。如空中响。如旋火轮梦妄。远离过于一百六十世间心。作是思惟已。于己身心自知可验。彼是知道者见道者真实所说。愚夫系著相者。终不了知。次须入观止出入息。初依瑜伽安那般那。系念修习。不动身躯。亦不动支分。名阿娑颇那伽法。久修行者。如是思惟时。入想己身住在虚空。一切诸佛遍满法界。以弹指印令从坐起。持诵者应思惟谛听诸佛告言。善男子无上正等菩提。速宜现证。汝若一切如来真实。未能了知。云何堪忍能修一切苦行。尔时听闻一切佛语已。即依仪式。从定而出。即结从坐起印。其印法金刚拳双结已。檀慧度互相钩进力度仰相拄。即说密语。
　　唵　跋折罗　底瑟咤
　　以此印。起已。应观十方佛海一一佛前。己身住在足下。顶礼于一切如来。礼讫以此密语应当表白曰。
　　唵　萨婆怛他揭多迦耶缚(旡我反)袪(二合)质多钵啰(二合)那莫　跋折啰　婆那[合*牛](二合)迦阿嚧迷
　　梵存初字。论曰以一切如来身口意。如是我金刚敬礼。次第敬礼一切如来已作如。是言愿世尊示诲。于我云何是真实法云何安住奉行。复应思惟一切如来。各面告如是言。善男子应以三摩地本性成就。随意念诵。当观察自心。即说密语。
　　唵　质多钵喇底(丁里切)迷昙羯卢弭
　　诵此密语时。观于自心状如月轮已。复白一切如来。世尊愿教示于我。欲见月轮相。一切如来复告言。善男子此心本性清净。随彼所用。随意堪任。譬如素衣易受染色。本性清净心。增长智故。以本性成就密语。应发菩提心。即说密语。
　　唵　菩提　质儋　郁波陀耶弭
　　诵此语时。应结金刚缚契。以此密语。即想彼月轮极清净坚牢。大福德所成。于佛性菩提。从所生形状。如月轮澄静。清净无诸垢秽。诸佛及佛子。称名菩提心。既见智所成月。即以心启告。显发于诸如来。世尊我见彼月轮。极清净尔时一切如来告言。汝当亲近。一切如来普贤之心。汝应善修习此一切如来普贤之心。坚牢故。于自心月轮中。想金刚杵形像。钝真金色。具放光焰。即是无垢清净佛智。又想其杵具五叉股。持诵师承一切佛旨。以其五叉股契。想置其杵中。而诵密语。
　　底瑟咤　跋折罗
　　次说结契法。先金刚缚已。竖忍愿度相著。以进力度。于忍愿傍如曲叉。竖相去两大麦许。又以定智度及檀慧度。两两相合。竖如叉股。是名五金刚契次修瑜伽者。复以金刚羯磨契印。心想广展此金刚印。即说密语。
　　娑婆罗　跋折罗
　　说结羯磨印法。以智定度。各捻檀慧度头。申余三度。如三股跋折啰。左仰右覆。右在上已。当其心上。摩转如轮。其次想自心是菩提心。身为金刚所成。以意念诵前密语。即自随意境界。而尽展金刚身。满一切虚空世界。其次以此密语。收摄其金刚。即说密语。
　　唵　僧喝啰　跋折啰
　　其次彼金刚。以此密语而坚牢之。复说密语。
　　唵　涅哩茶　底瑟咤　跋折啰
　　以此咒。坚牢已。持身如故。其次思惟于一切虚空界。所有一切如来。身口意金刚界。彼皆以诸佛神力加持。入于自身金刚中。作此念时。而诵密语。
　　唵　跋折啰哆么(二合)俱含三摩愈含摩诃三摩愈含　萨婆怛他羯多　阿毗三菩提　跋折啰哆么(二合)
　　俱含
　　梵存初字。论曰我是金刚身。三摩耶身。摩诃三摩耶身。一切如来现证菩提。为金刚身。其次以专定心。想己身随一切相好。庄严服交络缯彩。以一切佛冠。而受灌顶。以摩诃菩提萨埵身。而想自身。其次为欲超过诸天。色相坚牢故。自己所念诵天三摩地。加持灌顶。以此仪式应善思惟。次结印法。金刚缚牢缚已。直舒忍愿度是也。为瑜伽加持故。应置其印于心。次于额喉顶上。而说密语。
　　唵　跋折啰　萨埵　阿地瑟咤　萨缚么含(二合)
　　以此瑜伽。加持自身。为金刚。凡加持契。各随本部。置其处已。于顶上解散之。又说自所念诵。天灌顶者。谓从心所起金刚宝印。置于额上而灌顶结灌顶印法。谓结金刚缚已竖智定度。进力二度头相拄。屈其中分如摩尼宝状。是名授灌顶印。而说密语。
　　唵　跋折罗　阿罗(二合)怛那(二合)阿毗诜遮摩含(二合)
　　其次思惟自所念诵咒。天令入自身。而诵此四字密语。
　　壤而(迦反上短呼)吽(重引)鑁(无凡反)护(引)
　　以此瑜伽加持。一切咒印速得成就。
　　次执金刚菩萨所说。其灌顶印。分擘已各存本势。于额前。以进力度互三绕之。如系鬘法。顶后亦尔。结已。从顶上两边。至肚。起于檀慧度。次第散解之。诵此密语。
　　唵　跋折　啰阿啰(二合)怛那么隶　阿毗诜者萨婆慕那罗(二合)冥涅哩　迟呬(平)句嚧末罗迦婆制那鑁(亡凡反)
　　余灌顶契。同用此法散之。次结金刚缚拍手印。而令欢喜。即说密语。
　　唵　跋折啰　都屣扈
　　以此语法。解结契令得欢喜。当为金刚体性。或为金刚萨埵。此瑜伽方便。于十六摩诃萨。及弥勒等。诸余十地得自在者。彼大菩萨。各各自己三摩耶印等。三摩地之所加持灌顶。而以如上法。应当思惟修习次第。若复念诵如来部咒。或诵转轮者。即以如后所说法。应加持灌顶。其中修一切部瑜伽加持者。谓萨埵金刚印结已。置于心上结印法。结金刚缚已。竖忍愿度如针是也。而说咒曰。
　　唵　跋折啰　萨埵　阿地瑟咤　娑婆摩吽
　　是名金刚部加持语契。复次若宝部结金刚宝契。结契法。结金刚缚已。以智定度面相捻。稍令曲屈。以忍愿度中分面相捻。偃曲如宝是也。置于额上即诵密语。
　　唵　跋折啰　阿啰(二合)怛娜　阿地瑟咤娑婆么含怛啰
　　此名宝部金刚宝加持语契。次结莲华部三摩耶印。其结印法。结金刚缚已。竖忍愿度。稍曲相拄。如莲花叶。置于玉枕下而加持之。即说咒曰。
　　唵　跋折啰　波头摩(二合)阿地瑟咤娑婆么含　颉唎
　　是名莲花部加持语契。
　　次结羯磨部三摩耶印。其结印法。结金刚缚印以忍愿度。屈入掌中。以檀慧智定等度。竖如针。置于顶上而加持之。即说密语。
　　唵　跋折啰　羯磨　阿地瑟咤　萨[口*網](亡可反)摩含(二合)婀
　　是名羯磨部加持语印　复次说一切部次第灌顶法。金刚部如上说。结金刚萨埵缚已。置于顶前以自灌顶。而诵此密语。
　　唵　跋折啰阿毗诜者　摩含(二合)吽
　　宝部结如上说宝三摩耶印。置于顶右以自灌顶。而诵此密语。
　　唵　跋折啰　阿罗怛那　阿毗　诜者　摩含　怛啰
　　莲花部结如上。说莲花三摩耶印。置于顶后以自灌顶。而诵此密语。
　　唵　跋折啰　钵头摩　阿毗诜者　摩含颉唎
　　羯磨部结如上说羯磨三。摩耶契置于顶右以自灌顶。而诵此密语。
　　唵　跋折啰　羯磨　阿毗诜者　摩含娜
　　既如上灌顶已。准前诵上四字密语。令入己身。复次如上说四印。于自头上。系灌顶鬘。次第应住于瑜伽。各依本部契。如上分止观羽。存本契势。于己顶上。系灌顶鬘额上顶后如前三绕他皆仿此。
　　金刚部结萨埵金刚已。分为二。应以金刚纯宝所成鬘。系自头上。而诵此密语。
　　唵　跋折罗摩罗　阿毗诜者　摩含鑁(平)
　　宝部结宝金刚契已。分为二。应以诸宝所成鬘。系自头上诵此密语。
　　唵　跋折啰　阿啰怛那。摩隶　阿毗诜者摩含鑁(平)
　　莲花部结法金刚契。分为二。应以一切法所成鬘。系自头上。而诵此密语。
　　唵　跋折罗　达摩　摩隶阿毗诜者摩含鑁(平)
　　羯磨部结羯磨金刚契已。分为二。应以一切羯磨所成鬘。系自头上。而诵此密语。
　　唵　跋折啰　羯磨　磨隶阿毗诜者　摩含鑁(平)
　　次如上所说。灌顶鬘中间。于顶上。应置一切如来金刚界自在契。其契法。结金刚缚契已。申忍愿度。少屈相拄。以进力度。置忍愿度初分外傍已而说此密语。
　　唵　萨婆怛他揭多　鼻三菩提　跋折啰阿毗诜遮摩　含鑁(平)
　　次想自身。以为一切如来宝冠庄饰已。如上诵四字密语。
　　壤吽　鑁护(引)
　　诵此语令一切如来入于己身。次结金刚缚契。如上以手合拍。令欢喜。诵此密语。
　　唵　萨婆　怛他　揭多　鼻三菩提　跋折罗都使野护
　　如是以一切如来身口意金刚差别契。修饰自身已。复想一想随形相如。庄严自身。而诵一切如来大乘阿毗三摩耶百字密语。而令坚固。即说百字密语。
　　唵　跋折啰　萨埵三摩耶　么奴波逻耶。(金刚萨埵三摩耶愿守护我)跋折啰萨埵哆吠奴乌(二合)播底瑟吒(以为金刚萨埵)涅哩茶乌(二合)铭婆嚩(为坚牢我)素睹沙揄(二合)铭婆嚩(于我所欢喜)阿努啰(上)讫睹(二合)婆铭缚素补使榆(二合)铭婆嚩　萨婆悉地　含铭般啰野绰(授与我一切悉地)萨婆羯磨素遮铭(及诸事业)质多失唎耶(令我安隐)句嚧吽呵呵呵呵护(引)薄伽梵(世尊)萨婆怛他揭多(一切如来)跋折啰么迷闷遮(愿金刚莫舍离我)跋折哩婆嚩(令我为金刚三摩耶萨埵)摩诃三摩耶萨埵阿(去引)
　　如是坚牢已。一切如来身口意金刚加持。以观自身成等正觉。
　　次复于一切如来前。而献自身。诵此密语。
　　唵　夜他萨婆怛他揭多怛他含(如诸一切如来我今亦复如是)
　　复次以正定心。从上所说。观察自我身心。一切真实大菩提心。是色类种种功德庄严所生。善巧方便之所建立。意乐救拔。尽遍世界而为严饰。永尽远离一切分别。如上观已。即诵此密语。
　　唵　怛他揭都含(我是如来)
　　复次我今。已入普贤摩诃菩提萨埵行位。证得无住涅槃。成就希有。自身胜解不可说示。于一切如来。我今敬礼白言。世尊愿加持我。现证等觉。愿为坚牢。作此祈请。已则想一切如来。入于己心萨埵金刚中而诵此密语。
　　唵　萨婆怛他揭多阿毗三菩提涅哩茶(坚牢也)跋折啰　底瑟咤(一切如来正等菩提金刚坚牢安隐)

　　金刚顶瑜伽中略出念诵经卷第二



　　金刚顶瑜伽中略出念诵经卷第三

　　　　大唐南印度三藏金刚智译
　　复次如是思惟。我成等正觉。未久一切如来普贤心。一切如来虚空所生大摩尼宝而灌顶之。得一切如来观自在法智波罗蜜。一切如来毗首羯磨性。不空无障碍教令。所依希求皆悉成就圆满。我今应当于一切法界。周流尽虚空界一切世界。遍云海中。一切如来平等性智诸神通。为现证故。于一一世间安立之处。为一切众生故。应发一切如来大菩提心。成就普贤。种种奉事一切如来种族。诣大菩提道场。应当示现降伏一切魔军。证一切如来平等性智。摩诃菩提。应转法轮。降伏一切外道。乃至尽遍救护一切众生。应授彼等种种安乐悦意。应当成就一切如来神通种智最上悉地。及余引喻一切众生。示现童子。戏住王宫。逾城出家。现修苦行。外道来诣我所。复应思惟一切如来神变。复当示现。我亦未得一向离於戏论。我当决定以一切如来三摩地所生。能现一切清净一切世间戏论。为一切世界清净故。应以此法。观察一切如来部漫茶罗。所应作漫茶罗。于中如法式。坐修习加持自身。以为结摩诃菩提萨埵摩诃契(谓金刚萨埵契是也)具此契法加持已。而起。以止羽为金刚拳。观羽执跋折罗示。威猛相。普遍观察处置。称我跋折罗萨埵而按行之。
　　其作坛处。或别作净室。或旧净室。择地等法。不异苏悉地说。及治地用瞿摩。涂净准常。次以搓紧合杂绳。具足端严。称其肘量。智者随其力能。以绳絣其坛。坛形四方。四门。以四吉祥庄饰。具以四道绳。缯彩幡盖。悬以庄严于诸角。分门阙出眺间。以金刚宝间错。而絣外坛场。若为阎浮提自在王。或为转轮王。应画坛场。周围过一由旬。大威德阿阇黎渐小亦应作乃至四肘量。智者观察应堪孚化者。随意度量。结其坛场。亦无过失。为欲利益应所化者。金刚萨埵置立坛场。号为金刚界等。如经所说。设于掌中。随意作彼等一切坛场。能作利益。何况地上。其为四肘坛法。四边椽各阔十二指。于其中。应布彩色。画贤劫等菩萨。谓名慈氏阿时多等。及守门供养者。或阔十指半。一麦又加半。其诸门量。取四肘中九分之一。入门稍阔。若画坛师。依如此法。画者。令诸摩诃萨埵皆为欢喜。其门外。须据门阔狭。取半引外。据取一倍。各各横屈。准上齐量。各各竖画。两边相望。横画为合。取其外围一面三分之一。从心环绕为轮。又取其中三分之一。从心如上。环绕为轮。其坛中央门子轮。纵横下八线道。跋折罗如殿柱。想以成八拄。庄严其大圆轮。亦跋折罗像。皆五色作。或一百八。或三十七。锋相拄接。从入门至东北角。竖吉祥门拄。如是外坛。智者以此法画已。于彼似月轮。入其中宫。布置金刚线道。以八柱而为严饰。竖于金刚柱上。各以五月轮。于内坛中央。各置佛像。于佛四面及诸坛中心。各次第画于四三摩耶尊胜者。复以金刚势。擘过入于四坛。金刚势者。以意擎举所画及于金刚线。若入若出。画坛人。不得骑蓦金刚线道。应诵密语举之。从下过。不失于三摩耶。即说此密语。
　　唵　跋折罗(引)鞞伽(此二字本无)羯啰(二合)摩吽
　　阿閦等四佛。皆应布置。初从金刚方。画阿閦鞞坛。具以执金刚等四三摩耶尊胜者。想四方佛面。向毗卢遮那座。先画执金刚。在阿閦前。次画右。次左次后。诸部准此。次至宝方。宝生坛。圆满金刚藏等。次花方阿弥陀坛。清净金刚眼等。业方不空悉地坛。金刚毗首等。于鑁部中。各依本方。置四波罗蜜。轮内四隅。置四内供养。初从火天方。顺旋而作。终自在方。外坛四角线道之中。置外供养。作法同前。又四角外。作半跋折啰。于四门间。画四摄守门者。于外坛场中。应置摩诃萨埵具足一切相能为一切利益。具知法式。金刚阿阇梨以无迷乱心。应画诸尊首者。若无力能可画者。即以种种彩色。各各画其部印。胜具功德者尊首。皆悉置之。以一切宝。末为粉。或以种种驮睹粉(朱沙石绿空青等是也)或复以殊妙五色染米粉等者。应从内先下色。初下白色。次赤色次黄绿。皆在内院。其外院以黑为之。于五色中。各想字加之。白色中想著鑁字。赤色中想置琰字。于黄色中。想阿蓝字。于绿色中想览字。于黑色中想颔字。如是五字。各置于色中已。于彼思惟五种如来智(一谓法界性智也)以大悲意。为一切世间烦恼泥沈。溺五欲乐。令彼退转故。以瑜伽思惟。于如来五种智。我当令安立。结此印已。于五种色中。各各以印触之。其结法以二金刚拳。进力二度仰侧。如针相拄是也。即说密语。
　　唵　跋折啰　质多罗(二合)三摩耶
　　诵此密语时。以明目视之。欲令其色显现。焰炽者。应诚实誓言加持。是诸众生多爱染色。诸佛复为利益众生故。随彼染爱。以诚言愿。此色等皆发焰炽。此结坛法。以粉作之。最为第一。欲取久固。画作亦得。次说画印法。于鑁轮坛中。画莲花台。座上置窣堵波。此名金刚界自在印。帝释方。轮坛莲花座上。画横金刚杵形。于横杵上。有竖跋折啰。此名金刚心印。琰罗方轮坛花座上。置宝珠。此名己身灌顶印。龙方轮坛中。画横跋折啰。上画莲花。此花法器仗印。夜叉方轮坛花座上。画羯磨跋折啰(形如十字皆有锋刃)此名一切金刚印。凡所画印。具有圆光。置于莲花上。又于金刚部本位。画金刚萨埵印。画二跋折啰。竖而相并。上下一股互相钩交。次又画二跋折啰。其形如箭。次画称善哉。作拳如弹指像。次画掌中宝珠而具光明焰。次画金刚日轮印。如上光明焰。次画宝幢。其上画火焰光。次横画双跋折啰中间画露齿像。次画跋折啰。腰有莲花及画金刚刀剑。具炽焰光。次画金刚轮辐金刚。次画其舌。具赫奕光明。次画羯磨金刚。周遍皆有头面。横画跋折啰。其上有半跋折啰。次甲胄像。领袖有半杵形次画横杵。上有二牙。次画横杵。上有二金刚拳。次画萨埵金刚等记验印。应画金刚喜戏等。复于其外。随依仪式。画各自印记。又于其门间。画诸守门者印记。如上所画印像等。皆下有莲花。上有光焰。次画弥勒等自印记。所应画者。皆随意画。又想千菩萨。各在诸方悉具严饰。以自语言印而安立之。然后住于坛门前。善遍观察已。于其坛空处界外。应用殊妙涂香涂之。于外坛之外。周围各阔一肘。或以二肘。以众妙涂香。细密涂之。其次为一切见验故。应各置自语言印。其坛师有大威德者。欲令自弟子。究竟安住于如来位者。应当决定。抄画金刚界摩诃萨埵等咒各置本位上。此等是自语言印。皆从金刚界门生。随其自羯磨相应。具有大威力。次第而说此密语曰。
　　第一跋折罗驮都　第二阿閦鞞　第三阿啰(二合)怛娜(二合)三婆颇　四嚧计摄伐啰阿罗(二合)穰　五阿目伽悉地　六跋折啰萨埵　七跋折啰阿啰(二合)穰　八跋折啰阿啰(二合)伽　九跋折啰娑度　十跋折啰阿罗(二合)怛那　十一跋折啰底穰(而佉反)　十二跋折啰计睹　十三跋折啰贺娑　十四跋折啰达摩　十五跋折啰帝乞瑟那　十六跋折啰系睹　十七跋折啰婆沙　十八跋折啰羯磨　十九跋折啰阿罗乞沙　二十跋折啰药叉　二十一跋折啰散地　二十二萨埵跋折[口*(隸-木+士)]　二十三阿啰怛那跋折[口*(隸-木+士)]　二十四达磨跋折[口*(隸-木+士)]　二十五羯磨跋折[口*(隸-木+士)]　二十六跋折啰逻斯　二十七跋折啰摩囇　二十八跋折啰拟提　二十九跋折啰涅哩底　三十跋折啰杜鞞　三十一跋折罗补瑟篦　三十二跋折啰嚧计　三十三跋折罗建提　三十四跋折罗俱舍穰(而佉反)　三十五跋折啰跛赊吽　三十六跋折啰萨普吒鑁(平)　三十七跋折啰尾赊护
　　于弥勒等一切菩萨。唯纯抄一阿字。其色如雪或如月晕陀花色。或于彼等位。但抄金刚萨埵字。或抄彼等名字。十六大菩萨。第一画弥勒。其次不空见。次画能舍一切恶趣。复画乐摧一切黑闇忧恼。次画香象。复画勇猛。次画虚空藏。次画智幢。次无量光。次月光次贤护。次光网次金刚藏。次无尽意次辩积。次普贤次大光明。及画所有不退转者。诸有趣有者。乃至诸轮转有路。摩诃萨大威德者。其金刚阿阇梨。应思惟是等及余置外坛中。毗卢遮那等诸天。止住欲界者。意乐调伏烦恼者。及舍利弗等。无量诸比丘来诣者。皆思惟之。又想大自在天。共其妻眷属侍从众等。又想虚空天。欢喜自在天。及商主天有四妹者。摩诃迦罗难提系摄嚩罗。都没嚧罗陀天。及想诸曜等差别名字。又种种密语神王世间迦楼罗等。那罗陀天。梵天为首。天帝王天。及一切魔军并其侍从。于其坛外。各想其印。或画其形。或但书名。次明仪式。金刚阿阇梨如上所说。随位布置已。复依法住瑜伽。号为跋折啰吽迦罗。即说此吽摩地法。复想自身。微有竖牙。以嗔怒面而笑。又想以左脚押大自在天。以右脚押大自在妻乳房。次结摩诃三摩耶契。而执花鬘。为阿阇梨自在者。哀愍利益诸众生故。应入坛场。即诵本密语。如法奉献诸佛花鬘。或以身或以心。一回右旋其坛。却至本处。以金刚仪式。复取其鬘。置自身顶上。诵本密语而髻之。复以住瑜伽。速疾而右旋。住夜叉方门。胜伏三界世间形相。以意而开四金刚门。即说结开门契。结二金刚拳并之。以进力度。仰相拄。檀慧度互相钩。以嗔怒意。竖进力度。拨开。此是最上开门契。复为利益诸众生故。应用此密语开门。密语曰。
　　唵　跋折啰　糯嚧特伽(二合)吒耶　三摩耶钵罗(二合)吠舍耶吽
　　复以瑜伽住于诸门。从于夜叉方门。开已。次如法。开琰罗方门。其次转住。开于帝释方门。次如法开龙方门。诸开门仿此。当冲门而开。其次用殊妙金瓶。或以银瓶盛一切宝及妙香药。和水盛之。以妙枝条。插于瓶中。于其口上。以种种果子。及诸名花。以为严饰。复以涂香而涂之。以杂色缯彩。系其瓶项。作种种庄严已。应专一心以密语护之。于其本位各置一瓶。如其不办遍。于其四角及于入门。各置一瓶。布列香花杂果。种种供养。以次如上法。求请教令。加持自己等。既作已即结请会契。而称自名。启请一切如来及菩萨众会。愿垂降赴。三唱此伽他曰。
　　愿来一切诸有中　　唯一坚实秘密者
　　用能折伏暴恶魔　　现证无边离自性
　　我今钩召依教请　　愿周云海来集会

　　次结云集契法。结萨埵金刚坚牢契已。屈进力度。于忍愿度傍。稍屈相离如钩形。彼金刚契分已。即交臂以手。左内右外抱胸。便以两手。数弹指出。声召请一切如来。令使云集。即诵此密语。
　　唵　跋折啰　三摩阇　穰(而佉反上)
　　从穰字生大身菩萨。名金刚云集。于虚空中。思惟以左右手。执金刚杵及揵捶。击之出声遍满虚空。尔时才出此方便。即从诸方一切世界。微尘数诸如来及与诸菩萨众会以金刚弹指方便。发悟一切世界周流云海。皆来集会。于修行菩萨行持诵门师前而住。以金刚钩钩招集。以金刚罥索。引入。以金刚锁锁住。以金刚磬。令生欢喜。次如上所说。诸座上各思惟。安隐而坐。次诵如上所说一百字密语。及以遏伽水而奉献之。次修习金刚萨埵大契。速疾诵最上一百八名一遍。
　　我今敬礼一切如来普贤　金刚上首金刚萨埵　执金刚　摩诃金刚萨埵。
　　我今敬礼如来不空王　妙觉最上金刚王。
　　金刚钩金刚请引。
　　我今敬礼能调伏者　魔罗诸欲　金刚爱染　摩诃安乐　金刚弓　金刚箭　摩诃金刚。
　　我今敬礼金刚善哉　金刚欢喜　摩诃悦意欢喜王　妙萨埵上首　金刚首　金刚喜跃。
　　我今敬礼金刚宝　妙金刚　义金刚　金刚虚空　摩诃摩尼　虚空藏　金刚富饶金刚藏　我今敬礼金刚威德　金刚日最胜光摩诃光焰金刚辉　摩诃威德　金刚光。
　　我今敬礼金刚幢　善利众生金刚光善欢喜宝幢大金刚金刚宝仗。
　　我今敬礼金刚笑　金刚微笑摩诃笑　摩诃希有乐生欢喜金刚爱金刚欢喜。
　　我今敬礼金刚法　善利萨埵　金刚莲花善清净观世自在金刚妙眼金刚眼。
　　我今敬礼金刚利摩诃衍那摩诃器仗文殊师利金刚藏金刚甚深金刚觉。
　　我今敬礼金刚轮摩诃理趣金刚因大坚实妙转轮金刚起金刚道场。
　　我今敬礼金刚语言　金刚念诵能授悉地无言说金刚上悉地金刚言说。
　　我今敬礼金刚毗首　金刚羯磨金刚妙教善遍一切处金刚大宽广金刚不空。
　　我今敬礼金刚守护　摩诃无畏金刚甲胄大坚固难可敌对上首精进金刚精进。
　　我今敬礼金刚药叉　摩诃方便金刚牙甚可怖畏金刚上摧伏魔金刚暴恶。
　　我今敬礼金刚密令　善现验金刚嚩善能解放金刚拳上胜三摩耶金刚拳。
　　尔时以云集故。一切如来皆欢喜。便得坚固。又金刚萨埵自为亲友。能成一切事。次以大羯磨胜上等契思惟于瓶中出现莲花。具妙色香。随清净位处以修瑜伽次第而令坐之。结金刚缚契已。以定心分擘为二。次后结诸印并准此。以止羽金刚指。以观羽手。应执之。此名菩提最上契。能授与佛菩提。结此大印已。应当想毗卢遮那尊首。坐于坛中央。结加趺坐。有大威德。色如白鹅。形如净月。一切相好皆悉圆满。头具宝冠。垂发以缯彩轻妙天衣。绕腰披绁而为上服。一切明咒以为其体。能作无量神变。常以三昧金刚轮。遍满生死界。备大轮印已。而安置讫印记。如是思惟。世尊即能成就一切羯磨。即说密语。
　　唵　跋折啰　驮都鑁
　　次复想。诸善逝以白黄色莲花。阿閦鞞宝生观自在及不空大牟尼。种种殊妙不空色。作是思惟。获无量果。应次第如法。安立本契。阿閦鞞名触地契。即说密语。
　　唵　阿閦鞞吽
　　宝生名授所愿契。密语。
　　唵　阿啰(二合)怛那(二合)三婆嚩　怛啰(二合)
　　无量寿名胜上三摩地契。诵此密语。
　　唵　嚧计　摄缚(二合)啰啰阇颉哩(重呼)
　　不空名施无畏契密语。
　　唵　阿慕伽悉悌恶(重呼)
　　复次结金刚萨埵等契明仪式者。一一次第想已而安立之。以威德意气。用二摇举之。谓结二金刚拳。止羽当心。观羽如弄跋折罗势。诵此密语。
　　唵　跋折罗　萨埵阿(引)
　　用二。执竖钩交肘已。诵此密语。
　　唵　跋折罗　
　　用二。状如放箭。诵此密语。
　　唵　跋折罗　阿罗伽护(引)
　　又用二。金于心上。为善哉契。弹指。诵此密语。
　　唵　跋折罗　娑度索
　　又用二。置额上为灌顶。诵此密语。
　　唵　跋折罗(二合)阿罗(二合)怛娜(二合)唵
　　复用二金刚。置于心上。如转日轮诵。此密语。
　　唵　跋折罗　底穰闇(引)
　　又用二。竖右肘于左拳上为幢。诵此密语。
　　唵　跋折罗　计都　多蓝(二合)
　　即彼二拳指契。置于口。向上双散之。诵此密语。
　　唵　跋折罗　何娑呵(上)
　　想止羽如拘勿头。以观羽擘开之。诵此密语。
　　唵　跋折罗达摩颉唎(二合)
　　又用左。置于心上。如烦恼障。以右为剑。想以杀之。诵此密语。
　　唵　跋折罗帝乞瑟那淡(引)
　　又用二。伸臂当前。转之如轮。诵此密语。
　　唵　跋折罗　曳都摩含(二合)
　　又用二。从口而起诵此密语。
　　唵　跋折罗　婆沙　阿蓝
　　又用金刚舞。两手相绕。触两乳两颊。置于顶上。诵此密语。
　　唵　跋折罗　羯磨剑
　　又用以。胸前绕腰。如被甲像诵此密语。
　　唵　跋折罗　阿啰乞沙(二合)唅(去)
　　又用二。展檀慧进力等度。置口两傍如牙。诵此密语。
　　唵　跋折罗　药吃沙(二合)吽(引)
　　又用二拳。合相捺。诵此密语。
　　唵　跋折罗　慕瑟　置鑁
　　又用二。小低头。金刚意气。以意申敬。诵此密语。
　　唵　跋折罗　逻细护(引)
　　又用二以系鬘仪式。而系之头上。诵此密语。
　　唵　跋折罗　么隶　怛罗(二合)吒(轻)
　　又用二置于心上。以口似变出。诵引下申臂。诵此密语。
　　唵　跋折罗　拟(研以反)提拟提
　　又用二以作舞仪已。置于顶上。诵此密语。
　　唵　跋折罗　涅哩帝曳(二合)讫哩(二合)吒(轻)
　　又用二。覆手开掌。向下按之。诵此密语。
　　唵　跋折罗　杜鞞婀(引)
　　又用二开掌。仰而向上举之。诵此密语。
　　唵　跋折罗　补瑟鞞　唵(短)
　　又用二相向。急捺持之。为灯。诵此密语。
　　唵　跋折罗　嚧计祢(重)
　　又用二置于心上。摩其胸前。向外抽散为涂香。印诵此密语。
　　唵　跋折罗　健提俄(重)
　　又用二相背。檀慧度相钩。竖进度如针。曲力度为钩。诵此密语。
　　唵　跋折罗(二合)俱奢穰(而佉反)
　　又用二如上相背。相钩交进力度。相拄为罥索。诵此密语。
　　唵　跋折罗　皤舍吽吽(重引)
　　又用二进力度。相钩为连锁。诵此密语。
　　唵　跋折罗　窣普吒　鑁
　　又用二相背。檀慧度相钩。进力度初分。相交为磬。诵此密语。
　　唵　跋折罗　吠舍护(引)
　　次作阿閦四部契。又作四波罗蜜等契。次第用之。又于坛外。用仰止羽拳契。应所置摩诃萨埵诸萨埵等。触地运想。而安置之。次说成就一切契法。于自心中。想四面有。金刚杵。然后依仪式。结诸羯磨契。次称赞如上契之功德。由结大智拳契故。能入佛智由结阿閦佛触地契故。得心不动。
　　由结宝生契故。能摄受利益。
　　由结三摩地契。能持佛三摩地。
　　由结离怖胜上契。能速施众生无畏复次由结金刚拳契意气故。易得为金刚萨埵。
　　由结金刚钩故。能速钩引一切如来。
　　由结金刚爱欲契故。设是金刚妻。自身亦能染著。
　　由结金刚欢喜契故。一切最胜皆称叹善哉。
　　由结大金刚宝契故。诸天人师为其灌顶。
　　由结金刚日契故。得同金刚日。
　　由结金刚幢契故。能注杂宝雨。
　　由结金刚微笑契。故速得与诸佛同笑。
　　由结金刚花契故。能见金刚法。
　　由结金刚藏剑契故。彼能断一切苦。
　　由结金刚轮契故。能转一切如来所说法轮。
　　由结金刚语言契故。能得念诵成就。
　　由结金刚羯磨契故。一切如来能随顺事业。
　　由结金刚甲契故。得为金刚坚固性。
　　由结金刚牙契故。设是金刚尚能摧碎。
　　由结金刚拳契故。能得一切诸契。获得悉地。
　　由结金刚喜戏可喜契故。常受诸欢喜。
　　由结金刚鬘契故。得美妙容色。
　　由结金刚歌咏契故。得清净妙音。
　　由结金刚舞契供养契故。得一切随伏。
　　由结金刚香契故。得悦意处。
　　由结金刚花契故。得诸庄严。
　　由结金刚灯供养契故。获大威光。
　　由结金刚涂香契故。获得妙香。
　　由结金刚钩契故。能为钩召。
　　由结金刚罥索契故。而能引入。
　　由结金刚钩锁契故。能系留止之。
　　由结金刚磬契故。能生欢喜。
　　复次说一切如来金刚三摩耶结契智。欲结三摩耶等契时。先须想于己心中。一切如来三摩地所生。大殊胜五股金刚杵己。身合二羽。初分相交。观羽押止羽。此名金刚合掌。极诸度本。互相握合。此名金刚缚契。凡诸三摩耶契。皆从此无上金刚缚所生。我今当次第。说诸三摩耶契法。作金刚缚契已。申忍愿度。窟其初分。相拄为刀。曲进力度于刀傍。此是毗卢遮那金刚界自在契密语曰。
　　唵　跋折罗　哆尾(亡礼反二合)摄嚩(二合)哩跋尔哩(二合)你吽(引)
　　次如本缚契已。合申忍愿二度。竖为茎。此名阿閦鞞佛三摩耶契密语曰。
　　唵　跋折罗　跋折哩祢吽(引)
　　如本愿缚契已。屈忍愿度。初分相拄。智定度面。相拄为宝。此名宝生佛三摩耶契密语曰。
　　唵　阿罗(二合)怛那(二合)跋折哩祢(二合)吽
　　如本缚契已。曲忍愿度。相拄为花。此名阿弥陀佛三摩耶契密语曰。
　　唵　跋折罗　达谜祢吽
　　如本缚契已。屈忍愿度。入掌。申檀慧智定度如针。此名不空成就佛三摩耶契密语曰。
　　唵　跋折罗　羯磨跋折哩祢(二合)吽
　　次说金刚萨埵等契。结金刚缚契已。想二掌为月轮。合申忍愿二度。竖檀慧智定度而不。合为五股金刚形。是名萨埵金刚契密语曰。
　　唵　三摩耶萨埵
　　如本缚契已。曲进力度为钩。头指去二三分许。此名不空王摩诃萨埵三摩耶契密语曰。
　　唵　阿娜耶　萨埵
　　如本缚契已。曲进力度中分。横相交。是名摩罗摩诃菩提萨埵三摩耶契密语曰。
　　唵　阿胡苏(上)佉
　　如本缚契已。以智定度。捻进力度。各弹指为善哉。是名金刚踊跃萨埵三摩耶契密语曰。
　　唵　娑度　娑度
　　如本缚。竖智定度。偃屈进力度。面相拄。此名金刚藏菩萨三摩耶契密语曰。
　　唵　苏摩诃。怛嚩
　　如本缚。展檀戒忍慧方便愿等。开掌。此名金刚光菩萨三摩耶契密语曰。
　　唵　嚧布呜(二合)你瑜多
　　如本缚。以檀戒慧方便等度。竖合。此名金刚表刹(亦名金刚扶)菩萨三摩耶契密语曰。
　　唵　遏唎他　钵腊底
　　即以上契。置两颊笑处。翻手解举散之。此名金刚可爱菩萨三摩耶契密语曰。
　　唵　呵呵呵呵　吽呵(上)
　　如本缚。竖智定度。屈力进度。头相拄。此名金刚眼菩萨三摩耶契密语曰。
　　唵　萨婆迦(引)哩
　　如本缚。申忍愿度。屈其初分。相拄如刀相。此名金刚剑菩萨三摩耶契密语曰。
　　唵　努佉掣娜
　　如本缚。戒方便度合竖檀慧度相交。此名金刚轮菩萨三摩耶契密语曰。
　　唵　[口*勃]驮蒲地
　　如本缚。开展智定度。从口向外申拓。此名金刚语言菩萨三摩耶契密语曰。
　　唵　钵啰(上声)　底摄勃驮
　　如本缚。以智定度。押檀慧度。为羯磨跋折罗。此名毗首羯磨菩萨三摩耶契密语曰。
　　唵　苏(上)婆施哆嚩
　　如本缚。竖进力度置于心上。此名勇猛菩萨三摩耶契密语曰。
　　唵　祢(宁一反)婆耶　哆缚
　　如本缚。曲进力度。开檀慧度为牙。此名金刚夜叉三摩耶契密语曰。
　　唵　舍咄噜婆乞沙
　　如本缚。以智定度。捻檀慧度本间。屈进力度于智定度背上。此名金刚拳菩萨三摩耶契密语曰。
　　唵　萨婆悉地
　　如本缚。置当心已。竖智定度。此名金刚爱(即嬉戏妓也)密供养天三摩耶契密语曰。
　　唵　摩诃啰底(丁里反)
　　如本缚。长申二臂为鬘。此名金刚鬘天三摩耶契密语曰。
　　唵　噜　跛戍鞞
　　作金刚合掌契。从口引出。向下申臂。此名金刚歌咏天三摩耶契密语曰。
　　唵　舜(入)噜(二合)怛啰(二合上)扫溪
　　即开前契。相绕如舞势已。合掌置于顶上。此名金刚舞供养天三摩耶契密语曰。
　　唵　萨婆布逝
　　如本缚。覆二羽掌。下按之。此名烧香供养天三摩耶契密语曰。
　　唵　钵啰曷逻你宁(上)
　　如本缚。仰二羽掌。上举之。此名花供养天三摩耶契密语曰。
　　唵　发逻伽(上)冥
　　如本缚契。竖智定度。此名灯供养天三摩耶契密语曰。
　　唵　苏帝穰(而伽反)釳(鱼乙反)哩
　　如本缚。开掌摩其胸前已。各分向外。此名涂香供养天三摩耶契密语曰。
　　唵　苏伽驮　霓(鱼夷反)
　　如本缚。曲进力度作钩。此名金刚钩菩萨三摩耶契密语曰。
　　唵　阿耶(去)系(形以反)穰(而佉反)
　　如本缚。横定度已。以智度押之。头入掌内。此名金刚罥索菩萨三摩耶契密语曰。
　　唵　阿系(形以反)[合*牛]
　　如本缚。以檀定度及慧智度。相钩穿之。此名金刚连锁菩萨三摩耶契密语曰。
　　唵　系窣普吒彭(蒲醎反)
　　如本缚。以智定度。并入掌内。此名金刚召入菩萨三摩耶契密语曰。
　　唵　健吒婀婀
　　次说如上诸三摩耶契功德。
　　由佛随念契故。能速证菩提。
　　由萨埵金刚契故。能为一切契尊主。
　　由宝金刚契故。得一切宝主。
　　由法金刚契故。得佛法藏。
　　由羯磨金刚契故。能作一切事业。
　　由萨埵契故。得成金刚萨埵身。
　　由金刚钩契故。能召诸执金刚。
　　由金刚爱染契故。能乐一切佛法。
　　由金刚善哉契故。能令诸佛欢喜。
　　由宝契故。得佛灌顶位。
　　由金刚威光契故。得金刚威光。
　　由金刚幢契故。能施满一切愿者。
　　由金刚笑契故。能共一切佛笑。
　　由金刚法契故。能持金刚法。
　　由金刚利剑契故。得佛最上慧。
　　由金刚轮契故。能转妙法轮。
　　由金刚语言契故。得佛语言悉地。
　　由金刚羯磨契故。速得最上成就。
　　由金刚铠契故。得为金刚身。
　　由金刚夜叉契故。得同金刚夜叉。
　　由金刚拳契故。得成就一切契。
　　由金刚嬉戏妓契故。获得大喜乐。
　　由金刚鬘契故。得受佛灌顶。
　　由金刚歌咏契故。得佛赞咏法。
　　由金刚舞契故。得佛摄护赐以供养　由金。
　　刚烧香契故。能荣洁一切界也。
　　由金刚花契故。得令世间随顺。
　　由金刚光明契故。得佛五眼。
　　由金刚涂香契故。能除一切苦厄。
　　由金刚都印主契故。能摄召一切。
　　由金刚罥索契故。能引入一切。
　　由金刚锁契故。能制缚一切。
　　由金刚召入契故。能成就摄入一切。
　　次以十六大供养契。应供养一切如来。结金刚缚已。随次第。依本处作之。以金刚缚。从心契之。次左胁右胁背后。次额口两耳顶后右肩及腰。既周匝已。还置心上。今次第说十六大供养契密语。其心上密语曰。
　　唵　萨婆怛他揭多(一切如来)萨婆答莽(己身)祢(年一反)耶怛那(奉献也)布穰(而佉反供养)萨颇罗拏(普皆)羯磨
　　跋穰(而佉反)哩婀
　　论曰于一切如来。我尽以身奉献。普皆供养。作诸事业。置左胁契密语曰。
　　唵　萨婆怛他揭多　萨婆答莽　祢耶怛那布穰窣发罗拏　羯磨釳(鱼乙切)哩穰(而迦反上)
　　论曰于一切如来。我尽以身奉献。普皆供养胜上羯磨右胁契密语曰。
　　唵　萨婆怛他揭多　萨婆答莽　祢耶怛那　阿努罗伽(上)那(爱业也)布穰窣发啰拏羯磨婆宁[合*牛]护(引)
　　论曰于一切如来。尽以身奉献。普皆供养羯磨弓箭。腰后契密语曰。
　　唵　萨婆怛他揭多　萨婆答莽　祢耶怛那　娑度迦啰(善哉也)布穰窣发罗拏羯磨睹所置(上欢喜也)娑(重)
　　论曰于一切如来。尽以身奉献。以善哉声。普皆供养欢喜事业　额上契密语曰。
　　唵　娜么(与南无同)萨婆怛他揭多迦耶毗晒罽(平)　曷罗怛宁　瓢　跋折啰末祢　唵
　　论曰一切如来身所灌顶诸宝。我今敬礼金刚摩尼。于心上旋转。如日轮相。密语曰。
　　唵　娜么萨婆怛他揭多素唎曳瓢(毗也反)跋折啰帝尔宁(威光也)入嚩啰(炽焰也)奚(形伊反)
　　论曰一切如来金刚日等。我今敬礼炽焰威光。置契顶上。长舒二臂。密语曰。
　　唵　娜么萨婆怛他揭多阿(去)赊(式佉切)播哩布罗拏震哆莫你突嚩穰(而佉反)釳哩瓢跋折罗突嚩穰(而佉反)姞[口*犁]怛嚂
　　论曰我今敬礼一切如来。如意宝珠。所求满足。金刚胜上幢。于口上笑处。解散金刚缚时。密语曰(如解契法)。
　　唵　纳莫萨婆怛他揭多　摩诃奔(入)唎(二合)底(丁里反)钵罗慕地夜(二合)
　　迦[口*犁]瓢跋折罗荷斯诃
　　论曰敬礼一切如来作欢喜者金刚笑。口上密语曰。
　　唵　萨婆怛他揭多跋折罗达磨陀(金刚法性也)三摩地毗萨兜茗(赞叹)摩诃达磨系唎
　　论曰以一切如来金刚法性三摩地。赞叹摩诃法音。左耳上密语曰。
　　唵　萨婆怛他揭多钵罗穰(而佉反智慧也)波罗蜜多阿鞞祢(泥一反)呵唎窣睹努冥(赞叹)摩诃具沙努倪(我伊反)淡
　　论曰以一切如来般若波罗蜜多所出语言。随大音声赞叹。右耳上密语曰。
　　唵　萨婆怛他揭多者羯罗(引)叉罗钵[口*犁]伐多你萨婆苏(上)怛啰按(左杵)多娜曳萨兜努茗萨婆漫茶唎(一切道场)[合*牛]
　　论曰以一切如来文字转轮为首。诸契经理趣。赞叹一切道场。顶后密语曰。
　　唵　萨婆怛他揭多　散陀婆沙(密语)勃陀僧　只底毗(歌颂也)　伽延窣睹努茗　跋折啰　婆唎遮(语言也)
　　论曰以一切如来。密语我今歌咏。赞叹金刚语言。顶上密语曰。
　　唵　萨婆怛他揭多。杜婆(香也)暝伽(云也)三慕达罗(海也)窣发罗拏(普皆)布穰(而佉反供养)羯冥(事业)伽罗　伽罗
　　论曰以一切如来香云海。普皆供养事业。右肩密语曰。
　　唵　萨婆怛他揭多　补涩波(花也)钵罗婆罗窣发罗拏布穰羯冥枳[口*犁]枳[口*犁]
　　论曰以一切如来种种妙花云。普皆供养。作事业故。右膝密语曰。
　　唵　萨婆怛他揭多噜迦。入嚩攞　窣发啰拏布穰羯磨婆罗婆罗
　　论曰以一切如来光明炽焰。普皆供养。作羯磨故。如上作已复置心上密语曰。
　　唵　萨婆怛他揭多　健驮(涂香也)三慕达罗窣发啰拏　布穰羯冥句嚧句嚧
　　论曰以一切如来涂香云海。普皆供养。作事业故。
　　如是十六大供养契。所应作已。即结如上花契大印观察十方而作是言。我今劝请一切诸佛。未转法轮者愿转法轮。欲入涅槃者愿常住。在世不般涅槃复作是念。我今奉献此赡部洲及十方世界中。人天意生。乃至水陆所有诸花。皆持奉献十一切摩诃菩提萨埵。及一切部中所住眷属。一切契明诸天等。我为供养一切如来。作事业故。诵密语曰。
　　唵　萨婆但他揭多　补瑟波(花)布穰暝伽三慕达罗　窣发罗拏三末曳(平声此呼供养初名)[合*牛](鼻声引)
　　论曰以一切如来花云海。普皆供养。
　　又结烧香契。作是思惟。以人天所有本体香。和合香。变易香(所谓以瞻卜等诸花或薰或浸变成此香)如是等差别诸香。为供养一切如来羯磨故。我今奉献。密语曰。
　　唵　萨婆怛他揭多　杜婆(烧香也)　布穰暝伽。三慕达罗窣发罗拏三末曳(平)[合*牛]
　　论曰以一切如来烧香云海。普皆供养。
　　又结涂香契已。应作是念。以人天所有本体香。和合香。变易等差别诸香。为供养一切如来羯磨故。我今奉献密语曰。
　　唵　萨婆怛他揭多　健陀布穰暝伽三慕达啰窣发啰拏。三末曳(平)[合*牛]
　　论曰以一切如来涂香云海。普皆供养。
　　又结灯契已。作是思惟。以人天所有本体。自生差别光明(谓宝珠等)悦乐意者。为供养一切如来。作事业故。我今奉献密语曰。
　　唵　萨婆怛他揭多　你婆(灯)布穰暝伽三慕达罗　窣发罗拏　三末曳[合*牛]
　　论曰以一切如来灯云海。普皆供养。
　　结金刚宝契已。应作是念。于此世界及余世界中。所有宝山诸宝种类。及地中海中者。彼皆为供养一切如来羯磨故。我今奉献。密语曰。
　　唵　萨婆怛他揭多部荡(庭悉反)伽遏啰哆那棱(去)伽　布穰暝伽　三慕达啰窣发啰拏三末曳[合*牛]
　　论曰以一切如来觉分宝庄严具云海。普皆供养。
　　结嬉戏契已。作是思惟。以人天所有。种种戏弄玩笑妓乐之具。皆为供养一切如来事业故。我今奉献。密语曰。
　　唵　萨婆怛他揭多　诃写(息也反上)逻写(同上戏笑)讫哩陀　曷啰底扫佉(企伽反)阿努怛罗　布穰暝伽三慕达啰　窣发啰拏三末曳[合*牛]
　　论曰以一切如来所戏笑游玩最上喜乐云海。周遍供养。

　　金刚顶瑜伽中略出念诵经卷第三



　　金刚顶瑜伽中略出念诵经卷第四

　　　　大唐南印度三藏金刚智译
　　结萨埵金刚契已。作是思惟。如诸劫树(西方国王长者以种种花香璎珞装挂树上布施一切此名劫树)能与种种衣服严身资具。彼等皆为供养一切如来作事业故。我今奉献。密语曰。
　　唵　萨婆怛他揭多　阿努怛啰(无上)婆曰噜(二合)跛摩三摩地婆钵那跛那部折那网(无可反)萨那布穰暝伽三慕达罗窣发啰拏三末曳吽
　　论曰以一切如来无上金刚喻三摩地修习。上妙饮食衣服云海。普皆供养。
　　结羯磨金刚契已。作是思惟。虚空藏中一切如来。为承事故。即想一一佛前。皆有己身。亲近侍奉。诵密语曰。
　　唵　萨婆怛他揭多迦(去)耶祢(泥底反)耶怛那布穰暝伽　三慕达啰窣发啰拏三末曳[合*牛]
　　论曰以自身。奉献一切如来云海。普皆供养结达摩金刚契已。作是思惟。我今此身。与一切菩萨身等同无异。复应观察。诸法实性平等无异。作是观已。诵密语曰。
　　唵　萨婆怛他揭多质多祢耶怛那布穰暝伽　三慕达啰窣发啰拏　三末曳[合*牛]
　　论曰以一切如来心奉献云海。普皆供养。
　　结宝幢契已。复应观察。尽生死中一切众生。苦恼所缠。深生哀愍。我今为救护故。发阿耨多罗三藐三菩提心。是故若未度者。我当令度。未安慰者。当令安慰。未涅槃者。令得涅槃。及雨种种宝。随彼所求皆令满足。作是思惟已。诵此密语。
　　唵　萨婆怛他揭多摩诃跋折噜嗢婆摩但那波罗蜜多布穰暝伽　三慕达啰窣发啰拏　三末曳[合*牛]
　　论曰以一切如来大金刚所生檀波罗蜜云海。普皆供养。结香身契已。作是思惟。愿一切众生身口意业一切不善。愿皆远离。一切善法。愿皆成就。作是念已。诵此密语。
　　唵　萨婆怛他揭多　阿耨多啰摩诃部驮(田夜反)贺啰俱舍啰波罗蜜多　布穰暝伽　三慕达啰　窣发啰拏
　　三末曳[合*牛]
　　论曰以一切如来无上菩提所生善戒波罗蜜多云海。普皆供养。结触地契已。复作是念。愿一切众生成就慈心无相恼害。离诸怖畏。彼此相视心生欢喜。以诸相好庄严其身。成就一切甚深法藏。作是思惟已。诵此密语。
　　唵　萨婆怛他揭多阿耨多罗摩诃达磨网(无可反)报陀　乞叉地波罗蜜多　布穰暝伽三慕达啰　窣发啰拏　三末曳[合*牛]
　　论曰以一切如来无上法大觉悟忍辱波罗蜜多云海。普皆供养。结金刚斗胜精进契已。作是思惟。愿一切众生修菩萨行。被精进坚固甲胄。作是念已诵此密语。
　　唵　萨婆怛他揭多僧(去)娑啰诃钵哩哆(当迦反去)伽摩诃毗离耶波罗蜜多布穰暝伽三慕达啰窣发啰拏三末曳[合*牛]
　　论曰以一切如来不舍生死大精进波罗蜜多云海。普皆供养。结三摩地胜上契。作是思惟。愿一切众生尽能调伏烦恼随烦恼怨仇。获得一切深禅定相。作是念已。诵此密语。
　　唵　萨婆怛他揭多阿耨多啰摩诃扫溪(企伽反)毗贺啰驮(田夜反)那婆啰蜜多　布穰暝伽三慕达啰窣发啰拏三末曳[合*牛]
　　论曰以一切如来无上大安乐住禅定波罗蜜多云海。普皆供养。结一切如来能授与一切众生愿者宝生契已。作是思惟。愿一切众生成就五种明处智。一切世间出世间智慧。普皆成就。得真实见。获得尽除烦恼所知障智。以辩才无畏等一切佛法。严饰其心。作是念已。诵此密语。
　　唵　萨婆怛他揭多　阿耨多罗。戛(更辖反)囇(力揩反)沙(烦恼也)宁耶(所知也)嚩啰拏(障)婆萨那(习气也)弭奈耶那(能调伏也)摩诃钵[口*栗](二合)穰(大慧也)波罗蜜多布穰暝伽　三慕达啰　窣发啰拏　三末曳[合*牛]
　　论曰以一切如来无上调伏净烦恼习气大慧波罗蜜多云海。普皆供养。结胜上三摩地契已。应当思惟。诸法真实性相。皆空无相无作。一切诸法悉皆如是。作是观已。诵此密语。
　　唵　萨婆怛他揭多　悟呬耶(密)摩诃钵哩钵底(修行)布穰暝伽　三慕达啰　窣发啰拏三末曳[合*牛]
　　论曰以一切秘密修行云海。普皆供养复应思惟。我今所出语言音声。令一切众生悉皆得闻。作是念已。诵此密语。
　　唵　萨婆怛他揭多婆袪(语言也)祢耶但那　布穰暝伽　三慕达啰　窣发啰拏三末曳[合*牛]
　　然后以金刚言词。应作歌咏颂曰。
　　金刚萨埵摄受故　　得为无上金刚宝
　　金刚言词歌咏故　　愿成金刚胜事业

　　复以金刚语言。应以清美音赞之颂曰。
　　于诸世界种类中　　能作尘数诸佛事
　　如来示现大神变　　随应显现种种身
　　无比不动常坚法　　悲体能除世间苦
　　能授悉地诸功德　　无比等力胜上法
　　无有譬喻等虚空　　少分功德尚无际
　　遍众生界胜悉地　　无比无量尽能成
　　常法清净由悲起　　愿力成就住世间
　　能为利乐无边际　　大悲为体常遍照
　　悲行不动不取灭　　游化三界授悉地
　　诸不可量尽通达　　虽已善逝现希奇
　　常住三世力无碍　　最上依怙无能超
　　能授一切三摩耶　　愿我速成胜悉地

　　如是赞已。若更有余胜妙赞颂。随意赞之。其赞咏法。晨朝当以洒腊音韵。午时以中音。昏黄以破音。中夜以第五音韵赞之。如不解者。随以清好音声赞叹。常应每日四时念诵。谓晨朝日午黄昏夜半也。应持四种数珠。作四种念诵。作四种者。所谓音声念诵二金刚念诵(合口动舌默诵是也)三三摩地念诵。心念是也。四真实念诵如字义修行是也由此四种念诵力故。能灭一切罪障苦厄。成就一切功德。四种数珠者。如来部用菩提子。金刚部用金刚子。宝部用宝珠。莲花部用莲子。羯磨部用杂宝间错为之。行者若能随顺瑜伽。修行三摩地念诵者。则无有时分限数。于一切时。无间作之。
　　次明供养饮食法。应以香洁种种饮食供养。若不能办。随力作已。复当心念。世间所有一一上妙饮食。种种珍果。蒲桃石榴诸非时浆。而作供养。若己身不获修供养者。即令明解此法弟子。如上作之。又以涂香烧香种种妙花灯鬘末利等(末利者以诸食饮果子等和水置瓶盆中是以施鬼神也)而作供养。复以幢幡缯盖上妙天衣。及余殊胜诸供养具。各以本密语加之。或加本部尊密语已(五部佛语是也)随其力能而供养之。行者欲求如来功德者。于坛场中。至心如上作供养时。当得亲见金刚萨埵。若不见者。更当至诚祈请。随行者为业力所感。或见诸佛或萨埵等已。即以其鬘而奉献之。尔时行者应自庆幸。以所献鬘置己顶上。加本部密语已。系其头上。当知是人。便能获得殊胜福报。行者修供养讫。即从坛出。取豆果饼饭胡麻屑诸花等。和水安瓶盆中。以欢喜心四方散之。施诸天鬼神眷属等。各以本密语施之。自在天密语曰。
　　唵遏哩赊(始俄反)你曳(平)萨婆诃
　　天帝释密语曰。
　　唵遏移达啰耶萨婆诃
　　火神密语曰。
　　唵遏姑娜曳(平)萨婆诃
　　琰魔王密语曰。
　　唵琰摩曳(平)萨婆诃
　　逻刹娑密语曰。
　　唵逻差(上)娑地婆哆曳(平)萨婆诃
　　诸龙及水神密语曰。
　　唵婆啰那(平)萨婆诃
　　诸风神密语曰。
　　唵缚夜微(亡子反)萨婆诃
　　诸夜叉密语曰。
　　唵药乞叉苾陀(田迦反上)达犁萨婆诃
　　又于此方施诸类鬼神密语曰。
　　密止密止毗舍遮南　萨婆诃　蛩蛩(愚勇反)部驮南　萨婆诃
　　如上作法施已。当净洗手漱口。还入坛中。礼一切佛及诸菩萨。如常念诵。
　　次明与金刚弟子。入坛场灌顶法。
　　其阿阇梨先已从师。如法具足受灌顶法。明解三摩耶轨则(其阿阇梨法度如则也)有是得者。应如是请。当具修威仪。于其师所。生如来想。合掌恭敬头面顶礼。手按师足。作是白言。尊者即是如来。即是执金刚。我今归依尊者。求学正等菩提。为金刚性净故。求学净戒律仪。惟愿尊者哀愍摄受。如诸最胜子。见有菩提种子众生。皆不舍置。我今已发菩提心。为欲建立不退转位故。求入曼茶罗。惟愿尊者慈悲教示令我尽见。受一切诸佛所共灌顶。被金刚宝莲花羯磨。及大部所有。诸胜妙事。愿皆摄取。悉授与我。令我身心清净。智慧明了。于大小乘有所深义。自然开解。于诸梵天帝释毗纽路陀等天。及彼部属鬼神茶吉尼等。我今为欲利益成熟一切众生施安乐故。愿我尽能摧伏彼等势力。愿我及一切众生。得离生死至涅槃处。如诸圣者相好具足入如来位者。云何当得。愿阿阇梨哀愍示诲。其阿阇梨知弟子堪与胜法。应当告言。如汝所请。我今依佛所教。能授与汝。应当一心谛听。心莫散乱。若散乱者。一切如来及金刚萨埵。所不加持。
　　次教发露忏悔。令自称己名。我某甲从无始劫来。以身语意。广作众罪。无量无边。我今于诸佛前。悉皆至心发露忏悔。不敢覆藏。我今忏悔。誓不更作愿罪消灭(具如广文)彼一切如来及诸佛子。甚深难入二种资粮无量功德。利乐一切世间者。我皆随喜。次令归依三宝。
　　诸部莲座天人师　　得大解脱超三界
　　功德圆满大悲者　　我皆至心尽归依
　　最胜慧者所住处　　劣乘怖之比稠林
　　能速灭除生死有　　我今归依最胜法
　　能除贪恚痴蛇毒　　以慧得出生死宅
　　起大悲心觉悟者　　敬礼归命众中尊

　　次教发菩提心。汝一心听。菩提心者。从大悲起。为成佛正因智慧根本。能破无明业报。能摧破魔怨。汝既能发大菩提心。应以心口相应发大誓愿。随我语说。我某甲为救度一切众生故。发无上菩提心。于三十七品助道法门。乃至六波罗蜜。誓愿具足无间修行。我所积集善根。悉皆回施一切众生。愿我及一切众生。皆得证悟甚深法门。心净广大。犹如虚空。以无功用。自在能办无量佛事。以平等大悲。种种方便。调伏利乐一切众生。皆令得入无余涅槃。于佛十力无畏不共法等。愿我与一切众生。悉皆同得。如是教已。令诸弟子各随尊卑。依次而坐。以清净恭敬不乱散心。合掌而住。其师或以密语。加其线索。系其左臂。或以涂香。或以心念。以此密语而护持之。密语曰。
　　唵　摩诃跋折啰迦(上)嚩遮(也)跋折哩句嚧(金刚作也)跋折啰跋折啰含(重引)
　　次以此密语。加涂香已。涂诸弟子掌中密语曰。
　　唵　跋折啰　健提(涂香也)虐(鱼伽反上)
　　涂香之时告弟子言。愿汝等具得一切如来戒定慧解脱解脱知见之香。
　　次以密语。加香白花。持以授。密语曰。
　　唵　跋折啰　补涩篦(花也)唵
　　如是告言。愿汝得一切如来三十二大丈夫相。
　　次持香炉。以此密语加之。熏弟子双手。密语曰。
　　唵　跋折啰　杜鞞(烧香)　婀
　　如是告言。愿汝获得一切如来大悲滋润妙色。次以此密语。加灯已。令弟子视之。密语曰。
　　唵　跋折啰噜伽你(光明也)
　　如是告言。愿汝等获得一切如来智慧光明。
　　次以如上笑仪式密语。加乌昙阿说他等树枝。以为齿木。复以摧破一切众生烦恼随烦恼。诸佛甚深智慧金刚剑密语。加其齿木。复令弟子。以掌中所受得花。令供养一切如来部中尊上首者。次授齿木。师自私记。勿令差错。令面向东嚼之。净洗漱已。所嚼齿木。当面掷之。师应观其齿木头所向处。以所嚼处为头。随所向方。多是其部。若向四隅。多是毗卢遮那部。若有立者。当知是最吉祥相。师既观已。施诸弟子。各随所安。应告之言。汝各端心而念。礼诸佛已。系心睡眠。求境界相。汝所见者。晨来具说。作是教已。令随意去。彼所见梦。晨于师所。如实说之。若境界颠倒。多妄想者。是不清净相。应取牛五种味。所谓乳酪酥粪尿等。相和净滤漉已。加金刚密语二十一遍。与之令服。若身心净者。取白檀水。同用金刚密语二十一遍令服。密语曰。
　　唵　跋折啰　邬陀迦　咤
　　如法服已。至其夜分。引至坛室门外。教令发露忏悔一切罪障。随喜回向一切功德。教作如上四种礼拜法已。
　　取赤色衣。与被。如著袈裟法。若出家人。合著乾陀色衣。以赤色帛。掩抹其眼。教与结金刚萨埵契。口授此心密语三遍。密语曰。
　　三摩耶　萨怛鑁
　　即教竖忍愿二度为针。以诸白花鬘或种种香花鬘。挂其针上。次当引入坛场门中。三遍授此密语。
　　三摩耶　吽
　　应告之言。汝今已入一切如来眷属部中。我今令汝生金刚智。汝等应知。由此智故。当得一切如来悉地事业。然汝亦不应与未入此等坛场人。说此法事。汝傥说者。非但违失汝三摩耶。自招殃咎耳。师应竖结萨埵金刚契。置弟子顶上告言。此是三摩耶金刚契。汝若辄向未入坛人说者。令汝头破裂。汝于我所。莫生疑慢。应当深生敬信。汝于我身。当如执金刚菩萨。我所教诲当尽奉行。若不尔者。自招其祸。或令中夭死堕地狱。汝应慎之。作是教已。汝今求请一切如来覆护。令金刚萨埵入其身心。其师又结金刚萨埵契。告言。此是三摩耶金刚。名为金刚萨埵。愿入汝身。以为无上金刚智。诵此密语。
　　跋折啰　薜舍　跋折啰　薜舍婀
　　次结嗔金刚拳。以忍愿二度相钩。诵上大乘三摩耶百字密语。以金刚语言。唱已掣开上契。由此密语功能力故。令弟子入金刚智。证殊胜慧。由此智故。悉能获得觉了一切众生若干种心。能知世间三世事业。能坚固菩提心。能灭一切苦恼。离一切怖畏。一切众恶不能为害。一切如来同共加持。一切悉地皆得现前。诸未曾有安乐胜事。不求自得。汝当深自庆幸。我今为汝略说功德胜事。于一切地位三摩地。陀罗尼神通三昧。诸波罗蜜力无畏等。由此法故。悉皆当得。所有未曾见闻。百千契经甚深义理。自然能解。汝今不久。自当证得诸佛真实智慧。何况下劣诸余悉地。说是语已。问言。汝见何等境界。若彼见白相者。应教最上悉地智。见黄相者。教义所生悉地智。见赤相者。教奉事供养悉地智。见黑相者。教阿鞞遮卢伽悉地智。见杂色者。教一切羯磨悉地智。若不见好色相者。即是罪障。应以钩罪障契。钩彼诸罪复以摧破诸罪契。而摧破之。钩罪契。经云。结金刚缚已。申忍愿为针。曲力进度于忍愿背作跋折啰股形。勿相柱著。又于进力度端。各想有穰(而伽反)字。以钩曳彼身中所有罪障。诵此密语。
　　唵　萨婆婆波迦(去)利洒儜　毗输驮那　三摩耶　跋折啰　[合*牛]穰　(而伽反上)
　　诵此密语时。想彼罪形。如鬼形状。黑色发竖即以二羽。诸度各各相钩。头入掌内。想以进力二度。钩夹彼罪。令入掌中。余度面各相捻。即申忍愿二度为针。于愿度端。想怛啰字。忍度端。想卓(知可反)字。又于字上。想生火焰。夹取彼罪。诵此密语。
　　唵　跋折啰　跛宁(执也)蜜萨普吒耶(摧破)萨婆婀播耶(一切恶趣也)漫陀那宁(系缚也)钵啰(二合)慕乞沙耶(解脱)萨婆播波(一切罪障也)揭底弊(毗耶反趣中)萨婆萨埵缚(无可反)南(一切众生)萨婆怛他揭多跋折啰三摩曳(平)吽怛啰(二合)吒
　　诵此密语已。用力捻之。如弹指法。右上左下。
　　论曰一切如来三摩耶。能解脱诸恶趣中一切众生。执金刚应摧破一切恶趣系缚。
　　如是次第。摧破彼诸罪已。复想以诸佛光明。净彼身心。四方阿閦鞞等。上方毗卢遮那。皆放清净光明。下方想金刚雄(上)字。放嗔怒光明而摧灭之。如是作法时。能令彼等。必定得见善境界相。当知彼等罪障皆得消灭。若彼罪障极重。不见好相。师应为说真实伽他。令其觉悟颂曰。
　　普贤法身遍一切　　能为世间自在主
　　无始无终无生灭　　性相常住等虚空
　　一切众生所有心　　坚固菩提名萨埵
　　心住不动三摩地　　精勤决定名金刚
　　我今说此诚实言　　惟愿世尊扶本愿
　　利众生事诸悉地　　慈悲哀愍为加持

　　说此偈已。复结金刚入契。诵婀字密语一百八遍契。经云。结金刚缚。以智定度。捻檀慧度本间。以进力度。少曲相拄是也如是作法已。又应问之。如无好相者。但可引入受三摩耶。不应与其灌顶　次当授此密语三遍。
　　唵　钵啰　底车(授也)跋折啰护(引)
　　诵此。教掷所挂鬘于坛中。随彼因业。鬘所著处。即令念诵其部密语当知速得成就。
　　次又授此密语三遍。令弟子所结三摩耶契。于其心上解之。密语曰。
　　唵　底瑟咤(愿住也)跋折啰涅哩掉(茶路反坚固)暝婆摩(为我常也)舍(式饿反)湿伐睹暝婆摩(为我恒常也)缬哩驮耶冥(为我心也)遏地底瑟咤(愿为加持也)萨婆悉地(一切成就也)者钵哩野车(及愿授与也)户含(二合)呵呵呵呵护(引)
　　论曰愿金刚常住坚固。加持我心。愿授与我一切悉地即取彼所掷花鬘。加此密语。
　　唵　钵啰底釳哩恨拏(摄授)怛嚩(无可反)缢摩含(二合)萨埵摩诃婆啰
　　论曰愿大力菩萨。摄授汝。诵此密语时。即以其鬘系彼头上。由系鬘故。得摩诃萨埵摄授速疾成就诸胜悉地。
　　次诵此密语。解所掩眼物。密语曰。
　　唵　跋折啰萨埵　萨嚩(无可切)焰帝提(为汝亲开目)斫具数(平眼也)伽咤那(开也)怛钵啰(专也)嗢伽咤野(令开)萨婆婀具毹(一切眼即)跋折啰斫具毹(金刚眼也)阿耨怛啰(无上也)系跋折啰吠舍(呼彼令观坛场也)
　　论曰金刚萨埵亲自专为汝。开五眼及无上金刚眼。
　　次呼弟子。遍示坛中诸部事相。由此法故。为一切如来之所护念。金刚萨埵常住其心。随彼所求。乃至执金刚身。无不获得。渐当得入一切如来体性法中。
　　次弟子灌顶。其灌顶坛。应在大坛天方门外。下至二肘。画粉作。四方正等。面开一门。于四隅内。画执跋折啰像。自在天方。名住无戏论。火天方角。名虚空无垢。罗刹方。名清净眼。风天方。名持种种绮丽衣。中央画大莲花。其花八叶。台蕊具足。花外周围。画月轮相。光芒外出。正方四叶。画四菩萨。各乘昔愿殊胜力者。帝释方叶。名陀罗尼自在王。琰罗方。名发正念。龙方。名乐利众生。夜叉方。名大悲者。四隅叶上。画四使者。自在天方。名修转胜行。火天方。名能满愿者。罗刹方。名无染著。风天方。名胜解脱。于花台上。想有婀字(义如前列)于婀字上。想一圆点(真如圆寂法身涅槃义也)余供养幡花庄严。一如大坛法式。应作是念。我今为某甲善男子灌顶。惟愿诸佛菩萨降临道场。受我供养。谛想所请佛菩萨众。皆来集会。移大坛中宝瓶。随本方角置之。又于坛周围界外。想四轮使四净人。持上宝瓶。住月轮中。帝释方人。想如普贤。琰罗方人。想如弥勒。龙方人。想如灭诸障碍。夜叉方人。想如离诸恶趣。即引所灌顶者。入帝释方门。坐莲台上。以种种杂花涂香烧香油灯幡盖清妙音乐。而以供养。如不办者。随力作之。所以尔者。是人坐佛位处故。复以种种歌咏赞叹。令其殷重生欢喜心。说此颂曰。
　　诸佛睹史下生时　　释梵龙神随侍卫
　　种种胜妙吉祥事　　愿汝今时尽能获
　　迦毗罗卫诞释宫　　龙王澍沐甘露水
　　诸天供养吉祥事　　愿汝灌顶亦如是
　　金刚座上为群生　　后夜降魔成正觉
　　现诸希有吉祥事　　愿汝此座悉能成
　　波罗奈苑所庄严　　为五仙人开妙法
　　成就无量吉祥事　　愿汝今时咸证获

　　若更有余赞叹。随意作之。劝发胜心。令生利喜。
　　次应与其灌顶。先想弟子顶有婀字。上有圆点。义同前释。字放光焰炽然赫奕。又想弟子心中。有月轮相。内有八叶莲花。台上亦有婀字。若得金刚部。于婀字内想有跋折啰。得宝部者。有宝珠。莲花部。有莲花。羯磨部。有羯磨跋折啰。毗卢遮那部。想窣睹波。师应想己身如毗卢遮那像。执弟子所得部瓶(如来部瓶。若是画像坛。即随有空处。置之。若手印坛。即于坛上。置之)各想其部物体在瓶水内。如跋折啰宝珠等。各令结其所得部契。置其顶上。诵其部密语七遍。而用灌之。金刚部密语曰。
　　唵　跋折啰　萨埵阿毗诜者(灌顶也)吽
　　宝部密语曰。
　　唵　跋折啰啰　怛那阿毗诜者　怛啰
　　花部密语曰。
　　唵　跋折啰　达磨阿毗诜者　缬利
　　业部密语曰。
　　唵　跋折啰　羯磨阿毗诜者　婀
　　于彼额上。想有攞字。色相如金。想两目上各有啰(上)字。其色如火。上生光焰。其二足间。想种种色为法轮相。八福庄严。次诵萨埵金刚心密语。加涂香已。涂彼胸前。所以作法加持者。为令弟子。成金刚萨埵故。
　　次以如上所说。头上作五处置契法已。复结毗卢遮那契。诵本密语。置于彼心上。次喉次顶上已。即应谛想一切如来秘密胜上头加彼头上。即结如所说四种鬘。各随其部法。以系其额。若作阿阇梨灌顶法者。应次第如上法。遍用五瓶。以四种鬘。鳞次以系其额。如是作已。引出坛外。换去湿服。别著净衣。若是刹利居士。著本上衣。即于坛内。置下小床。以儭其湿。引入坐已师以观羽。执五股拔折啰。授其双手。应以种种方便言词。开诱安慰。为说颂曰。
　　诸佛金刚灌顶仪　　汝已如法灌顶竟
　　为成如来体性故　　汝应受此金刚杵

　　说此偈已诵密语曰。
　　唵　跋折啰　祢钵提(尊主)微(亡桂反体性也)怛鑁阿鞞诜者弭(我今灌顶)底瑟咤(住)跋折啰三摩曳萨怛鑁(汝为三摩耶也)
　　论曰汝已灌顶。获得金刚尊主竟。此跋折啰。常住汝所。为三摩耶。
　　复收取金刚杵。若是宝部者。又于跋折啰上。想有宝珠。余部仿此。诵前偈时。应改初句金刚字。为宝珠字。诸部准此改之。
　　次于弟子本名上。加金刚字。作名呼之。应诵此密语。
　　唵　跋折啰　萨怛鑁磨含(二合汝也)阿毗诜者冥(我灌顶也)跋折啰　娜莽(以名号也)毗晒迦多(灌顶)系(呼声)跋折啰　那莽(某甲)
　　论曰我与汝灌顶讫。以金刚名号。与汝作字。汝名金刚某甲。若是余部。式加宝珠莲花等。作字呼之。其人若受阿阇梨法者。但以本所得部。为名。若须改旧名者。随意所乐。任择诸波罗蜜胜名作之。
　　又以香花种种供具。供养所灌顶者。师应执小金杵子。如治眼法。拭其两目。而告之言。善男子世间医王。能治眼翳。诸佛如来。今日为汝开无明翳。亦复如是。为令汝等。生智慧眼见法实相故。
　　次复执镜。令其观照。为说诸法性相。说此偈言。
　　一切诸法性　　垢净不可得
　　非实亦非虚　　皆从因缘现
　　应当知诸法　　自性无所依
　　汝今真佛子　　应广利众生

　　次复收取金刚杵。师于弟子。当生恭敬。此人能绍诸佛种故。师应授以商佉。作是告言。自今已后。诸佛法轮。汝应转之。当吹无上法螺。令大法声遍一切处。不应于此法中而生疑怖。于诸密语究竟清净修行理趣。汝应广为众生方便开示。善男子谛听。若能如是作者。一切如来皆知此人能报佛恩。是故于一切时处。一切持金刚者之所卫护。令汝安乐。
　　次应引起。至大坛前。为说三摩耶。令其坚固。告言善男子汝应坚守正法。设遭逼迫恼害乃至断命。不应舍离修菩提心。于求法人不应悭吝。于诸众生有少不利益事。亦不应作。此是最上句义。圣所行处。我今具足为汝说竟。汝当随顺如说修行。弟子应自庆幸合掌顶受。
　　又执五股金刚杵。而授与之告言。此是诸佛体性。金刚萨埵手所执者。汝应坚护禁戒。常畜持之。弟子受已。授此决定要誓密语。令其诵之密语曰。
　　唵　萨婆怛他揭多悉地　跋折啰三摩耶底瑟咤(愿住)翳沙(今也)怛嚩(亡可反)含(尤甘反于我)驮啰野冥(我今持也)跋折啰　萨埵系(形以反)系系系吽
　　论曰一切如来金刚萨埵成就三摩耶。愿住我所。我常守护。如是作法已。所有一切漫茶啰。秘密三摩耶智。师应教授。若弟子于三摩耶契。有退失者。师应遮制莫令毁坏。弟子于师。应恭敬尊重。莫见师短。于同学所。莫相嫌恨。应告之言。汝于一切众生。常生慈愍。哀矜示诲莫生厌离。为说偈言。
　　三界极重罪　　不过于厌离
　　汝于贪欲处　　应生厌离心

　　欲令弟子坚持欢喜故。为说偈言。
　　此等三摩耶　　诸佛为汝说
　　守持善爱护　　当如保身命

　　弟子受师教已。顶礼师足白言。如师教诲。我誓修行。
　　复应为诸已灌顶弟子。令其圆满寂静法故。为除其灾障故。应与作护摩法。于灌顶坛火天方。不应绝远。作四肘坛。高一磔手。中凿君茶。径圆一肘。深十二指。好净泥拭。两重作椽。内椽高阔各一指。外椽高阔各有四指。底须平正。即于其底。泥作轮像。式跋折啰像。柄向南出。如世丁字。柄长四指。阔亦四指。横头长八指。高阔各四指。次外作土台。形如莲叶。次外敷师坐位。君茶周围布吉祥草。为圣众坐位。洒净香水。敷草洒水。皆顺转作。应以酥酪乳蜜乳糜饼果五谷者谓稻谷菉豆油麻小麦等是。取吉祥树为柴。如无此树。取有白汁树代之。谓谷桑等是。齐整短截。别取小枝如拇指大。长十二指。一百八枚。酥谷及柴。并置台右。若不能凿作君茶即以赤色画其形状。中安火炉。余如上若。师北面坐。引诸弟子。左次列跪。取先净火。或新钻者。以香水二具。置其台上。一供养佛菩萨。一供火天洒水作净。置君茶内。已诵此密语。
　　南莫三漫多　跋折啰南怛[口*賴]旃茶摩诃路洒那萨发啰耶　[合*牛]唅(引)摩含(二合)
　　诵此密语三遍。净水洒火。并洒茅草诸供具等。
　　次即然火。勿以口吹。当以物扇。取白檀香泥。遍涂君茶。以白香花。散台四面。于火焰中。想有啰(上)字。变为火天。白色发黄。三目四臂。右边二手。一执君持。一手执杖。左边二手。一无畏相(直前舒掌竖掌向外)一捻数珠。想火天身遍生火焰。次执香炉。请佛菩萨。所请法式。如大坛中说。谛想诸佛菩萨。皆来赴会。坐吉祥草。其师观羽作无畏相。止羽握腕。如臂钏像。即召火天。诵此密语。
　　唵　婀揭娜多曳(平)你卑(必迦反)你跛耶　你嚩(无可反)湿尾穰(而佉反上)系哩　使萨哆三摩釳哩呬(上)怛嚩(无可反)婀虎低摩贺嚂婀萨民　散你系睹婆嚩　唵　阿揭娜曳贺卑(卑迦反)劫弊(毗迦反)婆呵那耶你卑(必也反)你跛耶　萨婆诃
　　诵此密语时。想有火天。来依如上所想身中。即以香水。弹手洒火。次执祭杓。酌上酥油乳蜜等物。各三杓。以沃火中。以祭火天。或和杂一处。共酌三杓。亦得。祭时每杓诵此密语一遍。密语曰。
　　纳莫三漫多勃陀南　唵婀伽娜曳(平)萨婆呵
　　师以止羽执金刚杵。以檀度。钩弟子观羽智度。别以小杓。如前沃火。人各各二十一杓。一一心念诸佛菩萨及火天。于五部中心密语。随喜诵之。一杓一遍。以用供养若须除灾者。诵此密语。
　　纳莫三漫多　勃驮南　婀摩诃扇地(平)伽多摩诃扇陀迦罗钵唎舍忙达摩涅哩若(人者反)多萨破婆窣睹婆达摩三漫多　钵啰多萨婆诃
　　一一弟子准此作之。若阿阇梨法。加诵之至一百八遍。又以酥油乳蜜等。相拌和已。小杓酌之。数至一百八遍。沃火供养。每杓诵上大乘三摩耶百字密语一遍。若意欲别须供养诸菩萨等。即各随诵本心密语。或三七。七七。随意沃之。以上一百八枚小柴。一一两头。刺酥蜜中。时时投火。所作法已。次应供养给施如上所说座后外八方诸天神眷属等。准前诵密语法。酌沃火中。如是作已。师出洗手。还归本座。如前酌三杓。供养火天讫。告弟子言。汝已具足得灌顶法。假使以诸世间种种供养。不如己身奉施诸佛菩萨。汝应各发如是心。令诸弟子各自发愿已。师应手执香炉。遍供养佛菩萨及火天已。即诵密语。请归本处。即从座起。就大坛位。告弟子言。诸佛为利益一切众生故。说此殊胜福田妙法。汝应随力。各办香花。供养大众。能令汝得无量果报。复为供养一切如来及金刚部众。应以羯磨契。及三摩耶契如上供养。复以金刚赞叹密语。作四种密供养法已。诵此伽他曰。
　　金刚萨埵摄授故　　得成无上金刚宝
　　今以金刚法歌咏　　愿为我作金刚事

　　复以金刚舞合掌。及金刚戏笑等。作密供养法。
　　次应手执香花。供养外坛圣众已。告诸弟子言。汝等各随力能。供养诸佛。彼等修供养毕。为欲护诸弟子身故。应于诸佛菩萨所。请所献花香果饼等少分。各各分赐诸弟子。复令重作要誓。如上所说。不得辄说此法。作教诫已。令弟子各还本位。师即随力。如常念诵礼赞已。即请坛中佛菩萨。及眷属等。归本土。即竖结萨埵金刚契。诵此密语。
　　唵　讫哩睹嚩(已作胜上也)萨婆萨埵(一切众生也)遏他(利益)悉提(成就)捺多(授与也)曳(入)他努(随愿)伽[木*奢]达凡(三合归还)勃陀蜜洒盐(佛国土)布那啰虐(鱼伽反上)么娜耶微(无桂反复垂降赴也)唵跋折啰　萨埵牟
　　论曰已作胜上利益成就。授与一切众生竟。愿一切诸佛菩萨。归还本国。若重请召。惟愿降赴。
　　此契及密语。一切坛中。请佛菩萨诸部眷属还本处者。皆悉用。

　　金刚顶瑜伽中略出念诵经卷第四


