  金刚顶瑜伽金刚萨埵五秘密修行念诵仪轨
　　唐 不空译




　　金刚顶瑜伽金刚萨埵五秘密修行念诵仪轨

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　如金刚顶经百千颂十八会瑜伽。演顿证如来内功德秘要。夫修行菩萨道。证成无上菩提者。利益安乐一切有情以为妙道。一切有情沉没流转五趣三界。若不入五部五密曼茶罗。不受三种秘密加持。自有漏三业身。能度无边有情。无有是处。五趣有情三界所摄。所谓欲界色界无色界。色无色界修行出三界道。别解脱定慧以为增上缘。其上二界由定地所摄故。欲界无禅是散善地。设有修定轨则。仍假藉头陀苦行。依七方便。由根羸劣。无学缘觉果尚自难成。何况十地大普贤地。及证成毗卢遮那三身普光地位。二乘之人虽证道果。不能于无边有情。为作利益安乐。于显教修行者。久久经三大无数劫。然后证成无上菩提。于其中间十进九退。或至七地。以所集福德智慧。回向声闻缘觉道果。仍不能证无上菩提。若依毗卢遮那佛自受用身所说内证自觉圣智法。及大普贤金刚萨埵他受用身智。则于现生遇逢曼茶罗阿阇梨。得入曼茶罗。为具足羯磨。以普贤三摩地。引入金刚萨埵入其身中。由加持威神力故。于须臾顷。当证无量三昧耶无量陀罗尼门。以不思议法。能变易弟子俱生我执法执种子。应时集得身中一大阿僧祇劫所集福德智慧。则为生在佛家。其人从一切如来心生。从佛口生。从佛法生。从法化生。得佛法财(法财谓三密菩提心教法)才见曼茶罗。能须臾顷净信。以欢喜心瞻睹故。则于阿赖耶识中。种金刚界种子。具受灌顶受职金刚名号。从此已后。受得广大甚深不思议法。超越二乘十地。此大金刚萨埵五密瑜伽法门。于四时行住坐卧四仪之中。无间作意修习。于见闻觉知境界。人法二执悉皆平等。现生证得初地。渐次升进。由修五密。于涅槃生死不染不著。于无边五趣生死。广作利乐。分身百亿。游诸趣中成就有情。令证金刚萨埵位。瑜伽者在闲静山林。或于精室或随所乐之处。当礼四方如来。以身供养诵本真言。由舍身故。则舍三业有漏之体。则成受三世无碍律仪戒。次于空中想一切诸佛菩萨众会。然后右膝著地。结金刚起印诵其真言。心当思惟。令一切如来不应贪现法乐住。唯愿哀愍不越本誓。加持覆护。当对圣众发露忏悔。随喜劝请复发五种大愿。则结金刚萨埵跏谓以右脚押左。当结定印诵无上正等菩提心。真言曰。
　　唵(引)萨嚩(无可反)喻(引)誐唧多母答播(二合引)那野(引)弭
　　由诵此真言故。一切如来令瑜伽者。获得不退转能摧一切魔冤。是人等同大菩萨及诸如来。瑜伽者作是思惟。我应发金刚萨埵大勇猛心。一切有情具如来藏性。普贤菩萨遍一切有情故。我令一切众生证得金刚萨埵位。
　　又作是思惟。一切有情金刚藏性。未来必获金刚灌顶故。我令一切有情速得大菩萨灌顶地。证得虚空藏菩萨位。
　　又作是思惟。一切有情妙法藏性。能转一切语言故。我令一切众生得闻一切大乘修多罗藏。证得观自在菩萨位。
　　又作是思惟。一切有情羯磨藏性。善能成办一切事业故。我令一切众生于诸如来所。作广大供养。证得毗首羯磨菩萨位。
　　又作是思惟。一切有情既具四种藏性。获得四大菩萨之身。以我功德力如来加持力及以法界力。愿一切有情速证清净毗卢遮那身诵真言曰。
　　唵(引)萨嚩(无可反一)怛他(去引)誐多商斯跢萨嚩(入)萨怛嚩(二合)南(引)萨嚩悉驮药三(去)波你演(二合)怛他(去引)[卄/(阿-可+辛)/木]怛舍者(二合)地底(丁以反)瑟姹(二合)担
　　即结金刚合掌印。
　　二手掌合十指相交右押左诵真言曰。
　　唵(引)嚩惹烂(二合引)惹理
　　由结此印故。十波罗蜜圆满。成就福德智慧二种资粮。
　　次结金刚缚印。准前金刚合掌。便外相叉作拳诵真言曰。
　　唵嚩(入)惹啰(二合)满驮
　　由结此印即成金刚解脱智。次结金刚缚。三拍自心诵真言曰。
　　唵(引)嚩(入)惹啰(二合)满驮怛啰(二合)吒
　　由结此印故。能摧身心所覆蔽十种烦恼。则召一切印。处在身心。随顺行者成办众事。一切印者。所谓大智印三昧耶智印法智印羯磨智印。次结金刚阿尾舍印。二羽金刚缚。屈禅智各置戒方间诵真言曰。
　　唵嚩惹啰(二合引)吠(无闭反)奢恶
　　由结此印。令四智印发挥。有大威力速得成就。次结金刚拳三昧耶印。准前印屈进力捻禅智背诵真言曰。
　　唵嚩(入)惹啰(二合)母瑟置(二合)鑁(无感反)
　　由结此印。能缚坚固一切印(一切印者是四印也)常于行者身心之中而不散失。次结三昧耶印。二手金刚缚。合竖二中指安于当心诵真言曰。
　　三(去)每耶萨怛鑁(无感反三合)
　　结契诵真言已。于背后想有月轮以为圆光。身处其中。想金刚萨埵。
　　由结此印及诵真言故。大智印等一切部中所结一切印。一切如来身口意金刚印。功不虚弃无敢违越。若诵一千遍结。一切印皆得成就。次结大三昧耶真实印。二羽金刚缚。忍愿入掌相交合。檀慧禅智面相合。如独股金刚杵。以忍愿触于心上诵真言曰。
　　三(去)每耶解(引)素罗多萨怛鑁(三合同上)
　　由结此印触心故。金刚萨埵遍入身心。速与成就。意欲希望诸愿皆得。次结金刚萨埵大智印。即解次前印。二羽各作金刚拳。左手置于胯。右手调掷金刚杵势。置于心上。右脚押左诵真言曰。
　　嚩惹啰(二合)萨怛舞(二合引)憾
　　诵已想自身为金刚萨埵。处大月轮坐大莲华。五佛宝冠。容貌熙怡身如月色。内外明彻。生大悲愍拔济无尽无余众生界。令得金刚萨埵身。三密齐运量同虚空。
　　由持瑜伽大智印相应故。设若越法。具造重罪并作诸障。持彼大智印故。一切如来供养恭敬。若有人礼拜供养尊重赞叹者。则同见一切如来及金刚萨埵。当住此大智印。则于身前想金刚萨埵智身如自身。观以四印围绕。同一月轮同一莲华。各住本威仪执持标记。各戴五佛宝冠。瑜伽者专注身前金刚萨埵。心不散动即诵真言曰。
　　嚩惹啰(二合)萨怛嚩(二合)恶
　　由诵此真言故。金刚萨埵当阿尾舍显现。次诵真言曰。
　　嚩惹啰(二合)萨怛嚩(二合)捺哩(二合)奢
　　由诵此真言故。令定中见金刚萨埵。了了分明。即诵四字明曰。
　　惹吽(引)鑁斛
　　由诵此真言故。金刚萨埵智身。令召令入令嚩令喜。与瑜伽者定身交合一体。
　　次结素啰多印。二羽金刚缚。右大指入左虎口中。乃于心额喉顶四处加持。各诵真言一遍素啰多萨怛鑁(三合)。
　　由此印加持故。四波罗蜜身各住本位。常恒护持。
　　次结五佛宝冠印。
　　二羽金刚缚。忍愿并竖合。屈上节如剑形。进力附著忍愿背。以印置于顶上。次置发际次置顶右。次置顶后次置顶左。各诵真言一遍真言曰。
　　唵(引)萨嚩怛他(去引)[卄/(阿-可+辛)/木]多啰怛曩(二合引)阿毗洒迦恶(入引)
　　由结此印故。获得一切如来金刚萨埵灌顶位。次结金刚鬘印。二羽金刚拳。额前相绕结。二羽分。脑后又结。便从檀慧徐徐开。如垂冠缯帛诵真言曰。
　　唵缚惹啰(二合)么(引)攞(引)阿毗诜者[牟*含]鑁
　　即结甲胄印。遍身擐甲。次结欢喜印。二羽平掌拍令欢喜诵真言曰。
　　嚩惹啰(二合)暏瑟耶(二合)斛(引)
　　次结前金刚萨埵大智印诵根本真言曰。
　　唵摩贺(引)素佉嚩惹啰(二合)萨怛嚩(二合)惹(入)吽鑁斛(引)鑁斛素刺多萨但鑁(三合)
　　次应结四秘密羯磨印。即诵金刚歌赞。此赞四句每结一印。当诵一句赞曰。
　　萨嚩弩啰(引)誐素佉娑怛么(二合)曩萨怛鑁(三合一)嚩日啰(二合)萨怛缚(二合)钵啰(二合)莫素啰答(奴合反)婆嚩冥(二)摩贺(引)素佉涅哩(二合)住掣野诺(三)钵啰(二合)底跛[亭*也]悉地也(二合)攞钵曩多(四入)
　　次作欲金刚印。二羽金刚拳。左羽想执弓。右羽持箭如射势。即成此尊。印身称真言曰。
　　萨嚩(引)弩啰誐素佉萨怛摩(二合)曩娑
　　次结计里计罗。印准前印。二拳交抱于胸。即成此尊。印身诵真言曰。
　　萨怛鑁(二合)嚩日啰(二合)萨怛嚩(二合)跛啰莫素啰多(入)
　　次结爱金刚印。准前二金刚拳。左拳承右肘。竖右臂如幢势。即成此尊。印身诵真言曰。
　　萨嚩冥摩诃(引)素佉涅里(二合)住掣野诺
　　次结金刚慢印。二金刚拳各安[膫-(日/小)+(夸-大)]。以头向左小倾如礼势。即成此尊。印身诵真言曰。
　　钵啰(二合)底跛[亭*夜]悉地也(二合)左攞虞钵啰(二合)曩多(入)
　　次结五秘密三昧耶印。即结金刚萨埵三昧耶印。作金刚缚。屈忍愿入掌相合如前。禅智檀慧各相拄。如独股金刚杵。诵真言曰。
　　素喇多萨怛鑁
　　由结此印诵真言故。神通寿命威力相好。等同金刚萨埵。
　　次结欲金刚三昧耶印。准前印屈进力上节。甲背相合。以禅智并押其上诵真言曰。
　　惹(入)嚩惹啰(二合)捺哩(二合)瑟致(二合)娑(引)野计么吒(去声)
　　由结此印故。能断微细无明住地烦恼。即结计里计罗三昧耶印。准前印右智押左禅相交诵真言曰。
　　吽(引)嚩(入)惹啰(二合)计理(引)抧犁吽(引)
　　由结此印故。能拔济护持一切受苦众生界。皆获大安乐三摩地。
　　次结爱金刚三昧耶印。准前印进力互相握忍愿。进力并合如眼势。竖戒方相合。檀慧亦然诵真言曰。
　　鑁嚩(入)惹哩(二合)抳(轻)娑么(二合)啰喇吒
　　由结此印故。获得大悲解脱。怜愍一切有情犹如一子。皆起拔济安乐之心。
　　次结金刚慢三昧耶印。用次准前触其二股先右次左诵真言曰。
　　斛嚩惹啰(二合)迦(去引)迷湿拂(二合)哩怛囕(二合引)
　　由结此印故。获得大精进波罗蜜。刹那能于无边世界一切如来所。作广大供养。
　　次住金刚萨埵三昧耶。诵印大乘现证百字真言曰。
　　唵嚩日啰(二合)萨怛嚩(二合)三么耶么弩播(引)攞野嚩日啰(二合)萨怛嚩(二合)底尾(二合)弩跛底瑟姹(二合)涅哩(二合)住弭婆嚩素睹史喻(二合)冥婆嚩阿弩啰讫睹(二合)冥婆嚩素补史喻(二合)冥婆嚩萨嚩悉朕冥钵啰(二合)也瑳萨嚩迦么素左冥质多室利(二合)药句噜吽呵呵呵呵斛婆誐梵萨嚩怛他(引)[卄/(阿-可+辛)/子]多嚩日啰(二合)么弥闷左嚩日哩(二合)婆缚摩诃(引)三摩耶萨怛嚩(二合)恶
　　即入金刚萨埵三摩地。并结大智印。诵大乘现证金刚萨埵真言曰。
　　嚩惹啰(二合)萨怛嚩(二合)
　　或住大智印。或持数珠无限念诵。勿令疲顿。由住三摩地诵此真言故。现世证得无量三摩地。亦能成本尊之身。一切如来现前。证得五神通。游历十方一切世界。广作无边有情利益安乐等事。瑜伽者行住坐卧。常以四眷属而自围绕。处大莲华同一月轮。金刚萨埵者是普贤菩萨。即一切如来长子。是一切如来菩提心。是一切如来祖师。是故一切如来。礼敬金刚萨埵。如经所说。
　　金刚萨埵三摩地　　名为一切诸佛法
　　此法能成诸佛道　　若离此更无有佛

　　欲金刚者。名为般若波罗蜜。能通达一切佛法。无滞无碍犹如金刚能出生诸佛。金刚计里计罗者。是虚空藏三摩地。与无边众生安乐。拯拔无边众生溺贫匮泥者。所求世出世间希愿皆令满足。爱金刚者。是多罗菩萨。住大悲解脱。愍念无边受苦有情。常怀拔济施与安乐。金刚慢者。是大精进波罗蜜。住无碍解脱。于无边如来广作佛事。及作众生利益。欲金刚持金刚弓箭。射阿赖耶识中一切有漏种子。成大圆镜智。金刚计里计罗抱金刚萨埵者。表净第七识妄执第八识。为我痴我见我慢我爱。成平等性智。
　　金刚萨埵住大智印者。从金刚界至金刚铃菩萨。以三十七智成自受用他受用果德身。爱金刚者持摩竭幢。能净意识缘虑于净染有漏心。成妙观察智。金刚慢者。以二金刚拳置[膫-(日/小)+(夸-大)]。表净五识质碍身。起大勤勇。尽无余有情。皆顿令成佛。能净五识身成成所作智。欲金刚者是慧眼。观察于染净分依他性。知一切法非有非无。金刚计里计罗者。以无染智。观察净分依他。与果德位中圆成不即不异。知一切法与菩提涅槃不即不异。金刚萨埵者。是自性身。不生不灭量同虚空。则是遍法界身。爱金刚者。以大悲天眼。观见一切有情身中普贤体不增不减。金刚慢者。以清净无碍肉眼。观一切有情处在异生位。虽尘劳覆弊本性清净。若与大精进相应。即得离垢清净。金刚萨埵者是毗卢遮那佛身。欲金刚是金刚波罗蜜。计里计罗是宝波罗蜜。金刚爱是法波罗蜜。金刚慢是羯磨波罗蜜。金刚萨埵者即彼薄伽梵阿閦如来。欲金刚者即是金刚萨埵。计里计罗者即是金刚王。爱金刚者即是金刚爱。金刚慢者。即是金刚善哉。
　　金刚萨埵者即彼薄伽梵宝生如来。欲金刚者即是金刚宝。计里计罗者即是金刚日。爱金刚者即是金刚幢。金刚慢者即是金刚笑。
　　金刚萨埵者即彼薄伽梵观自在王如来。欲金刚者即是金刚法。计里计罗者即是金刚利。爱金刚者即是金刚因。金刚慢者即是金刚语。
　　金刚萨埵者即是彼薄伽梵不空成就如来。欲金刚者即是金刚业。计里计罗者即是金刚护。爱金刚者即是金刚药叉。金刚慢者即是金刚拳。内四供养者即彼四眷属。外四供养者亦彼四眷属。欲金刚以菩提心箭。钩召一切有情。安置佛道。计里计罗抱印。为大方便金刚乘。令证不染智。以爱金刚摩竭幢。为大悲金刚锁。经无量劫处于生死。心不移易。度一切众生以为其道。金刚慢者。以大精进为般若金刚铃。警悟在无明窟宅随眠有情。普贤曼茶罗不离五身。降三世曼茶罗即同金刚界。莲华部遍调伏曼茶罗依此例之。宝部一切义成就亦同此说。
　　金刚萨埵五密即为如来部。是即金刚部。是即莲华部。是即宝部。五身同一大莲华者。为大悲解脱义。同一月轮圆光者。为大智义。是故菩萨由大智故。不染生死。由大悲故不住涅槃。如经所说。有三种萨埵。所谓愚萨埵智萨埵金刚萨埵。以金刚萨埵简其二种萨埵。修行得此金刚乘人。即名金刚萨埵。是故菩萨胜慧者。乃至尽生死。恒作众生利。而不趣涅槃。以何等法能得如此。是故般若及方便。智度所加持。诸法及诸有。一切皆清净。诸法及诸有名为人法二执。是故欲等调世间。令得净除故。有顶及恶趣。调伏尽诸有。由住虚空藏三摩地。于人法二执。皆悟平等清净犹如莲华。是故如莲性清净。本洁不为垢所染。诸欲性亦然。不染利群生利群生者。作安乐利益。事居大自在位。是故大欲得清净。大安乐富饶。三界得自在。能作坚固利益坚固利益者。菩提心为因。因有二种。度无边众生为因。无上菩提为果。复次大悲为根。兼住大悲心。二乘境界风所不能动摇。皆由大方便。大方便者三蜜金刚以为增上缘。能证毗卢遮那清净三身果位。

　　金刚顶瑜伽金刚萨埵五秘密修行念诵仪轨


