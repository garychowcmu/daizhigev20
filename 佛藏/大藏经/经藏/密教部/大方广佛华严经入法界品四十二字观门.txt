  大方广佛华严经入法界品四十二字观门
　　唐 不空译




　　大方广佛华严经入法界品四十二字观门

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译
　　尔时善财童子从天宫下。向迦毗罗城。至善知众艺童子所。头顶礼敬于一面立。白言圣者。我已发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能教诲。愿为我说。时彼童子告善财言。善男子我得菩萨解脱。名善知众艺。我恒称持入此解脱根本之字。
　　　阿上字时名由菩萨威德入无差别境界般若波罗蜜门。悟一切法本不生故。
　　　啰字时。入无边际差别般若波罗蜜门。悟一切法离尘垢故。
　　　跛字时。入法界际般若波罗蜜门。悟一切法胜义谛不可得故。
　　　左轻呼字时入普轮断差别般若波罗蜜门。悟一切法无诸行故。
　　　曩舌头呼字时。入无阿赖耶际般若波罗蜜门。悟一切法性相不可得故。
　　　攞字时。入无垢般若波罗蜜门。悟一切法出世间故。爱支因缘永不现故。
　　　娜字时。入不退转加行般若波罗蜜门。悟一切法调伏寂静真如平等无分别故。
　　　么字时。入金刚场般若波罗蜜门悟一切法离缚解故。
　　　拏上字时。入普遍轮般若波罗蜜门。悟一切法离热矫秽得清凉故。
　　　洒字时。入海藏般若波罗蜜门。悟一切法无挂碍故。
　　　嚩字时。入普遍生安住般若波罗蜜门。悟一切法言语道断故。
　　　多上字时。入照曜尘垢般若波罗蜜门。悟一切法真如不动故。
　　　野字时。入差别积聚般若波罗蜜门。悟一切法如实不生故。
　　　瑟吒二合上字时。入普遍光明息除热恼般若波罗蜜门。悟一切法制伏任持相不可得故。
　　　迦上字时。入差别种类般若波罗蜜门。悟一切法作者不可得故。
　　　娑上字时。入现前降霔大雨般若波罗蜜门。悟一切法时平等性不可得故。
　　　莽轻呼字时。入大迅疾众峰般若波罗蜜门。悟一切法我所执性不可得故。
　　　誐字时。入普遍轮长养般若波罗蜜门。悟一切法行取性不可得故。
　　　他上字时。入真如无差别般若波罗蜜门。悟一切法处所不可得故。
　　　惹字时。入世间流转穷源清净般若波罗蜜门。悟一切法能所生起不可得故。
　　　娑嚩二合字时。入念一切佛庄严般若波罗蜜门。悟一切法安隐性不可得故。
　　　驮字时。入观察法界道场般若波罗蜜门。悟一切法能持界性不可得故。
　　　舍字时。入随顺一切佛教般若波罗蜜门。悟一切法寂静性不可得故。
　　　佉上字时入现行因地智慧藏般若波罗蜜门。悟一切法如虚空性不可得故。
　　　讫洒二合字时。入决择息诸业海藏般若波罗蜜门。悟一切法穷尽性不可得故。
　　　娑多二合上字时。入摧诸烦恼清净光明般若波罗蜜门。悟一切法住持处非处令不动转性不可得故。
　　　娘轻呼上字时。入生世间了别般若波罗蜜门。悟一切法能所知性不可得故。
　　　啰他二合上字时。入逆生死轮智道场般若波罗蜜门。悟一切法执著义性不可得故。
　　　婆引去字时。入一切宫殿道场庄严般若波罗蜜门。悟一切法可破坏性不可得故。
　　　磋上字时。入修行加行藏盖差别道场般若波罗蜜门。悟一切法欲乐覆性不可得故。
　　　娑么二合字时。入现见十方诸佛旋般若波罗蜜门。悟一切法可忆念性不可得故。
　　　诃嚩二合字时。入观察一切众生堪任力遍生海藏般若波罗蜜门。悟一切法可呼召性不可得故。
　　　哆娑二合字时。入一切功德海趣入修行源底般若波罗蜜门。悟一切法勇健性不可得故。
　　　伽去字时。入持一切法云坚固海藏般若波罗蜜门。悟一切法厚平等性不可得故。
　　　姹上字时。入愿往诣十方现前见一切佛般若波罗蜜门。悟一切法积集性不可得故。
　　　儜上字时。入字轮积集俱胝字般若波罗蜜门。悟一切法离诸諠诤无往无来行住坐卧不可得故。
　　　颇字时。入成熟一切众生际往诣道场般若波罗蜜门。悟一切法遍满果报不可得故。
　　　塞迦二合上字时。入无著无碍解脱地藏光明轮普照般若波罗蜜门。悟一切法积聚蕴性不可得故。
　　　也娑上二合字时。入宣说一切佛法境界般若波罗蜜门。悟一切法衰老性相不可得故。
　　　室左二合上字时。入一切虚空以法云雷震吼普照般若波罗蜜门。悟一切法聚集足迹不可得故。
　　　吒上字时。入无我利益众生究竟边际般若波罗蜜门。悟一切法相驱迫性不可得故。
　　　荼引去字时。入法轮无差别藏般若波罗蜜门。悟一切法究竟处所不可得故。
　　善男子我称如是入诸解脱根本字时。此四十二般若波罗蜜为首。入无量无数般若波罗蜜门。
　　又善男子如是字门。是能悟入法空边际。除如是字。表诸法空。更不可得。何以故如是字义不可宣说。不可显示。不可执取。不可书持。不可观察。离诸相故。善男子譬如虚空是一切物所归趣处。此诸字门亦复如是。诸法空义皆入此门。方得显了。若菩萨摩诃萨于如是入诸字门。得善巧智。于诸言音所诠所表。皆无挂碍。于一切法平等空性。尽能证持。于众言音咸得善巧。若菩萨摩诃萨。能听如是入诸字门。印阿(上)字印。闻已受持。读诵通利为他解说。不贪名利。由此因缘得二十种殊胜功德。何等二十。谓得强忆念。得胜惭愧。得坚固力。得法旨趣。得增上觉。得殊胜慧。得无碍辩。得总持门。得无疑惑。得违顺语不生恚爱。得无高下平等而住。得于有情言音善巧。得蕴善巧处善巧界善巧。得缘起善巧因善巧缘善巧法善巧。得根胜劣智善巧他心智善巧。得观星历善巧。得天耳智善巧宿住随念智善巧神境智善巧死生智善巧。得漏尽智善巧。得说处非处智善巧。得往来等威仪路善巧。是为得二十种殊胜功德。善男子我唯知此入诸解脱根本字智。如诸菩萨摩诃萨。能于一切世间善巧之法。以智通达。到于彼岸。而我云何能知能说彼功德行。时善财童子。头面敬礼众艺之足。绕无数匝恋仰而去。

