  仁王护国般若波罗蜜多经陀罗尼念诵仪轨
　　唐 不空译




　　新译仁王般若经陀罗尼念诵仪轨序

　　　　大兴善寺翻经沙门慧灵述
　　我皇帝圣德广运。仁育群品。亦既纂历吹大法螺。刊梵言之轻重。警迷徒之耳目。伟矣哉。乃辟兴善寺大广智三藏不空。与义学沙门良贲等一十四人。开府鱼朝恩翰林学士常衮等。去岁夏四月。于南桃园再译斯经。秋九月诏资圣西明。百座敷阐。下紫微而五云抱出经长衢而万姓作礼。阡郭充满犹墙堵焉。稽缁衣。览青史。自摩腾入汉。僧会游吴瑞法之来。莫与京者。经云若未来世有诸国王。建立正法护三宝者。我令五方菩萨往护其国令无灾难。又云五菩萨。自于佛前。发弘誓言。我有陀罗尼能加持拥护。是一切佛本所修行速疾之门。若人得闻一经于耳。所有罪障悉皆消灭。况复习诵而令通利。佛即赞言。若诵持此陀罗尼者。我及十方诸佛悉常拥护。诸恶鬼神敬之如佛。不久当得阿耨菩提。则知此陀罗尼。字母之根底。众瑜伽之薮泽。如彼水木归其本源故菩萨演之。王者建之。黎人念之。诸佛赞之。俾尔昌而炽。俾尔福而利于可以见圣人之心。其益既弘。其轨亦妙。苟于诚不克曷降之以嘉三藏是以译贝多之文。良贲法师乃受从简素。始夫处所方便终其观行仪则修为五门第以位次。一一昭著。庶无懵焉。凡我道俗。将保厥躬。遂求愿践菩提之路。登仁寿之域者。何莫由斯之道哉。

　　仁王护国般若波罗蜜多经陀罗尼念诵仪轨(出金刚瑜伽经)

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译

　　第一明五菩萨现威德


　　第一东方金刚手菩萨

　　经东方金刚手菩萨摩诃萨。手持金刚杵放青色光。与四俱胝菩萨往护其国。
　　解曰金刚手者。依三藏所持梵本金刚顶瑜伽经云。坚固利用具二义也。依彼经者。然五菩萨依二种轮现身有异。一者法轮。现真实身。所修行愿报得身故。二教令轮。示威怒身。由起大悲现威猛故。此金刚手即普贤菩萨也。手持金刚杵者。表起正智犹如金刚。能断我法微细障故。依教令轮现作。威怒降三世金刚。四头八臂。摧伏一切摩醯首罗大自在天诸魔军众。侵害正法损害众生者令调伏故。放青色光者。显能除遣魔等众也。与彼东方持国天王及将无量乾闼婆众毗舍阇众而为眷属。与四俱胝菩萨往护其国。

　　第二南方金刚宝菩萨

　　经南方金刚宝菩萨摩诃萨。手持金刚摩尼放日色光。与四俱胝菩萨往护其国。解曰言金刚宝者。如彼经云虚空藏菩萨也。依前法轮现胜妙身。修施等行三轮清净。手持金刚摩尼者。梵云摩尼此翻云宝。体净坚密犹如金刚。即是金刚如意宝也。随诸有情所求皆得。依教令轮现作威怒甘露军茶利金刚。示现八臂。摧伏一切阿修罗众眷属诸恶鬼神。恼害有情行疾疫者令调伏故。放日色光者显能除遣修罗等也。与彼南方增长天王及将无量恭畔茶众薜荔多众而为眷属。四俱胝者。且一俱胝者华严经云百洛叉为一俱胝。即当此方百亿数矣。余三俱胝准此应悉。与如是众往护其国。

　　第三西方金刚利菩萨

　　经西方金刚利菩萨摩诃萨。手持金刚剑放金色光。与四俱胝菩萨往护其国。
　　解曰言金刚利者。如彼经云文殊师利菩萨也。依前法轮现胜妙身。正智圆满得自在故。手持金刚剑者。示其所作能断自他俱生障故。依教令轮现作威怒六足金刚。手臂各六坐水牛上。摧伏一切诸恶毒龙。兴恶风雨损有情者令调伏故。放金色光者。显能除遣恶龙等也。与彼西方广目天王及无量诸龙富单那众而为眷属。与四俱胝菩萨往护其国。

　　第四北方金刚药叉菩萨

　　经北方金刚药叉菩萨摩诃萨。手持金刚铃放琉璃色光。与四俱胝药叉往护其国。
　　解曰梵云药叉此云威德。又翻为尽。能尽诸怨故。如彼经云摧一切魔怨菩萨也。依前法轮现胜妙身。事智圆满得自在故。手持金刚铃者。其音震击觉悟有情。表以般若警群迷故。依教令轮现作威怒净身金刚。示现四臂。摧伏一切可畏药叉。常于昼夜伺求方便。夺人精气害有情者令调伏故。放琉璃色光者。显能除遣药叉等也。与彼北方多闻天王及将无量药叉众罗刹娑众而为眷属。与四俱胝菩萨往护其国。

　　第五中方金刚波罗蜜多菩萨

　　经中方金刚波罗蜜多菩萨摩诃萨。手持金刚轮放五色光。与四俱胝菩萨往护其国。
　　解曰言金刚波罗蜜多者。此云到彼岸也。如彼经云转法轮菩萨也。依前法轮现胜妙身。行愿圆满住等觉位也。手持金刚轮者。毗卢遮那初成正觉。请转法轮以表示故。又以法轮化导有情。令无数无量至彼岸故。依教令轮现作威怒不动金刚。摧伏一切鬼魅惑乱。诸障恼者令调伏故。放五色光者。显具众德破前诸闇也。与天帝释及将无量诸天而为眷属。与四俱胝菩萨往护其国。

　　第二建立漫茶罗轨仪

　　夫依经建立护国护家护身除灾转障从凡成圣。修行瑜伽至究竟漫茶罗者。先于寂静清洁之处。有舍利处最为殊胜。或于精室或于山林岩窟之所。或于两河合流之处。或于园林花果茂盛莲华池侧。或于贤圣得道之处。及于行者所爱乐处。或于船上及重阁上盘石之上。或于悦意林树之下。如是处等坛立漫茶罗。于吉祥日。掘地深两肘广四肘六肘乃至十二肘。除去瓦砾发毛灰骨。诸杂秽物尽皆除去。别取净土两河岸土。如法作坛。于掘处无诸秽物。却填旧土。如土有剩最上之地。祈愿速满。填若平满其地为中。所愿则中。填若不足其地则下。所愿迟晚。难得成遂。填筑平满。如于舍利塔下船上重阁上盘石之上及委清净无浊秽地。即但如法建立漫茶罗。则不须掘。于坛中心既平填已择吉祥日日初分时。掘深一尺纵广亦尔。以五谷种子及诸香药。各取少分置之于中。诵地天真言曰。
　　曩莫三漫多没驮南毕哩(二合)耻(听以反)微曳(二合)娑嚩(二合)诃

　　诵二十一遍加持香等。安置其中填土平满。次于坛上面向东坐。于坛中心纵广一肘。取诸香水涂一圆坛。以诸时花遍布其上。及以乳粥珍果饮食。至心供养。以右手按其坛上。诵地天真言一百八遍即说偈曰。
　　汝天于佛所　　亲证成正觉
　　我建漫荼罗　　当愿常加护

　　诵偈三遍。即取瞿摩夷不坠地者。以净物取和诸香水。诵前真言加持二十一遍。即从坛东北角。右手渐次如法右旋涂。诵前真言至涂坛毕不得间断。勿作异语。坛既干已。又准前法纯用瞿摩夷汁。如前再涂。诵前真言并皆如上。干已。又以取莲子草或蜀葵叶或龙葵叶。捣以用摩饰令坛先净。次于坛上张青色盖。称坛大小。绕坛悬幡二十四口。次于坛中如法彩画画人沐浴著新净衣受近住戒。其坛三重。莫用皮胶用诸香胶。如无香胶。煎糯米汁用和彩色。于坛中心画十二辐轮。东画五股金刚杵。南边画金刚宝。西边画金刚剑。北边画金刚铃。此上五事即是五方菩萨手中所执秘密之契。东南隅画三股金刚杵。西南隅画宝冠。西北隅画箜篌。东北隅画羯磨金刚杵。当四角上置四贤瓶。金银铜瓷新瓦亦得。受一升已下。满瓶盛水插枝条花。用四色缯各长四尺。青黄赤绿如上次第系四瓶项。次第三重东门画金刚钩。南门画金刚索。西门画金刚锁。北门画金刚铃。东南角画香炉。西南角画荷叶。于中画杂花。西北角画灯。东北角画涂香器。所画杵等皆有光焰。三重坛外一重界道。四面画门。当外界道。于坛四角钉佉陀罗木橛。如无此木橛铁紫檀木橛亦得。长十二指入地四指。诵下第三金刚真言。加持橛二十一遍已。然后钉也。以五色缕令童女右合。粗细如小指。以系橛头周围坛上。于檀四门置四香炉。烧沉檀熏陆酥合等香。于檀四角画三股半金刚杵。四角之上各然一盏灯。于四门外左右两边。各置二瓷碗(金银铜并得)盛阏伽香水。每时皆换其水。洒于净处不得践踏。如若要祈一七二七乃至七七日。即每日晨朝以八碗乳粥八碗酪饭八叠珍果八叠甜脆。日日新洁。恭敬供养。若不要祈。寻常供养焚香烧灯阏伽涂香。及采时花日常供养。每月十四十五日。于此两日粥饭果等。如上供养。为国为家为自身除灾难者。面向北坐。观想本尊及诸供养皆作白色。寂静默诵。为求增益面向东坐。想本尊等皆作黄色。欢喜寂静不出声诵。为降伏者面向南坐。想本尊等作青黑色。内起大悲外现威怒。大声念诵。为求敬爱面向西坐。想本尊等皆作赤色。以喜怒心出声念诵。随此四种若息灾者。从月一日至月八日。若求增益。从月九日至十五日。若求敬爱。从十六日至二十二日。若调伏者。从二十三日至月尽日。建立道场终。而复始如有切要不得依日。但昼夜分依时建立。若息灾者取初夜时。若增益者取初日分。若敬爱者取后夜分。若调伏者取日中中夜。若建道场及以念诵要祈等四种。依上日时以为常则若求出离无上菩提修瑜伽者。昼夜四时。后夜日中黄昏中夜。运心供养最为上胜。至下当悉恐人难解故画坛耳。

　　第三入道场仪轨

　　若行者为求息灾。先须沐浴著新净衣。若在家者受近住戒。应起殷重大乘之心。欲求成就不惜身命。于无边有情广起悲愿济度之心。能如是者速得成就。入道场已五体投地。遍礼法界一切三宝。右膝著地忏悔三业一切罪障。劝请十方佛转正法轮。请诸如来久住于世。随喜三乘所修福智。以我某甲所修功德。悉皆回向无上菩提。愿共法界一切有情。所求悉地速得满足。次结加趺坐。如其阙缘不得澡浴。二手涂香发殷重心结清净印。两手当心虚心合掌如未敷莲华诵真言曰。
　　唵娑嚩(二合)婆(引)嚩输(入)铎(引)萨嚩达磨(入引)娑嚩(二合)婆嚩输度撼
　　诵此真言三遍。正诵之时运心广布。一切诸法本来清净。是故我身悉亦清净。即闭目运想。遍满虚空一切诸佛菩萨道场众会。执持种种上妙香花。三业至诚头面礼敬。

　　第一结佛部三昧耶印

　　两手当心内相叉作拳。并竖二大母指诵真言曰。
　　唵尔那尔迦娑嚩(二合)
诃(去引)
　　不出声诵此真言三遍。下皆准知。于顶上散。由结此印契诵此佛部三昧耶真言故。十方法界一切诸佛。悉皆云集遍满虚空。加持行者离诸障恼。三业清净所修行愿速得成就。

　　第二结诸菩萨部三昧耶印

　　两手当心如前作拳。左大母指屈于掌中诵真言曰。
　　唵阿(引)嚧(引)力迦娑嚩(二合)诃
　　准前诵三遍于顶上散。由结此印契诵此诸菩萨部三昧耶真言故。即得观自在菩萨等。十方法界一切菩萨。悉皆云集遍满虚空。加持行者三业清净无诸灾难。谓诸菩萨承本悲愿。今所求者皆悉满足。

　　第三结金刚部三昧耶印

　　右如前印舒左大母指。屈右大拇指于掌中诵真言曰。
　　唵嚩日啰(二合)地力迦娑嚩(二合引)诃
　　准前诵三遍于顶上散。由结印契诵金刚部三昧耶真言故。即得十方法界一切金刚。现威怒身如云而集。满虚空界加持行者。三业坚固犹如金刚。谓彼圣者承佛威神。以自愿力大则护持国界令无灾难。小则乃至一身令无诸厄。

　　第四结护身印

　　又用三部所结印契。及诵真言五处加持。谓额右肩左肩心喉五处。于顶上散。即成被金刚坚固甲胄。由此加持遍行者身威光赫奕。一切诸魔作障恼者。眼不敢睹疾走而去。

　　第五结辟除印及金刚方隅宝界印

　　右以前金刚部印契。诵彼真言绕坛左转三匝。即能辟除大力诸魔随佛菩萨善隐显者。远去他界。随心大小便右转三匝。即成金刚方隅宝界。诸佛菩萨尚不违越。况障恼者能得其便。于顶上散。

　　第六结请圣众降坛印

　　右用前三部印契及诵真言。以大母指向身。召请三遍三招。即前满空三部圣众。各依本位不相障碍寂然而住。顶上散。

　　第七献阏伽香水印

　　右以两手持捧摩尼宝器。盛满香水置于眉中诵真言曰。
　　唵嚩日嚧(二合引)娜迦吽(引)
　　准上诵三遍运心广布。次第普浴一切圣众。于顶上散。由献阏伽故。从胜解行地乃至法云地。于地地中十方法界诸佛菩萨。皆悉加护获诸灌顶。

　　第八献宝座印

　　右以两手当心虚心合掌。二大母指及二小指相附少屈。余之六指各散微屈。如开敷莲华真言曰。
　　唵迦磨攞娑嚩(二合引)诃
　　由结印契及诵真言。所献宝座令诸圣众皆如实受用则令行者至果位中。获得金刚坚固宝座。

　　第九结普供养印

　　右以两手合掌。五指互交以右押左。置于心上诵真言曰。
　　那莫三曼多没驮(引)南(引)萨嚩他(引)吹(平)乌娜誐(二合)谛萨颇(二合)啰呬(引)[牟*含]誐誐曩(上)剑娑嚩(二合引)诃
　　由结此印诵真言故。运心广布。周遍法界诸佛菩萨道场海会。普雨一切诸供养具。初诵一遍。尘沙宝器满盛涂香普涂圣众。诵第二遍。种种花鬘普遍庄严。诵第三遍。烧种种香普遍供养。诵第四遍。雨诸天中上妙饮食。置于宝器普遍供养。诵第五遍。雨诸摩尼以为灯明。普遍供养诸佛菩萨。由诵真言加持力故。所献香等于诸海会。悉皆真实圣众受用。行者当来常
获。

　　第十结般若波罗蜜多根本印

　　又以两手背相附。收二头指。以二小指屈于掌中。以大拇指各押二指头。置于心上诵经中陀罗尼七遍。由结此印诵陀罗尼故。行者自身即变成般若波罗蜜多菩萨。为一切诸佛之母。其菩萨像结加趺坐白莲华上。身黄金色。众实璎珞遍身庄严。首戴宝冠系冠白缯两边垂下。左手当心持般若梵夹。右手当乳作说法印。以大母指押无名指头。即想菩萨从头至足。身诸毛孔流出光明。作种种色遍满法界。一一光中化无量佛遍虚空界。诸世界中普为众生。当根宣说般若波罗蜜多甚深之法。皆令悟解住三摩地。行者作此观已。顶上散印手。持数珠置于掌中。合掌当心诵真言曰。
　　唵尾嚧者那(引)么攞娑嚩(二合引)诃
　　诵此三遍。加持数珠顶上戴已。然后当心。左手承珠右手移珠。念念相应住佛母三昧。观心莫间断。诵一百八或二十一遍。掐数足已。顶戴数珠置于本处。结三摩地印。横舒两手以右押左。置于脐下。端身闭目头少微屈。注心心上。谛观圆明镜智上纵广一肘。渐遍法界布字行列。右旋次第观。一一字光明彻照。从外向内至于地字。从内向外渐观诸字。周而复始。至第三遍心善寂定。了了分明观所诠义。不生不灭一一平等皆遍法界。非动非静定慧双运。永离诸相即是般若波罗蜜多三摩地观。
　　从此欲结般若波罗蜜多印。诵陀罗尼七遍于顶上散。次结普供养印。如前运心次第供养。对圣众前以向所修所生功德。尽将资益所求诸愿。为国为家利他满足。然后回施众生回严净土。回向实际回求无上菩提。愿共有情速至彼岸。次结前结界印诵前真言三遍左转。即成解界。次结前三部印诵前真言三遍皆以大拇指向外拨之。即成发遣。圣众各归本土。行者作礼而去。如常经行受持读诵大乘。勿散动也。

　　第四释陀罗尼文字观行法

　　娜谟(此云归命)啰怛曩(二合此云宝)怛啰(二合)夜(引)耶(此云三。顺此方言。归命三宝。谓由持经。诵陀罗尼者。密语乃云归命三宝。何故须归耶。谓梵本金刚顶瑜伽经云。归依佛故。即得诸佛五菩萨等一切菩萨。与无量眷属皆来加护。谓诸菩萨尊敬菩提心。见发菩提心归依佛者。常加护故。归依法者。即得帝释并诸眷属。四天王天皆来加护。谓由帝释往因危难。得般若法加护获益故。常尊敬归依僧者。即得色究竟天五净居等。并诸眷属皆来加护。谓诸菩萨及声闻僧。多居彼天住现法乐故。常尊敬)娜莫(此云归命)阿(上引)哩也(二合引此云远离恶不善法。会意翻云圣者也)吠[口*路]者娜野(此云遍照。亦云大日。如世间日。唯照一边。不照一边。照昼不照夜。照一世界。不照余世界。但得名日不得名大。毗庐遮那名大日者。色身法身普周法界。十方世界悉皆照曜。若人称名归命礼拜。则得法界一切诸佛菩萨圣贤。乃至八部加持卫护)怛他(引)檗多野(此云如来)啰诃(二合)谛(此云应供。亦云害怨。亦云不生)三藐(此云正)三没驮(引)野(此云等觉。顺此方言。归命圣者遍照如来应供正等觉)娜莫(此云归命)阿(引)哩野(二合此云圣者)三满多(此云遍。亦云普。亦云等)跋捺啰(此云贤)野(依声明法。八转声中第四为声。为彼作礼。故名为也。下诸野字。皆准此释。谓此菩萨说三密门广明行愿。若有诸佛不修三密门。不依普贤行愿。得成佛者无有是处。若成佛已。于三密门普贤行愿。有休息者无有是处。故归命也)冒地萨怛嚩(二合)野(旧云菩提。今云冒地。旧云萨埵。今云萨怛缚二合于上五字此方语略。略彼三字。但云菩萨)摩诃萨怛嚩(二合引)野(此云大勇猛者)摩诃迦噜抳迦(引)野(此云大悲者。顺此方言。归命圣者普贤菩萨大勇猛大悲者。由归此故即得十方诸佛菩萨悉皆加护。诸佛菩萨修三密门。行普贤行。证得胜果。故常尊敬)怛你也他(引此云所谓。古云即说)抧穰那(此云智)钵啰(二合)你(引)闭(此云灯。由此智灯破诸闇故。瑜伽释云。以无所得智为方便无智无得即成般若波罗蜜多智灯。普照一切法界。无分别故)恶(梵本此是阿字。此翻为无。随文便作恶字呼)乞叉(二合)也(此翻云尽)句(引)势(此翻为藏无尽藏也。瑜伽释云。阿字为种子。阿字者诠一切法本不生故。然此阿字是一切字母。能生一切字。若得阿字门瑜伽相应。则得诸佛无尽法藏。则悟一切法本不生。由如虚空。一相清净平等无二。即成无分别智)钵啰(二合)底婆(引)娜(此云辩才)嚩底(此云具也。顺此方言。具辩才也。瑜伽释云。钵啰二合字为种子。钵啰二合字者。诠般若波罗蜜多无所得也。由证诸法本来不生故。获诸佛无尽法藏。于后得智得四无碍解辩说自在故)萨嚩(此云一切)没驮(此云觉者)嚩路(引)枳谛(此云所观察。即一切佛所观实相也。瑜伽释云。萨字为种子。萨字者。诠一切法平等义也。瑜伽者。能缘所缘。悉皆平等。智证真理入法駃流。即同无边一切佛所观察故)瑜(引)誐(此云相应)跛哩你涩跛(二合)[寧*頁](此云圆成。顺此方言。圆成相应也。瑜伽释云。瑜字为种子。瑜字者。诠一切乘无所得也。观智相应证圆成理。即于诸乘教理行果。悉皆证得一真法性)俨避(引)啰(此云甚深)努啰嚩誐(引)系(此云难测。谓前圆成甚深难测也瑜伽释云。俨字为种子。俨字者。诠真如法无来无去。性离言诠。唯自觉圣智离相而证)底哩野(三合)特嚩(二合此云三世)跛哩你涩跛(二合)[寧*頁](此云圆成。即三世圆成也。瑜伽释云。底哩也三合三字。是梵一字。以为种子。底哩野三合者。诠一切法真如平等。尘沙功德性自成就也。此真如法。虽遍一切体非三世也。然过去现在未来世者。从虚妄生。是不相应行蕴所摄有为法故。真如非彼悉皆远离)冒(引)地质多(此云觉心)散惹(引)曩你(此云能生。顺此方言。即前三世圆成能生菩提心。瑜伽释云。冒字为种子。冒字者。诠一切法无缚义也。若能知自身中菩提之心。自性成就三世平等。犹如虚空离一切相。即能了知一切有情心。及诸佛心皆如自心。本来清净。则起大悲深生矜慜。种种方便。令诸有情离苦解脱。得至究竟无缚无解。是为广大菩提心也)萨嚩(引)毗晒迦(引此云一切灌洒)毗色讫谛(二合此云所灌。会意翻云。以灌顶法而灌其顶灌顶法者。彼经有五。所谓宝冠印契及水。光明名号而灌顶也。瑜伽释云。萨字为种子。萨字者。诠一切法无染著义。由观自他及诸佛心同一真如。得同体悲。是故获得不染不著。则得。十方一切诸佛。法雨灌顶获胜地也。谓十地中地地。皆得胜上灌顶三业加持于无量修多罗演说自在)达磨(此云法)娑誐啰(此云海)三步谛(此云出生顺此方言。谓从法海出生无碍解脱。无断尽故。瑜伽释云。达字为种子。达字者。诠一切法。染净二体。皆不可得。以正体智断本识中俱生智障。则成法海。流出教法。广利乐故)阿(去声短呼)暮(引)伽(此云无间断。古译云不空者谬也)室啰(二合)嚩儜(此云闻也顺此方言。于诸佛所无间听闻。瑜珈释云。今依声论释。无间者。阿字为种子。阿字者诠一切法本来寂静本来涅槃。由证此法。遍周法界诸佛刹土大集会中。于诸佛前所闻教法。悉皆忆持永不忘故)摩诃(引此云大)三漫多(此云普)跋捺啰(二合此云贤)步弥(此云地)涅哩野(二合引)谛(此云出生。顺此方言。从前诸地所修行愿。能出生此大普贤地。即十地后等觉地也。然瑜珈中。从凡至圣总为四地。一胜解行地。通目地前。二普贤行愿地。通目十地三大普贤地。即等觉地。四普照曜地。即成正觉地。依彼释者。摩字为种子。摩字者。诠一切法我法空故。谓瑜珈者断微细障。证我法空。即超出此大普贤地。证普照曜。成等正觉。福智庄严。受用法身俱圆满故)尾野(二合)羯啰拏(此云授记)跛哩钵啰(二合)跛儜(此云获得。顺此方言。获得授记。即是先得受记今获满足也。瑜伽释云。尾野二合字为种子。尾野二合字者。诠一切法毕竟不可得。由果圆满。究竟证得一切诸法自性寂静自性涅槃。能证所证。皆同一性。不增不减。常圆满故)萨嚩悉驮(此云成就人即是十地诸菩萨也)娜么塞讫哩(二合)谛(此云作礼。礼有二义。一者礼彼般若之法。二者礼彼成正觉人。具此二义故十地者之所作礼也。瑜伽译云。萨字为种子。萨字者。诠生灭义。于萨字中有阿字。诠无生义。然果位中由证阿字。不生不灭体常坚固。犹若金刚胜用自在。即能普现无边应化。种种利乐。示有生灭实无生灭故)萨嚩(此言一切)冒(引)地萨怛嚩(二合此云菩萨)散惹曩你(此云出生。顺此方言。出生一切菩萨也。瑜伽释云。萨字为种子。萨字者。诠一切法无等义也。由观此字。心与真如平等一相清净。即是般若波罗蜜多。出生一切菩萨地故)婆誐嚩底(敌对翻云。具福智者。会意释云世尊)没驮(此云觉)么(引)谛(此云母。顺此方言。佛世尊母。婆伽梵者男声呼也。婆誐嚩底者女声呼也。二俱会意释云世尊。若依声明敌对译者。婆伽云破。梵翻为能。能破四魔名婆伽梵。又云薄阿梵。依声明论分字释云。薄名为破。阿名无生。梵名为证。智能证阿名为阿梵。由阿梵故。能破烦恼。故佛世尊不生不灭不去不来不一不异不常不断不增不减。具如是德名薄阿梵。又云薄伽梵薄伽云福智。梵名为具。会意释云。由具福智。庄严满足。名薄伽梵。亦是男声。瑜伽释云。婆字为种子。婆字者。诠一切法有不可得。由心染故有生死。由心净故有涅槃。彼二离心俱不可得。谓由般若为生了因。即能出生一切诸佛。故名为母。上十六句。如瑜伽经中。亦为普贤菩萨十六行也)阿啰奶迦啰奶阿啰拏迦罗奶(然此十二字。明三秘密。三业清净阿字名者。诠一切法本来不生。由知一切法本来不生故。悟一切法离尘。啰字门者。诠一切法离尘义也。由知一切法离尘故。即悟一切法无诤。奶字门者。诠一切法无诤义也。由知一切法无诤故。即悟一切法无造作。迦字门者。诠一切法无造作。由知一切法无造作故即悟一切法清净。罗字门者。诠一切法清净。由知一切法清净故。即悟一切法无诤。奶字门者。诠一切法无诤。由知一切法无诤故。即悟一切法本来寂静。阿字门者。诠一切法本来寂静。由知一切法本来寂静故。即悟一切法无垢。啰字门者。诠一切法无垢。由知一切法无垢故。即悟一切法无诤。孥字门者。诠一切法无诤。由知一切法无诤故。即悟一切法无造作。迦字门者。诠一切法无造作。由知一切法无造作故。即悟无分别智。啰字门者。诠一切法无分别。由知一切法无分别故。即悟一切法无动。奶字门者。诠一切法无动。由知一切法无动故。即证摩诃般若波罗蜜多无住道也)摩诃(引此云大)钵啰(二合)枳穰(二合此云极智)播(引)啰弭谛(依声明论分句。释云播蓝伊上声多。伊多者。此岸也。播蓝者。彼岸也。乘大极智。离生死此岸。到涅槃彼岸。得无住处大般涅槃也)娑嚩(二合引)诃(此云成就义。亦云吉祥义。亦云圆寂义。亦云息灾增益义。亦云无住义。今依无住义。即是无住涅槃。依此涅槃尽未来际。利乐有情无尽期故。此上凡言种子者。是引生义摄持义。具如十字合成一句。以初一字而为种子。下之九字所有观智。依初引生摄入初字。由此而言。若知一法即知一切法。若知一法空即知一切法空。能于一字专注观察修诸行愿。一切行愿皆得圆满)

　　第五陀罗尼观想布字轮

　　若行者能于此般若波罗蜜多经。修瑜伽观智者。于此陀罗尼从初至末所有文字。一一句一一字思惟观察。于自心中清净圆明大圆镜上。想一金轮。外第一重有十六辐。次第右旋想十六句。分明显现。次第二重有十二辐。想十二字右旋安布。次第三重布列十字。于十字中有一地字。此中意者。摄前长行乃至诸会大般若等。为十六句。摄十六句为十二字。摄十二字为其十字。摄彼十字归于一字。从广至略渐减渐深。一字现前周于法界。性相平等至究竟故。然修行者观诸梵字。了了分明周而复始。若心专注于诸文字屈曲次第。心不异缘即成定品。观所诠理即成慧品。二法双运任运现前通达无碍。念念销灭一切业障报障烦恼障。身心转依皆得自在。获诸神通至究竟位。三身具矣。

　　仁王护国般若波罗蜜多经陀罗尼念诵仪轨


