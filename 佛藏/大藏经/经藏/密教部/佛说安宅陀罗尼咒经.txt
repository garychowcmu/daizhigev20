  佛说安宅陀罗尼咒经
　　




　　佛说安宅陀罗尼咒经

　　如是我闻。一时佛在舍卫国祇陀林中给孤精舍。与大比丘众千二百五十人大菩萨众四万人俱。娑婆世界主梵天王。释提桓因四大天王。提头赖吒天王毗楼勒[蘜-匊+奇]天王。毗楼博叉天王。毗沙门天王。将二十八部鬼师大将军。如是等诸天八万四千阿利多。将其子及眷属悉来在会。
　　尔时去此佛世界。过十万亿佛土。有世界名众花。佛号最胜灯王如来应供等正觉。今现在说法。遣二菩萨一名大光二名无量光。而告之言。善男子汝等持此陀罗尼咒。至娑婆世界与释迦牟尼佛。此咒多所饶益。能令众生长夜安隐。获大善利色力名誉。即说咒曰。
　　多跌他　波罗殊隶　殊隶　殊隶隶沙摩鞮摩诃娑摩鞮　娑慢帝　摩诃娑慢帝　娑隶娑罗隶　莎呵
　　时二菩萨从佛。受持陀罗尼咒。譬如壮夫屈申臂项。众花国没到舍卫国祇陀林中给孤独精舍。时二菩萨前诣佛所。头面礼足却住一面。而白佛言。世尊去此世界过十万亿佛土。有世界名众花。佛号最胜灯王如来应供等正觉。今现在说法。遣我等来问讯世尊。少病少恼气力安不。诸弟子等。不为若魔若天若鬼若罗刹。若部多若鸠槃茶若富单那若毗舍遮。若饿鬼若阿修罗若迦楼罗若干人鬼。若乾陀鬼疫病鬼。若使人狂鬼若乱人心鬼。若方道鬼若起尸鬼。若一日发病鬼。若二日若三日若四日乃至七日发病鬼。若常发病鬼。如是等诸横之所恼者。最胜灯王如来遣陀罗尼咒。来与世尊。亦欲令此娑婆世界众生长夜安隐。获大善利色力名誉。说咒如上。
　　尔时佛告阿难。汝当受持读诵通利。为他解说书写供养此陀罗尼咒。所以者何佛出世难。持是咒亦复甚难。阿难若有受持读诵通利。得大福利。

　　佛说摩尼罗亶经


