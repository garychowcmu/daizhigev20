  佛说陀邻尼钵经
　　东晋 昙无兰译




　　佛说陀邻尼钵经

　　　　东晋西域沙门竺昙无兰译
　　闻如是。一时佛在舍卫国祇树给孤独园。与大比丘众千二百五十人菩萨万人俱。尔时去是佛刹百千亿拘利佛刹。过尔所佛土。其刹世界名阿难陀拘蚕(晋言华积)彼佛号伊迦波提罗耶(晋言最上天王)如来至真等正觉。今现在遣两菩萨。一名阿弥陀法(晋言无量光明)二名摩诃法(晋言大光明)尔时二菩萨来到佛所。前以头面礼佛足。长跪叉手白佛言世尊。从是间过百千亿拘利佛刹。世界名曰华积。彼佛号最上天王如来至真等正觉。今现在遣我来问讯世尊。说法安隐受者增进皆无他不。得不为天龙夜叉鬼神。若薜荔若鸠洹鬼神。若罗刹鬼神若虎若狼。若人非人所娆害。彼世如来。至真等正觉。今遣我持陀邻尼钵来。今为一切故欲令安隐。得名声远闻色貌端政。有气力有筋力强如是。
　　阇离　摩诃阇离　阇兰尼　郁奇目[仁-二+企]　三波提　摩诃三波提
　　是时佛告阿难陀言。汝受是陀邻尼钵持讽诵读。有佛世尊甚难得值。陀邻尼钵亦难得闻。若善男子善女人。受持诵读识七世生宿命。若善男子善女人。受持讽诵读。一切鬼神人非人蛇蚖蝮蝎。皆不能害。毒不能中。蛊道为不行。不为刀兵所伤害。帝王不能得其便。梵不恚之。如是阿难陀。是陀邻尼钵七十七亿诸佛所说。若有中害者。是诸佛语为无有异。阿逸多菩萨字弥勒。语贤者阿难陀言。我亦当复说陀邻尼钵。所以者何。亦欲令一切安隐。有名声德远闻。色貌端政饶益力。其筋力强如是。
　　頞靪　跋靪　灭支叉离　勒支　罗岚弥　漏岚弥　醯离　弥离　提离　尔时佛告
　　阿难陀言。汝受是陀邻尼钵持讽诵读。有佛世尊甚难得值。是陀邻尼钵亦难得闻。若善男子善女人。受是陀邻尼钵奉持讽诵读。识十四生宿命。若善男子善女人。奉持陀邻尼钵讽诵读说。终不为一切鬼神人非人所触娆。蛇蚖蝮螫诸含毒之虫所不能害。毒不能中。蛊道为不行。刀兵不能伤。帝王不能得其便。梵释四天王所共拥护。阿难陀是陀邻尼钵。八万四千亿佛所说。佛告阿难陀言。我亦欲复说陀邻尼钵。欲令一切安隐。有名声德远闻。色貌端正饶气力。其筋力强如是。
　　頞靪　跋靪　涅靪　鸠涅靪　铁离　抄罗波提　安那波提　般那波提　迦前尼摩诃前尼
　　是时佛告贤者阿难陀言。受是陀邻尼钵。持讽诵读为一切广说。若善男子善女人。受是陀邻尼钵持讽诵读。识无央数生宿命。是陀邻尼钵。阿难陀不可称计亿佛所说。如是阿难陀是陀邻尼钵。若行道若为贼若为虎狼。若水中若犯帝王县官事。当念是陀邻尼钵讽诵读持。是陀邻尼钵。阿难陀系著枯树即便生叶华实。何况为人说病不愈。当为一切病人咒。佛说经已。贤者阿难陀及诸会者。皆欢喜受行。

　　佛说陀邻尼钵经


