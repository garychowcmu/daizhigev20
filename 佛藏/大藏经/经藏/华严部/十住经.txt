  十住经
　　姚秦 鸠摩罗什译




　　　　十住经卷第一

　　　　后秦龟兹国三藏鸠摩罗什译

　　欢喜地第一

　　如是我闻。一时佛在他化自在天王宫摩尼宝殿上。与大菩萨众俱。皆于阿耨多罗三藐三菩提。不退转。从他方界。俱来集会。此诸菩萨。一切菩萨。智慧行处。悉得自在。诸如来智慧入处。悉皆得入。善能教化一切世间。随时普示神通等事。于念念中。皆能成办具足一切菩萨所愿。于一切世界一切劫一切国土。常修诸菩萨行。具足一切菩萨所有福德智慧。而无穷尽。能为一切。而作饶益。能到一切菩萨智慧方便彼岸。能示众生生死及涅槃门。不断一切菩萨所行。善游一切菩萨禅定解脱三昧。神通明慧。诸所施为。善能示现一切菩萨无作神足。皆悉已得。于一念顷。能至十方诸佛大会。劝发咨请。受持法轮。常以大心。供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世一切菩萨。所有功德。具足修习。如是诸菩萨摩诃萨功德无量无边。于无数劫。说不可尽。
　　其名曰金刚藏菩萨摩诃萨。宝藏菩萨。莲华藏菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无阂清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。虚空无阂妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨摩诃萨。而为上首。
　　尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方。过十亿佛土微尘数世界乃有如来。名金刚藏。如是次第。十亿佛土微尘数诸佛。皆现其身。名金刚藏。十方世界。皆亦如是。同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。又卢舍那佛。本愿力故。又汝有大智慧故。又与一切菩萨不可思议。诸佛法明。所谓。令入智慧地故。摄一切善根故。善分别选择一切佛法故。广知诸法故。决定说诸法故。无分别智善分别故。一切世间法不能污故。出世间善根清净故。得不可思议智力故。得一切智人智处故。又得菩萨十地故。如实说菩萨十地差别故。分别说无漏法不著故。大智慧光明。善择以自庄严故。令入具足智门故。随所应住次第说故。得无阂乐说光明故。具足大无阂智地不忘失菩萨心故。教化成就一切众生性故。得一切遍至决定智故。又金刚藏。汝当说此法门差别。所谓。诸佛神力故。汝能堪受如来神力故。自善根清净故。清净法性性故。饶益众生性故。令众生得清净法身智身故。于一切佛得受记故。得一切世间最高大身故。过一切世间道故。出世间善根清净故。即时十方诸佛。示金刚藏真实无上佛身。与无障碍乐说之辩。与善分别清净智慧。与善忆念不忘。与善决定意。与遍至一切智处。与诸佛无坏力。与诸佛无所畏不怯弱。与诸佛无碍智分别诸法善开法门。与一切诸佛上妙身口意所作。何以故。以得菩萨大智慧光明三昧法故。亦是菩萨本愿力故。志心清净故。智慧明白故。善集助道法故。善修本事故。能持无量念故。信解清净光明法故。善得陀罗尼门无分别故。以智印善印法性故。尔时十方诸佛。皆伸右手。摩金刚藏菩萨顶。金刚藏菩萨。即从三昧起。起已。告诸菩萨言。诸佛子。是诸菩萨事。先皆善自决定。无有过无分别。清净明了。广大如法性。究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。诸佛子。何等是诸菩萨摩诃萨智地。诸佛子。菩萨摩诃萨智地。有十。过去未来现在诸佛。已说。今说。当说。为是地故。我如是说。何等为十。一名喜地。二名净地。三名明地。四名焰地。五名难胜地。六名现前地。七名深远地。八名不动地。九名善慧地。十名法云地。诸佛子。是十地者。三世诸佛。已说。今说。当说。我不见有诸佛国土不说是菩萨十地者。何以故。此十地。是菩萨最上妙道。最上明净法门。所谓。分别十住事。诸佛子。是事不可思议。所谓。菩萨摩诃萨。随顺诸地智慧。是时金刚藏菩萨摩诃萨。说诸菩萨十地名已。默然而住。不复分别义趣。尔时一切菩萨众。闻说菩萨十地名已咸皆渴仰。欲闻解释。各作是念。何因何缘。金刚藏菩萨。说菩萨十地名已。默然而住。不更解释。时大菩萨众中。有菩萨摩诃萨。名解脱月。知诸菩萨。心之所念。以偈问金刚藏菩萨言。
　　净智念慧人　　何故说菩萨
　　诸地名号已　　默然不解释
　　今诸大菩萨　　心皆怀犹豫
　　何故说是名　　而不演其义
　　大智诸菩萨　　咸皆欲听闻
　　如是诸地义　　愿为分别说
　　是诸菩萨众　　清净无瑕秽
　　安住坚实法　　具足智功德
　　皆以恭敬心　　瞻仰于仁者
　　愿欲闻所说　　如渴思甘露
　　金刚藏菩萨　　闻说是事已
　　欲令大众悦　　即时说颂言
　　诸菩萨所行　　第一难思议
　　分别是诸地　　诸佛之根本
　　微妙甚难见　　非心所能及
　　从佛智慧出　　若闻则迷没
　　持心如金刚　　深信佛智慧
　　以为第一妙　　心无有疑难
　　远离计我心　　及心所行地
　　如是诸菩萨　　尔乃能听闻
　　寂灭无漏智　　分别说甚难
　　如画于虚空　　如执空中风
　　我念佛智慧　　第一难思议
　　众生少能信　　是故我默然

　　解脱月菩萨。闻说此已。语金刚藏菩萨言。佛子。是大菩萨众。深心清净。善行菩萨道。善集助道法。善能供养恭敬诸佛。于无量佛。多种善根。成就无量深厚功德。离痴疑悔。无有贪著及诸结阂。深心信解。安住不动。于是法中。不随他教。是故佛子。当承佛力。敷演此义。是诸菩萨。于是深法。皆能证知。时解脱月。欲重宣此义。而说偈言。
　　愿说安隐法　　菩萨无上行
　　分别于诸地　　令智慧清净
　　众智净无垢　　安住深信解
　　于诸无量佛　　证知十地义

　　尔时金刚藏菩萨言。佛子。是诸大众。虽皆清净。离痴疑悔。于此事中。不随他教。其余乐小法者。闻是甚深难思议事。或生疑悔。是人长夜。受诸衰恼。我愍此等。是故默然。尔时金刚藏菩萨。欲明了此义。而说偈言。
　　是众虽清净　　深智离疑悔
　　其心已决定　　不复随他教
　　无动如须弥　　不乱如大海
　　其余不久行　　智慧未明了
　　随识不随智　　闻已生疑悔
　　彼将坠恶趣　　愍念故不说

　　解脱月菩萨言。佛子愿承佛力。善分别此不可思议法佛所护念事。令人易信解。所以者何。善说十地义。十方诸佛。法应护念。一切菩萨。护是事故。勤行精进。何以故。是菩萨。最上所行。得至一切诸佛法故。譬如所有经书。皆初章所摄。初章为本。无有一字不入初章者。如是佛子。十地者。是一切佛法之根本。菩萨具足。行是十地。能得一切智慧。是故佛子。愿说此义。诸佛护念。加以神力。令人信受。不可破坏。尔时解脱月菩萨。欲显此义。而说偈言。
　　善哉智慧子　　清净行具足
　　愿说十地行　　所入十地法
　　具足于智慧　　得以成菩提
　　所有十方佛　　最胜人中尊
　　皆共护念汝　　说是十地义
　　十地为根本　　是名智行处
　　亦为究竟道　　佛无量法聚
　　譬如诸文字　　皆摄在初章
　　诸佛功德智　　十地为根本

　　尔时诸菩萨。一时同声。以偈请金刚藏菩萨言。
　　上妙智慧人　　乐说无有量
　　德重如山王　　哀愍说十地
　　戒念慧清净　　说是十地义
　　十力之根本　　无阂智本行
　　戒定慧功德　　集在仁者心
　　憍慢诸邪见　　皆悉已灭尽
　　是众无疑心　　唯愿闻善说
　　譬如渴思水　　如饥思美食
　　如病思良医　　如蜂欲食蜜
　　我等亦如是　　闻甘露法味
　　是故旷大意　　愿开初地门
　　乃至第十地　　次第为我说

　　尔时释迦牟尼佛。从眉间白毫相。放菩萨力明光焰。百千阿僧祇光。以为眷属。放斯光已。普照十方诸佛世界。靡不周遍。三恶道苦。皆得休息。悉照十方诸佛大会。说法之众。显现如来不思议力。是光明。遍照十方诸佛大会。诸菩萨身已。于上虚空中。成大光明云台。十方诸佛。亦复如是。从眉间白毫相。俱放菩萨力明光焰。百千阿僧祇光。以为眷属。普现如来不思议力。悉照一切诸佛大会。及照娑婆世界。释迦牟尼佛大众。并照金刚藏菩萨摩诃萨。及师子座。照已。于上虚空中。成大光明云台。时诸大光明云台中诸佛神力故。而说偈言。
　　无等等诸佛　　功德如虚空
　　十力无畏等　　最尊世间主
　　于释迦佛前　　而现此神力
　　以佛力开现　　法王师子藏
　　说诸地所行　　诸地义差别
　　承诸佛力说　　无有能坏者
　　若人闻法宝　　则为诸佛护
　　渐次具诸地　　得以成佛道
　　若人堪任闻　　虽在于大海
　　及劫尽火中　　必得闻此经
　　若人痴疑悔　　终不能得闻
　　是故今佛子　　说诸地智道
　　入势力观法　　次第而修行
　　得至于余地　　各得所利益
　　利一切世间　　愿说勿令断

　　尔时金刚藏菩萨。观察十方。欲令大众。增益信敬。而说偈言。
　　诸佛圣主道　　微妙甚难解
　　非思量所得　　唯智者行处
　　其性从本来　　寂然无生灭
　　从本以来空　　灭除诸苦恼
　　远离于诸趣　　等同涅槃相
　　无中亦无后　　非言辞所说
　　出过于三世　　其相如虚空
　　诸佛所行处　　清净深寂灭
　　言说所难及　　地行亦如是
　　说之犹尚难　　何况以示人
　　诸佛之智慧　　离诸心数道
　　不可得思议　　非有阴界入
　　但以智可知　　非识之所及
　　如空迹难说　　何可示其相
　　十地义如是　　非无边心知
　　是事虽为难　　发愿行慈悲
　　渐次具诸地　　非心所能及
　　如是诸地行　　微妙甚难见
　　不可以心知　　当承佛力说
　　汝等当恭敬　　咸共一心听
　　诸地相入行　　修习出法门
　　于无量亿劫　　说之不可尽
　　今如实略说　　其义无有余
　　一心恭敬待　　今承佛力说
　　大音唱因喻　　义名不相违
　　佛神力无量　　今皆在我身
　　我之所说者　　如大海一渧

　　金刚藏菩萨。说此偈已。告于大众。诸佛子。若众生。厚集善根。修诸善行。善集助道法。供养诸佛。集诸清白法。为善知识所护。入深广心。信乐大法心。多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无阂智故。为净一切佛国令无余故。为于一念中知三世事故。为自在转大法轮广示现佛神力故。诸菩萨摩诃萨。生如是心。诸佛子。是心以大悲为首。智慧增上。方便所护。直心深心淳至。量同佛力。善筹量众生力佛力。趣向无阂智。随顺自然智。能受一切佛法。以智慧教化。广大如法性。究竟如虚空。尽于后际。诸佛子。菩萨生如是心。即时过凡夫地。入菩萨位。生在佛家。种姓无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住是欢喜地。多喜多信。多清净多踊悦。多调柔多堪受。不好斗诤。不好恼乱众生。不好嗔恨。诸佛子。诸菩萨。住是欢喜地。念诸佛故生欢喜心。念诸佛法故生欢喜心。念诸菩萨摩诃萨故生欢喜心。念诸菩萨所行故生欢喜心。念诸波罗蜜清净相故生欢喜心。念诸菩萨与众殊胜故生欢喜心。念诸菩萨力不可坏故生欢喜心。念诸如来教化法故生欢喜心。念能为利益众生故生欢喜心。念一切佛一切菩萨所入智慧门方便故生欢喜心。诸佛子。菩萨复作是念。我转离一切世间界生欢喜心。入一切佛平等中生欢喜心。远离凡夫地生欢喜心。近到智慧地生欢喜心。断一切恶道生欢喜心。与一切众生作依止生欢喜心。近见一切诸佛生欢喜心。生诸佛境界生欢喜心。入一切诸菩萨数生欢喜心。我离一切惊怖毛竖等生欢喜心。所以者何。是菩萨摩诃萨。得欢喜地。所有诸怖畏。即皆远离。所谓。不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨。离我相故。尚不贪身。何况所用之事。是故。无有不活畏也。心不悕望供养恭敬。我应供养众生供给所须。是故无有恶名畏也。离我见。无我相故。无有死畏。又作是念。我若死已生。必不离诸佛菩萨。是故无有堕恶道畏。我所志乐。无与等者。何况有胜。是故无有大众威德畏也。诸佛子。如是菩萨。离诸惊怖毛竖等事。诸佛子。是菩萨。以大悲为首。深大心坚固。转复勤修一切善根。所谓。以信心增上。多行净心。解心清净。多以信心。分别起悲愍心。成就大慈。心不疲懈。以惭愧。庄严。成就忍辱柔和。敬顺诸佛教法。信重尊贵。日夜常修善根无厌。亲近善知识。常爱乐法。求多闻无厌。如所观法正观。心不贪著。不求利养名闻恭敬。一切资生之物。心无悭吝。常生实心。无有厌足。贪乐一切智地。常欲得诸佛。力无畏不共法。求助诸波罗蜜法。离诸谄曲。如说能行。常行实语。不污诸佛家。不舍菩萨学戒。生萨婆若。心不动如大山王。不乐一切世间诸事。成就出世间善根。集助菩提分法。无有厌足。常求胜中胜道。诸佛子。菩萨摩诃萨。成就如是净治地法。名为安住菩萨欢喜地。菩萨如是。安住欢喜地。发诸大愿。生如是决定心。所谓。我当供养一切诸佛。皆无有余。一切供养之具随意供养。心解清净。发如是大愿。广大如法性。究竟如虚空。尽未来际。尽供养一切劫中所有诸佛。以大供养具。无有休息。又一切诸佛。所说经法。皆悉受持。摄一切诸佛阿耨多罗三藐三菩提故。一切诸佛。所教化法悉皆随顺。一切诸佛法皆能守护。发如是大愿。广大如法性。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天。来下入胎。及在胎中。初生时。出家时。成佛道时。悉当劝请转大法轮。示入大涅槃。我于尔时。尽往供养。摄法为首。三时转故。发如是大愿。广大如法性。究竟如虚空。尽未来际。尽一切劫。奉迎供养一切诸佛。无有休息。又一切诸菩萨所行。广大高远。无量不可坏。无有分别。诸波罗蜜所摄。诸地所净。生诸助道法。有相无相道。有成有坏一切菩萨。所行诸地道。及诸波罗蜜本行。教化令其受行。心得增长。发如是大愿。广大如法性。究竟如虚空。尽未来际。尽一切劫中。诸菩萨所行。以法教化成熟众生。无有休息。又一切众生。若有色若无色。若有想若无想。若非有想非无想。若卵生若胎生。若湿生若化生。三界系入于六道。在一切生处。名色所摄。为教化成熟一切众生。断一切世间道。令住佛法。集一切智慧。使无有余。发如是大愿。广大如法性。究竟如虚空。尽未来际。尽一切劫。教化一切众生。无有休息。又一切世间。广狭极高。无量不可分别。不可移动。不可说粗细。正住倒住。首足相对。平坦圆方。随入如是世间。智如帝网。经幻事差别。如是十方。世界差别。皆现前知。发如是大愿。广大如法性。究竟如虚空。尽未来世。尽一切劫。如是世界。皆现前净知。无有休息。又以一切佛土。入一佛土。一佛土。入一切佛土。一一佛土。无量光明庄严。离诸垢秽。具足清净道。有无量智慧。众生悉满其中。常有诸佛大神通力。随众生心。而为示现。发如是大愿。广大如法性。究竟如虚空。尽未来际。尽一切劫。清净如是国土。无有休息。又一切菩萨。同心同学。共集诸善无有怨嫉。俱缘一事。等心和合。常不相离。随意能现佛身。自于心中。悉能解知诸佛。神力智力。常得随意神通。悉能游行一切国土。一切佛会。皆现身相。一切生处。普生其中。有如是不可思议大智慧。具足菩萨行。发如是大愿。广大如法性。究竟如虚空。尽未来世。尽一切劫。行如是大智慧道。无有休息。又乘不退轮。行一切菩萨道。身口意业所作不空。众生见者。即必定佛法。闻我音声。即得真实智慧道。有见我者。心即欢喜。离诸烦恼。如大药树王。为得如是心。行诸菩萨道。发如是大愿。广大如法性。究竟如虚空。尽未来世。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛头。示身入胎。出家坐道场。成佛道。转法轮。度众生。示大涅槃。现诸如来大神智力。随一切众生。所应度者。念念中。得佛道度众生。灭苦恼。知一切法。如涅槃相。以一音声。令一切众生。皆使欢喜。示大涅槃。而不断菩萨所行。示众生大智地。使知一切法皆是假伪。大智慧大神通。自在变化故。发如是大愿。广大如法性。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世间不可尽。三虚空不可尽。四法性不可尽。五涅槃不可尽。六佛出世不可尽。七诸佛智慧不可尽。八心缘不可尽。九起智不可尽。十世间道种法道种智慧道种不可尽。如众生尽。我愿乃尽。如世间尽。如虚空尽。如法性尽。如涅槃尽。如佛出世尽。如诸佛智慧尽。如心缘尽。如起智慧尽。如道种尽。我愿乃尽。而众生实不可尽。世间虚空。法性涅槃。佛出世。诸佛智慧。心缘起智道种。实不可尽。我是诸愿福德亦不可尽。诸佛子。菩萨决定。发是大愿。则得利安心。柔软心。调顺心。善心。寂灭心。和润心。直心。不乱心。不娆心。不浊心如是则成信者。乐心信相。分别功德。信诸佛本所行道。信行诸波罗蜜而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛力无中无边。信诸如来无量行门。信从因缘以成果报。举要言之。信诸菩萨普行诸佛功德智慧威神力等。诸佛子。菩萨作是念。诸佛正法。如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。为无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲。嗔恚愚痴。起诸重业。嫌恨猛风。吹罪心火。常令炽盛。有所施作。皆与颠倒相应。欲流有流。无明流。见流相续起。心意识种于三界地生苦恼牙。所谓。名色和合。增长六入。诸入外尘。相对生触。触因缘故。生诸受。深乐受故生渴爱。渴爱增益故。生取。取增长故。复起后有。有因缘故。有生老死忧悲苦恼。如是因缘。集诸苦聚。众生受诸苦恼。是中无我无我所。无作者无受者。无知者。如草木瓦石。又亦如影。凡夫可愍。不知不觉。而受苦恼。菩萨于此。见诸众生不免诸苦。即生大悲智慧。是诸众生。我等应救。又欲令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大舍。即时所有可施之物。尽能施与。所谓。谷麦库藏。金银摩尼珠。车磲。马瑙琉璃珊瑚琥珀。珂贝璎珞。严身之具。诸珍宝等。及象马车乘。辇舆人民。奴婢眷属。国土城邑。聚落庐舍。园林游观。妻子男女。一切所爱。皆悉舍与头目耳鼻。支节手足举身皆与。深重佛智故。而不贪惜。菩萨摩诃萨。住于初地。能行大舍。是菩萨。以大悲心大舍心。救一切众生故。转勤推求世间出世间利益胜事。心无疲懈。是故菩萨。生无疲倦功德。于诸经书。能自开解。是故。生知经书功德。得如是知经书智慧。善能筹量。应作不应作。于上中下众生。随宜而行。随有依止来亲近者。随力利益。是故菩萨。生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德行中。精勤修行。心不懈退。是精进不退功德。即时得堪受力。得堪受力已。勤行供养诸佛。随佛所说。如说而行。诸佛子。是菩萨。悉知生起如是清净地法。所谓。信慈悲舍不疲惓。知诸经书。善解世法。惭愧堪受力。供养诸佛。如所说行。又是菩萨。住欢喜地。以发愿故。广见于诸佛。数百数千数万亿那由他佛。菩萨见诸佛时。心大欢喜。深心爱敬。以菩萨乐具。供养诸佛。及供养僧。以是福德。皆回向阿耨多罗三藐三菩提。是菩萨。因供养诸佛故。生教化众生法。多以二摄。摄取众生。所谓。布施爱语。后二摄法。但以信解力。行未善通达。是菩萨。随所供养诸佛。教化众生。皆能受行清净地法。如是诸功德。皆自然回向萨婆若。转益明显。堪任有用。譬如佛子。金师炼金。随以火力。调柔可用。增益光色。如是菩萨。随供养诸佛。教化众生。受行清净诸地之法。此诸功德。皆自然回向萨婆若。转益明显。随意所用。又诸佛子。菩萨摩诃萨。于初地中。相貌得果。应从诸佛菩萨善知识所。咨受请问。成地之法。不应厌。废是菩萨。住初地中。应于诸佛菩萨善知识所。咨受请问第二地中相貌得果无有厌足。如是第三。第四第五。第六第七。第八第九。第十地中。相貌得果。应从诸佛菩萨善知识所咨受请问成十地法。无有废厌。是菩萨。悉应善知诸地逆顺法。善知诸地成坏。善知诸地相貌因果。善知诸地得舍。善知诸地清净行分。善知诸地从一地至一地行。善知诸地是处非是处。善知诸地转所住处。善知诸地初事后事差别。善知诸地得不退转相。乃至善知一切菩萨清净地法。善知入如来智地。诸佛子。如是诸菩萨。善知诸地相未发初地乃至十地。知无障阂。得诸地智慧光明故。能得诸佛智慧光明。诸佛子。如大商主。多将贾人。欲至大城。应先问道路。退还过咎。在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及诸人。皆无忧恼。诸佛子。菩萨摩诃萨。亦复如是。住初地。而善知。诸地逆顺法。乃至善知净一切菩萨清净地法。善知入如来智地。
　　尔时菩萨。集大福德智慧资粮。为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故诸佛子。菩萨摩诃萨。常应心不疲惓勤修诸地本行。乃至善知入如来智地。诸佛子。是名略说菩萨摩诃萨。入欢喜地门。广说则有无量百千万亿阿僧祇事。菩萨摩诃萨。住在此地。多作阎浮提王。豪贵自在。常护正法。能以布施。摄取众生。善除众生悭贪之垢。常行大施。而不穷匮所作善业。若布施若爱语。若利益若同事。是诸福德。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家。勤行精进。须臾之间。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。
　　若有诸众生　　厚修集善根
　　成就于白法　　亲近于诸佛
　　清净信力大　　随顺慈悲心
　　如是人能发　　无量之佛智
　　诸佛一切智　　无量力清净
　　堪受力坚牢　　成就诸佛法
　　悲心救世间　　净修诸佛国
　　敷演转法轮　　发此无上愿
　　一念知三世　　而无有别异
　　种种时差别　　以示于世间
　　略说则尽求　　诸佛之功德
　　发于广大心　　犹若如虚空
　　悲心智慧首　　方便合修行
　　净信深心故　　其力无有量
　　心向无障碍　　而不随他教
　　同诸佛平等　　而生于大心
　　诸佛子当生　　如是之实心
　　即离凡夫行　　入于佛所行
　　即生如来家　　无有可讥嫌
　　则同于诸佛　　必成无上道
　　生如是心时　　即便得初地
　　其心不可动　　犹若如山王
　　是菩萨便有　　大喜相显现
　　其心常清净　　堪受于大事
　　心不乐斗讼　　不好恼众生
　　无有嗔恨心　　乐惭愧恭敬
　　又习行直心　　守护于诸根
　　常念救世间　　念求诸佛智
　　心生于欢喜　　我当得此事
　　得于欢喜地　　即过五恐怖
　　不活畏死畏　　及与恶名畏
　　三恶道怖畏　　大众威德畏
　　以不贪著我　　及与我所故
　　是诸佛子等　　远离诸怖畏
　　常行慈悲心　　恒有信恭敬
　　惭愧功德备　　昼夜增善法
　　乐功德实利　　不乐于诸欲
　　如有所闻法　　能常善思惟
　　无有贪著行　　断诸利养心
　　常乐于菩提　　一心求佛智
　　行诸波罗蜜　　离于谄曲心
　　随说而能行　　安住实语中
　　不污诸佛家　　不舍菩萨学
　　远世间事业　　乐利于世间
　　求善法无厌　　精进转增益
　　诸菩萨如是　　好乐诸功德
　　而发于大愿　　求欲见诸佛
　　护法至佛所　　行菩萨妙行
　　化一切众生　　净一切佛土
　　我佛国土中　　满诸大菩萨
　　诸菩萨同心　　见闻皆不空
　　一切微尘中　　诸佛成佛道
　　发于如是等　　无量无边愿
　　是愿无穷尽　　如虚空众生
　　法性世涅槃　　诸佛出智慧
　　心缘起智种　　我愿如是住
　　如是发大愿　　心柔软调顺
　　能信佛功德　　而观于众生
　　知从因缘起　　则生慈悲心
　　即于苦众生　　我当救度之
　　为是众生故　　而行种种施
　　所谓妙国土　　上妙诸珍宝
　　象马及车乘　　眷属与人民
　　头目及手足　　肌肉施无悔
　　求种种经书　　心无有疲惓
　　得解其义趣　　能随世而行
　　惭愧堪受心　　渐令得增长
　　能以恭敬心　　供养无量佛
　　智者于日夜　　如是常修行
　　善根得明了　　犹如成炼金
　　菩萨住是地　　能了知十住
　　展转修行时　　无有诸障碍
　　譬如贾客主　　欲利诸商人
　　先问道路中　　诸险艰难事
　　菩萨住初地　　应知诸地行
　　而无有障碍　　能至于佛地
　　住是初地中　　多作阎浮王
　　善知于诸法　　常行慈悲心
　　如法而化导　　一切皆信敬
　　劝令行布施　　以求佛智慧
　　菩萨若舍国　　佛法中出家
　　勤行于精进　　即得百三昧
　　及见百诸佛　　震动百国土
　　光明照百国　　飞行亦如是
　　化百土众生　　入于百法门
　　念知百劫事　　示现百种身
　　能以百菩萨　　眷属而示现
　　若以其愿力　　过是数无量
　　今明初地义　　但以略解说
　　若欲广说者　　亿劫不能尽
　　是初菩萨地　　名之为欢喜
　　利益众生者　　今已分别说

　　离垢地第二

　　一切菩萨众　　闻说上地义
　　其心皆清净　　欢喜无有量
　　各于所坐处　　踊住虚空中
　　脱身上妙衣　　以散金刚藏
　　咸皆称赞言　　善哉金刚藏
　　大智无所畏　　善说菩萨地
　　解脱月大士　　知众心清净
　　欲闻第二地　　相貌之所说
　　即请金刚藏　　大智愿解说
　　第二地相貌　　一切皆欲闻

　　尔时金刚藏菩萨摩诃萨。语解脱月菩萨言。佛子。诸菩萨摩诃萨。已具足初地。欲得第二地者。当生十心。何等为十。一柔软心。二调和心。三堪受心。四善心。五寂灭心。六真心。七不杂心。八无贪吝心。九快心。十大心。若诸菩萨摩诃萨。已具足初地。欲得二地者。先当生是十心。诸佛子。菩萨欲住是离垢地。从本已来。离一切杀生。舍弃刀杖。无嗔恨心。有惭有愧。于一切众生。起慈悲心。常求乐事。尚不恶心恼于众生。何况粗恶。离诸劫盗。资生之物。常自满足。不坏他财。若物属他。他所受用。他所摄者。于是物中。一草一叶。不与不取。何况过者。离于邪淫。自足妻色。不求外欲。属他女人。尚不生心。何况从事。离于妄语。常真语实语。谛语随语。不作憎恶妄语。乃至梦中。尚不妄语。何况故作妄语。离于两舌。无破坏心。此闻不向彼说。彼闻不向此说。于斗诤离散人中。常好和合。离于恶口。所有言语。粗[麩-夫+黃]苦恶。令他嗔恼。又以嗔慢。令他怖畏恼热。不爱不喜。自坏其身。亦坏于他。如是等语。皆悉舍离。所有言语。甚可喜乐。美妙悦耳。能化人心。和柔具足。多人爱念。能令他人欢喜悦乐。常出如是之语。离于绮语。常自守护所可言说。应作不作。常知时语实语。利益语顺法语。筹量语不为戏乐语。乃至戏笑。尚不绮语。何况故作。不贪他物。若有属他。他所贪著。他所摄用。不作是念。我当取之。离嗔害心。嫌恨心。迫热心等。常于众生。求好事心。爱润心。利益心。慈悲心。离于占相。习行正见。决定深信罪福因缘。离于谄曲。诚信三宝。生决定心。菩萨如是。常护善道。作是思惟。众生堕诸恶道者。皆由十不善道因缘。我今当自住十善法。亦当为人说诸善法。示正行处。何以故。若人自不行善。为他说法。令住善者。无有是处。又是菩萨。复深思惟。行十不善道因缘故。则堕地狱畜生饿鬼。行十善道因缘故。则生人处。乃至有顶处生。又是十善道。与智慧和合修行。心劣弱者。乐少功德。厌畏三界。大悲心薄。从他闻法。至声闻乘。复有人。行是十善道。不从他闻。自然得知。不能具足大悲方便。而能深入众因缘法。至辟支佛乘。复有人行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生故。求佛大智慧故。清净菩萨诸地故。能净诸波罗蜜故。能入深广大行。又能清净行是十善道。乃至能得佛十力。四无所畏。四无碍智。大慈大悲。乃至具足一切种智。集诸佛法。是故我等。应行十善道。常求一切智慧。是菩萨。复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生堕于地狱畜生饿鬼。若生人中。得二种果报。一者短命。二者多病。劫盗之罪。亦令众生。堕于地狱畜生饿鬼道。若生人中。得二种果报。一者贫穷。二者共财不得自在。邪淫之罪。亦令众生堕于地狱畜生饿鬼道。若生人中。得二种果报。一者妇不贞良。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者恒为多人所诳两舌之罪。亦令众生堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生堕三恶道。若生人中。得二种果报。一者常闻恶音。二者所可言说恒有诤讼。绮语之罪。亦令众生堕三恶道。若生人中。得二种果报。一者所有言语。人不信受。二者有所言说。不能分了。贪欲之罪。亦令众生。堕三恶道。若生人中。得二种果报。一者多欲。二者无有厌足。嗔恼之罪。亦令众生。堕三恶道。若生人中。得二种果报。一者常为他人。求其长短。二者常为他所恼害。邪见之罪。亦令众生。堕三恶道。若生人中。得二种果报。一者常生邪见之家。二者其心谄曲。诸佛子。如是十不善道。皆是众苦大聚因缘。菩萨复作是念。我等何故。不远离是十不善道行十善道。亦令他人行此善道。如是念已。即离十不善道。安住十善道。亦令他人。发心住于善道。是菩萨。尔时于一切众生中。生安隐心。乐心慈心。悲心怜愍心。利益心守护心。师心大师心。我所有心。作是念。是诸众生。堕于邪见。随逐邪心。行邪险道。甚可怜愍。我等应令是众生。住正见道。如实法中。是诸众生。常共嗔恨斗诤。分别彼我。我等应令是众生。住无上大慈中。是诸众生。无有厌足。常贪他人财物。恒以邪命自活。我等应令是众生。住于清净身口意业。是诸众生。随逐贪欲嗔恚愚痴因缘。常为种种烦恼大火之所烧然。不求得出方便。我等应令是众生。灭诸烦恼大火。安置清凉之处。是诸众生。常为无明黑闇所覆。入大黑闇。远离智慧光明。入于生死大险道中。随逐种种邪见。我等应令是众生。使得无碍清净慧眼。以是眼故。知一切法如实相。得不随他教。一切如实无障碍智。是诸众生。堕在生死险道中。将堕地狱畜生饿鬼深坑。入恶邪见网中。为种种愚痴丛林所覆。随逐虚妄邪道迳路。常为愚痴之所盲冥。远离有智导师。非是出道。谓为出要。堕恶魔道。随顺魔意。远离佛意。我等应令是众生。度于生死险道艰难。安处令住一切智人无畏大城。无诸衰恼。是诸众生为诸烦恼暴水所没。常为欲流有流。见流无明流所漂。常随生死。相续不绝。入大爱河。为诸烦恼势力所食。不能得求出要之道。常为欲觉嗔觉恼觉恶虫所害。又为身见水虫罗刹所执。入于五欲深流洄澓诸难之中。为喜爱淤泥之所染污。我慢陆地之所焦枯。无所归趣。于十二入怨贼聚落。不能得出。不遇导师能正度者。我等应于是众生。生大慈悲。以大善根力。而拔济之。得安隐处。离诸惊怖隐没。住一切智慧宝洲。是诸众生。深心贪著。多有忧悲苦恼患难。憎爱所缚。欲械所系。入于三界无明稠林。我等应令是众生。远离一切三界所著。令住离相无碍涅槃。是诸众生。深著我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此无量诸苦恼者。我等应令是众生。离一切贪著。令住空无我智道。所谓。涅槃断一切障碍。是诸众生。其心狭劣。乐于小法。远离无上一切智慧。以是贪著小乘心故。不求无底大乘出法。我等应令是众生。住广大心。无量无边诸佛法中。所谓无上大乘。诸佛子。是菩萨。如是随顺持戒力。善能广生大慈悲心。是菩萨。住离垢地。得见数百佛。数千万亿那由他诸佛。见诸佛已。以衣被饮食。卧具医药。资生之物。供养诸佛。于诸佛所。生恭敬心。复受十善道。受已乃至得阿耨多罗三藐三菩提。终不中失。是菩萨。若干多百多千。乃至多百千万亿劫。远离悭贪破戒垢故。净修布施持戒。诸佛子。譬如成炼真金。在矾石中。诸一切垢尽。转复明净。菩萨亦如是。住是离垢菩萨地中。多百多千。乃至无量百千万劫离悭贪破戒垢故。净修布施持戒。菩萨尔时。于四摄法中。爱语偏多。十波罗蜜中。戒波罗蜜偏胜。余波罗蜜。非不修集。但随地增长。诸佛子。是名菩萨摩诃萨第二离垢地。菩萨住是地中。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住于十善道中。为大布施。而不穷尽所作善业。若布施若爱语。若利益若同事。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家勤行精进。须臾之间。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言。
　　菩萨柔软心　　调和堪受心
　　善心寂灭心　　真心不杂心
　　无有贪吝心　　快心与大心
　　得是十心已　　入于第二地
　　菩萨住是地　　成就诸功德
　　常离于杀生　　不恼于一切
　　常离于劫盗　　不生邪淫心
　　实语不两舌　　不恶口绮语
　　他人所有物　　不生于贪心
　　不恼于众生　　直心行正见
　　无有憍慢心　　亦无谄曲心
　　柔软不放逸　　护持诸佛教
　　所有剧苦恼　　地狱与畜生
　　饿鬼炽然身　　皆从恶心有
　　我今已永离　　如是诸恶事
　　行于真实理　　寂灭之善法
　　从人至有顶　　所有受乐处
　　禅乐三乘乐　　皆从十善生
　　如是思惟已　　心常不放逸
　　身自持净戒　　亦教人令持
　　遍观诸众生　　种种受苦恼
　　如是愍念已　　转生深悲心
　　凡夫甚可愍　　堕在诸邪见
　　心多怀嗔恨　　常好起诤讼
　　常乐于五欲　　贪求无有厌
　　起三毒因缘　　我应度此等
　　深覆愚痴闇　　坠生死险道
　　入大邪见网　　坠于世笼槛
　　常为诸魔贼　　烦恼之所坏
　　此等甚可愍　　我应度脱之
　　没深烦恼水　　四流所漂漫
　　具受于三界　　百种诸苦毒
　　住五阴深樔　　生我我所心
　　我为度此苦　　当勤修行道
　　舍无上佛慧　　生于下劣心
　　令住佛大智　　发无量精进
　　菩萨住此地　　集无量功德
　　得值遇诸佛　　承事而供养
　　以是因缘故　　善根转明净
　　犹如好真金　　炼之以矾石
　　佛子住此地　　常作转轮王
　　令诸众生等　　住于十善道
　　从初发心来　　所修集诸福
　　愿以救世间　　令得佛十力
　　若欲舍王位　　出家行学道
　　勤心行精进　　得入千三昧
　　得见数千佛　　供养听受法
　　菩萨住此地　　能示如是事
　　若以其愿力　　示诸神通事
　　度脱于众生　　过此数无量
　　常为诸世间　　勤求好事者
　　具足解说此　　第二地已竟

　　　　十住经卷第一



　　　　十住经卷第二

　　　　后秦三藏鸠摩罗什译

　　明地第三

　　诸菩萨闻是　　不可思议行
　　心皆大欢喜　　恭敬无有量
　　即时虚空中　　雨众名华香
　　如云而垂下　　供养金刚藏
　　咸赞言善哉　　善哉金刚藏
　　善说诸大人　　护持净戒行
　　于诸众生中　　深有怜愍心
　　敷演解说是　　第二地行处
　　菩萨微妙行　　真实无有异
　　是诸菩萨等　　清净之行处
　　为一切众生　　常求诸好事
　　第二净明地　　今已解说竟
　　天人恭敬者　　愿说第三地
　　善示智所作　　菩萨之所行
　　愿说诸大人　　云何行布施
　　持戒及忍辱　　精进行禅定
　　智慧与方便　　并及慈悲心
　　云何行是法　　清净于佛行
　　解脱月菩萨　　语金刚藏言
　　菩萨至三地　　当以何等心

　　金刚藏菩萨摩诃萨。语解脱月菩萨言。佛子。诸菩萨摩诃萨。深净心行第二地已。欲得第三地。当以十心得入第三地。何等为十。一净心。二猛利心。三厌心。四离心。五不退心。六坚心。七明盛心。八无足心。九快心。十大心。诸佛子。是菩萨摩诃萨。以是十心。得入第三地。能观一切有为法如实相。所谓。无常苦空。无我不净。不久败坏。不可信相。念念生灭。又不生不灭。不从前际来。不去至后际。现在不住。菩萨如是。观一切有为法真实相。知此诸法。无作无起。无来无去。而诸众生忧悲苦恼。憎爱所系。无有停积。无定生处。但为贪恚痴火所然。增长后世苦恼火聚。无有实性。犹如幻化。见如是已。于一切有为法。转复厌离。趣佛智慧。是菩萨。知如来智慧不可思议。不可称量。有大势力。无能胜者。无有杂相。无有衰恼忧悲之苦。能至无畏安隐大城。不复转还。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫穷无所依止。三毒之火。炽然不息。闭在三有牢固之狱。常住烦恼诸恶刺林。无正观力。于善法中。欲乐心薄。失诸佛妙法。而常随顺生死水行。惊畏涅槃。是菩萨。见众生如是多诸衰恼。发大精进。是诸众生。我应救。我应解。应令清净。应令得脱。应著善处。应令安住。应令欢喜。应知所宜。应令得度。应使灭苦。菩萨如是。善远离一切有为法。深念一切众生。见诸佛一切智有无量利益。即时欲具佛智慧救度众生故。勤行菩萨道。作是思惟。以何因缘。以何方便。是诸众生。堕在大苦诸烦恼中。当拔出之。使得永住毕竟常乐。即时知住无碍解脱智慧中者。乃可得此是无碍智慧解脱不离通达诸法如实智。无行行慧。如是智慧之明。从何而得。当知不离多闻决定智慧。复作是念。无碍解脱等诸佛法。以何为本。不离闻法为本。菩萨如是念已。一切求法时。转加精进。日夜常乐听法。无有厌足。心无休息。喜法爱法。依法随法。重法究竟法。归法救法。随顺行法。菩萨如是。方便求法。所有。珍宝。财物金银等库藏无所匮惜。于此物中。不生难想。但于说法者。生难遭想。为求法故。于内外物。无不能舍世间所有可布施者。所谓。国土人民眷属。田业财物。摩尼宝珠。金银库藏。象马辇舆。众宝璎珞。诸严身之具。妻子男女。及支节手足。耳目鼻舌。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。无理等事。悉能忍受。深求法故。若得一句。未曾闻法。胜得满三千大千世界珍宝。得闻正法一偈。胜得转轮圣王。释提桓因。梵天王处。无量劫住。是菩萨。若有人。来作是言。我与汝佛所说法一句。能净菩萨所行道。令汝得闻。若能入大火坑受大苦者。当以相与。是菩萨作是念。我受一句法故。尚于三千大千世界火坑。从梵天投下。何况堕小火坑。我等求法应尽受一切诸地狱苦。犹应求法。何况人中。诸小苦恼。为求法故。发如是心。又如所闻法。心常喜乐。悉能正观。是菩萨。闻诸法已。降伏其心。于空闲处。心作是念。如说行者。乃得佛法。不可但以口之所言。菩萨如是。能住明地。即离诸欲恶不善法。有觉有观。离生喜乐。入初禅。灭觉观。内清净心一处无觉无观。定生喜乐。入二禅。离喜故。行舍心念安慧身受乐。诸贤圣。能说能舍。常念受乐。入三禅。断苦断乐故。先灭忧喜故。不苦不乐。行舍念净。入四禅。是菩萨。过一切色相。灭一切有对相。不念一切别异相故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有。无色定处。过一切无所有处。知非有想非无想安隐。即入无色非有想非无想处。但随顺诸法行故。而不乐著。是菩萨。以慈心高广无量。无嗔无恨无恼害。以信解力。遍满一方。二方。三方四方。四维上下。亦复如是。悲心喜心舍心。高广无量。无嗔恨无恼害。以信解力。遍满一方。第二三。四方四维上下。亦复如是。是菩萨。有种种神通力。能动大地。一身为多身。多身为一身。现灭还出。石壁山障。皆能彻过。如行虚空。于虚空中。加趺而去。犹如飞鸟入出于地。如水无异。履水如地。身出烟焰。如大火聚。日月有大神德威力。而能以手。扪摸摩之。身力自在。乃至梵世。是菩萨。以清净天耳。过于人耳。悉闻人天音声远近。是菩萨。以他心智。如实知他心。染心如实知染心。离染心如实知离染心。嗔心离嗔心。痴心离痴心。垢心离垢心。小心大心。散乱心如实知散乱心。定心不定心。缚心解心。有上心无上心。如实知有上心无上心。如是以自心知他心。是菩萨。念知宿命。诸所生处。所谓。一世二世。三四五世。乃至十二十三十。四十五十。乃至百世千世。万世百千万亿那由他世。一劫二劫。乃至百千万亿那由他无量劫数。其中诸劫。无量成坏。于诸劫中。所经因缘。悉能念知。我生彼处。如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。相貌因缘。悉能念知。是菩萨。天眼清净过于人眼。见众生生死。形色好丑善恶。贫贱富贵。趣善恶道。随业受报。皆如实知。所谓是诸众生。成就身恶业。成就口恶业。成就意恶业。距逆贤圣。受邪见教。起罪业因缘故。身死堕恶道。生在地狱。是诸众生。成就善身业。善口业。善意业。不逆贤圣。信受正见。行善业因缘故死后生善处天上。是菩萨。于诸禅定。解脱三昧。能入能出。而不随生。但见何处。有助菩提法处。以愿力故。能生其中。是菩萨。住明地中。见数百千万亿那由他诸佛。恭敬供养尊重赞叹。衣服饮食。卧具医药。亲近诸佛。听受经法。听受法已。随力而行。是菩萨。尔时观诸法不生不灭众缘而有。于百千万亿劫所集欲缚。渐得微薄。一切有缚。一切无明缚。皆悉微薄。不复积集。不积集故。断于邪贪邪嗔邪痴。诸佛子。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪邪嗔邪痴。诸善根。转增明净。是菩萨。忍辱心柔软心。美妙心不坏心。不动心不浊心。不高心不下心。一切所作不望报心。他少有作当生报心。不谄曲心。不染乱心。转胜明净。尔时菩萨。于四摄法中。爱语利益偏多。十波罗蜜中。忍辱波罗蜜。精进波罗蜜转多。余助菩提法。皆转明净。诸佛子。是名诸菩萨第三明地。菩萨摩诃萨。住是地中。多作释提桓因。智慧猛利。能以方便因缘。转诸众生。令离淫欲。所作善业。若布施若爱语。若利益若同事。皆不离念佛念法。乃至不离念具足一切种智。常生是心。我当何时于众生中。为首为尊。乃至于一切众生。为依止者。是人若欲勤加精进。于须臾间。能得十万三昧。乃至能示十万菩萨。以为眷属。随其愿力。神通自在。不可算数。若干百千万亿那由他劫。不可计知。尔时金刚藏菩萨。欲令此义转明故。而说偈言。
　　菩萨以是心　　能得第三地
　　净心猛厌心　　离心不退心
　　坚心堪受心　　快心及大心
　　以如是等心　　得入于三地
　　智者住明地　　观有为作法
　　不净无常苦　　无我坏败相
　　无有牢固性　　不久念念灭
　　如是思惟知　　无有来去相
　　见诸有为法　　如病如痈疮
　　爱心所缠缚　　生诸忧悲苦
　　但为贪恚痴　　猛火所焚烧
　　从无始世来　　炽然常不息
　　即时于一切　　三界生厌离
　　恶贱有为法　　心无所贪著
　　但求诸佛智　　无量无边限
　　甚深难思议　　清净无诸苦
　　如是见佛智　　无诸苦恼已
　　哀愍诸众生　　贫穷无福慧
　　三毒火常然　　无有救护者
　　堕在地狱中　　百种苦所切
　　放逸凡夫人　　没诸烦恼聚
　　盲冥无所见　　失诸佛法宝
　　常随生死水　　无怖空怖畏
　　我于是众生　　当勤度脱之
　　精进求智慧　　为作饶益者
　　思惟何方便　　可以得救护
　　唯有诸如来　　深妙无碍智
　　此智何为因　　唯从智慧生
　　思惟是智慧　　但从多闻生
　　如是筹量已　　勤求多闻法
　　日夜常精进　　听受无厌惓
　　读诵爱乐法　　唯法以为贵
　　为欲求法故　　以诸珍宝等
　　所亲爱妻子　　随意诸眷属
　　国土及城邑　　资生诸好物
　　欢喜而施与　　心无所恋惜
　　头目耳鼻舌　　牙齿及手足
　　支节身血肉　　心肝及髓脑
　　以此等施人　　犹不以为难
　　若得闻正法　　是为最甚难
　　假令有一人　　语此菩萨言
　　汝今若能入　　是大猛火聚
　　然后当与汝　　诸佛所说法
　　闻已即欢喜　　自投于火聚
　　设使大千界　　火聚满其中
　　须弥梵世下　　不足以为难
　　若为求一句　　诸佛所说法
　　救诸苦恼者　　得之甚为难
　　始从初发心　　乃至成佛道
　　我于其中间　　尽此诸劫数
　　为欲求诸法　　备受阿鼻苦
　　何况于人间　　小小诸苦恼
　　以听法因缘　　能得正忆念
　　正忆念因缘　　能生诸禅定
　　深妙等三昧　　及五神通事
　　次第皆能起　　自在不随生
　　菩萨住是地　　能以决定心
　　多供养诸佛　　听受所说法
　　断邪爱恚等　　余烦恼微薄
　　犹如成炼金　　调和得其所
　　菩萨住是地　　功德藏充满
　　多作忉利王　　自在化淫欲
　　爱佛功德故　　化导无量众
　　悉能令得住　　无上佛道中
　　菩萨住是地　　能以柔软心
　　勤行于精进　　得百千三昧
　　悉得见诸佛　　相好庄严身
　　其心转猛利　　愿力者殊胜
　　常为诸众生　　勤求好事者
　　分别解说此　　第三明地已

　　焰地第四

　　诸佛子闻说　　如是地相义
　　深妙无有量　　心皆大欢喜
　　散众名花香　　供养于如来
　　地及大海水　　悉皆大震动
　　天诸婇女等　　于上虚空中
　　同以微妙音　　歌颂此上法
　　他化自在王　　闻以大欢喜
　　雨摩尼珠宝　　以散于佛上
　　踊跃称赞言　　善哉佛出世
　　功德藏流布　　利益于我等
　　我今闻说此　　菩萨地相义
　　是事百千劫　　难闻而得闻
　　愿更说后地　　利益诸天人
　　佥皆喜欲闻　　得地诸行相
　　解脱月菩萨　　重请金刚藏
　　愿为诸菩萨　　说至四地行

　　尔时金刚藏菩萨摩诃萨。语解脱月菩萨言。佛子。诸菩萨摩诃萨。具足清净行第三地已。欲得第四地者。当以十法明门。得入此四地。何等为十。一思量众生性。二思量法性。三思量世界性。四思量虚空性。五思量识性。六思量欲界性。七思量色界性。八思量无色界性。九思量快信解性。十思量大心性。诸佛子。菩萨。以此十法明门。能从三地。入第四地。诸佛子。菩萨摩诃萨。若得第四菩萨焰地。即于如来家。转有势力。得内法故。有十种智。何等为十。一不退转心。二于三宝中得不坏信清净毕竟智。三修习观生灭。四修习诸法本来不生。五常修习转还世间行。六修习知业因缘故有生。七修习分别生死涅槃门差别。八修习众生业差别。九修习前际后际差别。十修习现在常灭不住行。是十智心。则生佛家。转得势力。复次佛子。菩萨摩诃萨。住是菩萨第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观。精勤一心。除世间贪忧。观内受外受内外受。内心外心内外心。内法外法内外法。循法观。精勤一心。除世间贪忧。是菩萨。未生恶不善法。为不生故。欲生勤精进。发心正断。已生诸恶不善法。为断故。欲生勤精进。发心正断。未生诸善法。为生故。欲生勤精进。发心正行。已生诸善法。为住不失。修增广故。欲生勤精进。发心正行。是菩萨。修行四如意分。欲定断行成就。修如意分。依止厌。依止离。依止灭。回向于舍。精进定断行成就修如意分。心定断行成就。修如意分。思惟定断行成就。修如意分。依止厌离灭。回向于舍。是菩萨。修行信根。依止厌离灭。回向于舍。精进根念根定根。修行慧根。依止厌离灭。回向于舍。是菩萨。修行信力。依止厌离灭。回向于舍。精进力念力定力。修行慧力。依止厌离灭。回向于舍。是菩萨。修行念觉分。依止厌离灭。回向于舍。择法觉分。精进觉分。喜觉分除觉分定觉分。修行舍觉分。依止厌离灭。回向于舍。是菩萨。修行正见。依止厌离灭。回向于舍。正思惟正语。正业正命。正精进正念。修行正定。依止厌离灭。回向于舍。是菩萨。以不舍众生心故行。以本愿力故。大悲为首。大慈合行。为摄一切智。为庄严佛国。为具佛诸力无畏。不共法。三十二相。八十种好。具足音声。为随顺佛深解脱。为思惟大智慧方便故行。诸佛子。诸菩萨摩诃萨。住菩萨焰地。所有身见著等。著我。著众生。著人寿者。知者见者。著五阴十二入十八界。所起屈伸卷舒出没。推求心所行。爱著宝重所见。为归为洲。皆悉断灭。是菩萨。转倍精进。慧方便所生助道法。随所修行。心转柔和。堪任有用。心无疲惓。转求上法。增益智慧。救一切世间。随顺诸师。恭敬受教。如所说行。是菩萨。尔时知恩知报恩。心转和善。同止安乐。直心软心。无有邪曲。行正定行。无有憍慢。则易与语。随顺教诲。得说者意。如是具足善心软心。寂灭心忍辱心。净地诸法。思惟修行。是菩萨。尔时成不转精进者。不舍精进。不坏精进。不厌精进。不惓精进。广大精进。无边精进。猛利精进。无等等精进。救一切众生精进。分别是道非道精进。是菩萨。心志清净。不失深心。信解明利。诸善根增长。远离世间垢浊。不信疑悔等。皆已灭尽。无疑无悔。现前具足。于一切佛大信解事中。不厌不舍。自然习乐。无量之心。常现在前。菩萨住是第四焰地。能见诸佛数百数千数千万亿那由他佛。供养恭敬。尊重赞叹。衣服饮食。卧具医药。亲近诸佛。一心听法。听受法已。能信奉持。多于佛所。出家修道。是菩萨。乐心深心。清净信解平等。转更明了。住寿多劫。若干百千。万亿那由他劫。善根转胜明利。诸佛子。如上真金。以为庄严。余金不及。如是诸菩萨摩诃萨。住此菩萨焰地。诸善根转增明利。下地菩萨。所不能及。譬如摩尼珠。光明清净。能照四方。余宝不及。雨渍水浇。光明不灭。菩萨住焰地中。下地菩萨所不能及。一切诸魔。及诸烦恼。皆不能坏其智慧。诸佛子。是名略说诸菩萨摩诃萨第四焰地。菩萨摩诃萨。住是地中。多作须夜磨天王。多教化众生。破于我心。所作善业。若布施若爱语。若利益若同事。皆不离念佛。不离念法。不离念诸菩萨摩诃萨为伴。乃至不离念具足一切种智。常生是心。我当何时于一切众生中。为首为尊。乃至于一切众生中。为依止者。是菩萨摩诃萨。若欲如是勤行精进。须臾之间。得百亿三昧。乃至示现百亿菩萨。以为眷属。若以愿力。自在示现。过于此数。若干百千万亿那由他不可计劫。尔时金刚藏菩萨。欲重明此义。而说偈言。
　　诸菩萨具足　　修治明地已
　　观诸众生性　　法性世间性
　　虚空性识性　　三界性信解
　　深心清净故　　得入第四地
　　即于如来家　　增长得势力
　　不退于佛道　　三宝不坏信
　　观生灭无作　　知世间转行
　　从业而有生　　生死涅槃异
　　知众生诸业　　观法先后际
　　不住常灭相　　佛家生势力
　　诸大菩萨等　　得如是法已
　　怜愍诸众生　　习身受心法
　　内外四念处　　依止于厌离
　　亦依止寂灭　　回向于涅槃
　　除灭恶法故　　善法得增长
　　习行四正法　　修四如意分
　　习行于五根　　及以修五力
　　修习七觉意　　行于八圣道
　　修习如是法　　皆为众生故
　　本愿之所助　　慈悲心为首
　　求觅一切智　　为净诸佛土
　　成十力功德　　无畏不共法
　　诸音声言说　　甚深妙道法
　　及无碍解脱　　大智慧方便
　　从身见为首　　六十二见等
　　众生见人见　　命者知者见
　　于诸阴界入　　之所贪著处
　　得是第四地　　皆悉已除断
　　随断烦恼业　　其心亦随净
　　诸所作善业　　皆为救世间
　　菩萨柔软心　　常不为放逸
　　堪用心直心　　求利众生心
　　如此所求事　　皆为无上道
　　大智慧职位　　利益世间故
　　深心敬养师　　如说乐修行
　　知恩报恩者　　易化无嗔恨
　　无有邪曲心　　柔和同止乐
　　修习如是法　　精进不退转
　　菩萨住是地　　深心及直心
　　净心与信解　　皆转得明净
　　增长诸善根　　垢浊疑悔法
　　如是等诸事　　皆悉得除灭
　　诸菩萨住是　　第四焰地中
　　得值无量佛　　咨受所说法
　　于是诸佛所　　出家难沮坏
　　如真金庄严　　余金所不及
　　菩萨住是地　　诸功德深心
　　智慧及方便　　所行清净道
　　乃至千亿魔　　皆所不能坏
　　如真妙明珠　　不为水雨败
　　菩萨住是地　　天人所供养
　　多作夜摩王　　能转诸邪见
　　所作诸善业　　皆为佛智慧
　　其心常坚固　　不可得动转
　　若勤行精进　　得百亿三昧
　　能见百亿佛　　愿力则过是
　　如是第四地　　清净名为焰
　　无量福慧者　　今已解说竟

　　难胜地第五

　　诸菩萨闻是　　第四地行法
　　心皆大欢喜　　踊跃无有量
　　雨天众宝花　　氛氛如雪下
　　咸赞言善哉　　金刚藏大士
　　他化自在王　　与诸眷属等
　　于上虚空中　　心皆大欢喜
　　放众妙光明　　作天诸伎乐
　　歌叹佛功德　　并及菩萨众
　　天诸婇女等　　各以清妙音
　　同声称赞佛　　而说如是言
　　世尊久远来　　勤苦所求愿
　　无上正真道　　于今始乃得
　　利益天人者　　久乃今得见
　　释迦牟尼佛　　今至于天宫
　　从久远已来　　今始异相动
　　久远世已来　　今始放妙光
　　众生从久来　　今始得安乐
　　久来方得闻　　大慈悲德音
　　度诸功德岸　　久远今乃值
　　圣王能悉破　　憍慢我心等
　　无比可供养　　而今得供养
　　能开诸天道　　使得一切智
　　世尊甚清净　　无量如虚空
　　不染于世法　　如莲花在水
　　处世最高大　　犹如大海中
　　须弥金山王　　是故欢喜礼
　　如是诸天女　　各以众妙音
　　敬心歌颂已　　默然而观佛
　　解脱月菩萨　　请金刚藏言
　　菩萨得五地　　相貌之因缘

　　金刚藏菩萨摩诃萨。语解脱月菩萨言。佛子。诸菩萨摩诃萨。已具足第四地。欲得第五地。以十平等心。能入第五地。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七知道非道净平等。八行知见净平等。九诸菩提分法转胜净平等。十等化众生净平等。诸佛子。诸菩萨摩诃萨。以是十平等净心。具足得入于五地。善修菩提法故。深心清净故。求转胜道故。则能得佛道。是菩萨。得大愿力。以慈悲心。不舍于一切。以得念慧心道理之势力。修习于福慧。不舍起方便。欲得转胜道上地。明观法受诸佛神力所护。生定不退心。如实知是苦圣谛。是苦集谛。是苦灭谛。是至灭苦道谛。是菩萨。善知世谛。善知第一义谛。善知相谛。善知差别谛。善知示成谛。善知事谛。善知生起谛。善知尽无生谛。善知令入道谛。次第成菩萨诸地故。善知习如来智谛。尔时菩萨。常在一乘故。善知第一义谛。随众生意。令欢喜故。知世谛。分别诸法自相故。知相谛。诸法各异故。知差别谛。分别诸阴界入故。知示成谛。以身心苦恼故。知苦谛。诸道生相续故。知集谛。毕竟灭一切恼热故。知灭谛。起不二法故。知道谛。以一切种智。知一切法次第。成一切菩萨地故。善知习如来智谛。以信解力故。知非得无尽谛智。菩萨如是。以此诸谛智。如实知一切有为法。虚伪诳诈。败坏相。假住须臾。诳惑凡夫人。菩萨尔时。于众生中。大悲转胜。而现在前。能生大慈光明。得如是智慧力。不舍一切众生。常求佛智慧。如实观一切有为法。先际后际。知众生从先际。无明有爱故。生流转生死。于五阴归处。不能动发。增大苦恼聚。是中无我无我所。无众生无人。无知者无寿命者。后际亦如是。如是无所有。而愚痴贪著不断。不知无边有出无出。尔时作是念。凡夫众生。甚为可怪。无明痴故。有无量无边阿僧祇身。已灭今灭当灭。如是常受生死。不能于身生厌离想。转更增长机关苦身。常为生死水漂。不能得返归五阴舍。不能舍离。不畏四大毒蛇。不能拔出憍慢见箭。不能灭除贪恚痴焰。不能破坏无明愚闇。不能干竭爱著大海。不求十力大圣导师。常随魔意。于生死城中。多为诸恶觉观所转。如是苦恼孤穷众生。无有救者。无有舍者。无有究竟道者。唯我一人。独无等侣。修集福德智慧。以是资粮。令此一切众生。得住毕竟清净。乃至使得一切法中。佛无碍智力。如是思惟。从正观生于智力。发愿所作。一切善根。皆为度诸众生故。为一切众生求好事故。求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦满其愿故。是菩萨。尔时住此第五难胜地中。不忘诸法故。名为念者。决定智慧故名为智者。知经书意。次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲惓者。常正忆念故。名为远离破戒者。深心求佛十力四无所畏十八不共法故。名为常念佛法者。常令众生离恶修善故。名为庄严佛国者。种诸福德庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨。诸世间方便中。心无嗔碍故。名为心无碍者。常乐教化众生故。名为昼夜远离余心者。菩萨如是行时布施。亦教化众生。爱语利益同事。亦教化众生。又以色身示现。亦教化众生。亦以说法。教化众生。亦示菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益。教化众生。菩萨如是修习。以大神力种种因缘方便道。教化众生。是菩萨。虽种种因缘方便心常在佛智。而不退失善根。又复常求转胜利益众生法。是人利益众生故。世间所有经书伎艺。文章算数。名性经书。治病医方。所谓。治干消病。小儿病。鬼著病。蛊毒病。癞病等。伎乐歌舞。戏笑欢娱经书。国土城郭。聚落室宅。园观池泉。华果药草林树。金银摩尼珠。琉璃珊瑚虎魄。车磲马瑙。示诸宝聚。日月五星。二十八宿。占相吉凶。地动梦书怪相。身中诸相布施持戒。摄伏其心。禅定神通。四禅四无量心。四无色定。凡诸不恼众生事。安乐众生事。怜愍众生故。出令入诸佛无上之法。菩萨住是难胜地。值数百数千数万亿佛。供养尊重赞叹。衣服饮食。卧具医药。亲近听法。听法已出家。出家已。于诸佛所。听受经法。而为法师。说法利益。得转胜多闻积三昧。乃至过百千万亿劫。不忘此事。是菩萨。尔时一切福德善根。转胜明净。佛子。譬如成炼真金。以车磲磨莹。其光转胜。菩萨住是地中。方便智慧力故。功德善根。转净明胜。下地所不及。又如日月星宿。诸天宫殿。风持令去。不失法度。如是佛子。菩萨住难胜地。以方便思惟故。福德善根。转倍明净。而不取证。亦不疾至佛道。诸佛子。是名诸菩萨摩诃萨难胜地。今已略说。菩萨摩诃萨。住是地中。多作兜率陀天王。诸根猛利。能摧伏一切外道。有所作业。若布施爱语。利益同事。皆不离念佛念法。念菩萨伴。乃至不离念具足一切种智。我当何时。于众生中。为首为尊。乃至于一切众生中。为依止者。诸佛子。是菩萨若欲如是勤行精进。须臾之间。能得千亿三昧。乃至示千亿菩萨。以为眷属。若以愿力。神力自在复过是数。若干百千万亿不可得知。尔时金刚藏菩萨欲明此义故。重说偈言。
　　诸菩萨具足　　四地行法已
　　思惟三世佛　　戒等心亦等
　　除见疑悔等　　道非道行等
　　观诸平等已　　得入第五地
　　四念处为弓　　诸根为利箭
　　四正勤为马　　四如意为车
　　五力以为铠　　破诸烦恼贼
　　勇健不退转　　直入第五地
　　惭愧无垢衣　　净戒以为香
　　七觉为华鬘　　禅定为涂香
　　智慧与方便　　种种念庄严
　　如是得入诸　　陀罗尼园林
　　四如意为足　　正念为头项
　　慈悲明净眼　　利智慧为牙
　　以空无我吼　　破诸烦恼贼
　　如是人师子　　能入第五地
　　是菩萨得至　　住于第五地
　　转修胜净法　　皆为佛道故
　　常行慈悲心　　未曾有厌惓
　　但为修习此　　第五地行法
　　深集二资粮　　福德及智慧
　　种种方便力　　欲得上明观
　　常为佛所护　　得成于念慧
　　次第能善观　　如实知诸谛
　　第一谛世谛　　差别谛成谛
　　事生灭道谛　　至无障碍谛
　　如是观诸谛　　心微妙清净
　　虽为未能得　　无障碍解脱
　　以能有智慧　　及与信力故
　　得胜于一切　　世间诸智慧
　　如是观诸谛　　悉知有为法
　　虚妄伪诈诳　　无有一坚实
　　能得于诸佛　　慈悲光明分
　　为诸众生故　　专心求佛慧
　　知有为先后　　众生甚可愍
　　堕在无明闇　　爱因缘所系
　　是菩萨能拔　　世间之苦恼
　　知法无寿者　　犹如草木等
　　众生常以二　　烦恼因缘故
　　从于先世来　　后世亦如是
　　相续不断绝　　不能尽苦边
　　于此生愍伤　　我当度脱之
　　不出五阴舍　　不畏四大害
　　不拔诸邪箭　　不灭三毒焰
　　不破无明闇　　堕在大爱海
　　无有智慧明　　离大导师故
　　知如是事已　　转加勤精进
　　有所作起业　　皆为度众生
　　常念正念慧　　修道有惭愧
　　坚心与智慧　　转更令增益
　　修福慧无厌　　持戒不羸弱
　　求多闻无倦　　正修净佛土
　　种相好音声　　因缘无厌足
　　所作诸善业　　皆为利众生
　　为利世间故　　造立经书等
　　名姓鬼病方　　歌舞戏笑等
　　堂阁园林法　　衣服诸饮食
　　示种种宝聚　　令众得欢喜
　　占日月五星　　二十八宿等
　　地动吉凶相　　梦书诸怪事
　　布施持戒等　　离欲修禅定
　　四无量神通　　安乐世间故
　　大智慧菩萨　　得此难胜地
　　供养数亿佛　　从佛而听法
　　而修诸善根　　皆悉得明净
　　犹如车磲宝　　莹磨于真金
　　譬如宝宫殿　　随风不失法
　　世法利不染　　如莲华在水
　　菩萨住是地　　多作兜率王
　　诸根转猛利　　破诸外道见
　　所作诸善业　　皆为佛智慧
　　得佛力无畏　　能度诸众生
　　是菩萨勤修　　转胜精进力
　　能得千万亿　　诸深妙三昧
　　供养千亿佛　　能动千世界
　　随其所愿力　　过是数无量
　　如是第五地　　种种诸方便
　　上智慧大人　　如法解说竟

　　　　十住经卷第二



　　　　十住经卷第三

　　　　后秦三藏鸠摩罗什译

　　现前地第六

　　诸菩萨闻说　　上地之行相
　　在于虚空中　　雨众妙珍宝
　　放清净光明　　供养于世尊
　　咸赞言善哉　　善哉金刚藏
　　时有无量亿　　诸天皆欢喜
　　于上虚空中　　雨众宝末香
　　光明相绮错　　微妙甚可乐
　　众香华璎珞　　幡盖雨佛上
　　他化自在王　　与诸眷属等
　　雨众妙宝物　　氛氛如云下
　　歌颂供养佛　　称叹金刚藏
　　咸赞言善哉　　善哉快说此
　　千万亿天女　　于上虚空中
　　作众天音乐　　歌叹佛功德
　　咸作如是言　　如来之所说
　　微妙无有量　　能灭诸烦恼
　　诸法本性空　　无有毫末相
　　空无有分别　　同若如虚空
　　无有去住相　　亦无有戏论
　　本来常清净　　如如无分别
　　若人能通达　　一切诸法性
　　于有于无中　　其心不动摇
　　但以大悲心　　为度诸众生
　　是名诸佛子　　从佛口法生
　　常行于布施　　利益诸众生
　　本来虽善净　　持戒而坚心
　　虽知法无伤　　而行于忍辱
　　虽知法性离　　而行于精进
　　虽先灭烦恼　　而入于诸禅
　　虽先解法空　　而选择诸法
　　寂灭智虽多　　而求利世间
　　能灭诸恶者　　名之为大人
　　如是诸天女　　百千种妙音
　　称赞歌颂已　　皆默然观佛
　　解脱月菩萨　　请金刚藏言
　　当以何相貌　　得成第六地

　　金刚藏菩萨言。诸佛子。菩萨摩诃萨。已能具足五地行。欲入六地。当以十平等法。得入于六地。何等为十。一以无性故。一切法平等。二以无想故。一切法平等。三以无生故。一切法平等。四以无灭故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月镜像焰化故。一切法平等。十以有无不二故。一切法平等。诸佛子。诸菩萨摩诃萨。具足五地行。以是十平等法。能入第六地。诸佛子。若菩萨摩诃萨。能如是观一切法性。能忍随顺得第六地。无生法忍。虽未现前。心已明利。成就顺忍。是菩萨。观一切法如是相。大悲为首。增长具足。更以胜观观世间生灭相。故作是念。世间所有。受身生处。皆以贪著我故。若离著我。则无世间生处。诸凡夫人。愚痴所盲。贪著于我。常乐求有。恒随邪念。行邪妄道。习起三行罪行。福行。不动行。以是行故。起热心种子。有漏有取心故。起生死身。所谓。业为地。识为种子。无明覆蔽爱水为润。我心溉灌。种种诸见。令得增长。生名色牙。因名色故。生诸根。诸根合故。有触生。从触生受。乐受故。生渴爱。渴爱增长故。有四取。四取因缘故。起业。于有起五阴身。名为生。五阴衰变。名为老。衰变灭。名为死。老死因缘。有忧悲热恼众苦聚集。是十二因缘。无有集者。自然而集。无有散者。自然而散。因缘合则有。因缘散则无。菩萨摩诃萨。如是于六地中。随顺观十二因缘。又作是念。不如实知诸谛第一义故。有无明覆心。无明业果。是名诸行。依诸行。有初识。与识共生。有四取阴。依止取阴。有名色。名色成就。有六入。诸根行尘故。有识。从是和合。生有漏触。触共生。有受。贪乐于受。名为爱。爱增长。名为取。从取起有漏业。有业有果报五阴。名为生。五阴熟名为老熟。五阴坏名为死。死别离时。愚人贪著心热。名为忧悲。发声啼哭五识。名为苦。意识名忧。忧苦转多名为恼。如是但生大苦树大苦聚。如是十二因缘苦聚。无我无我所。无作者无使作者。菩萨作是念。若有作者。则有作事。若无作者。则无作事。第一义中。无作者无作事。又作是念。三界虚妄。但是心作。如来说。所有十二因缘分。是皆依心。所以者何。随事生贪欲心。是心即是识。事是行。行诳心故。名无明。识所依处名名色。以入生贪心。名六入。三事和合有触。触共生名受。贪著所受。名为渴爱。渴爱不舍。名为取。是和合故。名为有。此有更有有相续。名为生。生变熟名为老。老坏名为死。此中无明有二种作。一者缘中痴。二者为生诸行因。行亦有二种作。一者生未来世果报。二者与识作因。识亦有二种作。一者能令有相续。二者与名色作因。名色亦有二种作。一者互相助成。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者所可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。是中无明缘诸行者。无明令行不断。助成行故。行缘识者。令识不断。助成识故。识缘名色者。令名色不断。助成名色故。乃至生缘老死忧悲苦恼。生不断。相续助成故。无明灭故。则诸行灭。乃至老死忧悲苦恼。亦如是。是中无明若无。诸行亦无。因灭。则果灭余分亦如是。是中无明爱取。是三分。不断烦恼道。诸行及有。不断业道。余因缘分。不断苦道。先际后际。相续不断故。是三道不断。是三道。离我我所。而有生灭。如二竹相对而住。不坚似坚。无明因缘诸行者。即是过去世事。识名色六入触受。是现在事。爱取有生老死。是未来世事。于是有三世出。无明灭故诸行灭。名为断相续说。十二因缘。说名三苦。无明行识名色六入。名为行苦。触受名为苦苦。爱取有生死忧悲苦恼。名为坏苦。无明灭故。诸行灭。乃至老死。名为断三苦相续说。因无明。诸行生。余亦如是。无明灭。诸行灭。以诸行体性空故。余亦如是。无明因缘。诸行以生缚说。余亦如是。无明灭故。诸行灭。以灭缚说。余亦如是。无明因缘诸行。是随顺无所有观说。无明灭诸行灭。是随顺尽观说。余亦如是。如是逆顺十种。观十二因缘法。所谓。因缘分次第。身心所摄。自助成法。不相舍离。随三道行。分别先后际故。三苦差别故。从因缘起生灭缚故。无所有尽观故。尔时菩萨。随十二因缘。观无我无众生。无寿命者。无人性空。离作者使作者。无主属众。因缘无所有。如是观时。空解脱门现在前。灭此事。余不相续故。名无相解脱门现在前。知此二种。更不乐生。唯除大悲心。教化众生。无愿解脱门现在前。菩萨修行是三解脱门。离彼我相。离作者受者相。离有无相。悲心转增。以重悲心故。勤行精进。未满助菩提法。欲令满足。菩萨作是念。有为和合故增。离散则灭。众缘具故增。不具故灭。我今知有为法多过故。不应具和合因缘。亦不毕竟灭有为法。为教化众生故。诸佛子。菩萨如是。知有为法。多过无性。离坚固相。无生无灭。与大慈悲和合。不舍众生。即时得无障碍。般若波罗蜜。光明现在前。得如是智慧。具足修集。取阿耨多罗三藐三菩提因缘。而不与有为法共住。观有为法性寂灭相。亦不住其中。欲具足无上菩提分故。菩萨住现前地中。得快空三昧。性空三昧。第一义空三昧。第一空三昧。大空三昧。合空三昧。生空三昧。如实不分别空三昧。摄空三昧。离不离空三昧。如是等。万空三昧门现在前。无相无愿三昧。亦如是。是菩萨。住现前地中。志心决定心。妙心深心。不转心不舍心。广心。无边心。乐智心慧方便和合心。如是等心。转胜增长故。随顺阿耨多罗三藐三菩提。一切外道论师。不能倾动。入于智地。转声闻辟支佛。决定向佛智。一切众魔。及诸烦恼。所不能制。安住菩萨智慧明中。善修应空无相无愿解脱门。专以慧方便。行助菩提法。是菩萨。住现前地。于般若波罗蜜中。得转胜行。得第三上顺忍。以顺是法。无有违逆故。菩萨住是现前地中。得见数百数千佛。乃至数百千万亿佛。供养恭敬。尊重赞叹。衣服饮食。卧具医药。亲近诸佛。于诸佛所。听法。听法已。如实随智慧光明故。如所说行。令诸佛欢喜。是人转胜。知诸佛法藏。乃至无量百千万亿劫。诸善根转妙明净。诸佛子。譬如真金。以琉璃磨莹。光色转胜。菩萨住此现前地。以慧方便故。善根转胜。明净寂灭。余地所不及。诸佛子。譬如月明。能令众生。身得清净。四种风吹。不能遏绝。菩萨摩诃萨。住是现前地。善根转胜。能灭无量众生烦恼之火。四种恶魔。所不能坏。诸佛子。是名诸菩萨摩诃萨现前地。菩萨住是地中。多作善化自在天王智慧猛利。能破一切增上慢者。声闻问难。不能穷尽。有所施作。布施爱语。利益同事。皆不离念佛。念法念诸菩萨伴。乃至不离念一切种智。常发愿言。我于一切众生。为首为尊。乃至于一切众生。为依止者。是菩萨。若欲勤行精进。于须臾间。得十万亿三昧。乃至能示十万亿菩萨眷属。若以愿力。能过是数。不可称计。若干百千万亿劫。尔时金刚藏菩萨。欲令此义明了故。而说偈言。
　　诸菩萨已得　　具足行五地
　　知诸法无相　　无相无生灭
　　本来常清净　　无有诸戏论
　　修集如是智　　得入第六地
　　诸法常离相　　不取亦不舍
　　性空犹如幻　　离二无分别
　　若能顺如是　　微妙之理趣
　　心无有违逆　　得入第六地
　　住于利顺忍　　智慧得力故
　　观察于一切　　世间生灭相
　　悉知诸世间　　皆从痴闇出
　　痴闇若灭者　　则无诸世间
　　观择因缘法　　随顺第一义
　　而不坏缘报　　所作及假名
　　如实无作者　　亦无有受者
　　如是观有为　　如云无实事
　　不知真谛义　　名之为无明
　　从是则生思　　身口行得报
　　从行故有识　　即生于名色
　　如是生世间　　至生死苦聚
　　了知于三界　　但从心而有
　　知十二因缘　　在于一心中
　　如是则生死　　但从心而出
　　心若得灭者　　生死则亦灭
　　无明二种作　　作痴作于业
　　乃至于老死　　破散坏五阴
　　从于此事边　　具出于苦恼
　　是事若尽者　　苦恼则亦尽
　　无明若具足　　相续则不断
　　因缘若不具　　则断于相续
　　无明及爱取　　即是烦恼道
　　行有是业道　　余则是苦道
　　痴至于六入　　是名为行苦
　　触受是苦苦　　余分是坏苦
　　灭三苦相续　　则更无有我
　　无明及诸行　　则是过去世
　　识与及于受　　是则为现在
　　从爱而生苦　　则是未来世
　　无明若灭者　　是则无有苦
　　痴从众缘生　　则生于诸缚
　　众缘若灭者　　则灭于诸缚
　　从因而生果　　因灭则果灭
　　如是观诸法　　自性则皆空
　　随顺于无明　　则有世间出
　　若逆于无明　　是则断于有
　　从是则有是　　是无则无是
　　如是十种观　　甚深因缘法
　　观因缘相续　　去来及现在
　　不离一心中　　分别有三道
　　从三种苦观　　及以生灭法
　　无所有而尽　　能行逆顺观
　　菩萨如是入　　十二因缘法
　　知空犹如幻　　如梦亦如影
　　如焰亦如化　　虚诳无作者
　　亦无有受者　　但诳于愚人
　　如是观因缘　　智者所修空
　　无缘则无相　　知此二虚假
　　其诸一切有　　于中无所愿
　　但以大悲心　　愍度众生故
　　如是诸大士　　修习解脱门
　　悲心爱乐佛　　无量诸功德
　　知诸有为法　　皆从和合有
　　即得万空定　　无相愿亦尔
　　智慧转增进　　入于上顺忍
　　得于诸菩萨　　无为智解脱
　　如是诸善根　　转胜明净利
　　供养无量佛　　诸佛所称赞
　　常于诸佛所　　出家学佛道
　　到诸佛法藏　　善根转增长
　　犹以琉璃宝　　莹磨于真金
　　光明转清净　　其喻亦如是
　　如于虚空中　　满月光清净
　　四种风所吹　　不能令遏绝
　　菩萨智慧光　　灭诸烦恼热
　　四魔不能制　　其喻亦如是
　　菩萨住是地　　多作善化王
　　诸根悉猛利　　能破增上慢
　　所作诸善业　　皆随顺智慧
　　声闻诸问难　　不能得穷尽
　　是佛子若欲　　如是勤精进
　　能得于百千　　亿数诸三昧
　　得见于百千　　亿数十方佛
　　如春清了时　　日光明则净
　　如是第六地　　深妙难知见
　　声闻所不了　　大士略说竟

　　远行地第七

　　尔时诸天众　　在于虚空中
　　雨香花珍宝　　如云散佛上
　　踊跃发妙音　　咸赞言善哉
　　善哉金刚藏　　善知第一义
　　无量功德聚　　人中之莲花
　　说此上妙行　　利益诸世间
　　他化自在王　　雨光明华香
　　氛氛而供养　　除忧烦恼者
　　诸天及天王　　发妙音声言
　　若闻此地义　　则为得大利
　　时作百千种　　上妙诸伎乐
　　诸天女善歌　　承佛神力故
　　佛是最寂灭　　能令恶为善
　　一切诸世间　　皆所共恭敬
　　虽出过世间　　而示世间法
　　知身同实相　　而示种种身
　　虽以诸言音　　演说寂灭法
　　而知于语言　　无有音声相
　　能过百千土　　上妙供诸佛
　　知身佛国土　　舍相智自在
　　虽教化众生　　而无彼我想
　　广集大功德　　不于中起著
　　以见取相故　　三毒火然世
　　不取一切相　　慈悲起精进
　　诸天及天女　　欢喜设供养
　　如是赞叹已　　默然而观佛
　　尔时解脱月　　请金刚藏言
　　大众皆清净　　愿说七地相

　　金刚藏菩萨言。诸佛子。菩萨摩诃萨。已具足第六地行。若欲入第七菩萨地者。从方便慧。起十妙行。何等为十。是菩萨善修空无相无愿。而以慈悲心。处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而能庄严三界。毕竟寂灭诸烦恼焰。而能为众生。起灭贪恚痴烦恼焰法。随顺诸法。如幻如梦。如影如响。如化如水中月。镜中像不二相。而起分别种种烦恼。及不失业果报。知一切佛国土。空如虚空。诸国土皆是离相。而起净佛国土行。知一切佛。法身无身。而起色身。三十二相。八十种好。以自庄严。知诸佛音声不可说相。信解如来音声本来寂灭相。而随一切众生。起种种庄严音声。知诸佛于一念顷。通达三世事。而知种种相种种时种种劫。得阿耨多罗三藐三菩提。随众生心信解故。作如是说。诸佛子。是名从慧方便。生十妙行。菩萨摩诃萨。具足六地行已。修此妙行。得入七地。诸佛子。如是方便慧现前。故名为入七地。是菩萨。住七地中。入无量众生性。入无量诸佛教化众生法。入无量世间性。入诸佛无量清净国土。入无量诸法差别。入无量诸佛智得无上道。入无量诸劫算数。入无量诸佛通达三世。入无量众生信乐差别。入无量诸佛色身别异。入无量诸佛众生志行根差别。入无量诸佛音声语言令众生欢喜。入诸佛无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量所说大乘集成事。令众生得入。诸菩萨。作是念。如是诸佛世尊。有无量无边大势力。不可以若干百千万亿劫算数所知。如是诸佛势力。我皆应集。不以强分别此彼得成。以不分别不取相故成。此菩萨如是智慧。善思惟。常修习大方便慧。令其安住佛道智中。以不动法故。若欲常起种种度众生道。无有障碍。来时亦起。去时亦起。坐卧住立。皆能起道。度脱众生。离诸阴盖。住诸威仪。常不离如是想念。是菩萨。于念念中。具足菩萨十波罗蜜及菩萨十地。何以故。是菩萨摩诃萨。于念念中。以大悲心为首。修习一切佛法。皆回向如来智慧故。十波罗蜜者。以菩萨求佛道所修善根。与一切众生故。是檀波罗蜜。能灭一切烦恼热。是尸罗波罗蜜。慈悲为首。于一切众生中。无所伤。是羼提波罗蜜。求转胜善根。无厌足。是毗梨耶波罗蜜。修道心。不驰散。常向一切智。是禅波罗蜜。忍诸法先来不生门。是般若波罗蜜。能起无量智门。是方便波罗蜜。期转胜智慧。是愿波罗蜜。一切外道诸魔。不能沮坏。是力波罗蜜。于一切法相。如实成故。是智波罗蜜。如是念念中。具足十波罗蜜。是菩萨。具足十波罗蜜时。念念中亦具足四摄法。三十七菩提分法。三解脱门。举要言之。一切助阿耨多罗三藐三菩提法。于念念中。皆悉具足。尔时解脱月菩萨。问金刚藏菩萨言。佛子。菩萨摩诃萨。但于七地中。具足助菩提法。一切诸地中。亦具足。金刚藏菩萨言。佛子。菩萨摩诃萨。于十地中。悉具足助菩提法。但第七地胜故得名。何以故。诸菩萨摩诃萨。于七地中。功行具足。入智慧神通道故。佛子。菩萨于初地中。发愿缘一切佛法故。具足助菩提法。第二地中。除心恶垢故。具足助菩提法。第三地中。愿转增长。得法明故。具足助菩提法。第四地中。得入道故。具足助菩提法。第五地中。随顺行世间法故。具足助菩提法。第六地中。入甚深法门故。具足助菩提法。此第七地中。起一切佛法故。具足助菩提法。何以故。诸佛子。菩萨摩诃萨。于此地中。得诸智慧所得道。以是力故。第八地自然得成。佛子。譬如二三千大千世界。一定清净。一定垢秽。是二中间。难可得过。但以大精进力。大神通力。大愿力故。乃能过诸佛子。诸菩萨如是。行于杂道。难可得过。但以大愿力。大智慧力。大方便力故。乃可得过。解脱月菩萨言。第七菩萨地。为是净行。为是垢行。金刚藏菩萨言。从初欢喜地来。菩萨所行。皆离烦恼罪业。何以故。回向阿耨多罗三藐三菩提故。随地所行清净。不名为过。佛子。譬如转轮圣王。乘大宝象。游四天下。知有贫穷苦恼者。而过不在王。然王未免人身。若舍王身。生于梵世。住梵天宫。游行千世界。示梵王威力。尔时乃离人身。诸佛子。菩萨亦如是。从初地来。在诸波罗蜜乘。知一切众生心所行事。及烦恼垢。而不为烦恼垢之所污。以乘善道故。而不名为过。若菩萨。舍一切所修功行道。从七地。入八地。尔时名为乘菩萨清净乘。悉知一切世间诸烦恼垢。而不为诸烦恼所污。亦名为过。诸佛子。菩萨住是七地。多过贪欲等诸烦恼。众在此七地。不名有烦恼者。不名无烦恼者。何以故。一切烦恼。不发起故。不名有烦恼者。贪求如来智慧。未满愿故。不名无烦恼者。菩萨住是七地。成就深净身业。深净口业。深净意业是菩萨。所有不善业道。诸佛所呵。随烦恼垢者。如是诸业。悉已得过。所有善业道。诸佛所赞。是则常行。又世间经书伎艺。如五地中说。自然而得。于三千大千世界中。最为希有。得为大师。唯除如来入八地菩萨。无有众生。深心妙行。能与等者。是菩萨。所有禅定。神通解脱三昧。虽未得果报。所生而随意自在。菩萨住是远行地。于念念中。具足修集方便慧力。及一切助菩提法。转胜具足。住是远行地中。能入善择菩萨三昧。善思义三昧。益意三昧。分别义藏三昧。如实择法三昧。坚根安住三昧。知神通门三昧。法性三昧。如来利三昧。种种义藏三昧。不向生死涅槃三昧。如是具足百万菩萨三昧。能净治此地。是菩萨。得是三昧。智慧方便。善清净故。深得大悲力故。名为过声闻辟支佛地。趣佛智地。是菩萨。住是地。无量身业无相行。无量口业无相行。无量意业无相行。是菩萨清净行故。显照无生法忍。解脱月菩萨言。佛子。若菩萨住初地。有无量身业。无量口业。无量意业。已能过一切声闻辟支佛地。金刚藏菩萨言。缘大法故。能过。非是实行力。此第七地。自实行力故。一切声闻辟支佛。所不能坏。佛子。譬如生在王家。即胜一切群臣百官。何以故。豪尊力故。身既长大。智慧成立。真实得胜。诸佛子。菩萨摩诃萨。初发心时。已胜一切声闻辟支佛。以发大愿。深心清净故。今住此地。自以智力故胜。诸佛子。菩萨住在七地。得甚深远离无行。身口意业。转求胜法。而不舍离。以是转胜心故。虽行实际。而不证实际。解脱月言。佛子。菩萨摩诃萨。从何地来。能入寂灭。金刚藏言。菩萨摩诃萨。从第六地来。能入寂灭。今住此地。于念念中。能入寂灭。而不证寂灭。是名菩萨。成就不可思议。身口意业。行实际而不证实际。佛子。譬如有人。乘船入于大海。善为行法。善知水相。不为水患所害。如是菩萨摩诃萨。住此七地。乘诸波罗蜜船。能行实际。而不证实际。菩萨如是。以大愿力故。得智慧力故。从禅定智慧。生大方便力故。虽深爱涅槃。而现身生死。虽眷属围绕。而心常远离以愿力受生三界。而不为世法所污。心常善寂。以方便力故。而还炽然。虽然不烧。随行佛智。转声闻辟支佛地。得至诸佛法藏。而现于魔界。虽过四魔道。而现行魔行。虽现诸外道行。而深心不舍佛法。虽现身一切世间。而心常在出世间法。所有庄严之事。胜诸天龙夜叉乾闼婆阿修罗迦楼罗紧那罗摩睺罗伽人非人。四天王。释提桓因。梵天王。而不舍乐法爱法。菩萨成就如是智慧。住是远行地中。值百千亿万那由他诸佛。供养恭敬。尊重赞叹。衣服饮食。卧具医药。供养诸佛已。护持诸佛法。诸声闻辟支佛。智慧问难。所不能坏。是菩萨怜愍众生故。法忍转得清净。是菩萨。无量百千万亿那由他劫。善根转胜清净。佛子。譬如成炼真金。以诸好宝。庄饰间错。转胜明好。余宝不及。诸佛子。菩萨亦如是。住菩萨远行地中。诸善根。从方便智慧生。转胜明净。无能坏者。佛子。譬如日光。一切星宿月光。所不能及。阎浮提内。所有泥水。悉能干竭。菩萨亦如是。住远行地。善根转胜。一切声闻辟支佛。所不能及。又能干竭众生烦恼污泥。诸佛子。是名菩萨摩诃萨。第七远行地。菩萨摩诃萨。住是地中。多作他化自在天王。诸根猛利。能发众生。悟道善缘。所作善业。若布施若爱语。若利益若同事。皆不离念佛。不离念法。不离念诸菩萨摩诃萨伴。乃至不离念具足一切种智。常生是心。我何时。当于一切众生中。为首为尊。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能示现百千亿那由他。菩萨眷属。菩萨若以愿力。自在示现。过于此数。百千万亿那由他劫不可计知。尔时金刚藏菩萨。欲重明此义。而说偈言。
　　深智慧定心　　具行六地已
　　一时生方便　　智慧入七地
　　行空无相愿　　而修慈悲心
　　顺佛平等法　　而供养诸佛
　　虽以智观空　　而修福无厌
　　然后能得入　　第七远行地
　　虽能严三界　　而心乐远离
　　虽心常寂灭　　而灭烦恼者
　　行空不二法　　如幻如梦等
　　而行慈悲心　　得入第七地
　　虽观一切土　　空若如虚空
　　而能善庄严　　清净诸佛土
　　虽知诸佛身　　同法相无相
　　而种三十二　　八十诸相好
　　虽知于诸佛　　不可言说相
　　而严佛音声　　令世欢喜故
　　虽知于诸佛　　一念中成道
　　而示时劫数　　引导诸众生
　　如是知于法　　则得法照明
　　菩萨如是者　　即入第七地
　　住是地能观　　无量众生行
　　亦知于诸佛　　势力亦无量
　　世间及劫数　　法性皆无量
　　又知诸众生　　所欲之所乐
　　知说三乘法　　皆悉是无量
　　我当应教化　　成就是众生
　　以如是思惟　　方便慧和合
　　于四威仪中　　常行如是道
　　于一一念中　　能具助菩提
　　所谓是十种　　波罗蜜等法
　　如是诸菩萨　　所修之福德
　　皆与诸众生　　名檀波罗蜜
　　灭除心恶垢　　名尸波罗蜜
　　不为六尘伤　　羼提波罗蜜
　　能起转胜法　　精进波罗蜜
　　于是道不动　　名禅波罗蜜
　　无生忍是名　　般若波罗蜜
　　回向佛道名　　方便波罗蜜
　　求于转胜法　　名愿波罗蜜
　　无有能坏者　　名力波罗蜜
　　能解如实说　　名智波罗蜜
　　是助菩提法　　念念皆能摄
　　发于广大愿　　缘于大事故
　　初地中功德　　名之为具足
　　第二地名为　　除诸心恶垢
　　第三愿增明　　第四地住道
　　第五随世行　　第六入深法
　　得无生相分　　渐渐而增长
　　第七集一切　　具菩提分法
　　能起诸功德　　及以一切愿
　　如是诸功德　　令后八地中
　　一切诸所行　　自然得清净
　　远行地难过　　大智力所能
　　如二国中间　　难可得过度
　　在于七地中　　不污如圣王
　　住于此道中　　不名一切过
　　若到于第八　　菩萨智慧地
　　尔时过意界　　住于智业中
　　如梵王观世　　不得名为人
　　菩萨罪不污　　如莲花在水
　　菩萨住是地　　过种种烦恼
　　不名有烦恼　　不名尽烦恼
　　入是正道中　　无有诸烦恼
　　愿求佛道故　　不名尽烦恼
　　于诸世间中　　经书伎艺事
　　文颂咒术等　　自然能了知
　　修习诸禅定　　及诸神通等
　　无量心利世　　是事皆能起
　　尔时此菩萨　　过于二乘行
　　安住第七地　　菩萨诸行中
　　以初发心时　　大愿力故胜
　　今于此地中　　智慧力故胜
　　犹如国王子　　小时豪性胜
　　后以功德成　　于诸人中胜
　　住此得深智　　转发胜精进
　　念念入寂灭　　而亦不取证
　　犹如人乘船　　入于大海中
　　虽行深水难　　不为水所害
　　菩萨行转胜　　方便智慧故
　　功德悉备足　　诸世所难知
　　供养无量佛　　其心清净故
　　如真金杂宝　　间错而庄严
　　得佛智慧光　　干诸爱水润
　　犹如日光明　　消涸于泥潦
　　菩萨住是地　　他化自在王
　　诸根悉猛利　　通达诸道果
　　若欲勤精进　　见十万千亿
　　那由他诸佛　　愿力过是数
　　七地智慧净　　一切世二乘
　　皆所共难知　　今已略说竟

　　不动地第八

　　他化自在王　　诸天及菩萨
　　闻说此上行　　心皆大欢喜
　　供养佛佛子　　雨上妙华香
　　璎珞众幡盖　　末香诸宝衣
　　真妙摩尼珠　　庄严身诸物
　　如云空中下　　散佛及大众
　　天女于空中　　作种种伎乐
　　供养于如来　　并及诸菩萨
　　同以微妙音　　歌颂诸功德
　　一切智慧者　　众生中最尊
　　怜愍世间故　　佛现神通力
　　华香珍宝等　　皆出如是音
　　所有毛尘沙　　各示那由他
　　无量数诸佛　　于中而说法
　　于一毛头中　　见无量佛国
　　须弥铁围海　　世间不迫隘
　　于一毛头中　　具有三恶道
　　天人阿修罗　　各各受业报
　　见诸佛国中　　一切佛妙音
　　转无上法轮　　随起众生念
　　诸佛世界中　　众生身种种
　　国有众生身　　众生身有国
　　一切诸天人　　悉皆离共住
　　佛先观察已　　然后为说法
　　微尘中国土　　众生心想细
　　以国土粗故　　众生心想粗
　　佛现如是等　　种种神通力
　　若为众生说　　是事不可尽
　　如是以妙音　　称叹于世尊
　　心皆大欢喜　　默然而观佛
　　解脱月菩萨　　请金刚藏言
　　佛子今可说　　入于八地相

　　金刚藏菩萨言。佛子。诸菩萨摩诃萨。已习七地微妙行。慧方便道。净善集助道法。大愿力故。心住不灭。诸佛神力所护。善根得力。常念随顺如来力无畏。不共法。乐心深心。善净成就。福德智力。大慈悲心故。不舍一切众生。修行无量智道。能入诸法本来。无生无灭。无相不出。不失不去。不还无所有性。初中后平等。不异如来。无分别智。一切心意识。忆想分别。无所贪著。入一切法。如虚空性。是名菩萨得无生法忍入第八地。即时得是第八不动地。名为深行菩萨。难可得知。无能分别。离一切相。离一切想。一切贪著。无量无边。不可思议。一切声闻辟支佛。所不能坏。深大远离。而现在前。诸佛子。譬如比丘。得于神通。心得自在。次第乃入灭尽定。一切动心。忆想分别。心所行事。皆悉尽灭。菩萨亦如是。住是远行地。即时一切匆务都灭。得无身口意务。住大远离。诸佛子。如人梦中。欲渡深水。是人尔时。发大精进。施大方便。欲渡此水。未渡之间。廓然便觉。所渡方便。乃匆遽事。即皆放舍。诸佛子。菩萨摩诃萨。亦如是。从初已来。发大精进。广修行道。至不动地。一切遽事。皆悉放舍。不行二心。诸所忆想。不复现前。譬如生梵世者。欲界烦恼。不现在前。如是诸佛子。菩萨住是不动地。一切心意识。不现在前。乃至佛心。菩提心涅槃心。尚不现前。何况当生世间心。诸佛子。是菩萨摩诃萨。随顺是地。以本愿力故。又诸佛。为现其身。住在诸地。法流水中。如来智慧。为作因缘。诸佛皆作是言。善哉善哉。善男子。汝得是第一忍。顺一切诸佛法。善男子。我有佛十力。四无所畏。十八不共法。汝今未得。当为得是诸功德故。加勤精进。亦莫舍此忍门。善男子。汝虽得此第一甚深寂灭解脱。凡夫众生。不善非寂灭。常发种种烦恼。为种种觉观所害。汝当愍此众生。又善男子。汝应念本所愿。欲大利益众生。欲得不可思议智慧门。又善男子。一切法性。一切法相。若有佛若无佛。常住不异。诸如来不以得此法故说名为佛。声闻辟支佛。亦能得此寂灭无分别法。善男子。汝观我等无量清净身相。无量智慧。无量清净国土。起无量智慧无量方便。无量圆光无量净音。汝今应起如是等事。又善男子。汝今适得此一法明。所谓。一切法寂灭。无有分别。无生法明。我等所得。无量无边。若干亿劫。算数所不能知。汝为得此故。应起此法。善男子。汝观十方无量国土。无量众生。无量诸法差别。汝应如实通达是事。随顺如是智。是菩萨。诸佛与如是等无量无边。起智慧因缘门。以此无量门故。是菩萨。能起无量智差别业。皆悉成就。诸佛子。我今为汝说。若诸佛。不令此菩萨住如是智慧门者。是菩萨。尔时毕竟则取涅槃。舍利益一切众生。以诸佛与此菩萨如是无量无边起智慧因缘故。于一念中。所生智慧。比从初地已来。乃至竟。第七地。百分不及一。千万亿分。百千万亿那由他。乃至无量无边。阿僧祇分。不及一。乃至算数譬喻。所不能及。所以者何。先以一身行道。修集功德。今此地中。得无量身。修菩萨道。以无量音声。以无量智慧。无量生处。无量清净国土。无量教化众生。供养给侍无量诸佛故。随顺无量佛法故。无量神通力故。无量大会差别故。无量身口意业。集一切菩萨所行道。以不动法故。佛子。譬如乘船。欲入大海。未得大海。多用功力。或以手力。若至大海。不复用力。但以风力而去。若本功力。于大海中。一日之行。于百千岁。不能得及。诸佛子。诸菩萨摩诃萨。亦如是。多集善根资粮。乘大乘船。到菩萨所行大智慧海。于须臾间。不施功力。能近一切诸佛智慧。本所施功。若一劫。若百千万劫。不能得及。诸佛子。菩萨摩诃萨。得至第八地。从本方便慧。生无功用心。在菩萨道。思惟诸佛智慧势力。所谓。知世界生。世界灭。世界坏。世界成。知以何业因缘灭故世界坏。知以何业因缘集故世界成。是菩萨。知地性小相。知地性大相。知地性无量相。知地性差别相。知水火风性。小相大相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地。若干微尘。皆悉能知。若干水火风微尘。皆悉能知。知若干宝物。斤两微尘。若干众生身微尘。世界中万物。微尘差别。分别众生。粗身细身。从若干微尘。生地狱身。从若干微尘。生畜生身。以若干微尘。生饿鬼身。以若干微尘。生阿修罗身。以若干微尘。生天身。以若干微尘。生人身。皆悉了知。是菩萨。入如是分别微尘智中。知欲界坏。知欲界成。知色界坏。知色界成。知无色界坏。知无色界成。知欲界色界无色界成坏。知欲界小相。知欲界大相。知欲界无量相。知欲界差别相。知色界无色界。小相大相。无量相差别相。如是知三界。是名菩萨教化众生助智明分。善知分别众生身。善观所应生处。随众生生处。随众生身。而为受身。是菩萨。现身遍满三千大千世界。随众生身。各各差别。如日于一切水。皆现其像。若二三千大千世界。三四五。十二十三十四十五十百。三千大千世界。若千若万。若百万若千万。若亿若百千万亿。那由他世界。身遍其中。乃至无量无边。不可思议。不可说。三千大千世界。身遍满其中。随众生身差别。而为受身。是菩萨。成就如是智慧。于一世界。身不动摇。乃至不可说诸佛世界。随众生身。随所信乐。于诸佛大会。而现身像。若于沙门会中。示沙门形色婆罗门众中。示婆罗门形色。刹利众中。示刹利形色。居士众中。示居士形色。四天王众中。帝释众中。魔众中。梵天众中。示梵天形色。乃至阿迦贰吒天众中。示阿迦贰吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。诸佛子。所有不可说。诸佛国中。随众生身。信乐差别。现为受身。而实远离身相差别。常住诸身平等。是菩萨。知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。菩萨如是。知众生深心所乐。若于众生身。作己身。若于众生身。作国土身。业报身。声闻身。辟支佛身。菩萨身。如来身。智身法身。虚空身。若于国土身。作己身。业报身。乃至虚空身。若于业报身作己身。乃至虚空身。若于己身。作众生身。国土身。业报身。声闻身辟支佛身。菩萨身如来身。智身法身虚空身。是菩萨。知众生集业身。报身。烦恼身。色身无色身。诸佛国土。小相大相。垢相净相。无量相。广相倒相。平相曲相。方相方差别相。知业报身假名差别。声闻身假名差别。辟支佛身假名差别。菩萨身假名差别。如来身差别。菩提身愿身。化身受神力身。相好庄严身。势力身意生身。福德身智身法身。善分别。如实说诸身相。知诸法身平等不坏相。知虚空身。无量相周遍相无形相。是菩萨。善知起如是诸身。则得命自在心自在。财物自在业自在。生自在愿自在。信解自在如意自在。智自在法自在。是菩萨。得是菩萨十自在。即时为不可思议智者。无量智者。广智者。不可坏智者。菩萨随如是智慧。毕竟常净。起无罪身业口业意业。身业随智行。口业随智行。意业随智行。般若波罗蜜为增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。诸佛子。举要言之。菩萨住无动地。身口意业所作。皆能集一切佛法。是菩萨。到此地中。离一切烦恼故善住净心力中。心常不离道故善住深心力中。不舍众生故善住大悲力中。救一切世间故善住大慈力中。不忘所闻法故善住陀罗尼力中。分别选择一切佛法故善住一切乐说力中。行无边差别世界故善住神通力中。不舍一切菩萨所行故善住愿力中。修集一切佛法故安住波罗蜜力中。善起一切种智故安住如来力中。是菩萨。得如是智力。示一切所作无有过咎。诸佛子。诸菩萨摩诃萨。此地不可坏故。名为不动地。智慧不转故。名为不转地。一切世间。难测知故。名威德地。无家过故。名王子地。随意自在故。名菩萨生地。更不作故。名为成地。善择知故。名为究竟地。善发大愿故。名为变化地。不怀诸法故。名为胜处地。善修起先道故。名为无功力地。诸佛子。诸菩萨摩诃萨。得如是智慧。名为得入佛境界。名为佛功德所照明。名为随佛威仪行。趣向佛法。常为诸佛神力善护。常为四天王。释提桓因。梵天王等所奉迎。常为密迹金刚神之所侍卫。善能生诸深禅定。常能作无量诸身差别。于诸身中。皆有势力。得大果报神通力。于无边三昧中。得自在。能受无量记。随众生成就处。示成阿耨多罗三藐三菩提。是菩萨。入如是大智慧。善通达诸法。常放大慧光明。度无障碍法性道。善知世间法道差别。能示一切诸功德。随意自在。善解先际后际。能入回转魔道智中。入如来所行境界中。能于无边世界。行菩萨道。以不转相故。是故此地名为不动。诸佛子。诸菩萨摩诃萨。在不动地。善生禅定力故。常不离见无边诸佛。而不舍粗供养。供给诸佛。是菩萨。于一一劫。一切世界中。见数百千万亿那由他无量无边阿僧祇佛。供养恭敬。尊重赞叹。具一切供养事。而用供养。亲近诸佛。从诸佛。受世间别异等诸法明。是人转深入如来法藏。问世间性差别事中。无能尽者。乃至百千万亿劫。说不可尽。又诸善根。转胜明净。譬如成炼真金。巧匠杂宝。作璎珞已。系四天下主颈。阎浮提人。无能夺者。诸佛子。菩萨摩诃萨。亦如是。住是无动地。诸善根转胜明净。一切声闻辟支佛。乃至七地菩萨。所不能坏。菩萨住是地。以善分别智门故。智慧光明。灭众生恼热。譬如佛子若千世界主。大梵天王。能于一时。流布慈心。满千世界。亦能放光。遍照其中。诸佛子。菩萨摩诃萨。亦如是住无动地中。能放身光。照十万三千大千世界微尘数等世界众生。次能灭诸恼热。令得清凉诸佛子。是名略说菩萨摩诃萨不动地。若广说者。无量劫数。所不能尽。菩萨住是地中。多作大梵天王。主千世界。诸根猛利。与诸众生。声闻辟支佛菩萨。波罗蜜道因缘。无有穷尽。说世间性差别中。无能坏者。所作善业。若布施若爱语。若利益若同事。皆不离念佛念法念诸菩萨伴。乃至不离念一切种智。常生是心。我当何时于众生中。为首为尊。乃至于一切众生。为依止者。是菩萨。若欲勤行精进。于须臾间。得百万三千大千世界微尘数诸三昧。乃至能示百万三千大千世界微尘数菩萨眷属。若以愿力。神通自在。能过是数。若干百千万亿劫。不可称计。尔时金刚藏菩萨。欲重明此义。而说偈言。
　　菩萨住七地　　慧方便已得
　　善集助道法　　大愿之所系
　　诸佛神力护　　善根悉成就
　　求于胜智故　　能入第八地
　　善集于福德　　而有深慈悲
　　离诸有量心　　心同如虚空
　　如所说法中　　心得决定力
　　如是得寂灭　　微妙无生忍
　　诸法从本来　　无生亦无灭
　　无相亦无出　　不失亦不行
　　诸法初中后　　与如无分别
　　无有心意行　　同若如虚空
　　成就如是忍　　无有诸戏论
　　得是不动地　　甚深寂灭行
　　一切诸世间　　不能得测量
　　一切诸心相　　皆悉已坏尽
　　菩萨住是地　　心识无分别
　　如入灭尽定　　无念想分别
　　犹如人梦中　　遽欲行渡水
　　觉则心廓然　　自知无所作
　　得是深忍已　　一切想念灭
　　亦如诸梵王　　无欲界烦恼
　　先以愿力护　　诸佛今劝言
　　如是第一忍　　是诸佛职位
　　我等深智力　　无畏不共法
　　汝既无有此　　当加勤精进
　　汝今虽得灭　　一切烦恼火
　　当观诸世间　　烦恼常炽然
　　当念本所愿　　欲利诸众生
　　悉遍知诸法　　广度于一切
　　诸法实性相　　常住无变异
　　二乘亦得此　　不以得名佛
　　但以得无碍　　甚深微妙智
　　通达三世故　　乃得名为佛
　　是诸无等等　　天人所恭敬
　　开是众智门　　令入诸佛法
　　成就无边底　　无量妙智慧
　　先所行诸法　　不及今一念
　　如是诸菩萨　　得妙智慧地
　　能在一念中　　身遍于十方
　　入是智慧门　　行道疾无碍
　　如行于大海　　风力令去疾
　　离诸功用心　　但在于智业
　　观十方世界　　成坏及与住
　　能知四大一　　亦知种种异
　　小大无量相　　种种诸差别
　　能数知三千　　大千界微尘
　　亦知众生身　　四大微尘数
　　诸天身众宝　　微尘数差别
　　皆悉遍照了　　余亦如是知
　　智慧因缘故　　心转得调柔
　　为利诸众生　　遍诸世界身
　　能于众生身　　而自作己身
　　及诸佛世界　　诸余种种身
　　如日月随风　　影现一切水
　　菩萨亦如是　　随顺智慧风
　　常住于法性　　湛然不移动
　　于净心众生　　各现其身像
　　随诸心所乐　　而现为受生
　　于诸人天会　　悉皆示其身
　　菩萨于因缘　　和合中自在
　　乃至能随意　　而为现佛身
　　众生国土身　　业报贤圣身
　　智身与法身　　知皆同平等
　　以是因缘故　　得如意神通
　　为令世欢喜　　而现种种身
　　能得于十种　　妙大自在智
　　所作随智行　　顺于慈悲心
　　诸佛所有法　　皆能善修习
　　住三净业中　　不动如须弥
　　能得大菩萨　　所有十种力
　　一切诸魔众　　皆所不能转
　　常为诸佛护　　释梵所敬礼
　　密迹金刚神　　常随而侍卫
　　菩萨得是地　　功德无有量
　　百千万亿劫　　说之不可尽
　　得近无数佛　　增益诸善根
　　如真金杂宝　　庄严在王颈
　　菩萨在是地　　多作大梵王
　　典领千国土　　功德富无量
　　能以三乘教　　而无有穷尽
　　慈心光普照　　破诸烦恼热
　　若欲于须臾　　能得百三千
　　大千世界数　　微尘诸三昧
　　能见十方佛　　其数亦如是
　　若以其愿力　　过是无有量
　　今已略解说　　第八地妙相
　　若广演说者　　千亿劫不尽

　　　　十住经卷第三



　　　　十住经卷第四

　　　　后秦三藏鸠摩罗什译

　　妙善地第九

　　佛子演说此　　八地妙义时
　　以佛神力故　　震动无量国
　　一切智身出　　无量微妙光
　　遍照十方界　　众生得安乐
　　千万数菩萨　　住于虚空中
　　设众妙供养　　诸天所无有
　　大自在天王　　并及他化王
　　欢喜众妙供　　大海功德佛
　　天女数千万　　恭敬咸欢喜
　　同以微妙音　　歌叹佛功德
　　以佛神力故　　出如是妙法
　　善行寂灭者　　无有诸恶心
　　各在于其地　　善修菩萨行
　　利益世间故　　遍游于十方
　　示众以佛道　　心同空无碍
　　诸菩萨神力　　上妙供养具
　　胜十方人天　　福德之所致
　　佛子乐智者　　以此示佛力
　　于一国不动　　而现一切处
　　利益于世间　　如满月明净
　　灭一切音声　　语言诸想念
　　而以诸音声　　说法犹如响
　　随众生下劣　　其心厌没者
　　示说声闻道　　令出于众苦
　　随所有众生　　诸根少利者
　　乐于因缘法　　为说辟支佛
　　随所有利根　　利益众生者
　　有大慈悲心　　为说菩萨法
　　若无上大心　　决定乐大事
　　为示于佛身　　说无量佛法
　　譬如幻化师　　示种种身色
　　如是诸身相　　皆无有实事
　　如是诸佛子　　善知智慧术
　　能示一切行　　心离于有无
　　诸天女千万　　微妙音歌叹
　　如是歌叹已　　默然而视佛
　　又解脱月言　　佛子大会净
　　一心愿乐闻　　过八地正行

　　金刚藏菩萨言。佛子。诸菩萨摩诃萨。以如是无量智善观佛道。欲更求转胜深寂灭解脱。欲转胜思惟如来智慧。欲入如来深密法中。欲选择取不可思议大智慧。欲选择诸陀罗尼三昧重令清净。欲令诸神通广大。欲随顺世间差别行。欲修诸力无畏佛不共法。无能坏者。欲顺行诸佛转法轮力。欲不舍所受大悲大愿。得入第九地。诸菩萨。住此地中。如实知起善不善无记法行。知有漏无漏法行。世间出世间法行。思议不可思议法行。定不定法行。声闻辟支佛法行。菩萨道法行。如来地法行。有为法无为法行。随顺如是智慧。如实知菩提心所行难。知诸烦恼难。业难诸根难。愿乐难性难。志心难深心难。生难残气难。三聚差别难。知众生诸心差别相。心杂相。心轻转相。心坏不坏相。心无形相。心无边遍自在相。心清净差别相。心垢相。心无垢相。心缚相。心解相。心谄曲相。心质直相。心随道相。皆如实知。是菩萨。知烦恼深相。知浅相。知烦恼心伴相不离相。知使缠差别相。知是心相应不相应相。知是生时得果报相。知是三界中差别相。知爱痴见深入如箭相。知憍慢痴重罪相。知是三业因缘不断相。略说乃至如实知入八万四千烦恼行差别相。是菩萨。知诸业善不善无记相。分别未分别相。心伴相不离相自然尽相。行道尽相。种相集相。不失果报相。次第相。有报相无报相。黑黑报相。白白报相。黑白黑白报相。非黑非白能尽业相。知业起处相。受业法别异相。知无量因缘起业相。知世间业出世间业差别相。现报相生报相后报相。随诸业定相不定相。略说。乃至如实知八万四千诸业差别相。是菩萨。知诸根软中利差别相。知先际后际别异相不别异相。知上中下相。知烦恼伴相。不相离相。随诸乘定相不定相。淳熟相未淳熟相。随心行相。易坏相。深取相。增上相。不可坏相。转相。不转相。三世差别相。深隐共生差别相。略说。乃至如实知八万四千诸根差别相。是菩萨。知众生诸欲乐软中利相。略说。乃至如实知八万四千欲乐差别相。是菩萨。知诸性软中利相。略说。乃至如实知八万四千诸性差别相。是菩萨。知深心软中利相。略说。乃至如实知八万四千深心差别相。是菩萨。分别知诸结使有伴。共心生不共心生心相应心不相应。深入相。无始来随恼众生相。与一切禅定。解脱神通相违。坚系缚。三界系。无量心。而不现前。开诸业门。而无所知。可对治相。无所有相。无定事相。不异圣道相。灭动相。是菩萨。如实知诸生差别相。所谓。地狱畜生饿鬼阿修罗人天差别。色界无色界差别。有想无想差别。业是田。爱是水。无明是黑闇。覆识是种子。后身是生牙。名色共生。而不相离。有痴爱相续相。欲生欲作欲爱。不离乐众生相。分别三界差别相。三有相续相。皆如实知。是菩萨。如实知诸习气。若有余若无余。随所生处有习气。随共众生住有习气。随业烦恼有习气。善不善无记有习气。离欲有习气。随后身有习气。次第随逐有习气。深入道断相。持烦恼相。离则无法。皆如实知。是菩萨。如实知众生定不定相。正定相邪定相。不定相。邪见中邪定相。正见中正定相。离此二无定相。一一五逆。是邪定相。五根是正定相。邪位是邪定。正位是正定。更不作故。离此二位。是不定相。深入邪聚。有难得转相。令修无上道因缘相。不定聚。邪定聚。众生守护相。皆如实知。佛子。诸菩萨摩诃萨。随如是智。名为安住妙善地。菩萨住是地。知众生如是诸行差别相。随其解脱。而与因缘。是菩萨。知化众生法。知度众生法。如实知而为说法。声闻乘相。辟支佛乘相。菩萨乘相。如来地相。如实知随众生因缘。而为说法。随心随根。随欲乐差别。而为说法。又随行处。随智慧处。而为说法。知一切行处。随而说法。随众生性。深入难处。而为说法。随道随生。随烦恼随习气转故说法。随乘令解脱故说法。是菩萨。住此地中。为大法师。守护诸佛法藏。堕在大法师深妙义中。用无量慧方便。四无碍智。起菩萨言辞说法。是菩萨。常随四无碍智。而不分别。何等为四。一法无碍。二义无碍。三辞无碍。四乐说无碍。是菩萨。用法无碍智。知诸法自相。以义无碍智。知诸法差别。以辞无碍智。知无分别说诸法。以乐说无碍智。知诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名。而不断假名说。以乐说无碍智。随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法。以无分别说。以乐说无碍智。于一一世。得无边法相故说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智知诸法差别。以方便知诸法无差别。以义无碍智。以比智如实知诸法差别。以辞无碍智。以世智说诸法差别。以乐说无碍智。知善说第一义。复次以法无碍智。知诸法一相不坏。以义无碍智。善入阴入界谛因缘法。以辞无碍智。一切世间之所归趣。以微妙音故。以乐说无碍。智所说转胜。能令众生得无边法明。复次以法无碍智。知诸法无有分别。摄在一乘。以义无碍智。入分别诸法差别门。以辞无碍智。能说诸乘。无分别义。以乐说无碍智。以一法门。说无边法明。复次以法无碍智。能入一切菩萨行。智行法行随智行。以义无碍智。能分别说十地义差别。以辞无碍智。不分别说随顺诸地道。以乐说无碍智。说一切行无边相。复次以法无碍智。知一切佛。于一念中。得菩提。以义无碍智。知种种时处差别。以辞无碍。智随诸佛得道事差别说。以乐说无碍智。于一句法无边劫。说而不穷尽。复次以法无碍智。知一切佛说。一切佛力。无所畏不共法。大慈大悲。无碍智转法轮等。随顺一切智。以义无碍智。随如来音声。出八万四千。随众生心。随根随欲乐差别。以辞无碍智以如来音声。不分别说一切诸行。以乐说无碍智。以诸佛智慧力。随众生所乐音声说。诸佛子。菩萨摩诃萨。如是善知无碍智。安住第九地。名为得诸佛法藏。能为大法师。得众义陀罗尼。众法陀罗尼。起智陀罗尼。众明陀罗尼。善意陀罗尼。众财陀罗尼。名闻陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随应方便说。如是无量乐说差别门演法。是菩萨。得如是无量陀罗尼门。能于无量诸佛所听法。闻已不忘。如所闻法能以无量差别门。为人演说。是菩萨。于一佛所。以百万阿僧祇陀罗尼。听受法。如从一佛听法。余无量无边诸佛。亦如是。是菩萨。于礼敬佛时。所闻法明门。非多学声闻得陀罗尼力。于十万劫。所能受持。是菩萨。得如是陀罗尼力。诸无碍智。乐说力。以说法故。在于法座。遍三千大千世界众生。随意说法。是菩萨。在法座上。唯除诸佛及受职菩萨。于一切中。最为殊胜。心中得无量法明。是菩萨。处于法座。或以一音。令一切大众悉得解了。即得解了。或以种种音声。令一切大众。各得开解。即得开解。或以默然。但放光明。令一切大众。各得解法。即得解法。或一切毛孔。皆出法音。或三千大千世界。所有色无色物。皆出法音。或以一音。周满世性。悉令得解。是菩萨。三千大千世界。所有众生。一时问难。一众生。以无量无边音声差别问难。如一人所问。余者异问。是菩萨。于一念中。悉受如是问难。但以一音。皆令开解。如是二三千大千世界。三四五十二十三十四十五十。若百三千大千世界。若千三千大千世界。若万十万百万。若亿三千大千世界。若十亿百千万亿那由他。乃至不可说不可说。三千大千世界。满中众生。广为说法时。承佛神力。能为众生广作佛事。倍复精勤。摄取如是智明。若于一毫末中。有不可说不可说世界微尘数大会。佛在此中。而为说法。佛随若干众生心说法。令一一众生。心中得若干无量诸法。如一佛。一切佛在大会中说法。皆亦如是。如一毛头。一切十方世界。皆亦如是。于是中。应生大忆念力。于一念中。从一切佛所。受一切法明。而不失一句。如上大会满中众生听法。或于是中。以决定清净法明演说。令得开解。于一念中。令尔所众生。皆得欢喜。何况若干世界中众生。是菩萨。住是地中。善根转胜。昼夜更无余念。深入诸佛行处。常与一切佛会。深入菩萨解脱。菩萨随顺。如是智。常见诸佛。而于一一劫中。无量无边百千万亿。以妙供具。供养诸佛。于诸佛所。种种问难。通达诸陀罗尼。是菩萨。善根转胜明净。如是佛子。如成炼金。具足庄严。转轮圣王宝冠。若在璎珞。一切小王。四天下人。无能夺者。诸佛子。菩萨摩诃萨。亦如是。住此妙善地中。诸善根。转胜明净。无能坏者。声闻辟支佛。及诸地菩萨。所不能坏。是菩萨善根转明。能照众生烦恼难处。照已还摄。佛子。譬如大梵王。三千大千世界。一切所有难处。皆悉能照。菩萨亦如是。住是菩萨妙善地中。善根明净照众生烦恼难处。照已还摄。诸佛子。是名略说菩萨摩诃萨第九菩萨妙善地。若广说。则无量无边劫。不可得尽。菩萨摩诃萨住是地中。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。若布施若爱语。若利益若同事。皆不离念佛念法念菩萨伴。乃至不离念一切种智。常生是心。我当何时于众生中。为首为尊。乃至于一切众生中。为依止者。是菩萨。若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨眷属。若以愿力。神通自在。复过是数。百千万亿那由他劫。不可称说。尔时金刚藏菩萨。欲重明此义。而说偈言。
　　诸菩萨随顺　　无量深智力
　　第一最微妙　　一切世难知
　　利益众生者　　能至第九地
　　得入于诸佛　　秘密之藏处
　　得微妙最上　　三昧陀罗尼
　　广大神通力　　善入世间相
　　智慧力决定　　能观诸佛法
　　大愿悲心净　　得入第九地
　　顺行此上地　　持诸佛藏者
　　即能通诸法　　善不善无记
　　是有漏无漏　　世间出世间
　　是则可思议　　是不可思议
　　知法定不定　　三乘具足相
　　思惟分别此　　有为无为相
　　起知如是法　　破诸无明闇
　　随顺是智心　　则为第一妙
　　悉知诸众生　　险难诸杂心
　　轻躁易转心　　无边自在心
　　烦恼深浅相　　心伴不离心
　　又知使缠相　　随顺相续有
　　知业种种杂　　各各差别相
　　因灭果不失　　通达如是事
　　又知于众生　　诸根软中利
　　广大差别等　　先际后际相
　　上中下差别　　及诸欲乐等
　　乃至能悉知　　八万四千种
　　世间性亦尔　　烦恼见难处
　　无始来不断　　诸心一切使
　　皆与心共行　　缚心难可断
　　知诸结使等　　但妄想分别
　　无有方处所　　亦无定事相
　　亦不离于身　　又亦难得知
　　禅定力能遮　　金刚道能断
　　又能知众生　　入六道差别
　　爱水痴闇覆　　业田识是种
　　生于后身牙　　名色共增长
　　无始生死来　　相续在三界
　　及知天龙等　　烦恼诸业心
　　若离于心者　　是则无所有
　　一切诸众生　　皆在三聚中
　　或没诸邪见　　或在于智道
　　菩萨住是地　　悉知众生心
　　诸根及欲乐　　种种差别等
　　深心善思惟　　随宜而说法
　　通达无碍智　　善以言辞说
　　菩萨为法师　　犹如师子王
　　牛王如山王　　安住无所畏
　　普于诸世界　　雨美甘露味
　　犹如大龙王　　能雨满大海
　　是菩萨善知　　法义辞无碍
　　善能随顺行　　具足乐说力
　　能得于百万　　阿僧祇总持
　　能受诸佛法　　如海受龙雨
　　菩萨得如是　　诸深妙清净
　　无量陀罗尼　　诸三昧力故
　　能于一念中　　得见无量佛
　　闻已净梵音　　演说妙法宝
　　是菩萨或教　　大千界众生
　　随心根所好　　说法令欢喜
　　如是等无量　　三千大千国
　　转深勤精进　　而作是思惟
　　或于一毛头　　无量佛说法
　　佛为种种人　　演说于妙法
　　是菩萨皆受　　如地受诸种
　　复作如是愿　　十方诸所有
　　国土中众生　　皆合为一会
　　应于一念中　　皆悉知其心
　　以一音说法　　悉令断疑网
　　菩萨住是地　　人天中法王
　　为大说法师　　随顺众生心
　　常于日夜中　　与诸佛共会
　　能住甚深妙　　寂灭智解脱
　　供养无量佛　　善根转明净
　　犹如转轮王　　真金严宝冠
　　光明照众生　　烦恼险难处
　　如梵王光明　　照于大千界
　　菩萨住是地　　作三千大千
　　世界大梵王　　诸根悉猛利
　　善以三乘法　　示悟诸众生
　　所作诸善业　　皆顺于正念
　　能在一念中　　而得于无量
　　世界微尘数　　诸深妙三昧
　　得见十方佛　　微妙音说法
　　见佛大神力　　更发无量愿
　　如是第九地　　大智所行处
　　深妙难知见　　今已略说竟

　　法云地第十

　　说诸大菩萨　　所行无上事
　　无数那由他　　首陀会诸天
　　于上虚空中　　心皆大欢喜
　　咸以恭敬心　　众妙供养佛
　　那由他菩萨　　欢悦无有量
　　烧诸奇妙香　　灭除诸烦恼
　　他化自在王　　与诸天大众
　　住在虚空中　　心皆大欢喜
　　咸以恭敬心　　种种设供养
　　各散众宝衣　　空中旋转下
　　无量亿天女　　诸根欣悦豫
　　于上虚空中　　敬心供养佛
　　同作无量亿　　那由他伎乐
　　于诸众物中　　皆出如是音
　　佛坐于此处　　悉遍于一切
　　十方国土中　　皆亦有佛现
　　无量亿种种　　相好庄严身
　　姝妙无有比　　充满于世界
　　于一毛孔中　　出无量光明
　　灭除于一切　　世间烦恼火
　　十方微尘数　　不可得计量
　　一毛孔光明　　亦复不可尽
　　各见有佛身　　以三十二相
　　八十好庄严　　转于无上轮
　　或见佛种种　　为众而说法
　　或见在兜率　　教化于诸天
　　或见从兜率　　来下处胞胎
　　或见初生时　　或见夜出家
　　或见坐道场　　而成无上道
　　或见转法轮　　或见入涅槃
　　于无量国土　　种种而示现
　　欲度众生故　　皆有如是事
　　譬如巧幻师　　善知于幻术
　　多示诸众生　　种种诸异身
　　如是佛慧中　　善巧于示现
　　变化一切身　　周遍诸世间
　　如诸法空寂　　先来无性相
　　同若如虚空　　大师亦如是
　　得入第一义　　微妙之性相
　　随于法性相　　示佛大神力
　　诸佛所行性　　一切诸众生
　　皆在是性中　　相可相同相
　　一切诸法等　　入在于第一
　　寂灭义趣中　　悉皆无有相
　　若欲得佛智　　应离诸想念
　　有无俱通达　　疾作天人师
　　诸天婇女众　　皆出如是等
　　千万种妙音　　寂然而观佛
　　解脱月菩萨　　见众皆寂然
　　请金刚藏言　　大名称佛子
　　菩萨从九地　　至于第十地
　　诸大神通力　　愿今为略说

　　尔时金刚藏菩萨言。佛子。诸菩萨摩诃萨。如是无量智慧。善修行佛道。乃至九地。善集诸白法。集无量助道法。大功德智慧所护。广行大悲。深知分别世间性差别。深入众生难处。至诸如来行处。念随顺如来寂灭行处。趣向诸佛力无所畏。不共法等。坚持不舍。得至一切智慧位。诸佛子。菩萨摩诃萨。随行如是智。近佛位地。则得菩萨离垢三昧。而现在前。又入法性差别三昧。庄严道场三昧。雨一切世间华光三昧。海藏三昧。海印三昧。虚空广三昧。观择一切法性三昧。随一切众生心行三昧。如实择一切法三昧。得如来智信三昧。如是等百万阿僧祇三昧。皆现在前。是菩萨悉入此三昧。善知其中功用差别。最后三昧。名益一切智位。是三昧现在前时。大宝莲花王出。周圆如百万三千大千世界。一切众宝。间错庄严。过一切世间所有。出世间善根所生。行诸法如幻。性空慧所成。光明能照一切世界。大宝琉璃为茎。胜一切诸天所有。不可量栴檀王为台。大马瑙宝为须。阎浮檀金光为叶。中有无量光明。一切妙宝。皆在其内。宝网覆上。满十三千大千世界微尘数莲花为眷属。尔时菩萨。其身姝妙。称可华座。是菩萨。得益一切智位三昧力故。身现在大莲华座上。即时诸眷属莲华上。皆有菩萨围绕之。一一菩萨。坐莲华上。即得百万三昧。皆一心恭敬。瞻仰大菩萨。是菩萨。升莲华座时。十方现在。一切世界。皆大震动。一切恶道。皆悉休息。光明普照十方世界。一切世界。皆悉严净。皆得见闻一切诸佛大会。何以故。是菩萨。坐大莲华座上。即时足下。出百万阿僧祇光明。照十方阿鼻地狱等。灭众生苦恼。两膝上。放若干光明。悉照十方一切畜生。灭除苦恼。脐放若干光明。照十方一切饿鬼。灭除苦恼。左右胁。放若干光明。照十方人身。安隐快乐。两手放若干光明。照十方诸天阿修罗宫殿。两肩放若干光明。照十方声闻人。项放若干光明。照十方辟支佛。口放若干光明。照十方世界诸菩萨身乃至住九地者。白毫放若干光明。照十方得位菩萨身。一切魔宫。隐蔽不现。顶上放百万阿僧祇三千大千世界微尘数光明。照十方诸佛大会。围绕世界十匝。住于虚空。成光明网。高大明净。供养诸佛。如是供养。从初发心。乃至九地。菩萨所作供养。百分不及一。乃至百千万亿分不及一。乃至算数譬喻。所不能及。是大光明网。胜十方世界所有华香末香。烧香涂香。衣服幡盖。众宝璎珞。摩尼宝珠。供养之具。以从出世善根生故。一一佛大会上。皆雨众宝。状如大云。若有众生。觉知如是供养者。当知皆是必定无上大道。如是诸光。雨大供养已。还绕诸佛大会十匝。入诸佛足下。尔时诸佛。及大菩萨。知某世界中。某甲菩萨摩诃萨。行如是道。成就受职。诸佛子。即时十方无边菩萨。乃至住九地者。皆来围绕。设大供养。一心恭敬瞻礼各得万三昧。诸得职菩萨摩诃萨。于金刚庄严胸。出一大光。名破魔贼。有无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨。即时得大势力。神通智慧。百千万倍。诸佛子。尔时诸佛。出眉间白毫相光。名益一切智位。有无量无边光明眷属。照一切十方世界。无有遗余。十匝围绕一切世界。示于诸佛大神通力。劝进无量无边百千万亿诸菩萨。一切十方世界。六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法性。究竟如虚空。照明一切世界已。集在虚空。右绕。示大神通庄严之事。入是菩萨顶上。其诸眷属光明。入诸眷属莲华菩萨顶上。即时诸菩萨。各得先所未得十千三昧。是光明入此菩萨顶。如一佛光。一切佛光。皆亦如是。一切十方佛光明。入是菩萨顶时。名为得职。名为入诸佛境界。为具佛十力。当堕在佛数。诸佛子。譬如转轮圣王长子。大夫人所生。成就转轮王相。转轮圣王。令子在白象宝阎浮檀金座上。取四大海水。上张罗幔。种种庄严。幢幡伎乐。执金钟香水。灌子顶上。即名为灌顶。大王具足。转十善道故。得名转轮圣王。诸佛子。菩萨摩诃萨。亦如是。受职时。诸佛以智水。灌是菩萨顶。名灌顶法王。具足佛十力故。堕在佛数。诸佛子。是名诸菩萨摩诃萨大智慧职。以是职故。诸菩萨摩诃萨。受无量百千亿万苦行难事。是菩萨。得是职已。住菩萨法云地。无量功德。智慧转增。诸佛子。菩萨住是法云地。如实知集欲界。集色界。集无色界。如实知集世间性。集众生性。集识性。集有为性。集无为性。集虚空性。集法性。集涅槃性。集邪见诸烦恼性。如实知诸世间行法还法。如实知集声闻道。集辟支佛道。集菩萨道。集诸佛力无畏。不共法。集色身法身。集一切智慧。如是集得佛道。集转法轮。集示灭度。举要言之。如实知示集一切法差别。是菩萨。以如是智慧。随顺菩提行。如实转深入。知众生化。业化烦恼化。诸见化世性化。法性化。声闻化。辟支佛化菩萨化。如来化一切化。分别无分别化。皆如实入。是菩萨。尔时如实知佛力所持。如实知法处持。如实知业持。烦恼持。时持愿持。先世持行持。劫寿持智持。是菩萨。住十地中。诸佛所有。微细行智。所谓。细微生死智。细微世智。细微出家智。细微得道智。细微神力自在智。细微转法轮智。细微持寿命智。细微示涅槃智。细微法久住智。如是等细微智。皆如实知。又诸佛密处。所谓身密口密意密。筹量时非时密。与菩萨受记密。摄伏众生密。诸乘差别密。八万四千诸根差别密。业如实所作密。行密。得菩提密。如是等密。皆如实知。是菩萨。诸佛所有入劫智。所谓。一劫摄阿僧祇劫。阿僧祇劫摄一劫。有数摄无数。无数摄有数。一念摄无量世。无量世摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄想。皆如实知。是菩萨。诸佛所入毛道智。若入微尘智。若国土智。身心智。得道智。若众生身心得道智。若众生行智。得道智。遍行佛道智。顺行示智。逆行示智。不可思议智。世间能知。声闻能知。辟支佛能知。菩萨能知。有不能知。但如来能知。皆如实入。诸佛子。诸佛智广大。无量无边。菩萨住是地。则能得入如是智慧。诸佛子。是菩萨摩诃萨。随是地行。得菩萨不可思议解脱。得菩萨无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。解脱明解脱。离差别解脱。诸佛子。是菩萨。十解脱为首。如是等无量无边百千万亿阿僧祇解脱。皆于此地。得得百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨。成就如是智慧。随顺于菩提。成就无量念力。能于一念顷。至十方无量佛所。受无量法明。无量法雨。皆能受持。譬如娑伽罗龙王。所澍大雨。唯除大海。余地不能堪受。诸佛子。菩萨摩诃萨。亦如是。受大法雨故。能入如来密处。是大法雨。一切众生声闻辟支佛。皆不能受。从初地乃至九地菩萨。亦不能受持。唯此菩萨摩诃萨。住法云地。悉能受持。诸佛子。譬如大海一龙王。起大云雨。皆能堪受。若二龙王。三四五十二十三十四十五十。若百龙王。若千若万。若亿若百亿。若千万亿那由他龙王。乃至无量无边大龙王。起云所雨。一时澍下。皆能受持。所以者何。大海是无量器故。诸佛子。菩萨摩诃萨。亦如是。住法云地。于一佛所。能受大法明雨二佛三四五十百千万亿。乃至无量无边。不可称不可说。无有限过诸算数。于一念中。皆能堪受如是诸佛大法云雨。是故此地。名法云地。问言佛子。是菩萨。于一念中。为能堪受几所佛法明大雨。答言。不可以算数所知。但以譬喻可说。诸佛子。譬如十方所有不可说百千万亿那由他世界中微尘。尔所微尘世界中众生。假使皆得闻持陀罗尼。为佛侍者。为大声闻。多闻第一。譬如金刚莲花上佛。有大择比丘。多闻第一。其一众生。成就如是多闻之力。余若干众生。皆亦如是。其一人所受法。第二人不重受。如是一切。各各不同。诸佛子。于意云何。是一切众生。受持多闻力。为多不。答言无量。诸佛子。我今当为汝说。是菩萨住此法云地。于一念一时。于一佛所。能堪受三世法性藏。名曰大法明雨。上一切众生多闻之力。比此百分不及一。千分万分。千万亿那由他。乃至算数譬喻。所不能及。如一佛所闻。十方若干世界。所有微尘诸佛。皆能堪受大法明雨。复能过此。无量无边。于一念一时。悉能堪受大法明雨。是故名为法云地。
　　复次佛子。菩萨摩诃萨。住是大法云地。自从愿力。生大慈悲。放大法雷音。诸通明无畏。以为电光。发大智慧。以为疾风。大福德善根。以为密云。现种种身色。为杂色云。说法降魔。以为雷音。一念一时。能于上所说微尘世界。皆悉周普。无有遗余。复过此数。以雨善法甘露法雨故。灭众生随心所乐。无明所起。烦恼尘焰是故名为法云地。复次诸佛子。菩萨摩诃萨。住是法云地。于一世界中。从兜率天上来下。乃至示大涅槃。一切佛事。随所度众生。皆现神力。若二三千世界。乃至如上微尘数世界。又复过是百千万亿阿僧祇世界。从兜率来下。乃至示大涅槃。一切佛事。随所度众生。皆现神力。是菩萨。住在此地。于智慧中。得上自在力。善择大智慧。或以狭国为广。广国为狭。或以垢国为净。如是。一切世间性。皆有神力。是菩萨。或于一微尘中。有一三千大千世界铁围山川。而不迫隘。或二三四五十二十三十四十五十。若百若千。万亿无量。不可说不可说世界。诸庄严事。皆示入一微尘。若以一世界庄严事。示不可说不可说世界。或以乃至不可说不可说世界众生。置一世界中。亦不迫隘。或以一世界众生。置不可说不可说世界中。或以不可说不可说世界。示著一毛头。而不恼众生。或于一毛中。示一切佛神通力庄严之事。或以十方所有不可说不可说世界微尘。于一念中。现如是等身。于一身中。示若干无量手。以此手。勤心供养十方诸佛。以一一手。捉恒河沙等莲华。聚以散诸佛。涂香杂香。末香衣服。幡盖宝物。亦复如是。一切庄严之具。皆以手执供养诸佛。于一一身。皆亦如是。又一一身。化有尔所尘数头。于一一头。有尔所尘数舌。以是神力。赞叹诸佛。如是等事。于念念中。遍满十方。于念念中。以神通力。于无量世界。示得佛道。转于法轮。乃至大般涅槃。于三世中。以神通力。示现无量身。于自身中。现佛无量无边。佛土庄严事。于自身中。示一切世界成坏事。或令一切诸风皆于一毛孔出。而不恼众生。或欲以无量无边世界。为一海水。此海水中。作大莲华。形色光明。遍照无量无边世界。于中示得菩提庄严妙事。乃至示得一切种智。自身中所有一方光明。摩尼宝珠。电光日月。星宿诸光明。乃至十方世界。所有光明诸物。皆于身中现。以口嘘气。能令一切十方无量无边世界震动。而不令众生。有惊畏想。示十方世界。水劫尽风劫火劫尽。而众生身。随意庄严。或欲于自身。示作如来身。如来身作自身。如来身作己佛国。己佛国。作如来身。诸佛子。菩萨摩诃萨。在此菩萨法云地。神变如是。又余无量神力自在。奇异示现。尔时会中。有诸菩萨。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。四天王。自在天子。净居天等。各作是念。若菩萨神通力。智慧力。如是无量无边。佛复云何。尔时解脱月菩萨摩诃萨。知大众心所念。问金刚藏菩萨言。佛子。今诸大众。皆有所疑。闻是菩萨大神通智慧力。堕在疑网。汝今当断一切疑惑。示菩萨神通庄严妙事。即时金刚藏菩萨。入一切佛国体性三昧。时诸大众。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。护世天王。自在天子。净居天等大众。皆自见知入金刚藏菩萨身中。于其身内。见有三千大千世界庄严众事。若满一劫。说不可尽于中见佛道场树。其茎周围。十万三千大千世界。高百万三千大千世界。覆荫三千亿三千大千世界。称树高广。有师子座。其座上有佛。号一切智王如来。一切大众。咸皆见佛坐在座上。其中所有庄严上妙供养之具。满一劫说。亦不可尽。金刚藏菩萨。示现如是大神力已。还令大众各在本处。尔时一切众会。生希有想。默然一心。观金刚藏菩萨。尔时解脱月菩萨。问金刚藏菩萨言。佛子。甚为希有。是三昧。有大势力。是三昧者。名为何等。答言。是三昧者。名为一切佛国体性。问言。是三昧。所有势力为齐几所。答言。佛子。若菩萨摩诃萨。善修成是三昧力者。能以如是无量恒河沙世界微尘数三千大千世界。于身中现。复过是数。佛子。菩萨摩诃萨。在此法云地。得如是诸菩萨三昧。无量无边百千万亿。以是故。此菩萨。住是地中。身身业。难可测知。口口业。难可测知。意意业。难可测知。神力自在。难可测知。观三世法。难可测知。诸三昧行入。难可测知。智力。难可测知。游戏诸解脱。难可测知。变化所作。神力所作。势力所作。难可测知。略说。乃至举足下足。乃至小王子菩萨。住妙善地者。不能测知。诸佛子。菩萨法云地。如是无量。今已略说。若广说者。无量无边阿僧祇劫。不能得尽。问言佛子。若菩萨。行处力神通力如是者。佛行处力神通力。复云何。答言佛子。譬如有人取四天下中二三块土。作是言。无边世界地性。为多此耶。汝所问者。我谓如是。如来无量智慧。云何以菩萨智慧。而欲测量。诸佛子。如人取四天下中少地性。余在极多。诸菩萨法云地。于无量劫。但可说耳。何况如来地。诸佛子。我今唱说。令汝知之。佛现在为证。如一一方。无量无边世界微尘等诸佛世界。十地菩萨皆满其中。譬如稻麻丛林。是诸菩萨。有无量无边业。修习菩萨功德智慧禅定。于如来功德智慧力。百分不及一。百千万亿分不及一。乃至算数譬喻。所不能及。诸佛子。是菩萨。随如是智慧。顺如来身口意。亦不舍诸菩萨三昧。而勤心供养诸佛。于一一劫。以一切粗现(丹本微妙)供养具。供养无量无边诸佛。而能具受诸佛神力。转复明胜。是菩萨。于法性问难。无能胜者。乃至无量无边百千万亿劫不可穷尽。佛子。譬如大金师。善治此金。为庄严物。以无上摩尼宝珠。间错其中。安置自在天王颈上。其余诸天。无能夺者。又诸天人庄严之具。无能及者。诸佛子。菩萨住十地中。智慧功德善根。从初地至九地。诸菩萨摩诃萨。所不能及。菩萨住是地中。得大智照明故。能随顺一切智慧。其余智慧之明。所不能坏。譬如佛子。大自在天王光明。一切生处。众生光明。所不能及。能令众生。身心凉冷。诸佛子。菩萨摩诃萨。亦如是。住是法云地中。智慧光明。一切声闻。辟支佛。所不能及。从初地乃至九地菩萨摩诃萨。亦不能及。是菩萨。住是地中。能令无量众生。住一切智道。诸佛子。菩萨摩诃萨。住是地中。诸十方佛。为说智慧。令通达三世。正知法性相。以智普覆一切世间。照一切世间性。大悲大慈。普覆一切众生。正遍见知一切诸法。举要言之。具足为说。至一切智道。佛子。是名菩萨摩诃萨第十菩萨法云地。菩萨摩诃萨。住是地中。多作摩醯首罗天王。智慧明达。善说声闻辟支佛。菩萨波罗蜜。于法性中。有问难者。无能令尽。所作善业。若布施若爱语。若利益若同事。皆不离念佛念法念菩萨伴。念菩萨行。念诸波罗蜜。念诸地行。不离念十力。念无所畏。念不共法。乃至不离念具足一切种智。常作是念。我当何时于众生中。为首为胜。为大为妙。为上为无上为导为将。为师为尊。乃至于一切众生中。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数。菩萨眷属。若以愿力。神通自在。复过是数。所谓诸行上妙供具。信解起业若身若口。若光明若诸根。若如意若音声。若行处。乃至若干百千万亿劫。不可称数。诸佛子。是名菩萨摩诃萨地次第顺行趣向一切种智。佛子。譬如从阿耨达池。四河流出。满足四天下。转增无有穷尽。乃入大海。诸佛子。菩萨摩诃萨。亦如是。从菩萨出于善根大愿之水。以四摄法。满足众生。而不穷尽。转更增长乃至一切种智。诸佛子。是诸菩萨十地。因佛智故。而有差别。譬如因大地故。有十大山王。何等为十。所谓。雪山王。香山王。轲梨罗山王。仙圣山王。由乾陀罗山王。马耳山王。尼民陀罗山王。斫迦婆罗山王。众相山王。须弥山王。佛子。如雪山王。一切药草。集在其中。取不可尽。诸佛子。菩萨摩诃萨。亦如是。住在菩萨欢喜地。一切世间。经书伎艺。文颂咒术。集在其中。无有穷尽。诸佛子。如香山王。一切诸香。聚在其中。而不可尽。菩萨摩诃萨。亦如是。住菩萨离垢地中。持戒头陀。威仪助法。集在其中。无有穷尽。诸佛子。如轲梨罗伽山王。但以宝成。集诸妙华。取不可尽。诸佛子。菩萨亦如是。住于明地。集一切世间。禅定神通。解脱三昧门不可尽。诸佛子。如仙圣山王。但以宝成。多有五神通圣人。不可穷尽。诸佛子。菩萨摩诃萨。亦如是。住菩萨焰地中。集令众生。入道因缘。种种问难。不可穷尽。诸佛子。如由乾陀罗山王。但以宝成。集夜叉大神。夜叉罗刹众不可穷尽。诸佛子。菩萨亦如是。住菩萨难胜地中。集一切自在。如意神通。说不可尽。诸佛子。如马耳山王。但以宝成。集众妙果。取不可尽。诸佛子。菩萨摩诃萨。亦如是。住现前地中。集深因缘法。说声闻果。不可穷尽。诸佛子。如尼民陀罗山王。但以宝成。集诸一切大力龙神。不可穷尽。诸佛子。菩萨摩诃萨。亦如是。住菩萨远行地中。集种种方便智慧。说辟支佛道。不可穷尽。诸佛子。如斫迦婆罗山王。但以宝成。集心自在者。不可穷尽。诸佛子。菩萨摩诃萨。亦如是。住无动地。集一切菩萨自在道。说世间性。不可穷尽。诸佛子。如众相山王。但以宝成。集大神力。诸阿修罗。无有穷尽。诸佛子。菩萨亦如是。住菩萨妙善地中。集转众生行智。说世间相。不可穷尽。诸佛子。如须弥山王。但以宝成。集诸天神。无有穷尽。诸佛子。菩萨亦如是。住法云地中。集如来十力。四无所畏。说诸佛法。不可穷尽。诸佛子。是十宝山。同在大海。因大海水。有差别相。诸菩萨摩诃萨十地。亦如是。同在佛智。因一切智故。有差别相。诸佛子。譬如大海。以十相故。数名大海。无有能坏。何等为十。一渐次深。二不共死尸宿。三余水失本名。四一味。五多宝聚。六极深难入。七广大无量。八多有大身众生依住。九不过常限。十能受一切大雨无有盈溢。诸佛子。诸菩萨行。亦如是。以十因缘故。得名无有能坏。何等为十。欢喜地中。渐次生坚固愿。离垢地中。不与破戒者共宿。明地中。舍诸世间假名。焰地中。于佛所得一心不坏信净。难胜地中。生世间无量方便神通。起世间事。现前地中。观甚深因缘法。远行地中。以广大心。善择诸法。无动地中。能起大庄严事示现。妙善地中。能得深解脱。通达世间行。如实不过。法云地中。能受一切诸佛大法明雨。诸佛子。譬如大摩尼宝珠。有十事。能与众生一切宝物。何等为十。一出大海。二巧匠加治。三转精细。四除其垢秽。五以火炼治。六众宝庄严。七贯以宝缕。八置在琉璃高柱。九光明四照。十随王意雨众宝物。诸佛子。菩萨摩诃萨。发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五练以方便神通。六以深因缘法庄严。七以种种深方便智慧贯穿。八置以神通自在憧上。九观众生行放多闻智慧光明。十诸佛授智职。尔时于一切众生。能为佛事。堕在萨婆若数。诸佛子。是诸菩萨所行。集一切智慧功德法门品。若不深种善根者。不能得闻。问言。若得闻者。是人为得几许福。答言。随诸佛所有智慧慧力。如是发萨婆若心。所缘摄福德。是人得闻此法门。所得福德。亦复如是。何以故。若无菩萨心。闻是法门。不能信解受持。何况以身修习。能成是事。诸佛子。以是故当知。是人随顺一切种智。得闻信解受持修行。说是经时。以佛神力。十方世界。十亿佛国。微尘数世界。六种十八相动。又法应震动。诸天雨华。如云而下。雨诸香璎珞。天宝衣。天幡盖。天宝物。天庄严身具。雨天伎乐歌颂。而下更有大音。赞叹十地殊胜之事。此他化自在天王宫。四天下中。如是十方一切世界周遍。皆说十地经。以佛神力故。十方过十亿佛国微尘数世界。有十亿佛国微尘数诸菩萨来。遍满十方虚空。皆作是言。善哉善哉。金刚藏。佛子。善说诸菩萨摩诃萨住诸地相。佛子。我等皆亦名金刚藏。从金刚德世界。金刚憧佛所来。所经历处。皆说是经。众会亦如是。言辞亦如是。义趣亦如是。不增不减。佛子。我等以佛力故。到此大众。来证是事。诸佛子。如我等来至此众。如是十方一切世界。一一世间种性。四天下上他化自在天王宫摩尼宝殿。皆有十亿佛国微尘数菩萨。往为作证。尔时金刚藏菩萨观察十方。观一切大众。观深法性。赞叹助发萨婆若心。示众生菩萨大力。欲净诸菩萨行摄一切众生。随顺萨婆若。除一切世间之垢。与诸众生一切种智因缘。示不可思议智慧庄严妙事。说一切菩萨功德差别相。欲令此义转胜明显示众生故。承佛神力。而说偈言。
　　诸菩萨所行　　乐于善寂灭
　　其心无所著　　犹若如虚空
　　除贪恚痴垢　　安住道智中
　　如是无上行　　愿乐欲听闻
　　如是诸菩萨　　在于无量劫
　　勤心常修习　　万亿种善根
　　供养无量佛　　辟支阿罗汉
　　为利众生故　　乃生菩提心
　　精勤持戒行　　头陀除罪垢
　　修善忍转妙　　惭愧威德满
　　福慧因缘故　　高胜心明净
　　深乐于佛智　　同佛生菩提
　　供养于一切　　十方三世佛
　　如虚空等国　　悉皆令清净
　　一切法平等　　善悉通达故
　　为度一切众　　生于菩提心
　　诸菩萨如是　　生是无量心
　　至于欢喜地　　息恶乐布施
　　得诸本愿力　　慈悲心偏多
　　深行十善道　　能到离垢地
　　戒闻功德富　　慈心愍世间
　　永离诸垢秽　　深心常清净
　　普观诸世间　　三毒火炽然
　　如是之大士　　能入三明地
　　观三界皆空　　无常亦如病
　　如痈如疮箭　　百种苦常然
　　见诸有为过　　贪著佛功德
　　得佛智明焰　　得入于焰地
　　成就于念慧　　得至道智中
　　在此地供养　　百千种诸佛
　　常能思惟念　　诸佛无量德
　　得入于一切　　世间难胜地
　　能以慧方便　　种种而示现
　　诸有所为作　　以利于世间
　　供养于诸佛　　作益众生事
　　无生法在前　　得入现前地
　　菩萨诸所行　　一切世难知
　　常无有我心　　离有亦离无
　　诸法先空寂　　十二缘故行
　　善了此微细　　能入远行地
　　行慧方便等　　得法寂灭相
　　如是之大士　　难知难可及
　　为欲令世间　　得善寂灭故
　　还起修诸行　　种种福德事
　　普入于众生　　种种心行处
　　如是能得入　　等空不动地
　　大智诸菩萨　　悉善能具行
　　种种诸智业　　得十自在力
　　能以无有量　　无边限诸身
　　普现十方界　　而为说妙法
　　善达世间性　　及诸众生性
　　如是大慈悲　　能入妙善地
　　第一妙净智　　善观诸世间
　　缕练烦恼业　　深曲险难处
　　为度是等故　　得诸佛法藏
　　善说第一义　　悉无所违错
　　如是次第行　　具足诸善法
　　乃至到九地　　所修集福慧
　　欲得诸佛力　　第一深妙利
　　乃于一切佛　　能得受智职
　　先得无数定　　智行极广大
　　末后得难坏　　诸智职三昧
　　若能得如是　　一切职三昧
　　一切宝庄严　　大莲花即出
　　菩萨称莲花　　现身坐其上
　　余花诸菩萨　　咸共一心视
　　尔时大菩萨　　从身放无量
　　百千亿光明　　灭诸世间苦
　　然后顶上出　　百千亿光明
　　普照十方界　　诸佛大会众　　于上虚空中　　化成光明网
　　供养诸佛已　　入诸佛足下
　　时诸一切佛　　及诸大菩萨
　　各知其菩萨　　得受于智职
　　如是一切佛　　报以眉间光
　　名曰一切职　　入此菩萨顶
　　一切无量佛　　与此菩萨职
　　犹如转轮王　　假授太子位
　　时诸十方界　　普皆大震动
　　乃至阿鼻等　　诸苦皆除灭
　　菩萨为一切　　智慧得是职
　　如是名为到　　无上法云地
　　住于是地中　　智慧无边限
　　善知度一切　　世间诸因缘
　　入色无色法　　欲色无色界
　　能知众生性　　国土性法性
　　又能入可数　　不可数法中
　　乃至能观择　　虚空无量性
　　入此地悉具　　菩萨变化事
　　诸佛威神力　　微细智密事
　　又能悉通达　　一切诸劫数
　　于一毛端中　　观见世间性
　　一切诸如来　　于此无上地
　　初生及出家　　得道转法轮
　　示入于涅槃　　皆随顺于智
　　寂灭妙解脱　　悉于此地得
　　此地诸大士　　忆念力大故
　　诸佛大法雨　　皆悉能受持
　　譬如大海水　　能持龙王雨
　　诸佛大法雨　　菩萨受亦尔
　　若于一佛所　　一时听受法
　　十方无量土　　微尘数众生
　　皆得闻总持　　成于声闻乘
　　不如是菩萨　　算数所不及
　　大智慧力故　　及生大愿力
　　能于一念中　　遍满无量国
　　雨甘露法水　　灭诸烦恼火
　　是故诸佛名　　此地为法云
　　大士住此地　　供养诸佛具
　　过诸天所有　　普示大神力
　　示众转胜力　　过是数无量
　　若人欲思量　　迷闷不能解
　　大智住此地　　举足下足事
　　及余诸菩萨　　乃至于九地
　　皆悉不能知　　何况余众生
　　三世诸声闻　　及与辟支佛
　　住此诸佛示　　一切智慧事
　　亦与令通达　　三世无碍智
　　亦示法性寂　　亦示种种变
　　一切诸世界　　所有众生类
　　所行一切法　　深微隐妙事
　　一切佛功德　　次第示令知
　　菩萨住此地　　能以大供具
　　供养十方佛　　遍满一切方
　　一切诸世间　　所有众生类
　　其余诸供具　　皆所不能及
　　智者住此地　　皆能破一切
　　无明诸闇冥　　开示以佛道
　　如自在天王　　光灭众热恼
　　佛子智光明　　灭众恼亦尔
　　住是地皆作　　三界自在王
　　通达诸智慧　　善以三乘化
　　能于一念中　　得无量三昧
　　能见十方佛　　其数亦如是
　　金刚藏菩萨　　告诸大士言
　　我今略解说　　十地妙行已
　　若广演说者　　千亿劫不尽
　　是则名清净　　诸大菩萨地
　　为得佛智故　　住于此地中
　　安住不移动　　犹如大山王
　　初地具一切　　经书诸伎术
　　犹如雪山王　　积聚众药草
　　持戒及多闻　　在于二地中
　　犹如香山王　　集诸一切香
　　如轲梨罗山　　多积诸宝花
　　明地集闻智　　其喻亦如是
　　焰地多积聚　　道法宝不坏
　　如仙圣山中　　善寂人不少
　　五地诸神通　　无能得及者
　　如由乾陀山　　夜叉神不少
　　六地善分别　　诸果无穷尽
　　犹如马耳山　　诸果无有量
　　七地中大慧　　无有能及者
　　如尼民陀山　　诸龙王不少
　　住于八地中　　自在智无量
　　如斫迦罗山　　多心自在者
　　九地心清净　　说法无障碍
　　犹如众相山　　阿修罗不少
　　十地中诸佛　　功德无穷尽
　　如须弥山王　　多诸天神众
　　又复初地中　　发于广大愿
　　二地持戒品　　三地行功德
　　第四地专一　　五地众妙事
　　六地甚深相　　七地广大心
　　八地中种种　　庄严诸神通
　　九地思妙智　　能过一切世
　　十地能受持　　诸佛大法雨
　　菩萨行大海　　难动不可尽
　　发心出世间　　得入于初地
　　二地净持戒　　三地修诸禅
　　四地道行净　　五练方便慧
　　六因缘庄严　　七深方便慧
　　八到琉璃幢　　九地行众生
　　一切险难处　　智慧光普照
　　十地受智职　　犹如国王许
　　如是次第净　　菩提心妙宝
　　十方诸世界　　所有微尘数
　　可于一念中　　计知其多少
　　可以一毛头　　数知于虚空
　　诸佛大功德　　无量不可尽

　　说是十住经时。自在天王。及诸天众。解脱月菩萨。及诸菩萨。一切世间。皆大欢喜。信受奉行。

　　　　十住经卷第四


