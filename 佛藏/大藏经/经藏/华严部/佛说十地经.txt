  佛说十地经
　　唐 尸罗达摩译




　　　　佛说十地经卷第一

　　　　大唐国僧法界从中印度持此梵本请于阗三藏沙门尸罗达摩于北庭龙兴寺译

　　菩萨极喜地第一之一

　　如是我闻。一时薄伽梵。成道未久。第二七日。住于他化自在天中。自在天王宫。摩尼宝藏殿。与大菩萨无量众俱。其诸菩萨悉从异佛刹来集。皆于无上正等菩提。得不退转。一生所系。当证正觉。所谓。已得安住一切菩萨智所行境。皆能趣入一切如来智所行处。无有休息。善能示现。种种神通诸所作事。应时无滞。成熟调伏一切有情。利乐他事皆不虚弃。引发一切菩萨愿。劫世刹土量等修行。暂无休息。一切菩萨。福智资粮。善备无尽。令诸世间。共所受用。已到一切菩萨智慧方便彼岸。示入生死及涅槃门。而不废舍修菩萨行。善能游戏解了。趣入一切菩萨。静虑解脱等持等至神通明智。于是一切诸所作事。皆得善巧。由获一切菩萨神通威力自在。以无功用随心刹那。悉能往诣一切如来道场众会。而为上首请佛说法。受持一切如来法轮。广能供养承事诸佛。常勤修习。一切菩萨所行事业。其身普现一切世间言音无碍。清彻法界心智无滞。普见三世一切境界。一切菩萨所有秘藏功德正行悉已圆满。设加无量不可说劫赞其功德亦不能尽。其名曰金刚藏菩萨。宝藏菩萨。莲华藏菩萨。德藏菩萨。莲花德藏菩萨。日藏菩萨。曜藏菩萨。地藏菩萨。无垢月藏菩萨。示一切庄严光明藏菩萨。智慧普照明藏菩萨。旃檀德藏菩萨。妙吉祥藏菩萨。花德藏菩萨。拘苏摩德藏菩萨。优钵罗德藏菩萨。天德藏菩萨。福德藏菩萨。无碍净智藏菩萨。功德胜藏菩萨。那罗延德藏菩萨。无垢藏菩萨。离垢藏菩萨。种种辩才庄严藏菩萨。大光明网照藏菩萨。离垢威德光明王藏菩萨。无碍妙音美响藏菩萨。总持功德能度一切有情愿藏菩萨。大海庄严藏菩萨。苏迷卢德藏菩萨。示现一切功德清净藏菩萨。如来德藏菩萨。佛德藏菩萨。淳金微妙。大威德王光明藏菩萨。一切相庄严净藏菩萨。金刚焰胸万字相庄严菩萨。星宿王光照藏菩萨。虚空库无碍智藏菩萨。解脱月菩萨。如是等菩萨。摩诃萨无量无数不可思议。不可量不可称无边无际。无有分齐。不可说不可说。皆从异异佛刹来集金刚藏菩萨而为上首。
　　尔时金刚藏菩萨。承佛神力。入于菩萨妙三摩地。名大乘光明。入此定已。即时十方各过十俱胝佛刹微尘数世界之外。各有十俱胝佛刹微尘数诸佛如来。同名金刚藏。皆现其面。俱作是言。善哉善哉。佛子。汝今乃能入是大乘光明菩萨等持。然善男子今彼十方各十俱胝佛刹微尘数诸佛如来其加持汝。以此世尊毗卢遮那本愿威神力所持故。为一切菩萨趣入。能显不可思议佛法光明。诸智地中为令摄受一切善根。为择一切佛法善巧。为广知法。为正演说善成立法。为无分别智得清净。为一切魔法不染。为出世法善根得净。为证不思议智所行境。乃至为证佛智境界。又为一切菩萨十地发趣及得。为如实说诸菩萨地安立善巧。为正缘虑诸佛妙法。为修无漏法之差别。为善选择决定大慧光明善巧。为趣入于决定智门。为获显示如所应处无畏辩说。为证广大无碍解地。为菩提心念不遗失。为善成熟诸有情界。为一切处通达决定选择辩才。然善男子。汝当辩说此法差别善巧法门。所谓由承诸佛威神力故。已诸如来智慧光明所加持故。已善圆净自善根故。已善莹饰真法界故。已普摄益诸有情故。已证法身智所依故。已从诸佛受灌顶故。已现超过一切世间最大身故。已越一切世间趣故。已净出世正法趣故。已能圆满一切智智故。尔时十方彼诸如来。与金刚藏菩提萨埵无映夺身。与无挂碍演说辩才。与入微妙清净智辩。与无忘失念所加持。与善决定慧之善巧。与不弃舍周遍行智。与正等觉力无有能摧伏。与如来无所畏令无怯弱。与以一切智智所摄大无碍解辩法理趣决定安立。赐与引发一切如来善分别身语意庄严。所以者何。由此菩萨获彼大乘光明等持。法尔如故。以本誓愿所引发故。善净增上妙意乐故。已善莹饰净智轮故。已善积集诸资粮故。已善炼治所作事故。以无量念而为器故。明朗胜解得清净故。善达无杂总持门故。法界智印之所印故。
　　尔时十方彼佛世尊。不起于座以神通力。各申右手摩金刚藏大菩萨顶。时金刚藏菩提萨埵。蒙彼十方佛摩顶已。即从定起。普告一切菩萨众言。唯诸佛子是菩萨愿。决定无杂不可照了广大法界尽虚空性。穷未来际能救一切诸有情类。唯诸佛子菩萨安处于此愿中。方能入于过去诸佛世尊智地。乃能入于未来诸佛世尊智地。亦能入于现在诸佛世尊智地唯诸佛子一切菩萨有十智地。是以过去未来现在诸佛。已说当说今说由此密意我作是言。何等为十一名极喜地。二名离垢。三名发光。四名焰慧。五名难胜。六名现前。七名远行。八名不动。九名善慧。十名法云。唯诸佛子。此名一切菩萨十地。是以过去未来现在诸佛。已说当说今说。唯诸佛子。我不见有诸佛国界。彼中如来不叹说此菩萨十地者。所以者何。是诸菩萨增上胜妙。能净一切诸菩萨道法门光明。谓即十地安立解释。唯诸佛子。当知此处不可思议。谓于诸地安立法中自所证智。
　　尔时金刚藏菩萨。标斯十地名已默然而住。不复分别而解释之。是时一切诸菩萨众。闻说菩萨十地名已。不闻解释。咸生渴仰作如是念。何因何缘是金刚藏菩提萨埵。唯说菩萨十地名已。默然而住更不解释。尔时于此菩萨众中有一菩萨名解脱月。知诸大众心之所念。即以颂问金刚藏菩萨曰。
　　何故正觉者　　念智功德具
　　标诸上妙地　　自在不解释
　　一切咸决定　　菩萨大名称
　　何故说地名　　而不演其义
　　一切诸佛子　　无畏皆乐闻
　　愿为正分别　　说诸地义趣
　　众会悉清净　　离懈怠严整
　　鲜洁住坚实　　具足功德智
　　相视咸恭敬　　一切悉专仰
　　唯望法甘露　　如蜂念净蜜
　　大智无畏者　　金刚藏闻是
　　欲令大众悦　　以颂酬佛子
　　虽作最胜甚希有　　此能显示菩萨行
　　辩地能作最微妙　　由此佛地有修证
　　微细难见离分别　　远离心地难证悟
　　智者境界纯无漏　　世间闻者悉迷惑
　　安心不动如金刚　　信解佛智最殊胜
　　了知无我唯心地　　此能闻斯微细智
　　如以众彩画虚空　　如风依于鸟路行
　　无漏佛智亦如是　　虽为分别而难见
　　故今吾兴如是智　　世间难有知此者
　　及能信此最胜法　　是故不任广解释

　　尔时解脱月菩萨闻是语已。白金刚藏菩萨言。佛子今此众会皆悉清净。其诸菩萨善净意乐。善洁思念善修诸行已。善承事无量百千俱胝诸佛。善集资粮成就无量种种功德。永离疑惑无诸垢亹。善任增上意乐胜解。于佛法中不随他教。善哉佛子演说此义。是诸菩萨于如是处现证而住。尔时解脱月菩萨。欲重宣此义而说颂曰。
　　愿说最安隐　　菩萨无上行
　　分别于诸地　　智净成正觉
　　此众无诸亹　　志解悉明洁
　　承事无量佛　　能知此地义

　　时金刚藏菩萨言。佛子虽此众会皆悉清净其诸菩萨善净意乐。善洁思念善修诸行已。善能承事无量百千俱胝诸佛善集资粮。成就无量种种功德永离疑惑无诸垢衅。善住增上意乐胜解。于佛法中不随他教。然有其余劣解有情。闻此甚深难思议处忽生疑惑。是彼长夜能引无义无利众苦。我愍此等故乐默然。尔时金刚藏菩萨。欲重宣此义而说颂曰。
　　虽此众净广智慧　　甚深明利能决择
　　其心不动如山王　　不可倾覆犹大海
　　有行未久解未得　　随识而行不随智
　　闻此生疑堕恶道　　我愍是等故不说

　　尔时解脱月菩萨。复白金刚藏菩萨言。善哉佛子愿说勿疑。由佛神力佛所护念。此如是等不思议处皆得可信。所以者何。唯佛子说此十地解释之时。法尔如是。谓一切佛皆悉护念。一切菩萨为欲卫护此智地故皆发勇悍所以者何。此是菩萨最初正行。亦是一切佛法修证。唯佛子譬如一切书字数。说字母为始字母为终。无有少分书字数说离字母者。佛子一切佛法亦复如是。以地为始发修行故。以地为终证佛智故。是故佛子愿为演说。诸佛应供正遍等觉加持护念尔时解脱月菩萨。欲重宣此义而说颂言。
　　善哉佛子愿演说　　趣入菩提诸地行
　　十方一切自在尊　　无不护念智根本
　　此正行始此智终　　一切佛法从此起
　　如诸书等字母摄　　佛法依地亦如是

　　尔时此诸大菩萨众。亦为此义一时同声。而以颂请金刚藏菩萨曰。
　　上妙无垢智　　善说无边辩
　　宣扬美妙言　　胜义相应理
　　念持清净慧　　为十力意乐
　　无碍解决择　　说殊胜十地
　　此众离憍慢　　及见疑杂染
　　戒定审悦意　　唯愿闻善说
　　如渴思冷水　　如饥念美食
　　如病忆良药　　如众蜂嗜蜜
　　此众亦如是　　愿闻甘露法
　　善哉清净智　　说无垢地位
　　显十力相应　　无碍善逝道

　　尔时世尊释迦牟尼。从白毫相放无数光。名照菩萨力无数光明以为眷属。其光普照十方世界靡不周遍。诸恶趣苦皆令休息。映蔽一切诸魔宫殿。悉照无量诸佛众会显示诸佛不可思议境界行相威力游戏照于十方诸世界中。及于一切诸佛众会以佛神力所加说法。菩萨身已于上空中。成大光云网台而住。彼诸世尊亦复如是。从白毫相放无数光。无数光明以为眷属。其光普照十方世界靡不周遍。诸恶趣苦皆令休息。映蔽一切诸魔宫殿。悉照无量诸佛众会。显示诸佛不可思议境界行相威力游戏。照于十方诸世界中及于一切诸佛众会以佛神力所加说法。菩萨之身。显不思议诸佛游戏。并照世尊释迦牟尼大会之众及金刚藏菩萨身已。于上空中亦复成就大光明云网台而住。由是世尊释迦牟尼。从白毫相所流光明。彼彼世界彼佛众会。及彼菩萨身与法座。皆现了然于此得见。由彼无量佛刹土中。诸佛世尊从白毫相所流光明。此之三千大千世界。及此世尊释迦牟尼大会之众。并金刚藏菩提萨埵身及法座。皆现了然于彼得见。尔时从此光云网台出是颂曰。
　　佛无等等如虚空　　十力自在无边众
　　于释师子妙法中　　天人最上今加汝
　　佛子当承佛神力　　开此法王妙法藏
　　显示微妙广大行　　分别建立诸智地
　　若有闻此胜法门　　亦蒙善逝所加护
　　十方一切诸菩萨　　悉皆摄持及护念
　　当能修集诸正行　　次第成满无垢地
　　能证十力等功德　　契悟无上正等觉
　　虽住海水劫火中　　无疑堪闻此法门
　　其有疑惑不信者　　永复不闻如是义
　　当说最胜地智道　　证入安住及升进
　　修行境界如次说　　利乐一切有情故

　　尔时金刚藏菩萨观察十方。欲令大众增净信故而说颂言。
　　微细难知大仙道　　不可分别离分别
　　难证无浊慧者境　　性常寂静无生灭
　　性空能寂无二尽　　离趣平等至涅槃
　　无边中缘无所证　　出过三世等虚空
　　寂静寂灭佛所证　　以诸言趣难宣说
　　此地及行亦如是　　说犹甚难何况听
　　远离思惟及心道　　此智所引牟尼境
　　非蕴界处所显了　　非心所测意所思
　　譬如空中诸鸟迹　　智者叵宣难可示
　　诸佛子地亦如是　　说尚极难何况听
　　今当但说此一分　　由大慈悲及愿力
　　如其渐次非心境　　以智能满如意乐
　　如是此境极难见　　叵说唯住自意乐
　　然承佛力我今说　　汝等一心恭敬听
　　如是智门及正行　　亿劫宣说犹难尽
　　我今略说汝等听　　真实法义尽如理
　　仁者专心恭敬待　　我承佛力当善说
　　宣扬微妙正法音　　譬喻相应协伦字
　　此以言词难显了　　而蒙无量佛神力
　　光形聚入于我身　　由是我今能演说

　　唯诸佛子若有有情。善积善根善集资粮。善修诸行善事诸佛。善聚白法善友所摄善净意乐。随顺广大增上意乐。具妙胜解悲愍现前。为求佛智。为欲证悟十力之力。为获如来大无所畏。为得平等佛不共法。为欲救拔一切世间。为净大悲愍。为悟十方无所余智。为以无碍净诸佛刹。为一刹那能知三世。为无所畏转大法轮。发如是心。菩萨发心大悲为先导。慧智增上方便善巧之所摄受。意乐及与增上意乐常所辅持。佛力无量以坚持力及以智力。善择决定无碍智。现前随顺无师自然妙智。能受一切佛法慧智。教授诲示。极于法界尽虚空性。穷未来际始发此心。即是菩萨超异生地。证入菩萨正性离生。生如来家种族尊贵无可讥嫌。已离世趣入出世道。住于菩萨本法性中。已善安住于菩萨处。随顺三世平等之法。绍如来种决定趣向正等菩提。唯诸佛子菩萨住于如是等法。名已善住极喜地中以不动故。
　　唯诸佛子菩萨住于极喜地时。极多欢喜多净信。多爱乐多适悦。多忻庆多踊跃。多勇悍多无斗诤。多无恼害多无嗔恨。唯诸佛子菩萨住于极喜地中念诸佛时。发生极喜念佛法时。念菩萨时。念菩萨行时。念到彼岸清净之时。念诸菩萨地殊胜时。念余菩萨不映夺时。念佛教授教诫之时。念令有情得利益时。念当趣入一切如来智加行时。皆生欢喜。又此菩萨了知我今转离一切世间境界。亲近诸佛远异生地近至智地。永断一切堕险恶趣。与诸有情为依止处。近见诸佛住佛境界。入诸菩萨平等性中。舍离一切怖畏毛竖故生极喜。所以者何。唯诸佛子菩萨才。证极喜地已。所有怖畏谓不活畏恶名畏死畏恶趣畏处。众怯畏悉皆远离。所以者何。由是菩萨离我想故。尚无我爱况复生。于诸资具爱由是因缘无不活畏由于他所无所希望唯自起欲。我应给施一切有情诸资生具。由是因缘无恶名畏由离我见。于我无有失坏之想故。无死畏自知死后。于当来世决定不离诸佛菩萨。由是因缘无恶趣畏。由意乐见一切世间尚无有一与我齐等何况殊胜。是故无有处众怯畏。唯诸佛子菩萨如是。已离怖畏憍傲毛竖。以大悲愍而为先导以无憎背无俗意乐。为欲修证一切善根勤修加行。以信增上。以多证净。以洁胜解。以多信解。以引发悲愍。以具足大慈。以无厌倦心。以惭愧庄严。以常忍辱柔和相应。以深敬顺信重尊贵如来圣教。以无厌足日夜积集一切善根。以奉事善友。以乐于法苑。以无厌足访求多闻。以所闻法如理观察。以无依著心。以不耽嗜名利恭敬。以不希恋资生之具。以无厌足引平等心犹若宝珠。以专希求一切智地。以缘如来力无所畏不共佛法。以求无著波罗蜜多。以离谄诳。以如说行。以常护实语。以不污佛家而劝于他。以不舍离诸菩萨学。以不倾动萨波若心如大山王。以不离诸世间事而能成就出世间道。以无厌修觉分资粮。以常希求后后胜法。唯诸佛子以如是等诸净地法相应。菩萨名住安住极喜地中复次菩萨住于极喜地时。引发如是诸大誓愿诸大勇决诸大出离。为以无余供养之具及以周备承事。品类普遍供养一切如来。一切行相胜妙成就。而以最上胜解。清净广大法界尽虚空性穷未来际。一切劫数佛出世数无有休息。为大供事发初大愿。为欲受持一切如来所说法眼。为欲摄受诸佛菩提。为护一切正等觉教。广大法界尽虚空性穷未来际。一切劫数无有休息。为摄受妙法发第二大愿。为一切佛出现于世。无余一切诸世界中。住睹史多天宫为首。降下入胎住胎生长出家成道。受梵王请转大法轮示大涅槃。为悉往诣。供养受法加行为先。为一切处同时而转。广大法界尽虚空性穷未来际。一切劫数佛出世数无有休息。为悉往诣发第三大愿。为欲引发诸菩萨行。广大无量及无分别波罗蜜多之所摄受。净治诸地总相别相同相异相成相坏相。诸菩萨行如实无倒。显示菩萨智地之道。悉能莹饰诸到彼岸。授与教授教诫所持资助发心。广大法界尽虚空性穷未来际。一切劫数及正行数无有休息。为是引发第四大愿。为欲成就无余一切诸有情界有色无色有想无想非有想非无想卵生胎生湿生化生。三界所系入于六趣系属一切受生之处名色所摄为令趣入于佛法中。为令永断一切趣数。为令安处一切智智。广大法界尽虚空性穷未来际。一切劫数有情界数无有休息。为欲成熟诸有情界发第五大愿。为欲无余一切世界广大无量粗细。乱住覆住仰住帝网差别。入于十方种种异相。皆以随行现前。知见广大法界尽虚空性穷未来际。一切劫数及世界数无有休息。为欲往趣发第六大愿。为令一切诸佛刹土复一刹土入于一切诸佛刹土。普皆清净无量佛刹光明严具以为庄饰。离诸烦恼成清净道。无量智性有情充满。普入广大诸佛境界。随诸有情意乐示现皆令欢喜。广大法界尽虚空性穷未来际。一切劫数及佛刹数无有休息。为饰一切诸佛刹土发第七大愿。为与一切菩萨同一意乐加行。为无怨敌积集善根。为一所缘与诸菩萨得平等性。为常逢遇诸佛菩萨不相舍离。为随自欲示佛出世。为随心念解佛威力。为获圆满一切生中常不退转随行神通。为遍游历一切世界。为于一切众会影现。为随一切受生之处同类而行。为恒成就不可思议大乘理趣。为欲修行菩萨正行。广大法界尽虚空性穷未来际。一切劫数及正行数无有休息。为大智神通发第八大愿。为行乘御不退转轮诸菩萨行。为身语意业不唐捐。为暂见者便得决定诸佛法性。暂闻言音便随智证。才生净信永断烦恼。为身得成如大药王。为得身心如如意宝。为当修行大菩萨行。广大法界尽虚空性穷未来际。一切劫数及正行数无有休息。为不唐捐发第九大愿。为于一切诸世界中。当证无上正等菩提。为不殊异于一毛道。遍于一切诸毛道中。示生出家道场正觉转大法轮归大寂灭。为当现证弘佛境界威力智慧。随于一切有情意乐示佛出世。令其所化刹那刹那觉寂证修。为刹那顷以一正觉。普遍一切法寂灭性。为以一音演说法要。令诸有情心皆悦豫为示大涅槃而行力不绝。为示大智地。建立一切法为以法智神变幻通。悉能充遍一切世界。广大法界尽虚空性穷未来际。一切劫数及正觉数无有休息。为引发大乘菩萨发起第十大愿。唯诸佛子初地菩萨。发如是等诸大誓愿诸大勇决诸大出离。菩萨住此极喜地中。十大愿门以为上首。引发圆满百千阿僧企耶诸余正愿。是诸大愿以十尽句而引发之。何等为十。所谓以有情界尽。以世界尽。以虚空界尽。以法界尽。以涅槃界尽。以佛兴界尽。以入如来智慧界尽。以心所缘界尽。以智入佛所行界尽。以世间转法轮智转界尽。若有情界有断尽者。是大誓愿乃有断尽。乃至若智转界有断尽者。是大誓愿乃有断尽。然有情界终无断尽。此诸善根愿无断尽。乃至智转界终无断尽。此诸善根亦无断尽。

　　　　佛说十地经卷第一



　　　　佛说十地经卷第二

　　　　大唐于阗三藏沙门尸罗达摩于北庭龙兴寺译

　　菩萨极喜地之余

　　复次菩萨如是已发诸大誓愿。得堪能心并柔软心及调柔心。成就净信能信诸佛正等觉者。本所入行。修证到彼岸修证诸胜地。成就诸力成满无所畏。由不共佛法不可映夺。不可思议诸佛法性引发。无中无边甚深如来境界。随入无量如来所行信果成就。举要言之。能信一切菩萨正行。乃至佛地解释加持。
　　复次菩萨作是思惟。诸佛之法如是甚深如是寂静。如是寂灭如是性空。如是无相如是无愿。如是无际如是广大。如是无量如是难证。然复彼诸愚异生类。由堕邪见心之相续。由无明闇缠绕意识。由骄慢幢高建计度。由渴爱网希求作意。由逐谄诳稠林意乐。由悭嫉相应趣生处加行。由贪嗔痴积集诸业。由以忿恨炽然心焰。由颠倒相应引发业用。由以欲有及无明漏所系心意意识种子。于三界中生后有芽。所谓名色俱生不相舍离。名色增长成六处聚落。六处成已。由互相触因缘有受。展转于受有忻乐者。增长爱取增已成有成就。此故有生老死愁叹苦恼。有情苦蕴。如是发生离我我所。不实虚伪空无作用。无动愚钝。譬如草木如影而现。然彼有情不觉不知。菩萨见彼诸有情类从大苦蕴不得解脱。为拔彼苦引发大悲。为欲令彼住于毕竟安乐涅槃故兴大慈。
　　复次诸佛子菩萨。如是以此随顺大慈大悲增上意乐住初地时。于一切事心无顾恋。以慧希求诸佛妙智修行大舍。凡是所有一切能舍。所谓财谷仓库等舍。或以金银摩尼真珠琉璃珂贝璧玉珊瑚车磲码瑙钱物等舍。或以珍宝庄饰严具璎珞等舍。或以殊妙象马车乘辇舆等舍。或以可意寺舍园林楼观流泉浴池等舍。或以奴婢僮仆等舍。或以国土聚落城邑王都等舍。或以妻妾男女等舍。或以一切所爱之事皆悉能舍。或以头目手足一切身分等舍。如是一切所施事中心无顾恋。以慧希求诸佛妙智皆悉能舍。如是菩萨住于初地能成大舍。
　　复次菩萨既得如是大慈大悲大舍意乐已。为欲救拔一切有情。转更访求世出世间诸利益事。访求之时心无厌倦。即得如是无厌倦性。无厌倦者于一切论得无怯弱故。此菩萨于诸论中智得成就。此以如是诸论相应应不应。作善筹量。智于劣中胜。诸有情所如应如宜而修正行故。此世智而得成就得世智已。应时应分应量而行。以惭愧庄严心之相续。勤修自利利他加行。由此菩萨惭愧得成。即于如是正加行中。皆能出离得无退屈及无转易力所持性。是故菩萨坚力持性而得发生。菩萨得此坚力持已。即能殷勤供养承事诸佛如来及教法中而正修行。菩萨如是成就十种净诸地法。所谓净信慈悲慧舍无有厌倦。善知诸论善解世间。惭愧庄严坚力持性供养诸佛。
　　菩萨住此极喜地中由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具奉献菩萨诸妙乐具于僧伽众而作恭敬。以此善根皆悉回向无上菩提。由此供养诸佛如来。发生成就有情方便。以布施爱语成就有情。后二摄法未全通达。但以胜解力故。而行。于此十种波罗蜜多施到彼岸而得增上。余到彼岸随力随分。非不修行。此菩萨如如供养诸佛世尊。修习成就有情加行。受持修行诸净地法。如是如是此诸善根于一切智所回向者。转更明净隐意堪用。唯诸佛子如巧金师以矿性金置于火中。如如烧炼如是如是。转得明净随意堪用。唯诸佛子当知。菩萨亦复如是。如如供养诸佛世尊。修习成就有情。加行受持修行诸净地法。如是如是此诸善根。于一切智所回向者。倍复明净随意堪用。
　　复次诸佛子菩萨住此极喜地中。应从诸佛及诸菩萨善知识。所访求请问初地行相并得等流。应无厌足成此地支。第二乃至第十地中行相。并得等流亦尔。又此菩萨于诸地中所治对治应修善巧。于地坏成应修善巧。于地得修应修善巧。于地支清净应修善巧。于地地运转应修善巧。于地地安处应修善巧。于地地殊胜应修善巧。于地地得不复退转应修善巧。于诸菩萨地清净已。乃至转入如来智地应修善巧。唯诸佛子菩萨如是引发诸地行相善巧。始从菩萨初地升进无有间憩。乃至转入第十智地。以无憩行地智光明证佛智光明。唯诸佛子。譬如黠慧善巧商主。将欲率领诸大商侣往诣大城。先未发时访求请问道中胜利。及于道中退转过失道处。中间胜利差别道处。中间退转过失于道资粮作所应作。从初道处虽未发足而善了知。如是乃能到彼大城。此大商主善以如是智慧筹量具大资缘。与大商侣度险旷野。身及商侣悉免忧患。乃至安隐到彼大城。唯诸佛子菩萨善巧大智商主亦复如是。若住初地于诸地中所治对治得成善巧。于地行相等流之中得成善巧。于地得修得成善巧。于地支清净得成善巧。于地地运转得成善巧。于地地安处得成善巧。于地地殊胜得成善巧。于地地得不复退转得成善巧。诸菩萨地得清净已。乃至入于如来智地得成善巧。是时菩萨。善受广大殊胜福德圣道资粮。及善决择智慧资粮。将欲率领无量有情诸大商侣。往诣一切智智大城。先未发时。应从诸佛及诸菩萨善知识所。访求请问诸菩萨地圣道功德。及从此道退转过失。于道处间胜利差别。于道处间退转过失。广大福智圣道资粮作所应作。从初道处。虽未胜进而善了知。如是乃能到于一切智智大城。此以如是智慧筹量。具大福慧圣道资粮。将已成就无量有情。诸大商侣经过生死旷野险道。自身及彼有情商侣悉免忧患。乃至安隐到于一切智智大城。唯诸佛子是故菩萨。应无厌倦修行诸地莹饰差别。唯诸佛子。是名略说菩提萨埵极喜初地趣入之门。住于此者生处多作赡部洲王得大自在。常护正法能以大施摄取有情。善巧能令诸余有情远离悭垢。常行大施无有穷尽。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意无所畏作意不共佛法作意。乃至不离一切行相胜妙相应一切智智作意。复作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智。所依止处。若乐发起如是精进。弃舍一切家属财位。归佛圣教净信出家。既出家已一刹那顷瞬息须臾。能证菩萨百三摩地。见百如来。彼佛加持皆能解了。能动百世界。能往百刹土能照百世界。成就百有情。能住寿百劫。于前后际各能入百劫。于百法门能正思择示现百身。身身皆能现百菩萨。眷属围绕。从此以去是诸菩萨有愿力者。由胜愿故。所有游戏或身或光明或神通。或眼或境界或音声或行。或庄严或胜解或加持或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言。
　　若有集众善　　具修白净法
　　供养天人尊　　净意乐大志
　　成就妙胜解　　随顺悲愍道
　　为求佛智慧　　发此无上心
　　为获佛十力　　及以无所畏
　　成佛不共法　　救摄群生类
　　为得大慈悲　　为严净佛土
　　为转大法轮　　发此最胜心
　　一念知三世　　而无有分别
　　种种时不同　　以示于世间
　　略说求诸佛　　一切胜功德
　　发生广大心　　量等虚空界
　　悲先智为主　　摄以方便慧
　　净意乐所持　　如来力无量
　　无碍智现前　　随顺自然智
　　具受佛法诲　　发此最胜心
　　佛子始发生　　如是妙宝心
　　即超凡夫地　　入菩萨正性
　　生在如来家　　种族无瑕玷
　　绍诸佛圣种　　决成无上觉
　　才生如是心　　即得入初地
　　志乐不可动　　勤修正加行
　　多喜多爱乐　　亦复多净信
　　极大勇猛心　　及多庆跃心
　　远离于斗诤　　恼害及嗔恚
　　惭敬而质直　　善守护诸根
　　救世无等者　　所有众德慧
　　此处我当得　　念是极生喜
　　始得入初地　　即超五怖畏
　　不活恶名死　　恶趣处众怯
　　由不贪著我　　及以于我所
　　是故诸佛子　　远离诸怖畏
　　恒有信恭敬　　常行大慈愍
　　惭愧功德备　　日夜增善法
　　乐游正法苑　　无厌求多闻
　　思惟所闻法　　远离取著行
　　不贪于利养　　唯引平等心
　　一志求佛智　　缘虑十力等
　　修行到彼岸　　远离谄虚诳
　　如说而修行　　常能护实语
　　不污如来家　　不舍菩萨学
　　一切智智心　　不动如山王
　　不舍世间事　　而入出世道
　　以无厌足心　　修觉分资粮
　　常恒无异念　　转求增胜道
　　如是法相应　　名善住初地
　　引发大誓愿　　大勇决大行
　　愿当能供养　　承事诸世尊
　　护持诸佛法　　摄取大仙道
　　常奉觐诸佛　　修行最胜行
　　成就诸群生　　往趣诸世界
　　严净佛国土　　令智者充满
　　与诸菩萨众　　一心等修行
　　以身语意业　　所作无空过
　　一切毛道中　　一时成正觉
　　如是等大愿　　无量无边际
　　若有情界尽　　世界虚空界
　　法界涅槃界　　世间佛兴界
　　诸如来智界　　及心所缘界
　　入如来智界　　世法智转界
　　彼诸若有尽　　我愿乃有尽
　　如彼无尽期　　我愿亦无尽
　　如是发大愿　　心柔软调顺
　　能信佛功德　　观察诸有情
　　知从因缘起　　即兴大慈悲
　　如是苦有情　　我今应救拔
　　为救有情故　　而行种种施
　　王位与珍宝　　及以象马车
　　头目并手足　　乃至身血肉
　　一切皆能舍　　心得无忧悔
　　求种种诸论　　其心无厌倦
　　善解字义趣　　能随世所行
　　惭愧自庄严　　修行转坚固
　　供养无量佛　　恭敬而尊重
　　如是常修习　　日夜无懈倦
　　善根转明净　　如金数烧炼
　　菩萨住于此　　炼治一切地
　　所作无障碍　　具足不断绝
　　譬如大商主　　为领诸商侣
　　问知道险易　　安隐至大城
　　菩萨住初地　　应知亦如是
　　勇猛无障碍　　乃到第十地
　　住此初地中　　作大功德王
　　以法化有情　　慈心无损害
　　统领赡部洲　　化行靡不及
　　皆令住大舍　　成就佛智慧
　　欲求最胜道　　舍已国王位
　　佛教中出家　　勇猛勤修习
　　得百三摩地　　及见百诸佛
　　震动百世界　　游行照亦尔
　　成就百有情　　能知百劫事
　　入于百法门　　示现百化身
　　及现百菩萨　　以为其眷属
　　若愿自在力　　过是数无量
　　我于地义中　　略述其少分
　　若欲广分别　　亿劫不能尽
　　菩萨最胜道　　利益诸群生
　　如是初地法　　我今已说竟

　　菩萨离垢地第二

　　诸菩萨闻此　　最胜微妙法
　　其心尽清净　　一切皆欣庆
　　悉从于座起　　踊在虚空中
　　普散上妙花　　同时共称赞
　　善哉金刚藏　　大智无畏者
　　善说于此地　　菩萨所行法
　　解脱月菩萨　　知众心清净
　　乐闻第二地　　所有诸行相
　　即请金刚藏　　大慧愿演说
　　佛子皆乐闻　　所住第二地

　　尔时金刚藏菩萨告众菩萨言。唯诸佛子。若是菩萨善莹初地欲求第二菩萨智地。当起十种心之意乐。何等为十所谓正直意乐。柔软意乐。堪能意乐。调伏意乐。寂灭意乐。贤善意乐。不杂意乐。无顾恋意乐。胜妙意乐。广大意乐。起此十种心意乐已。即得安住菩萨第二离垢地中。唯诸佛子菩萨住此离垢地时。自性成就十善业道。远离杀生弃舍刀杖不怀嗔恨。有惭有愧仁恕具足。于诸有情有命之者。常有慈愍利乐之心。而此菩萨尚以计度。于有命者不作恼害。何况于他诸有情所起有情想。正意思惟以粗身业而行杀害。离不与取于自财位常知止足。有愍不坏他财位。若物属他有他物想终不于此发起盗心。乃至草叶不与不取。何况其余诸资生具离欲邪行于自妻属常知止足。不求他妻于属他女及他妻妾亲族媒定法。所护女尚不发生贪染之心。何况彼此二形交婚或于非道。离虚诳语常作实语真语时语。乃至梦中亦不能覆见忍乐照以诳他意出虚诳语。何况故犯。离离间语。为诸有情常不破坏。无恼害故而修正行。不将此语为破彼故而向彼说。不将彼语为破此故而向此说。于未坏者令不破坏。已破坏者令不增长。不喜离间不乐离间不说离间语。若实若不实。离粗恶语。谓所有语蜥螫粗犷碜刺于他。令他嗔恨背面惨厉。庸浅鄙恶不可乐闻闻者。不悦嗔忿所出。如火烧心令生怨结。意起热恼不可爱乐。能坏自他心心相续。如是等语悉皆远离。常作润泽柔软悦意。深可乐闻闻者生喜善入于心。风雅典则多人爱乐。多人悦乐。令心踊跃令心悦豫。能净自他心相续语离杂秽语。善思审语时语真语。义语法语。顺道理语巧调伏语。有分段语随时筹量有缘起语。乃至戏笑尚恒思审。何况故出散乱之言。其心无贪于他欲乐及他财位他资具中。不起贪爱不求不愿不生贪心。心无嗔恚常于一切诸有情类发起慈心及利益心怜愍心安乐心润泽心摄益一切世间之心。永离忿恨嫉妒嗔恚。常思顺行仁慈祐益性。得正见随顺正道。舍离种种占卜吉凶邪戒者。见其见正真无谄无诳。于佛法僧起定意乐。唯诸佛子菩萨如是无间无缺护持十善业道之时。引发如是心之意乐。有情所有险秽恶趣深坑施设此。悉皆由受行十种不善业道。是故我当自住正行。亦劝于他住于正行。所以者何。若自不能修行正行。令他修者无有是处。复作是念由现受十不善业道。有捺落迦傍生鬼趣。复由现受十善业道。方有人趣乃至有顶受生差别。从此已上由慧行相修习。即此十善业道心狭劣故。怖三界故。阙大悲故。从他闻声而解了故。随声闻行故。成声闻乘。又从此上修治清净十善业道。非他所引自觉悟故。阙大悲方便故。悟解甚深缘起性故成独觉乘。复从此上修治清净十善业道。由心广大无限量故。具悲愍故。方便善巧之所摄故。发大愿故。不舍一切诸有情故。现观如来无量智故。能成菩萨诸地清净到彼岸。净广大正行。又此上上十善业道。以一切种得清净故。乃至能成诸佛十力及余一切佛法修证。是故我今于同出离。遍于一切行相清净出离之中应作加行唯诸佛子菩萨转更应如是学。复次十种不善业道。以由上品积集多作为捺洛迦因。由中品故为傍生因。由软品故为鬼界因。害生将导于捺落迦。将导傍生。将导鬼界。若复人中受生引二种果。一者短命。二者多病。不与取将导于捺落迦。将导傍生。将导鬼界。若复人中受生引二种果。一者乏少资财。二者共分资财。于欲邪行将导于捺落迦。将导傍生。将导鬼界。若复人中受生引二种果。一者妻不贞良。二者眷属不可依怙。虚诳语将导于捺落迦。将导傍生。将导鬼界。若复人中受生引二种果。一者多被诽谤。二者为他所诳。离间语将导于捺落迦。将导傍生。将导鬼界。若复人中受生引二种果。一者眷属乖离。二者多被毁呰。粗恶语将导于捺落迦。将导傍生。将导鬼界。若复人中受生引二种果。一者闻不可意。二者言多诤讼。杂秽语将导于捺落迦。将导傍生。将导鬼界。若复人中受生引二种果。一者言无人受。二者辩不明了。贪欲将导于捺落迦。将导傍生将导鬼界。若复人中受生引二种果。一者心不知足。二者多欲无厌。嗔恚将导于捺落迦。将导傍生。将导鬼界。若复人中受生引二种果。一者常被他人求其长短。二者恒被于他之所恼害。邪见将导于捺落迦。将导傍生。将导鬼界。若复人中受生引二种果。一者堕在邪见。二者心多谄诳。如是此十不善业道能生此等无量无边诸大苦蕴。是故我今永离此十不善业道。于内法苑赏玩法乐。即此菩萨自善安住十善业道亦劝于他令住其中。
　　复次菩萨。于有情所转更发起利益心安乐心悲心怜愍心摄受心守护心自己心轨范心发起师心。此作是念。苦哉有情堕在邪见。随邪思量。顺邪意乐。行于僻路稠林之中。我应令彼归于正趣正见之道。令得安住如实法中。是诸有情互相乖离违诤欺凌。常无间断忿恨炽然。我当令彼住于无上大慈之中。是诸有情心无厌足希求他财邪命自活。我当令彼住于清净身语意业正命法中。是诸有情随贪嗔痴因缘而转。常以种种烦恼火焰之所烧爇。不复访求出要方便。我当令彼除灭一切烦恼炽火。住无灾患清凉涅槃。是诸有情痴昏翳瞙无明黑暗之所覆蔽。入在广大黑暗稠林。远离慧明堕大暗处。趣入见取险难之路。我当令彼得无障碍清净慧眼。能知一切法如实性不随他教。是诸有情驰骋生死旷野险道。将堕地狱傍生饿鬼恶趣深坑。投妄恶见邪见絙网。愚痴榛梗之所覆蔽。行邪僻路。丧失慧目。阙大导师。有非出离想游波旬境。劫贼所擒远离大悲善巧导者。趣入诸魔意乐稠林。去佛意乐极为深远。此诸有情我当从彼如是生死旷野险难救拔济度。令得安住一切智智无畏大城。是诸有情没大瀑流。波浪沦溺入欲有见。无明瀑流沿生死驶爱河漂转。湍驰奔激不暇观察。随顺欲恚害觉弥漫。身见罗刹之所执持。趣入欲习气洄澓旋返。于中沉溺欣乐淤泥洪涛漂掷。我慢滩渚无有依怙。不能超越六处聚落。远离善巧能济度者。我以大悲善根势力。救拔令住于无灾患离尘寂静。无诸恐怖一切智洲。是诸有情闭在于彼多苦愁恼忧。随非爱爱憎连缚。常与愁叹相应。随转渴爱械鋜之所捡系。无明昏暗稠林。覆障三界牢狱。我当令彼永离三界。住无障碍究竟涅槃。是诸有情执著于我。从蕴执藏不能胜进。随顺四种颠倒而行。依止六处空旷聚落。被四大种毒蛇迫逐。五蕴怨贼之所娆害受无量苦。我当令彼住于最胜无依著处。谓于离障无余涅槃。是诸有情胜解下劣怯弱狭小。闻兴无上一切智心。设求出离唯发声闻独觉乘意。我当令观微妙佛法。住于广大无上道心。唯诸佛子菩萨。如是随顺净戒力所住持。善巧引发诸所作事。住于菩萨离垢地时。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。于诸如来正等觉所。以尊重心复更咨受十善业道随其所受。乃至菩提终不忘失。由是菩萨于无量劫无量百劫无量千劫无量百千劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。远离悭吝犯戒垢故布施净戒清净成满。唯诸佛子。譬如真金置矾石中。如法炼已离一切垢转复明净。菩萨住此离垢地中亦复如是。于无量百千俱胝那庾多劫远离悭吝犯戒垢故布施净戒清净成满。然此菩萨四摄法中爱语偏多。十到彼岸中戒到彼岸而为增上。余到彼岸随力随分非不修行。唯诸佛子是名略说菩萨第二离垢地也。菩萨住此受生多作转轮圣王。得法自在七宝具足。有自在力能除有情犯戒之垢。善巧令彼有情安处十善业道。诸所作业或以布施或以爱语或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意诸地作意。无所畏作意不共佛法作意。乃至不离一切行相胜妙相应一切智智作意。复作愿言。我当一切诸有情中。为首为胜为殊胜。为妙为微妙为上为无上。为导为将为师。乃至愿得一切智智所依止处。若乐发起如是精进。弃舍一切家属财位。归佛圣教净信出家。既出家已。一刹那顷瞬息须臾。能证菩萨千三摩地。能见千佛。彼佛加持皆能解了。能动千世界。能往千刹土。能照千世界。成就千有情。能住寿千劫。于前后际能入千劫。于千法门能正思择。示现千身身皆能现千菩萨眷属围绕。自此以去是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫。不易可数。尔时金刚藏菩萨欲重宣此义而说颂言。
　　正直柔软及堪能　　调伏寂灭与贤善
　　无杂无恋胜广大　　以十意乐入二地
　　住此成就戒功德　　远离杀生无恼害
　　离不与取欲邪行　　诳恶乖离杂秽语
　　不贪财位常慈愍　　正见直心无谄伪
　　离险奢慢极调柔　　依教而行不放逸
　　地狱傍生受众苦　　饿鬼烧然出猛焰
　　一切皆由罪所致　　我当离彼住法苑
　　人中随意得受生　　乃至有顶诸喜乐
　　声闻独觉佛乘道　　皆因十善而成就
　　如是思惟不放逸　　自持净戒教他护
　　复见群生受众苦　　转更增益大悲心
　　凡愚邪智不正解　　常怀忿恨多诤讼
　　贪求境界无足期　　我应令彼除三毒
　　愚痴大暗所缠覆　　入大险道邪见网
　　生死旷野怨所拘　　我应令彼摧魔贼
　　四流漂荡心没溺　　三界禁系受众苦
　　计蕴为宅我在中　　为欲度彼勤行道
　　设求出离心下劣　　舍于最上佛智慧
　　我欲令彼住大乘　　发勤精进无厌足
　　菩萨住此集功德　　见无量佛咸供养
　　亿劫修治善更明　　如炼真金以矾石
　　佛子住此作轮王　　普化有情行十善
　　所有善法皆修习　　为成十力救于世
　　欲舍王位及财宝　　即弃居家依佛教
　　勇猛精进一刹那　　获千等持见千佛
　　所有种种神通力　　此地菩萨皆能现
　　愿力所作复过此　　无量自在度群生
　　一切世间利益者　　所修菩萨最胜行
　　如是第二地功德　　为诸佛子已开演


　　菩萨离垢地
第二竟

　　　　佛说十地经卷第二



　　　　佛说十地经卷第三

　　　　大唐于阗三藏沙门尸罗达摩于北庭龙兴寺译

　　菩萨发光地第三

　　佛子闻此地行已　　菩萨境界难思议
　　靡不恭敬心欢喜　　散花空中为供养
　　赞言善哉大仙主　　慈心愍念诸有情
　　善说智者律仪法　　第二地中之行相
　　是诸菩萨微妙行　　真实无异无差别
　　为欲利益诸群生　　如是演说最清净
　　一切天人供养者　　愿为演说第三地
　　与法相应诸智业　　如其境界为具阐
　　大仙所有施净戒　　安忍精进静虑慧
　　及以方便慈悲道　　佛清净道愿皆说
　　时解脱月复请言　　无畏大师金刚藏
　　愿说趣入第三地　　柔和心者之功德

　　尔时金刚藏菩萨告众菩萨言。唯诸佛子若是菩萨。第二地中增上意乐善清净已。欲入菩萨第三地者。当以十种心之意乐作意而入。何等为十。所谓以清净心意乐作意。以安住心意乐作意。以厌离心意乐作意。以离欲心意乐作意。以不退心意乐作意。以坚固心意乐作意。以炽然心意乐作意。以勇健心意乐作意。以胜妙心意乐作意。以广大心意乐作意。菩萨以是十心意乐作意证入第三地中。唯诸佛子菩萨住此第三地时。观察一切诸有为行。皆见无常有苦不净不可依怙。终皆败坏不得久住。刹那生灭前际不来后际不去。现在不住。菩萨如是无倒观察一切行时。复观见身无有救者无所依怙。与忧与叹与恼相应。爱憎所系多苦愁恼。无有停积。以贪恚痴猛火炽然共众病长。见如是已从一切行令心胜进趣如来智印。此菩萨见如来智不可思议无等无量。难得无杂无灾无恼。至无畏城不复退还。能救无量诸苦有情。菩萨如是见如来智无量利益见一切行无量灾患。则此转更于有情所。发起十种心之意乐。何等为十。所谓孤独无依心之意乐。常恒贫穷心之意乐。以贪恚痴猛火炽然心之意乐。于有牢狱之所禁闭心之意乐。常无间断以诸烦恼稠林所覆心之意乐。不能观察心之意乐。无善法欲心之意乐。迷失佛法心之意乐。随生死流心之意乐。失解脱道心之意乐。发此十种心之意乐。菩萨如是见有情界众灾患已。发大精进作是念言。此诸有情我应救济应令解脱。应令清净应当拔出应令趣入应令安住。应令欢喜应令爱乐。应令调伏应令寂灭。菩萨如是于彼诸行深心厌离。于诸有情兴悲恋心。于佛妙智见大胜利。以如来智为所依止。为救有情勤修加行作是思惟。此诸有情堕在众苦烦恼杂染。以何等道而能拔济。令住究竟常乐涅槃。即此菩萨便作是念。此皆不离以无障碍智解脱处。此无障碍智解脱。不离一切法如实觉。此一切法如实觉悟。不离无行无生行慧。此慧光明。不离静虑善巧决择妙慧观察。复此静虑善巧决择妙慧观察。皆不离于多闻善巧。菩萨以是善观察智。专为访求正法而行。日夜慕法闻法无厌。玩法乐法依法靡法。住法须法怙法归法法随法行。菩萨如是为求佛法修正行时。无有少物或资生具。或财谷仓库而不能舍。于此终无难作之想。唯于说法补特伽罗生难遭想。为佛法故无有少分执受外物而不能舍。无少内物而不能舍。无有师长不誓承事。除慢过慢。下意受行。无有身苦而不誓受。若闻佛法一四句颂欢喜踊跃。胜得三千大千世界充满其中大珍宝聚。若闻一颂善说正法。欢喜胜得转轮王位闻未闻法是佛所说。能引正等觉能净菩萨行欢喜踊跃。胜得一切释梵王等。住百千劫极尊贵位。设有告言我有一句。佛所说法能引正等觉能净菩萨行。汝今若能投极炽然大焰火坑。受剧苦者当为汝说。菩萨闻已作是念言。我为一句佛所说法。能引等正觉能净菩萨行。正使火坑量等三千大千世界。满中炽火我从梵天尚投身入。况小火坑。又复我等为求佛法。尚应久处大捺落迦诸险恶趣受大苦恼。况于人中诸余小苦而不能受。菩萨发起如是精进求正法已。如其所闻而能如理内审观察。闻正法已独居静处心自决了作是思惟。以正修行法随法行。方得名为随顺佛法。非但纯以语业演说而得清净。菩萨住是发光地时。为欲修行法随法行。离欲离诸恶不善法。有寻有伺。离生喜乐。入初静虑具足安住。寻伺寂静内等净故一心趣故。无寻无伺定生喜乐。入第二静虑具足安住。于喜离欲安住于舍正念正知。有身受乐。于是处所。诸圣宣说。具足舍念及以正知。住身受乐入第三静虑具足安住。乐断苦断先喜忧没。不苦不乐舍念清净。入第四静虑具足安住。又此菩萨超一切种色之想故。灭没一切有对想故。以不作意种种想故知无边虚空。入空无边处具足安住。超一切种空无边处。知无边识。入识无边处具足安住。超一切种识无边处。知无所有。入无所有处具足安住。超一切种无所有处。知非想非非想。入于非想非非想处具足安住。但为随顺法随法行。不以乐著安足处也。
　　复次菩萨修慈俱心。广大无二无量无恨无怨无障无所恼害。遍至一切极于法界尽虚空性。诸世界中以慈普覆一切世间具足安住。修悲俱心修喜俱心亦复如是。修舍俱心广大无二无量无恨无怨无障无所恼害。遍至一切极于法界尽虚空性。诸世界中以舍普覆一切世间具足安住。复次菩萨受用无量诸神变事震动大地。一身为多身多身为一身。或显或隐迅疾无碍。墙壁山嶂皆能彻过如行于空。于虚空中跏趺而去犹如飞鸟。出没于地犹若水中。履水如地。身出烟焰如大火聚。从身注水喻如大云。此之日月大神德有大威势。以手扪摸乃至梵世转身自在。以天耳界清净过人悉闻人天二种音声。若近若远乃至蚊蚋蜣螂等悉闻其声。以他心智如实而知他有情心。所谓有贪心如实知有贪心。离贪心如实知离贪心。有嗔离嗔有痴离痴有染离染。狭小广大无量聚散。住定出定已得解脱未得解脱。有亹无亹粗心细心皆如实知。菩萨如是以他心智。于他有情他数取趣心之所念心自了知。以宿住智随念。无量诸宿住事谓能随念。自他一生二三四五至十二十三四五十。乃至百生多百多千多百千生。成劫坏劫及成坏劫乃至随念。无量成坏劫随念百劫随念千劫百千劫俱胝劫百俱胝劫千俱胝劫百千俱胝劫。乃至无量百千俱胝那庾多劫皆能随念。谓我宿生曾在某处。如是名如是性如是种族如是形貌。如是饮食如是寿量如是久住如是苦乐。从彼处没来生此处。从此处没往生于彼。如是形貌如是言说。若略若广诸宿住事皆能随念。以天眼界清净过人。见诸有情死时生时。好色恶色善趣恶趣。若劣若胜随业所行。诸有情类皆如实知。谓彼有情成就身语及意恶行。诽谤贤圣具足邪见由邪见业。现受因缘身坏命终。堕险恶趣生捺落迦。复彼有情成就身语及意善行。赞美贤圣成就正见由正见业。现受因缘身坏命终。当升善趣生于天中受诸快乐。菩萨如是以天眼界清净过人。以共形貌以共言说。见诸有情死时生时。好色恶色善趣恶趣。若劣若胜随业所行。诸有情类皆如实知。而此菩萨于彼静虑解脱等持及诸等至。随意入出而不由彼威力受生。若见彼处速能圆满菩提分法故。以愿力而生其中。菩萨住此发光地已。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重奉事诸佛如来。于其佛所恭敬听法。闻已受持随分修行。复次菩萨观一切法无有移转。亦无坏灭因缘而有。而此菩萨一切欲缚皆转微薄。一切色缚一切有缚诸无明缚皆转微薄。一切见缚先已除断。菩萨住是发光地中。于无量劫无量百劫无量千劫无量百千劫。无量百千那庾多劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。不积集故邪贪除断。不积集故邪嗔除断。不积集故邪痴除断。所有善根转更明净。唯诸佛子譬如真金。善巧金师自手链治。离诸垢已称量不减菩萨住此发光地中亦复如是。无量百劫乃至无量百千俱胝那庾多劫。由不积集邪贪除断。由不积集邪恚除断。由不积集邪痴除断。所有善根转更明净。又此菩萨转更安忍。柔和意乐而得清净。又悦美意乐。不嗔意乐。不动意乐。不浊意乐。无高下意乐。不希有情意下意乐。不望酬报意乐。无谄诳意乐。不稠林意乐皆转清净。而此菩萨四摄事中利行偏多。十到彼岸中忍到彼岸而得增上。余到彼岸随力随分非不修行。唯诸佛子是名略说菩萨第三发光地也。菩萨安住于此地中。受生多分作释天帝。有自在力善化有情。令离欲贪善拔救护没欲泥者。诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意。到彼岸作意。诸地作意。佛力作意。无所畏作意。佛不共法作意。乃至不离一切行相胜妙相应一切智智作意。复作愿言。我当一切有情中。为首为胜为殊胜。为妙为微妙。为上为无上。为导为将为帅。乃至愿得一切智智所依止处。若乐发起如是精进。弃舍一切家属财位归依圣教净信出家。即一刹那顷瞬息须臾。能证百千诸三摩地。能见百千诸佛如来。彼佛加持皆能解了。能动百千世界。能往百千刹土。能照百千世界。能成熟百千有情。能住寿百千劫。于前后际能入百千劫。于百千法门能正思择。示现百千身身身皆能现百千菩萨。眷属围绕。从此以上是诸菩萨有愿力者。由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨。欲重宣此义而说颂曰。
　　清净安住厌离心　　离欲无退及坚固
　　炽然勇健胜妙广　　以此十心入三地
　　菩萨住于此地中　　观行无常苦不净
　　无怙败坏不久停　　迁变无住无来往
　　观身无救无依怙　　有忧有恼续爱憎
　　多苦不停或火然　　与病俱有无休息
　　厌离三有求佛智　　见彼妙智不思议
　　无等无量难证悟　　无杂无灾无逼恼
　　归大寂灭无退转　　能救无量苦有情
　　见佛智已愍众生　　孤独无依无救护
　　三毒炽然常困乏　　住诸有狱恒受苦
　　烦恼习覆无慧目　　志乐下劣丧法宝
　　随顺生死怖涅槃　　我应救彼勤精进
　　将求智慧益有情　　思何方便令解脱
　　不离处佛无碍智　　斯由觉法如实理
　　觉由无行无生慧　　慧从定发定由闻
　　如是思惟自策励　　日夜听习尊重法
　　为闻正法起敬心　　国城资具诸珍宝
　　妻子眷属及王位　　如是一切皆能舍
　　头目耳鼻舌牙齿　　手足骨髓心血肉
　　此等皆舍未为难　　但于法师生难想
　　设有人等语菩萨　　孰能投身大火坑
　　我当与汝佛法宝　　闻以投之无怯惧
　　假使火满三千界　　身从梵世而投入
　　为求法故不为难　　况复人间诸小苦
　　从初发意至菩提　　其中设有无间苦
　　为闻法故皆能受　　何况人中诸苦事
　　闻已如理正思惟　　获四静虑四等至
　　四无量心五神通　　不随其势而受生
　　菩萨住此见多佛　　供养听闻心决定
　　断诸邪惑转净明　　如炼真金体无减
　　住此多作释天帝　　化导无量诸有情
　　令舍贪心住善道　　一切专求佛功德
　　住此精进刹那顷　　能证百千三摩地
　　见百千佛相严身　　若具愿力复过是
　　一切有情普利乐　　彼诸菩萨最上行
　　如是所有第三地　　我依其义已解释


　　菩萨发光地
第三竟

　　菩萨焰慧地第四

　　佛子闻此广大行　　可乐深妙殊胜法
　　心皆勇悦大欢喜　　普散众花供养佛
　　演说如是妙法时　　大地海水皆震动
　　一切天女咸欢喜　　悉吐妙音同赞叹
　　自在天王大欣庆　　雨摩尼宝供养佛
　　赞言佛为我出兴　　演说第一功德行
　　如是智者诸地义　　于百千劫甚难遇
　　我今忽然而得闻　　菩萨胜行妙法音
　　愿更演说聪慧者　　后决定地无余道
　　利益一切诸大众　　此诸佛子皆乐闻
　　勇猛大心解脱月　　请金刚藏言佛子
　　从此转入第四地　　所有行相愿宣说

　　尔时金刚藏菩萨告众菩萨言。唯诸佛子若是菩萨。第三地明善清净已。欲入菩萨第四智地。当以十种法明而入。何等为十。所谓以有情界思察明入。以诸世界思察明入。以真法界思察明入。以虚空界思察明入。以识界思察明入。以欲界思察明入。以色界思察明入。以无色界思察明入。以妙意乐胜解界思察明入。以广大意乐胜解界思察明入。菩萨以此十法明入升第四地。唯诸佛子菩萨才得焰慧地已。则由十种智成熟法。长如来家得彼体法。何等为十谓由意乐不退转故。于三宝中不坏净信至究竟故。观察诸行生灭性故。观辩诸法性不起故。观世间成坏故。观业有生有死故。观生死涅槃故。观有情刹业故。观前际后际故。观无性无尽故。唯诸佛子菩萨成就如是十种智成熟法。长如来家得彼体法。
　　复次诸佛子菩萨住此焰慧地时。随于内身住循身观。炽然精进正知具念除世贪忧。随于外身住循身观。炽然精进正知具念除世贪忧。随内外身住循身观。炽然精进正知具念除世贪忧。于内受于外受于内外受亦复如是。于内心于外心于内外心亦复如是。随于内法住循法观。炽然精进正知具念除世贪忧。随于外法住循法观。炽然精进正知具念除世贪忧。随内外法住循法观。炽然精进正知具念除世贪忧。
　　复次菩萨。于诸未生恶不善法为不生故。生欲策励发起精勤策心持心。于诸已生恶不善法为永断故。生欲策励发起精勤策心持心。于未生善法为令生故。生欲策励发起精勤策心持心。于已生善法为令安住不忘。增广倍修满故。生欲策励发起精勤策心持心。复次菩萨。修欲等持断行成就神足依离依无染依灭回向舍。修勤等持断行成就神足依离依无染依灭回向舍。修心等持断行成就神足依离依无染依灭回向舍。修观等持断行成就神足依离依无染依灭回向舍。复次菩萨。修信根依离依无染依灭回向舍。修精进根依离依无染依灭回向舍。修念根依离依无染依灭回向舍。修定根依离依无染依灭回向舍。修慧根依离依无染依灭回向舍。
　　复次菩萨。修信力依离依无染依灭回向舍。修精进力依离依无染依灭回向舍。修念力依离依无染依灭回向舍。修定力依离依无染依灭回向舍。修慧力依离依无染依灭回向舍。复次菩萨修念等觉支依离依无染依灭回向舍。修择法等觉支依离依无染依灭回向舍。修精进等觉支依离依无染依灭回向舍。修喜等觉支依离依无染依灭回向舍。修轻安等觉支依离依无染依灭回向舍。修定等觉支依离依无染依灭回向舍。修舍等觉支依离依无染依灭回向舍。复次菩萨修正见依离依无染依灭回向舍。修正念依离依无染依灭回向舍。修正思惟依离依无染依灭回向舍。修正语依离依无染依灭回向舍。修正业依离依无染依灭回向舍。修正命依离依无染依灭回向舍。修正精进依离依无染依灭回向舍。修正定依离依无染依灭回向舍。修正慧依离依无染依灭回向舍。菩萨修此菩提分法。但于一切诸有情界有悲恋故。引发本愿所扶持故。以大悲愍为先导故。成就大慈故。缘虑一切智者智故。引发佛刹诸庄严故。引发如来力无所畏不共佛法相好言音故。希求后后殊胜法故。随顺甚深解脱佛法所闻行故。观察广大方便善巧故。唯诸佛子。菩萨住此焰慧地时。所有微细身见等惑。谓我有情命者育者士夫。数取趣蕴界处执。所起动乱思惟伺察。护持摄受畜积著处。如是一切皆悉远离。所有一切不应作业。诸佛所诃杂染所引。如是一切皆悉舍离。所有应作能顺菩萨正行资粮。一切如来赞美之业皆悉受行。复次展转为菩萨道得圆满故。如如方便慧所引发。修诸道支如是如是。得滋润心柔和之忍。有堪能心引利乐心无杂染心。访求后后殊胜法心。希胜智心。能救一切世间之心。尊重随顺诸师长心。如所闻法而修行心。又善知恩善知报恩。其心调和共住安乐。质直柔软无稠林行无诳无慢。善顺语者右受教诲。菩萨如是安忍成就调伏成就寂灭成就。如是忍调寂灭成就思惟现行。能净上地诸业之时。获大精进无有休息。不杂染精进不退转精进。广大精进无边精进。炽然精进无等精进。无映夺精进。成熟一切有情精进。善分别道非道精进。又此菩萨善意乐界转更清净。增上意乐界不遗失。胜解明利善根得净。离世垢浊断诸疑惑。无疑之性现前具足证喜轻安。如来加持而得现前。无量心意乐皆悉成就。菩萨住此焰慧地中。以广大见及以愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重奉事诸佛如来。于其佛所恭敬听法。闻已受持随分修行多分。于彼诸佛圣教净信出家。于此菩萨所有意乐增上意乐。胜解平等性转复清净。菩萨住此焰慧地已。复更无量百千俱胝那庾多劫。此之意乐胜解平等清净而住。所有善根转复炽然转更明净。唯诸佛子如巧金师。以所炼金作庄严具。非余未作庄严具金之所映夺。唯诸佛子菩萨安住焰慧地中亦复如是。所有善根非余安住下地菩萨。所有善根而能映夺。又诸佛子如摩尼宝。清净光轮。所放光明。非余宝珠所能映夺。所放光明一切世间风水雨等不能断灭。唯诸佛子菩萨住此焰慧地时亦复如是。非余安住下地菩萨能所映夺。所有慧光一切魔怨。烦恼现行不能断灭。而此菩萨四摄事中同事偏多。十到彼岸中精进到彼岸而得增上。余到彼岸随力随分非不修行。唯诸佛子是名略说菩萨第四焰慧智地。菩萨住此第四地中。受生多作苏夜摩天王。有自在力善化有情。令其除灭萨迦邪见。能令有情安住正见。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相胜妙相应一切智智作意。复作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。能证俱胝诸三摩地见俱胝佛。彼佛加持皆能解了。能动俱胝世界。能往俱胝佛刹。能照俱胝世界。能成熟俱胝有情。能住寿俱胝劫。于前后际能入俱胝劫。能正思择俱胝法门。能示现俱胝身。身身皆能现俱胝菩萨眷属围绕。从此以上是诸菩萨有愿力者。由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫。不易可数。尔时金刚藏菩萨。欲重宣此义而说颂言。
　　菩萨已净第三地　　次观有情世法界
　　空识欲色无色界　　胜大意乐能趣入
　　菩萨才登焰慧地　　长如来家永不退
　　于佛法僧信不坏　　观法生灭无生起
　　观世成坏业有生　　生死涅槃刹等业
　　观前后际无性尽　　如是修行长佛家
　　得是法已增慈愍　　转更勤修四念住
　　身受心法内外观　　世间贪爱皆除遣
　　菩萨修治四正断　　恶法除灭善增长
　　善修神足及根力　　七等觉支八圣道
　　为度有情修觉分　　本愿扶持慈悲首
　　求一切智严佛土　　亦缘如来十种力
　　四无所畏不共法　　殊特相好深美音
　　亦求妙道解脱处　　寻大方便修觉分
　　身见为首六十二　　我及我所无量种
　　蕴界处等诸取著　　第四地中悉远离
　　如来所诃烦恼杂　　无义之业皆舍离
　　诸佛所赞清净业　　为度有情无不作
　　菩萨勤修不懈怠　　即得十心皆具足
　　专求佛道无厌倦　　希受灌顶度有情
　　恭敬尊德修法行　　知恩易悔无愠暴
　　舍慢离谄心调柔　　转更精勤不退转
　　又其意乐界清净　　增上意乐永不失
　　胜解决定善根增　　疑网垢浊悉永离
　　无疑现前得喜安　　蒙佛加持无量志
　　菩萨住此焰慧地　　供那庾多无量佛
　　听闻正法亦出家　　不可映夺如金饰
　　菩萨住此具功德　　以智方便修行道
　　不为众魔心退转　　譬如妙宝无能坏
　　多作夜摩天中王　　于法自在众所尊
　　普化众生除恶见　　专求佛智修善业
　　菩萨勤加精进力　　获等持等俱胝数
　　若以愿智力所为　　过于此数无能算
　　如是菩萨第四地　　所行精进微妙道
　　功德义智共相应　　我为佛子已宣说

　　　　佛说十地经卷第三



　　　　佛说十地经卷第四

　　　　大唐于阗三藏尸罗达摩于北庭龙兴寺译

　　菩萨难胜地第五

　　菩萨闻此胜地行　　于法解悟心欢喜
　　空中雨花赞叹言　　善哉大士金刚藏
　　自在天王与天众　　闻法踊跃住虚空
　　普放种种妙光云　　供养如来喜充遍
　　天诸婇女奏天乐　　亦以言词歌赞佛
　　悉以菩萨威神故　　于彼声中发是言
　　佛愿久远今乃满　　佛道久远今乃得
　　释迦文佛至天宫　　利天人者久乃见
　　大海久远今始动　　佛光久远今乃放
　　有情久远始安乐　　大悲音声久乃闻
　　功德彼岸皆已到　　憍慢黑暗皆已灭
　　尊极清净如虚空　　不染世法如莲花
　　大牟尼尊现于世　　譬如须弥出巨海
　　供养能尽一切苦　　供养必得诸佛智
　　此应供处供无等　　是故欢心供养佛
　　如是无量诸天女　　发此言词称赞已
　　一切恭敬喜充满　　瞻仰如来默然住
　　是时大士解脱月　　复请无畏金刚藏
　　第五地中之行相　　愿为佛子今演说

　　尔时金刚藏菩萨告众菩萨言。唯诸佛子若是菩萨。第四地道善圆满已。欲入菩萨第五地中。当以十种平等清净心意乐入。何等为十。所谓过去佛法平等清净意乐。未来佛法平等清净意乐。现在佛法平等清净意乐。戒平等清净意乐。定平等清净意乐。除见疑惑平等清净意乐。道非道智平等清净意乐。断智平等清净意乐。一切菩提分法后后观察平等清净意乐。成熟一切有情平等清净意乐。菩萨以是十种平等清净意乐入第五地。唯诸佛子菩萨已至此第五地。由善莹饰觉分道支。由善清净增上意乐。复求后世殊胜道时。为如是事随正行故。愿力所持故。以大慈悲不舍一切诸有情故。积集福智二资粮故无休息故。引发善巧妙方便故。观照后后地光明故。由常勤求佛加持故。念慧趣觉力所持故。得不退转正作意已。如实了知此苦圣谛。此是苦集此是苦灭此能灭苦。正行圣谛皆如实知。又此菩萨于世俗谛而得善巧胜义谛。善巧相谛。善巧差别谛。善巧安立谛。善巧事谛。善巧生谛。善巧于尽无生智谛。善巧于趣入道智谛。善巧一切菩萨地。次第相续已成就故。乃至如来智集谛中而得善巧。复次此菩萨令他有情如其意乐皆欢喜故。知世俗谛以能证入一切理趣故。知胜义谛觉法自相及共相故。善知相谛悟法差别安立义故。知差别谛解了蕴界处安立故。知安立谛了达身心逼恼的故。名知事谛通达诸趣生相续故。能知生谛一切热恼究竟灭故。名为知尽无生智谛。引发无二故。知入道智谛遍以一切行相觉故。一切菩萨地次相续得成就已。乃至能知如来智集谛。此复但由胜解智力。非以究竟智而知之。菩萨如是以谛善巧所引正慧。如实了知一切有为。虚妄诈伪诳惑愚夫。即此菩萨转复一切诸有情所。大悲现前大慈光明。而得发生菩萨如是智力所持。于有情界有所顾恋。希求佛智观察一切诸有为行。前际后际如从前际。无明渴爱所生有情。随生死流之所漂转。从蕴执藏不胜进者增长苦蕴。无我无寿无养育者。无数取趣离我我所皆如实知。如其未来于无所有愚痴爱欲。究竟有断边际出离。或非有者亦如实知。即此菩萨作是思惟。此诸迷倒异生之类甚为可愍。有无数身已灭当灭今亦灭没。如是尽灭不能于身而生厌离。转更增长众苦机关。随生死流不能还返。不能弃舍诸蕴执藏。不能厌离大种毒蛇。不能拔出见慢箭镞。不能息灭贪恚痴火。不能飘荡无明黑闇。不能枯涸渴爱巨海。不求十力大圣导师。随魔意乐稠林而行。常于无际生死溟渤种种寻伺波涛海兽。纷扰之中漂转无息我今为彼如是无量众苦所逼。孤独无救无依无宅无洲无道。盲无目者无明卵[穀-禾+卵]厚膜缠裹昏闇所覆诸有情故。独一无侣修集无量福智资粮。以是资粮令彼一切有情当证究竟清净。乃至获得如来十力无碍佛智。菩萨如是以善观察智所引慧所修善根。皆为救护一切有情。为欲饶益一切有情。为欲安乐一切有情。为欲哀愍一切有情。为令有情无诸灾患。为欲解脱一切有情。为欲引起一切有情。为令有情发起净信。为欲调伏一切有情。为欲灭度一切有情而修集之。菩萨安住于此第五难胜地时名具念者不忘正法故。名具慧者智善决了故。名具趣者觉于经趣秘密教故。名惭愧者护自他故。名坚持者不舍律仪及戒行故。名为觉者观处非处得善巧故。名随智行者非他所引故。名随慧行者于有义无义二俱句中得善巧故。名为引发神通者于修引发得善巧故。名为方便善巧者随世间而转故。名为无厌足者善集福德资粮故。名无休息精进者访求智慧资粮故。名无厌倦意乐者集大慈愍资粮故。名为一切有情加行者以能灭度诸有情故。名为不慢求加行者求如来力无畏不共诸佛法故。名善引发作意行者引发佛土诸庄严故。名造种种善业行者集相好故。名为常恒善加行者求佛身语意庄严故。名大尊重能承事者于一切菩萨诸法师所如教行故。名为心无碍者以大方便善巧相续入世间故。名为日夜离余心者唯为成熟一切有情而修行故。菩萨如是勤修行时以依布施成熟有情。又以爱语又以利行又以同事。又以示现端严色身。又以说法又以开示诸菩萨行。又以显示如来大我。又以现示生死过失。又以称赞佛智胜利。引发广大神通游戏。种种方便作用加行。成熟有情。而此菩萨如是精勤成熟有情。其心相续恒趣佛智。善根加行无有退转求胜法故。而勤修学为欲饶益诸有情故世间所有种种书论印玺算计金性等论诸医方论谓疗干痟。癫痫鬼魅损坏蛊毒。及起尸鬼咒诅和合。文笔赞咏歌舞妓乐。戏笑谈说喜乐之处。国城村邑宫宅园苑泉流陂池。花果药草丛林布列。显示金银摩尼真珠。琉璃贝玉珊瑚等性。入于日月星宿地震。诸鸟兽鸣梦相吉凶。所受遍身及支分相。律仪戒行静虑神通。四无量心无色定处。及余所有无恼害事。能引一切有情利乐无罪事业。如是一切皆能引发于诸有情有悲愍故。渐令安住无上佛法。菩萨住此难胜地中。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具。病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重承事诸佛如来恭敬尊重。以希有想听闻正法。闻已受持随分修行。多分于彼诸佛圣教。净信出家既出家已。便则能作闻持法师。此复多分以闻行相。逮得总持而为法师。菩萨住此难胜地者。于无量劫此诸善根。转胜炽然而得明净。无量百劫无量千劫无量百千劫无量百千那庾多劫无量俱胝劫乃至无量百千俱胝那庾多劫。此诸善根转胜炽然而得明净。唯诸佛子譬如金师。以所炼金作庄严具。以车磲磨莹转更炽然转复明净。唯诸佛子菩萨住此难胜地中。此诸善根亦复如是。以方便慧思惟观察。更胜炽然转复明净。由智加行功德所引。思惟观察不可映夺。又诸佛子譬如日月。星宿宫殿所有光明。一切风轮不能映夺亦非风共。唯诸佛子菩萨住于难胜地中。于此善根亦复如是。以方便慧智思惟观察随所行故。一切声闻诸独觉等不能映夺。亦非世间余善根共。而此菩萨十到彼岸中。静虑到彼岸而得增上。余到彼岸随力随分非不修行。唯诸佛子是名略说菩萨第五难胜智地。菩萨安住于此地中。受生多作珊睹史多天王。能为自在善化有情令舍一切外道邪法。能令有情住实谛中。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意。佛不共法作意。乃至不离一切行相胜妙。相应一切智智作意。常作愿言。我当一切诸有情中。为首为胜为殊胜。为妙为微妙为上为无上为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。证百俱胝诸三摩地。能见百俱胝佛彼佛加持皆能解了。能动百俱胝世界。能往百俱胝诸佛刹土。能照百俱胝世界成熟百俱胝所化有情能住寿量百俱胝劫。于前后际各皆能入百俱胝劫。能正思择百俱胝法门。能示现百俱胝身。身身皆能现百俱胝菩萨眷属围绕。从此以上是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言。
　　菩萨第四焰慧地　　所修正行已清净
　　便悟三世佛平等　　谓由戒定除见疑
　　于道非道并正行　　观察后后觉分智
　　成熟有情平等故　　通达此入第五地
　　念处为弓根利箭　　正勤为马神足车
　　五力坚铠破怨敌　　勇健得入第五地
　　惭愧为衣觉分鬘　　净戒芬馥定涂香
　　善巧方便妙庄严　　游总持林等持苑
　　神足为足正念颈　　慈悲为眼智慧牙
　　人中师子无我吼　　殄灭惑兽入五地
　　菩萨住此第五地　　转修胜上清净道
　　志求佛法不退转　　思念慈悲无厌倦
　　积集福智胜功德　　精勤方便观上地
　　佛力所加具念慧　　了知四谛皆如实
　　善知世谛胜义谛　　相谛差别成立谛
　　事谛生尽及道谛　　乃至无碍佛智谛
　　如是观谛虽微妙　　未得无碍胜解脱
　　以此能生大功德　　是故超过世间慧
　　既观谛已知有为　　体性虚伪无坚实
　　得佛慈愍光明分　　为利有情求佛智
　　观诸有为前后际　　无明昏闇爱缠缚
　　流转迟回苦趣中　　无我有情及寿者
　　爱取为因受来苦　　欲求边际不可得
　　迷妄漂流无返期　　此等可愍我应度
　　蕴宅界蛇诸见箭　　欲火猛炽无明闇
　　爱河漂转不假观　　苦海沦湑阙明导
　　如是知已勤精进　　所作皆为度有情
　　名为具念具慧者　　乃至觉解方便者
　　习行福智无厌足　　恭敬多闻不疲倦
　　庄严刹土引相好　　如是一切为有情
　　为欲教化诸世间　　善知书论数印等
　　亦能善解诸方药　　疗治众病悉令愈
　　文词歌舞皆巧妙　　布列宫宅园池等
　　种种宝性咸示人　　利益无量有情故
　　日月星宿地震动　　乃至身相亦观察
　　静虑等至及神通　　为益世间皆显示
　　智者住此难胜地　　供养诸佛及听法
　　如以车磲莹真金　　善根转净亦如是
　　譬如星宿宫殿光　　非为风轮所映夺
　　如莲处泥无染污　　菩萨于世行亦然
　　多作睹史多天王　　能摧异道诸邪见
　　所修诸善为佛智　　愿得十力济群生
　　此若发起大精进　　刹那见百俱胝佛
　　得定至现身亦然　　愿力所作过于是
　　如是第五难胜地　　人天尊者真实道
　　我以种种方便力　　为诸佛子宣说竟


　　菩萨现前地第六之一

　　菩萨既闻诸胜行　　其心欢喜雨妙花
　　放净光明散宝珍　　供养如来称善说
　　百千天众皆欣庆　　共在空中雨众宝
　　花鬘缨珞及幢幡　　宝盖涂香咸供佛
　　自在天王并眷属　　心生欢喜在空中
　　散宝成云持供养　　赞言佛子快宣说
　　无量天女空中住　　共以乐音歌赞佛
　　声中悉作如是言　　佛语能除烦恼病
　　法性本寂无诸相　　犹如虚空离分别
　　超诸取著绝言道　　真实等品常清净
　　若能通达诸法性　　即于有无心不动
　　为欲救世勤修行　　此佛口生真佛子
　　不取众相而行施　　本绝诸恶坚持戒
　　解法无生常堪忍　　知法性离具精进
　　烦恼已尽而入禅　　善达性空分别法
　　具足智力能广济　　灭除众恶称大士
　　如是妙音千万种　　赞已默然瞻仰佛
　　解脱月言金刚藏　　以何行相入后地

　　尔时金刚藏菩萨告众菩萨言。唯诸佛子若是菩萨。第五地中所修之道善圆满已。欲入菩萨第六地者。当以十种法平等性而入。何等为十。所谓以一切法无相平等。以一切法无自相平等。以一切法无起平等。以一切法无生平等。以一切法寂净平等。以一切法本来清净平等。以一切法无戏论平等。以一切法不取不舍平等。以一切法如幻如梦如影如响如水中月如镜中像。如阳焰水如化平等。以一切法有无不二平等。以此十种法平等性入第六地。菩萨如是观察随莹。随顺不逆一切诸法平等性故。通达第六现前智地。但以猛利须心而证。犹未现得无生忍门。菩萨随行如是自性一切法时。以大悲愍为先导故。以大悲愍为增上故。为欲圆满大悲愍故。观诸世间合散生灭。菩萨观此世生灭时。作是思惟。世间所有受生施设。一切皆由我执而起。若离我执即无世间受生施设。复作是念。此诸异生愚痴无智执著于我。无明眩翳之所覆蔽。求有非有随不如理。作意驰散。奔鹜僻路随邪而行。集福非福不动诸行。而彼有情诸行所植有漏有取心之种子。复续来世生及老死。中有后有业田摄藏。无明闇覆爱水滋润。我慢溉灌见网增盛。生名色种芽生已增长。名色长已五根流转。诸根转已递互与识相对有触。由触相对诸受发生。自后于受欣乐名爱。爱增长取。取增生有。由有生已五蕴发生。五蕴起已于五趣中。渐渐衰变衰已失坏。衰失坏故有诸热恼。因热恼故一切愁叹。及苦忧恼众苦皆集。此之一切无有集者。任运而灭亦无灭者。菩萨如是随顺行相观察缘起。
　　复次菩萨作是思惟。以胜义相于谛无知名为无明无明所作业果名行。行为依止初心名识。与识俱生余四取蕴说为名色。名色增长说为六处。根境与识三事和合名有漏触俱生名受。于受味著名为渴。爱渴爱增长是名为取。从取起有漏业名为有。业等流诸蕴起名为生蕴熟为老蕴坏名死。临死欲坏愚迷之者有贪恋故心热名愁。由愁发语号嗥喟叹。五根相对不悦名苦。意识相对不悦名忧。忧苦所生吁嗞名恼。纯大苦对如是增成。于中永无作者受者。复作是念。由执作者方有作用。既无作者以胜义谛作用亦无。即此菩萨作是思惟。所言三界此唯是心。如来于此分别演说十二有支。皆依一心如是而立。何以故若于事中贪欲相应。心起是识事即是行。于行迷惑是即无明。行与无明及心共生是谓名色。名色增长是谓六处。六处分是谓触。触共生是受。受用之时无厌是爱。爱逼摄受不舍是取。彼有支生起是有。有所起名生。生熟为老。老坏为死。此中无明有二种所作。一所缘故迷惑有情。二为诸行生起与因。诸行亦有二种所作。一能生起未来异熟。二为于识生起与因。识亦有二种所作。一能续有。二为名色生起与因。名色亦有二种所作。一互相资助。二为六处生起与因。六处亦有二种所作。一能现示自境差别。二为于触生起与因。触亦有二种所作一能触所缘。二为于受生起与因。受亦有二种所作。一能领纳爱非爱境及二相违。二为于爱生起与因。爱亦有二种所作。一令可染事中染著。二为于取生起与因。取亦有二种所作。一能续杂染。二为于有生起与因。有亦有二种所作一令后有异趣现前。二为于生生起与因。生亦有二种所作。一能起诸蕴。二为于老生起与因。老亦有二种所作。一令诸根有衰变异。二共死会合生起与因。死亦有二种所作。一能坏诸行二非遍知断。
　　复次于中无明缘行者。无明缘性。谓行不断复有扶助。行缘识者于行缘性。谓识不断复有扶助。识缘名色者于识缘性。谓名色不断复有扶助。名色缘六处者名色缘性。谓六处不断复有扶助。六处缘触者六处缘性。谓触不断复有扶助。触缘受者于触缘性。谓受不断复有扶助。受缘爱者于受缘性。谓爱不断复有扶助。爱缘取者于爱缘性。谓取不断复有扶助。取缘有者于取缘性。谓有不断复有扶助。有缘生者于有缘性。谓生不断复有扶助。生缘老死者于生缘性。谓老死不断复有扶助。无明灭故行灭者。由于无明缘性无故。诸行断灭更无扶助。行灭故识灭者。由于诸行缘性无故。识亦断灭更无扶助。识灭故名色灭者。由于识缘性无故名色断灭更无扶助。名色灭故六处灭者。由于名色缘性无故。六处断灭更无扶助六处灭故触灭者。由于六处缘性无故。触亦断灭更无扶助。触灭故受灭者。由于触缘性无故。受亦断灭更无扶助。受灭故爱灭者。由于受缘性无故。爱亦断灭更无扶助。爱灭故取灭者。由于爱缘性无故。取亦断灭更无扶助。取灭故有灭者。由于取缘性无故。有亦断灭更无扶助。有缘故生灭者。由于有缘性无故。生亦断灭更无扶助。生灭故老死灭者。由于生缘性无故。老死断灭更无扶助。
　　复次于中无明爱取。是谓烦恼流不断绝。行有是业流不断绝。余支是苦流不断绝。以差别故前后际灭。是流断绝如是三流。悉是无我离我我所。自性生灭犹若束芦。
　　复次所说无明缘行是前世观待。识乃至受是现世观待。爱乃至有是后世观待。由是于后相续流转。无明灭故行灭者是观待断绝。复由如是十二有支有三苦性。此中诸行乃至六处是行苦性。触受此二是苦苦性。所余有支是坏苦性。无明灭故行灭者。是三苦性究竟断灭。无明缘行者是则显行。从因从缘所生之性余亦如是。无明灭故行灭者此则显示。行无自性余亦如是。无明缘行者是生连缚余亦如是。无明灭故行灭者。是灭连缚余亦如是。无明缘行者是随顺有观余亦如是。无明灭故行灭者。是随顺尽灭观余亦如是。菩萨如是以十行相顺逆观察诸缘起法。所谓有支相续故入一心故。自业差别故不相舍离故。三流不断故前今后世观待理故。三苦集故因缘所生故。生灭连缚故观有尽故。菩萨以是十种行相观诸缘起。由以无我无寿命者。无数取趣自性空寂。离作者受者观缘起故。空解脱门而现在前。即此菩萨彼诸有支自性灭故。究竟解脱现证住故。无少法相后生起者。由是无相解脱门而现在前。又此菩萨如是趣入空无相已。无余愿求唯除大悲。为先导故成熟有情。由是无愿解脱门而现在前。菩萨如是修习此三解脱门时。离自他想远离作者及受者想。离有无想大悲为首。于未修证诸觉分法为修证故。转复修行作是思惟。由相应故有为法转。由不相应不能流转。由和合故有为流转。若无和合则不流转。我已解了诸有为法。如是多咎污染而转。是故我今当断相应及彼和合。然为成熟诸有情故。不应永灭一切有为。唯诸佛子菩萨如是。观诸有为多咎污染。永无自性本性毕竟不生不灭。观察此时兴大悲故。不舍一切有情聚故。名无著智现前般若波罗蜜多住。以寄现故而现在前。菩萨成就如是智已。慧到彼岸住之所照。引发能引觉分众缘。然非有住而住之。观有为法自性寂灭不住。于彼菩提分法未圆满。菩萨住此现前地中。名入空性三摩地而现在前。自性空性三摩地。胜义空性三摩地。最上空性三摩地。大空性三摩地。相应空性三摩地。引发空性三摩地。如理无分别空性三摩地。有顾恋空性三摩地。离不离空性三摩地。而悉现前。此菩萨如是上首于空性门。百万三摩地而现在前。如是于无相门百万三摩地。于无愿门百万三摩地皆现在前。

　　　　佛说十地经卷第四



　　　　佛说十地经卷第五

　　　　大唐于阗三藏尸罗达摩于北庭龙兴寺译

　　菩萨现前地之余

　　唯诸佛子菩萨住此现前地中。不坏意乐转更圆满。决定意乐贤善意乐。甚深意乐不退转意乐。不休息意乐无垢意乐无边意乐求智意乐。方便与慧相应意乐皆得圆满。于是菩萨此诸意乐。顺佛菩提对诸异论。精进不退入于智地。舍离声闻独觉乘地。一向决定趣于佛智。以诸魔怨烦恼现行不可映夺。善住菩萨智光明中。善修习空无相无愿法之现行。恒与方便慧观相应。间杂引发菩提分法。菩萨住此现前地时。慧到彼岸住得增上。及证第三猛利顺忍。以于诸法如理随顺不违逆故。菩萨住此现前地中。以广大见及以愿力。现见多佛多百佛多千佛多百千佛多百千那庾多佛多俱胝佛。多百俱胝佛多千俱胝佛多百千俱胝佛。多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具。病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重承事诸佛如来。恭敬尊重以希有想。听闻正法闻已受持。以无颠倒等持慧智。光明修行。坚固正行忆持不忘。转更得入如来法藏。于是菩萨住此第六现前地者。于无量劫此诸善根转复炽然转更明净。无量百劫无量千劫无量百千劫无量百千那庾多劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。此诸善根转复炽然转更明净。唯诸佛子譬如金师。以所炼金作庄严具。以琉璃宝莹饰厕填。转得炽然转更明净。唯诸佛子菩萨住此现前地中。此诸善根亦复如是。以方便慧随所思察。转得炽然转更明净。展转寂灭无能映夺。又诸佛子譬如月光。能令有情身得悦豫。非四风转所能断坏。唯诸佛子菩萨住此现前地中。此诸善根亦复如是。能灭无量百千俱胝那庾多有情烦恼火焰。非四魔道所能断坏。彼于十种波罗蜜多慧到彼岸而得增上。余到彼岸随力随分非不修行。唯诸佛子是名略说菩萨第六现前地。菩萨安住于此地时。受生多作妙化天王。能作自在善化有情。令增上慢毕竟休息。常以一切声闻问难不可映夺。能令有情证入缘起诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相妙相应一切智智作意。常作愿言我当一切诸有情中。为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。证入菩萨百千俱胝诸三摩地。能见百千俱胝诸佛。彼佛加持皆能解了。能动百千俱胝世界。能往百千俱胝佛刹。能照百千俱胝世界。成熟百千俱胝有情。住寿百千俱胝大劫。于前后际各能入百千俱胝劫。思择百千俱胝法门。能示现百千俱胝身。身身能现百千俱胝菩萨眷属围绕。从此以上是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言。
　　菩萨已净第五地　　观法无相无自性
　　无起无生常寂静　　性本清净无戏论
　　亦无取舍如幻等　　有无不二离分别
　　随顺法性如是观　　由此智入第六地
　　猛利顺忍智具足　　观诸世间生灭相
　　知由我执世间生　　除我执已世无有
　　如理通达缘起空　　不坏假立和合用
　　无作无受无命者　　诸行如云遍兴起
　　于谛无知名无明　　痴所造业果名行
　　生时初心名为识　　俱生余蕴是名色
　　即此增长名六处　　三和谓触俱生受
　　欣受名爱爱增取　　有漏业有蕴起生
　　蕴熟名老蕴坏死　　纯大苦聚如是集
　　了达三界唯是心　　十二有支依心有
　　生死皆由心所作　　若心灭者生死尽
　　无明所作有二种　　由缘迷故与行因
　　如是乃至老终殁　　从此苦生无有尽
　　无明缘性谓诸行　　不断而复有助成
　　由斯无故诸行断　　更无扶助余亦尔
　　痴爱取是烦恼流　　行有是业余皆苦
　　无明与行为过去　　识至于受是现在
　　爱取有生未来苦　　观待断是苦边际
　　行至六处是行苦　　触受增长是苦苦
　　所余有支是坏苦　　若见无我三苦灭
　　以从因缘行等起　　缘离则断故性空
　　无明为缘是生缚　　于缘得离缚乃除
　　随顺无明起诸有　　若不随顺诸有断
　　由此彼有无亦然　　十种思惟心离著
　　有支相续一心摄　　自业不离及三流
　　三际三苦因缘生　　连缚起灭顺无尽
　　如是普观缘起行　　无作无受无自性
　　如幻如梦如光影　　亦如愚夫逐阳焰
　　观是入空解脱门　　知缘性离入无相
　　了其虚妄无所愿　　唯除慈愍救有情
　　大师修行解脱门　　转益大悲求佛法
　　知有为从和合有　　志乐决定勤精进
　　证空等持具百万　　无相无愿亦复然
　　般若顺忍皆增上　　解脱智慧得成满
　　复以意乐供多佛　　于佛教中修习道
　　得佛法藏增善根　　如金琉璃所莹饰
　　如月清凉被众物　　四风来触无能坏
　　此圣能超四魔道　　息世惑热亦如是
　　住此多作善化王　　化导有情除我慢
　　所作皆求一切智　　悉已超胜声闻道
　　此地精勤获百千　　俱胝菩萨三摩地
　　亦见若干无量佛　　譬如盛夏空中日
　　甚深微妙难见知　　声闻独觉无能了
　　如是菩萨第六地　　我为佛子已宣说


　　菩萨现前地
第六竟

　　菩萨远行地第七

　　是时大众心欢喜　　散宝成云在空住
　　普发种种妙音声　　白于最胜清净者
　　了达胜义智自在　　成就功德百千亿
　　人中莲花无所著　　为利群生演深行
　　自在天主在空中　　放大光明照佛身
　　亦散最上妙香云　　普供除忧烦恼者
　　尔时大众皆欢喜　　悉发大音同赞述
　　我等闻斯地功德　　则为已获大善利
　　天女是时心庆悦　　竞奏乐音千万种
　　悉以如来神力故　　声中共作如是言
　　威仪寂静最无比　　能调难调世应供
　　已超一切诸世间　　而行于世阐妙道
　　虽现种种无量身　　知身一一无所有
　　巧以音词说诸法　　不取文字音声相
　　往诣百千诸国土　　以诸上供供养佛
　　智慧自在无所著　　不生于我佛国想
　　虽勤教化诸有情　　而无彼已一切心
　　虽已修成广大善　　而于善法不生著
　　以见一切诸世间　　贪恚痴火常炽然
　　于诸想念悉皆离　　发起大悲精进力
　　一切诸天及天女　　种种供养称赞已
　　悉共同时默然住　　瞻仰人尊愿闻法
　　时解脱月复请言　　此诸大众心清净
　　第七地中诸行相　　唯愿佛子为宣说

　　尔时金刚藏菩萨告众菩萨言。唯诸佛子若是菩萨。第六地中所修地道善圆满已。欲入菩萨第七地者。当以十种妙方便慧所引不共进道胜行而入。何等为十。所谓善修空无相无愿三摩地。而集广大福德资粮。证入诸法无我无寿者无数取趣。而不舍修四无量心。发起广大福德及法修行增上到彼岸行。而于诸法无少执著。已得远离一切三界。而能引发三界庄严。已得毕竟寂静寂灭。远离一切诸烦恼焰。而能引发一切有情。贪嗔痴焰寂灭之行。现知诸法如幻如梦如影如响。如水中月如镜中像自性无二。而能引发业用无量差别意乐。依善修习诸刹土道与虚空等。而能引发佛刹清净庄严之行。了知诸佛法身为性犹如虚空。而能引发妙色相好庄严其身。又知诸佛音声本性寂静不可言说。而能引发一切音韵差别庄严。了知诸佛一刹那顷顿悟三世。而能随入显示种种相劫数等。观诸有情心意乐故。菩萨如是以此十种妙方便慧所引不共进道胜行。从第六地入第七地。唯诸佛子菩提萨埵。由此十种妙方便慧所引不共进道胜行现在前故。名为已入于第七地。菩萨住此第七地中。入于无量诸有情界。入于无量诸佛世尊。成就调伏有情之业。入于无量诸世界网。入于无量诸佛世尊佛刹清净。入于无量法差别性。入于无量诸佛世尊智正等觉入于无量劫数差别。入于无量诸佛世尊觉悟三世。入于无量有情胜解差别之相。入于无量诸佛世尊。示现种种名号色身。入于无量有情意乐根之差别。入于无量诸佛世尊。言音令他有情生喜。入于无量有情种种心行差别。入于无量诸佛世尊广大智行。入于无量诸声闻乘游路胜解信解。无量诸佛世尊演说入道。入于无量诸独觉乘修证成就。入于无量诸佛世尊。演说趣入甚深智门。入于无量诸菩萨行所修加行。入于无量诸佛世尊。演说趣入大乘之集。即此菩萨作是思惟。诸佛境界如是无量百俱胝劫不易算数。千俱胝劫百千俱胝劫。乃至尔所百千俱胝那庾多劫不易算数。此佛境界我应发起。以无功用无分别无异分别。当令圆满。菩萨如是多善观智通。无间无缺精勤修学。以不动故名已安住于方便慧熏修不共进道胜行。又此菩萨于一刹那能引发道不起于定。行时引发如是正智。精勤修学住坐卧时。乃至眠梦远离盖障。诸威仪中不道如意。正想作意彼于一心一刹那中。十到彼岸具足成就。所以者何由是菩萨所起一切心之所念。念念皆以大悲为首。回向修证一切佛法趣如来智。于此菩萨所有善根。为求佛智施与有情。是彼布施波罗蜜多。慈悲为首于诸有情不为损害。是彼安忍波罗蜜多。无厌增进后后善法。是彼精进波罗蜜多。一切智道常现在前未尝散乱。是彼静虑波罗蜜多。于性不生不灭法中现前之忍。是彼般若波罗蜜多。引发无量智是彼方便善巧波罗蜜多。引发后后智是彼愿波罗蜜多。一切异论及诸魔众。无能坏道是则彼力波罗蜜多。如实建立一切诸法。是名彼智波罗蜜多。唯诸佛子菩萨住此远行地中。如是十种波罗蜜多刹那。皆得具足四种摄事及四加持。三十七品菩提分法三解脱门。略言一切觉分之法。刹那刹那皆悉圆满。如是说已解脱月菩萨。问金刚藏菩萨言。唯诸佛子菩萨岂但于第七地一切觉分而得圆满。为于一切菩萨地中亦满足耶。金刚藏菩萨言。佛子菩萨一切十地位中。一切觉分悉皆圆满。然于菩萨第七地中最为殊胜。所以者何唯佛子此菩萨地。今有加行行得圆满。转能趣入智神通行。然唯佛子于初地中。一切大愿为所缘觉支圆满。第二地中遣心垢故。第三地中正愿增长得法明故。第四地中趣入道故。第五地中随顺一切世间事业故。第六地中趣入甚深诸法门故。今此菩萨第七地中。具足发起诸佛法故觉支圆满。所以者何菩萨所有始从初地。至第七地中之所引发智加行分。此从菩萨第八智地。以无功用悉皆成就。佛子譬如有二世界。一者染净二者纯净。是二界中间难可得过。唯除有大神通力持。佛子菩萨杂净行门亦尔。难可得过。唯除有大誓愿方便慧通力。解脱月菩萨言唯诸佛子。岂于前七菩萨地中菩萨正行以烦恼行之染污耶。金刚藏菩萨言。佛子以从初地诸菩萨行。当言远离诸烦恼业。回向菩提增上力故。然与随类道平等故。于七地中未可当言超烦恼行。佛子譬如转轮圣王。乘天象宝巡四大洲人间。贫苦杂染皆能了知。而不为彼众患所污。然未名为超过人位。若舍王身生于梵世。乘梵宫殿巡览千界。示现梵天光明威德。尔乃名为超过人位。佛子菩萨亦复如是。始初地乘御菩萨到彼岸乘。遍游世间知诸有情杂染过患。而不为彼众患所污乘正道故。然于七地犹未可言超烦恼患。若舍一切有功用。从第七地入第八地。乘御菩萨清净之乘遍游世间。知杂染患不为所染。已超过故菩萨安住于此。菩萨第七地中多分超过贪等一切诸烦恼。众菩萨修此远行地时。如应当言非有烦恼非无烦恼所以者何。一切烦恼不现行故。不应说为有烦恼者。希求佛智犹未得故。不应说为无烦恼者。菩萨住此第七地中。成就增上意乐清净身语意业超过一切。如来所毁不善业道。常恒护持诸佛所赞十善业道如前所说。于第五地所引世间工巧业处。此之一切七地菩萨。以无功用自然而转。于此三千大千世界共许为师。唯除如来正遍等觉及已安住第八地等。诸大菩萨意乐加行无与等者。所有静虑等持等至神通解脱。此彼一切皆得现前。由修行相现在前故。非由异熟而得成就。如第八地于此菩萨。安住第七远行地者。诸心念中妙慧方便修力成满。一切觉支转得圆满。复次而是菩萨住此第七菩萨地时。入名善思择菩萨三摩地。名善思义三摩地。名殊胜慧三摩地。名分别义藏三摩地。名择一切义三摩地。名善住坚根三摩地。名智神通门三摩地。名法界莹饰三摩地。名如来胜利三摩地。名入种种义藏生死涅槃门三摩地。菩萨如是大智神通为首。入满百万诸三摩地净治此地。由得如是妙方便慧之所熏修三摩地故。获大悲故。超过声闻独觉乘地。智慧观察地现在前。于是菩萨住此菩萨第七地者。无量身业离相随转。无量语业离相随转。无量意业离相随转。极善清净无生法忍之所显发。解脱月菩萨言。唯佛子初地菩萨。岂无无量身语意业。超诸声闻独觉行耶。金刚藏菩萨言佛子。虽有此行但由佛法所缘增上力故。非由自觉慧所观察。于此菩萨第七地中。由自觉慧观境界故无能映夺。佛子譬如王子生在王家。正后所生具足王相。才生即能映蔽臣众。但以父王增上自在。非以自智之所思察。若身长大艺业悉成。乃以自智力所持故。超过一切众臣所作。佛子菩萨亦复如是。由初发心映蔽一切声闻独觉。但由广大增上意乐。非由自觉慧所观察。今此菩萨第七地中。于自所行安立智故。出过一切声闻独觉所作事业。
　　佛子菩萨住此第七地已。虽得甚深寂静无行身语意业而不舍离。寻求胜进勇猛加行。解脱月菩萨言佛子菩萨齐何等地能入灭定。金刚藏菩萨言佛子菩萨从第六地能入灭定。今住菩萨第七地中。能于一一心刹那中。趣入灭定而不应言于灭作证。由此菩萨说为成就甚难希奇身语意业。谓常安住实际住中。而于寂灭能不作证。佛子譬如有人乘大船舶入于大海。得船善巧善知水相。此终不遭大海水难。佛子菩萨住此第七地中亦复如是。乘到彼岸船常能安住实际住中。而于寂灭能不作证。佛子菩萨得是智已。由三摩地智力修习所引妙慧。以大方便善巧力故示生死门。而其意乐住在涅槃眷属围绕。常乐远离以愿力故三界受生。而非世法过患所污虽常寂灭而以方便还示炽然。虽然不烧常顺佛智。示入声闻及独觉地得佛境界藏。示住魔境界趣四魔道现行魔法。示行一切诸外道行。而其意乐不舍佛法。示顺一切世间业行。而常乐入出世法趣所有一切庄严之事。皆过一切人天龙药叉鬼神。及释梵护世之所有者。而不舍乐法作意。佛子菩萨成就如是智慧。住此菩萨远行地已。由广大见及以愿力。现见多佛。多百佛。多千佛。多百千佛。多百千那庾多佛。多俱胝佛。多百俱胝佛。多千俱胝佛。多百千俱胝佛。多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具。病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。尊重承事诸佛如来。恭敬尊重以希有想。听闻正法闻已受持。以无颠倒等持慧智光明修行。以成就于诸佛所护持圣教。一切声闻及诸独觉。自现观中所有问难无能退屈。于彼多分饶益有情法忍得净。菩萨住此远行地中。于无量劫此诸善根转得炽然。清净堪能转复明净。无量百劫无量千劫无量百千劫无量百千那庾多劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。此诸善根转复炽然转更明净。佛子譬如金师。以所炼金作庄严具。诸摩尼宝莹饰厕填。甚为光丽极为明净。余庄严具所不能及。佛子菩萨住此第七远行地中。此诸善根亦复如是。以方便慧之所引发。转得炽然转复明净。一切声闻独觉善根不能映夺。佛子又如日光。不为一切众星月光所能映夺。多分枯涸赡部州中秽湿泥潦。佛子菩萨住此远行地中。此诸善根亦复如是。一切声闻独觉善根不能映夺。多分枯涸一切有情烦恼垢秽。彼于十种波罗蜜多方便善巧波罗蜜多以为增上。余到彼岸随力随分非不修行。佛子是名略说菩萨第七远行地也。菩萨安住于此地时。受生多作他化自在天王。善授一切声闻独觉现观方便。能令有情入离生正性。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相胜妙。相应一切智智作意。常作愿言我当一切诸有情中。为首为胜为殊胜为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。证得百千俱胝那庾多诸三摩地。能见百千俱胝那庾多佛彼佛加持皆能解了。能动百千俱胝那庾多世界。能往百千俱胝那庾多佛刹。能照百千俱胝那庾多世界。成熟百千俱胝那庾多有情。住寿百千俱胝那庾多劫。于前后际各能入百千俱胝那庾多劫。善能思择百千俱胝那庾多法门。示现百千俱胝那庾多身。身身能现百千俱胝那庾多菩萨眷属围绕。从此以上是诸菩萨有愿力者。由愿力故所有游戏。或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言。
　　第六地行善备已　　则修方便慧所印
　　不共进道殊胜行　　以此趣入第七地
　　处三脱门积福德　　通达无我修慈悲
　　福德及法常充满　　行到彼岸无执著
　　远离三界而庄严　　寂然灭世无烦恼
　　知法如幻而办业　　了刹如空乐严土
　　解身无相集相好　　达响离言善开演
　　刹那顿悟显众相　　智者以此升七地
　　观察此法得明了　　广为群迷兴利益
　　入有情界无有边　　佛教化业亦无量
　　能入刹土法劫数　　胜解意乐及心行
　　说三乘法无限量　　由是教化诸群品
　　刹那引发双运道　　于四威仪常修慧
　　一一回向佛菩提　　念念具十到彼岸
　　善施有情是布施　　灭惑为戒不害忍
　　求善无厌斯精进　　于道不动即静虑
　　忍法无生名为慧　　起无量智是方便
　　引发后后智谓愿　　无能摧伏是为力
　　如实成立法是智　　如是念念皆成满
　　初地胜愿觉支满　　二地远离心垢故
　　三地愿增法明故　　第四地中入道故
　　五顺世间事业故　　六入甚深法门故
　　第七地中由发起　　一切佛法觉支满
　　以是能令第八地　　一切所作咸清净
　　此地难过唯智者　　以大愿智乃能超
　　如杂纯净二界间　　唯依神通乃能过
　　又如轮王无染著　　然未名为超人位
　　若住第八智地中　　尔乃逾于心境界
　　如生梵世超人位　　如莲处水无染著
　　此地虽超诸惑众　　不名有惑非无惑
　　以无烦恼而现行　　希求佛智犹未得
　　世间所有众技艺　　经书词论普明了
　　静虑等持及神通　　是由修行速成就
　　菩萨修斯七道地　　超过一切二乘行
　　初地愿故此由智　　譬如王子力具足
　　成就甚深仍进道　　数入灭定不作证
　　譬如乘船入海中　　在水不为水所溺
　　方便慧行功德具　　一切世间无能了
　　供养多佛心益明　　如以妙宝庄严金
　　此地菩萨智最明　　如日舒光竭爱水
　　又作自在天中主　　化导群生修正智
　　若加勇猛精勤力　　获多等持见多佛
　　百千俱胝那庾多　　愿力自在复过是
　　此是菩萨远行地　　方便智慧清净道
　　一切世间天及人　　声闻独觉无能测


　　菩萨远行地
第七竟

　　　　佛说十地经卷第五



　　　　佛说十地经卷第六

　　　　大唐于阗三藏沙门尸罗达摩于北庭龙兴寺译

　　菩萨不动地第八

　　是时天王及天众　　闻此胜行皆欢喜
　　为欲供养于如来　　及以无量大菩萨
　　雨妙幡花及幢盖　　香鬘璎珞与宝衣
　　无量无边千万种　　悉以摩尼作严饰
　　天女同时奏天乐　　普发种种妙音声
　　供养于佛并菩萨　　共作是言而赞叹
　　一切见者两足尊　　哀愍有情现神力
　　令此种种诸天乐　　普发妙音咸得闻
　　于一毛端百千亿　　那庾多国微尘数
　　如是无量诸如来　　于中安坐说妙法
　　一毛孔内无量刹　　各有四洲及大海
　　须弥铁围亦复然　　悉见在中无迫隘
　　一毛端处有六趣　　三种恶道及人天
　　诸龙神众阿素洛　　各随自业受果报
　　于彼一切刹土中　　悉有如来演妙法
　　随顺一切有情心　　为转最上净法轮
　　刹中种种有情身　　身中复有种种刹
　　人天诸趣各各异　　佛悉知已为说法
　　大刹随欲变为小　　小刹随欲变为大
　　如是神通无有量　　世间共说不能尽
　　普发此等妙音声　　称赞如来功德已
　　众会欢喜默然住　　一心瞻仰欲听法
　　时解脱月复请言　　今此众会皆寂静
　　愿说随次之所入　　第八地中之行相


　　尔时金刚藏菩萨。告众菩萨言。唯诸佛子若是菩萨。于七地中善修决择。以慧方便善净诸道。善集资粮善结大愿。善蒙安住如来加持。得自善根力所持性。随顺如来力无所畏不共佛法作意而行。善净增上意乐思察。由福智力之所涌起。以大慈悲于诸有情。不舍加行随于无量智道而行。入一切法本来无生无起无相无成无坏。无断尽无流转无止息性为性。初中后位皆悉平等以真如中无分别故入一切智。即此菩萨。远离一切心意及识分别妄想无所执著。与虚空等显然入性。名为已得无生法忍。佛子菩萨成就如是无生法忍。才证菩萨不动地故。得甚深住难可了知。同无差别离一切相。止息一切想之执著无量无边。以诸声闻及以独觉不可映夺寂静现前。佛子譬如苾刍。具足神通得心自在。渐入第九想受灭定。一切动乱忆想分别悉皆止息。佛子菩萨才得不动地已亦复如是。离诸功用任运至得无功用性。远离一切身语意。务安住异熟。佛子譬如有人梦见自身堕在大河。为欲渡故发大勇猛起大翘勤。以大勇猛起翘勤故。即便寐寤既寤寐已。所作一切勇猛。遽务皆悉休息。佛子菩萨亦复如是。见有情聚堕在烦恼四大瀑流。为欲救度故。发大勇猛起大翘勤。由以发起大精进故。才至菩萨不动地已。一切功用靡不。皆息即此。菩萨所有一切二取现行。或相现行不复影现。佛子譬如天仙生在梵世。欲界烦恼终不现行。佛子。菩萨住此不动地时亦复如是。一切心意及识现行不复现起。又此乃至诸佛现行。菩提现行菩萨现行。涅槃现行尚不现起。况复发起世间现行。
　　复次佛子菩萨如是行此第八不动地时。安住本愿力所持已。即于如是法门驶流。蒙诸如来觉悟劝导。是时诸佛授与。引发如来妙智。作如是言。善哉善哉善男子。此即随顺一切佛法胜义之忍。然善男子我等诸佛。所有十力四无所畏。十八不共佛法自在。汝今未得当为成就佛法自在。应起精进于此忍门勿复弃舍。又善男子。汝虽得是寂灭解脱。然彼一切异生种类未得寂静。未能寂灭常顺异异烦恼现行。种种寻伺之所侵害。汝当愍念。又善男子汝当忆念本所誓愿。谓令有情。皆得义利及不思议智慧之门。又善男子。一切诸法法性如是。若佛出世或不出世法界常住终无变易。非但以此诸佛得现一切声闻及诸独觉。亦证此法无分别法性。又善男子。汝观我等佛身无量。智慧无量。刹土无量。光轮无量。智所引无量清净音韵亦无有量。汝今亦应引发此事。又善男子。汝今唯得此一法明。谓诸法中无分别慧。然善男子如是法明。诸佛如来无边所行。无边所作无边所系。为欲证彼当起引发又善男子。汝观十方无量。刹土无量。有情无量诸法种种差别。应是一切如理通达。佛子如是诸佛世尊。觉悟劝导此地菩萨。授与此等无量无边引发智门。令其无智差别故。能成如是引发之业。佛子我今告汝得解。若时诸佛不垂诲示。令此菩萨入于如是引发门者。当时即入究竟涅槃。休息一切利有情业。以是诸佛授与如是引发无量智慧业故。此地菩萨于一念顷所引智业。此比于前从初发心。乃至七地所修诸行。百倍为胜千倍百千倍。俱胝倍百俱胝倍。千俱胝倍百千俱胝倍。百千俱胝那庾多倍为胜。算数计喻乃至乌波尼杀昙倍。亦复为胜。所以者何。佛子菩萨先以一身引发诸行。今乘此地以依无量分身差别。修菩萨行以能引发无量音声。以能引发无量智慧。以能引发无量受生。以能严净无量佛刹。以能成熟无量有情。以悉承事无量诸佛。以悟无量法之理趣。以起无量神通势力。以依无量众会差别。以无量行身语意业一切菩萨正行之力。皆悉成满以不动故。佛子。譬如海船未至大海。以有功用排牵而去。若至海已则无功用任运而行。以于大海风轮飘泛。一日所行。此比于前有功用时。设经百岁不能尔所无量而至。佛子菩萨亦复如是。已善积集善根资粮修证大乘。随至菩萨正行大海。一须臾顷以无功用智入一切智智。此比于前有功用业。经百千劫不能尔所无量而至。唯诸佛子菩萨已至于第八地。以由广大方便善巧。妙智所引无功用行。菩萨正慧观察一切智智之时。观世界成观世界坏。如世间成皆能了知。如世间坏皆能了知。由何业集世间成就皆能了知。由何业尽世间坏灭皆能了知。几时世界成皆能了知。几时世界坏皆能了知几时世界成已住皆能了知。几时世界坏已住皆能了知。又知地界小大无量及差别相。了知水界小大无量及差别相。了知火界小大无量及差别相。了知风界小大无量及差别相。又知微尘细相粗相。无量相及差别相。于何世界所有若干微尘积聚。微尘差别皆能了知。于何世界所有若干地界微尘皆能了知。所有若干水界微尘皆能了知。所有若干火界微尘皆能了知。所有若干风界微尘皆能了知。所有若干有情界微尘皆能了知。所有若干刹土聚微尘皆能了知。又此菩萨。知有情身粗相细相身差别相。知依那洛迦身有若干微尘。知依傍生身有若干微尘。知依鬼界身有若干微尘。知依阿素洛世间身有若干微尘。知依天世间身有若干微尘。知依人世间身有若干微尘。菩萨如是。趣入微尘差别智已。知欲界成知色界成知无色界成。知欲界坏知色界坏知无色界坏。能知欲界小大无量及差别相。能知色界小大无量。及差别相。能知无色界小大无量及差别相。了知三界。于观三界随行智中。复善引发智光明已。于诸有情身差别智已得善巧。于身分别智得善巧。则于示现受生引慧。此菩萨随有情类受生差别及身成就。随其所应而为同类。示现自身成熟有情。
　　复次菩萨。于一三千大千世界。普能遍满随有情身。胜解差别引发受生。以影现智随所行故。若二若三若四若五。若十二十三十四十五十。若百乃至不可说数。无量三千大千世界。皆能遍满随有情身胜解差别。随其所应引发受生。以影现智随所行故。菩萨成就如是智已。从一佛刹其身不动。于不可说诸佛刹土众会之中皆悉显现。而此菩萨随诸有情身及胜解意乐差别。能于彼彼佛国土中。及于彼彼众会道场彼彼之处。如是如是示现其身。所谓于沙门众中现沙门形。婆罗门众中现婆罗门形。刹利众中现刹利形。吠舍众中现吠舍形。长者众中现长者形。居士众中现居士形。于四天王众中现四天王形。于三十三天众中示现三十三天形。夜摩众中睹史多众中。乐变化众中他化自在众中魔王众中。各随其类而为现形。于梵众中现梵形色。又此菩萨。应以声闻身得调伏者。而为示现声闻身形。应以独觉身得调伏者。而为示现独觉身形。应以菩萨身得调伏者。而为示现菩萨身形。应以如来身形得调伏者。而为示现如来身形。佛子菩萨如是。于不可说佛刹土中所有若干有情胜解于彼彼处。如是如是现身差别。
　　复次此菩萨。远离一切身相分别。得身平等性。知有情身刹土身。业果身声闻身。独觉身菩萨身。如来身智身。法身虚空身。此菩萨知有情心意乐引发。若乐随欲将有情身置于自身。如是刹土身。业果身声闻身。独觉身菩萨身。如来身智身。法身虚空身。置于自身。又此菩萨。知有情心意乐引发。若乐随欲能以自身。置于一切诸有情身。能以自身。置于刹土身。业果身。声闻身。独觉身。菩萨身。如来身。智身。法身。虚空身。亦复如是。菩萨已知诸有情心意乐引发。而将此身随欲置于彼彼身中。是菩萨于有情身中。知业身异熟身烦恼身有色身无色身。于刹土身中。小相大相无量相杂染相。清净相乱住相仰住相覆入相。方网差别相皆悉能知。于业果身中。能知差别知假建立。于声闻身于独觉身于菩萨身。能知差别知建立。于如来身中知等觉身。显身化身加持之身。相好庄严微妙色身。光明身意生身。福德身法身智身。皆悉能知。于智身中。善思察相如实观相。果及加行所摄之相。世间出世间差别相。三乘安立相。共不共相。出离非出离相。有学无学相。皆悉能知。于法身平等性相不毁坏相。随诸分位及假世俗安立之相有情无情法安立相佛法圣僧法安立相。皆悉能知。于虚空身。知无量根遍行之相。无形质相无异无边相。以持色聚得显了相。皆悉能知。即此菩萨。如是已能引发身智得寿自在。于不可说不可说劫。加持寿量故得心自在已。于无量无数等持观。入智故得资生自在。已能示现一切世界无量庄严具。庄饰加持故。得业自在。应时能现业果加持故得生自在。于一切世间示现受生故得胜解自在已。能示现一切世界。佛充满故得愿自在。于随所欲佛刹时分。示等觉故得神通自在。诸佛刹中皆能示现。神通游戏故得法自在。已能示现无边无中法门明故得智自在。示现佛力无畏不共佛法相好正等觉故。菩萨得此十自在故。即得名为不思议智者广大智者不可映夺智者。于是菩萨已至如是。已能成就如是智慧。毕竟无罪。身业现行任运随转。毕竟无罪。语业现行任运随转。毕竟无罪。意业现行任运随转。于一切业智为先导。随智而转慧到彼岸。以为增上大悲为首。方便善巧善所分别。愿善所引如来加持善所加护。于诸有情利益加行无有休息。随于无边世界差别行。佛子举要言之。菩萨至于不动地已。所有身语意业现行。皆为积集一切佛法。
　　复次菩萨。如是至于不动地中。于意乐力得善安住。远离一切烦恼现行。故于增上意乐力得善安住。不离道故。于大悲力得善安住。不舍利益有情事故。于大慈力得善安住。能救一切诸世间故。于总持力得善安住。无忘失法故。于辩才力得善安住。于一切佛法选择分别得善巧故。于神通力得善安住于无边际诸世界中行差别处得善巧故。于大愿力得善安住。不舍一切菩萨所作故。于到彼岸力得善安住。普集一切诸佛法故。于如来加持力得善安住。一切行相一切智智现在前故。然此菩萨已得如是势力所持。能现一切诸所作事。而于一切所作事中无有过咎。佛子此之第八菩萨智地。名为不动地不可映夺故。名为不退地智无退故。名为难得地一切世间无能测故。名为童真地无过失故。名为生地如所乐欲自在转故。名为成就地无复所作故。名为究竟地以能善作智决择故。名为涅槃地以善引发本愿力故。名为住持地非他所坏故。名为无功用地前际所引故。佛子菩萨引发如是智已。入佛种姓以佛功德光明所照。随顺如来威仪正行。佛境现前无间无缺。如来威德常所加持。释梵护世之所奉迎。金刚力士常随侍卫。恒不舍离三摩地力。引发无量分身差别一切身行。势力相应成就广大异熟神通。于无涯际三摩地中自在而转。能受无量菩提记别。随已成熟诸有情类现成正觉。然此菩萨如是通达入大乘会。获善观察大智神通常恒能放妙慧光明。趣入无碍真法界道。能知世界差别之道。示现一切诸大功德。于自心起自在能转。于前后际善能知行。善能通达伏除一切魔道之智。证入如来所行境界。能于无边诸世界中。行菩萨行已。能成就不退转故。是即说为菩萨已至于不动地。
　　佛子菩萨住此不动地时恒常无间不离现见无量诸佛。由三摩地力所引故。然不弃舍广见诸佛承事供养。然此菩萨于一一世界。见无量佛无量百佛。无量千佛无量百千佛。无量百千那庾多佛。无量俱胝佛。无量百俱胝佛。无量千俱胝佛。无量百千俱胝佛。无量百千俱胝那庾多佛。见诸佛已恭敬尊重。以一切行相引发供养。悉以奉献彼诸如来。皆悉承事于诸佛所领受世界差别义等无量法明。转复得于如来法藏。于诸世界差别问答无能屈者。于无量劫此诸善根。转得炽然光丽明净。无量百劫。无量千劫无量百千劫。无量百千那庾多劫。无量俱胝劫无量百俱胝劫。无量千俱胝劫。无量百千俱胝劫。无量百千俱胝那庾多劫。此诸善根转得炽然光丽明净。佛子譬如善巧金师。以所炼金作严具已。置赡部洲圣王顶上成于颈下。赡部洲中一切臣民。诸庄严具无与等者。佛子菩萨住是不动地中。此诸善根亦复如是。一切声闻独觉。乃至七地菩萨。所有善根无与等者。以住此地大智光明。普灭有情烦恼黑闇。善能开阐智慧门故。佛子譬如千世界主。大梵天王遍运慈心。普放光明满千世界菩萨住此不动地已亦复如是。能以光明普照遍满。乃至百万佛刹微尘数等世界。渐灭有情烦恼炎热令身悦豫。于十种波罗蜜多。愿到彼岸以为增上。余到彼岸随力随分非不修行。佛子是名略说菩萨第八不动智地。若广说者经无量劫不可穷尽。菩萨安住于此地已。受生多作大梵天王。主千世界威德最胜无所映夺。善见义利得大自在。为诸有情。善说声闻独觉菩萨到彼岸道。世界差别问答之中。无能屈者诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相胜妙。相应一切智智作意。常作愿言。我当一切诸有情中。为首为胜为殊胜。为妙为微妙为上为无上。为无等为无等等。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。证得百万三千大千世界微尘数诸三摩地。能见百万三千大千世界微尘数佛。彼佛加持皆能解了。能动百万三千大千世界微尘数诸佛刹土。能照百万三千大千世界微尘数诸佛国土。成熟百万三千大千世界微尘数有情。住寿百万三千大千世界微尘数劫。于前后际。各入百万三千大千世界微尘数劫。善能思择百万三千大千世界微尘数法门。示现百万三千大千世界微尘数身。身身能现百万三千大千世界微尘数菩萨。眷属围绕。从此以上是诸菩萨有愿力者。由胜愿故所有游戏。或身或光明或神通。或眼或境或界或音声或行。或庄严或胜解或所作。此等乃至尔所百千俱胝那庾多劫。不易可数。尔时金刚藏菩萨。欲重宣此义。而说偈言。
　　七地已修方便慧　　善集资粮发大愿
　　得佛加持具善力　　顺佛功德净志念
　　福智已超恒慈愍　　智慧广大等虚空
　　为求胜智登八地　　契悟寂灭无生忍
　　知法无生无起性　　无相无成无坏灭
　　无尽无转无止息　　无性为性常平等
　　以无分别入佛智　　超心意识分别想
　　证此忍已得静住　　甚深不动常寂灭
　　一切世间无能测　　心相取著悉皆离
　　住于此地不分别　　譬如苾刍入灭定
　　如梦渡河起翘勤　　寤已坦然无遽务
　　菩萨为度有情界　　功用此地息亦然
　　如生梵世绝下欲　　于此二相除亦尔
　　于法驶流蒙诸佛　　觉悟劝导次其忍
　　语言我等诸佛德　　汝今未获常勤进
　　汝虽已灭烦恼火　　世间惑焰犹炽然
　　当念本愿度有情　　悉使修因趣解脱
　　法性常尔离分别　　非但由此显世尊
　　二乘于此亦能得　　故当引发一切行
　　如是人天应供尊　　授此智令慧观察
　　无边佛法悉得成　　一念超过曩众行
　　菩萨住兹妙智地　　则获广大神通力
　　一念分身遍十方　　如船入海因风济
　　心无功用任智力　　悉知世界成坏住
　　诸界种种各殊异　　小大无量皆能了
　　三千界中四大种　　六趣有情身各别
　　及以众宝微尘数　　以智观察悉无余
　　菩萨能知一切身　　为化有情同彼形
　　刹土无量种种别　　悉为现形无不遍
　　譬如日月住虚空　　一切水中皆现影
　　住于法界无所动　　随其心乐各不同
　　一切众中皆现身　　声闻独觉与菩萨
　　及以佛身靡不现　　有情刹土业报身
　　种种现身智法身　　虚空身相皆平等
　　普为群生而示作　　十种圣智普观察
　　复以慈悲作众业　　所有佛法皆成就
　　净戒不动如须弥　　十力成就不摇动
　　一切魔众无能转　　诸佛加持天王礼
　　密迹金刚恒侍卫　　此地功德无边际
　　千万亿劫说不尽　　复以供佛善益明
　　如王顶上庄严具　　菩萨住此第八地
　　多作梵王千界主　　演说三乘无有穷
　　慈光普照灭众惑　　一念获得百万界
　　微尘数等三摩地　　余所作事悉亦然
　　愿力示现复过此　　菩萨第八不动地
　　我为汝等已略说　　若以次第广分别
　　经于亿劫不能尽


　　菩萨不动地
第八竟

　　　　佛说十地经卷第六



　　　　佛说十地经卷第七

　　　　大唐于阗三藏沙门尸罗达摩于北庭龙兴寺译

　　菩萨善慧地第九

　　已说菩萨第八地　　如来现大神通力
　　震动十方诸刹土　　无量亿数难思议
　　一切知见无上尊　　其身普放大光明
　　照曜彼诸无量土　　悉使有情获安乐
　　菩萨无量百千亿　　俱时踊在虚空住
　　以过诸天上妙供　　供养说中最胜者
　　大自在王自在天　　悉共同心喜无量
　　各以种种众供具　　供养甚深功德海
　　复有天女千万亿　　身心欢喜悉充遍
　　各奏音乐无量种　　供养人天大导师
　　是时众乐同时奏　　百千万亿无量别
　　悉以善逝威神力　　演出妙音而赞叹
　　寂静调柔无垢害　　随所入地善修习
　　心如虚空遍十方　　广说佛道悟群迷
　　天上人间一切处　　悉现无等妙庄严
　　以从如来功德生　　令其见者乐佛智
　　不离一刹诸众生　　如月普现照世间
　　音声心念悉皆灭　　譬如谷响无不应
　　若有有情心下劣　　为彼演说声闻行
　　若心猛利乐独觉　　即为彼说中乘道
　　若有慈悲乐饶益　　为说菩萨所行事
　　若有最胜智慧心　　即示如来无上法
　　譬如幻师作众事　　种种形相皆非实
　　菩萨智幻亦如是　　虽现一切离有无
　　如是美音千万种　　歌赞佛已默然住
　　解脱月言今众净　　愿说第九地行道

　　尔时金刚藏菩萨。告解脱月菩萨言。佛子若是菩萨以从如是无量功德智筹量慧。复于上上寂灭解脱精勤思慕。复更思察上上究竟智慧。趣入如来秘密之门。如理选择不可思议智大我性。净治选择诸陀罗尼三摩地门。善能引发方广神通。善能遍览世界差别。莹饰如来力无所畏不共佛法。无映夺性。于随诸佛转妙法轮入雄特性。不舍所得大悲加持。证入菩萨第九智地。菩萨安住于此地中。如实了知诸善不善无记法行。有漏无漏法行。世间出世间法行。可思议不可思议法行。决定不决定法行。声闻独觉法行。菩萨行法行如来地法行。有为法行无为法行。皆如实知。彼以如是随智行慧。如实了知诸有情心近稠林行。烦恼近稠林行。业近稠林行。根近稠林行。胜解近稠林行。种性近稠林行。意乐随眠近稠林行。受生近稠林行。习气相续近稠林行。三聚安立近稠林行。皆如实知。于是菩萨如实了知诸有情心种种之性。谓心杂性。心相速转坏不坏性。心无质性。心无边际于一切处皆充足性。心本净性。心有杂染无杂染性。心缚解性。心幻起性。心随诸趣现前住性。乃至无量百千种种心差别性。皆如实知。
　　又此菩萨了知烦恼远随行性。于加行无边性。皆悉俱生不相离性。随眠与缠一处住性。与心相应不相应性。受生相续随趣住性。于三界中差别之性。渴爱无明及见箭镞是意罪性。三业因缘不断绝性。略说乃至八万四千。诸烦恼行差别之性。皆如实知。
　　又此菩萨了知诸业善不善无记性。有表无表性。与心共生不相离性。自相因坏积集不失果相续性。有报无报性。黑业白业黑白俱业。不黑不白业受差别性。业田无量性。圣凡有情业差别性。现法生起后所受性。于乘非乘定不定性。乃至无量百千种种业差别性。皆如实知。
　　又此菩萨了知诸根软中胜性。前际后际有差别无差别性。上中下性。与烦恼共生不相离性。于乘非乘定不定性。已成熟未成熟性。根网随转速坏取相性。由根增上无能摧坏性。有退无退根差别性。久远随行共生异性。略要言之。乃至无量百千根差别性。皆如实知。
　　又此菩萨了知胜解软中胜性。前际后际有差别无差别性。上中下性。与烦恼共不相离性。于乘非乘定不定性。知已成熟未成熟性。根网随转速坏取相性。由胜解增上无能摧坏性。有退无退胜解差别性。久远随行共生异性。略要言之。乃至无量百千种种胜解差别皆如实知。
　　又此菩萨了知种性软中胜性。前际后际有差别无差别性。上中下性。与烦恼共生不相离性。于乘非乘定不定性。知已成熟未成熟性。根网随转速坏取相性。由种性增上无能摧坏性。有退无退种性。差别性。久远随行共生异性。略要言之。乃至无量百千种种种性差别皆如实知。
　　又此菩萨了知意乐软中胜性。前际后际有差别无差别性。上中下性。与烦恼共生不相离性。于乘非乘定不定性。知已成熟未成熟性。根网随转速坏取相性。由意乐增上无能摧坏性。有退无退意乐差别性。久远随行共生异性。略要言之。乃至无量百千种种意乐差别皆如实知。
　　又此菩萨了知随眠与意乐共生与心共生性。与心相应及不相应不相离性。久远随行性。无始世来未曾吐性。以诸静虑解脱等持等至神通难摧伏性。能系缚三界受生相续性。从无始世心缚现行性。处门集了别性。得对治事实性。他处和会不和会性。唯以圣道能吐出性。皆如实知。
　　又此菩萨了知受生种种异性随业受生性。地狱傍生鬼阿素洛人天安立性。有色无色受生性。有想无想受生性。诸业为田渴爱所润无明闇覆识为种子生后有芽性。名色俱生不相离性。于有愚痴渴爱希求续受生性。欲爱欲生有情欣乐无始终性。执受三界相牵出性。皆如实知。
　　又此菩萨了知习气行不行性。随趣相续处熏习性。随有情行所熏习性。随业烦恼惯薰习性。随善不善无记法惯熏习性。熏随后有行熏习性。随次第熏习性。远随行惑不断不灭所熏习性。实事体熏习性。见闻亲近声闻独觉菩萨如来熏习之性。皆如实知。
　　又此菩萨如实了知诸有情聚正定邪定俱不定性。由正见故堕正定性。由邪见故堕邪定性。此二俱离堕不定性。于五无间随造一故堕邪定性。由修五根堕正定性。此二俱离堕不定性。由习八邪堕邪定性。由修八正堕正定性。更无所作此二俱离堕不定性。悭嫉无悲现行不息堕邪定性。诲示无上圣道修习堕正定性。此二俱离堕不定性。如是一切皆如实知。
　　佛子菩萨随顺如是智已。名住菩萨善慧地中。彼住菩萨善慧地时。如是了知一切有情诸行差别。如应授彼解脱方便。善能了知有情成熟有情调伏。善能演说声闻乘法。独觉乘法菩萨乘法。了知演说如来地法。此菩萨知如是已。为令有情得如性故演说妙法。随其有情意乐差别随眠差别。随根差别随胜解差别所行境。分别种种现行惯习一切行处智随行故。随顺种性稠林行故。随顺烦恼业受生习气永止息故。随聚安立而随行故。随乘胜解得解脱故。而为说法。佛子菩萨住此善慧地时。作大法师常能守护如来法藏。于是菩萨具法师行。以无量智随行善巧。以诸菩萨四无碍解所引音词。而演说法。于此菩萨圆满无杂四无碍解。恒常随转何等为四。所谓法无碍解义无碍解。词无碍解辩说无碍解。以法无碍解。了知一切诸法自相。以义无碍解。了知一切诸法差别。以词无碍解。善能无杂演说诸法。以辩说无碍解。能知诸法次第相续无间断性。
　　复次以法无碍解。能知诸法无性之体。以义无碍解。如实了知诸法生灭。以词无碍解。能随一切法假安立。能无间断演说正法。以辩说无碍解。不坏诸法如所施设。而能演说无边法要。
　　复次以法无碍解。了知现在诸法差别。以义无碍解。如应了知过去未来诸法差别。以词无碍解。于去来今无杂说法。以辩说无碍解。于一一世能以无边法明说法。
　　复次以法无碍解知法差别。以义无碍解知义差别。以词无碍解随诸言音演说正法。以辩说无碍解随意乐智演说法要。
　　复次以法无碍解。依现法智了知差别无杂善巧。以义无碍解。依于比智了知诸法如是性安。以词无碍解依世俗智显示解释。以辩说无碍解。依胜义智善能说法。
　　复次以法无碍解。知一理趣无毁坏性。以义无碍解。随行趣入蕴界处谛缘起善巧。以词无碍解。依诸世间易可解了。美妙音词文句演说。以辩说无碍解。复依展转无边慧明。如理解释。
　　复次以法无碍解。了知一乘入门差别。以义无碍解。知善分别诸乘差别。以词无碍解。善能无杂演说诸乘。以辩说无碍解。一一各以无边法明解释。
　　复次以法无碍解。能入一切诸菩萨行智行法行。随智而行。以义无碍解。入释十地安立差别。以词无碍解。随应无杂演说授与诸地之道。以辩说无碍解。一一智地能以无边行相解释。
　　复次以法无碍解。知一切佛一刹那顷成正等觉。以义无碍解知种种时事相差别。以词无碍解。如所正觉分别解释而演说法。以辩说无碍解。一一法句无量劫中释无穷尽复次以法无碍解。知诸佛语力无所畏。不共佛法大慈大悲。辩才加行转大法轮。一切智智随顺之行。以义无碍解。了知如来随诸有情。八万四千行类差别。随其意乐随根胜解所演音词。以词无碍解。为诸有情随行差别。以佛音词演说正法。以辩说无碍解。随如来智清净行轮胜解说法。佛子菩萨安住第九善慧地已。成就如是无碍解智。得佛法藏作大法师。得具义陀罗尼。具法陀罗尼。具引发智陀罗尼。具光照陀罗尼。具善慧陀罗尼。具众财陀罗尼。具威德陀罗尼。具无碍门陀罗尼。具无边际陀罗尼。具种种义陀罗尼。获如是等圆满百万阿僧企耶诸陀罗尼。仍以百万阿僧企耶。音支善巧及以若干。无量辩才剖析之门为他说法。而此菩萨以依如是无量百千阿僧企耶陀罗尼门。无量佛所听闻妙法。闻已不忘。而所闻法。能以无量差别演说。于一佛前。悉以百万阿僧企耶陀罗尼门领受正法。如一佛前。无量佛所亦复如是。然此菩萨以一念顷。于佛世尊正等觉前。所领无量妙法明门。彼得多闻闻持声闻。于百千劫不能领受。即此菩萨成就如是诸陀罗尼。得辩才已坐于法座。遍满三千大千世界。随其有情意乐差别。而为说法。彼之法座最为殊胜。唯除诸佛及受灌顶上地菩萨。其余菩萨威德光明。无能与比。而此菩萨处于法座随自乐故。以一音词演说妙法。能令大众皆得解了。或随自欲。以种种言词音支剖析。今诸大众皆得开悟。或随自欲放大光明。从此演出无量法门。或随自欲。从其身上一一毛孔皆演法音。或随自欲。于此三千大千世界。所现色像从此一切悉能演出妙法言音。或随自欲。以一音词。周遍显了一切法音。或随自欲。加持一切所有音词。皆能令作微妙法音。或随自欲。以从一切世界所属歌咏乐声皆演法音。或随自欲。从一字音演出一切法差别音。或随自欲。于不可说无量世界地水火风。四大聚中所有微尘。令一一尘皆悉演出不可说法门。假使千界所系有情咸至其前。于一刹那瞬息须臾。一一皆以无量言音而兴问难。一一问难各各不同。而此菩萨于一念顷。彼诸言音随句随文悉能领受。仍以一音普为解释。令随意乐各得欢喜。假使二千或三千界。或至不可说三千大千世界所系一切有情。一刹那间一一各以无量言音而兴问难一一问难各各不同。菩萨于一念顷悉能领受。亦以一音普为解释。令随意乐各得欢喜。乃至遍满不可说不可说世界。随其有情意乐根解。演说妙法。得法讲论求佛加持。能转法轮广作佛事。普为有情作所依怙。
　　复次而此菩萨。更为受持如是法明发此愿言。假使于一毛端之处。有不可说诸世界中微尘数佛。各于若干众会说法。一一如来亦为若干有情随心差别说法。各随一一有情意乐。授与若干无量法门。如一如来众会之中。一切如来众会亦尔。如一毛端处。一切法界中悉亦如是。我等于中应发如是无量念力。如于一切诸如来所。一切法明悉能领受。菩萨住此善慧地中。昼夜转更无余作意。入佛境界亲近如来。逮得甚深菩萨解脱。而此菩萨随如是智。常在定中现见诸佛未曾暂舍。一一劫中见无量佛无量百佛。无量千佛无量百千佛。无量百千那庾多佛。无量俱胝佛无量百俱胝佛。无量千俱胝佛无量百千俱胝佛。乃至无量百千俱胝那庾多佛。常以微妙供养之具供养承事。于诸佛所种种启问。得法总持复能演说。于是菩萨此诸善根。转更明净不可映夺。佛子譬如善巧金师以所炼金。作庄严具善莹终毕。转轮圣王以严其首。或置颈下。其余一切诸粟散王。及四洲内一切臣民。庄严之具无与等者。佛子菩萨住此善慧地中。此诸善根亦复如是。此以一切声闻独觉。并住下地一切菩萨所不能及。又此菩萨善根光明。悉能照曜有情烦恼心等稠林。从此回转。佛子譬如二千界主大梵天王。身出光明二千界中。稠林幽邃悉能照曜。菩萨住此善慧地时。善根光明亦复如是。照曜有情心及烦恼稠林等已。从此回转。彼于十种波罗蜜多。力到彼岸而为增上。余到彼岸随力随分。非不修行。佛子是名略说菩萨第九善慧智地。若广说者于无量劫说不能尽。此地菩萨。受生多作大梵天王。具大威势王二千界。最为殊胜无所映蔽。善见利益得大自在。能为有情演说声闻独觉菩萨到彼岸行有。情意乐问答之处无能屈者。诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意不共佛法作意。乃至不离一切行相胜妙相应一切智智作意。常作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进于一刹那瞬息须臾。得满百万阿僧企耶佛刹微尘数诸三摩地。能见百万阿僧企耶佛刹微尘数佛。彼佛加持皆能解了。能动百万阿僧企耶佛刹微尘数世界。能往百万阿僧企耶佛刹微尘数诸佛国土。能照百万阿僧企耶佛刹微尘数世界。成熟百万阿僧企耶佛刹微尘数有情。住寿百万阿僧企耶佛刹微尘数劫。于前后际各入百万阿僧企耶佛刹微尘数劫。思择百万阿僧企耶佛刹微尘数法门。示现百万阿僧企耶佛刹微尘数身。身身皆能示现百万阿僧企耶佛刹微尘数等菩萨。眷属围绕。从此以上是诸菩萨。有愿力者由胜愿故。所有游戏。或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨。欲重宣此义而说颂言。
　　于前无量甚深智　　不乐趣求胜解脱
　　观佛智入佛秘密　　选择妙智不思议
　　净治总持等持门　　获大神通入众刹
　　修力无畏不共法　　顺大悲入第九地
　　菩萨住斯善慧地　　了善不善及无记
　　有漏无漏世出世　　思不思议悉善知
　　若法决定不决定　　三乘所行及佛地
　　有为无为行差别　　如是而知入世间
　　即能解了有情心　　烦恼业报及胜解
　　种性意乐并随眠　　受生习气聚稠林
　　知心种种速转性　　无质无边等众相
　　烦恼无边互相生　　眠缠共处续诸趣
　　业性种种各差别　　因坏果集皆了知
　　诸根种种下中上　　前后际等无量别
　　胜解种性及意乐　　皆亦如是靡不知
　　随眠常惑有情见　　无始稠林未除剪
　　与意乐俱心并生　　常相羁系不断绝
　　但唯妄想无实体　　不离于心无处所
　　虽修定等犹难遣　　唯金刚道方能灭
　　六趣受生各差别　　业田爱润无明覆
　　识为种子名色芽　　三界无始恒相续
　　集趣行业烦恼习　　渐次复生不离惑
　　群生悉在三聚中　　或溺于见或行道
　　此地菩萨善观察　　随其意乐及根解
　　悉以无碍妙辩才　　如应差别为说法
　　处于法座如师子　　亦如牛王宝山王
　　又如龙王布密云　　霔大甘雨充巨海
　　善知法相及奥义　　随顺言词能辩说
　　总持百万阿僧祇　　譬如大海受众雨
　　总持等持皆清净　　能于一念见多佛
　　一一佛所皆闻法　　复以妙音而演畅
　　随欲三千大千界　　教化一切诸群生
　　如云广布无不及　　随其根欲悉令喜
　　十方无量诸有情　　咸来亲近会中坐
　　一念随心各问难　　一音普对悉充足
　　毛端佛众无有数　　有情意乐亦无穷
　　悉应其心与法门　　一切法界皆如是
　　菩萨勤加精进力　　复获功德转增胜
　　闻持字所诸法门　　如地能持一切种
　　住此绍法太子位　　随机诲诱无厌倦
　　日夜见佛未曾舍　　入深寂灭智解脱
　　供养诸佛善益明　　如王顶上妙金饰
　　复使有情灭烦恼　　譬如梵王光普照
　　住此多作大梵王　　以三乘法化有情
　　所行善业普饶益　　乃至当成一切智
　　一念能入于百万　　阿僧祇刹尘数定
　　见佛等事亦复然　　愿力所作犹过是
　　此是第九善慧地　　大智菩萨所行处
　　甚深微妙难可见　　我为佛子已略说


　　菩萨善慧地
第九竟

　　　　佛说十地经卷第七



　　　　佛说十地经卷第八

　　　　大唐于阗三藏沙门尸罗达摩于北庭龙兴寺译

　　菩萨法云地第十之一

　　净居天众那庾多　　闻此地中之胜行
　　空中踊跃心欢喜　　悉共虔诚供养佛
　　不可思议菩萨众　　亦在空中大欢喜
　　俱燃最上悦意香　　普熏众会令清净
　　自在天王与天众　　无量亿数在虚空
　　普散天衣供养佛　　百千万种缤纷下
　　天诸婇女无有量　　靡不欢喜供养佛
　　各奏种种妙乐音　　悉以此言而赞叹
　　如来安坐一刹土　　一切世界悉现身
　　身相端严无量亿　　法界广大悉充满
　　于一毛孔放光明　　普灭世间烦恼闇
　　国土微尘可知数　　此光明数不可识
　　或现如来具众相　　转于无上正法轮
　　或现游行诸佛刹　　或现寂然安不动
　　或现住于喜足宫　　或现下生入母胎
　　或示住胎或出胎　　悉令无量国中见
　　或现出家修圣道　　或现道场成正觉
　　或现说法或涅槃　　普使十方无不睹
　　譬如幻师知幻术　　在于大众多所作
　　如来智慧亦复然　　于世间中普现身
　　佛住甚深真法性　　寂灭无相同虚空
　　而于第一实义中　　示现种种所行事
　　所住利益有情事　　皆依法性而得有
　　相与无相无差别　　入于究竟皆无相
　　若有欲证如来智　　应离一切妄分别
　　有无通达皆平等　　疾作人天大导师
　　无量无边天女众　　种种言音称赞已
　　身心寂静共安乐　　瞻仰如来默然住
　　即时菩萨解脱月　　知诸众会咸寂静
　　白金刚藏而请言　　大无畏者真佛子
　　从第九地入第十　　所有功德诸行相
　　及以神通变化事　　愿为慧者今宣说

　　尔时金刚藏菩萨。告解脱月菩萨言。佛子若是菩萨以于如是无量所知能观察慧。乃至菩萨第九地终。善选决择善备白法。善集无边资粮之集。已善摄受广大福智。已证无量大慈大悲。了知世界剖析差别。已入有情界稠林行。以想作意顺入佛境。缘力无畏不共佛法。名为已至于一切种。一切智智受灌顶地。佛子即此菩萨。已能随顺如是智行。预于菩萨灌顶位者。得名无垢大三摩地而现在前。名法界剖析差别三摩地。名庄严菩提道场三摩地。名一切种光华三摩地。名海藏庄严三摩地。名海印三摩地。名虚空界广大三摩地。名选择一切法自性三摩地。名随一切有情心行三摩地。名现在一切诸佛现。前住三摩地而现在前。然此菩萨如是。上首百万阿僧企耶诸三摩地皆现在前。菩萨于此诸三摩地出入自在。于三摩地得善巧已。乃至现受一切等持所作事业。而此菩萨乃至百万阿僧企耶三摩地。后名一切智智殊胜。灌顶大三摩地而现在前。此三摩地才现前时。有大宝王莲花出现。其花量等百万三千大千世界以众妙宝间错庄严。超过一切世间境界。出世善根之所生起。如幻自性。境界所成。依善成立法界影现。非诸天处之所能有。摩诃吠琉璃摩尼宝为茎。无比旃檀王。以为其台。码瑙为须。阎浮檀金为叶。无量光明以众名花之所晃耀。一切妙宝厕填其藏。以无边际宝网弥覆。以满百万三千大千世界微尘数莲花而为眷属。尔时菩萨身相姝妙。与其莲花正等相称。即此菩萨一切智智。殊胜灌顶大三摩地现在前故。示坐宝王莲花座上。菩萨适坐于此座已。其大宝王莲花妙座。所有若干莲花眷属亦有尔所菩萨眷属来坐其上。周匝围绕此大菩萨。恭敬瞻仰大菩萨身。一一菩萨各得百万诸三摩地。是大菩萨并其眷属。一切菩萨适入定时。一切世界咸大震动。一切恶趣皆悉休息。光明遍照一切法界。一切世界周遍严净。诸佛刹中所有言音此皆得闻。所有一切同行菩萨靡不来集。一切世间人天音乐同时发声。一切有情悉得安乐。一切诸佛正等觉前。不可思议供养承事同时而转。十方一切诸佛众会。皆有证知。所以者何。佛子菩萨适坐此大宝王莲花座已。从两足下放百万阿僧企耶。光明普照十方。下至无间大捺洛迦除灭其苦。从两膝轮放百万阿僧企耶光明。普照十方诸傍生趣除灭其苦。从脐轮中放百万阿僧企耶光明。普照十方诸琰魔界除灭其苦。从左右放百万阿僧企耶光明。普照十方一切人身除灭其苦。从两手掌放百万阿僧企耶光明。普照十方一切诸天及阿素洛所居宫殿。从两肩上放百万阿僧企耶光明。普照十方诸声闻众。从其项背放百万阿僧企耶光明。普照十方诸独觉身。从其面门放百万阿僧企耶光明。普照十方从初发心乃至九地一切菩萨。从白毫相放百万阿僧企耶光明。于十方界隐蔽一切诸魔宫殿。并照十方得灌顶位诸大菩萨照已而住。从其顶上放满百万阿僧企耶三千大千世界微尘数光明。普照十方一切诸佛道场众会。右绕十种诸世间已。住虚空中成就广大光明网轮。于诸佛前转大供养名炽然光耀。从初发心乃至九地。所转无量诸佛供养。而比于此百倍不及一。千倍百千倍。俱胝倍百俱胝倍。千俱胝倍百千俱胝倍。百千俱胝那庾多倍不及其一。算计譬喻乃至邬波尼杀昙分所不能及。从其广大光明网轮。雨众妙香烧香涂香末香花鬘。衣服幢幡宝盖宝璎。摩尼宝等庄严之具。犹如大云降注大雨。此诸一切超过其余世间所有。皆从出世增上善根力所生起。普及十方一一如来众会之前以为供养一切诸佛。若诸有情觉知如是大供养者。此等一切皆于无上正等菩提得不退转。是诸光明已转如是供养事毕。已照一切如来众会。已遍右绕十种世间。从诸如来足下而入。尔时诸佛及诸菩萨。寻即了知于某世界。某大菩萨成就如是广大正行到灌顶位。佛子是时十方无量无边。乃至九地诸菩萨众皆来围绕。设大供养一切瞻仰。此菩萨时各获百万诸三摩地。当尔之时十方所有。已受灌顶诸大菩萨。彼悉皆于金刚庄严臆德相中。出一大光明名能摧伏一切魔怨。百万阿僧企耶光明以为眷属。普照十方现于无量神通变化。作是事已。入此菩萨金刚庄严臆德相中。其光入已。令此菩萨智慧威势增长。比前过百千倍。佛子尔时十方一切诸佛如来应供正遍等觉。皆从眉间白毫相中。出大光明。名具一切智性神通。无数光明以为眷属。其光普照十方无余一切世界。右绕十种一切世间。显示如来广大游戏开悟无量百千俱胝那庾多诸菩萨众。一切佛刹六种震动。止息一切诸险恶趣死生轮转。隐蔽一切诸魔宫殿。普示一切如来成道正觉之座。显示一切诸佛众会。庄严威德普遍照曜。极于法界尽虚空性诸世界已。时大光明。还来至此一切菩萨众会之上。周匝围绕。显示广大庄严事毕。从大菩萨顶上而入。其眷属光明亦各入彼诸来会坐菩萨顶上。光入之时彼诸菩萨各得百万先所未得诸三摩地。是诸光明俱时入此菩萨顶已。则得名为于佛境界已受灌顶。若满十力则堕正遍等正觉数。佛子譬如转轮圣王太子。正后所生具足王相。其转轮王。令此太子坐白象宝妙金之座。张大网幔建大幢幡。华盖衣服然香散花。末香花鬘奏诸音乐。令取四洲四大海水置金瓶内。转轮圣王手自执瓶灌太子顶。才灌顶已。则堕灌顶刹利王数。若转具足十善业道。而乃得名转轮圣王。佛子菩萨亦复如是。才从诸佛得灌顶已。名为已受智水灌顶。若满十力则堕正遍等正觉数。佛子是名菩萨大乘灌顶。为此灌顶菩萨发起无量百千难行之行。菩萨如是受灌顶已。增长无量智慧功德。名为安住法云地中。
　　佛子菩萨住此法云地时。知欲界集色界集无色界集。有情界集识界集有为界集无为界集。虚空界集法界集涅槃界集。皆如实知。了知见行烦恼之集。世界成坏集声闻行集。独觉行集。菩萨行集。佛力无畏不共佛法色身法身集。以一切种一切智智集。示成正觉转大法轮入灭度集。入一切法分别显了集。举要言之。以一切种一切智智集。皆如实知。又此菩萨以依如是随智行慧。渐更了知有情变化。业烦恼变化见行变化。世界变化法界变化。声闻变化独觉变化。菩萨变化如来变化。于诸一切变化差别无分别性。皆如实知。
　　又此菩萨知佛加持法加持。僧加持业加持。烦恼加持。时分加持。愿加持供养加持。正行加持劫加持智加持。皆如实知。
　　又此菩萨了知诸佛正等觉者入微细智。所谓或入行微细智。或入降下受生微细智。或入生微细智。或入游戏微细智。或入出家微细智。或入成正觉微细智。或入转法轮微细智。或入加持筹量微细智。或入涅槃微细智。或入法住微细智。此之一切皆如实知又此菩萨了知佛正等觉者。所有一切秘密之处。所谓或身秘密。或语秘密或心秘密。或时非时筹量秘密。或授菩萨记别秘密。或摄摧伏有情秘密。或乘种种差别秘密。或有情根行差别秘密。或入诸业作用秘密。或行成道觉悟自性秘密此之一切皆如实知又此菩萨了知诸佛所有一切趣入劫智。所谓或时一劫入无数劫。或无数劫入于一劫。或有数劫入无数劫。或无数劫入有数劫。或刹那入劫。劫入刹那。或劫入非劫。非劫入劫。或有佛劫入无佛劫。无佛之劫入有佛劫。或入无佛刹或入有佛刹。或过去劫入未来现在。现在劫入过去未来。未来劫入过去现在。或长劫入短劫。短劫入长劫。或短劫入非短劫。非短劫入短劫。一切劫中入相所作。此之一切皆如实知。
　　又此菩萨了知诸佛正等觉者所有入智。所谓或入愚道智。或入微尘智。或入刹土身正觉智。或入有情身心正觉智。或入一切处随顺正觉智。或入示现乱行智。或入示现顺行智。或入示现逆行智。或入示现思议不思议世间可了不可了行智。或入示现声闻所知独觉所知菩萨所知如来所知行智。此之一切皆如实知。佛子诸佛如来智广无量。于此地中菩萨入智亦无有量。
　　佛子复次菩萨如是随顺此地之行。逮得菩萨不可思议解脱。无障碍解脱。清净决择解脱。普门显发解脱。如来藏解脱随顺无碍轮解脱。随三世行解脱。法界藏解脱。解脱轮光耀解脱。无余境界解脱。佛子菩萨安住于此第十法云地中。此十解脱而为上首。逮得无量无数百千诸解脱门。如是逮得乃至无量无数百千诸三摩地。无量无数百千陀罗尼。逮得无量无数百千神通引发。
　　佛子此菩萨成就如是随智行慧。随顺无量善巧念力。十方无量诸佛如来。所有无量大法光明。大法照耀大法之云。此一刹那瞬息须臾。皆能堪任咸能领纳。悉能摄受普能任持。佛子譬如娑伽罗云注大水聚。此除大海余地方所不能堪任领纳。不能摄受不能任持。诸佛所有入佛秘藏。所谓大法光明大照曜大法之云。此诸有情诸声闻众一切独觉。并从初地至第九地。一切菩萨不能堪任不能领纳。不能摄受不能任持亦复如是。菩萨住此法云地中。此之一切皆能堪任咸能领纳。悉能摄受普能任持。佛子譬如大海一大龙王所注大雨。皆能堪任皆能领纳。悉能摄受普能任持。若二若三乃至无量。诸大龙王同一刹那瞬息须臾。所注大雨。皆能堪任咸能领纳。悉能摄受普能任持。所以者何。大海无量纵广宽故。佛子菩萨住此法云地中。亦复如是。于一佛前无量法明法照法云。刹那瞬息须臾皆能堪任领纳摄受任持。若二若三乃至无量诸如来前。无量法明法照法云。刹那瞬息须臾皆能堪任领纳摄受任持。是故此地名为法云。
　　解脱月菩萨言。唯佛子岂能算数此地菩萨。于刹那顷瞬息须臾。能几佛所。堪任领纳摄受任持大法光明大法照曜大法云耶。金刚藏菩萨言。佛子不可以算数宣说此事。此地菩萨能于若干诸如来所。于刹那顷瞬息须臾。堪能领纳摄受任持大法光。明大法照曜大法之云。然为仁者当说譬喻。佛子譬如十方百万俱胝那庾多不可说佛刹微尘等诸世界中所有无余诸有情界。其中设有随一有情。已得最上闻持总持为佛侍者。声闻众中多闻上首。犹如金刚莲花上佛如来应供正等觉所大胜苾刍。此一有情。设得成就如是多闻善巧力持。如一有情。于彼无余诸世界中一切有情。设亦成就如是多闻陀罗尼力。然一有情所受之法余不重受。佛子于意云何。彼诸有情多闻善巧宁无量不。解脱月菩萨言。佛子彼诸有情多闻善巧甚多无量。金刚藏菩萨言。佛子今当告汝令得解了。菩萨安住于法云地。于一佛所一刹那顷。所任所领所摄所持。名三世法界藏大法光明法照法云。比此大法光明照云任持善巧。于前尔所世界有情多闻善巧。百倍不及一。千倍百千倍俱胝倍百俱胝倍千俱胝倍百千俱胝倍百千俱胝那庾多倍不及其一。算计譬喻乃至邬波尼杀昙倍所不能及。如一佛所。如是十方如前所说诸世界中。所有若干微尘之数。尔所如来正等觉所。复过此数无量无边。诸如来所所有三世法界藏大法光明法照法云。此等皆能一刹那顷瞬息须臾堪任领纳摄受任持。是故此地名为法云。
　　复次佛子菩萨安住法云地已。从此愿力起大悲云震大法雷。神通无畏电光晖昱。大光明风迅转遐布。以大福智厚雾弥覆。现种种身叆叇旋还。发大法吼骇蹙魔军。于一刹那瞬息须臾普遍十方。于前所说诸世界中微尘数等。复过此数。普覆无量百千俱胝那庾多世界。澍大无比甘露法雨。殄息有情无知所起众惑尘焰。令随意乐善根稼穑增长成熟。是故此地名为法云。
　　复次佛子菩萨住此法云地中。于一世界处睹史多天宫为首。降下入胎住生出家成道。受请转大法轮归大涅槃。随所应度有情意乐。示现种种一切佛事。若二若三乃至如上诸世界中。所有微尘复过此数。无量百千俱胝那庾多。诸世界中处睹史多天宫为首。乃至示入大般涅槃。随所应度有情意乐。示现种种一切佛事。菩萨如是得智自在极善决择。大智神通随自心欲。能以狭小世界示现宽广。宽广世界示现狭小。复随心欲杂染世界示为清净。清净世界示为杂染。如是广大无量粗细。乱住正住覆仰住等。一切世界自在力故。皆能引发彼彼示现。或此菩萨随其心欲。于一尘中置一世界。周遍乃至轮围山际。微尘不增世界不减。然彼作用悉令显现。或复于一微尘之中。置二置三四五乃至不可说世界。一一世界皆悉周备。各各乃至轮围山际。而彼微尘体相如本。于中世界悉得明现。或随心欲于一世界中示二世界庄严之事。乃至示现于不可说世界庄严。或随心欲能以一世界庄严之事示二世界中。乃至示现于不可说诸世界中。复随乐欲乃至于不可说诸世界中所有有情。此之一切悉能示现。于一世界而于有情无所逼恼。复随乐欲一世界中。所有若干诸有情界此之示现。于不可说诸世界中。而于有情无所逼恼。复随意欲于一毛道。示现一佛境界庄严。乃至示现于不可说一切诸佛境界庄严。复随心欲于一刹那瞬息须臾。化不可说诸世界中微尘数身。于一一身示现若干微尘数手。以此诸手殷勤供养十方诸佛。以一一手各持殑伽沙数花奁。以散诸佛香箧花鬘。涂香末香衣服宝盖。幢幡一切诸庄严具。皆亦如是于一一身。复示尔所微尘数头。一一头中加持尔所微尘数舌。以此诸舌称赞十方诸佛功德。复于一一心念之间遍历十方。于心念顷普遍十方。示成正觉乃至涅槃。加持国土庄严之事。于三世中示无量身。或于自身示有无量诸佛世尊。无量无边佛刹庄严。于自身中能示一切世界成坏。从一毛孔随欲引出一切风轮。而于有情无所恼害。复随心欲无边世界示一大海。此海水中现大莲花。其光严饰遍满无量无边世界。于中示现大菩提树庄严之事。乃至示成以一切种胜妙相应一切智性。或于自身现十方界一切光明摩尼宝珠日月星宿云电等光。靡不皆现。以口嘘气能动十方无量世界。而不令彼有情惊怖。复现十方风灾火灾及以水灾。随意随欲悉能加持。一切有情色身严好。或自身中示现佛身。或佛身中示现自身。或佛身中现已刹土。或已刹土示现佛身。佛子菩萨安住法云地已。能现如是及余无量百千俱胝那庾多数神变游戏。

　　　　佛说十地经卷第八



　　　　佛说十地经卷第九

　　　　大唐于阗三藏沙门尸罗达摩于北庭龙兴寺译

　　菩萨法云地之余

　　尔时会中。一类菩萨天龙药叉健达缚阿素洛竭路茶紧捺洛牟呼洛伽。释梵护世摩醯首罗净居天众。各起是念。若时菩萨神通行相智力境界。如是无量佛复云何。尔时解脱月菩萨。知诸众会心所念已。白金刚藏菩萨言。佛子今此大众。闻其菩萨神通智力堕在疑网。善哉仁者为断彼疑。当少示现菩萨神变庄严之事。尔时金刚藏菩萨。即入示现一切佛刹体性菩萨三摩地。时金刚藏菩提萨埵。入此示现一切佛刹体性菩萨三摩地已。时彼一切天龙药叉健达缚阿素洛释梵护世摩醯首罗净居天众。皆见自身在金刚藏菩萨身内。于中复见成佛刹土。于其刹中所有种种行相庄严。彼经满足俱胝大劫说不能尽。又即于中见菩提树。其身周围量等百万三千世界。枝条棽俪高广无量。垂荫圆满俱胝三千大千世界。称树形量有师子座。其上见佛号一切神通慧王如来。坐在树下菩提道场。如是于中所现种种妙庄严事。设使圆满俱胝大劫说不能尽。时金刚藏菩提萨埵。示现如是大神变已。还令一切菩萨众会。一切天龙药叉健达缚阿素洛揭路茶紧捺洛牟呼洛伽。释梵护世摩醯首罗净居天众。各在本处。时诸大众生未曾有希奇之想默然而住。向金刚藏菩提萨埵。一心瞻仰。
　　尔时解脱月菩萨白金刚藏菩萨言。佛子甚奇希有。此三摩地具足尔所威力庄严。佛子此三摩地名为何等。金刚藏菩萨言。此三摩地名为示现一切佛刹体性。解脱月菩萨问言。佛子此三摩地所行境界庄严云何。金刚藏菩萨答言佛子菩萨修此三摩地故。能示身中如上所见。殑伽沙数世界微尘等诸佛刹土。复过此数示现身中如上所见无量刹土。佛子菩萨住此法云地中。获如是等无量百千诸三摩地。由是义故。余诸菩萨乃至已得法太子位。安住菩萨善慧地者。不能测知此地菩萨身或身业。语或语业意或意业。神通自在观察三世。诸三摩地所行随入智慧境界。游戏一切诸解脱门。不能测知诸变化业。或加持业或威力业。略要言之乃至已得法太子位已。住菩萨善慧地中。诸菩萨众不能测知此地菩萨乃至举足下足之业。佛子此菩萨法云地如是无量。但以略说若广说者。假使百千阿僧企耶劫中演说亦不能尽。解脱月菩萨言。佛子若于此中菩萨正行境界加持如是无量。如来所行境界证入其复云何。金刚藏菩萨言。佛子譬如有人于四洲界。取一砂砾或二或三。大如枣核而作是言。为于无边诸世界中地界土多。为此多耶。我观汝问亦复如是。如来应供正遍等觉。无量智者无比法性。云何汝今以与诸菩萨法性比量。然善男子如从四洲世界地分所取砂砾。此谓极少余诚无量。佛子即此菩萨法云智地亦复如是。设于无量劫中演说。但能说其一分之义。况如来地。佛子我今告汝令汝解了。如来世尊坐在我前为我作证。佛子假使十方于一一方。各有无边世界微尘诸佛刹土。一一刹土得如是地菩萨。充满如甘蔗竹稻麻丛林。彼诸菩萨无量劫中。所引菩萨正行智慧。此比如来境界。百分不及一。千分百千分俱胝之分。百俱胝分千俱胝分百千俱胝分百千俱胝那庾多分不及其一。算数计喻乃至邬波尼杀昙分亦不能及。佛子菩萨随顺如是智行。不异如来身语意业。不舍菩萨三摩地力。而见诸佛承事供养。一一劫中。以一切种上妙供具。如应供养无量诸佛。而能具受诸佛如来加持显发转更增胜。于法界中所有问难善为解释。无量百劫无量千劫。无量百千劫无量百千那庾多劫。无量俱胝劫无量百俱胝劫。无量千俱胝劫无量百千俱胝劫。无量百千俱胝那庾多劫。无能屈者。佛子譬如善巧金师。以天真金作大严饰。大摩尼宝钿厕其间。自在天王以严其首或系其颈。其余天人庄饰严具所不能及。佛子菩萨住此法云地中亦复如是。此之智行不可映夺。一切有情一切声闻及诸独觉。始从初地乃至九地。一切菩萨所有智行皆不能及。此地菩萨智慧光明。能令有情乃至入于一切智智。而以一切余智光明不可映夺。佛子如大自在天王。光明超过一切受生之处。能令有情身心悦豫。佛子菩萨安住于此第十法云地者。智慧光明亦复如是。一切声闻及诸独觉。始从初地乃至安住第九地中。一切菩萨智慧光明所不能及。能令有情乃至住于一切智智法性之中。佛子菩萨如是已能随顺智慧而行。诸佛世尊。复更为说通三世智法界差别智。遍满一切诸世界智。照一切世界加持之智。遍知一切诸有情类刹土法智。举要言之。乃至为说一切智智。彼于十种波罗蜜多。智到彼岸最为增上。余到彼岸非不修行随力随分。佛子是名略说菩萨第十法云地。若广说者。假使无量阿僧祇劫不可穷尽。菩萨住此受生多作大自在天王。于法自在能授有情声闻独觉一切菩萨到彼岸行。法界差别问答之中无能屈者。诸所作业或以布施或以爱语。或以利行或以同事。此等一切悉皆不离佛作意僧作意。僧伽作意菩萨作意。菩萨行作意到彼岸作意。诸地作意。佛力作意。无所畏作意佛不共法作意。乃至不离以一切种胜妙相应一切智智作意。常作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进于一刹那瞬息须臾。得入百万俱胝那庾多不可说佛刹微尘等诸三摩地。能见百万俱胝那庾多不可说佛刹微尘等诸佛。彼佛加持皆能解了。能动百万俱胝那庾多不可说佛刹微尘等世界。能往百万俱胝那庾多不可说佛刹微尘等诸佛国土。能照百万俱胝那庾多佛刹微尘等世界。成熟百万俱胝那庾多不可说佛刹微尘等有情。住寿百万俱胝那庾多不可说佛刹微尘等劫。于前后际。各入百万俱胝那庾多不可说佛刹微尘等劫。思择百万俱胝那庾多不可说佛刹微尘等法门。示现百万俱胝那庾多不可说佛刹微尘等身。身身皆能示现百万俱胝那庾多不可说佛刹微尘等菩萨眷属围绕。从此已上是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数佛子是诸菩萨十种智地悉皆随顺。一切种一切智智渐现前故。佛子譬如从无热池。流出之水以四河口。流注润泽赡部洲地。无尽无竭复更增长。乃至入海令其充满。佛子从菩提心流出善根亦复如是。以大愿流四种摄事。充满饶益诸有情界。无有穷尽复更增长。乃至入于一切智海令其充满。
　　佛子是诸菩萨十地依因佛智而得显现。佛子譬如依因大地。十大山王而得显现。何等为十。所谓雪山王。香醉山王。裂穷山王。神仙山王。持双山王。马耳山王。持鱼山王。轮围山王。幢相山王。妙高山王。佛子如雪山王一切药草种类出处。是诸药草采不可尽。菩萨住在极喜地中亦复如是。能为一切世间书论。文颂明咒所依出处。其诸世间书论技艺。文颂明咒说不可尽。佛子譬如香醉大山王。一切香类为所出处。于中诸香取不可尽。菩萨住在离垢地中亦复如是。能为一切菩萨净戒律仪行香所依出处。以诸菩萨净戒律仪行香无尽。佛子譬如裂穷大山王纯宝所成一切众宝种类出处。于中众宝取不可尽。菩萨住在发光地中亦复如是。能为一切世间静虑。神通解脱等持等至所依出处。以于一切世间静虑神通解脱等持等至。问答之中不可穷尽。佛子譬如神仙大山王纯宝所成。五通神仙所依出处。于中五通神仙众会不可穷尽。菩萨住在焰慧地中亦复如是。能为一切于道非道。殊胜智慧所依出处。于一切道非道殊胜智问答中不可穷尽。佛子譬如持双大山王纯宝所成。一切药叉大神出处。于中一切药叉大神众不可穷尽。菩萨住在难胜地中亦复如是。能为一切神通威力自在变化所依出处。于诸一切神通威力自在变化问答之中不可穷尽。佛子譬如马耳大山王纯宝所成。一切诸果种类出处。于中诸果取不可尽。菩萨住在现前地中亦复如是。能为趣入演说缘起所依出处。声闻果证问答之中不可穷尽。佛子譬如持鱼大山王纯宝所成。一切大力龙神出处。于中一切大力龙众无有穷尽。菩萨住在远行地中亦复如是。能为演说方便妙慧所依出处。独觉果证问答义中不可穷尽。佛子譬如铁轮围大山王纯宝所成。诸自在众所依出处。以自在众不可穷尽。菩萨住在不动地中亦复如是。能为引发一切菩萨自在问答所依出处。于诸世间剖析问答不可穷尽。佛子譬如幢相大山王纯宝所成。诸大威德阿素洛众所依出处。以大威德阿素洛众不可穷尽。菩萨住在善慧地中亦复如是。能为一切世间流转止息智行所依出处。一切世间生问答中不可穷尽。佛子譬如妙高大山王纯宝所成。大威德天所依出处。于中诸大威德天众不可穷尽。菩萨住在法云地中亦复如是。能为如来力无所畏不共佛法所依出处。于诸佛事示现问答不可穷尽。佛子如此十种大宝山王同在大海所显菩萨十地。亦复如是。悉皆同在一切智智亦以一切智智所显。
　　佛子譬如大海以十行相。无映夺故堕在海数。何等为十。所谓渐次深故。不共死尸而停宿故。余水入中舍名数故。同一味。故多珍宝故。深难下故。广无量故。大身种类所居处故。潮不违越所立限故。能受一切大云之雨不厌足故。佛子诸菩萨行亦复如是。以十行相无映夺故堕大行数。何等为十。所谓极喜地中引发大愿渐次深故。离垢地中不共毁禁死尸停故。发光地中世间假立舍名数故。焰慧地中以于诸佛不坏净信同一味故。难胜地中引发无量方便神通世间事用多珍宝故。现前地中观察缘起甚深理故。远行地中以广无量妙慧决择诸善巧故。不动地中引发示现大庄严故。善慧地中如理通达甚深解脱及世间行终不违越所立限故。法云地中能受一切诸佛法明。大云之雨无厌足故。佛子譬如大摩尼宝。若时超过十种宝性。而乃采得善巧上匠。以火炙治善圆无缺。善净离垢善莹明彻善妙钻穿贯以宝缕。置吠琉璃高幢之上。普放一切种种光明王所许可。是时能雨一切众宝。随欲摄益一切有情。令其心愿悉得充满。佛子当知萨婆若心亦复如是。若时菩萨大菩提心。超过十种圣者种性。而乃得起杜多功德。远离戒禁善炙炼冶。静虑等持等至圆满。道支行相善净无垢。方便神通善莹明彻。以缘起观善妙钻穿。贯以种种方便慧缕。置于自在高幢之上。观众生行放闻慧光。正等觉智受灌洒已。是时得名一切智者。能为一切诸有情界广作佛事。佛子当知此能积集诸菩萨行。以一切种一切智智功德性聚妙法门品。未种善根诸有情类终不得闻。解脱月菩萨言。唯佛子。若有有情耳根得闻此一切种一切智智功德性聚妙法门品。此等成就几所福聚。金刚藏菩萨言。佛子一切智智所有若干威力自在。发一切智心摄缘故。亦有尔所福德之聚。发一切智心摄缘故。所有若干福德之聚现前。闻此妙法门品。当得尔所福德之聚。所以者何。佛子当知此一切智智功德性聚妙法门品。若非菩萨不能得闻不能信解。况复于中以修行相精勤加行。佛子是故当知若有有情。一心听闻此法门品。闻已信解解已受持。以修行相于中加行。此诸有情皆悉随顺一切智门。尔时佛神力故法尔如故。十方世间十俱胝佛刹微尘数世界。皆悉六变十八相动所谓动遍动等遍动。起遍起等遍起。踊遍踊等遍踊。震遍震等遍震。吼遍吼等遍吼。击遍击等遍击。佛神力故法尔如故。雨天花云雨天鬘云。天妙衣云诸天宝云。天庄严云天宝盖云。天宝幢云天宝幡云。雨天乐云其音和雅同时发声。雨超诸天赞咏一切智地之云。如此世界于四大洲。他化自在天王宫中演说此法。十方一切诸世界中。此说法声普遍流转悉亦如是。尔时复以佛神力故。从十方面过十俱胝佛刹微尘数诸世界外。有十俱胝佛刹微尘数诸菩萨众。遍满十方来集此会。至此会已咸作是言。善哉善哉佛子。汝今善能显此菩萨法性。佛子我等悉亦同号名金刚藏。我等各各所住世界名金刚胜。于中诸佛正等觉者。皆亦同号名金刚幢。我等各各从彼而来。于彼一切诸世界中。由佛神力亦说此法众会悉等。文字句义与此所说无有增减。佛子我等今者承佛神力。而来此会为汝作证。如今我等入此世界十方一切诸世界中。一一世界于四大洲。各于他化自在天中。自在天王宫摩尼宝藏殿。悉亦如是而往作证。尔时金刚藏菩萨。观察十方一切众会。普照法界。为欲赞叹发菩提心。为欲示现菩萨境界。为欲净治菩萨行力。为说摄取一切智道。为除一切诸世间垢。为欲施与一切种智。为欲示现不可思议智庄严事。为欲显示一切菩萨诸胜功德。为欲令此如上地义转更开显承佛神力而说颂言。
　　其心寂灭恒调顺　　平等无碍如虚空
　　离诸垢浊住于道　　汝等应听此胜行
　　百千亿劫修诸善　　供养无量无边佛
　　声闻独觉亦复然　　为利群生发大心
　　勤持净戒常和忍　　惭愧福智皆具足
　　志求佛智修广慧　　为得十力发大心
　　三世诸佛咸供养　　一切国土悉严净
　　了知诸法皆平等　　为利有情发大心
　　初地已发菩提心　　永离众恶常欢喜
　　愿力广修诸善法　　以悲愍故入后地
　　戒定具足念有情　　涤除垢秽心明洁
　　观世三毒火炽然　　广大解者趣三地
　　三有一切皆无常　　如箭入身无救护
　　厌离有为求佛法　　广大智趣焰慧地
　　念慧具足得道智　　供养百千无量佛
　　常观最胜诸功德　　斯则趣入难胜地
　　智慧方便善观察　　种种示现救有情
　　复供十力无上尊　　此能趣入现前地
　　世所难知而能知　　不受于我离有无
　　法性本寂随缘转　　由此妙智向七地
　　智慧方便心广大　　难行难伏难了知
　　虽证寂灭勤修习　　能取如空不动地
　　蒙佛劝从寂灭起　　广修种种诸智业
　　具十自在观世间　　以此而升善慧地
　　以微妙智观有情　　心惑业等诸稠林
　　为欲化其令趣道　　演说诸佛胜义藏
　　次第修行具众善　　乃至九地集福慧
　　常求诸佛最胜法　　以佛智水受灌顶
　　获诸无数三摩地　　皆善了知其作业
　　其后定名受灌顶　　住广大境恒不动
　　菩萨得此后定时　　大宝莲花忽然现
　　身量称彼于中坐　　同观菩萨众围绕
　　放大光明百千亿　　灭除一切有情苦
　　复于顶上放光明　　普入十方诸佛会
　　悉住空中作光网　　供养佛已从足入
　　即时诸佛悉知此　　佛子今登灌顶位
　　十方菩萨皆来集　　瞻此大士获众定
　　诸佛眉间亦放光　　普照而来从顶入
　　十方世界咸震动　　一切恶趣苦销灭
　　是时诸佛灌其顶　　如转轮王灌太子
　　若蒙诸佛与灌顶　　是则名登法云地
　　智慧增长无有边　　开悟一切诸世间
　　欲界色界无色界　　法界世界有情界
　　有为无为空涅槃　　如是一切咸通达
　　一切变化大威力　　诸佛加持微细智
　　秘密劫数毛道等　　皆能如实而观察
　　受生舍俗成正觉　　转妙法轮入涅槃
　　乃至寂灭解脱法　　及所示说皆能了
　　菩萨住此法云地　　具足念力持佛法
　　譬如大海受龙雨　　此地受法亦复然
　　假使十方无量土　　微尘数等诸有情
　　悉得闻持陀罗尼　　各持别别无量法
　　菩萨住此法云地　　于一佛所所受法
　　名为三世法界藏　　此过彼数无有量
　　由昔智愿威神力　　一念普遍十方界
　　注甘露法灭烦恼　　是故此地名法云
　　神通示现遍十方　　超出人天世间境
　　复过是数无量亿　　若以世智思必迷
　　十地菩萨身业等　　至举足量智功德
　　此乃登法太子位　　九地诸圣不能测
　　何况一切诸群生　　及以声闻独觉等
　　此地菩萨供养佛　　十方国土悉周遍
　　亦供现前诸圣众　　具足庄严佛功德
　　诸佛为住此地说　　三世法界无碍智
　　遍照世界有情等　　乃至为说一切智
　　此地菩萨智光明　　能示有情正法路
　　如大自在天王光　　除闇能悦有情身
　　此地智光能除闇　　悦豫世间亦如是
　　住此多作三界王　　善能演说三乘法
　　刹那能证百万亿　　那庾多数不可说
　　刹土尘等三摩地　　见佛等事余亦然
　　此地我今已略说　　若以广说不可尽
　　是诸地于佛智中　　嶷然住似十山王
　　初地艺业不可尽　　如雪山中诸药性
　　二地戒香如香山　　三如裂穷丰妙珍
　　焰慧道宝无有尽　　如仙山中神仙众
　　五地神通如持双　　六如马耳具众果
　　七地大慧如持鱼　　八地自在如轮围
　　九无碍解如幢相　　十如妙高具众德
　　初地愿首二净戒　　三静虑等诸功德
　　四专一行觉支道　　五地微妙方便慧
　　六地甚深缘起观　　七广大慧八庄严
　　九地思择微妙义　　出过一切世间道
　　十地受持诸佛法　　如是行海无尽竭
　　十行超世发心初　　净戒第二静虑三
　　行净第四成就五　　缘起第六贯穿七
　　第八置在金刚幢　　第九观察众稠林
　　第十法王授灌顶　　如是德宝渐清净
　　十方国土碎为尘　　可于一念知其数
　　毫末度空可知量　　亿劫说此不可尽

　　尔时金刚藏菩萨摩诃萨。以佛神力说此经已。如来应供正遍等觉。称许印可。彼诸一切菩萨大众。及诸天龙药叉健达缚阿素洛。释梵护世摩醯首罗净居天众。皆大欢喜信受奉行。时薄伽梵。成道未久第二七日。在于他化自在天王宫摩尼宝藏殿。随喜金刚藏菩萨所说。

　　菩萨法云地
第十竟

　　　　十地经卷第九


