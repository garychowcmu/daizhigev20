  佛说罗摩伽经
　　西秦 圣坚译




　　　　佛说罗摩伽经卷上

　　　　西秦沙门圣坚译
　　如是我闻。一时佛在舍卫国祇树给孤独园。庄严重阁善胜讲堂。与菩萨摩诃萨。普贤菩萨。文殊师利菩萨等。其名曰光明幢菩萨。须弥山幢菩萨。宝幢菩萨。无碍幢菩萨。花幢菩萨。净幢菩萨。日光幢菩萨。静正幢菩萨。离尘幢菩萨。世静幢菩萨。地威德幢菩萨。宝威德菩萨。大威德菩萨。金刚智威德菩萨。净威德菩萨。法日威德菩萨。功德山威德菩萨。智炎威德菩萨。普现胜威德菩萨。持地藏菩萨。虚空藏菩萨。莲华藏菩萨。宝藏菩萨。日藏菩萨。功德净藏菩萨。法印藏菩萨。世净藏菩萨。不憍慢菩萨。莲华胜藏菩萨。善净眼菩萨。清净眼菩萨。净眼藏菩萨。无著眼菩萨。普集眼菩萨。善观眼菩萨。优钵罗华眼菩萨。金刚眼菩萨。宝眼菩萨。虚空眼菩萨。善眼菩萨。普眼菩萨。天冠菩萨。法界炎智天冠菩萨。道场天冠菩萨。栴檀光天冠菩萨。佛藏天冠菩萨。山勇天冠菩萨。世净天冠菩萨。威仪天冠菩萨。无能胜菩萨。诸佛师子座覆观菩萨。普法界虚空光观菩萨。梵胜髻菩萨。龙胜髻菩萨。佛变化炎髻菩萨。一切愿海摩尼髻菩萨。如来圆光殊髻菩萨。虚空掌珠报髻菩萨。如来游戏珠王网髻菩萨。如来法轮香髻菩萨。一切三世香髻菩萨。大光菩萨。离垢光菩萨。宝光菩萨。离尘光菩萨。炎光菩萨。法光菩萨。寂光菩萨。日光菩萨。游戏光菩萨。天光菩萨。功德相光菩萨。智相炎菩萨。法相炎菩萨。神通炎相菩萨。光炎相菩萨。华相炎菩萨。珠相炎菩萨。菩提炎相菩萨。梵相炎菩萨。普光炎相菩萨。梵音菩萨。海音菩萨。辩才音菩萨。世王音菩萨。山相击音菩萨。一切法界普音菩萨。一切法海雷音菩萨。调伏魔界音菩萨。大悲云雷音菩萨。一切世间寂音菩萨。法勇慧菩萨。智勇菩萨。功德须弥勇菩萨。功德牙勇菩萨。称勇菩萨。普炎勇菩萨。大慈勇菩萨。智海勇菩萨。如来种性勇菩萨。光胜菩萨。妙胜菩萨。勇胜菩萨。世净胜菩萨。法胜菩萨。月胜菩萨。虚空胜菩萨。宝胜菩萨。星胜菩萨。智胜菩萨。树王印胜菩萨。法王印菩萨。世王印菩萨。梵王印菩萨。山王印菩萨。珠王印菩萨。龙王印菩萨。寂王印菩萨。不动王印菩萨。仙人贤力王印菩萨。胜王印菩萨。寂香菩萨。无极香菩萨。地香音菩萨。海雷香音菩萨。法艳香音菩萨。虚空香音菩萨。众生功德香音菩萨。众生善根香音菩萨。魔界香音菩萨。智山光菩萨。虚空意菩萨。净意菩萨。无著意菩萨。觉悟意菩萨。三世炎意菩萨。光意菩萨。普明意菩萨。法界炎意菩萨。如是等菩萨摩诃萨。五百人俱。行同普贤。悉皆具足无著境界。普现十方无量佛土。身量无极。遍诸佛前。又修无碍净眼境所。心无休息。普集一切诸佛功德。决定明了于菩提道。普集无量光明。深入一切法智海。常行无著无所受。心得大慧。身满足无量无数劫。四辩无穷尽。智慧如虚空。无依无所著。随众生所乐。如意现色身。净眼无垢障。如日处空中。于一切法界。光明悉充满。复有五百声闻。久已通达四谛。明了本际。深入法性离生死海。随顺如来圣弟子众。于诸有结心得解脱。于佛法海无有疑惑。复与无数诸天王俱。又于先佛植众德本。普为众生作不请之友。又受心戒具诸功德。普胜天人而无高心。不舍烦恼皆已尽。心智解脱如虚空。于佛法中无有疑。深入诸佛智慧海。随顺如来诸圣威仪。承佛教诫成就众生。护佛法种使不断绝。缘此善根常生佛家。深乐种智真实法门。
　　尔时诸菩萨。声闻大众。诸天魔梵。及诸神仙。各与眷属。恭敬围绕。咸作是念。念如来行。念佛境界。念佛自在神通变化。念如来持念如来力。念如来无畏。念如来住。念如来三昧。念于如来胜妙功德。念如来身。念如来智无有崖底。一切天人不能测量。无能分别无能开现。无能知见无能宣明。亦无有能如实解说。除佛持力。佛自在力。佛智慧力。佛辩才力。佛威神力。佛三昧力。佛神通力。佛本愿力。过去善根力。亲近善知识力。清净信心力。住方便力。乐求清净胜妙善根力。正直菩提深心力。一切智愿力。是故世尊。知识众生种种欲。种种信。种种解。而心无二。以无著声。觉寤一切知道者。说道者。善说诸地种种行。种种根。种种人。种种信。种种解。种种思。及知一切智人境界。各各思惟如来功德。咸愿宣说。如来昔为菩萨时。行愿善业。先所修习。一切智愿胜波罗蜜。示现菩萨诸地神通。庄严方便。众妙音响。庄严菩萨行。出生满足海庄严菩萨菩提门。示现菩萨自在道。出生菩萨庄严海。庄严如来游戏神通。庄严如来自在法轮。庄严如来刹海。庄严如来普现十方调伏众生。而不现身心。住诸如来正法之城。超胜功德。普广示现一切诸道如来法王。为一切众生示现诸趣。明净普照神通自在力。如来为一切众生最上福田。如来为一切众生。说功德哒嚫三轮。化度一切群生。唯愿如来。悲愍一切。具足显现。
　　尔时世尊。知诸菩萨心之所念。以大悲身大悲门大悲心大悲本愿力随顺大悲。广大如法性。究竟如虚空。入师子王奋迅三昧。为令一切众生。乐清净法。入三昧已。时祇陀林重阁讲堂。忽然光丽广博严净。梵天金刚。庄严其地。珍奇间错。众宝严饰。雨如意珠及诸名华。时彼林中表里映彻。有琉璃树。枝条华果皆众宝成。杂色光明回旋其间。乐见珠王以为罗网。阎浮檀金及众挍饰。间无空缺弥覆其上。又以名珍庄严楼阁。普光摩尼为明珠柱。修直光色照彻园林。金户珠帘。宝钿栏楯。四出隥道。众宝所成。摩尼宝王化珍妙华。于其鬘端放真珠光。列植阶檐。罗荫轩陛。幢幡缯盖满虚空界。于窗牖前宝树化生。犹娑罗林自然行列。果如宝铃发众妙音。于树根下出琉璃水。香净柔软流遍祇洹。佛神力故。本愿力故。十方世界。微尘数不可思议阿僧祇清净佛刹。无量无数诸供养具。皆悉普现于祇陀林。复有功德香河。回沿净国。无量宝华随流化生。不可穷尽。华水有声。皆说菩萨报应之行。华树敷荣。出香云盖。诸香盖中。有不可思议诸楼阁云。有阿僧祇不可思议华鬘璎珞。皆悉垂下阿僧祇宝摩尼珠王。自然涌出柔软衣服及诸宝幢。香烟幡盖皆悉充满。复有无数诸宝华云。旋转空中。一切幢幡及诸华盖。众宝铃幢。出妙音声。演说一切诸佛名号。显现清净法轮之相。复有师子如意珠王。以音声海。普演诸佛本愿海门。一切法界宝王摩尼法相光明。以为庄严。时祇陀林上虚空之中。有不可思议阿僧祇等诸香树云。如是种种诸供养具。及诸佛刹。诸庄严事。无量无边不可具说。
　　尔时善财童子。从东方界。求善知识。渐渐游行。至南方界。转至西方。遥见善胜长者在窟头摩城。发意欲向渐涉道路。思惟正受系念在前。无分散意住正定聚。虽在道路爱乐正法。无悔恨心不退境界。勇猛精进不畏险路。念善知识修正觉道。为得安隐道故身心无尽。在于中道作如是念。我当云何得胜境界。我今云何当速诣善知识。问菩萨道修菩萨行。于善知识。作佛道因缘。得诸波罗蜜。普摄一切。离诸障碍。入无著法界。普为一切众生。断众恶道业。为除我人众生寿命之心。灭除一切烦恼诸尘。破灭一切诸见罗网。成就善箭。以慈悲弓。射护法处。成就因果。何以故。若得值见善知识者。必得成就诸善功德。善知识者。能为一切智。作大根本。身心正受。颜色不变。求善知识。威仪庠序。无卒暴相。渐渐往至窟头摩城。见善胜长者在于彼城重阁讲堂。即前诣已。如人游海水中不见边际。百千万亿诸大长者。以为围绕。皆悉欢喜。在于善胜长者左右。各欲乐闻种种诸法。如海导师为诸商人说海宝处。善胜长者。善能分别佛法海宝。为一切众。说无所著无所分别。
　　尔时善财童子。头面敬礼。白言大圣。我已久发阿耨多罗三藐三菩提心。但不知云何行菩萨道。修菩萨行。善胜长者。告善财言。善哉善哉。善男子。汝已能发菩提之心。善能问于大智慧宝。为得如是甚深法义。为断一切疑惑苦恼种子。汝今问我。为到一切智岸。以不破坏心。正向大乘。令离一切声闻辟支佛地怖畏。正趣佛道。修诸三昧寂静法门。善修一切诸菩萨行。愿游戏神通转不退轮净诸业道。速疾回向一切智心。于菩萨行。如实修行。为菩萨道故来问我。行此行者。普见十方。无有障碍。善知一切智海对治门。庄严一切菩萨行故来问我。善男子。我在此海岸屈头摩城重阁讲堂。昼夜常说大慈大悲菩萨净行法门。善男子。我于此阎浮提。见诸贫苦众生。必欲饶益然后为说甚深空义。随彼所愿。令得满足。或以饮食而摄取之。或以法财而摄取之。或以功德业而摄取之。或以智慧而摄取之。或以善根正直业而摄取之。应以菩萨根而摄取者。即以菩萨根而摄取之。应发菩萨心摄取者。即以菩萨心而摄取之。若应以除去疑惑发菩提心者。即以除疑惑法而摄取之。若应以喜悦发菩萨心者。即以喜悦法而摄取之。若应以大悲发菩萨心者。即以大悲而摄取之。若有应以除生老病死忧悲苦恼无常定法发菩萨心者。即以苦空无常法而摄取之。若有众生。应以住生死海心无疲惓。即同住生死海而摄取之。若有应以四摄法发菩萨心者。即以四摄法而摄取之。若应以一切智慧功德海发菩萨心者。即以功德智慧海随顺法而摄取之。若有应以一切三世诸佛正法海对治门发菩萨心者。即以三世诸佛正法海而摄取之。善男子。我以如是等诸摄取法。为饶益众生故。令一切众生得法利乐故。在海此岸。善男子。我住于此岸。普知一切海中珍宝及所出处。根原种性及价贵贱清明之相。识宝光明。善能分别。善知一切工巧伎术。善知一切诸龙龙王龙子宫殿差别。亦能善除诸龙斗诤怖畏恶相。又复善知一切诸罗刹王宫殿村落。亦能善除罗刹斗讼。及与怖畏。又复善知一切魑魅魍魉诸恶鬼神所住之处。亦能除灭一切海水洄波诸难。并知水色泉源众流。善能瞻知日月星辰一切灾异变怪之事。昼夜瞻相。无一念顷失于常度。了了分明无分毫差。善知一切书疏算数。射驭。随时能用。善知一切众相。于刹那顷变怪不停。或合或离。善知筹量世间众事。善男子。汝今当知。我以知此一切众生十明法门。安止清净住无畏岸。令彼彼众生皆得安隐。恒以正法而抚慰之。若阎浮提。有诸商估贾客。欲往大海求珍宝者。称我名故大获珍宝。安隐吉还。若有众生得闻我名者。身心诸垢及以衣垢。永得消除。何况烦恼。若有众生眼视我者。常得清净无上法喜。闻法无厌。身心悦乐。以此法乐。普为一切阎浮提内诸苦众生。雨大法雨令得悦乐。若有众生闻我说法。必得安隐度生死海。免诸怖畏。必得安立一切智海。永离渴爱无复忧患。恒住三世明解脱海。善男子。汝今当知。我能当入一切众生心心数行海中。令彼众生修净土业。普知一切十方净国海。随意往生得无碍业。复能庄严一切净业根海。普能清净一切诸众生行海。令住安乐寂静大安眠海。善男子。我以知此大慈悲喜舍对治灭相击音声菩萨喜幢法门。诸大菩萨。成就无量诸功德智慧海。善能分别一切世界行海。断除一切烦恼业海。成就一切诸法界海。普摄一切诸众生及世界海。普入一切胜智慧海。终不舍一切众生海。其心如地。善能随顺一切众生海。普能教化一切众生海。善随一切众生威仪海。诸大菩萨深行如是。我当云何能知能说彼功德行。
　　时善财童子。头面作礼。绕百千匝。辞退西行。善胜赞言。善哉善哉。善男子。汝今应当正念思惟三昧正受。汝从此去。渐渐西行。向名闻城。去彼城已。有国名难忍。城名迦陵提。去此不远。有功德林。于其林中。有比丘尼。名师子奋迅。身紫金色。端严第一。汝可诣彼问菩萨行。问菩萨戒。问诸法门。尔时善财童子。逡巡辞退。渐渐游行。至功德林日光泉侧。见彼比丘尼端坐正受。有五百童女。形貌端正。以为侍者。复有五百童子卫护众女。百千天女卫立左右。
　　尔时日光泉侧有一园林。名曰王园。入彼园中。见一大树。名日月光。普放光明。照百由旬庄严园林。化成重阁。七宝严饰。上有光明。复见大树。名普光明。枝叶扶疏。遍覆三千大千世界。其形如盖。流出众水。有清净光。复见宝林。名曰花藏。高显无极。其华开敷。如天树王。有妙光明。如天宫殿。其色鲜白。犹如雪山。复见大树。名曰美味。金花金果。柔软香美。甚适众心。复见一树。名世净光。其色光明。无量无边。栴檀摩尼。以为树果。有阿僧祇诸杂珠网。罗覆树上。像天宫殿。复见一树。名曰天衣。常出无量阿僧祇数众宝色衣。复见诸树名曰音乐。互相掁触。声逾梵音。复见众林。名普香庄严。其香普熏。无有障碍。于园林中。复见泉池。七宝光网。弥覆其上。其池四方。有四渠流。分为八支。更相灌注。八功德水。湛然盈满。牛头栴檀。末为底泥。众宝庄严。黄金为沙。激此香水。声如天乐。悦可众心。又以众宝而为栏楯。于池岸上。布以金沙。常放种种杂色光明。优钵罗花。钵昙摩花。拘勿头花。分陀利花。敷荣水上。有众宝树。行列严饰。围绕池侧。一一树下。各敷无量宝师子座。无量天衣。众妙珍奇。以为严饰。烧无价香。熏师子座。众香缯帐。白净鲜明。宝网覆上。垂众金铃。出和妙音。复有无量众宝床帐。围绕高座。一一树下。亦复如是。于诸树间。复有无量莲花宝藏师子座。又于树间。有众香藏座。又于树间。有种种香云藏座。又于树间。有师子宝聚藏座。又于树间。有一切世间普光摩尼清净藏座。又于树间。有乐见师子宝藏之座。无量妙香。以为敷具。此诸宝座。一一皆有无量百千诸小床座。以为围绕。一一小座。以无量宝。而为庄严。一一座上。有无量宝珠。充满一切。如大宝洲。一一座上。有胜光明。普照王园及日光林。于光明中。雨天宝衣及杂宝珠。柔软可爱。以布其地。譬如大海悉具众宝。此日光泉。栴檀香水。蹑则没踝。随足旋转。举足还复本相如故。于其池中。有众色鸟。凫雁鸳鸯。[非/鳥]翠孔雀。各自顾影。雅音相和。飞翔空中。集栴檀林。此王园林。日光泉水。出生无尽清净杂花。有无价香。散众花间。超过帝释喜见林池。宝树宝铃。枝叶花果。不鼓自鸣。出妙音声。有诸天女。端正殊妙。如自在天后。此王园林。倍更明显。胜诸天宫。此诸天女。鼓乐弦歌。声遍王园。充悦一切天劫流毓衣被树枝间。于林四边。有四天王。一切皆是。大权菩萨。领四种兵。以为备卫。种种楼阁。天缯华盖。及诸殿堂。亦有兵众。而卫护之。此园庄严。犹如帝释照明宝林欢喜之园。普皆严净。视之无厌。出过三界人天果报大梵善净庄严讲堂。不得为比。无量梵王清净报明眼所不能见。此功德林及日光泉。假使和合百千梵宫。所不能及。珍妙庄严。不可具说。
　　尔时善财童子。见此园林种种光明微妙严饰。悉是菩萨本业净行。如实功德善根愿力之所成就。超绝世间三界果报。于不可思议阿僧祇劫诸如来所植众德本。不著世间。远离揣食。犹如幻师。见众色像。广修净业。无著胜行。不可破坏。所谓师子奋迅比丘尼。晓了诸法性相如幻本修功德。长养善根。成熟五力。而无所著。此王园林广博严净。普容一切三千大千世界。天龙夜叉。乾闼婆阿修罗。紧那罗迦楼罗。摩睺罗伽。人非人等。一切悉集。入此王园。而不迫迮。何以故。皆是师子奋迅比丘尼。威神力故。不可思议神通变化。皆从菩萨本愿海生。
　　尔时善财童子。普见一切诸宝树下师子之座。一一座上有比丘尼。名师子奋迅。端严胜妙威仪庠序。其心善寂。调伏诸根如大龙象。如如意珠普适众愿。心无所著犹如莲花。如师子王威伏众兽。安住不动。无相戒故。其心清净消除烦恼。犹如香王灭除臭秽。如大药王诸药庄严。灭除众病如良药王。善心见者能除众病。不善见者反成毒害。菩萨摩诃萨。亦复如是为有缘无缘者。说微妙法。有缘者。见我形闻我声。即得无碍陀罗尼。无缘众生更增恶行。无记众生即得善心。如波楼那天庄严微妙。普施世间。一切清净。长养善根如良福田。又见此座种种大众。或见净居天眷属围绕。又见摩醯首罗天眷属围绕。是诸天众。一心谛观彼比丘尼。目不暂舍。时比丘尼。即为净居天众及摩醯首罗天等。说无尽法门无受法行。又见此座欲乐天子眷属围绕。一心瞻仰。观比丘尼。目不暂舍。时比丘尼。为欲天众说普明音声名问清净法门。又见此座自在天王天子天女眷属围绕。一心谛观彼比丘尼。目不暂舍。时比丘尼。为自在天众。说菩萨名字自在清净法门。又见此座化乐天王天子天女眷属围绕。一心谛观彼比丘尼。目不暂舍。时比丘尼。为夜摩天众。说一切法清净庄严法门。又见此座兜率天王天子天女眷属围绕。一心谛观彼比丘尼。目不暂舍。时比丘尼。为兜率天众。说安乐心藏旋复自在无碍陀罗尼法门。又见此座夜摩天王。眷属围绕。一心谛观彼比丘尼。目不暂舍。时比丘尼。为夜摩天众。说出生无量清净胜妙庄严法门。又见此座释提桓因眷属围绕。一心谛观彼比丘尼。目不暂舍。时比丘尼。为释天众。说不净忍厌离无常苦空无我法门。又见此座解空娑伽罗龙王与十光明龙王等眷属围绕。难陀龙王跋难陀龙王等眷属围绕。摩那斯龙王伊那槃那龙王阿[少/兔]婆达多龙王等各与龙子龙女眷属围绕。一心谛观彼比丘尼。目不暂舍。时比丘尼。为诸龙王。说一切救护善巧方便法门。又见此座提头赖吒天王。领乾闼婆等男女大小眷属围绕。一心谛观彼比丘尼。目不暂舍。时比丘尼。为说欢喜无尽法门。又见此座摩睺罗伽阿修罗王眷属围绕。一心谛观彼比丘尼。目不暂舍。时比丘尼。为说法界庄严明慧速疾法门。又见此座大天势力迦楼罗王男女大小眷属围绕。一心谛观彼比丘尼。目不暂舍。时比丘尼。为说度生死海无所畏法门。又见此座善音紧那罗王男女大小眷属围绕。一心谛观彼比丘尼。目不暂舍。时比丘尼。为说佛本行清净无著法门。又见此座金角云结摩睺罗伽王男女大小眷属围绕。一心谛观彼比丘尼。目不暂舍。时比丘尼。为说诸佛欢喜普集法门。又见此座无量男女童男童女眷属围绕。一心谛观彼比丘尼。目不暂舍。时比丘尼。为说无胜法门。又见此座。常食众生精气罗刹王等眷属围绕。一心谛观彼比丘尼。目不暂舍。时比丘尼。为说普慈悲观法门。又见此座出家声闻一切皆集。俱来会坐。时比丘尼。为说智慧光明胜法门。又见此座出家乐缘觉者。俱来会坐。时比丘尼。为说净明佛功德法门。又见出家乐大乘者眷属围绕。俱来会坐。时比丘尼。为说普门智慧光明三昧法门。又见此座初发心菩萨眷属围绕。一心谛观彼比丘尼。目不暂舍。时比丘尼。为说一切诸佛大愿聚法门。又见此座二地菩萨眷属围绕。一心谛观彼比丘尼。目不暂舍。时比丘尼。为说虚空明净罗摩伽三昧法门。又见此座三地菩萨眷属围绕。一心谛观彼比丘尼。目不暂舍。时比丘尼。为说庄严寂静法门。又见此座四地菩萨眷属围绕。一心谛观彼比丘尼。目不暂舍。时比丘尼。为说一切种智势力境界法门。又见此座五地菩萨眷属围绕。一心谛观彼比丘尼。目不暂舍。时比丘尼。为说普集净花藏法门。又见此座六地菩萨眷属围绕。一心谛观彼比丘尼。目不暂舍。时比丘尼。为说出世清净藏法门。又见此座七地菩萨眷属围绕。一心谛观彼比丘尼。目不暂舍。时比丘尼。为说普依止清净地藏法门。又见此座八地菩萨眷属围绕。一心谛观彼比丘尼。目不暂舍。时比丘尼。为说法界毗罗摩伽普遍法身化现一切虚空境界法门。又见此座九地菩萨眷属围绕。一心谛观彼比丘尼。目不暂舍。时比丘尼。为说无碍无著清净力庄严法门。又见此座十地菩萨眷属围绕。一心谛观彼比丘尼。目不暂舍。时比丘尼。为说圆满无障碍净名三昧法门。又见此座金刚力士眷属围绕。一心谛观彼比丘尼。目不暂舍。时比丘尼。为说智慧庄严那罗延金刚相三昧法门。如是等一切大众。一切众生。一切诸趣。所应受化者。一切眷属。种善根者。随诸众生种种欲。种种行。种种道。乐闻多法者。为长养善根故。为增长善根故。庄严善根故。随其所应。开示显说阿耨多罗三藐三菩提。转不退转法轮。令诸众生。得不退轮。何以故。此皆是师子奋迅比丘尼。成就普眼智慧光明舍离法门。成就一切诸佛法界无相清净法界通达无碍法门。此比丘尼。成就无著无碍清净秘藏法门。成就圆满不可思议净藏法门。成就清净普喜见藏法门。成就十万亿不可数般若波罗蜜。成就普眼般若波罗蜜。成就一切佛法法界不可坏般若波罗蜜。此王园林日光泉侧。一切大众菩萨摩诃萨等。一切皆悉久植善根。缘此比丘尼说法教化。乃至阿耨多罗三藐三菩提。其心善寂。得不退转。
　　尔时善财童子。见师子奋迅比丘尼久已成就如是等普门法门普现色身。而自庄严。令王园林日光泉水。及诸宝树众师子座。皆现希有奇特之事。所有园林。经行禅窟。及诸所须宝物床帐。见诸大众一切眷属。悉坐其中。功德神力。皆悉具足。八种音声。说众妙法。
　　尔时善财童子。见此不可思议诸奇特事。及闻微妙八种音声。复闻不可思议清净妙音。宣扬赞叹无量法空法门。以此法门。润泽身心。皆令柔软。此名正法对治无比法门。得此法门已。身心欢喜。豁然大悟。成就一切诸大法门。恭敬合掌。绕百千匝。即前作礼。未举头顷。见比丘尼。遍处一切师子宝座。放大光明。金色赫奕。照王园林及诸树木。犹如光云。此光明力。令诸树木。皆悉右旋绕无数匝。此诸树木。行行相次。皆放光明。照比丘尼。
　　尔时善财童子。睹此相已。合掌而立。恭敬却行。住于一面。白言大圣。我已先发阿耨多罗三藐三菩提心。唯愿大圣。慈悲怜愍。为我宣说。我今不知。云何学菩萨行。修菩萨道。唯愿大圣。为我解说。时比丘尼。答善财言。善哉善哉。善男子。我今知此一切种智普能开现无底法门。善财童子。白言。大圣。一切种智无底法门。体性云何。时比丘尼。答善财言。善男子。此是三世大圣智慧光明庄严法门。善财童子。白言。大圣。三世诸佛智慧光明庄严法门。境界云何。答言善男子。入此法门者。得深入现前分别正受一切诸法不生不灭平等法林庄严三昧。住此三昧者。即得如意自在神通。此阎浮提。示现处兜率天。十方无量微尘世界。处兜率天。亦复如是。于彼彼处一一佛所。示现无量无数之身。从于自身。出无量无数微尘等佛刹海摩[少/兔]摩身。恭敬礼拜。修诸福业。又赍无量无数不可说不可说微尘数杂色花云。不可说不可说杂色璎珞云。不可说不可说杂色宝鬘云。不可说不可说杂色涂香末香云。不可说不可说杂色缯盖幢幡云。不可说不可说杂色宝网宝帐云。不可说不可说杂色宝座云。一一座前。有不可说不可说灯光炎庄严云。一一灯光。有众宝珠。而庄严之。乃至不可说不可说一切杂色庄严具云。供养如来。又赍不可说不可说杂色香水云。从香水云中。出不可说不可说杂宝莲花云。从杂宝莲花云。出不可说不可说天璎珞庄严云诸宝光明庄严具。乃至阿迦腻吒一切诸天供养具云。又从香水。出不可说不可说转轮圣王及诸小王一切世间诸供养具云。又从香水。出不可说不可说龙神八部乃至一切不可说不可说供养具云。供养如来。遍一切处。一切诸菩萨。处兜率天。化乘白象。降神母胎。初生王宫。舍家学道。诣菩提树。成等正觉。转净法轮。升忉利天。为母说法。天上人中。变现自在。乃至涅槃。于诸佛所。植众德本。以此本愿因缘力故。示现摩[少/兔]摩色身。遍一切处。供养诸佛。诸供养具。亦复如是。如是种种诸供养具。皆缘久修大愿庄严法界力生。若有众生。知我所修如是供养者。皆于阿耨多罗三藐三菩提。得不退转。若有众生。来至我所。我即为说摩诃般若波罗蜜。示教利喜。善男子。汝今当知。我常不起众生相。不著众生相。众生无相故。知一切语言音声。而不著音声。音声无性相故。见一切佛光明相好。而不著相好。何以故。深知法身无色相故。受持一切诸佛法轮。而亦不著法轮之相。深心解了诸法真如实际法性相故。于念念中。充满普遍虚空法界。而亦不著法界相。善能了知一切诸法如幻化相故。善男子。我唯知此一切种智普能开现无底菩萨法门。善男子。汝今当知。诸大菩萨。究竟法界一切菩萨境界无著。能以一身。结加趺坐。充满十方一切世界。于自身内。悉能示现一切十方诸佛刹土妙庄严事。于刹那刹那顷。周遍十方。礼事诸佛。于自身内。普能示现一切诸佛神通变化愿力。能以一毛。遍缚十方诸须弥山。举置他方无量世界。于一一毛孔。普现十方一切世界劫成坏相。于一刹那顷。普于十方不可说不可说劫。摄受众生。终不舍离诸大菩萨摩诃萨具足一切深智海行。我当云何能知能说彼功德愿。善男子。汝从此南行。有国。名险难。城名宝庄严。于彼城中。有一女人。名婆须蜜多。汝诣彼问。云何菩萨学菩萨行。修菩萨道。
　　
尔时善财童子。头面敬礼师子奋迅比丘尼足。瞻仰谛观。辞退南行。善财童子。得大慧光。以照其心。具足长养一切善根。欲以教化诸众生故。一心思惟诸法实相。建立一切清净法水语言陀罗尼藏。广修受持一切法轮陀罗尼成就思惟力。为众生归依大悲一切世间之力。方便观察一切种智充满法界速疾思惟一切净法愿普观察光明法门。庄严十方诸通明力。皆悉充满一切法界。究竟成满诸菩萨行诸菩萨业。满足愿力。具诸神通渐渐游行。至险难国宝庄严城。推问尊者婆须蜜多女。今在何所。其城中人。作如是念。我不闻此女有深智慧善摄诸根身心寂静。今此童子。威仪庠序。其心恬泊。调伏诸根。远离放逸颠倒惑乱。念慧现前。视瞻详审。言音和雅。不著形色。正念思惟甚深法相。远离懈惓。心如大海。此非染欲颠倒之人。无情欲想。不没欲泥。不随诸根。超出魔界。不为一切诸魔所缚。如此童子。具诸功德。何故为色。问此女为。今此城中。多有诸人。乃至不闻此女人名。何况识者。有一人言。善哉善哉。善男子。汝于今者。必获大利。乃能问此尊者婆须蜜多。如汝问意。必已先发阿耨多罗三藐三菩提心。决定为于一切众生。必能永离淫怒痴箭。不坏净想。不著不净。普解一切诸缚著者。善男子。今此尊者婆须蜜多。在此城北欢喜园中庄严楼阁。止于其中。
　　尔时善财童子。闻此语已。欢喜踊跃。往诣其所。住于门侧。叉手合掌。瞻察园内。见彼宫宅。广博严净。十种宝墙周匝围绕。列殖十行宝多罗树。十种宝堑其水清深。具八功德盈满其中。优钵罗花。钵头摩花。拘勿头花。分陀利花。开敷鲜荣弥覆水上。底布金沙宝岸严丽。杂色光明充遍园林。宝殿楼阁清净庄严。绮窗香风怡悦众心。连钱半月校饰罗网。金刚力士嗔目奋杵。众宝师子震尾哮吼。壮士兽王列侍门侧。宫城四角有明珠柱。众宝观阙放种种光。雨宝珠花积至于膝。净琉璃地如悬虚空。有如意珠王映于地下。紫磨金渠流香色水。黄金莲花敷荣其上。从莲花台涌妙声水。演散法音流闻十方。金色芭蕉放大光明。处处积宝犹如山岗。沉水香云回旋宛转。涂香末香遍熏宫城。异类众鸟出和雅音。张大宝帐垂众金花。摩尼宝铃众宝厕填。阎浮檀金以为罗网弥覆宫墙。烧百千万亿无价宝香。香烟芬馥充满虚空。无量诸天列侍供养。诸天妓乐不鼓自鸣。众吉祥瓶盛如意珠从地踊出。又雨无量天宝花云。无量天宝香云。无量幢幡宝盖云。无量天衣璎珞云。无量妓乐天音声云。如是种种供养具云。一一皆放无量色光。弥覆虚空。照十方界。无量万亿金刚宝藏。盈满宫中。一一宝园。雕文刻镂。光光相照映彻无碍。复有无量十种宝园以为围绕。珍妙庄严。清净无极。尊者婆须蜜多。端正微妙。色如花敷。相好具足。身真金色。不长不短。不肥不瘦。目睫绀色。如青莲花。鬓发柔润。其色绀艳。威仪齐整。进止庠序。手足鲜泽。千辐轮相。六欲天后。不得为比。声逾梵音。悉解众语。善知世间工巧技艺。深达一切诸论根本。及论议相皆悉究尽。善知字义。善辩正智善巧方便如幻境界。善知菩萨方便法门。善知菩萨方便法界。具诸相好。璎珞严身。摩尼宝冠。放大光明。心王明珠以为花鬘。本愿眷属皆悉围绕。功德成满不可沮坏。具足无尽功德宝藏。身出光明普照一切。饶益光柔软光。悦乐光开心光。庄严菩萨心道之光。以此光明。严饰一切众生之心遇斯光者。得离五欲。拔众苦根。
　　尔时善财童子。诣尊者婆须蜜多所。叉手合掌。白言大圣。我已先发阿耨多罗三藐三菩提心。而未知云何学菩萨行。修菩萨道。答言善男子。我唯知此一亿离欲无垢具足庄严菩萨法门。善男子。若天见我遍一切处。天光璎珞。以自严饰。为天女形。若人见我。我以上妙色清净慈心。而自庄严。为童女形。非人见我。我现非人女形。端正殊妙。遍非人处。若有众生。来至我所。起淫怒痴。无有是处。唯得菩萨无受正法。恒为众生说清净解脱离苦法门。闻我名者。得厌离观。速得成就功德三昧。身心寂静。无有障碍。见我形者。即得欢喜三昧。闻我声者。即得无量声藏三昧。闻我名者。即得归依佛法僧宝。即得诸佛刹普现色三昧。若有众生。与我同止者。即得解脱光三昧。若有众生。谛观我者。即得寂静庄严三昧。若有见我频申欠呿者。得坏散外道三昧。若有众生。观察我者。得一切诸佛境界光明三昧。若有众生。与我言者。即得守护摄受一切众生藏三昧。若有众生。为我搔痒者。即得一切德集花藏三昧。若有众生亲近我者。即得一亿无染离欲庄严菩萨无著无极明净一切智境界法门。善财童子。白言大圣。昔于何所。修何功德。种何善根。有何等业。得此法门。答言善男子。过去有佛。号无染著行如来应供正遍知明行足善逝世间解无上士调御丈夫天人师佛世尊。尔时无染著行如来。出兴于世。为哀愍饶益一切众生故。向普贤城。始至界上。当举足时。国土城邑六种震动。下足之时。丘墟坑坎。皆自夷平。空中清明。自然严净。尔时世尊。足蹈门阃。即时大地复更震动。瓦砾墙壁化成七宝。散杂宝花列住空中。罗覆宫城。百千万亿诸天乐器。众宝校饰。悬在虚空。不鼓自鸣。无量诸天。各与宫殿。列侍空中。顶礼佛足。雨诸天花。以供养佛。佛入城时。放金色光。犹如金山。我于尔时。生彼城中。为长者妻。亦名婆须蜜多。见佛色身相好光明神通具足。即开发我宿世善根。我于尔时。与夫长者。疾诣佛所。即脱所著无价宝珠。以散佛上。所散宝珠。悉住虚空。接足作礼。
　　尔时文殊师利童子。为佛侍者。时文殊师利。即告我言。善女人。汝可速发无上道心。我于尔时。始发菩萨无上道心。婆须蜜多。告善财言。我唯得此一亿无染离欲庄严无著法门。诸大菩萨智慧方便化度众生大海深广三昧法门。大智慧力不可坏伏境界。我当云何能知能说彼功德行。善男子。汝从此南行。彼有大城。名曰善寂。城中长者。名曰不憍高贵德王。彼大长者。昼夜六时。恒常供养栴檀宝塔。汝诣彼问。云何菩萨学菩萨行。修菩萨道。时善财童子。头面敬礼彼女人足。辞退南行。渐渐游步。至彼大城。到长者所。白言大圣。我已先发阿耨多罗三藐三菩提心。而未知云何学菩萨行。修菩萨道。长者答言。我唯成就不灭度实际菩萨法门。住此法门。我今审知诸佛如来。不般涅槃。不入灭度。三世如来。永不涅槃。无涅槃相。除佛方便为度虚伪众生故示现涅槃。欲令舍利广流布故。普令一切得入律行。善男子。若人能知如来毕竟不般涅槃者。是人能开栴檀宝塔。善男子。汝今可往礼拜供养。善财童子。即至塔所。头面敬礼。开栴檀塔。开塔户时。念念相续。得无尽佛性圆光明净无尽三昧法门。善男子。我心于刹那刹那顷。常入正受。于正受中。得无量无数圆光明净三昧。于念念顷。入胜进地。善财童子。白言大圣。此法门者。境界云何。答言。善男子。我入此三昧时。普入一切三昧道门。三昧力故。得见十方无量诸佛迦叶如来应供正遍知。十方无量各恒河沙微尘数世界海。同名迦叶如来等。拘那含牟尼佛及十方无量恒河沙微尘数世界海。同名拘那含牟尼佛等。尸弃如来及十方无量恒河沙微尘数世界海。同名尸弃如来等。毗婆尸如来及十方无量恒河沙微尘数世界海。同名毗婆尸如来等。提舍如来及十方无量恒河沙微尘数世界海。同名提舍如来等。弗沙如来及十方无量恒河沙微尘数世界海。同名弗沙如来等。无上胜佛及十方无量恒河沙微尘数世界海。同名无上胜佛等。无上莲花佛及十方无量恒河沙微尘数世界海。同名无上莲花佛等。如是无量诸佛。行行相次。不相障碍。一如来面白毫相中。映现一切十方无量一切诸佛。十方一切无量诸佛白毫相中。映现一佛。一切诸佛毛孔光明。更相映现。亦复如是。坐栴檀塔。我于刹那顷。皆悉睹见诸佛世尊。心心相续。间无空缺。亦于刹那顷。得见阎浮提微尘数。复见百千万亿阎浮提微尘数。乃至十方恒河沙不可说不可说世界微尘数诸佛。复过是数。得见无量无边微尘数诸佛。乃至得见不可说微尘数世界海诸佛。又见诸佛从初发心。游戏神通无碍自在。亦见一切大愿清净妙行成就分别功德不二法门。亦见满愿波罗蜜清净波罗蜜成就次第一切菩萨诸地。得普忍清净游戏神通。长养善根。降伏四魔。成就众生。严净佛土。成菩提道。转妙法轮。放大光明。是诸大众。悉睹此相心心相续。间无空缺。时高贵德王菩萨。告善财童子。善男子。汝今见此栴檀塔中无量净明圆光明净神通庄严诸如来不。悉皆同入毗罗摩伽三昧神通法轮不二法门不。诸佛如来。以此明净不二法门神通力故。遍一切处。转妙法轮以明净镜身充满法界。尔时善财童子。白言大圣。我今已见一切诸佛神通游戏清净境界。亦闻诸佛说法音声。了了分明。不坏耳根。受持不忘。正念思惟。不失句义。次第分别。为人演说。示教利喜。以智慧力。分别诸佛法教。教授众生。见弥勒等未来百佛千佛。百千佛亿万佛。阿閦婆。频婆罗。阿僧祇佛。于念念中。刹那顷。心念明净。亦见未来恒河沙不可说不可说世界微尘数等众生。发菩萨心。修菩萨道。行三十七品。具六波罗蜜。游戏神通。教化众生。净佛国土。取吉祥草。坐菩提树。降伏四魔。成等正觉。转妙法轮放大光明。示现涅槃。乃至正法像法。劫数成坏。心心相续。皆悉明了。如见此境未来国土十方世界。亦复如是。亦见现在毗卢遮那多陀阿伽度阿罗诃三藐三佛陀等。无量无数一切诸佛。从初发心。坐于道场。转妙法轮。示现涅槃。正法像法。劫数成坏。住世久近。如此世界。十方亦然。十方三世一切佛刹。火劫起时。于栴檀塔。倍更明显。亦闻十方三世诸佛已说今说当说。以智慧力。悉能受持。一切世间。声闻缘觉。及小菩萨所不能及。善男子。我唯知此不生不灭实际庄严平等菩萨法门。诸大菩萨于一念顷。悉知三世佛法本际平等。于刹那顷。庄严无量三昧境界海门。住如实际。无彼我相。亦无二意。住佛所住。于一切而无怯想。住欢喜法界。清净庄严。三乘贤圣。如实智慧。平等无二。不著世间及世间果。一切三世如来印绶及受决法。悉充法界。常住不灭。一切如来。音声充满。法界不可思议。无量无边。不可具说。我当云何能知能说彼功德行。善男子。于此南方。有孤绝山。名金刚轮庄严高显。彼有菩萨名观世音。住其山顶。汝诣彼问。云何菩萨学菩萨行。修菩萨道。时善财童子。头面敬礼高贵德王菩萨足已。绕百千匝。眷仰瞻察。辞退南行。
　　尔时善财童子。正念思惟彼长者教。随顺菩萨解脱之藏。正念菩萨诸忆念力。承佛威神佛本愿力。以三昧正受。于念念中。间无空缺。常念栴檀宝塔无量诸佛。悲泣雨泪。寻路而行。次第分别一切诸佛及诸佛法。于一心中。庄严诸佛神通念定慧力。为欲长养菩提善根。思惟正念一切诸佛不思议业。渐渐游行。到彼孤山。步步登陟。念观世音。正念不舍。遥见经行在岩西阿。处处皆有流泉花树。林池清渌。金花香草。柔软鲜洁。皆从菩萨功德所生。至其山顶。见观世音坐于金刚八楞之座。座出光明。严饰无比。与无量菩萨。眷属围绕。而为说法。时观世音。身真金色。手执大悲白宝莲华。说大慈悲经。劝发摄取一切众生。入于普门示现法门。
　　尔时善财童子。既得见已。欢喜踊跃。不自胜持。生希有心。合掌谛观。目不暂舍。作如是念。善知识者即是如来。善知识者是佛道正因。善知识者是法宝云。善知识者是功德行藏。善知识者十力妙宝。善知识者难见难值最胜无比难可测量。善知识者是十二头陀正因之行。善知识者是无尽智藏。善知识者生功德牙茎。善知识者能开发示道一切智门。善知识者能令一切众生得入萨婆若海。究竟清净无上佛性菩提境界。如是赞叹善知识已。渐渐亲近。时观世音。遥见善财。赞言。善哉善哉。善来童子。专求大乘。摄取众生。救护一切众生。生柔软心。正直心。深心。求佛法心。起大悲心。向普贤行。发一切大愿清净之行。成就一切大愿庄严。常乐受持一切佛法宝云。心不亏减。增长善根。修诸功德。无有厌足。顺善知识。不违其教。从文殊师利智慧大海。成熟心行。得佛势力光明三昧。身心严净。无有垢秽。永离懈怠。终不退转。常见诸佛心生欢喜。远绝众恶。修诸善行。成就智慧。心无障碍。净如虚空。速得对治离苦法门。住诸如来境界光明守护法城。广宣法教。
　　尔时善财童子。至观世音菩萨所。头面礼足。绕百千匝。合掌恭敬。却住一面。白言大圣。我已先发阿耨多罗三藐三菩提心。而未能知云何菩萨学菩萨行。修菩萨道。答言。善哉善哉。善男子。汝今已能发阿耨多罗三藐三菩提心。善男子。我已成就毗罗摩伽三昧大悲法门。善男子。此毗罗摩伽三昧大悲法门。是菩萨行。一切菩萨功德智慧。悉入其中。三昧力故。不移此座。普现一切清净色身。以普现法门清净光明之行。于十方世界。教化成熟六趣众生。常于一切诸佛所。随所应化。普现其前。或以布施摄诸悭贪。或以持戒摄诸毁禁。或以忍辱摄诸恚恼。或以精进摄诸懈怠。或以禅定摄诸乱心。或以智慧摄诸愚痴。以六和敬善顺众生。以四摄法摄取众生。放大光明网除灭众生烦恼热痛。以方便波罗蜜行布施爱语利益同事。摄取众生。以一切光明网微妙音声。普为十方一切众生。演说一切圣解脱法。成就一切诸波罗蜜。随诸众生。应以诸佛菩萨声闻缘觉形色威仪。而得度者。皆为现身。坐金刚座。手执白花。为说毗罗摩伽菩萨本行大悲法门圣解脱法。若有众生。应以六趣形色威仪。而得度者。现六趣身坐金刚座。手执白花。为说毗罗摩伽大悲法门圣解脱法。令彼众生皆得悦乐。以妙色身。变现自在。示同类身。普度一切。随其威仪。乃至同心。摄取众生。善男子。我常行此大悲法门毗罗摩伽菩萨圆满智慧光明三昧。我于往昔。发清净誓。满足愿故。以此净愿果力。住此法门。是故此三昧门。名为大悲具菩萨行毗罗摩伽三昧法门。教化一切众生。为诸众生而作屋宅归依覆护依止之处。为诸众生作大桥梁。作大洲渚。为诸众生。作大炬烛。作大导师。乃至究竟处。为化众生故。发弘誓愿。见闻我者。皆得欢喜。欲令一切五道众生。远离险难恶道恐怖。热恼恐怖。愚痴恐怖。系缚恐怖。杀害恐怖。贫穷恐怖。不活恐怖。诤讼恐怖。大众恐怖。死恐怖。堕四恶道恐怖。诸趣恐怖。不同意恐怖。爱不爱恐怖。一切恶恐怖。逼迫身恐怖。逼迫心恐怖。愁忧恐怖。懈怠恐怖。邪淫贪色恐怖。生老病死忧悲苦恼。所求不得。爱别离苦。怨憎会苦。为脱一切众生苦畏海故。发大誓愿。住此净慧光明法门。复次善男子。出生现在正念救护三世一切众生怖畏正念法名字法轮法门。为脱轮转三界众生故。入论议法门。住此法门故。示现一切众生等身种种方便。随其所应。以是方便。除其恐怖。皆令发阿耨多罗三藐三菩提心得不退转。供养诸佛。受持正法。善男子。我唯知此大悲清净毗罗摩伽菩萨光明法门。诸大菩萨。一切皆具普贤菩萨清净大愿。成满究竟普贤之行。不断一切诸善根流。不灭一切诸三昧流。常修阿毗跋致行。未曾断绝。善知世界成坏之相。灭诸众生不善根牙。生出一切诸善根流。灭诸众生生死心流。出生众生善根心流。我当云何能知能说彼功德行。

　　　　罗摩伽经卷上



　　　　佛说罗摩伽经卷中

　　　　西秦沙门圣坚译
　　尔时东方有一菩萨。名无异行。宝花承足。步虚而来。诣娑婆世界金刚轮山。足蹈山时。娑婆世界。六种震动变成众宝。以为庄严。举身毛孔。普放光明。皆悉映蔽日月星辰。梵释四王。及一切天龙神夜叉。揵闼婆阿修罗。迦楼罗紧那罗。摩睺罗伽。人非人等。火珠光明。摩尼珠光。皆如聚墨。又此光明。普照地狱。饿鬼畜生。阎罗王处。及诸幽闇。消灭众苦。断除烦恼病苦怖畏。皆得安隐。普雨宝雨。充满佛刹。及雨一切供养之具。以是等种种供养。供养如来。随诸众生所应见身。为其示现。遍六趣已。到金刚轮山。至观世音所。尔时观世音菩萨。告善财言。善男子。汝见此座无异行菩萨不。答言。大圣。唯然已见。时观世音。告善财言。汝诣彼问。云何菩萨学菩萨行。修菩萨道。时善财童子。头面敬礼观世音足。绕无数匝。观察无厌。正念圣教。深入智海。却行辞退。至无异行所。头面敬礼。右绕七匝。毕已合掌而立。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言善男子。我已成就普现速行法门。善财童子。白言大圣。于何佛所。得此法门。所从来刹。去此几何。发来久如。答言善男子。此处难知。一切天人。及阿修罗。人非人等。所不能测。唯勤精进不退转行。亲近善知识佛所护念。乃能得知。若非具足宿善根力清净直心。具菩萨根开智慧眼。多闻多知。尚不得闻。不能深入贤圣智慧。何况信解菩萨行处。善财童子。白言大圣。唯愿为我。说彼国土如来名号。我当承佛神力及善知识力。信五根力。成就神通力。而得信解。尔时无异行菩萨。答善财言。我所来刹。名妙首法藏。佛号普贤首。于彼佛所。得此普现速行法门。从彼发来。已经不可说佛刹微尘等劫。于一念中行不可说佛刹微尘等步。一一步过不可说佛刹微尘等世界。所经诸国。佛皆现在。以一切菩萨无尽供具。供养诸佛摩[少/兔]摩身。所以者何。以我得此无著清净法性生身如实相印三昧法门。以是功德。能供养如来无著法身。以一切诸菩萨所希见事。供养诸佛。随诸众生宿世善根。为现色身。而为说法。放大光明。普照十方。应适众心。随其所须。如意皆得。成就法藏。出微妙声。演说正法。饶益众生。以妙法身。度脱众生。乃至十方。亦复如是。善男子。我唯知此菩萨普现速行法门。诸大菩萨。普于十方。无所不至。境界无量。无能坏者。清净法身。充满法界。分别了知诸众生道。满一切刹。顺一切法。等观三世。说平等法。随顺世间。不著佛道。普至无著无碍。善说一切诸法实相本性空寂。我当云何能知能说彼功德行。善男子。于此南方。有城名婆罗波提。彼有一天。名曰大天。汝诣彼问。云何菩萨学菩萨行。修菩萨道。时善财童子。头面礼敬无异行菩萨足。绕无数匝。瞻仰观察。辞退南行。
　　尔时善财童子。正念思惟菩萨毗罗摩伽无障碍行。一向专求无异行菩萨智慧境界所出光明智慧神通色身境界。一切功德庄严境界。勇猛精进。坚固欢喜。出生无量不可思议持行法门。游戏神通。得决定智。深心悦乐。遍体欢喜。具诸功德诸三昧地。陀罗尼地。诸大愿地。诸辩才地。具诸力地。渐渐游行。至彼城门。推问大天今在何所。时有人言。善男子。今在城内重阁堂上。成就微妙清净色身。大众围绕。化现说法。
　　尔时善财童子。诣大天所。头面敬礼。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。是时大天。即申四臂。取四海水。安置四掌。不令漏落。自为善财童子。澡面漱口。取金莲华。以散善财。而作是言。希有善男子。甚奇甚特。乃能远来。求善知识。善男子。诸菩萨行。难闻难见。甚深微妙。不可思议。勇猛精进。形容微妙。人中分陀利。为众生归依。覆护一切。饶益众生。摄取不舍。安隐一切。普照一切十方刹海。显现正道。远离愚痴。为大导师。护持正法。将引众生。安隐无患。到于彼岸。必定当至一切智城。甚为希有。菩萨三业。具足成就难净能净。永离众恶。于众生类。常以爱语。随其所应。悉现其前。未尝失机。善男子。我唯成就菩萨云网光明法门。善财童子。白言大圣。此云网光明法门。境界云何。尔时大天。于善财前。积天金聚。犹如山王。积白银聚。积琉璃聚。积颇梨聚。积车磲聚。积马瑙聚。积夜光聚。积水精聚。积金精聚。积开导众生摩尼聚。积绀发摩尼聚。积周罗摩尼聚。积水光摩尼聚。积玫瑰聚。积紫玫瑰聚。积日精珠聚。积弥罗佉宝聚。积杂色宝聚。积毗富罗宝聚。积赤真珠罗网聚。积栴檀摩尼聚。及积庄严支节一切身分诸璎珞聚。犹如须弥。一切花一切香。一切涂香。一切末香。一切花鬘。一切天衣。一切宝盖。一切幢幡。一切乐器。一切床帐。诸供养具。五欲境界。如是众宝。积如须弥。又复显现阿僧祇百千万亿诸童女众。语善财言。善男子。汝可取此一切众宝。供养如来。惠施一切。摄取众生。悉令众生。修檀波罗蜜。学檀波罗蜜。一切舍故。以此舍心。教授一切。普得修行。令诸众生。能舍难舍。善男子。我以此物。教汝布施。普教一切。亦复如是。悉令众生。以无贪善根。熏修身心。普使众生。修佛菩萨行。亲近善知识。供养恭敬。尊重赞叹。出生善根。长养善根。成就具足一切善根。发阿耨多罗三藐三菩提心。
　　复次善男子。若有众生。贪五欲者。为彼示现不净境界。贪国土者。为说无常。为嗔恚怖畏。憍慢放逸。诤讼结恨如罗刹鬼。杀生无度。饮血啖肉。如是等种种众生。悉为示现。教彼众生。修大慈悲。皆令永离嗔恚放逸。若懈怠者。为现水火盗贼恶王怨敌等难。化以无常。起诸善根。善男子。如是种种恶类众生。以方便慧。灭除诸恶一切障碍智慧怨敌。成就一切诸波罗蜜。善男子。我唯知此菩萨云网光明法门。诸大菩萨。灭除烦恼。如忉利天王。灭阿修罗难。诸菩萨如水。能灭众生烦恼炽火。诸菩萨如火。能烧众生烦恼积薪。诸菩萨如风。吹散众生贪爱诸著。坏灭一切染爱痴心。诸菩萨如金刚。摧灭一切彼我有爱。诸大菩萨。成就如是诸大功德。我当云何能知能说彼菩萨行。善男子。此阎浮提南方有国。名摩伽陀。寂灭道场菩提树下。有神名安住。汝诣彼问。云何菩萨学菩萨行。修菩萨道。时善财童子。头面敬礼彼大天足。尔乃辞退。趣摩伽蛇国诣寂灭道场安住神所。
　　尔时十千地神。各作是言。此童子来能救护一切众生。即是如来藏。能破众生无明[穀-禾+卵]膜。常生胜妙法王之家。离垢无障。以无量天缯宝冠。以冠其首。有大智慧宝藏。摧伏外道异学诸论议师。法轮王法。教化众生。尔时安住地天一万神等。震动大地。雨以香水。扫以香风。一万地天。异口同音。出微妙声。遍满三千大千世界。放大光明。普照三千大千世界。复有众宝宫殿。以为庄严。一切花树。开敷鲜茂。曲枝垂下。一切果树。悉成果实。亦皆垂下。一切香水。泉源河池。回渊旋流。更相灌注。演出种种娱乐音声。诸天众宝庄严楼阁。骐驎师子。香象白鹿。凤凰孔雀。异类禽兽。各与眷属。赍持供具。皆悉欢喜。出哀和音。无量宝藏。自然涌出。四方风起。犹如金轮。吹众杂花。散道场地。天龙夜叉。揵闼婆阿修罗。迦楼罗紧那罗。摩睺罗伽。人非人等。充满林间。
　　尔时安住地神。告善财言。善来善男子。汝欲自见往昔曾于此处所种善根福报果不。是时善财童子。头面敬礼安住天足。绕无数匝。却住一面。白言大圣。唯然欲见。尔时安住地神。即以足指。案此大地。无量阿僧祇那由他摩尼宝藏。开发显现。众吉祥瓶。自然涌出。善男子。汝昔布施果报。致此宝藏。恣随汝意。以用布施。善男子。我已成就菩萨不可坏智慧藏法门。我从然灯佛来。获大善根。常住此地。次第护诸菩萨。令得深入智慧境界尽其源底。大愿成满。净菩萨行。出生一切三昧。修一切神通。具足一切菩萨大方广功德力。具足诸菩萨大威德力。成就菩萨不可测智慧。其心坚固不可破坏。放光明网。游诸佛刹。闻诸如来受记法轮。一切如来所转法轮一切修多罗云。以大法光明。普化众生。受持诸佛自在神力。守护诸佛大法明力。示教利喜。我唯知此菩萨不可破坏智慧法门。善男子。乃往古世过须弥山微尘数劫。有劫名光明净。世界名月幢。如来号善眼。善男子。我于光明净劫善眼佛所。思惟得此法门。修习长养净此法门。增进高广普演法门。于其中间。常得见佛。从光明劫。乃至贤劫。于其中间过不可说不可说佛刹微尘等劫。劫中诸佛。我悉亲近。具足供养如是诸佛。往诣道场菩提树下。诸庄严具。我悉得见。于一一佛所听受修习。得此法门。于诸佛所。修习善根。以此善根。闻法因缘。得不可坏藏智慧法门。善男子。我唯知此菩萨不可坏藏智慧法门。诸大菩萨。于一切佛所。亲近供养。诸佛说法悉闻受持。随佛音声。为他演说。念念相续。得入佛心。住佛秘密。得净法身。超出菩萨无明习[穀-禾+卵]。出生一切诸佛影藏。善说句义。忆持不忘。普现诸色身。于身不二相。诸菩萨行。无量无边。我当云何能知能说。善男子。此阎浮提。有国名无恼。城名胜忍。于彼城中。有一夜天。名婆娑婆陀。汝诣彼问。云何菩萨。学菩萨行。修菩萨道。时善财童子。头面敬礼安住神足。绕无数匝。眷仰辞退。渐渐游行。诣夜天所。
　　
尔时善财童子。正念思惟彼地天教菩萨不可坏智慧法门。修菩萨三昧明趣入随意。观察菩萨律仪法式。其心明了诸菩萨自在游戏神通。观察一切清净法性。深入菩萨甚深智慧究竟境界。深入菩萨智海法门。随顺菩萨观察无坏智海法门。观察菩萨深极无边清净不坏法门。观察菩萨法云法海荫覆法门。渐渐游行。至彼大城绕无数匝。从东门入。中城而住。尔时善财。日没未久。思慕大师。如渴欲饮。随顺一切诸菩萨教。一心合掌。欲见大师婆娑婆陀夜天。于善知识所。起于如来应供正遍知想。普眼境界。显现十方一切色身及智慧力。遍至一切。乐见善知识住净境界。普见一切诸善知识慈心境界妙藏法门。得一切法正智慧眼。观察十方三昧智海普眼境界。不出不入同一如性一切光明法界智海。大智慧眼。深广无边。见彼夜天。于其城上虚空中住。处宝楼阁香莲华藏庄严世界。坐宝莲华。身真金色。顶髻蠡文。妙金精色。目睫绀青。分齐分明。色相端严。殊妙第一。众宝严身。希有无比。见者欢喜。视之无厌身服朱衣妙宝严饰。顶上髻发。犹如梵王。尔时夜天。即为善财童子。说蠡髻梵王顶法身印陀罗尼。即说咒曰。
　　勒耽　婆罗婆娑那　陀罗尼　眤遮梵摩阇咤震那　舍利啰　摩鸠吒　陀罗尼　眤遮　斫迦罗陀罗尼哆莎呵蛇莎呵
　　善男子。若有得此陀罗尼者。于其身上诸毛孔中。普现一切日月五星二十八宿。亦现一切辰曜光明。以此光明。普照无量世界一切众生。于刹那顷。能见众生在三恶道受八难苦。于一毛孔。皆悉睹见所化众生。或见众生乐生天者。或有乐得声闻乘者。或有乐得缘觉乘者。或有乐得一切种智者。于一毛孔。皆悉显现。或有乐见种种方便形色威仪音声说法及诸语言。亦于一念。皆悉睹见。如是微妙。法音清彻。随所乐闻。经无数劫。亦于毛孔。皆悉见闻及诸菩萨一切行等。或见菩萨勇猛精进修诸三昧神通力门。菩萨自在神力境界。菩萨所住。菩萨光明。菩萨神通奋迅法门。如是种种。随所化众生。皆于毛孔。悉得见闻。皆是菩萨本行所得。
　　尔时善财童子。见闻是已。心大欢喜。头面敬礼彼夜天足。绕无数匝。恭敬合掌。于一面立。白言天神。我已先发阿耨多罗三藐三菩提心。心生信解。因善知识。得见诸佛。闻法功德。唯愿天神。今当为我开示显现诸菩萨所行萨婆若道。若有菩萨。向此道者。当得菩萨十地十力。尔时夜天。告善财言。善哉善哉。善男子。汝能敬善知识。随顺其教。若有菩萨。敬善知识。随顺其教。疾疾当得阿耨多罗三藐三菩提。善男子。唯我成就菩萨光明普照诸法坏散众生愚痴破魔法门。善男子。我于邪见恶众生中。发大慈心。于不善业逆众生中。发大悲心。于修善众生。发欢喜心。于善恶等众生。起无二心。于染污众生。发清净心。于邪见著我众生。起平等心。于下贱不净众生。发欢喜心。于著乐众生。生清净心。于乐生死轮转众生。发善随顺解生死轮。于乐声闻缘觉众生发起安立住一切智菩提道心。善男子。我常如是思惟。教化一切众生。成就菩萨光明普照坏散众生愚痴破魔法门。于夜后分人靖无声时。一切鬼神交横驰走时。盗贼游行时。比丘离威仪时。烟云尘雾昏蔽日月不见色时。我于彼处。为作明眼。引导令过。若有众生。在于城邑村营聚落。山岩旷野。八方大海中。乃至一切水陆丛林。险路迷道怖畏。云雷霹雳难。愚人恐怖禽兽难。旷野盗贼难。国土饥馑疾疫难。斗战破坏难。以陀罗尼力。灭其恐怖。若有众生。遭于海难黑风扬波。大浪回覆。商人迷惑。不见边涯。如是种种水陆诸难。我于彼处。为作归依。或作洲渚。或作船形。济诸溺人。或作萨薄。或作鲛人。或作象王形马王形。或作小象形鼋鼍鳖形。阿修罗王形。海神龙王形。或作狗王蚊虻形。现如是等种种类形。为作归趣。方便度脱一切苦难。愿诸众生。离五阴苦。得解脱道。一切人间。于夜闇时。瓦砾荆棘。丘陵堆阜。毒蛇师子。虎狼虺蝮。一切毒害。寒热风难。我于尔时。作日月形。明星形。流星形。彗星形。或作雷电霹雳之声。或作宝光明形。或作荧惑太白诸灾异星变怪之形。或作诸天宫殿。或作天王形。或作诸天龙神八部之形。或作转轮王形。诸小王形种种人形。或作菩萨形。或作如来形。以陀罗尼力种种方便。覆护众生。愿诸众生。常得安隐。大悲覆护。住佛所住。或作山岩石窟形。或作溪涧泉池林木药草花果树形。或作百种甘膳香美饮食。或作冰雪。或作影响荫凉之形。或作平地道路巷陌。或作迦陵频伽孔雀王等众鸟之形。或作药树王放光明形。或作山神地神形。或作炬烛电光之形。若有众生。在山险平泽诸怖畏处。以陀罗尼力。为作救护。我以如是种种方便。令诸众生。得免忧苦离生死海。发如是念。令诸众生。越我慢山。又愿众生。超生死流。慧炬炎炽。破无明闇。烧五阴村。度死生泽。善男子。我于生死险难愚痴众生。以陀罗尼力。决生死网恐怖系缚。恶骂咒咀。两舌恶口。诽谤谗构。我于尔时。作迦陵频伽鸟微妙之声。说陀罗尼。令彼悦乐。解脱忧苦。若婴儿童子。壮年耆老。聋盲喑哑。癃残拘躄。疥癞痈疽。乃至四百四病。以陀罗尼力。作大医王。现病人前为说种种诸治病法。各得除愈。善男子。我复作是念。见诸众生。乐著五欲棘刺林者。乐著邪见颠倒说者。乐著国土生憍慢者。如是种种爱著苦难。逼切其身不觉不知。随彼众生在在处处。念何事思何事。以陀罗尼力。即为现身。示导正路。令得安乐。蒙我恩力。离众苦难。得安隐处。我为彼人。复发誓愿。令诸众生远离三涂。永得解脱一切众苦。专求智慧。向菩提道。无众忧患。常得安隐。离五阴缚。若有边方诸小国土国王王子善男子善女人。忧国土诤讼事。忧生业田宅事。忧名称。荣位自在事。如是种种危厄怖难。我于彼处。以陀罗尼方便之力。令彼和同。皆得安隐。复发是愿。令诸众生。除五阴十二入十八界等一切诸著。越生死河。安住彼岸。又愿众生。住佛一切种智境界。永离见著。出生安乐一切佛行。若有众生。著聚落业无明系缚。六十二见。种种见著。受诸苦恼。甚可愍伤。我以陀罗尼方便为其说法。令得厌离。以法摄之。复作是念。令诸众生。安住无上正法道地。复作是念。愿诸众生。悉皆远离六入空聚。超出生死究竟境界。安处萨婆若城寂灭乐处。复次善男子。如迷方人。以东为西。以西为东。以南为北。以北为南。四维上下。亦复如是。一切世间。迷法之人。不知正道。亦复如是。善男子。世有三人。一狂。二痴。三者风病。如此三人。横兴毒害。手执利剑。欲斫东方反斫西方欲斫西方反斫东方。欲斫南方反斫北方。欲斫北方反斫南方。四维上下亦复如是。谤法之人亦复如是。心颠倒故。于正法中而生邪相。于邪法中生正法想。于常法中生无常想。于无常法中生于常想。于乐法中生于苦想。于苦法中生于乐想。于不净中生于净想。于无我法中横生我想。于平地中生险岨想。于险岨中生平地想。丰乐之世生饥馑想。饥馑之世生丰乐想。民炽盛世生空荒想。空荒之世生炽盛想。如此愚痴。失道众生。迷惑众生。失性众生。我以种种方便陀罗尼力。放大光明。于黑闇处。欲出道者。开其门户。为愚痴者放大光明。开智慧眼。为失道众生。开示正路。而引道之。若有众生。欲度流者。为作桥船津济洲渚。令到彼岸。不知方域示以乐土。丘墟坑坎化为平地。生柔软草。或复现作城邑聚落及诸妙色。以施众生。令得快乐。又复现作江河流泉。园林浴池。人民炽盛。安隐丰乐。令诸众生。慈心相向。犹如父子兄弟姊妹。复发此愿。我今已施一切众生一切安乐智慧光明。令彼众生永离闇冥。无复痴爱长夜迷昏无明闇蔽。无眼众生得智慧眼。普令明净。若有众生著于我人众生相者。令离我人众生等想。若有众生。无常常想。无我我想。苦有乐想。不净净想。非阴阴想。非命命想。于非中阴。作中阴想。非阴界入。作阴界入想。草木非寿命。作寿命想。众生非草木。作草木想。于非因果。作因果想。非善行道。作善行道想。杀生祠天。求常乐想。乃至十恶邪见等业。普愿众生。离此诸想。不孝父母。不敬沙门及婆罗门。无有反复。不识恩养。远离正道。行不善业。具足十六诸恶律仪。诽谤正道。毁坏正论。深著邪见。谤佛法僧。断正法轮。坏菩萨众增恶大乘。杀害菩萨。不赞菩萨僧。如是种种诸不善业。杂类众生。众苦逼身。心怀愁恼。失本智心。不知法利。狂惑愚痴。不识正路。于无量劫。常被诽谤。邪见迷惑。不识诸方者。为如是等非法非律。深生慈悲。令得覆护。
　　尔时夜天婆娑婆陀。即为诸狂乱谤法众生。说净调伏除无量阿僧祇劫罪业障。陀罗尼即说咒曰。
　　羝(音都奚反)钐(音疏监反)跛啰(音卢可反)蒲陀那夜(音余架反)三摩末祗　他波耶(音余加反)[宋-木+悟]　毗摩隶输檀奈　毗摩罗输檀祢翅(音尸鼓反)输檀尼移莎呵摩诃输檀那摩羝移莎呵
　　若有众生。诽谤正法。毁菩萨僧。破和合僧。断绝大乘圣智慧教。增疾修行菩萨行者。无有反复。如此人等。不名丈夫具男子身。不孝父母。杀逆父母。于善知识所。诤讼欺诈。杀害八人及阿罗汉。不仁不义。偷盗佛物。塔物法物。招提僧物。现前僧物。犯四重禁。十三僧残。十不善道。五无间罪。速疾正向趣恶道者。无明闇蔽。没在苦海。我以大智慧光明愿力。为除无明无间重罪闇障痴惑。令彼速发阿耨多罗三藐三菩提心。即以大乘。而自庄严。具普贤行。为说如来法王境界如来十力四无所畏十八不共法神通等事。成就一切大智慧地。我今示现如来十力四无畏等陀罗尼力。安住一切诸佛正道。以此陀罗尼力。能令十方一切诸佛。同一法身。复次善男子。我今为于长夜病苦苦恼众生。多病消瘦。疾疫老朽。悭贪贫穷。危厄因悴。亡国破家。流离失土。贫穷孤迸。竛竮失势。无救护者。皆由前世无慈悲心。恶业果报。系属于他。八苦衰恼。以为衣服。为如是等无归依者。以大悲方便而救护之。诸贫苦者。以陀罗尼力。令其库藏。自然盈溢。若有悭贪。至死不舍。作守财鬼。为如是等。种种贪著。以诸方便而化导之。令彼众生。皆得解脱。复发是愿。我当为彼诸众生等。作大救护。施以法药。服此药者。能消一切诸烦恼病。离生老死八苦之畏。无明老死十二轮转。一切众苦。皆得永离。离恶知识。亲近善友。以普胜法。摄取一切。令得安止三清净业。敬信如来真妙法身。当得永离生老病死。毕竟常住清净境界。复次善男子。我见邪见诸众生等及其眷属作恶律仪。见诸众生远离正道趣于邪迳。著诸倒见虚妄迷惑。身口意业其行不善种种放逸依止邪法。于非正觉生正觉想。于正觉所生非正觉想。亲近恶友受行苦法。投渊赴火自坠高岩。常翘一脚。五热炙身。灰土涂污。卧棘刺上。自饿而死。盛冬潜渊。伏藏冰下。受持鸡狗牛鹿等戒。如是种种邪见苦行。欲求解脱。我以种种方便。除其邪见。令得安住于正见中。令诸人天得最上乐。复发是愿。愿诸众生。出离世间。不著邪见。安处无上正真之道。得不退转成一切智。究竟满足普贤菩萨大愿之行。向一切智。不离菩萨一切诸地。不怀一切众生苦性。而得解脱。尔时夜天婆娑婆陀。欲重宣菩萨光明普照诸法坏散众生愚痴法门。承佛威神。观察十方。即为善财童子。以偈颂曰。
　　我所成妙法　　知时诸门地
　　照除愚痴闇　　普观一切法
　　我法门寂静　　久修慈心得
　　无量无数劫　　大悲覆群生
　　成就大悲海　　出生三世佛
　　除灭一切苦　　善财速究竟
　　佛子心欢喜　　永离世间恶
　　超出三界苦　　受诸贤圣乐
　　远离有为恶　　声闻智解脱
　　满足诸佛智　　佛子应究竟
　　我以遍净眼　　普观十方刹
　　于彼世界中　　诸佛坐道场
　　相好庄严身　　无量众围绕
　　放大光明海　　普化诸群生
　　睹诸众生类　　死此而生彼
　　回流六趣中　　备受诸苦毒
　　我以净耳海　　普闻十方音
　　一切语言海　　皆悉能受持
　　我以净鼻根　　法海中无碍
　　能入诸法门　　善财应究竟
　　我成大人相　　清净广长舌
　　随应演说法　　佛子应究竟
　　清净妙法身　　三世如如等
　　随其所应化　　一切无不现
　　我心无所著　　澄清如虚空
　　普摄佛境界　　而亦无二相
　　悉知无量刹　　众生诸心海
　　分别诸根意　　远离虚妄法
　　我以神通力　　遍游无量刹
　　普覆一切众　　调伏诸众生
　　智慧净如空　　无比无尽藏
　　供养一切佛　　饶益诸众生
　　广大净智慧　　了知诸法海
　　除灭众痴惑　　佛子应究竟
　　我入佛法海　　通达三世法
　　明了一切智　　无能测量者
　　一一微尘中　　悉见佛刹海
　　或睹三世佛　　真实智慧力
　　见卢舍那佛　　道场成正觉
　　十方微尘刹　　悉转正法轮

　　尔时善财童子。白天神言。发阿耨多罗三藐三菩提心。为已几时。得此法门。其已久如。乃能如是饶益众生。答言。佛子。乃往古世。过须弥山微尘数等劫。复过是数无量无边。彼有世界。名七宝功德集。劫名光明寂静。国名宝月光明。城名莲花光处。阎浮提中。于此劫中。有五百亿佛出兴于世。时彼城中。有转轮圣王。名善法度。以圣王法正法治世。七宝自至。王四天下。寿命一劫。威力自在。不加兵仗自然太平。彼王所重第一夫人。名日月意。其王夫人伎乐自娱。至于中夜淳昏而眠。梦此城中有一夜天。名最正觉寂静光明。来至其前。合掌而立。而作是言。咄。善女人。汝今知不。于莲花光大城之东。有林名寂静光微妙德。于此林中有菩提树。名一切佛自在光。有佛世尊。号一切法雷音王。坐此树下成等正觉。十号具足。放大光明。名摩尼王普照一切。彼雷音王佛。出兴于世。于菩提树下。始成正觉。已经七日。时彼夜天。称扬赞叹。显说如来无量功德自在神通。令彼夫人发无上道心。赞叹普贤菩萨一切愿行。时王夫人。即于梦中敬礼彼佛。发阿耨多罗三藐三菩提心供养佛。时世尊。放金色光触夫人。心。遍照宫城皆同金色。时彼夫人。即从眠觉。尔时彼佛。侍从声闻菩萨一切大众。现夫人前。是时夫人。头面敬礼佛及大众。供养恭敬尊重赞叹。即发誓愿。愿此功德。于将来世。天人之中最尊最胜。善男子。汝今当知。时王夫人月意者。岂异人乎。我身是也。我于彼佛所。初发道心。庄严功德。种大善根。超越须弥微尘等劫。不堕地狱饿鬼畜生阎罗王处下贱之家。具足诸根灭除众苦。常于人天中。得最胜果报。常得不离亲近善友。常生诸佛菩萨之家。不生五浊劫。善男子。我获善利。于彼佛所。深种善根。长养善根。于八十亿须弥山微尘等劫。常受快乐。而未满足菩萨善根。亦未获得三昧神通。得过八十亿须弥山微尘等劫。过此劫已。复过一万劫。有劫名清净无忧。世界名清净威德胜。彼世界中。有五百亿佛。出兴于世。成等正觉。十号具足。彼佛国土或净或秽。我时次第。供养彼佛。彼佛世界。有一四天下。名离垢幢。城名庄严。我于尔时。为明胜长者女。名胜慧光。端正殊妙。于彼世中。值最初佛。名须弥山善寂幢。时有一天。名净觉月。以本愿力。生彼城中。复有夜天。名清净眼。于睡眠中。入于王宫。即至我所。显现妙身。赞叹如来。劝我发心。令往佛所。作如是言。须弥山善寂幢佛。始成正觉。放大光明。已经七日。尔时夜天。引导于我。我即惊觉。见大光明遍满宫室。父母惊喜。即告我言。此何光明。金色显赫。明照吾室。我于尔时。即白父母。我于梦中。见一夜天。赞叹如来胜妙功德。有佛世尊。名须弥山善寂幢。出现于世。已经七日。唯愿父母。与诸眷属。往诣佛所供养恭敬。听佛说法。父母欢喜。即便许可。是时夜天。在前引导。我与父母。及亲眷属。俱诣佛所。头面礼足。退坐一面。见佛色身微妙光明。即得菩萨清净三世普智慧光明三昧。得此三昧已。忆念过去如须弥山微尘等劫所见诸佛。所说经法。受持不忘。即得光明普照诸法坏散众生愚痴破魔法门。得此法门已。复忆过去十世界微尘数劫世界时事。又见彼诸一切众生。及其业报。好丑。诸根利钝。性欲不同。语言音声。久修善业。亲近善知识。随其所应。示现色身。为作利益。见如此事。如今现在。我以此三昧力。于念念中。增长法门。心心相续。能以一身。充满十方微尘等世界。乃至充满一切世界微尘等海。又复过彼一切世界微尘数不可说不可说世界。如是世界中。悉见一切诸佛。闻佛说法。悉能忆念。受持分别。了知彼佛本净愿海。又知诸佛发清净愿。庄严佛土。我今亦欲严净一切世界海众生。令得净土。如今现前。随彼众生。所应见身。即为示现。调伏其心。而化度之。我从昔来。乃至今日。刹那相续。长养增进。修此法门。如此法门。究竟广大。如法界等。善男子。我唯知此菩萨光明普照一切诸法坏散众生破魔法门。诸大菩萨。究竟无量无边普贤菩萨所行愿海。深入一切诸法界海。建立一切诸菩萨智慧幢三昧游戏神通大愿成满守护受持诸佛如来大功德海。于念念中。庄严教化一切众生。成就满足智慧性海。除灭无明迷惑颠倒。普施净慧。犹如秋月。菩萨住世。遍照三界。不著众相。消除热恼。示现三世。自在神通。运载众生。开示正道。出生三世圆满清净一切音声。充溢十方一切法界。从初发心。乃至十地。于其中间。皆悉具足无量功德不可思议诸神通力智慧光明。我当云何能知能说彼菩萨行。善男子。此阎浮提摩伽提国。有一夜天。名妙功德离垢光明。彼夜天者。是我大师。先已劝我发阿耨多罗三藐三菩提心。示教利喜。汝诣彼问。云何菩萨。学菩萨行。修菩萨道。尔时善财童子。即以偈赞婆娑婆陀。而说颂曰。
　　我见尊净身　　相好自庄严
　　超出于世间　　犹如须弥山
　　法身湛然净　　三世悉平等
　　普摄诸众生　　其人无所著
　　开演净光明　　普照一切趣
　　于一毛孔中　　悉见诸星宿
　　心净无所依　　如日在空中
　　摄取法王法　　明净深智慧
　　一一毛孔光　　遍照十方刹
　　于一切佛所　　弥布法云雨
　　一切毛孔中　　示现变化身
　　充满十方刹　　方便度众生
　　初行菩萨时　　净业不思议
　　一一毛孔中　　显现十方刹
　　识知见闻者　　悉得功德利
　　专求菩提道　　必成佛无疑
　　不思议等劫　　常求善知识
　　宁堕三恶道　　不舍菩提心
　　百千微尘劫　　赞叹一切德
　　众劫犹可尽　　功德无穷已

　　尔时善财童子。头面敬礼彼夜天足。绕无数匝。眷仰观察。心无厌足。辞退南行。向摩伽陀国。

　　　　佛说罗摩伽经卷中



　　　　佛说罗摩伽经卷下

　　　　西秦沙门圣坚译
　　尔时善财童子。一心思惟彼夜天教。初发道心。圆满清净。思惟是已。即得深入诸菩萨藏出生菩萨大愿法海。净诸菩萨波罗蜜道。穷尽菩萨圆满胜净行业。发起成就深入智海。以一切智。救护十方一切众生。长养增广大慈悲云。于诸佛刹。出生普贤诸大愿行。渐渐游行。至普甚深微妙功德离垢光明夜天所。头面敬礼。绕无数匝。却住一面。恭敬合掌。白言天神。我已先发阿耨多罗三藐三菩提心。而未知云何修菩萨行。具足诸地。答言。善哉善哉。童子。乃能发阿耨多罗三藐三菩提心。问菩萨行。具足诸地。善男子。菩萨成就十法。则能具足菩萨所行。何等为十。一者悉得诸佛现前三昧。见一切佛色身了了分明。二者得净眼三昧。见一切佛三十二相八十种好庄严其身。三者得无量无边功德净眼。见一切佛深妙功德智慧大海。四者见无量无边佛光明海。悉能普照一切法界。五者无量不可思议佛法光明。于一毛孔放大光明。普照一切众生数等。令种种众生皆发阿耨多罗三藐三菩提心成光明海诸佛如来普慈等心。于念念顷。十方世界。施作佛事。于诸众生。随其所应。而度脱之。令无量众生皆得解脱。六者于一一毛孔中。悉见一切宝珠光明摩尼炎海。七者于念念中。出一切诸佛变化大海。充满法界。究竟一切诸佛境界。教化众生而无障碍。八者出一切佛无住微妙音声大海。转三世佛清净法轮。演说一切修多罗海及法云海。其义深远。无能穷尽。九者究竟诸佛音声海。深入一切如来海。究竟一切如来海。十者深入示现不思议佛自在神力化度众生住无量无边诸佛名称海。善男子。此名菩萨十法。若有菩萨。具此十法。则能满足菩萨诸行。亦能悉备普贤行愿。善男子。我已成就菩萨寂灭定乐精进法门。以此定力。悉见三世严净佛刹一切诸佛及眷属海。悉见无量无边诸佛如来神通力海。分别了知诸佛名号诸佛如来转法轮海。知彼诸佛寿命短促。及以无量。知彼诸佛无量微妙净音声海。彼诸如来。清净法身。无量无边。充满法界。亦不著如来一切诸相。而无相好想。何以故。诸佛如来。无来去相。已灭一切来去相故。不住三世如如际故。亦非过去。不住现在灭于一切世间相相故。不取一切来去相故。故名如来不来不去。诸佛如来。不生不起。不退不没。不灭不现。故名法身。诸佛如来。不起语性。不灭语性。过一切语言。语言断故。非实灭身。示现灭度。犹如幻法性不坏故。诸佛如来。非实非虚。欲为饶益诸众生故。一切如来。以如来道无来无去。出兴于世。诸佛如来。不生不没。不灭不住。不至此。不往彼。法性清净。不可坏故。诸佛如来。无性无相。离于一切语言道故。诸佛如来。以一如相。同入法性。无边际故。究竟一切法界性故。善男子。我如是了知于一切如来。唯得此寂灭定乐精进法门。照明增长广大善根。深入随顺如寂甚深普现境界。分别了知虚妄平等相。演说甚深平等大法。以大悲心。普摄一切。未曾舍离。一心善寂。无起灭想。增长正受。入寂灭定。起于初禅。除灭意业。得寂智力。摄取众生。欢喜悦乐。入第二禅。舍离生死寂灭涅槃。观众生性。修第三禅。为灭众生诸烦恼苦。而不见众生相。修第四禅。增长一切智菩提心愿。出生一切菩萨定海巧妙方便。深入一切诸法门海。成就菩萨游戏神通。出生菩萨自在神力明净智慧。深入普门法界。复次善男子。我唯如是修习菩萨寂灭定乐精进法门。以种种方便。度脱众生。夜半静时。为诸在家。贪著五欲者。说不净相。为计乐者说苦恼想逼迫系缚想。食不净想。心狂痴想。罗刹鬼想。为计常者说无常想。八苦集身想。无我我想。不自在想。空想。如是等常无常。苦无苦想。观此想已。教彼众生。令厌离五欲。呵责身心想。信家非家出家学道想。于空闲处。思惟坐禅。除一切障碍。诸恶乱道声想。于夜寂静。为诸众生。心安隐故。示现如是。以鬼神力。除其恐怖。令发道心。若有乐欲求出家者。我当为开正法心门。光明照路。除其闇冥。令不怖畏。即为彼人。赞佛法僧。令发道意。又复赞叹亲近善知识。修功德行。善男子。我今以此法门力故。令诸众生未生恶法。方便令不生。已生恶法方便令灭。未生善法方便令生。已生善法方便令增长。广行菩萨行。修诸波罗蜜。满足大愿。出生一切智慧慈悲。欲令众生得人天乐。除去妄想。增长善法。随顺助成无尽无边无受法行。善男子。我唯知此菩萨寂灭定乐精进法门。诸大菩萨。满普贤愿。具足普贤所行之行。究竟得离除闇境界。而得成就诸善根力。如来功德智慧光明佛境界力。一切佛心。无所障碍。出生死闇。无所染污。悉具一切萨婆若愿。深入一切诸佛刹海。摄取一切诸佛法海。成就一切妙法云海。如来智慧普能饶益一切众生没生死闇者。以智慧光。照生死夜。我当云何能知能说彼功德行。善男子。去此不远。向如来右面。有一夜天。名曰喜目观察众生。汝诣彼问。云何菩萨。学菩萨行。修菩萨道。尔时普甚深微妙功德离垢光明夜天。欲重宣此法门义。以偈颂曰。
　　深入现前定　　普见三世佛
　　净眼无垢称　　分别诸佛海
　　观察净妙身　　深入佛相好
　　一念无量力　　普知法界性
　　净身坐道场　　卢舍那正觉
　　十方法界中　　转净妙法轮
　　佛觉智最胜　　灭尽相无二
　　众妙好庄严　　显示一切众
　　佛身难思议　　同一虚空身
　　普现十方刹　　一时悉教化
　　放圆净光明　　摄诸佛刹等
　　不思议净色　　普照诸法界
　　于一一毛孔　　现无量佛刹
　　无量微妙色　　普照诸世界
　　不思议光明　　从于毛孔现
　　普照众生类　　除灭众烦恼
　　化佛出妙音　　充满十方界
　　普见诸佛刹　　皆悉如雷电
　　如来妙音声　　充满十方界
　　普雨甘露法　　令发菩提心
　　无数劫修行　　摄受诸众生
　　普见卢舍那　　一切诸佛刹
　　一切世音响　　如来悉出离
　　普现群萌类　　令众住境界
　　一切诸菩萨　　所行不思议
　　于佛一毛孔　　一念悉能知
　　不远有夜天　　名喜目观察
　　汝可诣彼问　　云何菩萨行

　　尔时善财童子。头面敬礼彼夜天足。绕无数匝。眷仰辞退。向喜目观察众生夜天所。尔时善财童子。专求善知识。正念善知识教。因善知识。生诸功德。发菩提心。善知识者。难见难遇。见善知识生欢喜心。灭诸乱想。善知识者灭除疑惑。能坏障碍。见善知识。当知即得近一切智。见善知识。即得深入诸佛法海。见善知识。起一切十方诸如来想。闻善知识有所宣说。当知即得正念法云陀罗尼想。受持一切清净佛法见一切佛转法轮想。见善知识。即具一切大慈悲海。救护众生。见善知识。当生欢喜。智慧明净。悉能普照一切佛法界海。尔时喜目观察众生夜天。以威神力。加善财童子。赞善财言。善哉善哉。善男子。乃能如是求善知识。诣善知识。亲近供养。善知识者即是菩提。求善知识是大精进。善男子善知识者难见难遇。善知识力不可破坏。善知识者普游十方。除灭生死。悉断烦恼。能成辩才。善知识者。深入一切无量大事。庄严正顺道。善知识者。悉是普现法门。能令一切得无障碍。不离本处。遍至十方一切佛所。求善知识。当起是想。不来不去。不动不摇。无来去相。为一切智。救护众生。应求善友。尔时善财童子。见善知识。即得了知无量无边诸大愿海。得一切智。饶益众生。亲近善友。为诸众生无量无数恒沙微尘世界海。尽此世界海。尽此世界边际。复过是数无量无边不可说不可说处大地狱。为彼众生。起于慈悲。正向菩提。除灭众生无量劫苦。以一音声。普遍十方一切世界。讲宣妙法。若有闻者。灭无量劫生死罪障。以大慧愿。而自庄严。修菩萨行。于念念中。得一切智相。具神通力。于一切处。常见一切诸佛如来。亲近供养。为善知识。以佛庄严。而自庄严。普净三世诸佛法界。不入生流。不住死流。具佛神通。不住法界。不离法界。而能往诣十方世界。充满法界善知识所。不著语言。刹那刹那顷。修菩萨行。满足性境界。成就萨婆若。具一切佛神通游戏。庄严佛道。以平等法。身心不动。普摄众生。善知识力。显现三世。
　　尔时善财童子。即诣喜目观察众生夜天所。时彼夜天。于大众中。处宝莲华师子之座。正受菩萨普现光幢喜净法门。一切毛孔。出妙色云。其有见者。喜悦无厌。一一毛孔。现众宝云。所谓。智慧行报。饶益众生。离于诤讼。以平等心。不著诸法。以上妙智。摄诸众生。显现三世。修菩萨行。心无悭吝。能舍难舍。普施一切。身心平等。不可思议。以布施福。普摄众生。于诸众生。不起染著。不见众相。不舍众生。悉具三世菩萨苦行。十方世界一切众生。无明系缚。住痴有结。菩萨即以大悲神通。解其系缚。又于一切毛孔。出生一切众生数等菩萨自在随应变化身云。以此身云充满一切。虚空法界。于众生前。示现色身。正受不动。于众生前。三昧神通。觉悟众生。不乐世间。远离三界。灭除生死。如避火坑。而于一切。示现生死。现天人中种种快乐及成败相。为诸众生。说不净观。令诸众生。皆悉修行。除颠倒想。为诸众生。说于变易苦恼之法一切受身有为之法皆悉无常。愿诸众生。深入佛境界。永离无常。住不可思议尸波罗蜜。恒受诸佛清净禁戒。终不毁犯。心无疑惑。示诸众生具足禁戒。以戒香熏一切众生。又于毛孔。出生一切妙色身云。割截手足及诸支体。捶打逼切。呵责恶骂。妄言诽谤。皆悉忍受。于彼众生。不生嗔心。不起害意。赞叹恶人。终不毁犯。身心恭敬。深生恩爱。犹如父母慈念一子。虽作此行。不生憍慢贡高之心。显现诸法真如法忍。善能和合一切世界诸恶众生。深知尽无尽性虚空智慧。行菩萨忍。以佛心智。断一切烦恼。灭一切结习。悉能荷负一切世间丑恶众生。如护眼目。愿一切众生。成就诸佛金刚忍德。净无瑕秽。又于一一毛孔。显现如来清净色身。随所应度众生。皆令得见。又于一一毛孔。出生一切诸趣种种色身。示现勇猛精进令众生修行。如救头然。降伏诸魔怨。得胜不退转。救护于一切。拔出生死海。永离诸忧患及无明怖畏。越度生死山。永离诸欲流。供养恭敬一切诸佛。心无疲厌。受持守护诸佛法轮。勇猛精进。灭除障碍。普摄一切众生。皆令调伏。入于律行。心无懈怠。普示一切净佛国土。教化众生。庄严阿耨多罗三藐三菩提心。如是功德。皆从精进波罗蜜本事果报生。一一毛孔。出现一切种种形色。以诸方便。除灭众生诸忧恼苦。皆令欢喜。呵责厌患一切五欲。深生惭愧。调伏诸根。修行无上最胜梵行。净身口意业显现世间一切所欲皆不可乐。示现如是种种形色。皆令快乐。常乐受持。出生正法。心不散乱。安住深入九次第定。除灭众生一切烦恼。令得安乐。显现菩萨诸三昧海通明自在神力境界。令诸众生身心欢喜。灭烦恼热。得清凉乐。增进善法。身口意业。常得善寂。诸根悦豫。得法喜乐。又于一一毛孔。示现一切五道生处。令十方五道。皆见其身。诣诸佛所。尽一切佛刹。诸佛师长。及善知识。恭敬供养。心不懈惓。一切如来所转法轮。悉能受持。终不疲厌。不生退转。究竟一切诸佛刹海。化度众生。示现一切法海。护持正法。不见法相。于一实相。示现一切诸三昧门。身心清净。能断一切众生疑惑。以智慧力。分别一切众生心海。以金刚慧。破坏众生诸邪见山。心生圆满明净慧日。于一念中。能除众生痴冥闇蔽。令诸众生远离声闻辟支佛地疑惑颠倒有无二边。皆悉欢喜。得智慧乐。悉教一切回向佛道。又于一切毛孔。出生一切众生尘数等身。示现种种色身不思议身。随所应度。悉现其前。于一音中说无量音。无量音中演说一音。随诸一切众生类语。说一切诸佛功德之藏。示行世间有作无作。有记无记。悉了三世业行果报。不乐三界。赞叹出世离三界法。一切颠倒。邪见饥馑。皆令出离。向甘露道。趣一切智。超出诸地二乘怖畏。于有为无为。心无所著。背舍生死。正向涅槃。不舍众行。不离诸趣。往来五道。无有疲厌。发胜进心。成于平等。以正觉法。教化众生。得一切智。一一毛孔。出生示现一切佛刹微尘数等变化身云。遍现一切诸众生前。修普贤行。满一切愿。不可穷尽。劝进众生。向萨婆若。于一念顷。示现修习一切净行。供养恭敬一切如来。心无厌足。建法幢摧外道。守护一切诸菩萨行。心心相续。具足一切诸波罗蜜。一一微尘海。出生一切诸法性海。演说一切法音声海。遍满十方微尘刹海。以此音声。复尽微尘世界海劫。长养一切众生善根。住寿一切无量无边阿僧祇微尘数佛刹海。阿僧祇等微尘数不可说不可说劫。为诸众生。令得增进。复过是数。住寿不灭。于劫坏时。承佛神力。令得不灭三世一切微尘佛刹诸佛出世。悉令往诣。恭敬供养。守护受持佛正法轮。游戏神通。净佛国土。教化众生。至彼彼处。令诸众生皆大欢喜熙怡快乐。于一一毛孔。出一切化身。应一切众生众生业报现一毛孔。又于一一毛孔。雨一切供养具。供养诸佛。给施众生。法王心力故。无坏境界。不可穷尽。坚住如相。不退不没。心行平等。无住无著。出生欢喜无极清净之行。以慈心力。除灭一切众生罪恶。菩萨本誓善愿之力。摧坏四魔。灭除一切烦恼业山。尽诸世法。修大慈悲。于菩萨行。得不退转。普摄一切十方世界有缘众生。令得修行诸波罗蜜。示现菩萨无尽功德。逮得菩萨转法轮幢胜妙菩提诸陀罗尼。以此胜慧。降伏外道。具菩萨行力波罗蜜。为诸众生。趣向萨婆若故。一一毛孔。示现一切众生平等身相。令众乐见。又于一一毛孔。显现一切众生类海。又复显现无量无数微尘数等不可说十方世界海微尘数等诸妙色身。皆悉显现随应众生菩萨智慧行力。显现不可说不可说智慧大海。善知一切众生心海。善知一切众生根海。知诸众生心心数海。深入究竟智慧法界。于念念顷。普能充满一切法界。解脱于世间。赞叹出世间。庄严净佛国土。赞叹净国众生。习学诸佛游戏神通。赞叹诸佛神通愿力。诣诸佛所。供养恭敬守护受持正法轮云。显现智慧十波罗蜜。令诸众生皆大欢喜。灭除热恼。远离忧戚。及世八法。悉舍众恶。调伏诸根。于一切智。得不退转。如是诸波罗蜜。欢悦安乐。化度众生。诸大菩萨。以此胜法。震大法雷。觉寤一切睡眠众生。以胜慧法智力光明。普能正彼狂乱恶行。亦见诸佛本性净行。于一毛孔。皆悉显现。而不障碍。喜目观察众生夜天所修功德。求善知识。诣诸佛所亲近供养。修习诸善。行檀波罗蜜。难舍能舍。悉舍王位。国土城邑。宫殿臣妾。人民眷属。出家学道。是名行檀波罗蜜。行尸波罗蜜。修持净戒。如护一目。虽受一切世间众苦。于所持戒。而不毁犯。一切众生。所不能为。菩萨行之。是名行尸波罗蜜。行羼提波罗蜜。一切众生。嗔恚恶骂。捶打毁谤。逼切其身。皆悉堪忍。无嗔恚色。一切众生。夺其利乐。害及亲爱。如是苦事。亦悉能忍。设以三火焚烧其身。受一切苦。心大欢喜。譬如比丘入第三禅。身心悦乐。深信诸法。堪受诸法。不生不灭。是名行羼提波罗蜜。行毗梨耶波罗蜜。为一切智故。悉受众苦。节节火烧。终不恐怖。为一切智故。起大勇猛。如救头然。专求菩提身心坚固。不可毁坏。无疲极念。终不退转。是名行毗梨耶波罗蜜。行禅波罗蜜。身心不乱。而遍诸方。满足清净禅波罗蜜。勇猛精进。不舍三昧。名禅波罗蜜。而得清净。究竟一切诸清净行。入胜三昧。神通游戏。度大智海。念念相续。皆悉次第。入清净定。是名禅波罗蜜。满足诸方便。身心常净。是名禅波罗蜜。一切禅定海。究竟诸三昧海。次第相续。未曾断绝。是名禅波罗蜜。行般若波罗蜜。不著彼不著此。于空法中。得大解脱。是大菩萨。清净圆满般若波罗蜜。自然智慧出生清净慧日身心不著入智慧藏究竟观察大智慧海般若波罗蜜。不著法相行胜清净智境界吉祥般若波罗蜜。出生妙义智慧海般若波罗蜜。行方便者。出生一切诸方便身普知一切智明净法界胜进力。是名方便波罗蜜。净慧方便。生法性生身。出入息顷。得净方便无二本行。是名方便波罗蜜。诸菩萨等。本弘誓愿。出清净身。现生具足。摄受众生。于一切众生及诸善行。心净无著。是名行方便波罗蜜。行愿波罗蜜。出生一切愿海身。深入一切智慧诸三昧海。超过一切声闻辟支佛地。示现出生本净愿。行波罗蜜。不舍不得。随所愿求。智慧本行。净诸愿身。是名行净愿波罗蜜。行力波罗蜜。备诸功德。如意自在修助道法。是名力波罗蜜。因助道法。饶益众生。修诸功德。不著功德。不见功德相。是名力波罗蜜。因力果力。皆悉具足。犹如大海。是名力波罗蜜。显示种种法序说诸智力。是名力波罗蜜。杂因果力。演说智力。智杂业力。是名行力波罗蜜。行智波罗蜜身。智波罗蜜名字清净。智波罗蜜智慧境界。智波罗蜜正疾行。智波罗蜜普现光明犹如妙香。异物同熏。如呼声响。一切皆应。是名智波罗蜜。智炎光明。胜妙音声。演说义味。无有穷尽。普摄一切。是名智波罗蜜。智波罗蜜。出生成满本行果报性相清净。是名智波罗蜜。智波罗蜜。无著无护。一切智。集诸无著。助菩提分。智慧明了。具胜进地。深入甚深智行境界。是名智波罗蜜。智波罗蜜。深入微妙。知法性法智。摄受诸法。随顺智慧。善知福田及非福田如实之相。是名智波罗蜜。诸如来智。超出三界。了达三世。善知菩萨一切行业。普集众智。无所挂碍。亦知菩萨正智住处应修正行。又复善知从初发心。趣向上地。以方便心。善知回向。善知诸法如。业如。报如。善知法轮如。知法轮如相。是名智波罗蜜。胜妙无著。摄受正法。摄受正法者。总知一切法。总知一切法者。知法如来。知法如去。善知业业境界。善知刹刹境界。善知诸劫。善知三世智。出生诸佛智。知佛智等正智。知菩萨智。知菩萨智智。知菩萨住智。知菩萨功德智慧智。知菩萨净心回向智。知诸大愿智。转法轮智。知分别法智。入法海智。知方便海智。知法旋流陀罗尼智。知诸法至趣智。知如是等一切智波罗蜜。深远无底。广大无边。究竟无际。如是胜智十波罗蜜。于一毛孔。皆悉显现。一切毛孔。皆悉显现诸变化身。化度众生。又于一切毛孔。出生无量身云。所谓。阿迦腻吒天身云。净居天身云。善现天身云。不热天身云。果实天身云。遍净天身云。无量净天身云。少净天身云。净果天身云。广果天身云。无量净果天身云。少净果天身云。光音天身云。无量光音天身云。少光音天身云。大梵天身云。梵辅天身云。梵富楼那天身云。梵富楼吉那天身云。梵印天身云。梵自在天王身云。他化自在天王。及其天子天女身云。化乐天王。化乐天子天女身云。兜率陀天王。兜率陀天子天女身云。炎摩天王。及其天子天女身云。释提桓因天王。及三十二辅臣天子天女身云。提头赖吒天王。及天子天女眷属。一切乾闼婆男女身云。毗楼勒叉天王。及其眷属天子天女一切鸠槃茶男女身云。毗楼博叉天王。及其眷属天子天女一切龙男女身云。毗沙门天王。及其眷属天子天女一切夜叉男女身云。紧那罗王。及一切紧那罗男女身云。摩睺罗伽王。及一切摩睺罗伽男女身云。迦楼罗王。及一切迦楼罗男女身云。阿修罗王。及一切阿修罗男女身云。阎罗王。及一切阎罗王男女身云。并及地狱恶趣身云。人王身云。男女身云。童男童女身云。出如是等一切诸趣身云。声闻辟支佛仙人身云。地神水神火神风神海神河神。山林树神。谷神味神。药草神园观神。泉海神城郭神。道场神。夜神昼神。虚空神。方神道神。身形神日精神。诸魑魅神。金刚力士神。步行神。如是等一切神身云。普遍十方一切世界。为法界等一切众生现喜见身。尔时喜目观察众生夜天。从初发心。所行功德。积集无量诸波罗蜜。次第受生。死此生彼。轮转五道。及其名号。亲近善知识。值遇诸佛。亲近供养。闻持正法。行菩萨行。心无挂碍得诸三昧。次第观见一切诸佛。色身相好。见诸佛刹。及见诸劫次第成坏。得净智慧。深入法界。观察众生。知众生海。死此生彼。得净天耳。次第悉闻一切音声。以闻声故。得知他心智。悉知众生心心所念。无碍神足。次第自在。不著世间。不受后有。尽虚空界。净法性身。修得神通。净妙报果。充满十方。得诸菩萨次第法门。究竟菩萨诸法门海。菩萨自在。勇猛精进。菩萨游步。犹无所畏。至于正趣。离生死相。胜妙清净。集诸功德如意法门。等一切法界。等示彼一切功德身云。示一切智慧身云。演说法音。开现教化。令得归依。遍一切处。示现大道。于风轮中。扇动出声。示现说法。令彼受持示教利喜。思惟不著。地动水流海波火炎山相击声。诸天宫城震动之声。摩尼宝殿震吼之声。天王形色鼓舞之声。龙王起云雷震之声。夜叉乾闼婆阿修罗迦楼罗。紧那罗摩睺罗伽等。一切神王。于十宝山种种音声。转轮圣王。及诸小王。一切人众男女音声梵王音声。一切诸天歌颂音声。天乐音声。摩尼宝王神珠音声。天音声。声闻缘觉菩萨音声。如来音声。如来化身所出音声。如是等种种音声。为诸众生。分别演说。喜目观察众生夜天。从初发心。功德境界。难得能得。一切苦行。难行能行。如是等行。皆承佛力。而得通达一切功德变化身云。于一一身云。说此清净无著法云。间无断绝。于念念中。游十方世界。修于净土。复令过是无量无边世界。应受恶道苦无量无边诸众生等。成就天人乐。无量无边众生度生死海。无量无边众生安住声闻辟支佛地。无量无边众生离声闻辟支佛地。得诸菩萨不退转行不可思议广博喜幢自在法门。于念念中。令无量无边众生住如来地。
　　尔时善财童子。皆得见闻。善知解了诸奇特事。正念思惟。观察分别。深入禅定智慧安住平等。何以故。与彼夜天。光身同行故。佛所护念故。成就不可思议如幻诸善根故。具足菩萨不思议根故。成就菩萨诸善根故。得生如来种姓家故。得善知识恩力故。一切如来无著神力之所持故。毗卢遮那佛本愿力故。成就善根堪受普贤菩萨诸愿行故。
　　尔时善财童子。得菩萨欢喜净光明大海幢法。得十方一切诸如来力。得彼夜天毗罗摩伽菩萨幢法门。得彼法门已。深入观察普照十方光明法海三昧。
　　尔时善财童子。即起恭敬合掌。以偈赞叹彼夜天曰。
　　无量无数劫　　深入最胜法
　　显现妙法身　　随众所应见
　　了知群生心　　无明颠倒惑
　　以种种方便　　度脱众生类
　　常净妙法身　　久除诸热恼
　　非二示有二　　度脱众生故
　　阴入及与界　　悉皆无所著
　　众行及色身　　解脱一切有
　　不著内外法　　越度生死海
　　净明智慧光　　普照生死闇
　　喜目根无著　　除灭诸疑惑
　　一切乐世乐　　为现佛十方
　　无碍三昧力　　于一一毛孔
　　出诸化身云　　心念生三昧
　　心念三昧力　　供养十方佛
　　摄取诸众生　　究竟一切法
　　观察诸有海　　业行自庄严
　　演说无碍道　　令众清净故
　　相好备严饰　　犹如普贤像
　　随应受化者　　显现无碍身

　　尔时善财童子。偈赞叹已。白言天神。发阿耨多罗三藐三菩提心。为已几时。得此法门。其已久如。尔时夜天。以偈答言。
　　我念过去世　　无量刹尘劫
　　尔时有一劫　　名曰寂静音
　　城有转轮王　　清净妙色身
　　具三十二相　　八十好庄严
　　妙身圆满幢　　阎浮檀金色
　　光明照一切　　安详游虚空
　　转轮王千子　　勇猛身端正
　　大臣有一亿　　智慧悉贤明
　　有十亿婇女　　端严如天后
　　大慈悲柔软　　奉给侍大王
　　时彼转轮王　　常以正法治
　　总领诸山地　　一切四天下
　　弃国舍世荣　　出家求佛道
　　我为圣王后　　具足梵音声
　　身出金色光　　周照四万里
　　日光既已没　　中夜闲寂然
　　我当于尔时　　神瑞降善梦
　　闻佛出世间　　号曰功德海
　　显现自在力　　充满十方界
　　放光明网海　　照一切刹土
　　无量自在身　　充满十方界
　　种种变化身　　光明果报力
　　充满恒河沙　　遍照一切趣
　　大地六种动　　自然出妙音
　　如来出兴世　　众生皆欢喜
　　一切毛孔中　　出佛化身海
　　充满十方界　　随应演说法
　　我梦见如是　　如来自在力
　　闻说微妙法　　身心大欢喜
　　十千夜天身　　充满虚空中
　　赞叹彼如来　　开发觉悟我
　　彼天告我言　　贤慧汝今起
　　佛已兴汝国　　劫海难值遇
　　闻此音欢喜　　即见明净光
　　观察从何来　　道场树王所
　　我见如来身　　如须弥山王
　　一切毛孔中　　放大光明海
　　见佛自在力　　心生大欢喜
　　即发弘誓愿　　愿我如世尊
　　夫人觉语王　　眷属及婇女
　　我梦见佛光　　喜乐充满身
　　即时与大王　　无量那由他
　　眷属四兵众　　往诣如来所
　　我于二万岁　　常供养如来
　　七宝四天下　　一切悉奉施
　　彼佛为我说　　功德普云经
　　大愿海庄严　　随闻度众生
　　我发大誓愿　　未来作夜天
　　诸有放逸者　　悉令远众恶
　　尔时我初发　　无上菩提心
　　生死有为中　　未曾有忘失
　　从是后供养　　十亿那由他
　　生死海受乐　　饶益诸众生
　　初佛功德海　　第二功德灯
　　第三宝炎佛　　第四丰慧智
　　第五天花藏　　六无碍月音
　　第七法月王　　八圆满智王
　　第九宝炎佛　　无上天人尊
　　第十日音声　　我已悉供养
　　如是等诸佛　　十亿那由他
　　犹未得慧眼　　究竟生死海
　　次第复有劫　　名曰天妙胜
　　世界名宝光　　五百佛兴世
　　初佛圆满月　　第二明净日
　　第三光幢佛　　四须弥山王
　　第五花炎海　　六智慧海幢
　　第七然灯佛　　第八天德藏
　　第九光明幢　　第十普智王
　　如是等诸佛　　我已悉供养
　　未离五阴苦　　非乐生乐想
　　于法不生疑　　亦不疑正法
　　次第复有劫　　名庄严梵音
　　尔时有世界　　名莲华灯云
　　彼有无量佛　　及诸佛眷属
　　我已悉供养　　闻受持正法
　　初佛名宝山　　第二功德海
　　法界须弥幢　　第四法须弥
　　第五法幢佛　　第六地威神
　　第七法力佛　　第八虚空慧
　　第九法炎山　　第十照明山
　　如是等诸佛　　我已悉供养
　　犹未了真实　　究竟尽法海
　　次第复有劫　　名曰欢喜德
　　尔时有世界　　名曰光功德
　　彼劫有八十　　那由他诸佛
　　我已悉供养　　礼敬最胜尊
　　初乾闼婆王　　二寿命树王
　　三须弥功德　　第四宝眼佛
　　五毗卢遮那　　六贤圣庄严
　　第七法胜王　　第八明净德
　　第九世间王　　十一切法王
　　如是等诸佛　　我皆已供养
　　犹未得妙智　　深入诸法门
　　次第复有劫　　名曰净不坏
　　尔时有世界　　名普光庄严
　　十佛兴世间　　除无量烦恼
　　功德已庄严　　严净诸众生
　　有千佛兴世　　无量德庄严
　　除灭烦恼垢　　令众悉清净
　　初佛名无诤　　第二无碍力
　　第三法界光　　第四梵髻王
　　五波楼那天　　第六众生归
　　七圆满忍灯　　八具足法灯
　　九光明严海　　第十威神王
　　如是等诸佛　　我皆已供养
　　犹未解真法　　游行一切刹
　　次第复有劫　　名曰香灯刹
　　尔时有世界　　名曰清净起
　　一亿佛兴世　　严净一切劫
　　彼佛所说法　　我闻悉受持
　　初名法称王　　二名法身海
　　三名勇猛顶　　四功德法王
　　第五胜法云　　六名天首冠
　　第七智炎佛　　八名虚空力
　　九名普胜起　　十名妙德首
　　供养彼佛已　　成就八正道
　　次第复有劫　　名明净金刚
　　尔时有世界　　名曰宝幢主
　　五百佛兴世　　彼诸如来等
　　我皆已供养　　求无碍法门
　　初名圆满德　　第二寂然音
　　第三功德海　　四曰威神王
　　第五法最王　　六名须弥相
　　第七名法王　　第八功德王
　　第九功德山　　第十光明王
　　如是等诸佛　　我已悉供养
　　我皆悉严净　　一切最胜道
　　犹未得具足　　究竟深法忍
　　次第复有劫　　名曰胜称音
　　尔时有世界　　名曰寂静音
　　八十那由他　　诸佛兴出世
　　我已悉供养　　于彼修正道
　　初佛号华聚　　第二海藏佛
　　第三功德起　　第四天周罗
　　第五摩尼藏　　六号金山王
　　第七宝聚佛　　第八寂静幢
　　第九法幢佛　　第十号财首
　　如是等诸佛　　我已悉供养
　　次第复有劫　　名千首功德
　　尔时有世界　　名曰善花灯
　　六亿那由他　　诸佛兴出世
　　我已曾供养　　彼一切诸佛
　　初佛寂静幢　　第二智印王
　　第三号百灯　　四功德云王
　　寂静光明王　　第六明净日
　　第七法灯王　　八功德首王
　　九天功德藏　　十智慧云雷
　　如是等诸佛　　我皆已供养
　　未得无生忍　　究竟诸法门
　　次第复有劫　　名无著光炎
　　尔时有世界　　名无量胜光
　　有三十六亿　　那由他佛出
　　如是等诸佛　　我皆已供养
　　初号普山王　　第二虚空心
　　第三号集智　　第四庄严藏
　　第五法海音　　第六持音声
　　第七化音声　　第八化云海
　　九功德音海　　第十妙音幢
　　十一普威德　　第十二法海
　　十三集音声　　十四功德海
　　十五灯明首　　十六宝炎首
　　十七灯明佛　　十八功德炎
　　十九月天佛　　二十功德胜
　　彼诸如来等　　我皆得值遇
　　彼两足世尊　　出兴于世时
　　我为功德天　　供养彼最胜
　　时佛为我说　　庄严大海愿
　　陀罗尼念力　　皆悉能受持
　　我得明净眼　　三昧陀罗尼
　　于一一念中　　悉见无数刹
　　出生大悲藏　　深入方便云
　　心净如虚空　　皆从梦中生
　　始发菩提心　　广大如虚空
　　究竟无边际　　为度众生故
　　尽未来际劫　　愿求诸佛力
　　观察诸众生　　常乐我净倒
　　愚痴闇所覆　　烦恼起虚妄
　　邪见贪欲等　　无量诸恶业
　　一切诸趣中　　具受不善报
　　一切诸趣中　　种种业受身
　　生老病死患　　无量苦逼迫
　　我发无上心　　安乐诸众生
　　令至诸佛所　　成满如来力
　　满足大愿云　　常见一切佛
　　修习于正道　　具足诸功德
　　一向广专求　　无量功德云
　　罗摩伽三昧　　充满诸法界
　　广大波罗蜜　　声闻十方刹
　　一切诸佛所　　闻此罗摩伽
　　即具普贤行　　入净深法界
　　摄持一切法　　成满一切地
　　三世方便海　　修习无量行
　　一心具佛智　　智慧悉通达

　　尔时夜天。说此偈已。头面敬礼一切诸佛。未举头顷。见一切如来足下千辐相轮。逆观如来一切相好。于佛相好中。身心明了。不著相好。以广大心。速疾闻佛五分法身香。究竟一切诸波罗蜜。住菩萨地。尽佛法海。远离一切三世色声香味触法。住普贤菩萨广行究竟地。圆满清净大境界地。于一念顷。普现十方无量佛刹。具十法门。一一法门。具足无量无边不可思议阿僧祇等诸法界海。尽一切苦际。皆悉深信。佛子。如是等种种功德。我已久修。信解受持。具普贤行。善男子。尔时智慧转轮圣王。劫劫相续。常绍王位。受佛种性。生释种家。不断如来善寂种性者。岂异人乎。今文殊师利童子是也。尔时转轮圣王夫人贤慧玉女者。今我喜目观察众生夜天是。时觉寤我夜天者。今普贤菩萨所变化身是。善男子。我于尔时。夜梦觉已。见佛光明。初发阿耨多罗三藐三菩提心。发是心已。于无量佛刹微尘数劫。不堕恶道。常生天上。下在人中。受诸快乐值见诸佛。于其中间。经无量劫。乃至报应首功德幢如来应供正遍知所。得此普光喜幢法门。得此法门已。示现种种身。调伏众生。随顺开发。皆令亲近善知识。若天若人。及余一切。于未来世。闻向佛名。及闻普光喜幢法门毗罗摩伽三昧名号。受持读诵。解说书写。亦得超越无量佛刹微尘劫海生死之罪。不堕恶道。常生天上人中。受诸快乐。常见诸佛。闻法受持。终不忘失。善男子。我于宝光功德炎佛所。得此普光喜幢速疾法门。得此法门已。一向专求诸善知识。身心诸根。欢喜悦乐。游诸方面。调伏众生。令入律行。善男子。我唯知此普光喜幢法门毗罗摩伽三昧。圆满清净胜光境界。诸大菩萨。于念念顷。不离善知识。深入方便智慧大海。因善知识。出生长养速疾法门。发一切大愿海。于一切劫。不离善根。念念相续。近善知识。求妙功德。救护众生。悉具一切普贤菩萨所行之道。尔时喜目观察众生夜天。为善财童子。显现菩萨教化一切世间法门境界相好庄严身相。眉间白毫相中。放大光明。名普慧炎灯清净幢。无量光明。照一切世界已。入善财顶。充满其身。尔时善财童子。即得毗罗摩伽圆满三昧。得此三昧已。于一一身。充满法界。于一切地水火风微尘。众宝微尘。香微尘。金刚微尘。摩尼珠微尘。碎末微尘。一切庄严微尘。如是等一一微尘海中。悉见佛刹微尘等世界成坏。四大成败相。风轮水轮。金刚轮地轮。种种庄严众山围绕无量大海诸天宫殿。诸杂宝树种种庄严诸龙宫殿。夜叉乾闼婆。阿修罗迦楼罗。紧那罗。人非人等城郭宫殿。地狱饿鬼阎罗王处。死此生彼。皆悉了知诸法因果。一一身中。普现一切法界等身。悉见一切诸佛刹土。随所应化。度脱众生业报好丑。以微妙音。普为说法。令此法音从毛孔入。令诸众生皆得法行。见一一刹。及见一切世界微尘数刹。见无量无边一切诸佛如来海。深入善根。于诸佛所。住一切法界。于无量佛所。得无量法门。越度生死。游戏神通。于一一佛所。自念从初发心。修菩萨本行普集善根一切境界果报。于一一佛所。得闻诸佛所转法轮。受持不忘。守护正法。以本愿善根力。悉见三世一切佛海。越生死流。善男子。诸大菩萨。成就如是无量无边诸大功德。我当云何能知能说彼功德行。尔时喜目观察众生夜天。告善财童子言。我以此普光喜幢法门力故。常见诸佛。间无空缺。以此义故。遍一切处守护佛法。尽虚空界。心不疲厌。云何能为守护一切诸佛正法。以毗卢遮那佛本愿力故。及观世音菩萨摩诃萨威神力故。持白宝莲华陀罗尼咒。拥护受持读诵行正法者。尔时喜目观察众生夜天。承佛神力。即说白宝莲华陀罗尼咒。
　　多耋他　摸利翅　波阇罗摸利翅赊摩他移　毗赊摩他移　波腊波檀尼翅郁他婆尼翅莎呵　禅头(音头掬反)翅　曼头翅莎呵　赊俾多钵头摩　无至翅莎呵　因陀罗波尼翅莎呵　曼檀祢莎呵　逾阇祢莎呵
　　若有受持此咒者。不堕地狱饿鬼畜生。于现身上。终不横死。不遭县官牢狱系缚。常受一切清净快乐。若有得此陀罗尼者。当知此人。常得不离值见诸佛。亦不离闻佛说法转正法轮。又复常得无尽清净法音声海辩才印陀罗尼。若有得闻此陀罗尼者。具足一切菩萨净行。必度生死海。当到彼岸。
　　尔时善财童子。闻此陀罗尼已。恭敬顶礼喜目观察众生夜天足。绕无数匝。专心思惟正念菩萨圆满净幢菩萨法门。思惟分别。观察正受。念善知识教。深入随顺善知识教。时彼夜天。告善财言。善男子。此佛众中有一夜天。名普覆众生威德。汝诣彼问。云何菩萨学菩萨行。具菩萨行。修菩萨道。时善财童子。头面敬礼。喜目观察。众生夜天足。辞退而行。诣普覆众生威德夜天所。求善知识。心无厌足。即得发起宿世善根一切境界。此境界力。普见十方诸佛菩萨诸善知识。威仪庠序。舍离憍慢。深生恭敬。所见菩萨及善知识。念念相续。无有异心。皆悉归依诸善知识。彼诸菩萨。从初发心。堪为法器。乃至十地。求善知识。如我无异。常为善知识之所覆护。闻善知识所说密语。忆持在心。终不忘失。为成菩提故。修一切善根庄严功德。具诸方便。皆由先世亲近善知识故。尔时普覆众生威德夜天。普放光明。此光明名调伏一切众生律仪示现庄严法门。得此法门故。具足相好。以庄严身。以此相好身。示一切众生。令得欢喜。一一相好。示现一切众相光明。现光明已。于白毫相。放一切光。以此光明。普照一切。以一切光。以为眷属。此光名普智炎毗罗摩伽圆满明净三昧境界。又此光明。无量无边无有涯际。普照十方一切世间已。入善财童子顶。充遍其身。于其身内。悉见众生死此生彼。善恶业报。皆悉现于善财身中。尔时善财童子。即得极妙清净毗罗摩伽三昧。得此三昧时。无量无边诸众生等。发阿耨多罗三藐三菩提心。一切大众。皆大欢喜。礼佛而退。

　　　　佛说罗摩伽经卷下


