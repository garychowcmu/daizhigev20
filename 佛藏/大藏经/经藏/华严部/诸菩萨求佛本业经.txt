  诸菩萨求佛本业经
　　西晋 聂道真译




　　　　诸菩萨求佛本业经一卷

　　　　西晋优婆塞聂道真译
　　若那师利菩萨。问文殊师利菩萨。菩萨何因身有所行。不令他人得长短。口所言。不令他人得长短。心所念。不令他人得长短。何缘身不法他人长短。口不说他人长短。心不念他人长短。持是身所行口所言心所念。众阿罗汉辟支佛。及诸天人世间人民。所不能及知。身所行口所言心所念。无能逮者。无有能动转者。身所行口所言心所念。无有能害者。身所行口所言心所念。皆成就遂意。身所行事净洁。口所言净洁。心所念净洁。身所行无瑕秽。口所言无瑕秽。心所念无瑕秽。身所行智慧在上头。口所言智慧在上头。心所念智慧在上头。生时端正。生时智慧。生时布施。生时种类中好。生时于尊贵家。生时面色好。生时善相与众异。意所念皆强。多所护持不忘。无所爱惜。高才猛健。猛中尊。猛中贵。猛中勇。猛中勇猛。猛中无有比。所识为无有能斟量者。所议无有央数。所议为不可计。无有边幅。无有能胜者。慈爱于佛经。皆前世筋力行所致。多所出入语者。人皆信用之。无有不敬附者。身所行。无有不净洁者。诸所视经。无有不了知者。一心降意。思惟明晓。回念入禅。出入五音中。入于四事中。入于三事中。入于十二事中。过去当来今现在所出生福祐功德中。入于七觉意中。入于虚空无常无所挂碍中。入于六波罗蜜经中。悉具足念善慈爱愍伤等。心悉无所憎爱。入于十种力慧中。为诸天梵释。阿须轮鬼神龙所供养。悉爱护十方人。诸有惊怖者。皆归仰得解。诸有恐惧急缘者。无不得安隐者。明于十方。如灯火如炬火。如大火如日月。过度诸世间人。如船佐。如船中人。有尊师。于诸天世间人民蜎飞蠕动之类。极善极豪。都于大众中。最独尊雄中复重雄。极上无有与等者。如是法当何以致之。文殊师利菩萨。谓若那师利菩萨言。善哉善哉。佛子所问。乃尔极大慈爱。多所度脱。乃作是发意问。所问者皆有佛子菩萨身所行。有口所言。有心所念。有意所念道。诸所施行功德悉可得。未曾增减。佛经时。过去当来今现在佛。悉受得之。皆从是起成。皆使世间人民悉安隐。诸所说经悉谛受。诸所有宿命恶悉消尽。诸经悉受得之。诸所有皆快。诸所有皆好。无有与等者。如是佛子。行于大道者。悉皆得之。
　　菩萨居家法。心念言。十方天下人。皆使莫为爱欲所拘系。悉入虚空法中。菩萨孝顺供养父母时。心念言。十方天下人。皆使早得佛道。以当度脱十方天下人。菩萨妻子共居时。心念言。十方天下人。皆使诸有爱欲悉消去。菩萨居家。有所思时。心念言。十方天下人。皆使脱于爱欲中。得道极过度。菩萨居家相娱乐。作音乐时。心念言。十方天下人。皆使听受诸经。悉得闻如是作音乐时欲听闻。菩萨著七宝时。心念言。十方天下人。皆使脱于重担去。悉得止休息。菩萨在婇女中相娱乐时。心念言。十方天下人。皆使悉入佛经中。拔弃于淫泆。菩萨在楼上时。心念言。十方天下人。皆使上佛经讲堂上。悉受诸经无有与等者。菩萨布施时。心念言。十方天下人。皆使诸所有。但欲施与人。无有贪爱者。菩萨与妻子恩爱时。心念言。十方天下人。皆使早脱去于淫泆恶露悉弃捐。令觉知入虚空中。菩萨患厌家中时。心念言。十方天下人。皆使早得脱解。无所复拘著。菩萨弃家行学道时。心念言。十方天下人。皆使得出去莫复还入爱欲中。无所复贪。若菩萨到佛寺时。心念言。十方天下人。皆使但念佛。悉入诸经中。无所复挂碍。菩萨至师和上所时。心念言。十方天下人。皆使心所念。善无有不得者。悉入正经中。菩萨索作沙门时。心念言。十方天下人。皆使所至到。悉令得成就。莫复中悔止。菩萨去白衣时。心念言。十方天下人。皆使极照明。于功德中。莫令有懈怠。菩萨受袈裟时。心念言。十方天下人。皆使无所沾污。持心如佛。菩萨剃头发时。心念言。十方天下人。皆使垢浊悉除去。莫复与共会。菩萨作大沙门时。心念言。十方天下人。皆使还沤和拘舍罗波罗蜜悉得经。菩萨作沙门时。心念言。十方天下人。皆使作沙门时。令如佛悉度十方天下人。菩萨持戒时。心念言。十方天下人。皆使护持禁戒。莫令犯如法。菩萨受和上时。心念言。十方天下人。皆使念所知禅。极过度。无所一挂碍。菩萨受师时。心念言。十方天下人。皆使所作。悉为狎习。如所教法。持不失。菩萨自归于佛时。心念言。十方天下人。皆使无不欢乐于佛法。悉生极好处。菩萨自归于经时。心念言。十方天下人。皆使无不得深经藏。所得智慧如大海。菩萨自归于僧时。心念言。十方天下人。皆使无不得依度如比丘僧。有所依度乐于佛道德。菩萨开户时。心念言。十方天下人。皆使早开天门。入佛经门。莫复厌还者。及自到佛泥洹道。菩萨入室中时。心念言。十方天下人。皆使得度脱。所居止处。早如佛所止处。早逮得深经。众阿罗汉辟支佛所不能及。菩萨闭户时。心念言。十方天下人。皆使早闭塞恶道门。诸所有宿命恶悉烧尽。菩萨敷床时。心念言。十方天下人。皆使早入至深经中。悉视十方人虚空。菩萨坐时。心念言。十方天下人。皆使坐安如佛坐于师子座上时。莫令心有所著。菩萨正坐时。心念言。十方天下人。皆使入正功德中。无令有狐疑增减佛经中。菩萨喘息时。心念言。十方天下人。皆使喘息定成止足。菩萨徊念观时。心念言。十方天下人。皆使当作是念。见无常法。菩萨起坐时。心念言。十方天下人。皆使所见虚空法。无有不了知者。菩萨足蹈地时。心念言。十方天下人。皆使住安隐。不复动摇。菩萨著泥洹僧时。心念言。十方天下人。皆使捡持功德。悉愧于世间诸所有早令得佛道。菩萨系带时。心念言。十方天下人。皆使结诸功德悉令坚。菩萨被安和时。心念言。十方天下人。皆使重益得诸功德。悉入诸经中。极过度去。菩萨被震越时。心念言。十方天下人。皆使常乐喜于佛经。未曾有离时。菩萨持杨枝时。心念言。十方天下人。皆使学诸经。悉净洁得。菩萨漱齿洗口时。心念言。十方天下人。皆使诸垢浊。悉净洁去清净住。菩萨左右时。心念言。十方天下人。皆使弃众恶。断绝淫泆嗔恚愚痴。菩萨行至水时。心念言。十方天下人。皆使上佛经。悉净洁。菩萨持水行时。心念言。十方天下人。皆使无不谨敕软好心净洁。菩萨澡手时。心念言。十方天下人。皆使软好手取诸经道法。菩萨洗面时。心念言。十方天下人。皆使入佛经道。面门莫令有瑕秽。菩萨向出门时。心念言。十方天下人。皆使逮所求索。悉疾得无所复挂碍。菩萨向道时。心念言。十方天下人。皆使早得佛。莫复令还。菩萨行道时。心念言。十方天下人。皆使入无底经中。悉深入经。净洁身体。无所挂碍。菩萨行道上坂时。心念言。十方天下人。皆使喜乐佛经。无有厌极时。菩萨行道下坂时。心念言。十方天下人。皆使入佛大道中。悉贯诸智慧。菩萨行曲道中时。心念言。十方天下人。皆使莫有邪念。无令有恶口。菩萨行直道中时。心念言。十方天下人。皆使心念正道。无令有谀谄。菩萨见扬尘满道时。心念言。十方天下人。皆使诸欲去。常得明经。菩萨见淹尘满道时。心念言。十方天下人。皆使常柔软心。悉得诸慈哀。菩萨见阴凉树时。心念言。十方天下人。皆使诸所恶法。悉除去通利。入佛经中悉觉知。菩萨见讲堂精舍时。心念言。十方天下人。皆使听受诸经悉入中。菩萨见林大树时。心念言。十方天下人。皆使无不归仰供养者。天上世间皆悉然。菩萨见山时。心念言。十方天下人。皆使心念高才。明诸功德法。无有能胜者。菩萨见棘树时。心念言。十方天下人。皆使疾远离于淫泆嗔怒愚痴。菩萨见叶树时。心念言。十方天下人。皆使道覆盖得禅。回入三昧。菩萨见华树时。心念言。十方天下人。皆使庄身得三十二相。菩萨见实树时。心念言。十方天下人。皆使得华实。悉具足于佛经中。菩萨见流水时。心念言。十方天下人。皆使入佛经流渊中。悉得佛智。菩萨见井时。心念言。十方天下人。皆使早开经门。一味无有异。菩萨见汲水时。心念言。十方天下人。皆使所道智悉具足。开入功德法中。菩萨见泉水时。心念言。十方天下人。皆使所问慧者。多所解。悉会于佛经道中。菩萨见大水时。心念言。十方天下人。皆使悉重持诸功德法。无有尽[歹*斯]。时无有能过者。菩萨见桥梁时。心念言。十方天下人。皆使得诸经。极过度人。如桥梁过人。无有极止时。菩萨见宅舍时心念言。十方天下人。皆使远离于爱欲。十方人心所念者皆悉知。菩萨见园时。心念言。十方天下人。皆使心无所拘著。不乐于五音乐五所思。菩萨见果园时。心念言。十方天下人。皆使心无所愁忧。悉得深智本根。菩萨见戏园时。心念言。十方天下人。皆使无不精进者。莫令离于佛诸经。菩萨见庄严大众出时。心念言。十方天下人。皆使庄严于三十二相悉逮得。菩萨见人愁忧时。心念言。十方天下人。皆使莫复愁忧。菩萨见人乐时。心念言。十方天下人。皆使乐喜深经。菩萨见人不乐时。心念言。十方天下人。皆使恩爱。无所著。菩萨见人安隐时。心念言。十方天下人。皆使安隐。逮得如佛安隐。菩萨见人勤苦时。心念言。十方天下人。皆使灭[歹*斯]诸勤苦。悉见正真道。菩萨见人强健时。心念言。十方天下人。皆使强健如佛。时身强健。菩萨见人病时。心念言。十方天下人。皆使念无常。悉入虚空中。尽究竟于佛经。莫复还。菩萨见端正人时。心念言。十方天下人。皆使爱乐于佛经。菩萨见丑人时。心念言。十方天下人。皆使莫堕丑恶中。菩萨见报恩时。心念言。十方天下人。皆使报恩于诸菩萨。菩萨见不报恩人时。心念言。十方天下人。皆使无有悭贪。悉示人于正道。菩萨见沙门时。心念言。十方天下人。皆使受诸经。悉究竟得。菩萨见异道人时。心念言。十方天下人。皆使诸恶根本。悉消尽赐。究竟诸经。菩萨见仙人时。心念言。十方天下人。皆使所求愿。尽悉得。所作为皆成足。菩萨见被铠人时。心念言。十方天下人。皆使受铠悉具足于佛经。菩萨见愚钝时。心念言。十方天下人。皆使黠健。所作为。莫堕众恶中。菩萨见讲经时。心念言。十方天下人。皆使所闻知。无不解慧者。菩萨见帝王时。心念言。十方天下人。皆使自致为经中王。自然转经。说道无有休绝时。菩萨见太子时。心念言。十方天下人。皆使作佛子。常化生于经中。菩萨见公卿时。心念言。十方天下人。皆使明于深经中所问慧。莫不解遣承用者。菩萨见旁臣长吏时。心念言。十方天下人。皆使念正莫用有恶。无令远离于诸菩萨。菩萨见城时。心念言。十方天下人。皆使身体。无有与等者。悉令人善无有能过者。菩萨见宫阙时。心念言。十方天下人。皆使乐明于心。常念与善功德相值。菩萨见持锡杖时。心念言。十方天下人。皆使常作善。为人所仰。常欲施与人。教人为善法。菩萨持钵时。心念言。十方天下人。皆使多所馈遗。悉受所供养。皆入于无底功德中。菩萨行分越时。心念言。十方天下人。皆使入佛法处。无有忘误时。菩萨至人家门时。心念言。十方天下人。皆使至佛经门。菩萨入门内时。心念言。十方天下人。皆使入佛智慧内。菩萨未受饭食时。心念言。十方天下人。皆使无有逆难。悉入般若波罗蜜经中。菩萨未得饭时。心念言。十方天下人。皆使莫复堕泥犁。禽兽。薜荔。监楼。恶道中。菩萨见空钵时。心念言。十方天下人。皆使空于爱欲中。菩萨见满钵时。心念言。十方天下人。皆使满诸功德中。菩萨见受饭钵时。心念言。十方天下人。皆使奉行佛道事。菩萨见惭愧人时。心念言。十方天下人。皆使无不惭愧于爱欲者。菩萨见不惭愧人时。心念言。十方天下人。皆使心所念恶悉弃捐。莫不慈哀者。菩萨得美食时。心念言。十方天下人。皆使所愿。无不悉得者。心无沾污。菩萨得粗饭食时。心念言。十方天下人。皆使柔软心。无不愍伤者。菩萨饭时。心念言。十方天下人。皆使如禅食足。常饱于经。菩萨食味时。心念言。十方天下人。皆使饱味。如佛喉咽所化味时。悉令逮得于甘露名经。菩萨饱已时。心念言。十方天下人。皆使所作。为悉成足。入佛经极过去。菩萨说经咒愿时。心念言。十方天下人。皆说所道。无有尽时。悉入佛诸深经中。菩萨说经咒愿已出去时。心念言。十方天下人。皆使出于三处色。无常空中。悉受得佛智慧。菩萨入水时。心念言。十方天下人。皆使入佛智慧中。过去当来今现在悉平等。菩萨浴时。心念言。十方天下人。皆使洗除心垢。悉令去明极照至边。菩萨见热时。心念言。十方天下人。皆使远离于热极过度去。菩萨见寒时。心念言。十方天下人。皆使作人中将。得极明凉好处。菩萨见诵经时。心念言。十方天下人。皆使解于诸经处。尽求索智。悉揽持诸慧。菩萨见佛时。心念言。十方天下人。皆使与诸佛共会。心无所挂碍。菩萨上向视佛时。心念言。十方天下人。皆使眼所视。无所挂碍。见无极处。菩萨为佛礼拜。头脑著地时。心念言。十方天下人。皆使无有能逮见佛头上者。天上天下。菩萨拜起。正视佛时。心念言。十方天下人。皆使行经无有与等者。菩萨绕佛一匝时。心念言。十方天下人。皆使绕极善所作。为皆究竟赐经明。菩萨绕佛三匝时。心念言。十方天下人。皆使所作为。心常勇。未常远离于佛道。菩萨称誉佛功德威神时。心念言。十方天下人。皆使所作为。功德不可计。威神不可计。功中极过度。菩萨洗足时。心念言。十方天下人。皆使悉得佛神足念飞。无所复挂碍。悉入具。菩萨称誉佛相时。心念言。十方天下人。皆使身体。悉具足如佛经身。菩萨卧坐时。心念言。十方天下人。皆使不复系于爱欲。勤苦中悉净洁。菩萨觉起时。心念言。十方天下人。皆使得佛智慧。得十力。是为菩萨常所行道。
　　是释迦文佛刹。凡有百亿释提桓因坻。皆忉利天上。悉各思想欲请佛。诸释提桓因坻皆为佛于紫绀正殿上。施七宝师子座。以天所有名好劫波育杂色。若干种绝殊好。皆敷著座上。皆施绝好交露帐。皆各于适已。佛即悉知之。佛便分身威神。悉皆在百亿忉利天上释提桓因抵外门。一一释提桓因坻。皆有一佛。凡有百亿佛。皆与诸菩萨等俱。诸释提桓因坻。皆大欢喜。悉出迎。为佛作礼。请佛入。佛即与诸菩萨等俱入。至紫绀正殿上帐中坐。诸菩萨等。悉各于一一七宝莲华师子座交露帐中坐。佛续在是百亿小国土。与诸菩萨共坐。威神不动。十方诸菩萨大复来会。
　　昙昧摩提菩萨。复有昙昧摩提菩萨。师利摩提菩萨。俱那摩提菩萨。堕夜摩提菩萨。沙头摩提菩萨。若那摩提菩萨。沙遮摩提菩萨。阿迦摩提菩萨。沙罗摩提菩萨。萨和摩提菩萨。

　　　　诸菩萨求佛本业经


