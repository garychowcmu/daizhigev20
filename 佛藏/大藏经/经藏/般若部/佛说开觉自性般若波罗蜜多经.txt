  佛说开觉自性般若波罗蜜多经
　　宋 惟净等译




　　　　佛说开觉自性般若波罗蜜经卷第一

　　　　译经三藏朝散大夫试鸿胪卿光梵大师赐紫沙门臣惟净等奉　诏译
　　如是我闻：
　　一时，世尊在王舍城鹫峰山中，与大苾刍众并菩萨摩诃萨众俱。是时，佛告尊者须菩提言：“须菩提！色，无性、假性、实性；受、想、行、识，无性、假性、实性。须菩提！如是，乃至眼、色、眼识，耳、声、耳识，鼻、香、鼻识，舌、味、舌识，身、触、身识，意、法、意识，无性、假性、实性。
　　“复次，须菩提！色于如是三性中转，愚是所行，当知是为菩萨正行。如是行者，是菩萨速疾证得阿耨多罗三藐三菩提果。
　　“须菩提！受、想、行、识亦复如是。若菩萨摩诃萨于诸识中解无相法，苦自止息，诸相寂静。如是所行，当知是为菩萨正行。如是行者，是菩萨速疾证得阿耨多罗三藐三菩提果。”
　　尔时，世尊重说颂曰：
　　“若解无相法，　　诸苦自止息，
　　众相皆寂静，　　是菩萨所行。

　　“复次，须菩提！于诸色中，闇之与明平等依止。菩萨若能如实了知，解入此者，诸法亦然。是菩萨速疾证得阿耨多罗三藐三菩提果。
　　“须菩提！受、想、行、识亦复如是。于诸识中，闇之与明平等依止。菩萨若能如实了知，解入此者，诸法亦然。是菩萨速疾证得阿耨多罗三藐三菩提果。”
　　尔时，世尊重说颂曰：
　　“若法闇与明，　　平等性如是，
　　依止及解入，　　知已得菩提。

　　“复次，须菩提！若菩萨摩诃萨于诸色须菩提，受、想、行、识于三性转，若有智者如实了知，即于识中不生取著亦不现转，其心开明。由彼于识不生取著、心开明已，即于大乘法中而能出离，何况声闻、缘觉乘中！又由如是不生取著、心开明故，不于长时在彼地狱、畜生、饿鬼、人、天诸趣受生死苦。
　　“复次，须菩提！色，为生邪？为灭邪？若谓色有生，彼色即无生；若谓色无生，彼色即是无生自性。若复菩萨如实了知彼色即是无生自性，是故于色无生可有。
　　“须菩提！受、想、行、识亦复如是。识，为生邪？为灭邪？若谓识有生，彼识即无生；若谓识无生，彼识即是无生自性。若复菩萨如实了知彼识即是无生自性，是故于识无生可有。
　　“复次，须菩提！若有人言：‘色，是我、是我所。’作此说者，我说彼是外中之外，愚夫异生邪见分位。
　　“须菩提！若有人言：‘受、想、行、识，是我、是我所。’作此说者，我说彼是外中之外，愚夫异生邪见分位。
　　“复次，须菩提！若有人言：‘色是先世因所成作；或大自在天所化因作；或无因缘。’作此说者，我说彼是外中之外，愚夫异生邪见分位。
　　“须菩提！若有人言：‘受、想、行、识是先世因所成作；或大自在天所化因作；或无因缘。’作此说者，我说彼是外中之外，愚夫异生邪见分位。
　　“复次，须菩提！若有人言：‘色以色像为相，受以领纳为相，想以遍知为相，行以造作为相，识以了别为相。’作此说者，我说彼是外中之外，愚夫异生邪见分位。
　　“复次，须菩提！若有人言：‘苦不寂静；若彼色灭，此乐寂静。’作此说者，我说彼是外中之外，愚夫异生邪见分位。
　　“须菩提！若有人言：‘受、想、行、识，亦复如是，苦不寂静；若彼识灭，此乐寂静。’作此说者，我说彼是外中之外，愚夫异生邪见分位。
　　“复次，须菩提！若有人言：‘彼色是无，受、想、行、识亦悉是无。’作此说者，我说彼是外中之外，愚夫异生邪见分位。
　　“复次，须菩提！若有人言：‘如佛所说：“色无自性，不生不灭，本来寂静，自性涅槃。”’作是说者——彼于一切法，即无和合亦无乐欲，随其言说作是知解——我说彼是外中之外，愚夫异生邪见分位。
　　“须菩提！若有人言：‘受、想、行、识亦复如是，如佛所说，皆无自性，不生不灭，本来寂静，自性涅槃。’作是说者——彼于一切法即无和合亦无乐欲，随其言说作是知解——我说彼是外中之外，愚夫异生邪见分位。
　　“复次，须菩提！若复有人计色为有，取著于色有所生起，随言说转；又复计色为有，即于彼色杂染依止，有相随转；又复计色为有，即于彼色修习净法，成立随转。
　　“须菩提！受、想、行、识亦复如是；若复有人计识为有，取著于识有所生起，随言说转；又复计识为有，即于彼识杂染依止，有相随转。又复计识为有，即于彼识修习净法，成立随转。
　　“复次，须菩提！若诸菩萨计色为有，于彼色中有断有知，于大乐行言说成办，随有所转；又诸菩萨计色为有，于彼色中有断有知，表示成办，随有所转；又诸菩萨计色为有，于彼色中以能了知白法具足，谓于诸法得自在已，于大乐行而能随转。
　　“须菩提！受、想、行、识亦复如是。若诸菩萨计受、想、行、识为有，于彼识中有断有知，于大乐行言说成办，随有所转；又诸菩萨计识为有，于彼识中有断有知，表示成办，随有所转；又诸菩萨计识为有，于彼识中以能了知白法具足，谓于诸法得自在已，于大乐行而能随转。
　　“复次，须菩提！若复有人于色中色所有分量，于苦中苦所有分量，不能如实平等观者，即于色中我有所得；若于色中我有所得，即于色中我见有所得；若于色中我见有所得，即于色中众生见有所得；若于色中众生见有所得，即于色中彼众生见而无所得；若于色中彼众生见无所得时，即彼众生亦无所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。
　　“须菩提！受、想、行、识亦复如是。若复有人于识中识所有分量，于苦中苦所有分量，不能如实平等观者，即于识中我有所得；若于识中我有所得，即于识中我见有所得；若于识中我见有所得，即于识中众生见有所得；若于识中众生见有所得，即于识中彼众生见而无所得；若于识中彼众生见无所得时，即彼众生亦无所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。
　　“复次，须菩提！若复有人于色中色所有分量，于苦中苦所有分量，而能如实平等观者，即于色中我无所得；若于色中我无所得，即于色中我见无所得；若于色中我见无所得，即于色中众生见无所得；若于色中众生见无所得，即于色中彼众生见而有所得；若于色中彼众生见有所得时，即彼众生亦有所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。
　　“须菩提！受、想、行、识亦复如是。若复有人于识中识所有分量，于苦中苦所有分量，而能如实平等观者，即于识中我无所得；若于识中我无所得，即于识中我见无所得；若于识中我见无所得，即于识中众生见无所得；若于识中众生见无所得，即于识中彼众生见而有所得；若于识中彼众生见有所得时，即彼众生亦有所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。
　　“复次，须菩提！若人于色中不能如实平等观察，不实分别分量及疑动分量故，即于色中色而有所得；若于色中色有所得时，即于色中色见有所得；若于色中色见有所得，即于色中众生有所得；若于色中众生有所得，即于色中一切有所得；若一切有所得时，即一切无所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。
　　“须菩提！若人于受、想、行、识中，不能如实平等观察，不实分别分量及疑动分量故，即于识中识而有所得；若识中识有所得，即识中识见有所得；若识中识见有所得，即识中众生有所得；若识中众生有所得，即识中一切有所得；若识中一切有所得时，即一切无所得。若或于法有所得相可成立者，即有所得相而有依止，是故于彼声闻、缘觉乘中不能出离，何况大乘。

　　　　佛说开觉自性般若波罗蜜多经卷第一



　　　　佛说开觉自性般若波罗蜜多经卷第二

　　　　译经三藏朝散大夫试鸿胪卿光梵大师赐紫沙门臣惟净等奉　诏译
　　“复次，须菩提！若人于色中所有不实分别分量及疑动分量，而能如实平等观者，即于色中色而无所得；若于色中色无所得时，即于色中色见无所得；若于色中色见无所得，即于色中众生无所得；若于色中众生无所得，即于色中一切无所得；若于色中一切无所得时，即一切有所得。若或于法有所得相可成立者，即有所得相而有依止。是故于彼大乘法中不能出离，何况声闻、缘觉乘中。
　　“须菩提！若人于受、想、行、识中所有不实分别分量及疑动分量，而能如实平等观者，即识中识而无所得；若识中识无所得时，即识中识见无所得；若识中识见无所得，即识中众生无所得；若识中众生无所得，即识中一切无所得；若识中一切无所得时，即一切有所得。若或于法有所得相可成立者，即有所得相而有依止，是故于彼大乘法中不能出离，何况声闻、缘觉乘中。
　　“复次，须菩提！若菩萨于诸色中，随其言说即生取著、作用而行，如是行者，是行有身见，亦复行于有爱。若或离有寻求而有所行，是于色中不了知相。
　　“须菩提！受、想、行、识亦复如是。若菩萨于诸识中，随其言说即生取著、作用而行，如是行者，是行有身见，亦复行于有爱。若或离有寻求而有所行，是于识中不了知相。
　　“复次，须菩提！若菩萨于诸色中，随其言说不生取著、不作用而行。是不行有身见，亦复不行有爱。离有寻求亦无所行，是于色中善了知相。
　　“须菩提！受、想、行、识亦复如是。若菩萨于诸识中，随其言说不生取著、不作用而行，是不行有身见，亦复不行有爱。离有寻求亦无所行，是于识中善了知相。
　　“复次，须菩提！若菩萨摩诃萨于诸色中，能具三种心种子缘而摄受者，是为净法。何等为三？一、信解心种子，二、厌离心种子，三、不坏心种子。
　　“须菩提！受、想、行、识亦复如是。若菩萨摩诃萨于诸识中，能具三种心种子缘而摄受者，是为净法。何等为三？一、信解心种子，二、厌离心种子，三、不坏心种子。
　　“复次，须菩提！菩萨摩诃萨于诸色中，应当发起三种之心。何等为三？一、无取著心，二、无和合心，三、清净心。是故，须菩提，菩萨摩诃萨于彼色中，若心有生、若心无生，大生、平等生，悉应如实平等观察。由能如是平等观故，是菩萨速疾证得阿耨多罗三藐三菩提果。
　　“须菩提！受、想、行、识亦复如是。菩萨摩诃萨于诸识中，应当发起三种之心。何等为三？一、无取著心，二、无和合心，三、清净心。是故，须菩提！菩萨摩诃萨于彼识中，若心有生、若心无生，大生、平等生，悉应如实平等观察。由能如是平等观故，是菩萨速疾证得阿耨多罗三藐三菩提果。
　　“复次，须菩提！若菩萨摩诃萨于诸色中见有见无者，当知是菩萨不实知解。
　　“须菩提！受、想、行、识亦复如是。若菩萨摩诃萨于诸识中见有见无者，当知是菩萨不实知解。
　　“复次，须菩提！若菩萨摩诃萨起心欲住平等界中，彼心于色求解脱时，即于色中其心动转，有动遍动。由如是故，当知此菩萨难得解脱。
　　“须菩提！受、想、行、识亦复如是。若菩萨摩诃萨起心欲住平等界中，彼心于识求解脱时，即于识中其心动转，有动遍动。由如是故，当知此菩萨难得解脱。
　　“复次，须菩提！若菩萨摩诃萨起心欲住平等界中，彼心于色求解脱时，若于色中心无系著、无不系著，由如是故，当知此菩萨善得解脱。
　　“须菩提！受、想、行、识亦复如是。若菩萨摩诃萨起心欲住平等界中，彼心于识求解脱时，若于识中心无系著、无不系著，由如是故，当知此菩萨善得解脱。
　　“复次，须菩提！若菩萨摩诃萨于诸色中解无相法，苦自止息、诸相寂静。愚夫异生不能如实了知色故，即于色中而生取著，现转覆蔽。由彼于色生取著心、现覆蔽已，即于声闻、缘觉乘中不能出离，何况大乘。又由如是取著、覆蔽因故，长时在于地狱、畜生、饿鬼、人、天诸趣，受生死苦，轮转无尽。
　　“须菩提！受、想、行、识亦复如是；乃至眼、色、眼识，耳、声、耳识，鼻、香、鼻识，舌、味、舌识，身、触、身识，意、法、意识，亦悉无性、假性、实性。
　　“须菩提！如是意识于三性转，愚夫异生不能如实了知识故，于识等中而生取著，现转覆蔽。由彼于识生取著心、现覆蔽已，即于声闻、缘觉乘中不能出离，何况大乘。又由如是取著、覆蔽因故，长时在于地狱、畜生、饿鬼、人、天诸趣，受生死苦，轮转无尽。
　　“复次，须菩提！如是色于三性中转，若有智者如实了知，即于色中不生取著，亦不现转，其心开明。由彼于色不生取著、心开明已，即于大乘法中而能出离，何况声闻、缘觉乘中。又由如是不生取著、心开明故，不于长时在彼地狱、畜生、饿鬼、人、天诸趣，受生死苦中推求。于色无所得时，色即一切，都无照发；色无照已，即于色法平等性中如实了知，是菩萨速疾证得阿耨多罗三藐三菩提果。
　　“须菩提！受、想、行、识亦复如是。若菩萨摩诃萨于诸识中推求，于识无所得时，识即一切，都无照发；识无照已，即于识法平等性中如实了知，是菩萨速疾证得阿耨多罗三藐三菩提果。”
　　尔时，世尊重说颂曰：
　　“推求无异法，　　物境无照心，
　　智了于法性，　　此即得菩提。

　　“复次，须菩提！菩萨摩诃萨若于色中善解无性法者，即于色中色修作具足，而于色界亦无所动，是菩萨速疾证得阿耨多罗三藐三菩提果。
　　“须菩提！受、想、行、识亦复如是。菩萨摩诃萨若于识中善解无性法者，即于识中识修作具足，而于法界亦无所动，是菩萨速疾证得阿耨多罗三藐三菩提果。”
　　尔时，世尊重说颂曰：
　　“智善解无性，　　修作悉具足，
　　亦不动法界，　　即得一切智。

　　“复次，须菩提！色中无义、无句义、大义，菩萨摩诃萨若能如实正了知者，是菩萨速疾证得阿耨多罗三藐三菩提果。
　　“须菩提！受、想、行、识亦复如是。识中无义、无句义、大义，菩萨摩诃萨若能如实正了知者，是菩萨速疾证得阿耨多罗三藐三菩提果。”
　　尔时，世尊重说颂曰：
　　“无义无句义，　　大义亦复然，
　　菩萨善了知，　　速得菩提果。

　　“复次，须菩提！菩萨摩诃萨于诸色中，应当了知五种贪法，知已舍离。何等为五？一、寻求贪，二、遍寻求贪，三、分别贪，四、贪，五、大贪。
　　“须菩提！受、想、行、识亦复如是。菩萨摩诃萨于诸识中，应当了知五种贪法，知已舍离。何等为五？一、寻求贪，二、遍寻求贪，三、分别贪，四、贪，五、大贪。
　　“须菩提！菩萨摩诃萨于诸色中，若能舍离此五贪已，即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于诸识中，若能舍离此五贪已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。
　　“复次，须菩提！菩萨摩诃萨于诸色中，应当了知五种嗔法，知已舍离。何等为五？一、寻伺嗔，二、遍寻伺嗔，三、分别伺嗔，四、嗔，五、大嗔。
　　“须菩提！受、想、行、识亦复如是。菩萨摩诃萨于诸识中，应当了知五种嗔法，知已舍离。何等为五？一、寻伺嗔，二、遍寻伺嗔，三、分别伺嗔，四、嗔，五、大嗔。
　　“须菩提！菩萨摩诃萨于诸色中！若能舍离此五嗔已！即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于诸识中，若能舍离此五嗔已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。
　　“复次，须菩提！菩萨摩诃萨于诸色中，应当了知五种痴法，知已舍离。何等为五？一、动乱痴，二、动乱相痴，三、无动乱相痴，四、痴，五、大痴。
　　“须菩提！受、想、行、识亦复如是。菩萨摩诃萨于诸识中、应当了知五种痴法、知已舍离。何等为五？一、动乱痴，二、动乱相痴，三、无动乱相痴，四、痴，五、大痴。
　　“须菩提！菩萨摩诃萨于诸色，中若能舍离此五痴已，即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于诸识中，若能舍离此五痴已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。
　　“复次，须菩提！菩萨摩诃萨于诸色中，应当了知五种慢法，知已舍离。何等为五？一、多闻慢，二、高胜慢，三、增上慢，四、慢，五、大慢。
　　“须菩提！受、想、行、识亦复如是。菩萨摩诃萨于诸识中，应当了知五种慢法，知已舍离。何等为五？一、多闻慢，二、高胜慢，三、增上慢，四、慢，五、大慢。
　　“须菩提！菩萨摩诃萨于诸色中，若能舍离此五慢已，即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于诸识中，若能舍离此五慢已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。

　　　　佛说开觉自性般若波罗蜜多经卷第二



　　　　佛说开觉自性般若波罗蜜多经卷第三

　　　　西天译经三藏朝散大夫试光禄卿传梵大师赐紫沙门臣法护等奉　诏译
　　“复次，须菩提！菩萨摩诃萨于色法中，应当了知五种见法，知已舍离。何等为五？一、自性颠倒见，二、有见，三、诬谤见，四、见，五、大见。
　　“须菩提！受、想、行、识亦复如是。菩萨摩诃萨于识法中，应当了知五种见法，知已舍离。何等为五？一、自性颠倒见，二、有见，三、诬谤见，四、见，五、大见。
　　“须菩提！菩萨摩诃萨于色法中，若能舍离此五见已，即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于识法中，若能舍离此五见已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。
　　“复次，须菩提！菩萨摩诃萨于色法中，应当了知五种疑法，知已舍离。何等为五？一、法疑，二、诸趣苦疑，三、佛菩萨法寂静疑，四、疑，五、大疑。
　　“须菩提！受、想、行、识亦复如是。菩萨摩诃萨于识法中，应当了知五种疑法，知已舍离。何等为五？一、法疑，二、诸趣苦疑，三、佛菩萨法寂静疑，四、疑，五、大疑。
　　“须菩提！菩萨摩诃萨于色法中，若能舍离此五疑已，即于诸色自性无所得；若色自性无所得时，即色中色亦无所得；若色中色无所得时，即色中色而有所得；若色中色有所得者，即彼色中色而无所得。由如是故，于诸色中若有所得、若无所得，诸种类色而悉超越，即能出离，成就阿耨多罗三藐三菩提果。
　　“须菩提！受、想、行、识亦复如是。菩萨摩诃萨于识法中，若能舍离此五疑已，即于诸识自性无所得；若识自性无所得时，即识中识亦无所得；若识中识无所得时，即识中识而有所得；若识中识有所得者，即彼识中识而无所得。由如是故，于诸识中若有所得、若无所得，诸种类识而悉超越，即能出离，成就阿耨多罗三藐三菩提果。
　　“复次，须菩提！菩萨摩诃萨于色法中若有所求，或于色中有所说法，或于色中清净身语意业，乃于彼色如言如说、如所称赞；以如是求故，如是说法故，如是清净身、语、意业故，而是菩萨摩诃萨于彼色中返求于苦，当知是菩萨摩诃萨不正说法，不能清净身、语、意业。
　　“须菩提！若菩萨摩诃萨虽求于色，色中说法，色中清净身、语、意业，而于色中不如言如说，不如所称赞；以不如是求故，不如是说法故，不如是清净身语意业故，菩萨摩诃萨能于色中如是求者，当知是菩萨摩诃萨能正说法，能于色中清净身、语、意业。
　　“须菩提！受、想、行、识亦复如是。菩萨摩诃萨于识法中若有所求，或于识中有所说法，或于识中清净身、语、意业，乃于彼识如言如说、如所称赞；以如是求故，如是说法故，如是清净身语意业故，而是菩萨摩诃萨于彼识中返求于苦，当知是菩萨摩诃萨不正说法，不能清净身、语、意业。
　　“须菩提！若菩萨摩诃萨虽求于识，识中说法，识中清净身、语、意业；而于识中不如言如说，不如所称赞；以不如是求故，不如是说法故，不如是清净身、语、意业故，菩萨摩诃萨若于识中如是求者，当知是菩萨摩诃萨能正说法，能于识中清净身、语、意业。
　　“复次，须菩提！若菩萨摩诃萨起心欲住平等界中，于彼色法起信解时，即二中二而有所得，谓所信解色及能信解色。是菩萨摩诃萨乃于色中随所信解说能信解，随能信解说所信解，当知是菩萨摩诃萨于诸色中不正说法。何以故？须菩提！以所信解色与能信解色无有异相。须菩提！若于色中能所信解有异相者，即一切众生种种信解，平等法中有差别相可见可得，即非梦等无所缘信解可得。由是愚夫异生于诸色中而起实见，不与无分别信解如理相应。
　　“须菩提！若于色中无所信解转者，是故一切众生种种信解而悉平等，于所信解中无差别相可见可得，即如梦等无所缘信解而有所得。由是愚夫异生于诸色中不起实见，即与无分别信解如理相应，是故应知能信解色与所信解色无有异相。诸菩萨摩诃萨当如是见，如是见者即无异相可见，乃于色中随能信解所起即是所信解，此中所说是义明显。若菩萨摩诃萨如是观者，诸有所说是为正说。由如是故，当知色中能所信解二法和合，离能无所，非不有故。诸菩萨摩诃萨先于能信解色想如实而观，次复于二色想亦如实观，如是观已，即于一切色悉无所得。若一切色无所得时，即色中动乱而有所得；若色中动乱有所得时，即色动乱相而有所得；若色动乱相有所得时，即色动乱法有所合集；色动乱法有所集故，即彼色中无动乱平等法而有所集。诸菩萨摩诃萨若于如是如前所说色中，所有动乱及无动乱法不合集者，即于色中无彼动乱法及无动乱平等法而为依止，即当修集一切佛法，成熟有情严净佛土，速疾成就阿耨多罗三藐三菩提果。诸菩萨摩诃萨于诸色中若能如是善开觉时，诸有所说是为正说。
　　“须菩提！受、想、行、识亦复如是。若菩萨摩诃萨起心欲住平等界中，于彼识法起信解时，即二中二而有所得，谓所信解识及能信解识。是菩萨摩诃萨乃于识中随所信解说能信解，随能信解说所信解，当知是菩萨摩诃萨于诸识中不正说法。何以故？须菩提！以所信解识与能信解识无有异相。须菩提！若于识中能所信解有异相者，即一切众生种种信解，平等法中有差别相可见可得，即非梦等无所缘信解可得。由是愚夫异生于诸识中而起实见，不与无分别信解如理相应。须菩提！若于识中无所信解转者，是故一切众生种种信解而悉平等，于所信解中无差别相可见可得，即如梦中无所缘信解而有所得。由是愚夫异生于诸识中不起实见，即与无分别信解如理相应，是故应知能信解识与所信解识无有异相。诸菩萨摩诃萨当如是见，如是见者即无异相可见，乃于识中随能信解所起即是所信解，此中所说是义明显。若菩萨摩诃萨如是观者，诸有所说是为正说。由如是故，当知识中能所信解二法和合，离能无所，非不有故。诸菩萨摩诃萨先于能信解识想如实而观，次复于二识想亦如实观，如是观已，即于一切识悉无所得；若一切识无所得时，即识中动乱而有所得；若识中动乱有所得时，即识动乱相而有所得；若识动乱相有所得时，即识动乱法有所合集；识动乱法有所集故，即彼识中无动乱平等法而有所集。诸菩萨摩诃萨若于如是如前所说识中，所有动乱及无动乱法不合集者，即于识中无彼动乱法及无动乱平等法而为依止，即当修集一切佛法，成熟有情严净佛土，速疾成就阿耨多罗三藐三菩提果。诸菩萨摩诃萨于诸识中若能如是善开觉时，诸有所说是为正说。
　　“复次，须菩提！菩萨摩诃萨于色法中，应当了知有五种相，修行慈法。何等为五？一、摄受正法慈，二、摄受世间诸乐慈，三、摄受出世胜妙乐慈，四、慈，五、大慈。
　　“须菩提！受、想、行、识亦复如是。菩萨摩诃萨于识法中，应当了知有五种相，修行慈法。何等为五？一、摄受正法慈，二、摄受世间诸乐慈，三、摄受出世胜妙乐慈，四、慈，五、大慈。
　　“复次，须菩提！菩萨摩诃萨于色法中，应当了知有五种相，修行悲法。何等为五？一、无取著悲，二、和合悲，三、离散悲，四、悲，五、大悲。
　　“须菩提！受、想、行、识亦复如是。菩萨摩诃萨于识法中，应当了知有五种相，修行悲法。何等为五？一、无取著悲，二、和合悲，三、离散悲，四、悲，五、大悲。
　　“复次，须菩提！菩萨摩诃萨于色法中，应当了知有五种相，修行喜法。何等为五？一、正法清净不坏随喜摄受喜，二、世间诸乐不坏随喜摄受喜，三、出世妙乐不坏随喜摄受喜，四、喜，五、大喜。
　　“须菩提！受、想、行、识亦复如是。菩萨摩诃萨于识法中，应当了知有五种相，修行喜法。何等为五？一、正法清净不坏随喜摄受喜，二、世间诸乐不坏随喜摄受喜，三、出世妙乐不坏随喜摄受喜，四、喜，五、大喜。
　　“复次，须菩提！菩萨摩诃萨于色法中，应当了知有五种相，修行舍法。何等为五？一、蠲除诸不正见及诸杂染舍，二、远离一切过失蠲除诸杂染舍，三、摄聚一切功德蠲除诸杂染舍，四、舍，五、大舍。
　　“须菩提！受、想、行、识亦复如是。菩萨摩诃萨于识法中，应当了知有五种相，修行舍法。何等为五？一、蠲除诸不正见及诸杂染舍，二、远离一切过失蠲除诸杂染舍，三、摄聚一切功德蠲除诸杂染舍，四、舍，五、大舍。
　　“复次，须菩提！菩萨摩诃萨于色法中，应当了知有五种相，修行布施波罗蜜多。何等为五？一、誓愿施，二、财及无畏施，三、法施，四、施，五、大施。
　　“须菩提！受、想、行、识亦复如是。菩萨摩诃萨于识法中，应当了知有五种相，修行布施波罗蜜多。何等为五？一、誓愿施，二、财及无畏施，三、法施，四、施，五、大施。
　　“复次，须菩提！菩萨摩诃萨于色法中，应当了知有五种相，修行持戒波罗蜜多。何等为五？一、饶益有情戒，二、定法戒，三、无漏法戒，四、戒，五、大戒。
　　“须菩提！受、想、行、识亦复如是。菩萨摩诃萨于识法中，应当了知有五种相，修行持戒波罗蜜多。何等为五？一、饶益有情戒，二、定法戒，三、无漏法戒，四、戒，五、大戒。
　　“复次，须菩提！菩萨摩诃萨于色法中，应当了知有五种相，修行忍辱波罗蜜多。何等为五？一、耐怨害忍，二、安受苦忍，三、谛察法忍，四、忍，五、大忍。
　　“须菩提！受、想、行、识亦复如是。菩萨摩诃萨于识法中，应当了知有五种相，修行忍辱波罗蜜多。何等为五？一、耐怨害忍，二、安受苦忍，三、谛察法忍，四、忍，五、大忍。
　　“复次，须菩提！菩萨摩诃萨于色法中，应当了知有五种相，修行精进波罗蜜多。何等为五？一、解说读诵思惟精进，二、远离一切过失精进，三、摄聚一切功德精进，四、精进，五、大精进。
　　“须菩提！受、想、行、识亦复如是。菩萨摩诃萨于识法中，应当了知有五种相，修行精进波罗蜜多。何等为五？一、解说读诵思惟精进，二、远离一切过失精进，三、摄聚一切功德精进，四、精进，五、大精进。
　　“复次，须菩提！菩萨摩诃萨于色法中，应当了知有五种相，修行禅定波罗蜜多。何等为五？一、善解不离文字定，二、善离文字最初清净世间定，三、出世间定，四、定，五、大定。
　　“须菩提！受、想、行、识亦复如是。菩萨摩诃萨于识法中，应当了知有五种相，修行禅定波罗蜜多。何等为五？一、善解不离文字定，二、善离文字最初清净世间定，三、出世间定，四、定，五、大定。
　　“复次，须菩提！菩萨摩诃萨于色法中，应当了知有五种相，修行般若波罗蜜多。何等为五？一、善解不离文字定所依止慧，二、善离文字最初清净世间定所依止慧，三、出世间定所依止慧，四、慧，五、大慧。
　　“须菩提！受、想、行、识亦复如是。菩萨摩诃萨于识法中，应当了知有五种相，修行般若波罗蜜多。何等为五？一、善解不离文字定所依止慧，二、善离文字最初清净世间定所依止慧，三、出世间定所依止慧，四、慧，五、大慧。

　　　　佛说开觉自性般若波罗蜜多经卷第三



　　　　佛说开觉自性般若波罗蜜多经卷第四

　　　　西天译经三藏朝散大夫试光禄卿传梵大师赐紫沙门臣法护等奉　诏译
　　“复次，须菩提！菩萨摩诃萨于色法中，应当了知有五种相，亲近善知识。何等为五？一、听受亲近，二、承事作用学法亲近，三、修行进向亲近，四、亲近，五、大亲近。
　　“须菩提！受、想、行、识亦复如是。菩萨摩诃萨于识法中，应当了知有五种相，亲近善知识。何等为五，一、听受亲近，二、承事作用学法亲近，三、修行进向亲近，四、亲近，五、大亲近。如是亲近善知识时，菩萨摩诃萨以解脱方便而为摄受，即能生多福，疾成阿耨多罗三藐三菩提果。
　　“复次，须菩提！菩萨摩诃萨于色法中，应当了知有五种相，供养如来。何等为五？一、种种赞叹恭信供养，二、以清净利养恭信供养，三、修行进向供养，四、供养，五、大供养。
　　“须菩提！受、想、行、识亦复如是。菩萨摩诃萨于识法中，应当了知有五种相，供养如来。何等为五？一、种种赞叹恭信供养，二、以清净利养恭信供养，三、修行进向供养，四、供养，五、大供养。
　　“须菩提！菩萨摩诃萨若能如是供养如来，如理相应者，即得无边世界诸佛菩萨共所称赞，亦得世间天、人、阿修罗等利养供给，成熟无量无边众生，严净佛土，疾成阿耨多罗三藐三菩提果。
　　“复次，须菩提！菩萨摩诃萨于色法中，能与布施波罗蜜多如理相应者，若修有相施，亦速圆满布施波罗蜜多；若修无相施，亦速圆满布施波罗蜜多。须菩提！云何是菩萨摩诃萨于色法中，修有相施或无相施？须菩提！若菩萨摩诃萨于色法中修行布施求解脱时，有所解脱布施可得，有能解脱布施可得，如是修者，当知是菩萨摩诃萨于色法中修有相施。若菩萨摩诃萨于色法中，修行布施求解脱时，无所解脱布施可得，无能解脱布施可得。何以故？谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相施。
　　“须菩提！受、想、行、识亦复如是。菩萨摩诃萨于识法中，能与布施波罗蜜多如理相应者，若修有相施，亦速圆满布施波罗蜜多；若修无相施，亦速圆满布施波罗蜜多。须菩提！云何是菩萨摩诃萨于识法中，修有相施或无相施？须菩提！若菩萨摩诃萨于识法中！修行布施求解脱时！有所解脱布施可得！有能解脱布施可得！如是修者！当知是菩萨摩诃萨于识法中修有相施。若菩萨摩诃萨于识法中，修行布施求解脱时，无所解脱布施可得，无能解脱布施可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相施。
　　“复次，须菩提！菩萨摩诃萨于色法中，能与持戒波罗蜜多如理相应者，若修有相持戒，亦速圆满持戒波罗蜜多；若修无相持戒；亦速圆满持戒波罗蜜多。须菩提！云何是菩萨摩诃萨于色法中，修有相持戒或无相持戒？须菩提！若菩萨摩诃萨于色法中，修行持戒求解脱时，有所解脱持戒可得，有能解脱持戒可得，如是修者，当知是菩萨摩诃萨于色法中修有相持戒。若菩萨摩诃萨于色法中，修行持戒求解脱时，无所解脱持戒可得，无能解脱持戒可得。何以故？谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相持戒。
　　“须菩提！受、想、行、识亦复如是。菩萨摩诃萨于识法中，能与持戒波罗蜜多如理相应者，若修有相持戒，亦速圆满持戒波罗蜜多；若修无相持戒，亦速圆满持戒波罗蜜多。须菩提！云何是菩萨摩诃萨于识法中，修有相持戒或无相持戒？须菩提！若菩萨摩诃萨于识法中，修行持戒求解脱时，有所解脱持戒可得，有能解脱持戒可得，如是修者，当知是菩萨摩诃萨于识法中修有相持戒。若菩萨摩诃萨于识法中，修行持戒求解脱时，无所解脱持戒可得，无能解脱持戒可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相持戒。
　　“复次，须菩提！菩萨摩诃萨于色法中，能与忍辱波罗蜜多如理相应者，若修有相忍辱，亦速圆满忍辱波罗蜜多；若修无相忍辱，亦速圆满忍辱波罗蜜多。须菩提！云何是菩萨摩诃萨于色法中，修有相忍辱或无相忍辱？须菩提！若菩萨摩诃萨于色法中，修行忍辱求解脱时，有所解脱忍辱可得，有能解脱忍辱可得，如是修者，当知是菩萨摩诃萨于色法中修有相忍辱。若菩萨摩诃萨于色法中，修行忍辱求解脱时，无所解脱忍辱可得，无能解脱忍辱可得。何以故？谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相忍辱。
　　“须菩提！受、想、行、识亦复如是。菩萨摩诃萨于识法中，能与忍辱波罗蜜多如理相应者，若修有相忍辱，亦速圆满忍辱波罗蜜多；若修无相忍辱，亦速圆满忍辱波罗蜜多。须菩提！云何是菩萨摩诃萨于识法中，修有相忍辱或无相忍辱？须菩提！若菩萨摩诃萨于识法中，修行忍辱求解脱时，有所解脱忍辱可得，有能解脱忍辱可得，如是修者，当知是菩萨摩诃萨于识法中修有相忍辱。若菩萨摩诃萨于识法中，修行忍辱求解脱时，无所解脱忍辱可得，无能解脱忍辱可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相忍辱。
　　“复次，须菩提！菩萨摩诃萨于色法中，能与精进波罗蜜多如理相应者，若修有相精进，亦速圆满精进波罗蜜多；若修无相精进，亦速圆满精进波罗蜜多。须菩提！云何是菩萨摩诃萨于色法中，修有相精进或无相精进？须菩提！若菩萨摩诃萨于色法中，修行精进求解脱时，有所解脱精进可得，有能解脱精进可得，如是修者，当知是菩萨摩诃萨于色法中修有相精进。若菩萨摩诃萨于色法中，修行精进求解脱时，无所解脱精进可得，无能解脱精进可得。何以故，谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相精进。
　　“须菩提！受、想、行、识亦复如是。菩萨摩诃萨于识法中，能与精进波罗蜜多如理相应者，若修有相精进，亦速圆满精进波罗蜜多；若修无相精进，亦速圆满精进波罗蜜多。须菩提！云何是菩萨摩诃萨于识法中，修有相精进或无相精进？须菩提！若菩萨摩诃萨于识法中，修行精进求解脱时，有所解脱精进可得，有能解脱精进可得，如是修者，当知是菩萨摩诃萨于识法中修有相精进。若菩萨摩诃萨于识法中，修行精进求解脱时，无所解脱精进可得，无能解脱精进可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相精进。
　　“复次，须菩提！菩萨摩诃萨于色法中，能与禅定波罗蜜多如理相应者，若修有相禅定，亦速圆满禅定波罗蜜多；若修无相禅定，亦速圆满禅定波罗蜜多。须菩提！云何是菩萨摩诃萨于色法中，修有相禅定或无相禅定？须菩提！若菩萨摩诃萨于色法中，修行禅定求解脱时，有所解脱禅定可得，有能解脱禅定可得，如是修者，当知是菩萨摩诃萨于色法中修有相禅定。若菩萨摩诃萨于色法中，修行禅定求解脱时，无所解脱禅定可得，无能解脱禅定可得。何以故？谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相禅定。
　　“须菩提！受、想、行、识亦复如是。菩萨摩诃萨于识法中，能与禅定波罗蜜多如理相应者，若修有相禅定，亦速圆满禅定波罗蜜多；若修无相禅定，亦速圆满禅定波罗蜜多。须菩提！云何是菩萨摩诃萨于识法中，修有相禅定或无相禅定？须菩提！若菩萨摩诃萨于识法中，修行禅定求解脱时，有所解脱禅定可得，有能解脱禅定可得，如是修者，当知是菩萨摩诃萨于识法中修有相禅定。若菩萨摩诃萨于识法中，修行禅定求解脱时，无所解脱禅定可得，无能解脱禅定可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相禅定。
　　“复次，须菩提！菩萨摩诃萨于色法中，能与般若波罗蜜多如理相应者，若修有相般若，亦速圆满般若波罗蜜多；若修无相般若，亦速圆满般若波罗蜜多。须菩提！云何是菩萨摩诃萨于色法中！修有相般若或无相般若？须菩提！若菩萨摩诃萨于色法中，修行般若求解脱时，有所解脱般若可得，有能解脱般若可得，如是修者，当知是菩萨摩诃萨于色法中修有相般若。若菩萨摩诃萨于色法中，修行般若求解脱时，无所解脱般若可得，无能解脱般若可得。何以故？谓色自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于色法中修无相般若。
　　“须菩提！受、想、行、识亦复如是。菩萨摩诃萨于识法中，能与般若波罗蜜多如理相应者，若修有相般若，亦速圆满般若波罗蜜多；若修无相般若，亦速圆满般若波罗蜜多。须菩提！云何是菩萨摩诃萨于识法中，修有相般若或无相般若？须菩提！若菩萨摩诃萨于识法中，修行般若求解脱时，有所解脱般若可得，有能解脱般若可得，如是修者，当知是菩萨摩诃萨于识法中修有相般若。若菩萨摩诃萨于识法中，修行般若求解脱时，无所解脱般若可得，无能解脱般若可得。何以故？谓识自性无所得故，本性无所得故；观诸如来亦无所得，本性无所得故。如是修者，当知是菩萨摩诃萨于识法中修无相般若。
　　“复次，须菩提！菩萨摩诃萨于色法中，应当了知空三摩地。须菩提！云何是色中空三摩地？菩萨摩诃萨谓于色中观无性空，性空亦然，本性空亦然。诸所缘事，皆当安住心一境性，此即是为色中空三摩地。
　　“须菩提！菩萨摩诃萨若于色中，如是如实了知空三摩地已，受，想，行，识亦复如是。
　　“复次，须菩提！菩萨摩诃萨于色法中，应当了知无相三摩地。须菩提！云何是色中无相三摩地？菩萨摩诃萨谓于色中观无性空，性空亦然，本性空亦然。若能如是，诸作意灭，即于色中观无性相，有性相亦然，有性无性相亦然。如是乃得无性相离识随逐，有性相亦然，离识随逐，有性无性相亦然，离识随逐。故能安住心一境性，此即是为色中无相三摩地。
　　“须菩提！菩萨摩诃萨若于色中，如是如实了知无相三摩地已，受、想、行、识亦复如是。
　　“复次，须菩提！菩萨摩诃萨于色法中，应当了知无愿三摩地。须菩提！云何是色中无愿三摩地？菩萨摩诃萨谓于色中得空、无相三摩地已，即于色中观无性相，而不随逐所缘行相，有性相亦然，而不随逐所缘行相，有性无性相亦然，而不随逐所缘行相，故能安住心一境性，此即是为色中无愿三摩地。
　　“须菩提！菩萨摩诃萨若于色中，如是如实了知无愿三摩地已，受、想、行、识亦复如是。
　　“复次，须菩提！菩萨摩诃萨于色法中，应当了知有三种义诸行无常。何等为三？一、不实义，二、破坏义，三、有垢无垢义。
　　“须菩提！受、想、行、识亦复如是，菩萨摩诃萨应当了知有三种义诸行无常。
　　“复次，须菩提！菩萨摩诃萨于色法中，应当了知有三种义诸行是苦。何等为三？一、无取著义，二、三种相义，三、相续义。
　　“须菩提！受、想、行、识亦复如是，菩萨摩诃萨应当了知有三种义诸行是苦。
　　“复次，须菩提！菩萨摩诃萨于色法中，应当了知有三种义诸法无我。何等为三？一、无性无我义，二、有性无性无我义，三、本性清净无我义。
　　“须菩提！受、想、行、识亦复如是，菩萨摩诃萨应当了知有三种义诸法无我。
　　“复次，须菩提！菩萨摩诃萨于色法中，应当了知有三种义涅槃寂静。何等为三。一、色中无性毕竟寂静义，二、有性无性寂静义，三、本性清净寂静义。
　　“须菩提！受、想、行、识亦复如是，菩萨摩诃萨应当了知有三种义涅槃寂静。”
　　佛说此经已，诸菩萨摩诃萨，尊者须菩提，及诸苾刍、苾刍尼、优婆塞、优婆夷，一切世间天、人、阿修罗、乾闼婆等，闻佛所说，皆大欢喜，信受奉行。

　　　　佛说开觉自性般若波罗蜜多经卷第四


