  佛说遍照般若波罗蜜经
　　宋 施护译




　　　　佛说遍照般若波罗蜜经

　　　　西天译经三藏朝散大夫试鸿胪卿传法大师臣施护奉　诏译
　　如是我闻：
　　一时世尊，得一切如来金刚三昧智，得一切如来种种具足最上宝冠，得一切如来大自在相应金刚智，受三界灌顶一切如来智印，乃至圆满一切众生所欲之愿，种种变化，大明平等智慧，此大毗卢遮那常住三世平等一切如来金刚身语意业，称赞一切如来。
　　尔时世尊住欲界他化自在天宫，而此宫殿以种种妙色大摩尼宝，种种真珠璎珞，种种幢幡宝盖，悬挂种种宝铃，如是具足一切庄严。有菩萨摩诃萨众，其名曰：金刚手菩萨、观自在菩萨、虚空藏菩萨、金刚拳菩萨、发同心转法轮菩萨、誐誐曩巘惹菩萨、破一切魔王菩萨、文殊师利菩萨。如是等六十八俱胝菩萨摩诃萨众，恭敬围绕而为说法。初善中善后善，其义深远其语巧妙，纯一无杂具足清白，宣说菩萨一切清净法门：“若诸有情于欲清净，是菩萨故；爱缠清净，是菩萨故；一切行清净，是菩萨故；见性清净，是菩萨故；爱乐清净，是菩萨故；贪清净，是菩萨故；嗔清净，是菩萨故；痴清净，是菩萨故；藏清净，是菩萨故；文字清净，是菩萨故；意乐清净，是菩萨故；观清净，是菩萨故；身清净，是菩萨故；语清净，是菩萨故；意清净，是菩萨故；色清净，是菩萨故；声清净，是菩萨故；香清净，是菩萨故；味清净，是菩萨故；触清净，是菩萨故。于意云何？一切法自性空自性清净，般若波罗蜜亦自性空自性清净。”
　　佛告金刚手菩萨：“于此般若波罗蜜一切清净法门，有秘密吽字摄尽一切法。”
　　佛告金刚手菩萨：“一切清净法门般若波罗蜜，若人于此听受读诵，彼人即入菩提道场，所有业障、报障、烦恼障，地狱恶趣及一切盖缠，皆悉不生，一切苦恼皆悉灭尽。若复有人日日受持读诵一心思惟，彼人现生得一切法平等金刚三昧，得一切自在爱乐安乐，入菩萨位，速证佛果，是故得名持金刚佛。如是所说一切法行，摄入秘密吽字义门。”
　　尔时遍照如来告金刚手菩萨：“此般若波罗蜜经，说一切如来寂法菩提。所谓：金刚平等菩提；金刚坚固义平等菩提；一义法坚等菩提；一切法自性清净菩提。皆是大菩提，能除一切妄想等。若有人听受读诵恭敬供养，所有一切罪障皆得消除，乃至得坐菩提道场，速证阿耨多罗三藐三菩提。如是所说一切法行，摄入秘密盎字义门。”
　　尔时释迦如来，为调伏一切恶，说一切法平等最胜般若波罗蜜经：“贪所戏论应见其贪；痴所戏论应见其痴；一切法戏论应见一切法。般若波罗蜜应如是知。如是所说一切法行，摄入秘密[牟*含]字义门。”
　　佛告金刚手菩萨：“若有人于此般若波罗蜜，听闻受持读诵忆念，假使彼人杀尽三界一切众生，彼所造罪无量无边，以此持诵功德之力速得消除，当证阿耨多罗三藐三菩提。如是所说一切法行，摄入秘密吽字义门。”
　　尔时自性清净如来，复说一切法聚集观自在智印般若波罗蜜经：“世间一切贪清净故，一切嗔清净，一切垢清净，一切罪清净，一切众生清净，一切法清净，一切智清净，般若波罗蜜清净。”
　　佛告金刚手菩萨：“若有人于此般若波罗蜜，听闻受持读诵忆念，彼人虽在一切贪欲泥中，贪欲烦恼而不能染，如红莲华淤泥不著故，如是不久当成阿耨多罗三藐三菩提。”
　　尔时一切三界主如来，说一切如来灌顶生智藏般若波罗蜜经：“若施灌顶，当得三界之内一切王身；若施利行，当得所欲之愿一切圆满；若以法施，速证一切平等之法；若以财施，于身口意一切快乐。如是所说一切法行，摄入秘密怛览字义门。”
　　尔时得一切智印常持一切密法如来，说一切如来住金刚智印般若波罗蜜经：“若受一切如来身印，即成就一切如来；若受语印，即成就一切法门；若受心印，即成就一切三摩地；若受金刚印，即成就一切如来最上金刚身口意业。”
　　佛告金刚手菩萨：“若有人于此经中，听闻受持读诵思惟，彼人速得成就具足富贵，速得成就金刚身口意密，不久证成最上阿耨多罗三藐三菩提。如是所说一切法行，摄入秘密恶字义门。”
　　尔时一切法戏论如来，说转轮字般若波罗蜜经：“一切法无性故无相，一切法无相故无作，无作故无愿，无愿故一切法本来清净，般若波罗蜜清净。如是所说一切法行，摄入秘密暗字义门。”
　　尔时一切内轮如来，说入大轮般若波罗蜜经：“若入金刚平等故，亦得入一切如来轮；若利金刚平等入故，亦得入一切大菩萨轮；若法平等入故，亦得入一切法轮；若入一切平等故，亦得入一切轮。如是所说一切法行，摄入秘密囕字义门。”
　　尔时一切供养仪广大生如来，说一切如来最上供养般若波罗蜜经：“发菩提心，广伸供养一切如来；救度一切众生，令受一切如来妙法，书写供养受持读诵；复得一切如来广大供养。如是所说一切法行，摄入秘密唵字义门。”
　　尔时平等调伏一切如来，说金刚手调伏一切众生正智藏般若波罗蜜经。说：“一切众生平等故嗔亦平等；一切众生调伏故嗔亦调伏；一切法平等故嗔亦平等；一切众生平等故金刚亦平等。于意云何？为菩提故，如是调伏一切众生。如是所说一切法行，摄入秘密憾字义门。”
　　尔时住一切法平等如来，说最上一切法平等般若波罗蜜经。说：“一切平等故，般若波罗蜜亦平等；一切利故，般若波罗蜜亦利；一切法故，般若波罗蜜亦法；一切业故，般若波罗蜜亦业。如是所说一切法行，摄入秘密纥凌字义门。”
　　尔时世主如来，说一切众生住般若波罗蜜经：“一切众生如来藏，即普贤大菩萨藏，一切自性故；即金刚藏，金刚灌顶故；即法藏，转一切语故；即业藏，作一切方便事故。如是所说一切法行，摄入秘密纥凌字义门。”
　　尔时无量无边究竟如来，住无边究竟法，说一切法住平等究竟金刚般若波罗蜜经：“般若波罗蜜无边故，一切如来亦无边；一切如来无边故，般若波罗蜜亦无边；乃至般若波罗蜜如一故，一切法如一；般若波罗蜜究竟故，一切法亦究竟。”
　　佛告金刚手菩萨：“若有人于此般若波罗蜜，听闻受持读诵忆念，彼人得入究竟清净菩萨行位，一切盖障究竟不生，即得名为持金刚如来。如是所说一切法行，摄入秘密毗焰字义门。”
　　尔时大遍照如来，得一切如来秘密法，悟一切戏论法，说大乐不空金刚三昧平等般若波罗蜜经：“最上法门，本来无物，无上中下，若能成就一切如来菩提法乐，降伏魔怨，三界自在，乃至救度一切众生，令得最上利乐，是即名为大地菩萨。如是所说一切法行，摄入秘密娑[鍐-乂+又]字义门。
　　“复次，金刚手菩萨！彼大菩萨乃至住在轮回，亦作一切利益度诸众生。一住方便智慧，所作事业悉得清净，贪欲烦恼皆不能侵，如莲在水淤泥非染，自在安乐坚固不退。如是所说一切法行，摄入秘密贺字义门。
　　“复次，金刚手菩萨！若人于此般若波罗蜜经，正心思惟日日读诵，乃至随喜听闻，是人得一切快乐，复能成就金刚三昧不空大乐。如是所说一切法行，摄入秘密吽字义门。”
　　尔时世尊遍照如来，白金刚手大秘密主言：“我今复说二十五种般若波罗蜜秘密法门。汝今谛听！真言曰：
　　“唵(引)曩谟萨哩嚩(二合)没驮冒地萨埵喃(引)
　　“唵(引)冒地唧多嚩日哩(二合)
　　“唵(引)稣啰多娑怛[鍐-乂+又](三合)
　　“唵(引)三满多跋捺啰(二合)左哩也(二合)尾部摩你
　　“唵(引)阿你噜提
　　“唵(引)惹(引)底尾嚩哩帝(二合、引)
　　“唵(引)摩贺(引)啰(引)誐达哩弥(二合、引)
　　“唵(引)尾哩也(二合)迦嚩唧(去)
　　“唵(引)萨哩嚩(二合)誐(引)弥
　　“唵(引)嚩日罗(二合)捺哩(二合)茶迦嚩左唧帝(引)吽(引)
　　“唵(引)萨哩嚩(二合)怛他(引)誐帝(引)
　　“唵(引)莎婆(引)嚩戍提
　　“唵(引)达哩摩(二合)多(引)倪也(二合)曩尾戍驮
　　“唵(引)迦哩摩(二合)尾输达你吽(引)
　　“唵(引)你逊婆嚩日哩(二合)尼吽[口*癹]吒(半音)
　　“唵(引)迦(引)摩啰(引)拟
　　“唵(引)惹(引)贺嚩日哩(二合、引)
　　“唵(引)萨哩嚩(二合)那(引)曳你
　　“唵(引)纥凌(二合)
　　“唵(引)阿迦(引)啰目契(去)
　　“唵(引)钵啰(二合)倪也(二合)波(引)啰弥帝(引)惹敢(切)昂吽(引)
　　“唵盎唵(引)萨哩嚩(二合)怛他(引)誐多迦(引)野誐哩(二合、引)
　　“唵(引)萨哩嚩(二合)怛他(引)誐多嚩(引)尾输驮你
　　“唵(引)萨哩嚩(二合)怛他(引)誐多唧多缚日哩(二合、引)阿(入)
　　“唵(引)三尾(引)誐野萨哩嚩(二合)萨埵喃谟叉野萨哩嚩(二合)播(引)野誐帝(引)毗也(二合)萨哩嚩(二合)三摩野嚩日啰(二合)吽怛啰(二合)吒(引音)”
　　尔时世尊说此真言已，告金刚手菩萨言：“如是印咒，能破一切罪暗，能作一切吉祥，一切如来金刚秘密最上成就。若人得此，持诵听闻，是即名为持金刚清净如来。若有众生于此般若波罗蜜经，受持读诵随喜听闻，是人已曾于无量佛所，种诸善根植众德本。
　　“复次，金刚手菩萨！若人闻此般若波罗蜜经一四句偈，得八万俱胝那由他恒河沙等如来恭敬供养，何况解义为他演说。彼人持经之处，如佛塔庙，一切天、人、阿修罗等恒来作礼。若人流通此经展转读诵，获宿命智，能知过去俱胝劫事，一切众魔诸恶患难皆不能侵，常有四大天王及诸贤圣而作卫护。彼人临命终时心不颠倒，一切诸佛及大菩萨俱来迎接，十方净土随意往生。
　　“复次，金刚手菩萨！如是般若波罗蜜经圣要法门，成就如是最上法行胜妙功德。”
　　佛说是经已，金刚手菩萨摩诃萨，及天、人、阿修罗、乾闼婆等，皆大欢喜，信受奉行。

　　　　遍照般若波罗蜜经
