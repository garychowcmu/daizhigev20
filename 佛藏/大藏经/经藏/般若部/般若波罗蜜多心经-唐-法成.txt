  般若波罗蜜多心经
　　唐 法成译




　　　　般若波罗蜜多心经(炖煌石室本)

　　　　国大德三藏法师沙门法成译
　　如是我闻：
　　一时薄伽梵住王舍城鹫峰山中，与大苾刍众及诸菩萨摩诃萨俱。尔时，世尊等入甚深明了三摩地法之异门。复于尔时，观自在菩萨摩诃萨行深般若波罗蜜多时，观察照见五蕴体性悉皆是空。
　　时，具寿舍利子，承佛威力，白圣者观自在菩萨摩诃萨曰：“若善男子欲修行甚深般若波罗蜜多者，复当云何修学？”作是语已。
　　观自在菩萨摩诃萨答具寿舍利子言：“若善男子及善女人，欲修行甚深般若波罗蜜多者，彼应如是观察，五蕴体性皆空。色即是空，空即是色。色不异空，空不异色。如是受、想、行、识亦复皆空。是故舍利子！一切法空性无相，无生无灭，无垢离垢，无减无增。舍利子！是故尔时空性之中，无色、无受、无想、无行亦无有识。无眼、无耳、无鼻、无舌、无身、无意。无色、无声、无香、无味、无触、无法。无眼界乃至无意识界。无无明亦无无明尽，乃至无老死亦无老死尽。无苦、集、灭、道，无智无得亦无不得。是故舍利子！以无所得故，诸菩萨众依止般若波罗蜜多，心无障碍，无有恐怖，超过颠倒，究竟涅槃。三世一切诸佛亦皆依般若波罗蜜多故，证得无上正等菩提。舍利子！是故当知般若波罗蜜多大密咒者，是大明咒，是无上咒，是无等等咒。能除一切诸苦之咒，真实无倒。故知般若波罗蜜多是秘密咒。”
　　即说般若波罗蜜多咒曰：
　　“峨帝　峨帝　波啰峨帝　波啰僧峨帝　菩提　莎诃
　　“舍利子！菩萨摩诃萨应如是修学甚深般若波罗蜜多。”
　　尔时，世尊从彼定起，告圣者观自在菩萨摩诃萨曰：“善哉，善哉！善男子！如是，如是！如汝所说。彼当如是修学般若波罗蜜多。一切如来亦当随喜。”
　　时薄伽梵说是语已。具寿舍利子，圣者观自在菩萨摩诃萨，一切世间天、人、阿苏罗、乾闼婆等，闻佛所说，皆大欢喜，信受奉行。

　　　　般若波罗蜜多心经


