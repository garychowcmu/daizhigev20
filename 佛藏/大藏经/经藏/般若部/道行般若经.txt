  道行般若经
　　后汉 支娄迦谶译




　　　　道行般若经序

　　　　释道安撰
　　大哉智度！万圣资通，咸宗以成也。地合日照，无法不周，不恃不处，累彼有名，既外有名，亦病无形，两忘玄莫，喟然无主，此智之纪也。夫永寿莫美乎上干，而齐之殇子；神伟莫美于凌虚，而同之[仁-二+肙]滞；至德莫大乎真人，而比之朽种；高妙莫大乎世雄，而喻之幻梦。由此论之，亮为众圣宗矣。何者？执道御有，卑高有差，此有为之域耳；非据真如、游法性、冥然无名也。据真如、游法性、冥然无名者，智度之奥室也。名教远想者，智度之蘧庐也。然在乎证者，莫不[貝*賓]其生无而惶胘；存乎迩者，莫不忿其荡冥而诞诽。道动必反，优劣致殊，眩诽不其宜乎！不其宜乎！要斯法也，与进度齐轸，逍遥俱游，千行万定莫不以成。众行得字而智进全名，诸法参相成者，求之此列也。具其经也，进咨第一义以为语端，退述权便以为谈首；行无细而不历，数无微而不极；言以烦而各有宗，义似重而各有主。璅见者庆其迩教而悦寤，宏哲者望其远标绝目。陟者弥高而不能阶，陟者弥高而不能测，谋者虑不能规，寻者度不能尽。既窈冥矣！真可谓大业渊薮，妙矣者哉！然凡谕之者，考文以微其理者昏其趣者也；察句以验其义者迷其旨者也。何则？考文则异同每为辞，寻句则触类每为旨；为辞则丧其卒成之致，为旨则忽其始拟之义矣。若率初以要其终，或忘文以全其质者，则大智玄通居可知也。从始发意逮一切智，曲成决著八地无染，谓之智也，故曰远离也。三脱照空，四非明有，统鉴诸法，因后成用，药病双亡，谓之观也。明此二行，于三十万言，其如视诸掌乎。颠沛草次，无起无此也。佛泥曰后，外国高士，抄九十章，为道行品。桓灵之世，朔佛赍诣京师，译为汉文，因本顺旨，转音如已，敬顺圣言，了不加饰也。然经既抄撮合成音投，音殊俗异，译人口传，自非三达，胡能一一得本缘故乎？由是道行颇有首尾隐者，古贤论之，往往有滞。仕行耻此，寻求其本，到于阗乃得，送诣仓垣，出为放光品。斥重省删，务令婉便，若其悉文，将过三倍。善出无生，论空持巧，传译如是，难为继矣。二家所出，足令大智焕尔阐幽。支谶全本。其亦应然。何者？抄经删削，所害必多。委本从圣，乃佛之至戒也。安不量末学，庶几斯心，载咏载玩，未坠于地，检其所出，事本终始，犹令折伤玷缺[病-丙+((日/月)*戈)]然无际。假无放光，何由解斯经乎？永谢先哲，所蒙多矣！今集所见为解句下，始况现首，终隐现尾；出经见异，铨其得否，举本证抄，敢增损也。幸我同好饰其瑕谪也。

　　　　道行般若经卷第一

　　　　后汉月支国三藏支娄迦谶译

　　　　摩诃般若波罗蜜道行品第一

　　佛在罗阅只耆阇崛山中，摩诃比丘僧不可计，诸弟子舍利弗、须菩提等；摩诃萨菩萨无央数，弥勒菩萨、文殊师利菩萨等。
　　月十五日说戒时，佛告须菩提：“今日菩萨大会，因诸菩萨故，说般若波罗蜜，菩萨当是学成。”
　　舍利弗心念言：“今使须菩提为诸菩萨说般若波罗蜜，自用力说耶？持佛威神说乎？”
　　须菩提知舍利弗心所念，便语舍利弗言：“敢佛弟子所说法、所成法，皆持佛威神。何以故？佛所说法，法中所学，皆有证、皆随法，展转相教，展转相成，法中终不共诤。何以故？时而说法，莫不喜乐者，自恣善男子、善女人而学。”
　　须菩提白佛言：“佛使我为诸菩萨说般若波罗蜜，菩萨当从中学成。佛使我说菩萨，菩萨有字便著菩萨有字，无字何而法中字菩萨，了不见有法菩萨，菩萨法字了无，亦不见菩萨，亦不见其处，何而有菩萨当教般若波罗蜜，作是说般若波罗蜜？菩萨闻是，心不懈怠，不恐不怯不难不畏，菩萨当念作是学，当念作是住。当念作是学，入中心不当念是菩萨。何以故？有心无心。”
　　舍利弗谓须菩提：“云何有心无心？”
　　须菩提言：“心亦不有，亦不无，亦不能得，亦不能知处。”
　　舍利弗谓须菩提：“何而心亦不有亦不无，亦不能得，亦不能知处者？如是亦不有，亦不无，亦不有有心，亦不无无心？”
　　须菩提言：“亦不有有心，亦不无无心。”
　　舍利弗言：“善哉，须菩提！为佛学佛而学者，不说空身慧空身慧而说最第一。菩萨从是中，已得阿惟越致，学字终不复失般若波罗蜜。如是菩萨以在般若波罗蜜中住，欲学阿罗汉法，当闻般若波罗蜜，当学、当持、当守；欲学辟支佛法，当闻般若波罗蜜，当学、当持、当守；欲学菩萨法，当闻般若波罗蜜，当学、当持、当守。何以故？般若波罗蜜法甚深，菩萨如学。”
　　须菩提白佛言：“我熟念菩萨心不可得，亦不可知处，亦不可见何所，是菩萨般若波罗蜜，亦不能及说，亦不能逮说菩萨字，菩萨无有处处，了不可得，亦无而出，亦无如入，亦无如住，亦无如止。何以故？菩萨字了不可得故，无如住、无如止，作是说般若波罗蜜，菩萨闻是心不懈倦，不难不恐不畏，以入阿惟越致中悉了知，不可复退。
　　“菩萨行般若波罗蜜，色不当于中住，痛痒思想生死识，不当于中住。何以故？住色中为行识，住痛痒思想生死识中为行识。不当行识，设住其中者，为不随般若波罗蜜教。何以故？行识故，是为不行般若波罗蜜；不行者，菩萨不得萨芸若。”
　　舍利弗谓须菩提：“菩萨当云何行般若波罗蜜，得般若波罗蜜？”
　　须菩提言：“菩萨行般若波罗蜜，色不受，痛痒思想生死识不受；不受色者为无色，不受痛痒思想生死识者为无识。般若波罗蜜不受。何以故不受？如影，无所取、无所得故不受。菩萨行般若波罗蜜，一切字法不受，是故三昧无有边、无有正，诸阿罗汉、辟支佛所不能及。
　　“复次，舍利弗！萨芸若不受。何以故？菩萨不当持想视萨芸若。设想视者为不了，为如余道人不信萨芸若。何以故？反谓有身，正使余道人信佛。信佛已，反持小道入佛道中。入佛道中已，不受色，痛痒思想生死识不受，不受已亦未晓，尚未成，亦不见慧，亦不于内见慧，亦不于外见慧，亦不于余处见慧，亦不于内痛痒思想生死识见慧，亦不于外痛痒思想生死识余处见慧，亦不于余处脱，以学成就佛了知，从法中以脱去，谓法等一泥洹。菩萨莫作是行，莫内外视法，吁与般若波罗蜜等，一切无所受、无所从，谁得法？无所持、无所收，亦无所泥洹想。是故菩萨般若波罗蜜亦不受色，痛痒思想生死识亦不受，亦不中道般泥洹，悉具十种力、四无所畏、佛十八事，是故菩萨般若波罗蜜。菩萨已入般若波罗蜜中行，当作是：视何所是般若波罗蜜？在何所般若波罗蜜中法？了不能得，了不能知处。是故般若波罗蜜菩萨当作是念，闻是不懈不却不恐不畏不难，知是菩萨不离般若波罗蜜，菩萨当了知如是。”
　　舍利弗谓须菩提：“菩萨何因晓般若波罗蜜？色离本色，痛痒思想生死识离本识，般若波罗蜜离本般若波罗蜜。”
　　须菩提言：“如是。”
　　舍利弗言：“善哉，须菩提！菩萨设使出是中，便自致萨芸若。”
　　须菩提言：“如是。菩萨出是中，便自致萨芸若，何以故？萨芸若无所从生，无所从生如是，菩萨疾近作佛。菩萨行般若波罗蜜，于萨芸若中无所挂碍。”
　　舍利弗言：“善哉！菩萨精进作是语：‘设使行色为行想，设生色行为行想，设观色行为行想，设灭色行为行想，设空色行为行想，设识行立欲得为行想，痛痒思想生死识行为行想，生识行为行想，观识行为行想，灭识行为行想，空识行为行想。’如是菩萨为反行想，作是守行者，为不守般若波罗蜜，为不行般若波罗蜜。若想行者，菩萨护行，当莫随其中。”
　　舍利弗谓须菩提：“菩萨当云何行般若波罗蜜？”
　　须菩提言：“不行色，不生色行，不观色行，不灭色行，不空色行；不痛痒思想生死识行，不生识行，不观识行，不灭识行，不空识行；不行色，不色想行，不色生行，不色观行，不识灭行，不识空行；亦无见亦无行，亦无见行，无行无见，亦复无行，亦无止行。如是为无见。何以故？一切法无所从来亦无所持，菩萨摩诃萨一切字法不受字，是故三昧无有边、无有正，诸阿罗汉、辟支佛所不能及知。菩萨摩诃萨随三昧者，疾得作佛。”
　　持佛威神，须菩提说是语，菩萨皆得阿惟越致字，前过去佛时得作佛，随三昧亦不见三昧，亦无有三昧想，亦不作三昧，亦不念识三昧，亦不想识坐三昧，亦不言我三昧，已随是法者无有疑。
　　舍利弗谓须菩提：“何所三昧随行？菩萨已得阿惟越致字，前过去佛时得作佛，可得见三昧处不？”
　　须菩提言：“不可得见也。舍利弗！善男子亦不知亦不了。”
　　舍利弗谓须菩提：“何以故不知不了？”
　　须菩提言：“亦不得三昧，亦无有三昧，亦不得字。”
　　佛言：“善哉，须菩提！如我所说，空身慧作是为诸菩萨为随般若波罗蜜教，菩萨作是学，为学般若波罗蜜也。”
　　舍利弗白佛言：“天中天！菩萨学如是，为学般若波罗蜜。”
　　舍利弗问佛言：“如是为学何法？”
　　佛言：“如是菩萨为学无所学法。何以故？法无所逮得，莫痴如小儿学。”
　　舍利弗言：“谁能得是法？”
　　佛言：“无所得，是故得无所得法。莫痴如小儿学者，谓有字不能得，欲学习入法中，适为两痴耳，亦不知亦不晓，亦不了法。何以故？学字是色，欲得是致，是故不了法，所念亦不逮。如是不晓不信故，不于法中住，反呼有身，是故痴如小儿学。”
　　舍利弗白佛言：“菩萨作是学为不学？”
　　佛言：“作是学为不学，佛不作是学为学，佛得作佛。”
　　须菩提言：“天中天！若有问者是幻，为学佛得作佛。或作是问，当何以教之？”
　　佛言：“我故自问，若随所报之。于须菩提意云何，幻与色有异无？幻与痛痒思想生死识有异无？”
　　须菩提报佛言：“尔天中天！幻与色无异也，色是幻，幻是色，幻与痛痒思想生死识等无异。”
　　佛言：“云何须菩提所想等，不随法从五阴字菩萨？”
　　须菩提言：“如是，天中天！菩萨学欲作佛，为学幻耳。何以故？幻者当持，此所有当如，持五阴幻如，色色六衰五阴如，幻痛痒思想生死识，作是语字六衰五阴。”
　　须菩提白佛言：“若有新学菩萨，闻是语得无恐怖？”
　　佛言：“设使新学菩萨，与恶师相得相随，或恐或怖；与善师相得相随，不恐不怖。”
　　须菩提言：“何所菩萨恶师者，当何以知之？”佛言：“其人不尊重摩诃般若波罗蜜者，教人弃舍去远离菩萨心，反教学诸杂经，随杂经心喜乐，复教学余经，若阿罗汉、辟支佛道法，教学是事，劝乃令讽诵，为说魔事魔因行坏败菩萨，为种种说生死勤苦，言：‘菩萨道不可得。’是故菩萨恶师。”
　　须菩提白佛言：“何所菩萨善师，何行从知之？”佛言：“其人尊重摩诃般若波罗蜜，稍稍教人令学成教，语魔事令觉知、令护魔，是故菩萨善师也。”
　　须菩提白佛言：“天中天！何因为菩萨？何故正字呼菩萨？”
　　佛言：“诸经法悉学悉晓，了知诸经法，尔故字为菩萨。”
　　须菩提言：“悉晓了知诸经法，尔故字菩萨。何以故复呼摩诃萨？”
　　佛言：“摩诃萨者，天上天下最尊，尔故字摩诃萨。”
　　舍利弗白佛言：“我亦乐闻何以故为摩诃萨？”
　　佛语舍利弗：“若乐闻者，佛当为若说之。摩诃萨者，悉自了见悉了知，十方天下人、十方所有悉晓了知——知人寿命，知有恶无恶、乐不乐、有志无志，悉晓了知——见为说法，如是无所著，尔故字为摩诃萨。”
　　须菩提白佛言：“请问摩诃萨者，何所字摩诃萨？设是菩萨心无有与等者，无有能逮心者，诸阿罗汉、辟支佛所不能及心。佛心如是，心无所著，心无所出、无所入。设佛心无所出、无所入，为无所著心，尔故复为摩诃萨正上无有与等者。”
　　舍利弗问须菩提：“何因菩萨心无所著？”
　　须菩提言：“心无所生，尔故无所著。”
　　邠祁文陀弗白佛言：“何因呼菩萨为摩诃僧那僧涅，摩诃衍三拔致？佛说号如是，尔故为摩诃僧那僧涅，摩诃衍三拔致？”
　　须菩提复白佛言：“何因菩萨摩诃萨为摩诃僧那僧涅？何从知菩萨摩诃萨为摩诃僧那僧涅？”
　　佛言：“菩萨摩诃萨心念如是：‘我当度不可计阿僧祇人悉令般泥洹，如是悉般泥洹，是法无不般泥洹一人也。’何以故？本无故。譬如幻师于旷大处化作二大城，作化人满其中，悉断化人头。于须菩提意云何，宁有所中伤死者无？”
　　须菩提言：“无。菩萨摩诃萨度不可计阿僧祇人，悉令般泥洹，无不般泥洹一人也。菩萨闻是，不恐不畏不悉不舍去就余道，知是则为摩诃僧那僧涅。”
　　须菩提白佛言：“如我从佛闻，念其中事如是，不为摩诃僧那僧涅。何以故？作是为者，无有作萨芸若，无所供养，人无作者，为何等所人作摩诃僧那僧涅？色无著无缚无脱，痛痒思想生死识无著无缚无脱。”
　　邠祁文陀弗谓须菩提：“色无著无缚无脱，痛痒思想生死识无著无缚无脱。何谓？”
　　须菩提言：“色无著无缚无脱，痛痒思想生死识无著无缚无脱。”
　　邠祁文陀弗言：“何谓色无著无缚无脱？何谓痛痒思想生死识无著无缚无脱？”
　　须菩提语邠祁文陀弗：“色如幻，无著无缚无脱，痛痒思想生死识如幻，无著无缚无脱，无有边，无著无缚无脱。譬如空，无著无缚无脱，无所生，无著无缚无脱，是故菩萨摩诃萨摩诃僧那僧涅。”
　　须菩提白佛言：“何因为摩诃衍三拔致？何所是摩诃衍？从何所当住衍中？何从出衍中？谁为成衍者？”
　　佛语须菩提：“摩诃衍，摩诃衍者，无有正也，不可得边幅。”
　　须菩提问佛言：“我欲知衍从何所出生？从三处出，自致萨芸若中住，亦无有从中出生者，亦无有甫当来出者。何以故？天中天！”
　　佛言：“正使生已，甫当来出者，假令有两法者不可得法，设不从得者，复从何法出？”
　　须菩提白佛言：“摩诃衍，于天上天下人中，正过上无有与等者，衍与空等，如空覆不可复计阿僧祇人，摩诃衍覆不可复计阿僧祇人，尔故呼摩诃衍，摩诃衍者。亦不见来时，亦不见去时，亦不见住处，亦不中边见，亦不于是闻见，亦无所见，亦不于三处见，字如是。天中天！尔故为摩诃衍。”
　　佛言：“善哉，须菩提！尔故为摩诃衍。”
　　邠祁文陀弗白佛言：“尊者须菩提，佛使说般若波罗蜜，乃至说摩诃衍事为？”
　　须菩提白佛言：“须菩提说般若波罗蜜得无过？天中天！”
　　佛言：“若说般若波罗蜜不过也，适得其中。”
　　须菩提言：“菩萨亦不念彼间，亦不于是间念，亦不无中央念，色亦无有边，菩萨亦无有边，色与菩萨，不可逮、不可得，一切菩萨，不可得不可逮，何所是菩萨般若波罗蜜？当何从说？菩萨都不可得见，亦不可知处，当从何所说般若波罗蜜？菩萨转复相呼菩萨？云何天中天想如字耳，何如为意？意无处处，意无形形，意本是形法。何等为色？色不可得见，亦无有身，是中何所有色者。痛痒思想生死识，识不可得见，菩萨亦不可得见，菩萨识了不知处处，亦不可见，一切菩萨了无有处，了不可见，何所为菩萨般若波罗蜜？如是说菩萨，都不可得见，亦不可知处处，了无所有，当从何所法中说般若波罗蜜？尔故字为菩萨。
　　“如是如是，字想亦无，字亦无想，何所为意？意谁字？意至本，本意生，意是无形。何因是识？不可得持，至本亦无所持，何因有识？如是法形，形亦无有本，设无有本，法亦无谁作，亦无有本，本无有本，当何从说？般若波罗蜜，亦无有异处，亦无有本，菩萨法亦无所得，有行菩萨闻是，不恐不畏不难，则为行般若波罗蜜，行般若波罗蜜法。当熟思惟如是，是时为不入色。何以故？色无所生为非色，设尔非色为无色，亦无有生，从其中无所得，字为色。法中本无，无是，菩萨行般若波罗蜜，视法思惟深入法，是时亦不入痛痒思想生死识。何以故？识无所生，为非识故，亦不出识中，亦不入识中，法中计了无所有。”
　　舍利弗谓须菩提：“我听须菩提所说法中事，如是菩萨无所出生。设菩萨无所出生者，菩萨如，用何等故，谦苦行菩萨道？设用十方天下人故，何能忍是谦苦？”
　　须菩提语舍利弗：“我亦不使菩萨忍是谦苦也。行菩萨之道者，菩萨自念：‘我不录是谦苦行。’何以故？菩萨心不当作是念言：‘我忍谦苦心未曾有念。’是不当作是念，为用不可计阿僧祇人故，欲令安隐，念之如父，念之如母，念之如子，念之如身无异，常当慈念之。菩萨当作是持心，一切菩萨不见，亦不知处，如是内法外法，当作是念，当作是行。菩萨作是行不为忍谦苦。舍利弗！设使如是所语，菩萨不见出生，菩萨为无所出生。”
　　舍利弗谓须菩提：“设使菩萨无所出生，萨芸若亦无所出生。”
　　须菩提言：“如是，萨芸若无所出生。”
　　舍利弗谓须菩提：“设使菩萨如是所语，菩萨不见出生，菩萨为无所出生。”
　　舍利弗谓须菩提：“设使菩萨无所出生，萨芸若亦无所出生。”
　　须菩提言：“如是，萨芸若无所出生。”
　　舍利弗谓须菩提：“设使萨芸若无所出生，悉逮得禅亦无所生。”
　　须菩提言：“如是，悉逮得禅亦无所生。”
　　舍利弗谓须菩提：“是中菩萨无所生，菩萨为无所生，萨芸若亦无所生；萨芸若法为无所生，悉逮得禅具足亦无所生；悉逮得禅法亦无所生，是为无所逮得菩萨，为无所逮得萨芸若。”
　　须菩提言：“无所生法逮得无所生，亦无所生法逮得，亦无无无所生逮得。”
　　舍利弗谓须菩提：“设使无无无所生逮得无所生法，是故无所生逮法。”
　　须菩提言：“设使无所生法生，复无无所生，是故无所生逮得。”
　　舍利弗谓须菩提：“设使须菩提无所生，无无所生，是故无所生。须菩提无所生。”
　　须菩提语舍利弗：“无所生无所生乐闻。舍利弗！无所生乐，是故为乐。”
　　须菩提语舍利弗：“无所生闻是为闻。”
　　舍利弗谓须菩提：“闻是语。”
　　须菩提语舍利弗：“无无所语，是为语无所语，是为乐无所乐，是故语，是故乐。”
　　舍利弗言：“善哉，须菩提！于法中第一尊。何以故？如尊者须菩提，随所问则报。”
　　须菩提谓舍利弗：“佛弟子所说法，十方亦不知，所化来时，随所问则解。何以故？十方法亦不知所生。”
　　舍利弗言：“善哉，须菩提！从何所法中度菩萨？”
　　须菩提言：“从般若波罗蜜中生。说是法时、若读时，菩萨信不疑，菩萨当知之，有随是法不增，不随是法不减。”
　　舍利弗谓须菩提：“随是法亦不增，不随是法亦不减，随法教一切人，随法者不失一切人，皆使得菩萨摩诃萨。何以故？一切人悉学法，其法俗如故。”
　　须菩提言：“善哉，舍利弗！所解法如舍利弗言无异。何以故？人身当谛念，当作是了知，人身若干种空，其念亦若干种空。当了知是人身难了知，所念难了知。舍利弗！菩萨当作是学！当作是行。”

　　　　摩诃般若波罗蜜难问品第二

　　尔时释提桓因与四万天子，相随俱来共会坐；四天王与天上二万天子，相随来共会坐；梵迦夷天与万天子，相随来共会坐；梵多会天与五千天子，相随来共会坐。诸天子宿命有德，光明巍巍，持佛威神、持佛力，诸天子光明彻照。释提桓因白须菩提言：“贤者须菩提！是若干千万天子大会，欲听须菩提说般若波罗蜜。云何菩萨于般若波罗蜜中住？”
　　须菩提语释提桓因言：“拘翼！是若干千万天子乐者，听我当说。”
　　须菩提持佛威神、持佛力，广为诸天子说般若波罗蜜：“何所天子未行菩萨道，其未行者今皆当行。以得须陀洹道，不可复得菩萨道。何以故？闭塞生死道故。正使是辈行菩萨道者，我代其喜，我终不断功德法，我使欲取中正尊法，正欲使上佛。”
　　佛言：“善哉，须菩提！劝乐诸菩萨学乃尔。”
　　须菩提白佛言：“须菩提当报恩，不得不报恩。何以故？过去时怛萨阿竭、阿罗呵、三耶三佛，皆使诸弟子为诸菩萨说般若波罗蜜，怛萨阿竭时亦在其中学，如是中法令自致作佛，用是故，当报佛恩。我亦复作是说般若波罗蜜，菩萨亦当复受菩萨法，我复劝乐，我皆受已、皆劝乐已，菩萨疾逮作佛。”
　　须菩提言：“拘翼！当所问者听所问，菩萨云何住般若波罗蜜中，持空法菩萨于般若波罗蜜中住。拘翼！菩萨摩诃萨摩诃僧那僧涅摩诃衍三拔致，色不当于中住，痛痒思想生死识不当于中住，须陀洹不当于中住，斯陀含不当于中住，阿那含不当于中住，阿罗汉不当于中住，辟支佛不当于中住，佛不当于中住。有色、无色不当于中住，有痛痒思想生死识、无痛痒思想生死识不当于中住，有须陀洹、无须陀洹不当于中住，有斯陀含、无斯陀含不当于中住，有阿那含、无阿那含不当于中住，有阿罗汉、无阿罗汉不当于中住，有辟支佛、无辟支佛不当于中住，有佛、无佛不当于中住。色无无常不当于中住，痛痒思想生死识无无常不当于中住，色若苦若乐不当于中住，色若好若丑不当于中住，痛痒思想生死识若苦若乐不当于中住，痛痒思想生死识若好若丑不当于中住，色我所非我所不当于中住，痛痒思想生死识我所非我所不当于中住，须陀洹道不动成就不当于中住，须陀洹道成已不当于中住。何以故？须陀洹道七死七生便度去，是故须陀洹道不当于中住。斯陀含道不动成就不当于中住，斯陀含道成已不当于中住。何以故？斯陀含道一死一生便度去，是故斯陀含道不当于中住。阿那含道不动成就不当于中住，阿那含道成已不当于中住。何以故？阿那含道成已，便于天上般泥洹，是故阿那含道不当于中住。阿罗汉道不动成就不当于中住，阿罗汉道成已不当于中住。何以故？阿罗汉道成已，便尽是间无处所，于泥洹中般泥洹，是故阿罗汉道不当于中住。辟支佛道不动成就不当于中住。何以故？辟支佛道成已，过阿罗汉道，不能及佛道，便中道般泥洹，是故辟支佛道不当于中住。佛道不当于中住。何以故？用不可计阿僧祇人故作功德，以不可计阿僧祇人，我皆当令般泥洹正于佛中住，是故佛道不当于中住。”
　　舍利弗心念言：“佛当云何住？”
　　须菩提知舍利弗心所念，便问舍利弗言：“云何佛在何所住？”
　　舍利弗谓须菩提：“佛无所住，怛萨阿竭、阿罗呵、三耶三佛，心无所住止，不在动处止，亦无动处止。”
　　须菩提言：“如是，如是！菩萨当作是学，如怛萨阿竭、阿罗呵、三耶三佛住亦不可住，当作是住，学无所住。”
　　是时诸天子心中作是念：“诸阅叉辈尚可知所念，阅叉若大若小所语悉可了知，尊者须菩提所语了不可知。”
　　须菩提知诸天子心中所念，谓诸天子言：“是语难了，亦不可闻，亦不可知。”
　　诸天子心中复作是念：“是语当解，今尊者须菩提深入深知。”
　　须菩提复知诸天子心中所念，语诸天子言：“已得须陀洹道证，若于中住不乐因出去；已得斯陀含道证，若于中住不乐因去；以得阿那含道证，若于中住不乐因去；已得阿罗汉道证，若于中住不乐因去；已得辟支佛道证，若于中住不乐因去；以得佛道证，若于中住不乐因去。”
　　诸天子心中复作是念：“尊者须菩提所说乃尔，当复于何所更索法师如须菩提言者？”
　　须菩提知诸天子心中所念，语诸天子言：“法师如幻，欲从我闻法，亦无所闻，亦不作证。”
　　诸天子心中复作是念：“云何法作是，闻人如是？”
　　须菩提知诸天子心中复作是念，语诸天子言：“幻如人，人如幻乎？呼须陀洹、斯陀含、阿那含、阿罗汉、辟支佛道悉如幻，正使佛道，我呼亦如幻。”
　　诸天子语须菩提：“乃至佛道亦复呼如幻？”
　　须菩提言：“乃至泥洹亦复如幻。”
　　诸天子问须菩提：“乃至泥洹泥洹及泥洹亦复如幻？”
　　须菩提语诸天子：“设复有法出于泥洹，亦复如幻。何以故？幻人、泥洹赐如空，无所有。”
　　舍利弗、邠祁文陀罗弗、摩呵拘私、摩呵迦旃延，问须菩提：“何等为般若波罗蜜相？从何等法中出？”
　　须菩提报言：“从是法中出阿惟越致菩萨，是为般若波罗蜜相。如是诸弟子闻法，悉具足疾成阿罗汉。”
　　须菩提言：“般若波罗蜜中说相如是，从法中无所出。何以故？法中无所有、无所闻、无所得，如法比丘，无所闻法，无所得法，从是法中无所受。”
　　释提桓因心念言：“尊者须菩提所说为雨法宝，我宁可作华持散尊者须菩提上。”
　　释提桓因则化作华散须菩提上。须菩提心则了知，言：“是华不出忉利天上，我曾见是华，是华所出生散我上者，化作耳、化成耳。此华化华，亦不从树出，释提桓因所作华，用散我上者，从心树出，不从树生也。”
　　释提桓因谓须菩提言：“此华无所从出生。尊者须菩提！不从心树出。”
　　须菩提言：“拘翼说言：‘是华无所从出生，亦不从心树出。’为非华？”
　　释提桓因言：“尊者须菩提深知说不增不减，作是说法。如尊者须菩提教也，菩萨当作是学。”须菩提语释提桓因：“拘翼！是语无有异，菩萨当作是学入法中，菩萨作是学者，为不学须陀洹、斯陀含、阿那含、阿罗汉、辟支佛道，为学佛道，为学萨芸若道。作是学者，为学不可计阿僧祇经卷，不生色学，不生痛痒思想生死识学，不学受余法，亦不学受，亦不学失，不学失为学萨芸若，为出萨芸若。”
　　舍利弗谓须菩提：“学是学亦不受亦不失，为学萨芸若，为出萨芸若。”
　　须菩提言：“如是，舍利弗！作是学亦不受亦不失，学是为学萨芸若，为出萨芸若。”
　　释提桓因问舍利弗：“般若波罗蜜菩萨当云何行？”
　　舍利弗言：“当问尊者须菩提。”
　　释提桓因问尊者须菩提：“持何威神恩当学知？”
　　须菩提言：“持佛威神恩当学知。拘翼！所问：‘般若波罗蜜菩萨云何行？’亦不可从色中行，亦不可离色行，亦不可从痛痒思想生死识中行，亦不可离痛痒思想生死识行。何以故？般若波罗蜜亦非痛痒思想生死识，般若波罗蜜亦不离痛痒思想生死识。”
　　释提桓因言：“摩诃波罗蜜无有边无有底，波罗蜜云何？”
　　须菩提言：“拘翼！摩诃波罗蜜，无有边波罗蜜，无有底波罗蜜，摩诃波罗蜜了不可得，无有边波罗蜜了不可见，无有底波罗蜜了不可得底，人无底复无无底，无底复无无底，波罗蜜等无底复无无底，波罗蜜无底复无无底，亦无有中边，亦无有本端，了不可量、了不可逮知。拘翼！从法中底，波罗蜜底无底复无无底。复次拘翼！法无底复无端底，无有中边无有尽时，底索无底，复无无底波罗蜜。”
　　释提桓因言：“云何？尊者须菩提！何以故人无底，波罗蜜无底？”
　　须菩提谓释提桓因：“是事都卢不可计，正使计倍复倍，人无底，波罗蜜无底。”
　　释提桓因言：“何缘尔人无底、波罗蜜无底？”
　　须菩提言：“于拘翼意云何，何所法中作是教人本所生？”
　　释提桓因言：“无有法作是教者，亦无法作是教住置，设使有出者但字耳，设有住止者但字耳，但以字字著言耳；有所住止处但字耳，了无所有，但以字字著言耳。人复人所，本末空、无所有。”
　　须菩提言：“于拘翼意云何，人可得见不？”
　　释提桓因言：“人不可得见。”
　　须菩提言：“拘翼！何所有作意者？何所人底？正使怛萨阿竭、阿罗呵、三耶三佛，寿如恒边沙劫尽度人，人展转自相度，其所生者宁有断绝时不？”
　　释提桓因言：“无有断绝时。何以故？人无有尽时。”
　　须菩提言：“人无有底，般若波罗蜜无底，菩萨学当作是了，当作是知，行般若波罗蜜法如是。”

　　　　道行般若波罗蜜经卷第一



　　　　道行般若经卷第二

　　　　后汉月支国三藏支娄迦谶译

　　　　摩诃般若波罗蜜功德品第三

　　尔时诸因坻天、诸梵天、诸波那和提天、诸伊沙天、诸那提干天，同时三反作是称誉法：“贤者须菩提所说法甚深，怛萨阿竭皆从是生。其有闻者，若讽诵读有行者，我辈恭敬视如怛萨阿竭，我辈恭敬视菩萨摩诃萨持般若波罗蜜者。”
　　佛语诸天人：“如是，如是！昔我于提和竭罗佛前，逮得般若波罗蜜，我便为提和竭罗佛所受决言：‘却后若当为人中之导，悉当逮佛智慧，却后无数阿僧祇劫，汝当作佛，号字释迦文，天上天下于中最尊，安定世间法极明，号字为佛。’”
　　诸天人同时白佛言：“甚善，菩萨摩诃萨，天中天！行般若波罗蜜自致到萨芸若。”
　　尔时佛在众会中央诸天中坐，佛告比丘、比丘尼、优婆塞、优婆夷：“今四部为证，欲天、梵天、阿会亘修天皆证知。”
　　佛语释提桓因：“若有善男子、善女人，其有学般若波罗蜜者，其有持者，其有诵者，是善男子、善女人，魔若魔天终不能得其便。拘翼！善男子、善女人，若人若非人终不能得其便。拘翼！善男子、善女人不得横死。拘翼！忉利天上诸天人，其有行佛道者，未得般若波罗蜜，未学者、未诵者，是辈天人，皆往到善男子、善女人所。拘翼！善男子、善女人学般若波罗蜜者，持者、诵者，若于空闲处，若于僻隈处，亦不恐、亦不怖、亦不畏。”
　　四天王白佛言：“我辈自共护是善男子、善女人学般若波罗蜜者，持者、诵者。”
　　梵摩三钵天及梵天诸天人俱白佛言：“我辈自共护是善男子善女人学般若波罗蜜者，持者、诵者。”
　　释提桓因白佛言：“我自护是善男子善女人学般若波罗蜜者，持者、诵者。”释提桓因复白佛言：“难及也有学般若波罗蜜者，善男子、善女人心无所动摇，般若波罗蜜其受者，为悉受六波罗蜜。”
　　佛言：“如是，拘翼！其受般若波罗蜜者，为悉受六波罗蜜。复次拘翼！般若波罗蜜学者，持者、诵者，善男子、善女人且听。拘翼！我说上语亦善，中语亦善，下语亦善，当念听我所说。”
　　释提桓因从佛听言受教。
　　佛语释提桓因：“我法中有娆者、有害者、有乱者，欲娆者、欲害者、欲乱者，其人稍稍起恶意，欲往未至，中道亡；欲娆者、欲害者、欲乱者，其后所作终不谐。何以故？用是善男子、善女人学般若波罗蜜故，持故诵故，其人稍稍赍恶来，未至便屈还，其后所愿终不得。拘翼！善男子、善女人，所作为悉自见，得学般若波罗蜜者，持者诵者，譬若，拘翼！有药名摩舐，有蛇饥行索食，道逢虫，蛇欲啖虫，摩舐药香即到虫所，蛇闻药香即还去。何以故？药力所却，蛇毒即歇，药力所厌如是。拘翼！善男子、善女人学般若波罗蜜者、持者诵者，其有欲害者便自亡，般若波罗蜜威神所却，般若波罗蜜力所厌也。”
　　佛言：“设有谋作者，从所来处，便于彼间自断坏不复成，四天王皆拥护是善男子、善女人、入般若波罗蜜者、思惟者，自在所为，所语如甘露，所语不轻，嗔恚不生，自贡高不生，四天王皆护。是善男子、善女人学般若波罗蜜者，持者诵者，所语无有异，所语如甘露，所语不轻，嗔恚不起，自贡高不生。何以故？用学般若波罗蜜故，不受自嗔恚，不受自贡高，不受自可。是善男子。善女人心自生念：‘若有斗诤起，常当身远离。’不喜是事，面自惭自念：‘是曹恶者不可近。’自念：‘我索佛道，不可随嗔恚语，疾使我逮得好心。’善男子、善女人，所作为悉自见善般若波罗蜜学者，持者诵者。”
　　释提桓因白佛言：“般若波罗蜜能过诸恶上去，自在所作，无有与等者。”
　　佛语释提桓因：“复次，拘翼！善男子、善女人般若波罗蜜学者，持者诵者，或当过剧难之中，终不恐不怖，正使入军不被兵。”
　　佛言：“我所语无有异。拘翼！如佛言无有能害者，善男子、善女人，当是时若诵若持般若波罗蜜若念，正使死来至，若当于中死，若怨家在其中欲共害者，如佛所语无有异，是善男子、善女人，终不于中横死，正使在其中，若有射者、若兵向者，终不中其身。何以故？是般若波罗蜜者，极大祝人中之猛祝。学是祝者，是善男子、善女人不自念恶，亦不念他人恶，都无所念，善为人中之雄，自致作佛，为护人民蜎飞蠕动，学是祝者疾成佛道也。
　　“复次，拘翼！般若波罗蜜书已，虽不能学、不能诵者，当持其经卷，若人、若鬼神不能中害，其有宿命之罪不可请。譬若，拘翼！初得佛之处，四面若有人，直从一面来入；若鬼神、若禽兽，无有能害者。若鬼神、若禽兽，欲来娆人、欲来害人，终不能中。何以故？用佛得道处故，佛威神所护，过去、当来、今现在佛天中天，皆为人中尊，悉于其中作佛；甫当复出索佛道者，皆当于其中得佛道。若有人入是处者，不恐不怖无所畏惧，般若波罗蜜者如是。般若波罗蜜所止处，一切诸天人民、阿须伦、鬼神、龙，皆为作礼恭敬护视，用是故般若波罗蜜威神所护。”
　　释提桓因白佛言：“若有，天中天！般若波罗蜜书者、持经卷者，自归作礼承事供养——名华、捣香、泽香、杂香、缯彩、华盖、旗幡——若般泥洹后，持佛舍利起塔，自归作礼承事供养——名华、捣香、泽香、杂香、缯彩、华盖、旗幡，如是其福，何所为多者？”
　　佛言：“我故问汝。拘翼！随所乐报我。云何，拘翼！怛萨阿竭、阿罗呵、三耶三佛萨芸若成，是身出见，怛萨阿竭从何法中学得阿耨多罗三耶三佛？”
　　释提桓因报佛言：“怛萨阿竭从般若波罗蜜中学得阿耨多罗三耶三佛。”
　　佛语释提桓因：“不用身舍利，从萨芸若中得佛，怛萨阿竭为出般若波罗蜜中。如是，拘翼！萨芸若身，从般若波罗蜜中出；怛萨阿竭、阿罗呵、三耶三佛萨芸若身，萨芸若身生；我作佛身，从萨芸若得作佛身；从萨芸若生我般泥洹后舍利，供养如故。若有，拘翼！善男子、善女人，书般若波罗蜜，学持诵行，自归作礼承事供养——好华、捣香、泽香、杂香、缯彩、华盖、旗幡——萨芸若则为供养。以如是，拘翼！般若波罗蜜写已，作是供养经卷，善男子、善女人从其法中得功德无比。何以故？萨芸若者，则为供养已。”
　　释提桓因白佛言：“如是阎浮利人，不供养承事般若波罗蜜者，是曹之人为不知其尊耶？供养般若波罗蜜者，其福尊无比。般若波罗蜜者，当取供养之。”
　　佛语释提桓因：“云何，拘翼！阎浮利人中有几所人信佛、信法、信比丘僧？”
　　释提桓因白佛言：“阎浮利人少，所信佛、信法、信比丘僧者少少耳，及行须陀洹、斯陀含、阿那含、阿罗汉、辟支佛，至行佛道者复少少耳。”
　　佛言：“如是，拘翼！少少耳人。至有索佛道、行求佛道者甚多，至其然后作佛少少耳。如是不可计阿僧祇人，初行求佛道，至其然后从其中出，若一若两，在阿惟越致地住耳。如是，拘翼！是善男子、善女人，行求佛道，会后成佛如是。”
　　佛言：“善男子、善女人学般若波罗蜜者，持经者诵经者，当为作礼承事恭敬。何以故？用晓般若波罗蜜中事故少有。过去时怛萨阿竭、阿罗呵、三耶三佛，过去时菩萨行佛道者，皆于般若波罗蜜中学成，我时亦共在其中学。怛萨阿竭般泥洹后，诸菩萨摩诃萨悉当受是般若波罗蜜。拘翼！善男子、善女人，怛萨阿竭般泥洹后，取舍利起七宝塔供养，尽形寿自归作礼承事——持天华、天捣香、天泽香、天杂香、天缯、天盖、天幡。如是，于拘翼意云何，善男子、善女人作是供养，其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多也。”
　　佛言：“置是塔。拘翼！若复有阎浮利满中七宝塔，若有善男子、善女人，尽形寿自归作礼承事供养——天华、天捣香、天泽香、天杂香、天缯、天盖、天幡。云何，拘翼！是善男子、善女人，其福宁多不？”
　　释提桓因言：“甚多，甚多，天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛言：“置阎浮利所作事。拘翼！满四天下七宝塔，若有善男子、善女人，尽形寿自归作礼承事供养——天华、天捣香、天泽香、天杂香、天缯、天盖、天幡——其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛言：“置四天下塔。拘翼！譬如一天下，复次一天下，如是千天下，四面皆满其中七宝塔，若有善男子、善女人尽形寿自归作礼承事供养——天华、天捣香、天泽香、天杂香、天缯、天盖、天幡。云何，拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛言：“复置千天下。拘翼！如是中二千天下，四面皆满其中七宝塔，若有善男子，善女人，尽形寿自归作礼承事供养——天华、天捣香、天泽香、天杂香、天缯、天盖、天幡。云何，拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛言：“复置是中二千天下。拘翼！若三千天下，四面皆满其中七宝塔，若有善男子、善女人，尽形寿自归作礼承事供养——天华、天捣香、天泽香、天杂香、天缯、天盖、天幡。云何，拘翼！是善男子、善女人，其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛言：“复置是三千天下七宝塔。拘翼！若三千大国土中萨和萨，皆使得人道，了了皆作人已，令人人作七宝塔，是辈人尽形寿供养，持诸伎乐、诸华、诸捣香、诸泽香、诸杂香、若干百种香、诸缯、诸盖、诸幡，复持天华、天捣香、天泽香、天杂香、天缯、天盖、天幡，如是等萨和萨，及三千大国土中萨和萨，悉起是七宝塔，皆是伎乐供养。云何，拘翼！其功德福祐宁多不？”
　　释提桓因言：“作是供养者，其福祐功德，甚多，甚多！天中天！”
　　佛言：“不如是善男子善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　释提桓因白佛言：“如是，天中天！极安隐般若波罗蜜，天中天！自归作礼承事供养，过去、当来、今现在佛天中天萨芸若，则为供养作礼承事自归，为悉供养至。”
　　佛言：“置是三千大国土中七宝塔，复如一恒边沙佛国土，一一萨和萨悉起作七宝塔，皆供养一劫，复过一劫，皆持天华、天捣香、天泽香、天杂香、天缯、天盖、天幡，都卢天上天下诸伎乐持供养。如是，拘翼！其福祐功德宁多不？”
　　释提桓因言：“甚多，甚多！天中天！”
　　佛言：“不如是善男子善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——得福多。”
　　佛语释提桓因：“如是，拘翼！不如是善男子、善女人从法中得福极多，不可复计，不可复议，不可复称，不可复量，不可复极。何以故？从般若波罗蜜中出怛萨阿竭、阿罗呵、三耶三佛、萨芸若。如是，拘翼！善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡。如是，拘翼！功德所致，福祐所致，及前世功德所致，佛福祐所致。”
　　佛言：“百倍恒边沙佛国中萨和萨，皆起七宝塔，不在计中，千倍不在计中，百千倍不在计中，万亿倍不在计中，无数倍不在般若波罗蜜供养计中。”
　　尔时四万天人与释提桓因，共来大会，诸天人谓释提桓因言：“尊者当取般若波罗蜜，当讽诵般若波罗蜜。”
　　佛语释提桓因：“当学，拘翼！般若波罗蜜，当持经卷，当讽诵。何以故？阿须伦心中作是生念：‘欲与忉利天共斗。’阿须伦即起兵上天。是时，拘翼！当诵念般若波罗蜜，阿须伦兵众即还去。”
　　释提桓因因白佛言：“极大祝，天中天！般若波罗蜜，极尊祝般若波罗蜜，无有辈祝般若波罗蜜。”
　　佛言：“如是，拘翼！极大祝般若波罗蜜，极尊祝般若波罗蜜，无有辈祝般若波罗蜜。拘翼！持是祝者，过去诸怛萨阿竭、阿罗呵、三耶三佛，皆从是祝自致作佛；甫当来诸怛萨阿竭、阿罗呵、三耶三佛，皆学是祝自致作佛；今现在十方诸佛，皆起是祝自致作佛。拘翼！是祝故出十诫功德，照明于天下，四禅、四谛、四神足、般遮旬，照明于世间，菩萨摩诃萨从般若波罗蜜中，生十诫功德，世间悉遍至，四禅、四谛、四神足、般遮旬，悉照明于世间；今怛萨阿竭、阿罗呵、三耶三佛未出世间时，菩萨悉照明，四禅、四谛、四神足、般遮旬。譬如月盛满时，拘翼！从空中出照明于星宿。如是，拘翼！菩萨行功德盛满亦如是。怛萨阿竭未出世间时，菩萨为出照明，菩萨摩诃萨皆从沤和拘舍罗般若波罗蜜中出，当作是知。
　　“复次，拘翼！若有善男子、善女人，持般若波罗蜜学诵者，为至德悉具足。”
　　释提桓因问佛言：“天中天！何谓至德悉具足？”
　　佛言：“其人终不中毒死，不于水中溺死，不为兵刃所中死。若时有县官起，若横为县官所侵，当诵念般若波罗蜜，若坐若经行时，县官终不能危害。何以故？般若波罗蜜所拥护故。若复有余事，悉当诵念般若波罗蜜，往至彼间，若王所、若太子傍臣所，便与共好语，与共谈言，与共笑欢喜。何以故？用学般若波罗蜜故，念善思善，一切人民蜎飞蠕动，悉令其善，持等心闵伤慈哀，用是故，人见之悉起立。如是，拘翼！若有索方便者，不能危害。”
　　尔时有异道人，遥见佛大会，稍稍前行欲坏乱坐，稍来至佛所，释提桓因作是念：“当云何尽我寿常在佛边受诵般若波罗蜜？异道人欲乱我、断是法。”释提桓因从佛所闻般若波罗蜜即受诵，彼异道人即遥远远绕佛一匝，便从彼间道径去。
　　舍利弗作是念：“是中云何令异道人从彼间道径便去？”
　　舍利弗心所念，佛即知。佛语舍利弗：“释提桓因念般若波罗蜜，如是异道人便还去，异道人无有善意来，都卢持恶意来故，是弊魔便作是念：‘怛萨阿竭、阿罗呵、三耶三佛与四部弟子共坐，欲天、梵天及诸天人，悉复在其中会，无有异人，悉菩萨摩诃萨受决者会，当为人中之将，自致成作佛，我当行欲坏乱之。’弊魔乘一辕之车驾，四马稍稍前行至佛所，释提桓因作是念：‘弊魔乘四马之车来欲到佛所，是弊魔车马无异，非国王洴沙，四马车不类；亦非国王波斯匿，四马车不类；亦非释种，四马车不类；亦非堕舍利，四马车不类；是弊魔所作。昼夜弊魔常索佛便，常乱世间人。’释提桓因常作是愿：‘我会当念般若波罗蜜，常念常持心讽诵究竟。’释提桓因心中诵念般若波罗蜜，且欲究竟，弊魔便复道还去。”
　　忉利迦翼天人，持天华飞在空中立，便散佛上及散四面，言：“般若波罗蜜断绝甚久，阎浮利人乃得闻、乃得见。”便复持天华若干种，四面散佛上。
　　佛言：“其有行般若波罗蜜者，守般若波罗蜜者，亦不为魔及魔官属所得便。”
　　释提桓因白佛言：“是辈人其福祐功德不小，闻般若波罗蜜者，何况乃学持诵念，学已持已诵已，取学如是，用是法住，其人前世时见佛般若波罗蜜耳闻者，何况乃学持诵，学已持已诵已，行如中事，如是法住具足，则为供养怛萨阿竭已，是人如是。何以故？萨芸若从是行般若波罗蜜。譬如，天中天！欲得极大宝者，当从大海索之；欲得萨芸若珍宝成怛萨阿竭、阿罗呵、三耶三佛者，当从般若波罗蜜中索之。”
　　佛言：“如是，从其中出怛萨阿竭、阿罗呵、三耶三佛、萨芸若。”
　　阿难白佛言：“无有说檀波罗蜜者，亦不说尸波罗蜜，亦不说羼提波罗蜜，亦不说惟逮波罗蜜，亦不说禅波罗蜜，亦无有说是名者，但共说般若波罗蜜者。何以故？天中天！”
　　佛语阿难：“般若波罗蜜于五波罗蜜中最尊。云何，阿难！不作布施，当何缘为檀波罗蜜萨芸若？不作戒，当何缘为尸波罗蜜？不作忍辱，当何缘为羼提波罗蜜？不作精进，当何缘为惟逮波罗蜜？不作一心，当何缘为禅波罗蜜？不作智慧，当何缘为般若波罗蜜萨芸若？”
　　阿难言：“如是，天中天！不行布施，不为檀波罗蜜萨芸若；不行戒，不为尸波罗蜜；不行忍辱，不为羼提波罗蜜；不行精进，不为惟逮波罗蜜；不行一心，不为禅波罗蜜；不行智慧，不为般若波罗蜜萨芸若，为非般若波罗蜜。”
　　佛言：“如是，阿难，般若波罗蜜于五波罗蜜中最尊。譬如极大地，种散其中同时俱出，其生大株。如是，阿难！般若波罗蜜者是地，五波罗蜜者是种，从其中生，萨芸若者从般若波罗蜜成。如是，阿难！般若波罗蜜于五波罗蜜中极大尊，自在所教。”
　　释提桓因白佛言：“怛萨阿竭、阿罗呵、三耶三佛，所说善男子、善女人功德未竟。学般若波罗蜜者，持者诵者，云何？”
　　佛语释提桓因：“我不说行者功德未竟，我自说善男子、善女人，书般若波罗蜜者，持经卷，自归作礼承事供养——名华、捣香、泽香、杂香、缯彩、华盖、旗幡——我说是供养功德耳。”
　　释提桓因白佛言：“我身自护视善男子、善女人书般若波罗蜜者，持经卷，自归作礼承事供养——名华、捣香、泽香、杂香、缯彩、华盖、旗幡——我护是供养功德耳。”
　　佛语释提桓因：“善男子、善女人，诵般若波罗蜜者，若干千天人到经师所听法，不解于法中。诸天人适欲问法师，天神语之，用慈于法中故，其人即自了知，诸天所不解者便自解，善男子、善女人，所作功德悉自见知。
　　“复次，拘翼！善男子善女人书般若波罗蜜，于四部弟子中说时，其心都卢无所难，若有形者，若欲试者，终不畏。何以故？般若波罗蜜所拥护故，其所欲形试者便自去。”
　　佛云：“我了不见人当般若波罗蜜者，人亦不见般若波罗蜜。般若波罗蜜所厌伏，善男子、善女人，无有敢轻者，心亦不恐，不怖惧，亦无所畏。善男子、善女人，所作功德悉自了见。
　　“复次，拘翼！是善男子、善女人，父母皆重，若沙门道人皆哀，若知识兄弟外家宗亲，皆尊贵敬爱之，或时说恶事者，持中正法为解之。是善男子善女人，所作功德悉自见之。
　　“复次，拘翼！善男子、善女人，书般若波罗蜜，持经卷者，天上四天王天上诸天人索佛道者，往到彼所，问讯听受般若波罗蜜，作礼绕竟以去；忉利天上诸天人索佛道者，往到彼所，问讯听受般若波罗蜜，作礼绕竟已去；盐天上诸天人，索佛道者往到彼所，问讯听受般若波罗蜜，作礼绕竟已去。善男子、善女人，心当作是知：‘十方无央数佛国，诸天人、诸龙、阿须伦、诸阅叉鬼神、诸迦楼罗鬼神、诸甄陀罗鬼神、诸乾陀罗鬼神、诸摩睺勒鬼神、诸人诸非人，都卢赐来到是间，问讯法师听受般若波罗蜜，作礼绕竟各自去，皆赐功德无异；兜术陀天上诸天人，索佛道者往到彼所，问讯听受般若波罗蜜，作礼绕竟以去；尼摩罗提罗怜耨天上诸天人，索佛道者往到彼所，问讯听受般若波罗蜜，作礼绕竟已去；波罗尼蜜和邪拔致天上诸天人，索佛道者往到彼所，问讯听受般若波罗蜜，作礼绕竟已去；梵天上诸天人索佛道者，梵迦夷天、梵弗还天、梵波[病-丙+盍]天、摩呵梵天卢天、波利陀天、[病-丙+盍]波摩那天、阿会亘修天、首呵天、波栗多修呵天、阿波摩修天、修干天、惟呵天、波栗惟呵天、阿波修天、惟于潘天、阿惟潘天、阿陀波天、须[帶/足]天、须[帶/足]只耨天、阿迦贰吒天等，天上诸天人，皆往到彼所，问讯听受般若波罗蜜，作礼绕竟已各自去；及诸阿迦贰吒天，尚悉来下在诸天辈中，何况拘翼。三千大国土诸欲天人、诸色天人，悉来问讯听受般若波罗蜜，作礼绕已毕竟各各自去。’
　　“是彼善男子、善女人，彼所止处，当完坚无有娆者，除其宿罪不请，余不能动。善男子、善女人，其功德悉受得，是时诸天人来当知之。”
　　释提桓因言：“云何，天中天！善男子、善女人，当作是了知，诸天人来到是间，听受般若波罗蜜，作礼承事？”
　　佛言：“善男子、善女人，当作是知：‘诸天人来受般若波罗蜜，作礼承事。’何用知诸天人来时？或时善男子、善女人，欢喜踊跃意喜时知诸天人来，以知当舍去，若天、若龙、若阅叉鬼神、若甄陀罗鬼神，来到彼间。
　　“复次，拘翼！善男子、善女人，闻鬼神香以为曾知。善男子、善女人，小鬼神当避起去，大鬼神来前。
　　“复次，拘翼！善男子、善女人，常当净洁身体，用净洁身体故，鬼神皆大欢喜，小天见大天来到避去，大尊天威神巍巍，其光重明稍稍安徐往，是天人至师经所，入至经所已，善男子、善女人则踊跃欢喜，所止处悉当净洁住。善男子、善女人，病终不著身，所止处常安隐，未常有恶梦，梦中不见余，但见佛，但见塔，但闻般若波罗蜜，但见诸弟子，但见极过度，但见佛坐，但见自然法轮，但见且欲成佛时，但见诸佛成得佛已，但见新自然法轮，但见若干菩萨，但见六波罗蜜种种解说，但见当作佛，但见余佛国，但见了了佛尊法无有与等者，但见某方某国土怛萨阿竭、阿罗呵、三耶三佛，若干百弟子、若干千弟子、若干万弟子，怛萨阿竭、阿罗呵、三耶三佛，在其中说法。
　　“拘翼！善男子、善女人，梦如是，见已安隐觉，身体净洁且轻，不欲复思食，身自软美饱。
　　“拘翼！譬如比丘得禅，从禅觉，软心不大思食，自软美饱。如是，拘翼！善男子、善女人，觉已不大思食，自想身软美饱。何以故？拘翼！鬼神不敢近气故，欲取佛者其功德悉自见，欲取佛者当学般若波罗蜜，当持当诵，正使不学不持不诵善男子、善女人，但书写，持经卷，自归作礼承事供养——名华、捣香、泽香、杂香、缯彩、华盖、旗幡。
　　“复次，拘翼！或时阎浮利地上怛萨阿竭舍利满其中施与，般若波罗蜜书已举施与，欲取何所？”
　　释提桓因言：“宁取般若波罗蜜。何以故？我不敢不敬舍利，天中天！从中出舍利供养，般若波罗蜜中出舍利，从中得供养。如我有时与诸天共于天上坐，持异特座，乃至自我座，敢有天人来至我所承事我，我未及至座所，我不坐上时，诸天人皆为我坐，作礼绕竟已便去，是坐尊释提桓因，于是间坐受法，忉利天上诸天人为作礼。如是，天中天！般若波罗蜜出怛萨阿竭、阿罗呵、三耶三佛舍利，萨芸若之智慧从中出生，身用是故。天中天！两分之中取般若波罗蜜。除是阎浮利地上满其中怛萨阿竭舍利，正使天中天三千大国土满其中舍利为一分，般若波罗蜜经为二分，我从二分中取般若波罗蜜。何以故？从中出舍利供养所致。譬如负债人，天中天！与王相随出入，王甚敬重之，无有问者，亦无所畏。何以故？在王边有威力故。天中天！从般若波罗蜜中出舍利，从中出供养，是经，天中天！如王，般若波罗蜜譬如是王雄猛得供养，怛萨阿竭舍利从萨芸若中出生得供养。如是，天中天！萨芸若，怛萨阿竭、阿罗呵、三耶三佛，从般若波罗蜜中出生，当作是知，两分中我取般若波罗蜜。
　　“般若波罗蜜受持者，譬如无价摩尼珠。天中天！有是宝，无有与等者。若持有所著，所著处者，鬼神不得其便，不为鬼神所中害。若男子、若女人，持摩尼珠著其身上，鬼神即走去；若中热，持摩尼珠著身上，其热即除去；若中风，持摩尼珠著身上，其风不增，即除去；若中寒，持摩尼珠著身上，其寒不复增，即除去；夜时持摩尼珠著冥中，即时明；热时持摩尼珠，所著处即为凉；寒时持摩尼珠，所著处即为热；所至处毒皆不行，余他辈亦尔。中有为蛇所啮者，若男子、若女人持摩尼珠示之，见摩尼珠毒即去。如是，天中天！摩尼珠极尊，若有人病——若目痛、若目冥——持摩尼珠近眼，眼病即除愈。如是，天中天！摩尼珠德巍巍自在，持著何所，著水中水便随作摩尼珠色，持缯裹著水中，水便如摩尼珠色，正使持若干种缯裹著水中，水便如摩尼珠色，水浊即为清，摩尼珠德无有比。”
　　阿难问释提桓因：“云何，拘翼！天上亦有摩尼珠？阎浮利地上亦有摩尼珠？”
　　释提桓因语阿难言：“天上亦有摩尼珠，阎浮利地上亦有摩尼珠，不足言，如我所说，异阎浮利地上宝轻耳，不如彼珠德尊十倍百倍千倍万倍亿亿万倍，我所语摩尼珠者，有所著处，若箧中、若函中，其光明倍彻出，正使举珠出去余处，续明如故，般若波罗蜜、萨芸若之德，至怛萨阿竭、阿罗呵、三耶三佛般泥洹去，舍利供养如故，萨芸若、舍利遍分布天下，供养如故。
　　“复次，阿难！十方无央数佛国现在诸佛欲见者，善男子、善女人当行般若波罗蜜，当守般若波罗蜜。”
　　佛语释提桓因：“如是，拘翼！过去时怛萨阿竭、阿罗呵、三耶三佛，皆从般若波罗蜜中出，为人中之将，自致成作佛；如是出生甫当来怛萨阿竭、阿罗呵、三耶三佛，悉从般若波罗蜜中出，为人中之将，自致成作佛；复如十方无央数佛国今现在诸佛，亦从般若波罗蜜中出，为人中之将，自致成作佛。”
　　释提桓因白佛言：“摩诃波罗蜜，天中天！一切人民蜎飞蠕动之类心所念，怛萨阿竭、阿罗呵、三耶三佛，从般若波罗蜜悉了知。”
　　佛言：“用是故，菩萨摩诃萨昼夜行般若波罗蜜。”
　　释提桓因言：“但行般若波罗蜜，不行余波罗蜜耶？”
　　佛言：“都卢六波罗蜜皆行，菩萨摩诃萨般若波罗蜜，于菩萨摩诃萨最尊，菩萨与布施，般若波罗蜜出上持戒、忍辱、精进、一心，分布诸经教人，不及菩萨摩诃萨行般若波罗蜜也。拘翼！譬如阎浮利地上种种好树，若色种种各异，叶叶各异，华华各异，实实各异，种种枝棭其影无有异，其影如一影相类。如是，拘翼！五波罗蜜从般若波罗蜜出，般若波罗蜜出萨芸若，种种展转相得无有异。”
　　释提桓因白佛言：“极大尊德般若波罗蜜，天中天！不可计德般若波罗蜜，天中天！无有极与等者般若波罗蜜，天中天！若有书般若波罗蜜者，持经卷，自归作礼承事供养——名华、捣香、泽香、杂香、缯彩、华盖、旗幡——若有书经与他人者，其福何所为多者？”
　　佛言：“我故问，若拘翼！自恣说。云何，若有怛萨阿竭舍利自供养，复分布与他人令供养；若复有舍利自供养，亦不分与他人。其福何所多者？”
　　释提桓因言：“天中天！善男子、善女人自供养舍利，复分布与他人，其福大多。”
　　佛言：“如是，拘翼！善男子、善女人，书般若波罗蜜，持经卷，自归作礼承事供养——名华、捣香、泽香、杂香、缯彩、华盖、旗幡——复分布与他人，其福大多。
　　“复次，拘翼！法师所至到处辄说经法，其德其福甚大多大多。
　　“复次，拘翼！阎浮利人若善男子、善女人，皆令持十戒。云何，拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人书般若波罗蜜者，持经卷与他人使书，若为读之，其福倍益多。
　　“复次，拘翼！置四天下诸小国土、中国土，千国土、二千国土、三千大国土，如恒边沙佛国人，善男子、善女人皆令持十戒。云何，拘翼！其福宁多不？”
　　释提桓因言：“甚多，甚多！天中天！”佛言：“不如是善男子、善女人书般若波罗蜜者，持经卷与他人使书，若为读，其福倍益多。
　　“复次，拘翼！阎浮利人善男子、善女人，皆令行四禅、四谛、四神足及行般遮旬。云何。拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人书般若波罗蜜者，持经卷与他人使书，若为读，其福倍益多。
　　“复次，拘翼！置阎浮利四天下小国土、中国土，千国土、二千国土、三千大国土，如恒边沙佛国人善男子、善女人，皆令行四禅、四谛、四神足及行般遮旬，皆令成得。云何，拘翼！其福宁转倍多不？”
　　释提桓因言：“大甚多，大甚多！天中天！”
　　佛言：“不如是善男子、善女人书般若波罗蜜者，持经卷与他人使书，若为读，其福转倍多。
　　“复次，拘翼！持般若波罗蜜经卷，授与他人使书，若令学、若自学，其福甚倍多。
　　“复次，拘翼！若有人自学般若波罗蜜解中慧，其福甚倍多。”
　　释提桓因白佛言：“天中天！云何学般若波罗蜜，学解中慧，其福甚倍多？”释提桓因白佛言：“天中天！云何学般若波罗蜜解中慧？”
　　佛言：“善男子、善女人不晓学。何以故？有当来善男子、善女人，欲得阿耨多罗三耶三菩阿惟三佛，喜乐学般若波罗蜜，反得恶知识教枝棭般若波罗蜜。”
　　释提桓因问佛言：“何等为枝棭般若波罗蜜？”
　　佛言：“甫当来世比丘，得般若波罗蜜欲学，恶知识反教学色无常、行色无常，作是曹学行般若波罗蜜，痛痒思想生死识学无常，行识无常，作是曹学行般若波罗蜜。拘翼！是为枝棭般若波罗蜜。”
　　佛言：“行般若波罗蜜者，不坏色无常视，不坏痛痒思想生死识无常视。何以故？本无故。拘翼！般若波罗蜜当黠慧学，其福倍益多。
　　“复次，拘翼！置阎浮利地上三千大国土，如恒边沙佛国人，若善男子、善女人皆令得须陀洹道。云何，拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人书般若波罗蜜者，持经卷与他人使书，若令学、若为读，其福倍益多。何以故？须陀洹道皆从般若波罗蜜中出生故。
　　“复次，拘翼！阎浮利人若善男子、善女人，皆教令得斯陀含、阿那含、阿罗汉，皆令成就。云何，拘翼！其福宁转倍多不？”
　　释提桓因言：“甚多，甚多！天中天！”
　　佛言：“不如是善男子、善女人书般若波罗蜜者，持经卷与他人使书，若令学、若为读，其福倍益多。何以故？萨芸若德成法德，一切从般若波罗蜜中学成佛，便出生须陀洹道、斯陀含道、阿那含道、阿罗汉道、辟支佛道。
　　“置阎浮利，拘翼！置三千大国土，如恒边沙佛国中人，若善男子、善女人，皆令得须陀洹道、斯陀含道、阿那含道、阿罗汉道、辟支佛道。云何，拘翼！其福宁多不？”
　　释提桓因言：“甚多，甚多！天中天！”
　　佛言：“不如是善男子、善女人书般若波罗蜜者，持经卷与他人使书，若令学、若为读，其福倍益多。何以故？皆从般若波罗蜜中学，得成萨芸若、成法德，用是故得佛，出生须陀洹道、斯陀含道、阿那含道、阿罗汉道、辟支佛道，用是故其福转倍多。
　　“复次，拘翼！阎浮利人都卢皆使行佛道，已信入佛道，学佛道心已生，若善男子、善女人，持般若波罗蜜经卷，与他人使书，若令学、若为说，及至阿惟越致菩萨，书经卷授与之，其人当从是学，深入般若波罗蜜中学智惠般若波罗蜜，转增多守无有极智悉成就，得其福转倍多。置阎浮利，拘翼！三千大国土及如恒边沙佛国中人，皆行阿耨多罗三耶三菩，皆发意行佛道，若善男子、善女人持般若波罗蜜经卷，与他人使书，若令学、若为说，及至阿惟越致菩萨，书经卷授与，其人当从是学，深入般若波罗蜜中学智慧般若波罗蜜，转增多守无有极智悉成就，得其福转倍多。
　　“复次，拘翼！阎浮利人都卢皆行阿耨多罗三耶三菩，阿耨多罗三耶三菩者，皆发意求佛，若善男子、善女人持般若波罗蜜经卷，与他人使书，为解说其中慧、教令学，及至阿惟越致菩萨摩诃萨，持般若波罗蜜经卷，授与使入黠慧中，其福转倍多。置阎浮利三千大国土及至恒边沙佛国中人，皆行阿耨多罗三耶三菩，阿耨多罗三耶三菩者，皆发意求佛，若善男子、善女人持般若波罗蜜经卷，与他人使书，令学入黠慧中者，若有阿惟越致菩萨摩诃萨，持般若波罗蜜经卷，为书授与使学入黠慧中，其福转倍多。
　　“复次，拘翼！阎浮利人都卢皆令行阿惟越致菩萨阿耨多罗三耶三菩，若有善男子、善女人，教入般若波罗蜜中。云何，拘翼！其福宁多不？”
　　释提桓因言：“甚多，甚多！天中天！”
　　佛言：“从是辈中若有一菩萨出，便作是言：‘我欲疾作佛。’正使欲疾作佛，若有人持般若波罗蜜经卷书授与者，其福转倍多。
　　“置阎浮利三千大国土乃至恒边沙佛国中人，都卢皆令行阿惟越致菩萨阿耨多罗三耶三菩，若有善男子、善女人，教入般若波罗蜜中。云何，拘翼！其福宁多不？”
　　释提桓因言：“甚多，甚多！天中天！”
　　佛言：“若有一菩萨从其中出，便作是言：‘我欲疾作佛。’正使欲疾作佛，若有人持般若波罗蜜经卷书授与者，其福转倍多。”
　　释提桓因白佛言：“如是，天中天！极安隐菩萨摩诃萨，疾近佛般若波罗蜜，若教人、若授与人，其福转倍多。何以故？天中天！”
　　佛言：“其得般若波罗蜜疾近佛者，近佛座。”
　　须菩提语释提桓因言：“善哉，善哉！拘翼！当所为尊弟子，菩萨摩诃萨作是受，疾作佛。所为作者，当如佛弟子从中出，是辈人不索佛道者，菩萨摩诃萨不当于其中学六波罗蜜，不学是法不得作佛，随法学疾作阿耨多罗三耶三佛，在所问。”

　　　　道行般若经卷第二



　　　　道行般若经卷第三

　　　　后汉月支国三藏支娄迦谶译

　　　　摩诃般若波罗蜜沤和拘舍罗劝助品第四

　　尔时弥勒菩萨谓须菩提：“若有菩萨摩诃萨，劝助为福，出人布施、持戒，自守者上，其福转尊。极上无过菩萨摩诃萨劝助福德。”
　　须菩提谓弥勒菩萨：“复有菩萨摩诃萨，于阿僧祇刹土诸佛所而作功德，一一刹土不可计佛，其般泥洹者，乃从本发意已来，自致阿耨多罗三耶三菩，成至阿惟三佛者，乃至无余泥界而般泥洹者，然后至于法尽，于是中所作功德，其功德度无极。及诸声闻作布施、持戒，自守为福，于有余功德自致无余，诸有般泥洹佛，于其中所作功德，至有净戒身、三昧身、智慧身、已脱身、脱慧所现身，佛法极大，哀不可计。佛天中天所说法，于其法中复学诸所有功德，乃于诸般泥洹佛所作功德，都计之合之，劝助为尊，种种德中为极是上。其劝助者，是为劝助。劝助已，持作阿耨多罗三耶三菩，以是为阿耨多罗三耶三菩。署是菩萨有德之人，持心能作，是求阿耨多罗三耶三菩，乃至作是心欲有所得。”
　　弥勒菩萨语须菩提：“其不作是求，乃能有所得。其作思想者，以为无黠。生是意。用思想悔还，用信悔还，但用无黠故还堕四颠倒——无常谓有常，苦谓有乐，空谓有实，无身谓有身——以故思想悔还、心悔还、信悔还。菩萨不当作是念心有所求。于所求无处所，云何求阿耨多罗三耶三菩？”
　　弥勒菩萨谓须菩提：“不当于新学菩萨摩诃萨前说是语。何以故？或亡所信、亡所乐、亡所喜、亡所行，便从是修。当为阿惟越致菩萨摩诃萨说之，若久在善师边者，当为是菩萨摩诃萨可说，闻者不恐不怖不畏，是菩萨摩诃萨能劝助为作萨芸若持心，作是劝助，心亦尽灭，无所有、无所见何等心当作阿耨多罗三耶三菩者，当以何心作之？心无两对，心之自然乃能所作。”
　　释提桓因语须菩提：“新学菩萨摩诃萨，闻是或恐或怖。若菩萨摩诃萨欲作功德者，当云何劝助其福德作阿耨多罗三耶三菩？”
　　须菩提语弥勒菩萨：“当作护是菩萨摩诃萨，于诸佛所，破坏众恶，而断爱欲，等行如一，降伏魔事，弃捐重檐，是即自从所有勤苦悉为已尽，其知已脱，心即从计从阿僧祇刹土诸佛般泥洹曰者，于其中所作功德福，于诸声闻中复作功德，都计之合之劝助为尊，种种德中无过劝助，其劝助者能为劝助，劝助已持作阿耨多罗三耶三菩。何所是菩萨摩诃萨想不悔还、心不悔还、所信不悔还？正使菩萨摩诃萨，持心作阿耨多罗三耶三菩，其心无所想者，是菩萨摩诃萨心得作阿耨多罗三耶三菩。正使心念自了知是心，则为是作，是为想悔还、心悔还、所信悔还。正使菩萨摩诃萨持心了知，当作是学，知尽无所有。知尽者，当持何心有所作？当了知心，何所心法于法有所作？如法者，为随法已，于作真为是作，即非邪作，是菩萨摩诃萨所作。若有菩萨摩诃萨，于过去、当来、今现在佛所作功德，若诸声闻下至凡人，所作功德，若畜生闻法者，及诸天、龙、阅叉、健陀罗、阿须伦、迦楼罗、甄陀罗、摩睺勒，诸人若非人闻法者，发心所作功德，及初学菩萨道者，都计之合之，积累为上。其劝助者能为劝助，是以极尊，种种德中无过劝助，是故劝助所当劝助，能为劝助，持劝助福用作阿耨多罗三耶三菩。正使复知是为尽法，于法无所生所灭，无处所，持无所生法，得作阿耨多罗三耶三菩。是法不与法有反，用作阿耨多罗三耶三菩故，是为无想不悔还、亦不悔还、所信不悔还，作是无所求，众所不逮，是为阿耨多罗三耶三菩所作。
　　“若有菩萨摩诃萨，不谛晓了知作福德者。所以者何？于身恍忽，于劝助福亦复恍忽。菩萨了知恍忽无所有，是故为菩萨摩诃萨般若波罗蜜。若于诸般泥洹佛所而作功德，持是功德欲作所求，其智自然能为阿耨多罗三耶三菩。诸佛天中天所知不著想，过去已灭，亦无有想，而不作想，其作想者为非德。菩萨摩诃萨当学沤和拘舍罗，未得般若波罗蜜者不得入，已得般若波罗蜜乃得入。勿为身作，识用之有灭，以是故无有身。有德之人，有想便碍，反欲苦住。怛萨阿竭、阿罗诃、三耶三佛，不乐作是德持用劝助。何以故？用不正故，视般泥洹佛而反有想，以是故为碍，所作功德为不及逮，为反苦住。其不作想者，是怛萨阿竭、阿罗呵、三耶三佛之德。其作想者，譬若杂毒。何以故？若设美饭以毒著中，色大甚好而香，无不喜者。不知饭中有毒，愚闇之人食之，欢喜饱满，食欲消时，久久大不便身。不知行德者，甚之为难，不晓将护，不晓诵读，不晓中事，不能解知，作是行德者，为如杂毒之食。佛语善男子善女人：‘过去、当来、今现在佛，持戒身、三昧身、智慧身、已脱身、脱慧所现身，及于声闻中所作功德。’佛天中天所说，若复于辟支佛所而作功德，都劝助之，劝助已持是福德，作阿耨多罗三耶三菩，持所作为想，用是故，譬若杂毒。菩萨摩诃萨当作是学，何所过去、当来、今现在佛功德，当云何劝助作福，成得阿耨多罗三耶三菩？是菩萨随怛萨阿竭教者，是即为作知佛功德所生自然，及其相法所有，持是福作劝助，因其劝助自致得阿耨多罗三耶三菩。菩萨摩诃萨作是施者，无有过上，终不离怛萨阿竭、阿罗呵、三耶三佛。作是施者，为不杂毒。怛萨阿竭、阿罗呵、三耶三佛所说皆至诚。
　　“复次，菩萨摩诃萨当作是施，如净戒，如三昧，如智慧，如已脱，如脱慧所现身；无欲界，无色界，无欲无色界；亦无过去、当来、今现在；亦无所有，所作施亦复无所有。其作是施为已如法，法亦无所有。作是施者，为成所施，无有杂毒；其作异施者，为作反施。是菩萨摩诃萨所施以如法者，佛天中天所知是则为施，得作阿耨多罗三耶三菩。”
　　佛言：“善哉，善哉！须菩提！所作为如佛，是则为菩萨摩诃萨所施，三千大千国土人，悉念慈哀护等心，无过菩萨摩诃萨上头所施，是即为极尊。
　　“复次，须菩提！三千大千国土人，悉作阿耨多罗三耶三菩，便如恒沙佛刹人，皆供养是菩萨，震越衣服、饮食、床卧具、病瘦医药，如恒边沙劫供养，随其喜乐作是布施。云何，须菩提！其福宁多不？”
　　须菩提言：“甚多，甚多！天中天！”
　　佛言：“劝助功德，福过其上不可计。”
　　须菩提白佛言：“代劝助功德福者，如恒边沙佛刹不能悉受。”
　　佛语：“善哉，善哉！须菩提！若有菩萨持般若波罗蜜者，所作施为过其本所布施上已，无能过劝助所施上，百倍千倍万倍亿倍巨亿万倍。”
　　尔时四王天上二万人，悉以头面著佛足，皆白佛言：“极大施，天中天！菩萨摩诃萨沤和拘舍罗乃作是施，其功德甚大尊。何以故？是菩萨摩诃萨学般若波罗蜜，于中劝助故。”
　　忉利天上诸天人，持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛。供养已，皆白佛言：“极大施，天中天！菩萨摩诃萨沤和拘舍罗乃作是施，大德之功德。何以故？是菩萨摩诃萨学般若波罗蜜，于中劝助故。”
　　炎天上诸天人，持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛。供养已，皆白佛言：“极大施，天中天！菩萨摩诃萨沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。”
　　兜术天上诸天人，持天华、名香、捣香、泽香、烧香、天缯、华盖、幢幡、伎乐，持用供养娱乐佛。供养已，皆白佛言：“极大施，天中天！菩萨摩诃萨沤和拘舍罗乃作是施，极大德之功德。何以故？是菩萨摩诃萨学般若波罗蜜，于中劝助故。”
　　尼摩罗提天上诸天人，持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛。供养已，皆白佛言：“极大施，天中天！菩萨摩诃萨沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。”
　　波罗蜜尼和耶拔致天上诸天人，持天华、名香、捣香、泽香、杂香、烧香、天缯、华盖、幢幡、伎乐，持用供养娱乐佛。供养已，皆白佛言：“极大施，天中天！菩萨摩诃萨沤和拘舍罗乃作是施，极大尊之功德。何以故？是菩萨摩诃萨学般若波罗蜜，于中劝助故。”
　　梵天、梵迦夷天、梵富楼天、梵波利产天、摩诃梵天、[病-丙+盍]天、波利陀天、[病-丙+盍]波摩那天、阿会亘修天、首诃天、波利首诃天、诃波摩首诃天、首诃迦天、比伊潘罗天、阿比耶陀天、须陀施尼天，乃至阿迦贰吒天等诸天人，悉以头面著佛足，皆言：“甚善，天中天！菩萨摩诃萨学般若波罗蜜，极为大施之功德。何以故？是菩萨摩诃萨学般若波罗蜜，于中劝助故。”
　　佛语首陀卫诸天人：“置三千大千国土中菩萨摩诃萨，乃如恒边沙佛刹人，悉作阿耨多罗三耶三菩，复有异恒边沙佛刹人，都共供养是辈菩萨摩诃萨，震越衣被、饮食、床卧具、病瘦医药，供养如恒边沙劫，随所喜乐作是施与，若复过是者，不及菩萨摩诃萨劝助之所施，为过去、当来、今现在佛，净戒身、三昧身、智慧身、已脱身、脱慧所现身，及诸声闻在其中者所作功德，都共计之合之，不及劝助者。若劝助者，以是极尊无能过者。作是劝助，劝助已，持作阿耨多罗三耶三菩。”
　　须菩提白佛言：“属天中天所说，都共计之合之，极尊无过劝助，悉代劝助，劝助已，菩萨摩诃萨从是中得何等？”
　　佛语须菩提：“菩萨道德之人，当知过去、当来、今现在，法无所取，亦无所舍，亦无所知，亦无所得。其法者，为无所生法，亦无有灭法，亦无所从生法，亦无所从灭，于法中了无有生者，法亦无所从有而灭，是者法之所法，我代劝助之，是为劝助，作是施者，疾得作阿耨多罗三耶三菩。是故，须菩提！菩萨摩诃萨劝助为尊。
　　“复次，须菩提！菩萨摩诃萨于过去、当来、今现在佛所，代作布施者劝助之，代持戒、忍辱、精进、一心、智慧而劝助之，代已脱者劝助之，代脱慧所现身劝助之。作是代劝助，其脱者是为布施，其脱者是为持戒，其脱者是为忍辱，其脱者是为精进，其脱者是为一心，其脱者是为智慧，其脱者是为脱慧，其脱者是为脱慧所现身，其脱者是为已脱，其脱者代其劝助，其脱者是为法，是故当来有如其脱者，今阿僧祇刹土诸佛天中天现在者，其脱者是即诸佛弟子，其脱者以过去诸佛弟子，其脱者今现在诸佛弟子，于是法中无著无缚无脱。如是法者，持作阿耨多罗三耶三菩，所施为从中无有能过者，无有能坏者。是者，须菩提！菩萨摩诃萨劝助之为尊。如恒边沙佛刹中菩萨，悉寿如恒边沙佛劫，恒边沙佛刹人，都悉供养诸菩萨摩诃萨，震越衣被、饮食、床卧具、病瘦医药，乃至恒边沙劫。须菩提！皆持戒成忍辱，于精进而不懈，于禅悉得三昧，百倍千倍万倍亿倍若干巨亿万倍，不如劝助之功德，福最尊出其上。”

　　　　摩诃般若波罗蜜道行经泥犁品第五

　　舍利弗白佛言：“般若波罗蜜者多所成，天中天！因般若波罗蜜无不得字者，天中天！般若波罗蜜为极照明，天中天！般若波罗蜜为去冥，天中天！般若波罗蜜为无所著，天中天！般若波罗蜜为极尊，天中天！无目者，般若波罗蜜为作眼目，天中天！其迷惑者，般若波罗蜜悉授道路，天中天！萨芸若者，即般若波罗蜜是，天中天！般若波罗蜜者，是菩萨摩诃萨母，天中天！无所生无所灭，即般若波罗蜜是，天中天！具足三合十二法轮，为转是般若波罗蜜，天中天！般若波罗蜜其困苦者悉安隐之，天中天！般若波罗蜜于生死作护，天中天！般若波罗蜜于一切法悉皆自然，菩萨摩诃萨当云何于般若波罗蜜中住？天中天！”
　　佛谓舍利弗：“世多罗者，因般若波罗蜜住，其敬佛者当自归般若波罗蜜。”
　　释提桓因心念：“尊者舍利弗何因发是问？”即时释提桓因谓舍利弗：“何因尊者乃作是问？”
　　舍利弗谓释提桓因：“拘翼！般若波罗蜜者是菩萨护，因其劝助功德福持作萨芸若，过菩萨之所作为——若布施、持戒、忍辱、精进、禅上。譬若如人从生而盲，若百人若千人若万人若千万人，无有前导，欲有所至，若欲入城者，不知当如行。如是，拘翼！五波罗蜜者，亦如盲无所见，离般若波罗蜜者，如是欲入萨芸若中，不知当如行。般若波罗蜜者，即五波罗蜜之护，悉与眼目；般若波罗蜜是护，令五波罗蜜各得名字。”
　　舍利弗白佛言：“当云何守入般若波罗蜜中？”
　　佛语舍利弗：“色者不见所入，痛痒思想生死识亦不见所入，视五阴亦不见所入，是为守般若波罗蜜。”
　　“如是者，天中天！以为守般若波罗蜜，作是守者为还何法？”
　　佛语舍利弗：“无所守是为还法，守为般若波罗蜜。”
　　释提桓因白佛言：“般若波罗蜜不还萨芸若者，亦不能得逮，若所问般若波罗蜜不逮萨芸若，亦不能得还，亦不还守于生死，亦无所还。当云何还？天中天！”
　　佛言：“无所还故能为还。”
　　释提桓因言：“少有及者，天中天！如般若波罗蜜于诸法无所生、无所灭，当所可住无所住。”
　　须菩提白佛言：“菩萨或时作是念，便离般若波罗蜜。”
　　佛语须菩提：“菩萨傥有所因，于所因便念般若波罗蜜，知般若波罗蜜空无所有，无近无远，是故为菩萨摩诃萨般若波罗蜜。”
　　须菩提白佛言：“信般若波罗蜜，为信何法？”佛语须菩提：“信般若波罗蜜者，为不信色，亦不信痛痒思想生死识有，不信须陀洹道，不信斯陀含、阿那含、阿罗汉、辟支佛、佛道。”
　　须菩提白佛言：“摩诃波罗蜜者，天中天！即般若波罗蜜是。”
　　佛语须菩提：“云何知摩诃波罗蜜因般若波罗蜜是？”
　　须菩提言：“于色无大无小，不以色为证，亦不为色作证，痛痒思想生死识，亦无大亦无小，于识不以为证，亦不为识作证，便于怛萨阿竭、阿罗呵、三耶三佛致十种力，即不复为弱。萨芸若者，无广无狭。何以故无广无狭？萨芸若知于般若波罗蜜无所行。所以者何？般若波罗蜜无所有，若人于中有所求，谓有所有，是即为大非。何以故？人无所生，般若波罗蜜与人俱皆自然，人恍忽，故般若波罗蜜俱不可计，人亦不坏，般若波罗蜜亦如是，人如般若波罗蜜者，便得成至阿惟三佛，人亦有力故，怛萨阿竭现而有力。”
　　舍利弗白佛言：“般若波罗蜜甚深甚深，天中天！若有菩萨摩诃萨信深般若波罗蜜者，不说中短亦不狐疑，其人何所来而生是间？为行菩萨道已来几闻解般若波罗蜜事，随教入中者？”
　　佛语舍利弗：“从他方佛刹来生是间，是菩萨摩诃萨于他方供养佛已，从受问闻深般若波罗蜜故，以是复闻般若波罗蜜，自念言：‘我如见佛无异。’”
　　须菩提白佛言：“般若波罗蜜可得见闻不？”
　　佛言：“不可得见闻。”
　　须菩提问佛：“是菩萨随深般若波罗蜜者，行已来为几闻？”
　　佛语须菩提：“是非一辈学，各各有行，若有已供养若干百佛若干千佛，悉见已，于其所皆行清净戒已。若有于众中，闻般若波罗蜜弃舍去，为不敬菩萨摩诃萨法。佛说深般若波罗蜜，其人亦弃舍去，不欲闻之。何以故？是人前世时闻说深般若波罗蜜用弃舍去故，亦不以身心，是皆无知罪之所致。用是罪故，若闻深般若波罗蜜，复止他人不令说之。止般若波罗蜜者，为止萨芸若，其止萨芸若者，为止过去、当来、今现在佛。用是断法罪故，死入大泥犁中，若干百千岁，若干亿千万岁，当更若干泥犁中具受诸毒痛不可言，其中寿尽转生他方摩诃泥犁中，其寿复尽展转复到他方摩诃泥犁中生。”
　　舍利弗白佛言：“其罪为随五逆恶？”
　　佛谓舍利弗：“其罪虽有所喻，不可引譬，若讽诵说深般若波罗蜜时，其心疑于法者，亦不肯学，念：‘是言非怛萨阿竭所说。’止他人言，莫得学是，为以自坏复坏他人，自饮毒已复饮他人毒，是辈人为以自亡失复亡失他人，自不晓知深般若波罗蜜，转复坏他人，是曹人者不当见之。舍利弗！不当与共坐起言语饮食。何以故？是曹之人诽谤法者，自在冥中，复持他人著冥中，其人自饮毒杀身无异，断法之人所语，有信用其言者，其人所受罪，俱等无有异。所以者何？用诽谤佛语故，诽谤般若波罗蜜者，为悉诽谤诸法已。”
　　舍利弗白佛言：“愿闻诽谤法者，受形何等像类讫，不知其身大如。”
　　佛语舍利弗：“是诽谤法人，傥闻说是事，其人沸血便从面孔出，或恐便死，因是被大痛，其人闻之心便愁毒如自消尽，譬如断华著日中即为萎枯。”
　　舍利弗白佛言：“愿为人故当说之，令知其身受形云何，当为后世人作大明。其有闻者畏惧当自念：‘我不可诽谤断法如彼人。’”
　　佛语舍利弗：“是为示人之大明，已所因罪，受其身甚大丑恶，极勤苦臭处，诚不可说，其苦痛甚大如久剧。是善男子、善女人闻是语自足已，不敢复诽谤。”
　　须菩提白佛言：“善男子、善女人常当护身口意，人但坐口所言乃致是罪。”
　　佛语须菩提：“是愚痴之人于我法中作沙门，反诽谤般若波罗蜜，言非道，止般若波罗蜜者，为止佛菩萨已，止佛菩萨者，为断过去、当来、今现在佛萨芸若已，断萨芸若者，为断法已，断法者为断比丘僧已，断比丘僧者，为受不可计阿僧祇之罪。”
　　须菩提问佛：“若有断深般若波罗蜜者，天中天！为有几事？”
　　佛语须菩提：“以为魔所中，是男子、女人不信不乐，用是二事故，能断深般若波罗蜜。复次，须菩提！断般若波罗蜜者，复有四事。何谓为四？随恶师所言，一、不随顺学，二、不承至法，三、主行诽谤，四、索人短，自贡高。是为四事。”
　　须菩提白佛言：“少有信般若波罗蜜者，天中天！不晓了是法故。”
　　佛语须菩提：“如是，如是！少有信般若波罗蜜者，不晓了是法故。”
　　须菩提言：“云何深般若波罗蜜少有信者？”
　　佛语须菩提：“色无著无缚无脱。何以故？色之自然故为色，痛痒思想生死识无著无缚无脱。何以故？识之自然故为识。过去色无著无缚无脱。何以故？过去色之自然色故。当来色无著无缚无脱。何以故？当来色之自然色故。今现在色无著无缚无脱。何以故？色之自然色故。过去痛痒思想生死识无著无缚无脱。何以故？过去识之自然故。当来识无著无缚无脱。何以故？当来识之自然故。今现在识无著无缚无脱。何以故？识之自然故。用是故，须菩提！般若波罗蜜甚深，少有信者。”

　　　　摩诃般若波罗蜜道行经清净品第六

　　须菩提白佛言：“般若波罗蜜少有晓者，将未狎习故。”
　　佛语须菩提：“如是，如是！般若波罗蜜少有晓者，用未狎习之所致。何以故？须菩提！色清净，道亦清净故，言色清净，道亦清净，痛痒思想生死识亦清净故，言道清净，是故识亦清净，道俱清净。复次，须菩提！色清净，萨芸若亦清净故，言萨芸若清净，色亦清净，是故色清净，萨芸若亦清净，等无异。今不断前，前不断后，故无坏，以是故前为不断，故言痛痒思想生死识清净，萨芸若亦清净，是故萨芸若清净，识亦清净，萨芸若清净，识亦清净，等无异，今不断前，前不断后，故无坏，以是故前为不断。”
　　舍利弗白佛言：“清净者，天中天！为甚深。”
　　佛言：“甚清净。”
　　舍利弗言：“清净为极明，天中天！”
　　佛言：“甚清净。”
　　舍利弗言：“清净无有垢，天中天！”
　　佛言：“甚清净。”
　　舍利弗言：“清净无有瑕秽，天中天！”
　　佛言：“甚清净。”
　　舍利弗言：“清净无所有，天中天！”
　　佛言：“甚清净。”
　　舍利弗言：“于欲而无欲清净，天中天！”
　　佛言：“甚清净。”
　　舍利弗言：“于色而无色清净，天中天！”
　　佛言：“甚清净。”
　　舍利弗言：“无所生为无色甚清净，天中天！”佛言：“甚清净。”
　　舍利弗言：“于有智而无智甚清净，天中天！”
　　佛言：“甚清净。”
　　舍利弗言：“于智如无智者甚清净，天中天！”
　　佛言：“甚清净。”
　　舍利弗言：“于色如有智无有智者甚清净，天中天！”佛言：“甚清净。”
　　舍利弗言：“于痛痒思想生死识如有智无有智者，甚清净，天中天！”
　　佛言：“甚清净。”舍利弗言：“般若波罗蜜甚清净，萨芸若者不增不减，天中天！”
　　佛言：“甚清净。”
　　舍利弗言：“般若波罗蜜甚清净，于诸法无所取，天中天！”
　　佛言：“甚清净。”
　　须菩提白佛言：“我者清净，色亦清净，天中天！”
　　佛言：“本清净。”
　　须菩提言：“故曰我清净，痛痒思想生死识亦清净，天中天！”
　　佛言：“本清净。”
　　须菩提言：“我者清净，道亦清净，天中天！”
　　佛言：“本清净。”
　　须菩提言：“我者清净，萨芸若亦清净，天中天！”
　　佛言：“本清净。”
　　须菩提言：“我者清净无端绪，天中天！”
　　佛言：“本清净。”
　　须菩提言：“我者清净无有边，色亦无有边，天中天！”
　　佛言：“本清净。”
　　须菩提言：“我者清净无有边，痛痒思想生死识亦无有边，天中天！”
　　佛言：“本清净。”须菩提言：“般若波罗蜜者，亦不在彼，亦不在是，亦不在中间，天中天！”
　　佛言：“本清净。”
　　须菩提白佛言：“菩萨摩诃萨知是者，为行般若波罗蜜，有想者便离般若波罗蜜远已。”
　　佛言：“善哉，善哉！须菩提！有字者便有想，以故著。”
　　须菩提白佛言：“难及般若波罗蜜，天中天！安隐决于著。”
　　舍利弗问须菩提：“何所为著？”
　　须菩提言：“知色空者是曰为著，知痛痒思想生死识空者是曰为著，于过去法知过去法是曰为著，于当来法知当来法是曰为著，于现在法知现在法是曰为著，如法者为大功德，发意菩萨是即为著。”
　　释提桓因问须菩提：“何谓为著？”
　　须菩提言：“心知，拘翼！持是知心施与，作阿耨多罗三耶三菩心者，本清净，能可有所作？善男子、善女人，以离诸著为弃本际。”
　　佛言：“善哉，善哉！须菩提！令菩萨摩诃萨知本际为觉著事。复次，须菩提！有著甚深微妙，我今说之，谛听，谛听！上中下言悉善。”
　　须菩提白佛：“愿乐欲闻。”
　　佛言：“若善男子、善女人，于怛萨阿竭、阿罗呵、三耶三佛念欲作想，随所想者，是故为著过去、当来、今现在佛。天中天于无余法代劝助之，是为劝助阿耨多罗三耶三菩，于法者而无法故，曰无过去、当来、今现在，以是不可有所作，亦不可有想，亦不可作因缘有，不可见闻，如心可知。”
　　须菩提白佛言：“其本甚深清净，天中天！”
　　佛言：“本清净。”
　　须菩提言：“今自归般若波罗蜜。”
　　佛言：“法无作者故得阿惟三佛。”
　　须菩提言：“诸法实无作阿惟三佛者。”
　　佛语须菩提：“无有两法，用之本净，故曰为一，其净者于一切无有作者，乃至无净，于一切亦无作者。”
　　佛语须菩提：“是以离诸著为弃本际。”
　　须菩提白佛言：“般若波罗蜜者难了，天中天！”
　　佛言：“如是无有得阿惟三佛者。”
　　须菩提言：“般若波罗蜜不可计，天中天！”
　　佛言：“如是，须菩提！非心之所知。”
　　须菩提言：“为无作者，天中天！”
　　佛言：“无有作者故无所著。”
　　须菩提问佛：“菩萨当云何行般若波罗蜜？”
　　佛言：“不想色行，为行般若波罗蜜，不想痛痒思想生死识行，为行般若波罗蜜，不满色行，为行般若波罗蜜，不满痛痒思想生死识行，为行般若波罗蜜，色不满为非色行，为行般若波罗蜜，痛痒思想生死识不满为非识行，为行般若波罗蜜。”
　　须菩提白佛言：“难及，天中天！于著无所著，是著实为不著。”
　　佛言：“不著色行者，为行般若波罗蜜，不著痛痒思想生死识行者，为行般若波罗蜜，是为菩萨摩诃萨行于色为不著，于痛痒思想生死识为不著，于须陀洹、斯陀含、阿那含、阿罗汉、辟支佛、佛道亦不著。所以者何？以过诸著故复出萨芸若中，是为般若波罗蜜。”
　　须菩提白佛言：“所说法甚深难逮，天中天！若所说者不减，不说者亦不减，若所说者不增，不说者亦不增。”
　　佛言：“如是，如是！须菩提！譬如怛萨阿竭尽寿称誉空，空不增，若不称誉空，空亦不减。譬如称誉幻人者，亦不增，若不称誉者，亦不减。闻善不喜，闻恶不怒。如是，须菩提！于法各各讽诵学之，法亦不增不减。”
　　须菩提白佛言：“菩萨摩诃萨甚谦苦行般若波罗蜜，若有守般若波罗蜜者，其不懈不恐不怖不动不还。何以故？守般若波罗蜜者，为守空故，一切皆当为菩萨摩诃萨作礼，用被僧那大铠故，与空共战，为一切人故，著僧那铠与空共斗，是菩萨摩诃萨被极大铠，用一切人故而举空，是菩萨摩诃萨为大勇猛。天中天！用空法故，自致阿耨多罗三耶三菩，得成阿惟三佛。有异比丘心念之，当自归般若波罗蜜，为无所生法，亦为无所灭法。”
　　释提桓因语须菩提：“菩萨随般若波罗蜜教者，为随何教？”须菩提言：“为随空教。”
　　释提桓因言：“何所为随空教者？”
　　须菩提言：“其欲寂静者，是菩萨摩诃萨为知般若波罗蜜。”
　　释提桓因言：“其学般若波罗蜜者，当护几何间？”
　　须菩提谓释提桓因：“云何，拘翼！能见法当所护者不？而言欲护之。”
　　释提桓因言：“不。”
　　须菩提言：“随般若波罗蜜教住者，是为以得护，若人若非人终不能得其便。”
　　须菩提言：“若菩萨摩诃萨护空者，为随般若波罗蜜行已。云何，拘翼！能可护响不？”
　　释提桓因言：“不能。”
　　须菩提言：“拘翼！菩萨摩诃萨行般若波罗蜜者，其法亦如响，以知是者，亦复无想，以无想念为行般若波罗蜜，用佛威神，三千大千国土诸四天王、诸释梵及诸尊天，一切皆来到佛所前为佛作礼，绕竟三匝各住一面。诸四天王、诸释梵及诸尊天，悉承佛威神，念诸千佛皆字释迦文，其比丘者皆字须菩提，问般若波罗蜜者，皆如释提桓因。”

　　　　道行般若经卷第三



　　　　道行般若经卷第四

　　　　后汉月支国三藏支娄迦谶译

　　　　摩诃般若波罗蜜叹品第七

　　佛言：“弥勒菩萨摩诃萨作阿耨多罗三耶三菩阿惟三佛时，亦当于是处说般若波罗蜜。”
　　须菩提白佛言：“云何弥勒菩萨摩诃萨于是处说般若波罗蜜？”
　　佛语须菩提：“弥勒菩萨摩诃萨于是成阿惟三佛时，不受色说般若波罗蜜，不空色说般若波罗蜜，不受痛痒思想生死识说般若波罗蜜，亦不空识说般若波罗蜜，亦不脱色说般若波罗蜜，亦不缚色说般若波罗蜜，亦不脱痛痒思想生死识说般若波罗蜜，亦不缚识说般若波罗蜜。”
　　须菩提白佛言：“般若波罗蜜甚清净，天中天！”
　　佛言：“色亦清净。”
　　须菩提言：“故般若波罗蜜清净。”
　　佛言：“痛痒思想生死识亦清净。”
　　须菩提言：“故般若波罗蜜清净。”
　　佛言：“如是空之清净。”
　　须菩提言：“故般若波罗蜜清净。”
　　佛言：“色清净无瑕秽，般若波罗蜜亦如是，痛痒思想生死识清净无瑕秽，般若波罗蜜亦如是。”
　　佛言：“如空无瑕秽，故般若波罗蜜亦清净。”
　　须菩提白佛言：“其受学诵般若波罗蜜者终不横死，若干百天若干千天常随侍之。若善男子、善女人为法师者，月八日、十四日、十五日说法时，得功德不可复计。”
　　佛言：“如是，如是！须菩提！得其功德不可复计。若守般若波罗蜜者，其功德出是上去。何以故？须菩提！般若波罗蜜者，即是珍宝故。于法无有作者，亦无有得法者，亦无有持者。何以故？法甚深故。亦不可见，亦不可得，亦无有得者。须菩提！亦不见般若波罗蜜。何以故？须菩提！亦不可名，亦无有见，得般若波罗蜜者。所索不可得，亦不见般若波罗蜜，甚深如是亦无有生处，般若波罗蜜无所行，亦无所不行，般若波罗蜜亦无有持法者，亦无有守法者，如空无所取无所持，无所见，亦不无观，亦不无见。三千大千刹土诸天子飞在上俱皆观，便举声共叹曰：‘于阎浮利地上再见法轮转。’”
　　佛谓须菩提：“无两法轮为转，亦不想有一法轮转，不转是者即般若波罗蜜。”
　　须菩提言：“如是，天中天！极安隐摩诃波罗蜜是，于菩萨摩诃萨无所挂碍法，阿耨多罗三耶三菩阿惟三佛，是无有法成阿惟三佛者。何所法轮，惟三佛见法为转，无所还法为转，亦无法有恐者，无有法而忧者。何以故？若有两法，为不可得，何所法忧，亦无法转者，故诸法如空无所转，亦无法有还者，乃至诸法亦为无所有。”
　　佛语须菩提：“空者无所转，亦无转还，亦无想，亦无愿，亦无生死，亦无所从生，亦不有转，亦不转还。作是说者，是为说法无所说者，亦无所得，亦无有证，作是说法亦不般泥洹，作是说法亦无有尽。”
　　须菩提白佛言：“无极波罗蜜，如空无有极。天中天！一等波罗蜜者于诸法悉平等。天中天！二恍忽波罗蜜者为本空。天中天！三无上波罗蜜于诸法无所著。天中天！四无人波罗蜜无有身。天中天！五无所去波罗蜜无所至。天中天！六无所有波罗蜜无所持。天中天！七无有尽波罗蜜无有极。天中天！八无所从生波罗蜜无所灭。天中天！九无作波罗蜜无有造者。天中天！十不知波罗蜜无所得。天中天！十一无所至波罗蜜无所到。天中天！十二无垢波罗蜜用净故。天中天！十三无著波罗蜜无所得。天中天！十四梦波罗蜜无有我。天中天！十五清净波罗蜜无瑕秽。天中天！十六不可见波罗蜜无有处。天中天！十七定波罗蜜不动摇。天中天！十八无念波罗蜜悉平等。天中天！十九不动摇波罗蜜法不移。天中天！二十无欲波罗蜜本无故。天中天！二十一无所生波罗蜜无所向。天中天！二十二寂波罗蜜无有想。天中天！二十三无恚波罗蜜无有恨。天中天！二十四无人波罗蜜本无故。天中天！二十五不观波罗蜜法无所从起。天中天！二十六不至边波罗蜜无所止，天中天！二十七不腐波罗蜜无有败。天中天！二十八无不入波罗蜜，诸罗汉、辟支佛所不及。天中天！二十九不乱波罗蜜无有误。天中天！三十不可量波罗蜜无有小法。天中天！三十一无形波罗蜜于诸法无所挂碍。天中天！三十二不可得波罗蜜无所生。天中天！三十三无常波罗蜜不有坏。天中天！三十四无苦波罗蜜诸法不相侵。天中天！三十五无我波罗蜜于诸法无所求。天中天！三十六空波罗蜜于诸法不可得。天中天！三十七无有想波罗蜜于诸法无所出。天中天！三十八力波罗蜜于诸法为有胜。天中天！三十九不可计佛法波罗蜜于诸法出计去。天中天！四十自然波罗蜜，般若波罗蜜是。天中天！四十一于诸法亦无自然故。”

　　　　摩诃般若波罗蜜道行经持品第八

　　释提桓因作是念：“其闻般若波罗蜜者，皆过去佛时人，何况学持讽诵，学持讽诵已如教住者，是人前世供养若干佛已，今复闻深般若波罗蜜，学持讽诵如教住，其人从过去佛时问事已，是善男子、善女人为更见过去三耶三佛，从闻深般若波罗蜜，以不疑不恐不难不畏。”
　　舍利弗白佛言：“菩萨摩诃萨信受深般若波罗蜜者，当视之如阿惟越致。何以故？天中天！般若波罗蜜甚深，本用精进信般若波罗蜜故，设有轻般若波罗蜜，其人前世时亦轻般若波罗蜜已。所以者何？用不信乐深般若波罗蜜，为不问佛及弟子之所致。以是故，当知之。”
　　释提桓因语尊者舍利弗：“般若波罗蜜者为甚深难及，其有说深般若波罗蜜，若不信者，其人为未行菩萨道，反持作难。自归般若波罗蜜者，为自归萨芸若慧已。”
　　舍利弗语释提桓因：“如是，如是！拘翼！归萨芸若慧者，以为自归般若波罗蜜。何以故？从是中出怛萨阿竭、阿罗呵、三耶三佛、萨芸若。萨芸若慧者，是般若波罗蜜之所照明，于般若波罗蜜中住者无不解慧。”
　　释提桓因白佛言：“菩萨摩诃萨萨芸若云何行般若波罗蜜？云何于般若波罗蜜中住？云何解般若波罗蜜中慧？”
　　佛言：“善哉，善哉！拘翼！乃作是问。今发汝者，皆佛威神之所致。若菩萨摩诃萨行般若波罗蜜者，不住色中，如色不住者即为行，于痛痒思想生死识中不住，如是识不住者即为行，于色中不究竟，如色不究竟者，尔故不于色中住，痛痒思想生死识不究竟，如识不究竟者，尔故不于识中住。”
　　舍利弗白佛言：“般若波罗蜜者甚深，天中天！般若波罗蜜者，难得见边幅，天中天！”
　　佛语舍利弗：“色亦甚深不住，如色甚深不住，如是色甚深不住者，是即为解痛痒思想生死识甚深不住，如识甚深不住，如是识甚深不住者，是即为解色亦甚深不随，如是色甚深不随，如是色甚深不住，如色甚深不住，是为色甚深不随，痛痒思想生死识甚深不随，如是识甚深不随，如是识甚深不住，是识甚深不住，是为识甚深不随。”
　　舍利弗白佛言：“般若波罗蜜甚深，天中天！当于阿惟越致菩萨前说之，闻是慧法不疑亦不痴之。”
　　释提桓因问舍利弗：“菩萨摩诃萨未受决者，于前说之，将有何等异？”
　　舍利弗言：“是菩萨求佛已来大久远，为已受决，若未受决闻之，便于中受决，亦复不久，若见一佛若见两佛，便受决，作阿耨多罗三耶三菩。菩萨摩诃萨未受决者，闻是恐畏即舍还去。”
　　佛语舍利弗：“如是，如是！菩萨摩诃萨求佛道以来大久远，若受决、未受决者，皆闻深般若波罗蜜。”
　　舍利弗白佛言：“我亦乐喜闻是语，天中天！乐人令得安隐。”
　　佛语舍利弗：“若乐者，于我前说之。”
　　舍利弗言：“譬若是菩萨摩诃萨，天中天！自见于梦中坐佛座，知今近阿耨多罗三耶三菩成至阿惟三佛。如是，天中天！菩萨摩诃萨得闻深般若波罗蜜者，是菩萨摩诃萨学已来大久远，今受决不复久，其功德欲成满。菩萨摩诃萨当作是知，其得深般若波罗蜜者，其功德欲成满。”
　　佛言：“善哉，善哉！舍利弗！乃乐作是说，皆佛威神之所致。”
　　舍利弗白佛言：“譬如男子行万里，天中天！若数万里者，到大空泽中，是人遥相见牧牛者、若牧羊者、若见界、若见庐舍、若见丛树，作是想念：‘如见郡，如见县，如见聚落。’若欲见闻，作是想，稍稍前行且欲近之，不复畏盗贼。菩萨摩诃萨得深般若波罗蜜者亦如是，天中天！今受决不复久，亦不畏当堕阿罗汉、辟支佛道地。何以故？上头有想以闻见得深般若波罗蜜。譬若男子欲见大海，天中天！便行之大海，若见树有树想，若见山有山想，当知大海尚远。稍稍前行，不见树亦无树想，不见山亦无山想，心亦念知大海且至亦不久，于中道无复有树亦无树想，无复山亦无山想，是男子尚未见大海，是应且欲为至，是菩萨摩诃萨当作是知。天中天！若闻得深般若波罗蜜，虽不见佛从受决者，是为今作佛不久。若闻得深般若波罗蜜者，譬如若春时树，天中天！其叶稍稍欲生，如是不久当有华实。何以故？是树本之瑞应，想知不久当有叶若华实，阎浮利人者皆大欢喜，曾见是树，想知不久叶华实当成熟。如是，天中天！菩萨摩诃萨得见深般若波罗蜜者，其功德欲成满，今于般若波罗蜜中自致成就，是菩萨摩诃萨当知之，过去世时学般若波罗蜜，其功德欲成满之所致。以是故，复得闻深般若波罗蜜，天上诸天无不代喜者，想见过去菩萨摩诃萨受决时，知是菩萨摩诃萨今复受决，不久作阿耨多罗三耶三菩。譬如女人有娠，天中天！稍稍腹大身重，不如本故，所作不便，饮食欲少，行步不能，稍稍有痛，语言软迟，卧起不安，其痛欲转，当知是妇人今产不久。菩萨摩诃萨亦如是，天中天！其功德欲成满，若得闻见深般若波罗蜜，其念行者，当知是菩萨摩诃萨今受决不久，得作阿耨多罗三耶三菩。”
　　佛言：“善哉，善哉！舍利弗！若所说者悉佛威神之所致。”
　　须菩提白佛言：“难及也，天中天！怛萨阿竭！阿罗呵！三耶三佛，悉豫了了署菩萨摩诃萨。”
　　佛语须菩提：“菩萨摩诃萨昼夜念世间悉使得安隐，伤念天上天下，以是故，自致阿耨多罗三耶三菩，成作佛时悉为说法。”
　　须菩提白佛言：“如是菩萨摩诃萨，天中天！行般若波罗蜜者，当云何行，得成就？”
　　佛语须菩提：“菩萨摩诃萨行般若波罗蜜者，不观色过，为行般若波罗蜜，不观痛痒思想生死识过，为行般若波罗蜜，不观色无过，为行般若波罗蜜，不观痛痒思想生死识无过，为行般若波罗蜜，不见是法，为行般若波罗蜜，亦不见非法，为行般若波罗蜜。”
　　须菩提白佛言：“天中天！所说不可计。”
　　佛语须菩提：“色亦不可计，痛痒思想生死识亦不可计。不知色者，是为行般若波罗蜜，不知痛痒思想生死识者，是为行般若波罗蜜。”
　　须菩提白佛言：“谁当信是者，天中天！是为菩萨摩诃萨行？”
　　佛谓须菩提：“何所为行，正使菩萨摩诃萨行者为得字耳。是菩萨摩诃萨行般若波罗蜜者，于力无所近，于四事无所畏亦无所近，于佛法亦无所近，于萨芸若亦无所近。何以故？力者不可计，四事无所畏亦不可计，佛法亦不可计，萨芸若亦不可计，色亦不可计，痛痒思想生死识亦不可计，诸法亦不可计，心亦不可计。正使菩萨摩诃萨作是行者，为无所行，是为行般若波罗蜜，正使作是行者为得字耳。”
　　须菩提白佛言：“般若波罗蜜者，甚深珍宝中王。天中天！般若波罗蜜者，大将中王。天中天！般若波罗蜜与空共斗无能胜者。天中天！从是中不得断。”
　　佛言：“如是，如是！须菩提！欲疾书是经者，至一岁乃至竟。何以故？是善男子于珍宝中，多有起因缘至使中断。”
　　须菩提言：“于般若波罗蜜中，弊魔常使欲断。”
　　佛语须菩提：“正使弊魔欲断是经者，会不能得胜菩萨摩诃萨。”
　　舍利弗问佛言：“持谁威神恩，弊魔不能中道断之？”佛告舍利弗：“皆佛威神，及十方阿僧祇刹土现在诸佛，复假威神之恩，诸佛悉共念之，悉共授之，悉共护之，菩萨摩诃萨已为得护佛所授者。舍利弗！弊魔不能得中道断之。何以故？十方阿僧祇刹土现在诸佛，皆共护般若波罗蜜，若有念说诵者，若有学受书者，皆是诸佛威神之所致。”
　　舍利弗白佛言：“菩萨摩诃萨若有念诵者，若持学书者，以为诸佛威神之所拥护。”
　　佛语舍利弗：“皆是诸佛威神恩，是菩萨摩诃萨学般若波罗蜜者，当知之为护佛所护。”
　　舍利弗言：“若有学持诵般若波罗蜜者，佛以眼悉视之。”
　　佛语舍利弗：“怛萨阿竭以佛眼视学持诵般若波罗蜜者，最后若书持经卷者，当知是辈悉为怛萨阿竭眼所见已。”
　　佛语舍利弗：“菩萨至德之人学受持是经者，是菩萨摩诃萨今近佛坐，为阿耨多罗三耶三菩，最后若有书持是经者，是辈人极尊得大功德。如是，舍利弗！怛萨阿竭去后，是般若波罗蜜当在南天竺。其有学已，从南天竺当转至西天竺。其有学已，当从西天竺转至到北天竺。其有学者当学之。”佛语舍利弗：“却后经法且欲断绝时，我悉知持般若波罗蜜者，若最后有书者，佛悉豫见其人称誉说之。”
　　舍利弗问佛：“最后世时，是般若波罗蜜当到北天竺耶？”
　　佛言：“当到北天竺。其在彼者当闻般若波罗蜜复行问之，当知是菩萨摩诃萨作衍已来大久远，以故复受般若波罗蜜。”
　　舍利弗言：“北天竺当有几所菩萨摩诃萨学般若波罗蜜者？”
　　佛语舍利弗：“北天竺亦甚多菩萨摩诃萨，少有学般若波罗蜜者。若有说者，闻之不恐不难不畏，是人前世时闻怛萨阿竭、阿罗呵、三耶三佛，以是菩萨至德之人持净戒完具，欲为一切人作本，多所度脱。是辈人索佛道者，我知是善男子、善女人，今近萨芸若。作是学者，在所生处常学是法，便行阿耨多罗三耶三菩。是善男子、善女人为极尊贵，魔终无那何，不能动还令舍阿耨多罗三耶三菩。是善男子、善女人闻是波罗蜜者，以得极尊，劝乐摩诃衍功德，还近阿耨多罗三耶三菩。是善男子、善女人虽不见我，后世得深般若波罗蜜者，为已面见佛，说是语无异，是为菩萨行当所施行。其有若干百人若干千人，索阿耨多罗三耶三菩者，当共教之，当共劝乐之，当为说法皆令欢喜学佛道。”
　　佛语舍利弗：“我劝助是善男子、善女人至德学菩萨道，有作是教者，心心展转相明。是善男子、善女人有代劝助者，是辈欲行菩萨道者，若干百人若干千人，索阿耨多罗三耶三菩者，当共教之，当共劝乐之，当令欢喜学佛道。是辈善男子、善女人心中踊跃欢喜者，愿生他方佛刹，以生异方者，便面见佛说法，复闻波罗蜜，皆悉了了知之，复于彼刹教若干百千人皆行佛道。”
　　舍利弗白佛言：“难及也，天中天！以过去、当来、今现在法无所不了，悉知当来菩萨摩诃萨行，令是辈不懈精进学入六波罗蜜中。”
　　佛言：“是善男子、善女人有行是法者，所求者必得，若所不求会复自得。是善男子、善女人本愿之所致，不离是法，虽不有所索者，自得六波罗蜜。”
　　舍利弗问佛：“从是波罗蜜中可出经卷耶？”
　　佛语舍利弗：“是善男子、善女人深入般若波罗蜜者，于是中自解出一一深法以为经卷。何以故？舍利弗！其有如阿耨多罗三耶三菩教者，便能教一切人，劝助之为说法，皆令欢喜学佛道。是善男子、善女人自复学是法，用是故，所生处转得六波罗蜜。”

　　　　摩诃般若波罗蜜道行经觉品第九(丹觉魔品)

　　须菩提问佛言：“善男子、善女人于学中当有效验。天中天！当何以觉其难？”
　　佛语须菩提：“心不乐喜者，当觉知魔为；菩萨摩诃萨心卒妄起者，觉知魔为；菩萨摩诃萨书是经时若有雷电畏怖，当觉知魔为；菩萨摩诃萨书是经时展转调戏，当觉知魔为；菩萨摩诃萨书是经时展转相形，当觉知魔为；菩萨摩诃萨书是经时左右顾视，当觉知魔为；菩萨摩诃萨书是经时心邪念不一，当觉知魔为；菩萨摩诃萨心不在经上数从坐起，当觉知魔为；菩萨摩诃萨自念：‘我未受决在般若波罗蜜中。’心乱便起去，当觉知魔为；菩萨摩诃萨自念：‘我字不在般若波罗蜜中。’心不喜乐，当觉知魔为。菩萨摩诃萨自念：‘我乡里郡国县邑不闻般若波罗蜜，及所生处了不闻是。’其意欲悔便即舍去。其人却后当复更劫数乃有所得，甫当于若干劫中喜学余经，不住萨芸若。弃舍深般若波罗蜜去，若学余经者，为以舍本取其末；有学般若波罗蜜者，亦知俗法，复知道法。譬若狗子从大家得食，不肯食之，反从作务者索食。如是，须菩提！当来有菩萨弃深般若波罗蜜，反索枝掖般若波罗蜜，为随异经术，便堕声闻、辟支佛道地。譬若男子得象观其脚，于须菩提意云何，是男子为黠不？”
　　须菩提言：“为不黠。”
　　佛言：“是菩萨有德之人，为二辈中有弃深般若波罗蜜去，反修学余经，得阿罗汉、辟支佛道，于须菩提意云何，是菩萨为黠不？”
　　须菩提言：“为不黠。”
　　佛言：“如是当觉知魔为。”
　　佛语须菩提：“譬若男子欲见大海者，常未见大海，若见大陂池水，便言：‘是水将无是大海？’于须菩提意云何，是男子为黠不？”
　　须菩提言：“为不黠。”
　　佛言：“如是菩萨有德之人，弃般若波罗蜜去，反学余经，堕声闻、辟支佛道地，于须菩提意云何，是菩萨摩诃萨为黠不？”
　　须菩提言：“为不黠。”
　　佛言：“是菩萨摩诃萨当觉知魔为。譬若绝工之师能作殿舍，意欲揆作如日月宫殿令高无不见者，于须菩提意，乃能作不？”
　　须菩提言：“日月宫殿甚高，终不能作。”
　　佛言：“于须菩提意云何，是男子为黠不？”
　　须菩提言：“为不黠。”
　　佛言：“如是，须菩提！当来行菩萨道者，得闻深般若波罗蜜，不可意便弃舍去，反明声闻、辟支佛法，于中求萨芸若。于须菩提意云何，是菩萨为黠不？”
　　须菩提言：“为不黠。”
　　佛言：“是菩萨摩诃萨当觉知魔为。譬若男子欲见遮迦越罗者，未见遮迦越罗，反见小王，想其形容被服谛熟观之，便呼言是为遮迦越罗。于须菩提意云何，是男子为黠不？”
　　须菩提言：“为不黠。”
　　佛言：“如是，须菩提！甫当来有菩萨得闻深般若波罗蜜，反不可意便弃去，入声闻法中欲求萨芸若。于须菩提意云何，是菩萨为黠不？”
　　须菩提言：“为不黠。”
　　佛言：“是菩萨摩诃萨当觉知魔为。譬若男子大饥，得百味之食不肯食之，更食六十味之食。于须菩提意云何，是男子为黠不？”
　　须菩提言：“为不黠。”
　　佛言：“如是，须菩提！甫当来有菩萨摩诃萨得闻深般若波罗蜜，而不可意，便弃舍去，入声闻法中，求萨芸若欲得作佛。于须菩提意云何，是菩萨摩诃萨为黠不？”
　　须菩提言：“为不黠。”
　　佛言：“是菩萨摩诃萨当觉知魔为。譬如男子得无价摩尼珠，持水精比之，欲令合同。于须菩提意云何，是男子为黠不？”
　　须菩提言：“为不黠。”
　　佛言：“如是甫当来有行菩萨道者，得闻深般若波罗蜜，反持比声闻法，于声闻法中欲得萨芸若作佛。于须菩提意云何，是菩萨摩诃萨为黠不？”
　　须菩提言：“为不黠。”
　　佛言：“是菩萨摩诃萨当觉知魔为。
　　“复次，须菩提！书般若波罗蜜时，若有财利起，闻是言便弃舍去，是菩萨摩诃萨为自作留难。”
　　须菩提问佛：“如是得书成般若波罗蜜不？”
　　佛言：“不能得书成之，是善男子当觉知魔为。”
　　佛言：“须菩提！若善男子多少书是经者，其言：‘我书般若波罗蜜。’于是中想闻其决，欲有所得，当觉知魔为，其作想求者为堕魔界。
　　“复次，须菩提！书般若波罗蜜时，意念乡里，若念异方，若念异国，若念王者，若念有贼，若念兵，若念斗，意念父母兄弟姊妹亲属，复有余念。魔复益其念，乱菩萨摩诃萨意，为作留难。当觉知魔为。
　　“复次，须菩提！若有财利——震越衣服、饮食、床卧具、病瘦医药——悉具足来，闻菩萨耳令意乱，不得学诵书成般若波罗蜜。当觉知魔为。
　　“复次，须菩提！有佛深法，魔从次行乱之，令菩萨摩诃萨不复乐欲得沤和拘舍罗，便不可意问般若波罗蜜。”
　　佛言：“我广说菩萨摩诃萨事，其欲学沤和拘舍罗者，当从般若波罗蜜索之，其不可般若波罗蜜便弃舍去，为反于声闻道中索沤和拘舍罗。于须菩提意云何，是菩萨为黠不？”
　　须菩提言：“为不黠。”
　　佛言：“如是，菩萨摩诃萨当觉知魔为。
　　“复次，须菩提！若受经之人欲闻般若波罗蜜，法师身得不安，如是菩萨摩诃萨当觉知魔为。
　　“复次，须菩提！法师适安欲与般若波罗蜜，其受经者欲复转去，两不和合，亦不得书成般若波罗蜜。如是，菩萨摩诃萨当觉知魔为。
　　“复次，须菩提！学经之人来，欲受般若波罗蜜，其心欢悦，法师欲至他方，如是两不和合，不得学书成般若波罗蜜。如是，菩萨摩诃萨当觉知魔为。
　　“复次，须菩提！法师意欲有所得，若衣服财利，受经之人亦无与心，两不和合，不得学成般若波罗蜜。如是，菩萨摩诃萨当觉知魔为。
　　“复次，须菩提！受经之人无所爱惜，在所索者不逆其意，法师所有经卷而不肯现亦不顺解，其受经者便不欢乐，两不和合，不得学书成般若波罗蜜。如是，菩萨摩诃萨当觉知魔为。
　　“复次，须菩提！法师适欲有所说，其受经之人不欲闻知，如是两不和合，亦不得闻般若波罗蜜。如是，菩萨摩诃萨当觉知魔为。
　　“复次，须菩提！法师若身疲极卧欲不起，不乐有所说，受经之人欲得闻般若波罗蜜，如是两不和合，不得闻般若波罗蜜。如是，菩萨摩诃萨当觉知魔为。
　　“复次，须菩提！若欲书般若波罗蜜，若欲说时，于众中傥有来者反说诽谤：‘用是为学，多负勤苦。’言泥犁禽兽薜荔甚大勤苦，语人言：‘当早断生死根。’如是者，菩萨摩诃萨当觉知魔为。
　　“复次，须菩提！若欲书般若波罗蜜，若欲说时，其有来人坐于众中，称誉天上快乐五所欲悉可自恣，其作禅者可得在色天中，念空寂者可得在无色之天，是皆无常勤苦之法，不如于是索须陀洹道，斯陀含、阿那含、阿罗汉道，便不复与生死从事。如是，须菩提！菩萨摩诃萨当觉知魔为。
　　“复次，须菩提！法师念：‘我是尊贵，有来恭敬自归者，我与般若波罗蜜；若有不恭敬自归者，我不与之。’受经之人自归，作礼恭敬不避处难，法师意悔，不欲与弟子经，闻异国中谷贵，语受经人言：‘善男子知不？能与我俱至彼间不？谛自念之莫得后悔。’弟子闻其所言甚大愁毒，即自念言：‘我悉见经已，不肯与我，当奈之何。’如是两不和合，不得学书成般若波罗蜜。如是，须菩提！菩萨摩诃萨当觉知魔为。
　　“复次，须菩提！法师欲到极剧之处，语受经人言：‘善男子能知不？其处无谷，有虎狼多贼五空泽，我乐往至彼间。谛自思议，能随我忍是勤苦不？’复以深好语与共语，弟子悉当厌已心，不复乐稍稍赐还。如是，须菩提！乃作是碍，不得学般若波罗蜜。如是，菩萨摩诃萨当觉知魔为。
　　“复次，须菩提！法师健行乞丐，多有方略，殊不肯与弟子经，反欲懈堕舍去，便语受经人言：‘善男子知不？我当有所至。’则有所问言。如是两不和合，不得学书成般若波罗蜜。如是，菩萨摩诃萨当觉知魔为。
　　“复次，须菩提！弊魔常索其方便，不欲令有学诵受般若波罗蜜者。”
　　须菩提问佛：“弊魔何因常索其方便，不欲令有学诵受般若波罗蜜者？”
　　佛语须菩提：“弊魔主行诽谤，是非波罗蜜，言：‘我有一一深经，快不可言，是故为波罗蜜。’如是，须菩提！弊魔主行诽谤之，令新学菩萨辈心为狐疑，便不复学诵书是经。菩萨摩诃萨当觉知魔为。
　　“复次，须菩提！魔事一起时，令深学菩萨为本际作证，便堕声闻中得须陀洹道。如是，菩萨摩诃萨当觉知魔为。”

　　　　道行般若经卷第四



　　　　道行般若经卷第五

　　　　后汉月支国三藏支娄迦谶译

　　　　摩诃般若波罗蜜照明品第十

　　佛言：“于般若波罗蜜中，多有起魔因缘者，至使得断。”
　　须菩提白佛言：“如天中天所说，若有菩萨多有危害。所以者何？用极大尊为难得故，至使有害。般若波罗蜜亦如是，天中天！多有起因缘者，及新学发意者所知甚少，其心不入大法，亦不讽诵般若波罗蜜，是人以为魔所得。”
　　佛语须菩提：“如若所言，新发意者所知甚少，其心不入大法，亦不讽诵般若波罗蜜，是为魔所得已，自起魔因缘，至使得断。若善男子、善女人取持学般若波罗蜜讽诵读者，悉是佛威神。何以故？弊魔不能制令得断。是者以为怛萨阿竭、阿罗呵、三耶三佛之所制持。譬若母人一一生子，从数至于十人，其子尚小，母而得病不能制护无有视者，若母安隐，无他便自养长其子令得生活，寒温燥湿将护视之，是者即世间之示现。如是，须菩提！怛萨阿竭、阿罗呵、三耶三佛念般若波罗蜜，其所持者，若有讽诵书者，复十方现在诸佛常念般若波罗蜜，是者即怛萨阿竭、阿罗呵、三耶三佛于萨芸若而示现。怛萨阿竭、阿罗呵、三耶三佛者，从是中自致得萨芸若，其有以成佛者，若未成佛，甫当成佛，皆从般若波罗蜜自致成阿惟三佛。怛萨阿竭、阿罗呵、三耶三佛，是萨芸若慧之所致照明，皆从般若波罗蜜，以是故示现世间。”
　　须菩提白佛言：“怛萨阿竭、阿罗呵、三耶三佛，于般若波罗蜜中照明于世间。何谓般若波罗蜜照明于世间？何所是怛萨阿竭持于世间？”
　　佛语须菩提：“怛萨阿竭持五阴示现世间。”
　　须菩提言：“云何于般若波罗蜜示现五阴？何所是般若波罗蜜示现于五阴者？”
　　佛语须菩提：“无所坏者，以是故得示现，亦无无坏而示现。空者无坏亦无有坏，亦无想亦无愿，亦无坏亦无有坏，以是故示现于世间。”
　　佛语须菩提：“及不可计人、不可计心，怛萨阿竭悉晓知，皆是自然人，如是自然人。如是，须菩提！怛萨阿竭以般若波罗蜜，晓知不可计人、不可计心。怛萨阿竭以般若波罗蜜，示现持世间。
　　“复次，须菩提！若疾心乱心，怛萨阿竭悉知之。何谓怛萨阿竭悉知之疾心乱心？其法本者，无疾无乱，以是故知之。何谓知疾知乱？其有当尽者以尽，以是故知之。其有爱欲心者，知是为爱欲心，其有嗔恚心者，知是为嗔恚心，其有愚痴心者，知是为愚痴心。知爱欲心之本，无爱欲心，知嗔恚心之本，无嗔恚心，知愚痴心之本，无愚痴心。是者，须菩提！令我得萨芸若者般若波罗蜜。何以故？怛萨阿竭无爱欲心，用无爱欲心，悉知其心之本，亦无爱欲心。以是故，怛萨阿竭心无有爱欲。何以故？怛萨阿竭无嗔恚心，用无嗔恚心，悉知其心之本，亦无嗔恚心。以是故，怛萨阿竭心无有嗔恚。何以故？怛萨阿竭无愚痴心，用无愚痴心，悉知其心之本，亦无愚痴心。以是故，怛萨阿竭心无有愚痴。如是，须菩提！怛萨阿竭、阿罗呵、三耶三佛因般若波罗蜜示现持世间。
　　“复次，须菩提！怛萨阿竭用人故，因般若波罗蜜其心广大无所不知。何谓怛萨阿竭用人故，因般若波罗蜜其心广大无所不知？其心者亦无广亦无大，亦无去亦无所至来，以是故，怛萨阿竭用人故，因般若波罗蜜其心广大无所不知。
　　“复次，须菩提！怛萨阿竭用人故，因般若波罗蜜广大其心无所不知。何谓怛萨阿竭用人故，因般若波罗蜜广大其心无所不知？其心者，无所从来亦无所住。如是，须菩提！怛萨阿竭用人故，因般若波罗蜜广大其心无所不知。
　　“复次，须菩提！怛萨阿竭用不可计人、不可计心故，因般若波罗蜜无所不知。何谓怛萨阿竭用不可计人、不可计心故，因般若波罗蜜无所不知？其心者，无所住亦无所从来灭，以无余故无所不知。其心若空故知，不可计人、不可计心悉知。如是，须菩提！怛萨阿竭以般若波罗蜜知，不可计人、不可计心悉知。
　　“复次，须菩提！怛萨阿竭用人故，因般若波罗蜜知，不可见心悉知。何谓怛萨阿竭用人故，因般若波罗蜜知，不可见心悉知？其心者，本净故亦无有想。如是，须菩提！怛萨阿竭用人故，因般若波罗蜜知，不可见心悉知。
　　“复次，须菩提！怛萨阿竭用人故，因般若波罗蜜知，不可见心悉知。何谓怛萨阿竭用人故，因般若波罗蜜知，不可见心悉知？其心者，不可以眼见，如所从来。如是，须菩提！怛萨阿竭用人故，因般若波罗蜜知，不可见心悉知。
　　“复次，须菩提！怛萨阿竭用人故，因般若波罗蜜知，欲得是者致是悉知。何谓怛萨阿竭用人故，因般若波罗蜜知，欲得是者致是？知一切色从不可得获而生生，痛痒思想生死识亦不可得获而生生。如是，须菩提！怛萨阿竭云何知欲得是者因致是？从死至死，是即为色，从死至不死，是亦为色，从不死至不死，是亦为色，亦不有死亦不无死，是亦为色；痛痒思想生死识从死至死，是亦为色，识者从死至不死，是亦为色，识者从不死至不死，是亦为色，识者亦不有死亦不无死，是亦为色。识有人无我世者，是亦为色，无人有我世者，是亦为色，有望无望无我世者，是亦为色，亦不有望亦不无望亦无我世，是亦为色；有望有我有世痛痒思想生死识，是亦为色，无望无我无世无识，是亦为色，亦不无望亦不有望亦无我识，是亦为色，得我世与无世，是亦为色。我世不可极，是亦为色，我世有极无极，是亦为色，我与世亦不有极亦不无极，是亦为色；痛痒思想生死识亦尔。我与世识亦不可极，是亦为色，我与世识有极无极，是亦为色，我与世识亦不有极亦不无极，是亦为色。是命是身，是亦为色，非命非身，是亦为色；痛痒思想生死识亦尔。如是，须菩提！怛萨阿竭知欲得是者因致是。何谓怛萨阿竭知欲得是者因致是？怛萨阿竭知色之本无，如知色本无，痛痒思想生死识亦尔。何谓知识？知识之本无。何所是本无？是欲有所得者，是亦本无，怛萨阿竭亦本无，因慧如住。何谓所本无？世间亦是本无。何所是本无者？一切诸法亦本无。如诸法本无，须陀洹道亦本无，斯陀含道亦本无，阿那含道亦本无，阿罗汉道、辟支佛道亦本无，怛萨阿竭亦复本无，一本无无有异，无所不入，悉知一切。是者，须菩提！般若波罗蜜即是本无。怛萨阿竭因般若波罗蜜，自致成阿耨多罗三耶三佛，照明持世间，是为示现。怛萨阿竭因般若波罗蜜，悉知世间本无无有异。如是，须菩提！怛萨阿竭悉知本无，尔故号字为佛。”
　　须菩提白佛言：“本无甚深，天中天！是佛菩萨事悉自晓了。谁当信是者？独有得阿罗汉道者，若阿惟越致，怛萨阿竭成阿惟三佛乃能说之。”
　　佛语须菩提：“本无无有尽时，怛萨阿竭所说亦无有极尽。”
　　时释提桓因与诸欲万天子俱，梵迦夷天与二万天子俱，前至佛所，头面著佛足却住一面，诸欲、梵天子俱白佛言：“天中天所说法者甚深，云何作其相？”
　　佛语诸天子言：“且听作相。著已无想无愿无生死所生，无所有、无所住，是者作其相。其相者若如空住，怛萨阿竭、阿罗呵、三耶三佛所住相，诸天、阿须伦、龙、鬼神不能动移。何以故？是相不可以手作，色者不能作相，痛痒思想生死识亦不作相，是相若人若非人所不能作。”
　　佛语诸天子言：“若说是空有作者，宁能信不？”
　　诸天子白佛言：“不信有作空者。何以故？无有能作空者。”
　　佛言：“如是，诸天子！其相者常住，有佛无佛相住如故，如是住者故，怛萨阿竭成阿惟三佛故，名怛萨阿竭即是本无如来。”
　　诸天子白佛言：“是相者甚深，怛萨阿竭从是成阿惟三佛，其怛萨阿竭所知，无所挂碍慧皆从般若波罗蜜，是者即佛之藏。”
　　佛语须菩提：怛萨阿竭因般若波罗蜜示现持世间。如是，须菩提！怛萨阿竭恭敬承事是法，自致得成，皆从般若波罗蜜，是故怛萨阿竭之所恭敬，因是得佛故，是为报恩。何谓是怛萨阿竭之所报恩者？怛萨阿竭为从是衍得阿耨多罗三耶三菩，成阿惟三佛，皆从是衍为无所著，以是故现于报恩。
　　“复次，须菩提！怛萨阿竭知识法无有作者，以是故得阿惟三佛，亦不无作，故成阿惟三佛，是为怛萨阿竭报恩故示现般若波罗蜜。怛萨阿竭、阿罗呵、三耶三佛，于诸法无所望，皆从般若波罗蜜，以是故示现持世间。”
　　须菩提白佛言：“诸法不可知、不可见，何谓般若波罗蜜出怛萨阿竭示现持世间？”
　　佛语须菩提：“所说诸法不可知不可见者，谓诸法悉空，以是故不可知；诸法不可获持，以是故不可得见。诸法不可知、不可见者，皆从般若波罗蜜。如是，须菩提！诸法不可知、不可见，为从般若波罗蜜出怛萨阿竭成阿惟三佛，示现持世间故。色为不可见，痛痒思想生死识亦不可见，是者般若波罗蜜示现持世间。”
　　须菩提言：“何谓，天中天！色不可见？何谓痛痒思想生死识为不可见？”
　　佛言：“不见色因缘生识，是故色为不可见，亦不痛痒思想生死识因缘生识，是故识为不可见。如色痛痒思想生死识不见，是世间亦不见其相者，亦不见是世间示现所有，皆从般若波罗蜜。何谓是般若波罗蜜示现持世间？其忧世间是亦为空，其忧世间是亦为恍忽，其忧世间是亦为寂，其忧世间是亦为净，是者即为世间示现。”

　　　　摩诃般若波罗蜜道行经不可计品第十一

　　须菩提白佛言：“极大究竟般若波罗蜜，不可计究竟，不可量究竟，无有与等者究竟，无有边究竟。”
　　佛言：“极大究竟般若波罗蜜，不可计究竟，不可量究竟，无有与等者究竟，无有边究竟，安隐般若波罗蜜，不可计究竟，怛萨阿竭无师萨芸若，是故般若波罗蜜不可计究竟。何等般若波罗蜜不可量究竟？不可量怛萨阿竭无师萨芸若，不可议、不可称，是故般若波罗蜜不可量究竟。何等般若波罗蜜安隐究竟无有与等者？怛萨阿竭谁能过者，是故般若波罗蜜无有与等者究竟。何等般若波罗蜜无有边究竟？无有边怛萨阿竭无师萨芸若，是故般若波罗蜜无有边究竟。”
　　须菩提白佛言：“云何怛萨阿竭无师萨芸若，不可计、不可量、无边？”
　　佛言：“色痛痒思想生死识不可计，诸法亦不可计，诸法了无所法，正是中不可计；色痛痒思想生死识不可思，诸法亦不可量；色痛痒思想生死识无有边，诸法亦无有边；色痛痒思想生死识边幅了不可得，诸法边幅了不可得。用何等故，色痛痒思想生死识无有边幅，诸法无有边幅；色痛痒思想生死识边幅了不可得无有尽处，诸法边幅了不可得无有尽处？用何等故，色痛痒思想生死识诸法了不可得，边幅无有尽处时云何？”
　　佛言：“空处可计尽不耶？”
　　须菩提言：“空不可计尽。”
　　佛言：“诸法不可计、不可称、无有边幅，用是故，怛萨阿竭法如是比，不可计、不可称、无有边。怛萨阿竭发心起学，不可计、不可称、无有边，本无心无念。譬如空无心无念，有心有念因随是生死无有边。怛萨阿竭法如空无有边，是法如空不可计，作是说不可计、不可称、无有边。”
　　佛说是经时，五百比丘僧、三十比丘尼，皆得阿罗汉，六十优婆塞、三十优婆夷，皆得须陀洹道，三十菩萨皆逮得无所从生法乐，皆当于是婆罗劫中受决。
　　须菩提白佛言：“般若波罗蜜甚深极大安隐究竟。”
　　佛言：“般若波罗蜜甚深极大安隐究竟，萨芸若、须陀洹、斯陀含、阿那含、阿罗汉、辟支佛道，悉从是经出。譬如遮迦越王所当为者，一切傍臣所有郡国人民皆属王，亦无所复忧。阿罗汉、辟支佛、佛，若诸法，皆从般若波罗蜜中出，皆是经所立。”
　　佛言：“色痛痒思想生死识，不受不入，须陀洹、斯陀含、阿那含、阿罗汉、辟支佛、萨芸若道，不受不入。”
　　须菩提问佛言：“何等萨芸若不受？何等萨芸若不入？”
　　佛言：“云何，须菩提！见若罗汉所入处不？”
　　须菩提言：“不见，天中天！不见是法我所入处。”
　　佛言：“善哉，须菩提！我亦不见怛萨阿竭所入处。如我怛萨阿竭无所入，萨芸若无所入处。”
　　爱欲天子
　　梵天子俱白佛言：“天中天！般若波罗蜜甚深难了，过去佛时所作功德，是辈人于是间闻深般若波罗蜜信者，正使三千大千国土人，一切所当为者皆信，皆信已来行过一劫，于是深般若波罗蜜中乐一日念，无量深出彼德有余。”
　　佛语爱欲天子、梵天子：“正使复有人闻深般若波罗蜜，以得证，决所信乐过一劫，其功德不及是辈。”
　　爱欲天子、梵天子皆前，以头面著佛足，绕三匝而去，却行久远，乃旋各归天上，歌叹佛说功德。
　　须菩提白佛言：“若有菩萨信深般若波罗蜜者，从何所来而生是间？”
　　佛言：“如是信者，心无有疑，不厌、不喜、乐闻，念不欲远离经师，譬如新生犊子心终不远离其母，是菩萨从人道中来生是间，前世学人，今来复得深般若波罗蜜，便信乐不远离也。”
　　须菩提白佛言：“若有菩萨有时还其功德，若复从他方佛刹来，若供养佛，乃有从彼来生是间者无？”
　　佛言：“有，是辈菩萨于他方佛刹供养佛，复从彼来生是间，持是功德于是间便逮得深般若波罗蜜。若复有菩萨从兜术天上来生是间，或从弥勒菩萨闻是深经中慧，今来生是间，持是功德今逮得深般若波罗蜜。若复有菩萨前世佛时，闻深般若波罗蜜不问中慧，来生是间，闻深般若波罗蜜心便有疑，不信乐，不问中慧。何以故？前世有疑故。若复有菩萨，前世闻深般若波罗蜜，问中慧一日二日三日若至七日，持是功德，今复逮得深般若波罗蜜，常乐闻喜问信受。若复有菩萨，有时欲闻般若波罗蜜，或不欲闻，其心乱数数转，如称乍低乍仰，是辈人适学未发故，使少信不乐得深般若波罗蜜，便厌不欲学弃舍去，如是终不成就，堕罗汉、辟支佛道中。”

　　　　摩诃般若波罗蜜道行经譬喻品第十二

　　佛言：“譬如大海中船卒破坏，知中人皆当堕水没死，终不能得度。是船中有板若樯，有健者得之，骑其上顺流堕深得出，知是人终不没水中死也。何以故？用得板樯故。菩萨有信乐、有定行、有精进，欲逮阿耨多罗三耶三菩，不得深般若波罗蜜，不学沤和拘舍罗，是菩萨便堕阿罗汉、辟支佛道中。菩萨有信乐、有定行、有精进，欲逮阿耨多罗三耶三菩，得深般若波罗蜜，学沤和拘舍罗，是菩萨终不中道懈惰，过出阿罗汉、辟支佛道去，正在阿耨多罗三耶三菩中住。譬如有人持坏瓶行取水，知是瓶不能久，当道坏。何以故。瓶未成故。若有菩萨有信乐、有定行、有精进，欲逮阿耨多罗三耶三菩，不得深般若波罗蜜，不学沤和拘舍罗，是菩萨终不能逮萨芸若，便中道厌却，堕阿罗汉、辟支佛道中。譬若有人持成瓶行取水，知当安隐持水来归至也。何以故？其瓶已成故。若有菩萨有信乐、有定行、有精进，欲逮阿耨多罗三耶三菩，得深般若波罗蜜，学沤和拘舍罗，知是菩萨终不中道懈墯休止恣心，正上阿耨多罗三耶三菩。譬若大海中有故坏船不补治之，便推著水中，取财物置其中，欲乘有所至，知是船终不能至，便中道坏，亡散财物。若有菩萨有信乐、有定行、有精进，欲逮阿耨多罗三耶三菩，不得深般若波罗蜜，不学沤和拘舍罗，知是菩萨中道厌、便亡失名珍宝，更弃大珍宝去。何所为大珍宝？佛是也。是菩萨便中道堕阿罗汉、辟支佛道中。譬若有黠人，拖张海边故坏船补治之，以推著水中，持财物置其中，便乘欲有所至，知是船不中道坏，必到所至处。若有菩萨有信乐、有定行、有精进，欲逮阿耨多罗三耶三菩，得学深般若波罗蜜沤和拘舍罗，知是菩萨终不中道懈惰，正在阿耨多罗三耶三菩中住。何以故？是菩萨一心有信乐、有定行、有精进故，终不复堕罗汉、辟支佛道中，正向佛门。譬若有人年百二十岁，老极身体不安，若病寒热寝卧床褥，此人宁能自起居不？”
　　须菩提言：“不能也。何以故？是人老极无势力故，正使病愈，由不能自起居行步。”
　　佛言：“菩萨有信乐、有定行、有精进，欲逮阿耨多罗三耶三菩，不得学深般若波罗蜜沤和拘舍罗者，终不能至佛，当中道休堕阿罗汉、辟支佛道中。何以故？不得学深般若波罗蜜沤和拘舍罗故。”
　　佛言：“但是人风寒病愈身体强健，意欲起行，有两健人各扶一掖各持一臂，徐共持行。其人语病者言：‘安意莫恐，我自相扶持在所至到，义不中道相弃。’如是人能到所欲至处不？”
　　须菩提言：“菩萨有信乐、有定行、有精进，欲逮阿耨多罗三耶三菩，得深般若波罗蜜，学沤和拘舍罗，是菩萨终不中道懈墯，能究竟于是中得阿耨多罗三耶三菩。”

　　　　摩诃般若波罗蜜道行经分别品第十三

　　须菩提白佛言：“云何阿阇浮菩萨学般若波罗蜜？”
　　佛言：“当与善知识从事，当乐善知识，当善意随般若波罗蜜教。何等为随般若波罗蜜教？是菩萨所布施，当施与作阿耨多罗三耶三菩，莫得著色痛痒思想生死识。何以故？深般若波罗蜜、萨芸若无所著。若持戒、忍辱、精进、禅、智慧，当持是作阿耨多罗三耶三菩，莫得著色痛痒思想生死识。何以故？萨芸若无所著，无得乐阿罗汉、辟支佛道。阿阇浮菩萨稍入般若波罗蜜中如是。”
　　须菩提言：“菩萨谦苦，欲得阿耨多罗三耶三菩。”
　　佛言：“菩萨谦苦，安隐于世间护，为世间自归，为世间舍，为世间度，为世间台，为世间导。何等为菩萨为世间护？死生勤苦悉护教度脱，是为世间护。何等为世间自归？生老病死悉度之，是为世间自归。何等为世间舍？菩萨得阿耨多罗三耶三菩阿惟三佛，得怛萨阿竭名时，为世间说经无所著，是为世间舍。何等为无所著？色无著无缚，是色无所从生、无所从灭，痛痒思想生死识亦尔，诸法亦无著无缚如是。何等为世间度？是色非色为度，痛痒思想生死识，是识非识为度，度为诸法。”
　　须菩提言：“如佛所说，度为诸法得阿惟三佛。何以故？无所著耶？”
　　佛言：“如是无所著菩萨为谦苦，念法不懈，得阿耨多罗三耶三菩阿惟三佛，因说经，是亦为世间度。何等为世间台？譬若水中台，其水两避行，色痛痒思想生死识，过去、当来、今现在两断，如是断者诸法亦断，设使诸法断者，是为定，是为甘露，是为泥洹，菩萨念法不懈得阿惟三佛，是为世间台。何等为世间导？菩萨得阿惟三佛，便说色痛痒思想生死识空，说诸法空，是亦无所从来亦无所从去，诸法空，诸法无有想，诸法无有处，诸法无有识，诸法无所从生，诸法空，诸法如梦，诸法如一，诸法如幻，诸法无有边，诸法无有是，皆等无有异。”
　　须菩提白佛言：“般若波罗蜜甚深，谁当了是耶？”佛言：“菩萨求以来大久远，乃从过去佛时于其所作功德以来，如是辈人乃晓知深般若波罗蜜耳。”
　　须菩提言：“何谓求以来大久远？”
　　佛言：“去离于色痛痒思想生死识无复有，尔乃晓知是深般若波罗蜜。”
　　须菩提言：“是菩萨为世间导耶？”
　　佛言：“如是菩萨得阿惟三佛，为不可计阿僧祇人作导。”
　　须菩提言：“菩萨为谦苦，是为摩诃僧那僧涅？为般泥洹不可计阿僧祇人？”
　　佛言：“如是菩萨为谦苦，是为摩诃僧那僧涅，是故为僧那僧涅无缚，色痛痒思想生死识无缚，亦不于阿罗汉、辟支佛，亦不于萨芸若，诸法无缚，是故为僧那僧涅。”
　　须菩提言：“菩萨求深般若波罗蜜，不当索三处。”
　　佛言：“何因缘菩萨求深般若波罗蜜，不当索三处？”
　　须菩提言：“般若波罗蜜甚深，亦不可有守者，亦不无守者，从般若波罗蜜中为无所出法，守般若波罗蜜为守空，守般若波罗蜜为守诸法，守般若波罗蜜为守无所有，守般若波罗蜜为守无所著。”
　　佛言：“在般若波罗蜜中者，当知是阿惟越致菩萨，于深般若波罗蜜中无所适著，终不随他人语、不信余道，心不恐畏、不懈怠，从过去佛问是深经中慧，今闻深般若波罗蜜，心续不恐畏、不懈怠。”
　　须菩提白佛言：“若有菩萨闻深般若波罗蜜，心不恐畏、不懈怠，何因缘当念般若波罗蜜中观视？”
　　佛言：“心向萨芸若，是为观视般若波罗蜜。”
　　须菩提言：“何谓心向萨芸若？”
　　佛言：“心向空，是为观萨芸若，观萨芸若是为不观，不可计萨芸若，如不可计色为非色，如不可计痛痒思想生死识为非识，亦不入亦不出，亦不得亦不知，亦不有知亦不无知，亦无所生亦无所败，亦无所作者，亦无所从来亦无所从去，亦无所见亦无所在，如是不可限空，不可计萨芸若，不可计无有作佛者无有得佛者，无有从色痛痒思想生死识中得佛者，亦不从檀波罗蜜、尸波罗蜜、羼提波罗蜜、惟逮波罗蜜、禅波罗蜜、般若波罗蜜得佛也。”
　　爱欲天子、梵天子白佛言：“般若波罗蜜甚深，难晓难了难知。”
　　佛语诸天子：“深般若波罗蜜甚深，难晓难了难知。怛萨阿竭安隐甚深是经，悉知阿惟三佛无有作，阿惟三佛亦无有阿惟三佛，是经如空甚深，无有与等者，如诸法无所从来无所从去。”爱欲天子、梵天子等白佛言：“诸世间人希有信是深经者，世间人所欲皆著，愍念之故，当为说是深经耳。”
　　佛言：“如是，诸天子！世间人希有信是深经者，所欲皆著，悯念是世间人故，当为说深经耳。”

　　　　摩诃般若波罗蜜道行经本无品第十四

　　须菩提白佛言：“诸法随次无所著，诸法无有想如空，是经无所从生，诸法索无所得。”
　　爱欲天子、梵天子白佛言：“弟子须菩提所说如是，怛萨阿竭教但说空慧。”
　　佛言：“如是，诸天子！随怛萨阿竭教。”
　　诸天子问佛：“何谓怛萨阿竭教？如法无所从生，为随怛萨阿竭教乎？”
　　佛言：“如是，诸天子！诸法无所从生，为随怛萨阿竭教。随怛萨阿竭教是为本无，本无亦无所从来，亦无所从去。怛萨阿竭本无，诸法亦本无；诸法亦本无，怛萨阿竭亦本无，无异本无如是。须菩提随本无，是为怛萨阿竭本无，怛萨阿竭本无住如是，须菩提住随怛萨阿竭教，怛萨阿竭本无无异，本无无异也，诸法是无异无异。怛萨阿竭本无，无所挂碍，诸法本无，无所挂碍。怛萨阿竭本无，诸法本无碍，一本无等，无异本无。无有作者，一切皆本无，亦复无本无。如是怛萨阿竭本无，不坏亦不腐，诸法不可得。须菩提随诸法教，怛萨阿竭本无，诸法本无，等无异，于真法中本无。须菩提随怛萨阿竭教，怛萨阿竭本无，无有过去、当来、今现在，诸法本无过去、当来、今现在。须菩提随怛萨阿竭教，怛萨阿竭本无，过去本无，当来本无，今现在怛萨阿竭本无，等无异，是等无异为真本无。菩萨得是真本无如来名，地为六反震动。怛萨阿竭说本无，须菩提随怛萨阿竭教。须菩提不受色痛痒思想生死识，不受须陀洹、斯陀含、阿那含、阿罗汉、辟支佛，如是须菩提为随怛萨阿竭教。”
　　舍利弗言：“是本无甚深，天中天！”
　　佛言：“是本无甚深，甚深！”
　　当说本无时，二百比丘僧皆得阿罗汉，五百比丘尼皆得须陀洹道，五百诸天人皆逮无所从生法乐，于中立六十新学菩萨皆得阿罗汉道。
　　佛言：“是六十菩萨过去世时，各各供养五百佛，布施求色，持戒、忍辱、精进求色，禅不知空离空，不得般若波罗蜜沤和拘舍罗，今皆取阿罗汉道，菩萨有道得空、得无色、得无愿，是菩萨不得般若波罗蜜沤和拘舍罗，便中道得阿罗汉道不复还。譬若有大鸟，其身长八千里、若二万里，复无有翅，欲从忉利天上自投来下至阎浮利地上。未至，是鸟悔，欲中道还上忉利天上，宁能复还不耶？”
　　舍利弗言：“不能复还。”
　　佛言：“是鸟来下至阎浮利地上，欲使其身不痛，宁能使不痛不耶？”
　　舍利弗言：“不能也，是鸟来其身不得不痛，若当闷极若死。何以故？其身长大及无有翅。”
　　佛言：“正使是菩萨如恒中沙劫，布施求色，持戒、忍辱、精进求色，禅亦不入空，不得深般若波罗蜜沤和拘舍罗，起心欲索佛道，一切欲作佛，中道得阿罗汉、辟支佛道，是菩萨于过去、当来、今现在佛所持戒、精进、三昧、智慧，闻佛萨芸若，皆念求色，是为不持怛萨阿竭戒、精进、三昧、智慧，不晓知萨芸若，但想如闻声耳，便欲从是作阿耨多罗三耶三菩，会不能得，便中道得阿罗汉、辟支佛道。何以故？不得深般若波罗蜜沤和拘舍罗故。”
　　舍利弗言：“如佛所说，念中慧菩萨离般若波罗蜜沤和拘舍罗故，便得阿罗汉、辟支佛道，若有菩萨庄严事，欲得阿耨多罗三耶三菩阿惟三佛者，当黠学般若波罗蜜沤和拘舍罗。”
　　爱欲天子、梵天子白佛言：“般若波罗蜜难晓难了难知，欲求阿耨多罗三耶三菩难得也。”
　　须菩提白佛言：“般若波罗蜜甚深，难晓难了难知，如我念是中慧，求阿耨多罗三耶三菩易得耳。何以故？无所有，当何从得阿耨多罗三耶三菩，诸法皆空，索之了不可得，当作阿惟三佛。索法无所得，无有作阿惟三佛，亦无有得阿惟三佛者。若有闻诸法空，求阿耨多罗三耶三菩易得耳。”
　　舍利弗谓须菩提：“如须菩提所说者，阿耨多罗三耶三菩难得也。何以故？空不念我当作阿耨多罗三耶三菩，是法空设易得者。何以故？如恒沙菩萨悉皆逮。”
　　须菩提言：“云何，舍利弗！用色逮乎？不也。离色法逮乎？不也。痛痒思想生死识逮乎？不也。色本无宁逮不？不也。色本无有法逮不？不也。痛痒思想生死识本无宁逮不？不也。离识本无有法逮不？不也。是本无使逮不？不也。离本无有法使逮不？不也。设是法不可得，何所法使逮者？”
　　舍利弗言：“如须菩提所说法，无有菩萨逮者。佛所说三有德之人，求阿罗汉、辟支佛、佛，是三不计三，如须菩提所说为一道耳。”
　　分漫陀尼弗谓舍利弗：“须菩提说一道，当问。”
　　舍利弗谓须菩提：“须菩提所说一道，我用是故问。”
　　须菩提言：“云何，于本无中见三道不？”
　　舍利弗言：“不见也。何以故？从本无中不可得三事。”
　　须菩提言：“本无一事得乎？不也。云何，于本无中可得一道不？不也。设是谛不可得者，故复说阿罗汉、辟支佛、佛。为如是说，道本无，无有异。若菩萨闻本无心不懈怠，是菩萨会当得佛也。”
　　佛言：“如须菩提所说，皆持佛威神，使若说是耳。菩萨闻本无等无异，心不懈怠，会当得佛。”
　　舍利弗言：“何等为菩萨成阿耨多罗三耶三菩者？”
　　须菩提白佛言：“何等为成就于菩萨？”佛言：“一切人皆等视中，与共语言当善心，不得有害意向，常当慈心与语，不得嗔恚，皆当好心中心，菩萨当作是住。”

　　　　道行般若经卷第五



　　　　道行般若经卷第六

　　　　后汉月支国三藏支娄迦谶译

　　　　摩诃般若波罗蜜阿惟越致品第十五

　　须菩提白佛言：“阿惟越致菩萨当何以比？当何以观其行？当何以相？当何从知是阿惟越致菩萨？”
　　佛言：“阿惟越致菩萨，如逮得禅者不动摇，如罗汉、辟支佛地、佛地，是佛地如本无终不动。佛说本无，闻不言非。空是中本无入本无，是所本无如本无，亦不言非。如是入中，入中以闻是本无，以若转于余处闻心终不疑，亦不言是，亦不言非，如是本无如本无住。其所语不轻，所言不说他事，但说他正，他人所作不观视。用是比、用是相行具足，知是阿惟越致菩萨。阿惟越致终不形相沙门、婆罗门面类，不祠祀跪拜天，不持华香施于天，亦不教他人为。身不生恶处，不作女人身，当持十戒——不杀生、强盗、淫泆、两舌、嗜酒、恶口、妄言、绮语，不嫉妒、嗔恚、骂詈——不疑亦不教他人为，身自持十戒不疑，复教他人守十戒，于梦中自护十戒，亦复于梦中面目见十戒。阿惟越致心学诸法，皆安隐为世间人说经，持深经授与，令得分德住，悉致愿使得经，令用分德住。阿惟越致闻说深经时终不疑，不言不信，亦不恐惧，所语柔软，微妙至密。少睡卧行步出入，心安谛无乱，时徐举足蹈地，安隐顾视。所斐服衣被净洁，无垢坋无蚤蟋，身中无八十种虫。所有功德稍稍欲盛满，心极清净悉受得之，其功德过出于世间。”
　　须菩提白佛言：“云何菩萨心清净？当何以知之？”
　　佛言：“是菩萨所作功德转增多，其心极上，自在无所挂碍，悉逮得其功德，是心甚清洁，清洁过于阿罗汉、辟支佛道上。如是阿惟越致，有来供养者，不受用喜，一切无悭贪。说深经时，未尝于中有厌极也。正在智中深入，若余所欲有问深经者，持是深般若波罗蜜为说之；其有他道所不能正者，持是深般若波罗蜜为正之；从是经中所出法，悉持无常之事相语之；诸世间经书所不能解者，持是深般若波罗蜜为解之。用是故，弊魔来到是菩萨所，便于边化作大八泥犁，其一泥犁中有若干百千菩萨化作是，以便指示之言：‘是辈皆阿惟越致菩萨，从佛受决，以今皆堕泥犁中。佛为授，若泥犁耳。设若作阿惟越致受决菩萨者，若当受疾悔之言：“我非阿惟越致。”若悔之言尔者，便不复堕泥犁中，当生天上。’”
　　佛言：“设是菩萨心不动转者，是阿惟越致。弊魔复化作其师，被服往到菩萨所诡语：‘若前从我所闻受者，今悉弃舍，是皆不可用也。若自悔过，受疾悔之。随我言者，我日来问讯汝，不用我言者，终不复来视汝。若莫复说是事，我不复欲闻，是故说是皆非佛所说，余外事耳。汝今更受我所语，我所说皆佛语。’”
　　佛言：“菩萨闻是言，其心动转者，不从过去佛受决，未上菩萨举中，未在阿惟越致地。设是菩萨心不动转者，知是深经空所致。作是思惟，终不信他人语。譬若比丘得阿罗汉，不复随他人语，悉明见经中证，是为空所致，终不可动，如阿罗汉、辟支佛道所念法，终不可复还。是菩萨为在阿惟越致地住，正住，向佛门，终不可复还，是为极度。用是比、用是相行具足，知是阿惟越致菩萨。复有弊魔化作异人，往到菩萨所作是语：‘若所求为勤苦耳，不求佛法也。若空负是勤苦，为用是勤苦之难为求乎？若在恶道中以来大久，适今得为人，汝不当于是中思惟，不当自患厌耶？当复于何所更索是躯？汝何不早取阿罗汉道，用佛为求之？’是菩萨心不动转者，知是阿惟越致。弊魔不能动转舍去，更作方便，化作若干菩萨在其边住，因指示言：‘若见不耶？是悉菩萨，皆供养如恒中沙佛，以皆与衣被、饮食、床卧具、医药悉具足，皆从如恒中沙佛受行法问慧，当所施行，如法住、如法求，皆入中作是学、作是受、作是行，悉以尚不能得佛。若学以来甫尔，当何因得佛？’菩萨闻是言，心不动转者，弊魔复舍去不远，复化作诸比丘示之言：‘是悉阿罗汉，过去世时皆求菩萨道，不能得佛，今皆取阿罗汉已，如是比丘当何从得佛？’菩萨闻是语心不动转，当觉知魔为。”
　　佛言：“作是学、作是求、作是行，于是深般若波罗蜜中住，心不动转者，如是比相行具足，知是阿惟越致。”
　　佛言：“菩萨当作是学、作是求，护是教、受佛教，当念行于他方。闻魔语如是，心不动转、不可移，觉知魔为。菩萨作是学不得佛者，佛语为有异。佛语终不欺也。弊魔复往到菩萨所，作是诡嬲言：‘佛如空，是经不可得边幅，不可得极，是经中我悉知已，皆空耳。若为是中勤苦若不？当觉知魔为此事，魔作是经，云何欲于中欲得作佛？是非佛所说。’菩萨当谛觉知是魔所为，菩萨作第一禅、第二禅、第三禅、第四禅三昧，越阿惟越致，不随录是四禅，是所禅作三昧越用人，入欲中故禅三昧，是菩萨终不随禅教，其功德极过禅上去。有共称誉名字者不用喜，不称誉者亦不用作忧，其心终不动乱，常念世间人。善出入行步坐起，常端心正志，少淫意。在家者与妇人相见，心不乐喜，常怀恐怖。与妇人交接，念之恶露臭处不净洁，非我法也，尽我寿命不复与相近，当脱是恶露中去。譬若有人行大荒泽中，畏盗贼，心念言：‘我当何时脱出是厄道中去？’当弃远是淫泆，畏惧如行大荒泽中，亦不说其人恶。何以故？诸世间皆欲使安隐故也。”
　　佛言：“如是菩萨，其福具足得之，是皆深般若波罗蜜威神力，使作是念。是菩萨，和夷罗洹化诸鬼神随后，亦不敢近附，菩萨终不失志，心不妄起，身体完具，无疮癞，极雄猛，终不诱他人妇女。若有治道符祝行药，身不自为，亦不教他人为，见他人为者心不喜也。终不说男子若女人为事，亦不说非法之事，亦不生恶处。用是比、用是相行具足，知是阿惟越致菩萨。”
　　须菩提白佛言：“菩萨用何等故名为阿惟越致？”
　　佛言：“菩萨不与国王若世俗城郭聚落会人从事，不与盗贼若军师兵刃从事，不与男子女人从事，不与余道人若祠祀诸鬼神酒肉谷食从事，不与香及烧香若缯彩利业调戏从事，不与海中若诸所欲从事，不与弊恶无反复好斗乱人者从事，但与深般若波罗蜜从事，心终不远离，萨芸若常在中。不志常行中正，无不行时。常称誉贤善者上头，常随善知识，不与恶知识相随，常求佛法，愿欲生异方佛刹。用是故，常与佛相见供养之。从欲处、色处、空处，从彼间来生中国，常于善人黠慧中生，在工谈语晓经书家生。常不好豫世俗之事，生不犯法，常在大国中生，未常在边地生也。用是比、用是相行具足，用是故名为阿惟越致菩萨，终不言我是阿惟越致，亦不言我非、亦不疑我非阿惟越致地，亦不言我是阿惟越致地。譬若有人得须陀洹道，在其地终不疑魔事，适起即觉知，魔稍稍来不听随。在阿惟越致地，终不疑不懈怠。譬若有人作恶逆，尽其寿命，心终不可转使作善不念恶，是恶心至死终不休。是菩萨住中正，在阿惟越致地，心不可移动，十方终不能复转其心，自有道地，终不疑无阿罗汉、辟支佛，心不念佛难得，心大无有极，安隐坚住其地，无有能降之者。作是住，无有能过是黠者。用是故，弊魔大愁毒，言：‘是菩萨心如刚铁不可转。’便复更作佛形，往语菩萨言：‘若何不于是间取阿罗汉证？若未受决得阿耨多罗三耶三菩，若不得是比、不得是相，菩萨用是比、用是相行具足，如是尚不得佛。若当何因得之？’”
　　佛言：“设是菩萨闻魔语，若心不动者，是菩萨从过去怛萨阿竭受决，已得阿耨多罗三耶三菩，是故觉知魔作佛形像来言，是非佛也，魔耳。欲使我心摇，我心不可动。”
　　佛言：“是菩萨心不可动转者，从过去怛萨阿竭受决，已授阿耨多罗三耶三菩，住阿惟越致地。何以故？用是比、用是相行具足故，知是阿惟越致菩萨悉得法者、悉行中正，当代不惜身命，是菩萨一切法悉受得之，过去、当来、今现在佛所有法悉得持护。用是故，当为不惜身命，未常懈怠，无有厌时。怛萨阿竭及诸弟子说经时，心终不疑，亦不言非佛说。闻说深般若波罗蜜，终心不有疑，亦不言非。如是菩萨逮无所从生法乐，于中立持是，功德悉具足。用是比、用是相行具足，是为阿惟越致菩萨。”

　　　　摩诃般若波罗蜜道行经怛竭优婆夷品第十六

　　须菩提白佛言：“阿惟越致菩萨极从大功德起，常为菩萨说深法教入深。”
　　佛言：“善哉，善哉！须菩提！若乃内菩萨使入深，何等为深？空为深，无想、无愿、无识，无所从生灭，泥洹是为限。”
　　须菩提白佛言：“泥洹是限，非是诸法。”
　　佛言：“诸法甚深，色痛痒思想生死识甚深。何等为色痛痒思想生死识甚深？如本无，色痛痒思想生死识本无，尔故甚深。”
　　须菩提言：“难及也，天中天！色痛痒思想生死识，妄消去便为泥洹。”
　　佛言：“甚深与般若波罗蜜相应，当思惟念，作是住学，如般若波罗蜜教，菩萨随是行，当思惟念，如中教应行一日，是菩萨为却几劫生死。譬如淫泆之人，有所重爱端正女人与共期会，是女人不得自在，失期不到，是人宁有意念之不耶？”
　　须菩提言：“其人有念，思想当到，欲与相见坐起宿止言语。”
　　佛言：“其人未到之间，能有几意起念？”
　　须菩提言：“是意甚多，甚多！”
　　佛言：“菩萨念深般若波罗蜜，如是一日心不转者，却生死若干劫。菩萨学般若波罗蜜，如中教、如中所说思念，随是行一日，为却恶除罪；若有菩萨远离深般若波罗蜜，正使布施如恒中沙劫，不如是菩萨随深般若波罗蜜教一日，其功德出彼上。若复有菩萨寿如恒中沙劫，并持前所布施与须陀洹、斯陀含、阿那含、阿罗汉、辟支佛、佛，不得深般若波罗蜜；若复有菩萨随深般若波罗蜜中行如中教，其功德出彼上。若复有菩萨寿如恒中沙劫，布施如前，持戒具足；若复有菩萨求深般若波罗蜜，从念起说经，其功德出彼上。若复有菩萨持经布施，其功德转上，得阿耨多罗三耶三菩，是菩萨持经布施，以来深入是中随是教，其功德出彼上；若复有菩萨以经布施，不深入是中，转不及也。若复有菩萨持经布施，复深入是中，未常有离时，为般若波罗蜜所护，其功德甚多甚多。”
　　须菩提白佛言：“所识、有著者，此二何所功德为多？”
　　佛言：“菩萨所识，若求深般若波罗蜜，乐于空，乐无所有，乐尽，乐无常，念是为不离般若波罗蜜，如是菩萨得功德不可计阿僧祇。”
　　须菩提白佛言：“不可计复言阿僧祇，有何等异？”
　　佛言：“阿僧祇者，其数不可尽极也；不可计者，为不可量计之，了不可得边崖。尔故为不可计阿僧祇。”
　　须菩提言：“佛说不可计，色痛痒思想生死识亦不可计。”
　　佛语须菩提：“汝所问者，有何因使色痛痒思想生死识不可计、不可量？”
　　须菩提问佛：“何等为不可量？”
　　佛言：“于空中计之，为不可量，无想、无愿计之，如是不可量。”
　　须菩提言：“空计是，法不可计。”
　　佛言：“云何我常不言诸法空？”
　　须菩提言：“如怛萨阿竭所说法悉空。”
　　佛言：“诸法悉空，不可尽、不可计。经无有各各慧，无有各各异，怛萨阿竭但分别说耳。空不可尽、不可量，是想、是愿、是识、是生、是欲、是灭、是泥洹，随所喜，作是为说，作是现示，作是为教，怛萨阿竭所说如是。”
　　须菩提言：“难及也，天中天！经本空耳。云何复于空中说经，是经不可逮。如我了佛语，诸法不可逮。”
　　佛言：“如是！诸法不可逮。”
　　佛言：“如是！诸法不可逮空耳，是为不可逮。”
　　须菩提言：“如佛说本无不可逮，愿解不可逮慧有增有减。”
　　佛言：“不也。”
　　须菩提言：“若有不可逮慧有增有减，檀波罗蜜、尸波罗蜜、羼提波罗蜜、惟逮波罗蜜、禅波罗蜜、般若波罗蜜，不增不减。若不增波罗蜜者，菩萨何因近阿耨多罗三耶三菩？何缘得阿惟三佛？设不减波罗蜜者，菩萨何因近阿耨多罗三耶三菩？何缘近阿惟三佛坐？”
　　佛言：“是不可逮慧不增不减，菩萨求深般若波罗蜜若守者，如是沤和拘舍罗菩萨不念檀波罗蜜增，亦不念减，复作是念，但名檀波罗蜜所布施念，持是功德施与，作阿耨多罗三耶三菩。施如是，尸波罗蜜、羼提波罗蜜、惟逮波罗蜜、禅波罗蜜，菩萨求般若波罗蜜若守者，得沤和拘舍罗，不念般若波罗蜜有增有减，是但名为般若波罗蜜，求之若守者，发心念，持是功德施与，作阿耨多罗三耶三菩。”
　　须菩提白佛言：“何等为阿耨多罗三耶三菩？”
　　佛言：“本无是也。是本无不增不减，常随是念不远离，是即为近阿耨多罗三耶三菩，坐不可逮法、不可逮慧。若般若波罗蜜皆不增不减，菩萨念是不远离，为近阿耨多罗三耶三菩。”
　　须菩提白佛言：“菩萨持初头意，近阿耨多罗三耶三菩，若持后头意近之。”
　　佛言：“初头意、后来意，是两意无有对。”
　　须菩提言：“后来意、初头意无有对，何等功德出生长大？”
　　佛言：“譬如然灯炷，用初出明然炷？用后来明然炷？”
　　须菩提言：“非初头明然炷，亦不离初头明然炷，亦非后明然炷，亦不离后明然炷。”
　　佛问须菩提：“云何，如是不？”
　　须菩提言：“如是，天中天！”
　　佛言：“菩萨不用初意得阿耨多罗三耶三菩，亦不离初意得，亦不用后意得，亦不离后意得也。”
　　佛言：“云何是为得阿惟三佛不？”
　　须菩提言：“阿惟三佛甚深是因缘，菩萨不用初意得阿耨多罗三耶三菩，亦不离初意得，亦不用后意得，亦不离后意得也。”
　　佛言：“云何，心前灭后复生耶？”
　　须菩提言：“不也。”
　　佛言：“心初生可灭不？”
　　须菩提言：“可灭。”
　　佛言：“当所灭者，宁可使不灭不？”
　　须菩提言：“不也。”
　　佛言：“本无，宁可使住不？”
　　须菩提言：“欲住本无，当如本无住。”
　　佛言：“设令在本无中住，宁可使发坚固不？本无宁有心无心？不离本无宁有心不？见本无不？作是求为深求不？”
　　须菩提言：“天中天！作是求为无所求。何以故？是法了不可得，亦不可见。”
　　佛言：“菩萨求般若波罗蜜，为求何等？”
　　须菩提言：“为求空。”
　　佛言：“设不空，为求何等？”
　　须菩提言：“为求想。”
　　佛言：“云何去想不？不也，是菩萨为不去想。”
　　须菩提言：“不作是求忘想。何以故？求想尽者，设想灭者，即可灭也，便得阿罗汉，是为菩萨沤和拘舍罗不灭想得证，向无想随是教。”
　　舍利弗谓须菩提：“若有菩萨有三种事，向三昧门，守三昧门：一者空，二者无相，三者无愿。是三者有益于般若波罗蜜，不但昼日益，夜梦中亦当复益。何以故？佛说昼夜梦中等无异。”
　　须菩提言：“若有菩萨昼日有益于般若波罗蜜，夜梦中亦复有益。”
　　舍利弗言：“云何若梦中有所作，宁有所得不？佛所说经，如梦中所有。”
　　须菩提言：“梦中所作善，觉大喜为益，梦中所作恶，觉不喜为减。”
　　舍利弗言：“设于梦中杀人其心喜，觉以言：‘我杀是人快乎？’如是云何？”
　　须菩提言：“不[歹*占]，尔皆有所因缘，心不空，尔会有所因缘，若见若闻若念为因缘，尔故知耳。从是中令人心有所著，令人心无所著，是为不忘，尔皆有所因缘故。”舍利弗言：“所作皆空耳，何因心有所因缘？”须菩提言：“想因缘，是故心因缘从是起。”
　　舍利弗言：“菩萨梦中布施，持是施与作阿耨多罗三耶三菩，如是有施与无？”
　　须菩提言：“弥勒菩萨近前在，旦暮当补佛处，是故知当从问。”
　　舍利弗白弥勒菩萨：“我所问，须菩提言：‘弥勒菩萨能解之。’”
　　弥勒言：“如我字弥勒当解乎？当以色痛痒思想生死识解慧乎？持是身解耶？若空若色痛痒思想生死识解慧，色痛痒思想生死识空，无力当所解，是法了不见也，亦不见当所解者，是法了不见当得阿耨多罗三耶三菩者。”
　　舍利弗言：“弥勒菩萨所说为得证？”
　　弥勒言：“不也，我所说法不得证。”
　　舍利弗便作是念：“弥勒菩萨所入慧甚深。何以故？常行般若波罗蜜以来大久远矣。”
　　佛问舍利弗：“云何，若自见作阿罗汉时不？”
　　舍利弗言：“不见也。”
　　佛言：“如是菩萨不作是念：‘我受决是法，当于中得阿惟三佛，亦无有得阿惟三佛者。’菩萨作是行，为求般若波罗蜜，终不恐我不得阿惟三佛，随是法中教，求般若波罗蜜，用是故我无所畏。菩萨至大剧难虎狼中时终不畏怖，心念言：‘设有啖食我者，为当布施行檀波罗蜜，近阿耨多罗三耶三菩。愿我后作佛时，令我刹中无有禽兽道。’菩萨至贼中时终不怖惧，设我于中死，心念言：‘我身会当弃捐，正令我为贼所杀，我不当有嗔恚，为具忍辱行羼提波罗蜜，当近阿惟三佛。愿我后得佛时，令我刹中无有盗贼。’菩萨至无水浆中时心不畏怖，自念言：‘人无德，使是间无水浆。愿我后得阿惟三佛时，使我刹中皆有水浆，令我刹中人悉得萨芸若八味水。’菩萨至谷贵中时心不恐怖，自念言：‘我当精进得阿惟三佛，使我刹中终无谷贵，令我刹中人在所愿所索饮食悉在前，如忉利天上食饮。’菩萨在疾疫中时，心念言：‘我终无恐惧，正使我身死是中，会当行精进得阿惟三佛，令我刹中无有恶岁疾疫者，必当降伏魔官属。’”
　　佛言：“菩萨闻是阿耨多罗三耶三菩阿惟三佛，却后大久远乃得佛者心不恐怖，从本际起意学以来用不为久也。譬如人意一转顷耳。何以故？无有本际故。”
　　佛说是时，有优婆夷从坐起，前至佛所，为佛作礼，长跪白佛言：“我闻是不恐不怖，必降恐怖之处，索阿耨多罗三耶三菩，得阿惟三佛已当说经。”
　　佛笑，口中金色光出，优婆夷即持金华散佛上，持佛威神，华皆不堕地。阿难从坐起，更斐袈裟，前为佛作礼，长跪问佛言：“佛不妄笑，既笑当有所说。”
　　佛言：“是怛竭优婆夷却后当来世名星宿劫，是中有佛名金华佛，是优婆夷后当弃女人身，更受男子形。却后当生阿閦佛刹，从阿閦佛刹去复到一佛刹，从一佛刹复生一佛刹，如是无终极。譬如遮迦越王从一观复游一观，从生至终足不蹈地。是优婆夷从一佛刹复到一佛刹，未尝不见佛。”
　　阿难心念：“如阿閦佛刹诸菩萨会者，是为佛会耳。”
　　佛知阿难心所念，佛言：“是诸菩萨会者，悉度生死已。是优婆夷后当作金华佛，度不可计阿罗汉令般泥洹。是时佛刹中无有禽兽盗贼，无有断水浆，若谷贵、病疫者，其余恶事悉无有。”
　　阿难问佛：“是优婆夷从何佛已来作功德？”
　　佛言：“乃昔提和竭罗佛所作功德，初发意求佛。提和竭罗佛时，亦复持金华散佛上，愿言：‘持是功德施与，作阿耨多罗三耶三菩者。’”
　　佛言：“如我持五华散提和竭罗佛上，即逮得无所从生法乐于中立，授我决言：‘却后无数劫，若当为释迦文佛。’是优婆夷，尔时见我从佛授决，其心亦念：‘我亦当授决得阿耨多罗三耶三菩，如是菩萨受决。’”
　　佛语阿难：“是怛竭优婆夷于提和竭罗佛所，初发起本阿耨多罗三耶三菩阿惟三佛。”
　　阿难白佛言：“是怛竭优婆夷所求已度？”
　　佛言：“已度。”

　　　　道行般若经卷第六



　　　　道行般若经卷第七

　　　　后汉月支国三藏支娄迦谶译

　　　　摩诃般若波罗蜜守空品第十七

　　须菩提白佛言：“菩萨行般若波罗蜜，何等为入空？何等为守空三昧？”
　　佛言：“菩萨行般若波罗蜜，色痛痒思想生死识空观，当作是观，一心作是观不见法，如是不见法，于法中不作证。”
　　须菩提言：“佛所说不于空中作证，云何菩萨于三昧中住，于空中不得证？”
　　佛言：“菩萨悉具足念空不得证，作是观不取证，作是观入处，甫欲向是时不取证，不入三昧，心无所著，是时不失菩萨法本，不中道得证。何以故？本愿悉护萨和萨故，为极慈哀故。自念言：‘我悉具足于功德，是时不取证。’菩萨得般若波罗蜜，获得极大功德，悉得智慧力。譬若人能勇悍却敌，为人极端正猛健，无所不能，能晓兵法，六十四变皆知习之，为众人所敬。若有所至处，无不得其力者。有所得者转分布与人，其心欢欣。若有他事，与父母妻子俱去，过大剧道厄难之中，安隐父母，语其妻子言：‘莫有恐惧，当俱出是难中。’既出，得送父母妻子归乡里，不逢邪恶到家，莫不欢欣者。何以故？用是人勇悍多智慧黠健故。是菩萨行极大慈，心念十方萨和萨，是时持慈心悉施人上，是菩萨过阿罗汉地，出辟支佛地。于三昧中住，悉愍伤萨和萨无所见，于是中不取证，入空中深不作阿罗汉。菩萨作是行时，为行空三昧，向泥洹门不有想，不入空取证。譬若飞鸟飞行空中无所触碍，菩萨行甫欲向空，至空向无想，不堕空中，不堕无想，悉欲具佛诸法。譬若工射人射空中，其箭住于空中，后箭中前箭，各各复射，后箭各各中前箭，其人射欲令前箭堕，尔乃堕。菩萨行般若波罗蜜，为沤和拘舍罗所护，自于其地不中道取证，堕阿罗汉、辟支佛地，持是功德逮得阿耨多罗三耶三菩，功德盛满便得佛。为菩萨于经本中观，不中道取证。”
　　须菩提白佛言：“菩萨谦苦作是学，不中道取证。”
　　佛言：“是菩萨悉为护萨和萨，守空三昧向泥洹门，心念分别。何等为分别？守空三昧、无相三昧、无愿三昧，是为分别沤和拘舍罗，使是菩萨不中道取证。何以故？沤和拘舍罗护之故，故心念一切萨和萨。持是所念故，得沤和拘舍罗，不中道取证。若菩萨深入观，守空三昧向泥洹门，无想三昧向泥洹门，无愿三昧向泥洹门，用是故分别久远已来人所因缘想中，求得阿耨多罗三耶三菩为说经，当使远是因缘，守空三昧、守无想三昧、守无愿三昧，向泥洹门，皆不中道取证。菩萨如是念久远人，呼常有想，常有安想，常有我想，常有好想，各各本。我作阿耨多罗三耶三菩时，用人故为说经，使断有想、有安想、有我想、有好想，悉断求。云何断？是常无常，是乐皆苦，是身非身，是好皆丑。菩萨自心念：‘为得沤和拘舍罗，守空、守无想、守无愿三昧，向泥洹门，不中道取证。’若有菩萨心念：‘人发远已来，求因缘，求想，求欲，求聚想，求空想，求是想，皆现在。’菩萨言：‘我一切欲使世间无有是，用是念人故得沤和拘舍罗，是法观空、想、愿、识，无所从生齐限，是菩萨不中道取证，法当作是知。’云何菩萨求般若波罗蜜，当晓习于法中，心当何缘求，心当云何入，守空三昧、守无相三昧、守无愿三昧，向泥洹门，皆不中道取证。守无识三昧，守无所从生三昧，是菩萨不得决故，守空三昧、无相三昧、无愿三昧、无识三昧、无所从生三昧。念是三昧竟，有来问者，不即持不可计心为解者，知是非阿惟越致菩萨。何以故？阿惟越致心无央数悉知，用是比行不具足，知是菩萨未得阿惟越致。”
　　须菩提白佛言：“若有菩萨能解是者，便为阿惟越致。”
　　佛言：“闻深般若波罗蜜，若不闻能解者，即是阿惟越致。”
　　须菩提言：“不可计人求菩萨道，少有能解者。”
　　佛言：“能解者以受决，以于是功德中，极姝所知法者，阿罗汉、辟支佛所不能及，诸天、阿须伦、龙、鬼神所不及，是为阿惟越致相。”

　　　　摩诃般若波罗蜜道行经远离品第十八

　　佛言：“复次，须菩提！梦中菩萨摩诃萨不入阿罗汉地，不入辟支佛地，不乐索其中，亦不教他人入其中，心亦不念般若中诸法，梦中视，不般若中为证，心悉常在佛。如是，须菩提！阿惟越致菩萨摩诃萨当知是阿惟越致相。
　　“复次，须菩提！菩萨摩诃萨梦中与若干百弟子共会，在中央坐；不可数千弟子，不可数百千弟子共会，在中央坐说经；与比丘僧相随，最在前头。怛萨阿竭、阿罗呵、三耶三佛说经悉见。亦复是，须菩提！阿惟越致菩萨摩诃萨当知是阿惟越致相。
　　“复次，须菩提！菩萨摩诃萨梦中在极高虚空中坐，为比丘僧说经，还自见七尺光，自在所变化，于余处所作，为如佛说经，菩萨摩诃萨于梦中作是。亦复是，须菩提！阿惟越致菩萨摩诃萨当知是阿惟越致相。
　　“复次，须菩提！菩萨摩诃萨梦中不恐不怖不难不畏，梦中若见郡县，其中兵起展转相攻，若火起，若见虎狼师子及余兽，若见断人头者，如是余变化大勤苦者，多困穷者，饥者渴者，都以厄难，悉作是见，其心不恐不怖不惊不摇。于梦中见，以觉即起坐，作是念：‘如梦中所见，都是三处，我作佛时悉为说经遍教。’亦复是，须菩提！阿惟越致菩萨摩诃萨当知是阿惟越致相。
　　“复次，须菩提！何从知是菩萨摩诃萨得阿耨多罗三耶三菩成作佛时，其境内一切无有恶心？是时，须菩提！菩萨摩诃萨梦中若见畜生相啖、人民疾疫时，其心稍稍生，逮得是愿，作是念：‘我会当作佛，如我作佛时，使我境界中一切无有恶。’用是故知。亦复是，须菩提！阿惟越致菩萨摩诃萨当知是阿惟越致相。诸恶悉除赐，亦复是，须菩提！阿惟越致相。
　　“复次，须菩提！是菩萨摩诃萨于梦中觉已，若见城郭火起时，便作是念：‘我于梦中所见，用是比、用是相见不怖，用是比、用是相行具足。’菩萨摩诃萨如是，是为阿惟越致相。‘持是比、持是相行具足，是为阿惟越致菩萨摩诃萨。今我审应审至审，是所向者，当无异今是城郭火起，用我故，悉当灭，悉当消，悉当去，不复现。’”
　　佛言：“假令火赐灭已、赐消已、赐去已，知是，须菩提！菩萨摩诃萨受决已，过去怛萨阿竭阿罗诃三耶三佛，授阿耨多罗三耶三菩，知是阿惟越致相。假令火不灭、不消、不去，知是菩萨摩诃萨未受决。设火神烧一舍置一舍，复越烧一里置一里，知是，须菩提！其家人前世时断经故所致，是辈之人所作宿命悉自见，宿命所作恶于是悉除赐，从是以来断经余殃悉尽，是宿命恶悉消。如是，须菩提！知是菩萨摩诃萨未得阿惟越致、阿耨多罗三耶三菩。
　　“复次，须菩提！用是比、用是相行具足，菩萨摩诃萨当作是视，持是比、持是相，当为说令知之。或时，须菩提！若男子、女人为鬼神所下，若为所持，是彼菩萨作是念：‘或我受决，如过去怛萨阿竭、阿罗诃、三耶三佛授我阿耨多罗三耶三菩阿惟三佛，是阿耨多罗三耶三菩所念悉净洁故。设我当作阿耨多罗三耶三菩阿惟三佛，所念皆净洁，是阿耨多罗三耶三菩，却阿罗汉心，却辟支佛心。设却阿罗汉心以，设却辟支佛心以，阿耨多罗三耶三菩会当作佛，不得不作佛。阿耨多罗三耶三菩当作佛者，十方阿僧祇刹现在诸佛，无不知者、无不见者、无不证者。今怛萨阿竭、阿罗诃、三耶三佛，悉知我所识念，我审当作阿耨多罗三耶三菩阿惟三佛，审如我所语，审如我所为，审如我所言，是鬼神当用我故去。’便告言：‘是男子、女人，何等鬼神所取持乎？’鬼神即为去。设是不去者，是菩萨摩诃萨说是时，当知，须菩提！是菩萨摩诃萨未受决，过去怛萨阿竭、阿罗诃、三耶三佛，不授阿耨多罗三耶三菩。”
　　佛语须菩提：“其人审至诚者，弊魔往到是菩萨摩诃萨前住，作是语言：‘若本作是住，若本字某，若以受决。’欲以乱之。是菩萨当说是语：‘时我是真者，鬼神当随我语，我审受决，为阿耨多罗三耶三菩。审如我至诚者，是鬼神即当去。’是弊魔便作是念：‘我当使鬼神去。’何以故？弊魔极尊有威神，鬼神不敢当。魔作是念，鬼神用魔威神故便舍去。如是菩萨作是念：‘用我威神故，鬼神即去耳。’”
　　佛言：“不知用魔威神故去也，是彼菩萨摩诃萨以自谓审然，便自贡高，轻易人形，笑人无所录，语人言：‘我于过去怛萨阿竭、阿罗诃、三耶三佛所受决以，其余人悉未受决。’用是故自可、自贡高，反嗔恚起，恚怒稍稍增多，则离萨芸若大远，失阿耨多罗三耶三菩智。是辈菩萨无有沤和拘舍罗，嗔怒更生，起是两地，当堕阿罗汉地，若堕辟支佛道地。是辈，须菩提！持不成，是菩萨摩诃萨当觉知魔为。舍善知识去，亦不与善知识语，亦不与善知识从事，亦不录善知识，用是故知为魔所固。如是，须菩提！菩萨摩诃萨当知魔为。何以故？当觉是事，知魔来在菩萨前，魔时时变服，往作是语言：‘过去怛萨阿竭、阿罗呵、三耶三佛授，若受阿耨多罗三耶三菩，若本字某，若母字某，若父字某，若兄字某，若姊字某，若弟字某，若亲厚字某，若知识字某，若父母兄字某，若七世祖父母字某，若母外家字某，若父外家字某，若在某城生，若在某国生，若在某郡生，若在某县生，若在某乡生，若常软语，若今作是语，若乃前世时亦复作是软语，或时高才。’便复随形，言：‘若前世时亦复高明，或见自字，或见乞食，或时一处饭，或时就饭者，或时先啖果菜却食饭，或时在丘墓间，或时路靖，或时在树间止，或时有受请者，或时不受请，或时少多取足，或时麻油不涂身，或时语声好，或时巧谈语。’魔见如是，因底诡言：‘若前世时亦复巧谈语如是，若前世时施行法亦复如是。何以故？若前世时净洁行今还得，若前世时行净洁故，功德所致，今若还是功德耳。若前世时某家子，若种姓亦复字某，前世有是行，若今世亦复净洁得是。’彼菩萨心便作是念想：‘我得无尔乎？’是弊魔便复作是语言：‘若以受决阿惟越致，过去怛萨阿竭、阿罗诃、三耶三佛，若授决已，用是故若得净洁。’”
　　佛语须菩提：“我所说阿惟越致菩萨摩诃萨，持是比、持是相、持是行用占之，我所说者不具足，得反自用是，当知是菩萨辈终不成就，当知为魔所坏。何以故？用是比、用是相，阿惟越致菩萨摩诃萨，知是了不得用，魔说其功德故，说其字故，是辈菩萨摩诃萨闻魔所语，心欢欣，自谓审然，便行形调人，轻易同学人，自贡高。彼菩萨用受是字故，便失其本行，堕魔罗网。
　　“复次，须菩提！用受是字故，菩萨摩诃萨不觉魔为，反自呼得阿耨多罗三耶三菩。魔复作是语言：‘若当作阿耨多罗三耶三菩，若作佛时当字某。’是菩萨闻是字，心中作是念：‘我得无然乎？我亦先时念如是，我本作是生意，以我本作是念已。’”
　　佛言：“是菩萨如是于智中少，是菩萨无有沤和拘舍罗，反作是念：‘是所言我字当作佛时，亦如我先时所念，我定当作阿耨多罗三耶三菩，字如是。’”
　　佛言：“如魔所教，若魔天共作，是比丘为魔所迷。”
　　佛语须菩提：“我所署菩萨，用是比、用是相，我不教令作是为，我所教了不得，亡是比、失是相，反用是字，故自意念：‘我是阿惟越致。’便轻余菩萨，用是轻易故离佛，远离萨芸若，远离阿耨多罗三耶三菩智，远是沤和拘舍罗，亡以般若波罗蜜，亡以善知识，以更得恶知识，是菩萨会堕阿罗汉、辟支佛道中。若后大久远勤苦能复求佛者，用般若波罗蜜恩故，当复得阿耨多罗三耶三菩自致作佛。”
　　佛言：“尔时发意受是字时，不即觉，不即改，不即悔，如是当堕阿罗汉、辟支佛道。”
　　佛言：“若有比丘教重禁四事法，若复他事，所犯毁是禁，不复成沙门，不复为佛子，是坏菩萨辈，罪过于比丘四事法。是菩萨言：‘我于某国某郡某县某乡生。’作是意生念时，其罪最重，当作是知。置是四事重法，是为五逆恶，当意生是念时，其罪重。是菩萨用受其字故，意信，生是念故，其罪大，当作是知。如是，须菩提！用是字故，为魔入深罪。
　　“复次，须菩提！远离之德菩萨摩诃萨，弊魔复往作是语言：‘远离法正当尔，怛萨阿竭、阿罗诃、三耶三佛所称誉。’”
　　佛语须菩提：“我不作是说远离，教菩萨摩诃萨于独处止、于树间止、于闲处止。”
　　须菩提白佛言：“云何，天中天！菩萨摩诃萨远离何所？复有异远离乎？亦不于独处止，亦不于树间止，亦不于闲处止，何等为异远离？”
　　佛语须菩提：“正使各各有阿罗汉随是行念，各各有辟支佛随是行念，各各有菩萨摩诃萨城外行远离，各各行菩萨摩诃萨，一切恶不得犯，各各行菩萨摩诃萨，若当于独处止，若于树间止，若于闲处止，了了行菩萨摩诃萨是远离法。我乐使作是行，不使远行绝无人处于中也。菩萨摩诃萨持是远离，当昼夜行，当了了行，是故菩萨摩诃萨远离于城傍行。持是比菩萨摩诃萨当各各行，若于独处止，若于树间止，若于闲处止，各各行菩萨摩诃萨，我所说远离法如是。尔时弊魔，当往教行远离法语言：‘若当于独处止，若于树间止，若于闲处止，当作是行。’是菩萨随魔教，便亡远离法。魔语言道：‘等取阿罗汉法，作是念无有异，当随是行，辟支佛道作是念无有异，亦当随是行，菩萨道作是念无有异，亦当随是行，般若波罗蜜难了知入中，若当作是行舍般若波罗蜜。’”
　　佛言：“是菩萨所愿未得，反随其行，于法中未了知，是菩萨摩诃萨反自用是，当轻易余菩萨，自念：‘谁能过我者。’轻易城傍行菩萨。城傍行菩萨，了了净洁，心无所念，不入阿罗汉法中住，不入辟支佛法中住，所有恶心不受，禅悦弃定，于三昧中悉逮得，所愿悉具足度。”
　　佛言：“是无有沤和拘舍罗菩萨，正使于百千由旬空泽中，在其中行，禽兽所不至处，贼所不至处，罗刹所不至处，在彼间止，若百岁、若百千岁、若百千万岁，正使复过是，不知是远离法，会无所益。是远离菩萨不具足，自念自用悉得，以了不自知为亡也。自用在远离中立，是为两舌耳，不得远离也。我不喜是菩萨心尔也，我所道远离菩萨摩诃萨不尔也。是所远离不具足知，于是远离中了不得，如是为三远离耳。如是弊魔便往飞在虚空中立，作是语：‘善哉，善男子！是真远离法，怛萨阿竭、阿罗诃、三耶三佛所说，正当随是远离行，如是疾得阿耨多罗三耶三菩阿惟三佛。’是菩萨闻是语喜，便从远离起去，往到城傍远离菩萨所，是菩萨比丘成就有德人也，反往轻言：‘若所行法，非也。’”
　　佛言：“如是诸仁者中，有了了随行菩萨摩诃萨，反呼非，中有反行反呼是，不当敬者而敬之，当所敬者反嗔向，语是菩萨言：‘我行远离，有飞人来语我言：“善哉，善哉！若审是远离法，正当随是行。”用是故我来相语耳。今若当随我所行，如我所行无有比，若有城傍行，谁当来语若，谁当来告若善哉？’”
　　佛言：“是菩萨有德之人，而反轻如是。须菩提！菩萨当作是知，如担死人种，无所复中直反呼，是菩萨有短，是为菩萨怨家，是为厌菩萨，以是为天上天下之大贼也；正使如沙门被服，亦复是贼无异也；于菩萨有德人中，亦复是贼也。是曹辈，须菩提！不当与共从事也，不当与共语言也，亦不当恭敬视也。何以故？多嗔怒起，败人好心。是辈人也，当作是知。何所，须菩提！菩萨摩诃萨不舍萨芸若？不置阿耨多罗三耶三菩？是所菩萨摩诃萨不舍萨芸若故，是阿耨多罗三耶三菩阿惟三佛，为一切护萨和萨。是彼坏菩萨辈，不当与从事，不当敬，不当与会。所当护法，一当自坚持，常当急持净洁心立，心所狎习，常当谛持，常当正心，常当怖畏勤苦处，无得入其中，无得入三处，是彼坏菩萨辈，所在彼处，常当持慈心向，常当哀之令安隐，愍伤之、慈念之，常当自护自念：‘使我无得生是恶心，一切使我心无瑕秽，我设有是不善，疾使我弃。’如是，须菩提！菩萨摩诃萨所有行极上，当作是知。

　　　　摩诃般若波罗蜜道行经善知识品第十九

　　“复次，须菩提！菩萨摩诃萨在事，欲得阿耨多罗三耶三菩阿惟三佛，是彼当与善知识从事，恭敬承事。”
　　须菩提问佛：“菩萨摩诃萨善知识，当何以知之？”
　　佛语须菩提：“佛天中天，是菩萨摩诃萨善知识；若有说般若波罗蜜者，教人入是经中，是菩萨摩诃萨善知识；六波罗蜜是菩萨摩诃萨善知识。当作是知。六波罗蜜是舍怛罗，六波罗蜜是道，六波罗蜜是护，六波罗蜜是一，六波罗蜜是将，过去怛萨阿竭、阿罗诃、三耶三佛，皆从六波罗蜜出；甫当来怛萨阿竭、阿罗诃、三耶三佛，皆从六波罗蜜出；今现在十方阿僧祇刹怛萨阿竭、阿罗诃、三耶三佛，亦皆从六波罗蜜出，成萨芸若。皆于四事中取道，用四事护萨和萨。何等四事？一者、布施于人，二者、欢乐于人，三者、饶益于人，四者、等与。是为四。如是，须菩提！菩萨摩诃萨是故为舍怛罗，是故为母，是故为父，是故为舍，是故为台，是故为度，是故为自归，是故为导，是故为六波罗蜜，是故为萨和萨之度。何因菩萨摩诃萨学六波罗蜜？用无有极处人民故，悉欲断其根，是菩萨摩诃萨皆于般若波罗蜜中学。”
　　须菩提问佛：“何所是般若波罗蜜相？”
　　佛语须菩提：“无所挂碍是般若波罗蜜相。”
　　须菩提言：“是所相得般若波罗蜜，如是相得诸法。”
　　佛言：“如是，须菩提！无所有相得般若波罗蜜，是所相得诸法。何以故？须菩提！诸法各各异，诸法各各虚空。如是，须菩提！是所相各各虚空，是为般若波罗蜜相，诸法各各虚空。如是，须菩提！是所相般若波罗蜜各各虚空，随是相诸法各各虚空。”
　　须菩提问佛：“正使，天中天！诸法各各虚空，何缘人民欲生无有尽时，各各无有减时，各各无有尽处时，虚空无有增时，虚空无有息时，各各虚空无有阿耨多罗三耶三菩阿惟三佛，不从是中各各虚空，是法不得阿耨多罗三耶三菩阿惟三佛。云何，天中天！是法当何以知决？”
　　佛语须菩提：“尔须菩提！昼夜人民欲得是因致是，作是求。”
　　须菩提言：“如是，天中天！昼夜人民欲得是因致是，作是求。”
　　佛言：“云何，须菩提！若见我欲得是空不？”
　　须菩提言：“不也，天中天！”
　　佛言：“如是不？须菩提！自作是得是空不？”
　　须菩提言：“如是，天中天！空。”
　　佛言：“云何，须菩提！但用是故，欲得是因致是，人民用是故勤苦，无有解已时。”
　　须菩提言：“如天中天极安隐人民，欲得是因致是，勤苦无有休息时。”
　　佛言：“如是，须菩提！人民所欲故便著，当作是知。人民所生本从是生，从是中无可取，无可取者不作是得，是了无所有。如是，须菩提！无有减尽时，从是中了无有生增益者。作是晓知，是为菩萨摩诃萨行般若波罗蜜。”
　　须菩提白佛言：“作是晓知者，菩萨摩诃萨为不求色，不求痛痒思想生死识。作是晓知，行般若波罗蜜菩萨摩诃萨，为悉等行，诸阿罗汉、诸辟支佛所不能及，有德之人所行道，是彼极过上，是所得爱无有能逮者。是菩萨摩诃萨当作是念：‘得般若波罗蜜已，当作是行。’菩萨摩诃萨昼夜行，疾近阿耨多罗三耶三菩阿惟三佛。”
　　佛言：“云何，须菩提！阎浮利人民及四面，蜎飞蠕动悉令作人，各各得人道已，皆令求阿耨多罗三耶三菩，以发意索佛道，各各尽寿作布施，持是布施施与作阿耨多罗三耶三菩。于须菩提意云何，是菩萨摩诃萨作是布施，其福宁多不？”
　　须菩提言：“甚多，甚多！天中天！”
　　佛言：“不如是菩萨摩诃萨得般若波罗蜜已守一日，正使最后守一日，如般若波罗蜜中教，作是念行，其福过彼上。或时菩萨摩诃萨得般若波罗蜜已，如是法作是念行，是都卢于众中极尊。何以故？其余人无有能及是慈者，舍诸佛，是菩萨摩诃萨无有与等者。是善男子深入知中，晓了是智悉具足，悉见世间勤苦者，尔时极大愍伤，念眼彻视见不可计人民，悉具足无有懈时，用不懈故得是行。当尔时极大感念，悉念萨和萨，不用是相住，亦不用余住是所。须菩提！菩萨摩诃萨其智极大明，虽未作阿耨多罗三耶三菩，明如是。随是行，一切刹土皆共尊举，正上阿耨多罗三耶三菩，终不逮，若受人衣被、饮食、床卧具、医药悉具足。是般若波罗蜜者，心在其中立，所受施悉除去，近萨芸若。如是，须菩提！菩萨摩诃萨所啖无有罪益，于萨和萨悉示道径，无有边，无有极处，悉明照；诸在牢狱中者，悉欲度脱；萨和萨悉欲示眼。是般若波罗蜜中法，当念行，当随是教，用是念行，是般若波罗蜜有入中者，不动行，不摇行。何以故？随是不动摇行，莫念想，莫得作异念持短入般若波罗蜜中，当作是行，昼夜入般若波罗蜜中莫懈止。譬若，须菩提！男子得摩尼珠，前时未得，却后得是摩尼珠，欢欣踊跃。得是摩尼珠已，却后复亡之，用是故大愁毒，坐起忧念想，如亡七宝，作是念：‘云何我直亡是珍宝？’如是，须菩提！菩萨摩诃萨欲索珍宝者，常当坚持心无得失萨芸若，常当入是中念。”
　　须菩提白佛言：“设使所念用身亡乎？云何菩萨摩诃萨念萨芸若不亡？”
　　佛语须菩提：“设是菩萨摩诃萨作是知无为，不失般若波罗蜜。何以故？须菩提！般若波罗蜜虚空，是般若波罗蜜亦不增亦不减。”
　　须菩提言：“是般若波罗蜜虚空，云何生菩萨摩诃萨，般若波罗蜜成就其行，近阿耨多罗三耶三菩？”
　　佛言：“不也，须菩提！菩萨摩诃萨亦不增亦不减。正使，须菩提！是经中说时，菩萨摩诃萨闻是亦不恐亦不怖，当作是知，是善男子则为行般若波罗蜜。”
　　须菩提白佛言：“如是般若波罗蜜为空行乎不？须菩提有离般若波罗蜜行得不？须菩提空行不？须菩提离空行不？须菩提败色行不？须菩提败痛痒思想生死识行不？须菩提离色颇所有行不？须菩提离痛痒思想生死识颇所有行不？”
　　须菩提言：“云何，天中天，行般若波罗蜜？”
　　佛言：“云何，须菩提！见是法不？何所法行般若波罗蜜？”
　　须菩提言：“不见也，天中天！”
　　佛言：“云何，须菩提！遍见不？见般若波罗蜜何所菩萨摩诃萨行？”
　　须菩提言：“不见也，天中天！”
　　佛言：“设使，须菩提！遍见不？是菩萨摩诃萨行般若波罗蜜。”
　　须菩提言：“不见也，天中天！”
　　佛言：“设使，须菩提！不遍见，法有所生处不？”
　　须菩提言：“不见也，天中天！”
　　佛语须菩提：“是菩萨摩诃萨逮无所从生法乐，如是乐悉具足，无所从生受决阿耨多罗三耶三菩，是怛萨阿竭、阿罗诃、三耶三佛所至处，无所复畏，悉作是护，菩萨摩诃萨作是求、作是行、作是力，为逮佛慧、极大慧、自在慧、萨芸若慧、怛萨阿竭慧。设见不得佛，佛语为有异。”
　　须菩提白佛言：“设使诸法无所从生，受决阿耨多罗三耶三菩。”
　　佛语须菩提：“不也。”
　　须菩提白佛言：“云何菩萨摩诃萨得阿耨多罗三耶三菩？”
　　佛语须菩提：“见不所当受决阿耨多罗三耶三菩。”
　　须菩提言：“我不见法当作阿耨多罗三耶三菩。”
　　佛言：“如是，须菩提！如是诸法，无无从中得。菩萨不作是念：‘持是法当受决不受决。’”

　　　　道行般若经卷第七



　　　　道行般若经卷第八

　　　　后汉月支国三藏支娄迦谶译

　　　　摩诃般若波罗蜜释提桓因品第二十

　　释提桓因于众中白佛言：“甚深般若波罗蜜，难了难知。是人民功德不小，闻是深般若波罗蜜，书者、持者、学者。”
　　佛语释提桓因：“云何，拘翼！阎浮利人民，是都卢皆持十戒悉具足，其功德宁多不？持是功德，百倍千倍万倍亿万倍巨亿万倍，不如是善男子、善女人闻是般若波罗蜜书持学者。”
　　时坐中有一异比丘语释提桓因：“出拘翼上去已，是善男子善女人功德乎？”
　　释提桓因报是比丘言：“持心一反念，出我上去已，何况闻般若波罗蜜书持学者。闻般若波罗蜜，以随是法，随是法教作是立，都卢出诸天、阿须伦、世间人民上，都卢于诸天、阿须伦、世间人民中极尊。菩萨摩诃萨行般若波罗蜜，不独过诸天、阿须伦、世间人民上也，乃至须陀洹、斯陀含、阿那含、阿罗汉、辟支佛，都复过是上。菩萨摩诃萨行般若波罗蜜，不独过阿罗汉、辟支佛上也，亦复至菩萨行檀波罗蜜，设无般若波罗蜜，无沤和拘舍罗，亦复过是上。不独过檀波罗蜜，亦复乃至尸波罗蜜、羼提波罗蜜、惟逮波罗蜜、禅波罗蜜，菩萨摩诃萨失般若波罗蜜，失沤和拘舍罗，亦复过是上去。菩萨摩诃萨行般若波罗蜜，正使菩萨摩诃萨狎习般若波罗蜜中行，都卢合会诸天、诸阿须伦、诸世间人民，终不得胜是菩萨摩诃萨。行般若波罗蜜菩萨摩诃萨，如中所狎习般若波罗蜜，作是坚持，是菩萨摩诃萨疾近萨芸若，是菩萨摩诃萨离怛萨阿竭名不远，是菩萨摩诃萨如是护，离佛坐不远，是菩萨摩诃萨所有懈怠不复生，是菩萨摩诃萨作是学为学佛，不学阿罗汉法，不学辟支佛法。当作是学菩萨摩诃萨，四天王当作问讯言疾学是，四部弟子当作所度，当于佛座上坐，作阿耨多罗三耶三菩。作是学菩萨摩诃萨，四天王常自往问讯，何况余天子，怛萨阿竭、阿罗呵、三耶三佛当念菩萨摩诃萨行般若波罗蜜，当作是行菩萨摩诃萨般若波罗蜜。或时世间所有勤苦之疾，是身了无有怨，是为菩萨摩诃萨般若波罗蜜。”
　　阿难作是念：“是释提桓因自持智说耶？持佛威神说乎？”
　　释提桓因知阿难心所念，语阿难言：“持佛威神，我所说乎？”
　　佛言：“如是，阿难！持佛威神，释提桓因所说乎？正是中，阿难！或时菩萨摩诃萨深念般若波罗蜜，行般若波罗蜜，行学般若波罗蜜。当是时，三千大千国土中弊魔，一切心中皆愁毒，欲共坏乱是菩萨摩诃萨，自共议言：‘当何以使是菩萨便中道取证阿罗汉、辟支佛道，莫使成作佛？’”

　　　　摩诃般若波罗蜜道行经贡高品第二十一

　　佛语阿难：“菩萨随时欲学般若波罗蜜，随法欲行般若波罗蜜，是时一佛界中魔，各各惊自念言：‘欲使菩萨中道得阿罗汉果，莫疾使得阿耨多罗三耶三菩，疾使得佛。’
　　“复次，阿难！弊魔愁毒为忧，见菩萨习行于般若波罗蜜。
　　“复次，阿难！是时诸弊魔四面放火风，恐怖是菩萨，若令畏惧，衣毛当起，使心一反，乱念转复。”
　　佛语阿难：“魔不遍行乱菩萨，若有行乱者，有不行乱者。”
　　阿难白佛言：“何等菩萨为魔所乱？”
　　佛语阿难：“若有菩萨闻深般若波罗蜜不乐者，弊魔便行往坏。
　　“复次，阿难！若有菩萨闻深般若波罗蜜心狐疑者，自念：‘若有无有耶？’如是，阿难！菩萨为弊魔所得便。
　　“复次，阿难！若有菩萨远离于善师，是菩萨所闻般若波罗蜜深事不欲闻也，亦不了也，亦不知也，何因守般若波罗蜜？用是故，阿难！是菩萨弊魔所得便者。
　　“复次，阿难！若有菩萨与恶师从事，用是故，弊魔得菩萨便。是菩萨言：‘正是我所喜师也，当成我所愿，余多有菩萨非我善厚也。’用是故，弊魔便复得菩萨。
　　“复次，阿难！闻是深般若波罗蜜时，教余菩萨：‘用是为学，用是为写，我尚不了其事，汝能了耶？’若有时菩萨与异菩萨转相轻易言：‘我所行是也，汝所行非也。’尔时诸弊魔欢欣踊跃，是时弊魔便作异被服像来，叹菩萨言：‘汝于某国生某种姓家。’是菩萨闻是语，便轻易余成就不贡高菩萨。是贡高菩萨功德薄少，无阿惟越致相也。是菩萨于阿惟越致中功德少，自贡高，轻余菩萨言：‘卿不及我所行。’用是故，弊魔大欢欣言：‘今泥犁、禽兽、薜荔堕者不少。’弊魔当复增其念，所语所说，多有信用者，闻之者无不随其言者，作是学者嗔恚益增，心所作为颠倒。用是故，身口心所作为轻反。用是故，其人在泥犁、禽兽、薜荔中罪益增。用是故，弊魔大欢欣踊跃无有极。若求菩萨道家，与求罗汉道人共诤，尔时弊魔自念：‘菩萨离萨芸若远，离远亦不大远。’菩萨又与菩萨共诤，尔时弊魔念言：‘两离佛远。’”
　　佛语阿难：“未得阿惟越致菩萨，与阿惟越致菩萨共诤，骂詈阿惟越致菩萨。是菩萨骂，以随心所念，转怀怨恨，心一转念，听却一劫。菩萨虽有是恶念，不舍萨芸若，却无数劫极，甫当更复从发意起。”
　　阿难白佛言：“心所念恶宁可得中悔不？当乃却就尔所劫乎？”
　　佛语阿难：“于我法中，广大极可得悔。”
　　佛语阿难：“若有菩萨念恶有恨，自欢欣，复语他人，是人不可复使悔也。若有菩萨若骂詈嗔恨，自念：‘咄！我所作无拔。’后终不敢复作是。复自考责：‘人道难得，用是故，悉当忍于人？何况乃当与人共诤言乎？我当为十方人作桥，令悉蹈我上度去。我有是意，宁当复与人共诤耶？住立当如聋羊，诸恶悉当忍，诸恶心不当犯。我作佛时悉当安十方人得般泥洹，我不复与人共诤，嗔恚于人，为用罗汉道故。’”
　　阿难白佛言：“菩萨、菩萨自相与共止，法当云何？”
　　佛语阿难：“菩萨、菩萨转相视，当如视佛，心念言：‘共一师、共一船、共一道，是所学，我亦当学。’如是若有余菩萨欲喜学罗汉、辟支佛道，若与从事，设有是人者，我不与从事；其有世世欲求佛道者，当与相随如是学，为共一法学。”

　　　　摩诃般若波罗蜜道行经学品第二十二

　　须菩提白佛言：“菩萨学无常为学萨芸若？学无所生为学萨芸若？学去离淫为学萨芸若？学灭为学萨芸若？”
　　佛语须菩提：“汝所问：‘学无常为学萨芸若？’者，于须菩提意云何，是怛萨阿竭本无，随因缘得怛萨阿竭，本无字宁有尽时不？”
　　须菩提白佛言：“不，佛言不。”
　　佛语须菩提：“为学萨芸若，如是学为学般若波罗蜜，如是学为学怛萨阿竭陀，为学力，为学无所畏，为学诸佛法。菩萨学如是者，悉行诸学法。菩萨摩诃萨作是学，魔及魔官属不能中道坏；菩萨如是学，为疾得阿惟越致；菩萨如是学者，为疾近佛树下坐；菩萨如是学，为悉学佛道；菩萨如是学，为习法也；菩萨如是学，为极大慈哀。如是为学等心。菩萨学如是，三合十二法轮为转；菩萨学如是，为学度灭十方天下人；菩萨学如是，为学甘露法门。”
　　佛语须菩提：“不懈怠人乃能学是，作是学为学十方天下人道。菩萨学如是者，不入泥犁、禽兽、薜荔中；菩萨学如是，终不生边地；如是学，不复生愚痴贫穷中；如是学，不复盲聋喑痾欧；如是学，为不毁十戒；如是学，为不随解除卜问；如是学，远离不持戒人。菩萨如是学，不愿生尼惟先天上。何以故？菩萨有沤和拘舍罗故，般若波罗蜜何等沤和拘舍罗？从般若波罗蜜中出沤和拘舍罗，持沤和拘舍罗，灭神入禅，不随禅法。菩萨学如是，为得净力，为得无所畏力，为得佛法净力。”
　　须菩提白佛言：“佛所有诸法本皆净，何等为菩萨得法净？”
　　佛语须菩提：“菩萨学如是，为学无所得净法诸法净。如是，须菩提！菩萨行般若波罗蜜时不悔不厌，是为行般若波罗蜜。未得道者愚痴，不晓是法，不见是事，菩萨用人故常精进，人见我亦当效我精进，用是故，菩萨得力、精进、无所畏。菩萨作是学，悉知十方天下人心意所念，无能过者。譬如地出金银。少所处出耳。如是，须菩提！少所人随般若波罗蜜法教学。譬若，须菩提！少所人索遮迦越罗处，索小国王多。如是，须菩提！少所人随般若波罗蜜法教学，从是中多索阿罗汉、辟支佛者；有初发意菩萨，少有随般若波罗蜜教者；既有学般若波罗蜜，少有得阿惟越致者。菩萨当作是念：‘我当力学慕及阿惟越致。’
　　“复次，须菩提！行般若波罗蜜，不持嗔恚意向人，不求他人短，心无悭贪，心不毁诫，心不怀恨，心不懈，心不迷乱，心不愚痴。时菩萨学般若波罗蜜时，诸波罗蜜皆悉属。学般若波罗蜜为照诸波罗蜜，为悉入诸波罗蜜，学般若波罗蜜，为具足余波罗蜜。譬如人言：‘是我所便，外著十二品。’如是，须菩提！菩萨学般若波罗蜜皆悉属。譬如，须菩提！人死时命尽，身诸根悉灭。如是，须菩提！菩萨学般若波罗蜜，为学诸波罗蜜皆悉属。菩萨欲学度诸波罗蜜，当学般若波罗蜜。菩萨欲学般若波罗蜜，为学无极。于须菩提意云何，一佛界中所有人宁多不？”
　　须菩提报佛言：“甚多。”
　　佛言：“若有菩萨供养一佛界中乃尔所人，供养自尽寿命，其福宁多不？”
　　须菩提白佛言：“甚多。”
　　佛语须菩提：“不如菩萨守般若波罗蜜如两指相弹顷。”
　　佛语须菩提：“般若波罗蜜极尊，用是故疾得佛。如是，须菩提！菩萨欲得阿耨多罗三耶三菩，为十方人中独尊，给施十方贫穷孤独者，欲求佛境界者，欲得佛智慧所乐者，欲得如师子独鸣者，欲得佛处者，悉欲得是者，当学般若波罗蜜。菩萨学般若波罗蜜者，为悉学余法。”
　　须菩提白佛言：“菩萨为复学阿罗汉法耶？”
　　佛语须菩提：“虽知阿罗汉法，不乐行、不学阿罗汉所作功德，云何当得也？阿罗汉所行，菩萨悉知，不学、不行、不于中住。菩萨作是学，天上天下无有能过者，悉过阿罗汉、辟支佛上，如是为近萨芸若。菩萨作是学，不离般若波罗蜜远也，为行般若波罗蜜。菩萨作是学，于萨芸若法中不增不减，离阿罗汉、辟支佛道。菩萨若复作是念：‘持是般若波罗蜜，当得萨芸若。’有小想为不行般若波罗蜜，亦不有般若波罗蜜之相。当持得萨芸若，亦无念，亦无见，亦无所想，是为行般若波罗蜜。”

　　　　摩诃般若波罗蜜道行经守行品第二十三

　　是时释提桓因在大会中坐，作是念：“菩萨行，十方天下人无有能过者，何况自到至佛乎？十方人道难得，既得寿为安隐，有一发意行佛道者难得，何况至心行佛道者乎？欲为十方天下人作导首，是人难得。”
　　是时释提桓因化作文陀罗华，取持散佛上，散已作是说：“行菩萨道者乃向佛道乎？所愿悉成，为近为悉护，作是行者为悉成佛，诸经法、萨芸若经法、怛萨阿竭经法，悉具足，阿惟越致经法亦尔。”
　　释提桓因言：“人有至心索佛，于是法中一反念终不远。”
　　释提桓因言：“我欲使人于法中益念不厌生死之苦，一切天上天下为苦，用人故悉当忍勤苦之行。心作是念：‘诸未度者悉当度之，诸未脱者悉当脱之，诸恐怖者悉当安之，诸未般泥洹者悉皆当令般泥洹。’”
　　释提桓因问佛言：“新发意菩萨劝人、助其欢欣，得何等福？随次第上菩萨劝人、助其欢欣，得何等福？乃至阿惟越致上至阿惟颜劝人、助欢欣，得何等福？”
　　佛语释提桓因：“须弥山称之尚可知斤两，从劝助代初发意菩萨欢欣，其福不可量。”
　　佛语释提桓因：“一佛境界尚可称知斤两，阿阇浮菩萨行劝人、助其欢欣，其福无有科限。”
　　佛语释提桓因：“一佛境界中诸海所有水，取一发破为百分从中取一分，以一分之发取海水尽，尚可数知几渧，阿惟越致菩萨行劝人、助其欢欣，其福不可数。”
　　佛语释提桓因：“阿僧祇佛刹所有境界虚空持一斛半斛，一斗半斗，一升半升，尚可量空知几所，阿惟颜菩萨行劝人、助其欢欣，其福不可极。”
　　释提桓因白佛言：“为魔所乱，闻是不助欢欣，魔官属人闻是不助欢欣者，从魔天上来下，闻是不助欢欣者。何以故？若有意索佛者，为坏魔境界也；有发意索佛者，当助其欢欣，是为坏魔境界。心不离佛，不离经，不离比丘僧，如是当助其欢欣。”
　　佛语释提桓因：“如释提桓因所言，助其欢欣者为近佛，用是助欢欣之功德，世世所生处，为人共欲得供养，未尝有闻恶声时，不恐当归三恶道，常生天上，在十方常尊。何以故？如是人助菩萨欢欣者，为悉施护十方人。何以故？初发意菩萨稍增自致至佛，成就作佛已，当度脱十方天下人。”
　　须菩提白佛言：“心譬如幻，何因当得佛？”
　　佛语须菩提：“于须菩提意云何，汝宁见幻不？”
　　须菩提言：“不，化幻亦不见。幻心离化，幻离幻心，虽离是，见异法，当得佛道不？”
　　须菩提白佛言：“不见亦不离，化幻离幻，心亦不见，当得佛，亦无法，亦无见，当说何等法耶、得不得乎？是法本无，远离亦本无，若得若不得，本无所生，亦无有作佛者，设无有法，亦不得作佛。”
　　须菩提白佛言：“设尔般若波罗蜜离本无对，法离本，亦无对，亦无证，亦无守，亦无行，亦无有法当有所得。何以故？离般若波罗蜜本无形故，本无远离，何因当于般若波罗蜜中得佛？佛者离本无所有，何所本无所有当得佛者？”
　　佛语须菩提：“如须菩提所言离，今般若波罗蜜无所有，离本萨芸若无所有。”
　　佛语须菩提：“虽离般若波罗蜜本，本亦无所从生。须菩提！当作是思惟，深入守，是故离本无所有得作佛。”
　　佛语须菩提：“虽知离本般若波罗蜜无所有，是为不守般若波罗蜜，不具足行般若波罗蜜者，不得作佛也。”
　　佛言：“如须菩提所言，不用得般若波罗蜜故得佛也，亦不用离无离得作佛，亦不可离般若波罗蜜得作佛，不得般若波罗蜜者，不得作佛。”
　　须菩提白佛言：“菩萨行般若波罗蜜，甚深难及。”
　　佛语须菩提：“汝所言：‘菩萨行般若波罗蜜，甚深难及。’菩萨所言勤苦行、深奥之法，不在取泥洹。”
　　须菩提白佛言：“如是所说事，菩萨不为勤苦行。何以故？亦无有作证者，亦无般若波罗蜜中得证者，亦无有经法得作证者。菩萨闻是，不恐不怠不难，是为行般若波罗蜜。虽作是行，亦不见行，是为行般若波罗蜜。虽近作佛亦不见，是为行般若波罗蜜。远离罗汉、辟支佛，亦不见亦不念，是为行般若波罗蜜。譬如空中无念若有近若有远。何以故？空本无有形故。行般若波罗蜜，无有离佛远、离佛近。何以故？般若波罗蜜无有形故。譬如幻师作化人，化人不作是念：‘师离我近，观人离我远。’何以故？化人无有形故。般若波罗蜜亦如是，不作是念：‘罗汉、辟支佛道离我远，佛道离我近也。’何以故？般若波罗蜜无有形故。譬如影现于水中，不作是念：‘何因影现于水中？’若所有近者不念言近，若远者亦不念言远。何以故？影无有形故。般若波罗蜜如是，亦无是念：‘罗汉、辟支佛道为远耶？佛道为近乎？’何以故？般若波罗蜜无有形故。般若波罗蜜，敌无所爱，敌无所憎，怛萨阿竭所有、无所著、无所生，般若波罗蜜亦如是，亦无所生、亦无所著。譬如怛萨阿竭化作人，不作是念：‘罗汉、辟支佛道离我远。’亦不言：‘佛道离我近。’何以故？化人无有形故。般若波罗蜜亦不作是念：‘罗汉、辟支佛道离我远。’亦不念：‘佛道离我近。’何以故？般若波罗蜜无有形故。譬如工匠黠师克作机关木人，若作杂畜木人，不能自起居因对而摇，木人不作是念言：‘我当动摇屈伸低仰，令观者欢欣。’何以故？木人本无念故。般若波罗蜜亦如是，随人所行悉各自得之，虽尔，般若波罗蜜亦无形亦无念。譬如造作海中大船，所以者何？作欲度贾客。船亦不作是念言：‘我当度人。’何以故？船本无念故。般若波罗蜜亦如是，随人所行悉各自得之，般若波罗蜜亦无形、亦无念，亦如是。譬如旷野之地，万物百谷草木皆生其中，地亦不作是念言：‘我当生也、不生也。’般若波罗蜜生诸经法，亦不念言：‘从中生与不生。’何以故？般若波罗蜜本无形故。譬如摩尼珠悉出其宝，般若波罗蜜悉出其经法分别教授，虽尔，般若波罗蜜亦无念。譬如日照于四天下，其明亦不念言：‘我当悉照。’般若波罗蜜悉照诸经法，虽尔，般若波罗蜜亦无念。譬如水无所不至，水亦不作是念言：‘我当有所至。’般若波罗蜜悉至诸经法，虽尔，般若波罗蜜亦无念。譬如风无所不至，风亦不作是念言：‘我当有所至。’般若波罗蜜成就诸经法亦如是，虽尔，般若波罗蜜亦无念。譬如须弥山巅以忉利天为庄饰，须弥山亦不作是念言：‘我当上治忉利天庄严。’般若波罗蜜成就萨芸若，虽尔，般若波罗蜜亦无念。譬如大海悉出诸珍琦宝物，海水不作是念言：‘我当从中出珍宝。’般若波罗蜜悉出生诸经法亦如是，虽尔，般若波罗蜜亦无念。譬如佛出生诸功德，悉覆辈，等心加于十方人，般若波罗蜜成就于诸经法亦如是。”

　　　　摩诃般若波罗蜜道行经强弱品第十四

　　舍利弗问须菩提言：“菩萨摩诃萨行般若波罗蜜，为高行耶？”
　　须菩提报言：“我从佛所闻事，菩萨摩诃萨行般若波罗蜜，为无高行也。”
　　若干百千爱欲诸天，作是念：“当为十方人发意为菩萨道者作礼。何以故？行般若波罗蜜不中般泥洹故。如是菩萨为勤苦行，不于是法中堕落取证。”
　　须菩提语诸天言：“虽不中道堕落取证，是不为勤苦。勤为十方不可计阿僧祇人被法铠，度令得泥洹，是乃为勤苦之难。是人本无，本无索不可得也。如是菩萨作是念：‘为欲度人，度十方人为欲度空。’何以故？空亦无有远，亦无有近，亦无所有，用是以菩萨勤苦行，索人本无有，欲度人为度虚空，被德铠，用人故被德铠，欲过度人，是故菩萨为被德铠。如佛所说，人无有本。晓知人本无所有，是为度人。菩萨闻是不恐不怖，是为行般若波罗蜜。离人本无本无，离色本无色，离痛痒思想生死识本无识，离诸经法本无诸经法。菩萨闻是不恐不懈，是为行般若波罗蜜。”
　　佛语须菩提：“何因菩萨不恐不懈？”
　　须菩提白佛言：“本无故不恐，本净故不懈。何以故？索懈怠本本无有所因，懈亦复无有。菩萨闻说是不懈，不恐不怖，是则为行般若波罗蜜。菩萨行是时，诸天皆为作礼，诸梵天皆为作礼。”
　　佛语须菩提：“不但诸天、诸梵天为菩萨作礼，上至阿会亘彼立、阿波摩那、阿会波罗，及上至阿迦腻吒诸天，皆为行般若波罗蜜菩萨作礼，十方不可复计阿僧祇现在诸佛，悉念行般若波罗蜜菩萨，悉共拥护，知是行般若波罗蜜菩萨阿惟越致。恒边沙佛刹其中所有人，悉使为魔，一魔者化如恒边沙人，悉使为官属，设使尔所魔，各各乃尔所官属，欲共害行般若波罗蜜菩萨，不能中道坏，不能中道得便。菩萨有二事法行般若波罗蜜，魔不能中道使得便。何谓二事？一者、诸经法视皆空，二者、不舍十方人悉护。是为二事。菩萨有二事诸魔不能动。何谓二事？一者、不失本愿，二者、十方诸佛悉护视。是为二事。菩萨行般若波罗蜜时，诸天往至菩萨所，问讯深经之事，诸天赞叹善之：‘今作佛不久。’当随是法教立，既随是法教立者，诸有困苦者皆得护，诸未得归者为得自归，为人故作法舍，无目者使得黠目。随是般若波罗蜜法教立者，十方不可复计阿僧祇现在诸佛，悉共拥护行般若波罗蜜者，诸佛各各于其刹四部弟子中，说是菩萨功德，各各赞叹善之。”
　　佛语须菩提：“譬若我今赞叹说罗麟那杖那佛。”
　　佛复言：“今我刹界中菩萨行般若波罗蜜，十方诸佛今亦赞叹说行般若波罗蜜菩萨，亦复如是。”
　　须菩提白佛言：“诸佛悉赞叹诸菩萨如是耶？”
　　佛言：“不赐赞叹。”
　　佛语须菩提：“有行菩萨道未得阿惟越致者，诸佛亦复赞叹。”
　　须菩提复问佛：“何等为行菩萨道为佛所赞叹？”
　　佛语须菩提：“有菩萨随阿閦佛前世为菩萨时所行，及罗麟那杖那佛前世为菩萨时所行，有菩萨随是教，用是故，十方诸佛赞是菩萨。
　　“复次，须菩提！菩萨摩诃萨行般若波罗蜜诸经法，信本无所从生，是菩萨尚未得无所从生法乐，于中立信，诸法本空，是菩萨尚未得阿惟越致，信诸经法本无如泥洹，是菩萨尚未得入阿惟越致地，随是法教立，疾得阿惟越致。有应是法行者，是故十方诸佛共赞叹是菩萨。菩萨为度阿罗汉道地、辟支佛道地，向佛道地。若有菩萨应般若波罗蜜行者，为诸佛所赞叹，知是菩萨不久在阿惟越致道地立。
　　“复次，须菩提！菩萨闻深般若波罗蜜，信不狐疑。菩萨作是念：‘如佛所说谛无异。’是菩萨却后当复于阿閦佛所闻是般若波罗蜜，及余菩萨所闻亦复尔。作是信般若波罗蜜者，以为在阿惟越致地立。若有闻般若波罗蜜信者，其德甚大不小，何况菩萨随般若波罗蜜法教立者，随是法教立者，为疾入萨芸若。”
　　须菩提白佛言：“设离本本无法不得，何所法有作佛者？何所法说有说经者？”
　　佛言：“如须菩提所言：‘设离本本无法不得，何所法有作佛者？亦无有法说经者？’是本无无本，何所有于本无中立无者，有本无有当得佛者，亦无有本法有作佛者。本无无有，说经者亦不可得。”
　　释提桓因白佛言：“般若波罗蜜甚深，菩萨勤苦行乃自致成佛。何以故？无有字法无所得在本无中立者，亦无有法当作佛者，亦无有说经者。菩萨闻是，不恐不怖不疑不厌。”
　　须菩提语释提桓因言：“如释提桓因所言，菩萨勤苦闻深般若波罗蜜，信不狐疑不厌。”
　　须菩提报释提桓因言：“拘翼！诸经法皆空，何所有狐疑厌者？”
　　释提桓因语须菩提言：“如须菩提所说，一切为说空事，为悉无所著。譬如射虚空了无所著，须菩提所说经亦如是了无所著。”
　　释提桓因白佛言：“如我所说，为随佛法教耶？为有增减乎？”
　　佛语释提桓因：“拘翼！如佛所说，法教等无异，如须菩提所说但说空事。须菩提亦不见般若波罗蜜者，亦不见行般若波罗蜜者，亦不见得佛者；亦不见萨芸若，亦不见得萨芸若者；亦不见怛萨阿竭，亦无有得怛萨阿竭者；亦不见无所从生，亦不见无所从生证得之者；亦不见十种力，亦无有索十种力者；亦不见四无所畏，亦不见索四无所畏者。经法本净，亦无所得。须菩提随无所得教立，如是须菩提随无所得教立者，是菩萨为行般若波罗蜜百倍千倍万倍。须菩提！菩萨行般若波罗蜜者，舍置佛道地，众罗汉、辟支佛道地，不及是菩萨道地，欲为十方天下人持尊，当随佛法教立如是。”
　　是时忉利天上数千万天，持化作文陀罗华散佛上，散已作是说诸天言：“我曹亦当随法教立。”
　　时坐中百六十比丘，起整衣服为佛作礼，作礼已，各各手中有化文陀罗华，持是华散佛上，散已作是说：“我曹亦当随法教立。”
　　是时佛笑，口中出若干色，其明至十方佛刹悉为明，其明还绕佛三匝从顶上入。阿难从坐起，整衣服，为佛作礼长跪问佛：“佛不妄笑，既笑当有意。”
　　佛告阿难：“是百六十比丘及诸天，当于是波罗劫中作佛，皆同一字，字沤辰那拘尼摩。作佛时，比丘僧数各各等，寿命亦各各等，其寿各十万岁，随次稍稍作佛，作佛时各各尽世，雨五色华。”

　　　　道行般若经卷第八



　　　　道行般若经卷第九

　　　　后汉月支国三藏支娄迦谶译

　　　　摩诃般若波罗蜜累教品第二十五

　　佛语阿难：“作是立者，无有能过。菩萨作是立为如佛立，作是立无有为作师者，是为萨芸若立。欲作是立者，当随般若波罗蜜教。有应是般若波罗蜜行者，当知是人从人道中来，或从兜术天上来，是人或从人道中闻般若波罗蜜，或从兜术天上闻，或从人道中行，或从兜术陀天上行。何以故？佛般泥洹后，般若波罗蜜若于十方见，若于兜术天上见，有行是般若波罗蜜若书者，诸佛悉视护之。是菩萨复转教人，劝乐合偶，知是菩萨供养若干佛以来，不于罗汉、辟支佛品中作功德，知是菩萨供养若干佛以来，学是般若波罗蜜不恐不怖。若有受般若波罗蜜，若有学，若有持，若有解中事，若有随，知是菩萨如面见佛无异。是菩萨不止亦不诽谤般若波罗蜜，知是菩萨供养若干佛以来。”
　　佛语阿难：“虽有人于佛所作功德，持用求罗汉、辟支佛，会当得佛无异。若有菩萨摩诃萨行般若波罗蜜，常当远离罗汉、辟支佛道。”
　　佛语阿难：“持是般若波罗蜜嘱累汝。阿难！我为汝所说经，舍置般若波罗蜜摩诃沤和拘舍罗及诸摩诃惟曰罗，我每所说余经汝所受，设令悉散悉亡，虽有是，其过少耳。汝所从佛受般若波罗蜜，设散设亡，其过甚大不小。”
　　佛语阿难：“复嘱累汝般若波罗蜜，受学持法，当谛学，悉具足受，悉念持书，字令正无缺减，过去、当来、今现在佛经身等无异。阿难！当作是念：‘般若波罗蜜莫使缺减。’何以故？今佛现在，有慈心佛恩德，欲报佛恩具足供养者，汝设有慈心于佛者，当受持般若波罗蜜，当恭敬作礼供养，设有是行，汝悉为供养佛报恩，以汝为恭敬过去当来今现在佛已，汝慈孝于佛，恭敬思念于佛，不如恭敬于般若波罗蜜，慎莫亡失一句。”
　　佛语阿难：“嘱累汝般若波罗蜜以为信，若有不欲离于佛、离于经、离于比丘僧，亦不欲离于过去、当来、今现在佛者，不当远离般若波罗蜜，是佛所教。”
　　佛语阿难：“若有受般若波罗蜜持护，是为持过去、当来、今现在佛教法。何以故？过去、当来、今现在佛，皆从般若波罗蜜出生。菩萨欲得佛道者，当学六波罗蜜。何以故？六波罗蜜是诸菩萨摩诃萨母。”
　　佛语阿难：“嘱累汝六波罗蜜，六波罗蜜者，佛不可尽经法之藏，过去、当来、今现在佛，皆从六波罗蜜出生。”
　　佛语阿难：“汝日日教人，尽一佛境界中人，汝悉教令得阿罗汉道。虽有是教，尚未报佛恩，不如具足为菩萨说般若波罗蜜。汝所教人悉使得阿罗汉，此所作功德，持戒、精进、守道，虽教乃尔所人，其福宁多不？”
　　阿难报佛言：“甚多，天中天！”
　　佛语阿难：“不如持般若波罗蜜具足为菩萨说，虽不能多，一日可，虽不能一日，食时可，虽不能食时，为说须臾间可，其福胜度尔所阿罗汉。菩萨摩诃萨自于般若波罗蜜，念思惟其中事，菩萨虽思惟其中事，得其功德，出众阿罗汉、辟支佛上去。虽思惟其中事，会当得阿惟越致。设不中道还，说般若波罗蜜时，四部弟子，及诸天、阿须伦及鬼神，一佛境界中，持释迦文佛威神，一切悉见阿閦佛，及见诸比丘不可计皆阿罗汉，诸菩萨亦无央数，以后不复见。”
　　佛语阿难：“譬如见国中人，不复见阿閦佛及诸菩萨、阿罗汉诸经法，索眼不见亦如是。法不见法，法不念法。何以故？诸经法无念不见，亦无所益。”
　　佛语阿难：“诸经法皆空，无所持，亦不可念。譬如幻师化作人，诸经法亦如是，无念亦无痛。何以故？无形故。菩萨作是行，为行般若波罗蜜，作是学，为学般若波罗蜜，悉欲得六波罗蜜者，当学般若波罗蜜。作是学，在诸学中最尊无有及者，百倍千倍万倍，是为安十方天下。作是学者，困厄苦者悉护视，是为随佛法学，是为随佛教。有应学是者，持手举一佛境界，移著还他方刹土，以其处人无有觉知者。”佛语阿难：“佛从是般若波罗蜜中学成，过去、当来、今现在佛，无所挂碍诸智慧法，悉从般若波罗蜜具足成。欲得般若波罗蜜限者，为欲得虚空限。何以故？般若波罗蜜不可尽，十方之事可计，般若波罗蜜事不可计。”
　　佛告阿难：“般若波罗蜜事不可计不可尽，般若波罗蜜本净。何以故？过去不可复计佛悉从其中成就得佛，般若波罗蜜亦不增亦不减；甫当来不可复计佛悉从般若波罗蜜成就得佛，般若波罗蜜亦不增亦不减；十方今现在不可复计佛悉从般若波罗蜜成就得佛，般若波罗蜜亦不增亦不减。是故般若波罗蜜不可尽，虚空亦不可尽。”

　　　　摩诃般若波罗蜜道行经不可尽品第二十六

　　是时须菩提作是念：“佛所说般若波罗蜜事甚深，是须菩提当作是问。”
　　须菩提白佛言：“般若波罗蜜不可尽，譬如虚空亦不可尽。菩萨当何因思惟般若波罗蜜？”
　　佛语须菩提：“色不可尽，当作是思惟般若波罗蜜，痛痒思想生死识不可尽，当作是思惟般若波罗蜜，十二因缘不可尽，当作是思惟般若波罗蜜。”
　　佛语须菩提：“菩萨当作是思惟般若波罗蜜，菩萨当作是思惟十二因缘，适得其中。菩萨初坐树下时，不共法思惟十二因缘，是时萨芸若智慧悉具足。”
　　佛语须菩提：“若有菩萨行般若波罗蜜时，思惟十二因缘不可尽，作是思惟者，出过罗汉、辟支佛道去，正住佛道。菩萨不作是思惟行般若波罗蜜，及思惟十二因缘不可尽，设不作是思惟者，便中道得罗汉、辟支佛。菩萨不中道还者，用思惟般若波罗蜜，思惟行摩诃沤和拘舍罗故。”
　　佛语须菩提：“菩萨行般若波罗蜜时，思惟视十二因缘不可尽，作是视十二因缘，所视法生者灭者皆有因缘，法亦无有作者。作是思惟十二因缘行般若波罗蜜时，不见色，不见痛痒思想生死识，不见佛境界，无有所因法见佛境界，是为菩萨行般若波罗蜜。若有菩萨行般若波罗蜜，当尔时魔大愁毒，譬如父母新死啼哭愁毒忧思。菩萨行般若波罗蜜时，魔愁毒如是。”
　　须菩提白佛言：“一魔愁毒耶？余魔复愁毒乎？”
　　佛语须菩提：“一佛境界所有魔，各各于其所止处不安。菩萨随般若波罗蜜教时，菩萨应行如是者，诸天、阿须伦、龙、鬼神、人若非人，不能害菩萨。若有菩萨欲得佛道者，当行般若波罗蜜。菩萨行般若波罗蜜，为行檀波罗蜜具足，行尸波罗蜜亦尔，行羼提波罗蜜亦尔，行惟逮波罗蜜亦尔，行禅波罗蜜亦尔。菩萨摩诃萨行般若波罗蜜，具足行沤和拘舍罗波罗蜜。菩萨摩诃萨行般若波罗蜜，若有魔事起，即觉使不至。菩萨悉欲得诸沤和拘舍罗波罗蜜者，当行般若波罗蜜，当守般若波罗蜜。若有菩萨行般若波罗蜜，守般若波罗蜜，尔时菩萨思惟十方不可计阿僧祇现在诸佛，诸佛本行菩萨道时，悉从般若波罗蜜出生。菩萨作是念：‘如诸佛悉得诸经法，我悉当得。’如是菩萨行般若波罗蜜时，作是思惟念，如两指相弹顷，若有菩萨布施具足如恒边沙劫，不如是菩萨行般若波罗蜜如弹两指顷。菩萨如是行者，为住阿惟越致地，是菩萨为诸佛所念，菩萨终不还余道，会当得佛，终不归三恶道，是菩萨未曾离诸佛时。行般若波罗蜜菩萨，如两指相弹顷间，功德如是。何况一日守般若波罗蜜者，行当如是揵陀诃尽菩萨。揵陀诃尽菩萨，在阿閦佛刹最尊第一。”

　　　　摩诃般若波罗蜜道行经随品第二十七

　　须菩提白佛言：“菩萨何因随般若波罗蜜教？”
　　佛语须菩提：“诸经法无有能坏者，菩萨随般若波罗蜜教，当如是。虚空不可尽，菩萨随般若波罗蜜教，当如是。五阴本无形，菩萨随般若波罗蜜教，当如是。四大本无形，菩萨随般若波罗蜜教，当如是。沙罗伊檀六事大虚空无形，菩萨随般若波罗蜜教，当如是。发心行佛道无有与等者，菩萨随般若波罗蜜教，当如是。发心行愿甚广大，菩萨等心于十方人无有极，佛有四事不护，各各异端无有极，菩萨随道般若波罗蜜教，当如是。菩萨为诸天、阿须伦、龙、鬼神、甄陀罗、摩睺勒、人及非人，作不可计之覆护，菩萨随般若波罗蜜教，当如是。十方天下人呼为是我所非我所悉断之，菩萨随般若波罗蜜教，当如是。虚空之中音响无形，菩萨随般若波罗蜜教，当如是。譬如大海水不可斗量，菩萨随般若波罗蜜教，当如是。譬如须弥山巅珍宝各各别异，菩萨随般若波罗蜜教，当如是。释梵各自有教，菩萨随般若波罗蜜教，当如是。譬如月盛满姝好，菩萨随般若波罗蜜教，当如是。譬如日明所照悉至，菩萨随般若波罗蜜教，当如是。诸经法但有字耳，无有处所，菩萨随般若波罗蜜教，当如是。般若波罗蜜本无形但有字耳，菩萨随般若波罗蜜教，当如是。般若波罗蜜本无所从生，菩萨随般若波罗蜜教，当如是。般若波罗蜜等无有异，菩萨随般若波罗蜜教，当如是。幻化及野马但有名无形，菩萨随般若波罗蜜教，当如是。地水火风是四事无有极，菩萨随般若波罗蜜教，当如是。佛身相本无色，菩萨随般若波罗蜜教，当如是。诸佛境界各各虚空，菩萨随般若波罗蜜教，当如是。佛诸经本无说无教，菩萨随般若波罗蜜教，当如是。譬如众鸟飞行空中而无足迹，菩萨随般若波罗蜜教，当如是。生死根，波罗蜜力，诸觉禅弃脱三昧定，入禅具足，悉脱爱欲，临作佛时乃得行是，菩萨随般若波罗蜜教，当如是。诸经法无有极不可尽，菩萨随般若波罗蜜教，当如是。诸经法无所从生，无所因出，菩萨随般若波罗蜜教，当如是。临作佛时诸经法悉具足成，菩萨随般若波罗蜜教，当如是。泥洹虚空无所有，菩萨随般若波罗蜜教，当如是。诸经法本无净适无所因，菩萨随般若波罗蜜教，当如是。佛所作为变化无有极，菩萨随般若波罗蜜教，当如是。一切无有索菩萨过者，亦无有得佛过者，脱无央数人，菩萨随般若波罗蜜教，当如是。诸佛说经法行道如是，菩萨随般若波罗蜜教，当如是。佛所教化等无有异，菩萨随般若波罗蜜教，当如是。”
　　佛语须菩提：“若有菩萨行般若波罗蜜时，当作是随、当作是念、当作是入、当作是视，去离谀谄、去离贡高、去离强梁、去离非法、去离自用、去离财富、去离侥幸、去离世事，弃身不惜寿命，适无所慕，但念佛所行事安隐。菩萨行能如是者，得佛不久，悉得萨芸若功德不久。如是辈菩萨，不当字菩萨，当字为佛。何以故？今得佛不久故。若有菩萨随般若波罗蜜教，甫当来世为得佛字。佛在者亦当随般若波罗蜜教，佛般泥洹后亦当随般若波罗蜜教，当如是。”

　　　　摩诃般若波罗蜜道行经萨陀波伦菩品第二十八

　　佛语须菩提：“疾欲得佛者，索般若波罗蜜，当如萨陀波伦菩萨。于今在上方，过六百三十亿佛国，佛名揵陀罗耶，其国名尼遮揵陀波勿，萨陀波伦菩萨于彼间止。”
　　须菩提白佛言：“萨陀波伦菩萨本何因缘索般若波罗蜜？”
　　佛语须菩提：“乃往久远世有菩萨，名萨陀波伦，为前世施行功德所追逮，本愿所成，世世作功德所致，前世以供养数千万亿佛。时菩萨卧出，天人于梦中语言：‘汝当求索大法。’觉起即行，求索了不得，其意惆怅不乐；欲得见佛，欲得闻经，索之了不能得，亦无有菩萨所行法则。用是故，甚大愁忧啼哭而行。譬如人有过于大王所，其财产悉没入县官，父母及身皆闭在牢狱，其人啼哭愁忧不可言。萨陀波伦菩萨愁忧啼哭如是。时忉利天人来下在虚空中，观见菩萨日日啼哭，天人见菩萨至心啼哭，天人即于菩萨父母兄弟亲属交友中，字菩萨为萨陀波伦。
　　“是时世有佛，名昙无竭阿祝竭罗佛，般泥洹以来甚久，亦不闻经，亦不见比丘僧。时萨陀波伦菩萨于梦中，忉利天人语言：‘前世有佛，名昙无竭阿祝竭罗。’
　　“是时菩萨于梦中闻佛名即觉，觉已即大欢喜踊跃，即弃捐家，入深山中无人之处，弃身无所贪慕而大啼哭，自念言：‘我恶所致，不见佛、不闻经、不得菩萨所行法。’
　　“是时萨陀波伦菩萨啼哭，时便闻虚空中有声言：‘善男子！可止，莫复啼哭。有大法名般若波罗蜜，若有行者，若有守者，得佛疾。汝当求索是大法，汝闻是法若行若守，佛所有功德汝悉当得之；得佛三十二相八十种好，汝悉当得之；汝悉当持经法教十方天下人。’
　　“萨陀波伦菩萨问虚空中声：‘当何因缘得般若波罗蜜？当到何方求索？当何等方便得之？’
　　“虚空中声报菩萨言：‘从是东行莫得休息，汝行时莫念左、莫念右，莫念前、莫念后，莫念上、莫念下，莫念行，行时莫念恐怖、莫念喜，莫念食、莫念饮，莫念坐、莫念行道、莫念中止，莫念淫、莫念怒、莫念痴，莫念守、莫念有所得，莫念内、莫念外，莫念色、莫念痛痒思想生死识，莫念眼、莫念耳、莫念鼻、莫念口、莫念身、莫念心意，莫念地水火风、莫念空，莫念人、莫念我、莫念命，莫念有空、莫念无空，莫念行菩萨道，莫念有经、莫念无经，莫念生天上、莫念生世间，莫念菩萨善、莫念菩萨恶，一切所向念悉断遍无所著。从是东行悉断念已，作是行不缺者，令得闻般若波罗蜜不久。过去诸佛行菩萨道时，索般若波罗蜜如是，得般若波罗蜜，随其教者得佛疾，作是精进行者，当疾得佛。’
　　“萨陀波伦菩萨闻虚空中教声，大欢欣，当随天人之教。虚空中声复报言：‘莫失是教。’作是语已，便不复闻声。
　　“是时萨陀波伦菩萨闻是教法，倍踊跃欢欣，随是教即东行，心适无所著。行中道，作是念：‘去是几所乃当得般若波罗蜜？’作是念已住复大啼哭。
　　“萨陀波伦菩萨作是啼哭时，上方虚空中化作佛，在空中立言：‘善哉，善哉！如若所索者甚难，如汝作是精进者，今得般若波罗蜜不久。’
　　“萨陀波伦菩萨叉手仰向视化佛，身有金色，身放十亿光炎，身有三十二相，见已大欢欣，叉手白化佛言：‘愿佛为我说经法，我从佛闻经，闻经已，诸佛所有经法我皆欲悉得之。’
　　“是时化佛语萨陀波伦菩萨：‘受我所教法，悉当念持之。诸经法本无，恐惧本净，无端绪住。诸经法一切无所挂碍，本端无所因住。诸经法本无，所因端绪无所说住。诸经法无所说教，如虚空无形，本无端绪，如泥洹无有异。诸经法如泥洹无有异，无所从生，无形住。诸经法无所从生无形计，如幻无形，如水中见影。诸经法如水中影现，如梦中所见等无有异。诸经法如梦中所见，等无有异，佛声音都卢见如是，当随是经法教。善男子！当作是守念。从是东行索般若波罗蜜，去是间二万里，国名揵陀越，王治处其国丰熟，炽盛富乐，人民众多。其城纵广四百八十里，皆以七宝作城，其城七重，其间皆有七宝琦树，城上皆有七宝，罗縠缇缦以覆城上，其间皆有七宝交露间垂铃，四城门外皆有戏卢，绕城有七重池水，水中有杂种优钵莲花、拘文罗华、不那利华、须揵提华、末愿揵提华，皆在池水中生间。陆地有占匐华，如是众华数千百种。其池中有众杂琦鸟凫雁鸳鸯异类琦鸟，数千百种。池中有七宝之船，其人乘船娱乐戏池中。城中皆行列五色幢幡，复悬五色幢幡，复有罗列杂色华盖，城中街巷各各周遍。譬若忉利天上帝释宫殿，悬幢幡音乐之声，数千百种日日不绝。譬如忉利天上难檀桓戏卢，其中有音乐之声，快乐不绝，其城快乐亦复如是。其城中无有异人，皆是菩萨，中有成就者，中有发意者，皆共居其中，快乐不可言。其中所有服饰，玄黄琦珍不可复计。其国中有菩萨，名昙无竭，在众菩萨中最高尊，有六百八十万夫人采女共相娱乐。揵陀越国中诸菩萨，常共恭敬昙无竭，为于国中央施高座，随次转下施座，中有黄金座、白银座、琉璃座、水精座，座皆有杂色文绣綩綖，座间皆散杂种香华，座上皆施杂宝交露之盖，中外周匝皆烧名香。昙无竭菩萨常于高座上，为诸菩萨说般若波罗蜜，中有听者，中有书者，中有学者，中有讽者，中有守者。汝从是去到揵陀越国昙无竭菩萨所，自当为汝说般若波罗蜜，当为汝作师教汝。何以故？前数千亿世常为汝作师，是汝本发意时师。汝往至师所时，若见若闻，莫得说其短亦莫念其短，汝设见，慎莫疑慎莫怠。何以故？汝未晓沤和拘舍罗，当谛觉魔事。善男子！慎莫随，魔教莫用。师在深宫尊贵教，敬当如敬佛无有异。当用经法故，莫念财利贪意心念，所有者当施与师，当乐好恭敬于师。作是行不缺者，今得闻般若波罗蜜不久。’
　　“尔时，萨陀波伦菩萨从化佛闻是教，即踊跃欢欣，用欢欣踊跃故，即得见十方诸佛三昧。尔时十方诸佛皆赞叹言：‘善哉，善哉！善男子！我曹本为菩萨时，用精进故，得闻般若波罗蜜便成就得萨芸若，亦复当得三十二相、八十种好、十种力、四无所畏、四事不护、十八事不共。我曹尔时亦复得是三昧，尔时诸佛亦复赞叹我曹如是，汝行亦当复如我曹，作是行者菩萨所有功德，汝悉当具足得之。’
　　“萨陀波伦菩萨从三昧觉，作是念：‘诸佛本从何所来？去至何所？’作是思惟已，便复举声大哭，复作是念：‘诸佛教我至昙无竭菩萨所。’萨陀波伦菩萨便从是去。中道得一国，国名魔所乐国，萨陀波伦菩萨便于城外园中止宿，自念：‘佛经实难得，何况乃闻耶？我当供养尽力于师。今我一身加复贫穷，亦无有珍琦好物及华香持用供养于师，如我无所有者，请且自卖身，持用供养于师。’作是念已即入城街里，街里炫言：‘谁欲买我者？’
　　“时魔在城外戏，与五万婇女共游戏，遥见菩萨闻自炫卖声，魔即自念言：‘是萨陀波伦菩萨自卖身，欲供养昙无竭菩萨持用索佛。是人当出我境界，脱人众多。今我且坏乎？令一国中男女，当不见其形、不闻其声。’
　　“是时萨陀波伦菩萨卖身不售，便自宛转卧地啼哭，大呼：‘欲自卖身持用供养于师，了无有买者。’
　　“是时释提桓因遥于天上见萨陀波伦菩萨精进乃尔，自念言：‘我当下试之，知为至诚索佛，不但谀谄。’是时释提桓因来下化作婆罗门，问萨陀波伦言：‘善男子！何其勤苦乃尔乎？用何等故宛转啼哭？’
　　“萨陀波伦菩萨报言：‘不须问。’
　　“道人婆罗门如是问至三：‘所欲敕使愿相语，我欲相佐助。’
　　“萨陀波伦菩萨报言：‘道人欲知者，我自卖身，欲供养于师故。’
　　“婆罗门语萨陀波伦菩萨：‘卿欲供养于师故。’
　　“婆罗门语萨陀波伦菩萨：‘善男子！今我欲大祠，欲得人血，欲得人肉，欲得人髓，欲得人心。卿设能与我者，我益与卿财。’
　　“萨陀波伦菩萨大欢欣报言：‘愿相与。’
　　“萨陀波伦菩萨即取刀自刺两臂，血大出，持与之；复割两髀里肉，持与之；复自破骨，持髓与之。适复欲自刺胸时，楼观上有长者女，遥见之，伤愍哀之。时长者女与诸伎人婇女五百人，相随来至萨陀波伦菩萨所，问言：‘善男子！年尚幼少，端正如是，何以故自割截其身体？’
　　“萨陀波伦菩萨报女言：‘我欲供养于师故，用是故，出血出肉出髓欲卖，持欲供养于师。’
　　“是时长者女问萨陀波伦菩萨言：‘设供养于师者，能得何等福？师名为谁？在何方止？’
　　“萨陀波伦菩萨报女言：‘师在东方，师名昙无竭，当为我说般若波罗蜜。我闻者当行守之，当用疾得佛，我身当得三十二相、八十种好、十种力、四事不护、四事无所畏、十八事不共，当得法轮转，当度脱十方天下人。’
　　“是时长者女语萨陀波伦菩萨：‘如善男子所言，天上天下无有比。汝莫自困苦乃尔，我自与汝金银珍宝琦物。我自与五百婇女相随行，我亦欲自供养昙无竭菩萨，复欲闻经。’
　　“是时婆罗门语萨陀波伦菩萨言：‘善哉，善哉！善男子！如是精进难及。欲知我不？善男子！我是天王释提桓因，故相试耳。欲求索何等愿，我悉与卿。’
　　“萨陀波伦菩萨报天王释言：‘欲哀我者，使我身体平复如故。’菩萨身体即平复如故。释提桓因即自去。
　　“是时长者女语萨陀波伦菩萨言：‘共归至我父母所，索金银珍宝琦物，并报父母去。’萨陀波伦菩萨即随至父母舍。
　　“女归以具为父母说是事，父母即报女言：‘汝所说甚快，难得闻。我亦复欲与汝共行，自惟年老不能自行，汝所欲得便自说。’
　　“女言：‘我欲得金银珍宝琦物。’
　　“父母言：‘女自恣取之。’
　　“女便自取金银杂宝珍琦好物，盛捣栴檀名香及余杂碎诸宝蜜香甚多，以五百乘车载自重，五百侍女自副。是时五百侍女皆行报长者女父母：‘欲侍贵女随菩萨行。’报已即相随俱行。
　　“是时萨陀波伦菩萨与五百女人辈，稍引导而去。遥见犍陀越国有幢幡，譬如忉利天上悬幢幡，遥闻犍陀越国音乐之声，复遥见揵陀越国，城上皆有七宝缇缦七重，其下有七宝交露七重，一重间者皆悬铃，城外周匝绕有七宝树七重，城外皆有戏卢，男子女人游戏娱乐其中——中有乘车伎自乐者，中有步行伎自乐者——香风四散分布四出，无不闻者，譬如天香，用是故名为揵陀越国。
　　“是时萨陀波伦菩萨及五百女人，皆遥见如是。见已，皆大欢欣踊跃，自念言：‘我曹义不可于车上载，当下步入国耳。’
　　“萨陀波伦菩萨及五百女人，共从西城门入。萨陀波伦菩萨入城门里，遥见高台，雕文刻镂金银，涂错五色玄黄，光耀炳然，台四面四角，皆反羽向阳，悬铃旗幡，音乐相和。遥见已，问城中出人：‘是何等台，交露七宝服饰姝好乃尔？’
　　“其人报萨陀波伦菩萨言：‘贤者不知耶？是中有菩萨，名昙无竭，诸人中最高尊，无不供养作礼者。是菩萨用般若波罗蜜故，作是台，其中有七宝之函，以紫磨黄金为素，书般若波罗蜜在其中，匣中有若干百种杂名香。昙无竭菩萨日日供养，持杂华名香，然灯悬幢幡，华盖杂宝，若干百种音乐，持用供养般若波罗蜜。余菩萨供养般若波罗蜜，亦复如是。忉利天人昼夜各各三，持文陀罗华、摩诃文陀罗华，供养般若波罗蜜如是。’
　　“萨陀波伦菩萨及五百女人，闻是大欢欣，踊跃无极，俱往至般若波罗蜜台所，持杂华杂香散般若波罗蜜上，持金缕织成杂衣，中有持衣散上者，中有持衣作织者，中有持衣榻壁者，中有持衣布施者。是时萨陀波伦菩萨及五百女人，供养般若波罗蜜已，便行至昙无竭菩萨高座大会所相去不远，遥见昙无竭菩萨在高座上坐，为人幼少，颜貌姝好，光耀明照，为数千巨亿人中说般若波罗蜜。
　　“萨陀波伦菩萨及五百女人，见昙无竭菩萨已，皆大欢欣踊跃，持杂种华香散昙无竭菩萨上，复持若干种宝散其上，复持数百种杂色珍宝衣以上菩萨，为昙无竭菩萨作礼，绕八百匝已作是言：‘我曹亦当复逮得尊经，亦当复如是。’
　　“尔时昙无竭菩萨持深经好语，语萨陀波伦菩萨及五百女人言：‘多贺来到，得无疲倦。他所敕使、所欲得者，莫自疑难。我是度人之师，适无所爱惜。’
　　“萨陀波伦菩萨白昙无竭菩萨言：‘我本索般若波罗蜜时，于空闲山中大啼哭，于上虚空中有化佛，身有三十二相，紫磨金色身有千亿光耀炎出，是时化佛嗟叹我言：“善哉，善哉！人索般若波罗蜜，当如是也。”便语我言：“去是东出二万余里，其国名揵陀越，广纵四百八十里，珍宝交露服饰，譬如忉利天上殿舍，有菩萨名昙无竭，于人中最尊，常反覆教人。汝往至彼间，当得闻般若波罗蜜，前世数千巨亿万世常为汝作师，是汝本发意时师。”是时闻师名声，大欢欣踊跃，不能自胜，用欢欣踊跃故，即得悉见十方诸佛三昧。是时诸佛悉赞叹我言：“善哉，善哉！索般若波罗蜜当如是。我曹本索佛时，索般若波罗蜜如是，得般若波罗蜜者自致得成佛如是。”佛为我说经已，便不复见。我自念言：“佛从何所来？去至何所？”持是事，师愿为我解之，佛为从何所来？去至何所？’
　　“尔时昙无竭菩萨报言：‘贤者善听。’
　　“萨陀波伦菩萨报言：‘诺！当善听。’
　　“昙无竭菩萨报言：‘空本无所从来，去亦无所至，佛亦如是。无想本无所从来，去亦无所至，佛亦如是。无处所本无所从来，去亦无所至，佛亦如是。无所从生本无所从来，去亦无所至，佛亦如是。无形本无所从来，去亦无所至，佛亦如是。幻本无所从来，去亦无所至，佛亦如是。野马本无所从来，去亦无所至，佛亦如是。梦中人本无所从来，去亦无所至，佛亦如是。泥洹本无所从来，去亦无所至，佛亦如是。想像本无所从来，去亦无所至，佛亦如是。无有生、无有长本无所从来，去亦无所至，欲知佛亦如是。无所适本无所从来，去亦无所至，欲知佛亦如是。虚空本无所从来，去亦无所至，欲知佛亦如是。经果本无所从来，去亦无所至，欲知佛亦如是。本端本无所从来，去亦无所至，欲知佛亦如是。’
　　“尔时萨陀波伦菩萨闻佛深事法，如是比，不可计，不可念，不可量，此大法如是。尔时即于坐上得六万三昧门。何等为三昧门？无处所三昧，无恐惧衣毛不起三昧，脱诸魔中不恐惧三昧，脱于爱欲之本三昧，脱出格战离患三昧，不可计向入三昧，譬如大海水不可量多慧所入三昧，在须弥山功德庄饰三昧，五阴六衰无形观三昧，入诸佛界三昧，悉见诸佛三昧，菩萨守道三昧，诸经法本无形见说三昧，珍宝庄饰三昧，悉学珍宝入三昧，悉念诸佛三昧，菩萨上高三昧，真阿惟越致及法轮为转三昧，庄佛功德三昧，无瑕秽悉及净三昧，所闻众事如大海三昧，无所护无有过三昧，乐经音声遍三昧，经法章显其幡三昧，怛萨阿竭身无形入三昧，诸经法无形遍视三昧，菩萨印三昧，怛萨阿竭目见三昧，照明诸境界佛界所愿具足三昧，解十方人难三昧，临成佛庄严三昧，种种杂华异色三昧，多珍宝三昧，法轮常转三昧，诸音声远闻入要三昧，入十方人本三昧，诸三界悉遍至三昧，成诸功德三昧，无有能过六波罗蜜三昧，菩萨坐树下时坏余外道罗网三昧，怛萨阿竭现飞三昧，不可复计功德度庄严三昧，诸珍宝智慧功德三昧，萨芸若地三昧，悉净因三昧，悉遍照三昧，悉入十方人生死之根智慧出中三昧，过去当来今现在悉等三昧，如是比等。萨陀波伦菩萨得六万三昧门如是。尔时昙无竭菩萨起入宫。

　　　　道行般若经卷第九



　　　　道行般若经卷第十

　　　　后汉月支国三藏支娄迦谶译

　　　　摩诃般若波罗蜜昙无竭菩萨品第二十九

　　“是时，萨陀波伦菩萨安隐从三昧觉起，并与五百女人，共至昙无竭宫门外，门外立自念言：‘今我用经法起来，师入在内，我义不可卧、不可坐，须我师来出上高座说般若波罗蜜，尔乃坐耳。’及五百女人亦皆效萨陀波伦菩萨立。
　　“是时昙无竭菩萨适教殿中诸女，说经道已，沐浴澡洗已，更著新衣，上般若波罗蜜之台坐思惟，种种三昧悉入，如是七岁不动不摇。
　　“是时萨陀波伦菩萨及五百女人，亦复常经行七岁不坐不卧。七岁已后，天人于上虚空中语之言：‘却后七日，昙无竭菩萨当从三昧起。’
　　“是时萨陀波伦菩萨闻天人语声，自念言：‘今我当为师施座扫洒令净。’萨陀波伦菩萨及五百女人，共到说经处，至已特为昙无竭菩萨施高座，时五百女人各各自取著身衣布著座上。
　　“是时弊魔自念言：‘未尝有是，未尝见是。是萨陀波伦菩萨为昙无竭菩萨施高座，持用恭敬索佛道，精进勇健无有休懈，得道者出我界，度脱人不可计。今我且中道坏之。’
　　“是时弊魔悉坏诸菩萨所坐座，皆令曲戾，雨沙砾石荆蕀枯骨。
　　“是时萨陀波伦菩萨及五百女人，见座曲戾污泥不净，自念言：‘今昙无竭菩萨当坐说经，及诸弟子皆当来听，今我曹当更扫除整顿坐席。’即共扫除整顿诸座已。自念言：‘今地大有土尘，恐来坌师及诸菩萨，当共洒之。’周行索水，不能得。何以故？弊魔所作。自念言：‘今我曹索水了不能得，当自取身血洒之耳。’
　　“是时萨陀波伦菩萨及五百女人，各自取刀处处刺身出血，持用洒地，用慈孝于经法故。
　　“是时释提桓因自念言：‘世间乃有是人耶？精进恭敬慈孝经师故。’是时释提桓因到萨陀波伦菩萨所，嗟叹言：‘善哉，善哉！贤者精进诚难及，用精进慈孝于师故，今闻般若波罗蜜不复久。贤者！他所敕使愿相语，有是曹人者，我曹悉当护之，所欲得者悉当与之。’
　　“是时萨陀波伦菩萨言：‘我欲所得者，释提桓因自当知之。’
　　“是时释提桓因，即化地悉使作琉璃，其上有金沙。释提桓因使萨陀波伦菩萨及五百女人身体完健复如故。于坐四面化作琉璃池水，周匝池边皆有珍宝栏楯，及七宝池陛，侠陛两边皆珍宝之树，若干百种罗列姝好。
　　“是时萨陀波伦菩萨及五百女人，为诸菩萨储水。天文陀罗华、曼殊颜华、摩诃曼殊颜华、都雨种种华，凡四千石。释提桓因持用与萨陀波伦菩萨，语之言：‘持是华供养般若波罗蜜，及散昙无竭菩萨及诸菩萨上，及天衣五百领昙无竭在座上坐，持是上之。’萨陀波伦菩萨即悉受之，便为祝愿。
　　“是时昙无竭菩萨七岁以后，从三昧觉起，到高座上，并与四万亿菩萨共坐，有于前坐者甚众多。是时萨陀波伦菩萨及五百女人，俱皆散华，并持栴檀捣香、蜜捣香，杂碎珍宝，都持散昙无竭菩萨及诸菩萨上，前持头面著足已，绕三匝却住，以微意视昙无竭菩萨。
　　“是时昙无竭菩萨，都大会壁方四十里，满其中人。是时昙无竭菩萨四向视诸来会者，萨陀波伦菩萨及五百女人，用欲得经法故，即为萨陀波伦菩萨说般若波罗蜜言：‘善男子！且听。诸经法悉等，般若波罗蜜亦悉等如是。诸经法本端不可计如是。怛萨阿竭智慧无所挂碍，般若波罗蜜亦无所挂碍如是。譬如幻人无形，般若波罗蜜亦无形如是。譬如风无所挂碍，般若波罗蜜亦无挂碍有如是。本端不可计，般若波罗蜜亦不可计如是。一切我所悉断本净，般若波罗蜜亦本无如是。譬如梦中与女人通视之本无，般若波罗蜜亦本无如是。所名本无，般若波罗蜜亦本无如是。阿罗汉、泥洹、空无所生，般若波罗蜜亦空、无所生如是。怛萨阿竭般泥洹本等无有异，般若波罗蜜亦本等无有异如是。譬如然火，火即时灭之，本无所从来，去亦无所至，般若波罗蜜本无从来，去亦无所至如是。譬如梦中见须弥山本无，般若波罗蜜亦本无如是。譬如佛现飞，般若波罗蜜现无所有如是。前于爱欲中相娱乐计之无所有，般若波罗蜜计之亦无所有如是。人名及声无所有，怛萨阿竭亦无所有，于前见者念所作因见，般若波罗蜜念所作本无所有如是。譬如幻师化作象本无所有，般若波罗蜜亦本无所有如是。譬如虚空适无所住，般若波罗蜜亦适无所住如是。譬如幻师学无所不至，般若波罗蜜亦无所不至如是。过去、当来、今现在亦不可合为一，般若波罗蜜无过、现当作是知。名本无形字无有形，般若波罗蜜亦无所不至，亦无所不入，亦无所至，亦无所入。何以故？般若波罗蜜空无所有故。譬如虚空，无所不至，无所不入，亦无所至，亦无所入。何以故？空本无色，般若波罗蜜如是。般若波罗蜜如是。般若波罗蜜者，亦入于地、亦入于水、亦入于火、亦入于风、亦入于空，亦入于彼、亦入于此，亦入于色、亦入于痛痒、亦入于思想、亦入于生死、亦入于识，亦入于人，亦入于寿命，亦入于生，亦入于有德、亦入于无德，亦入于欲、亦入于不欲，亦入于有、亦入于无，亦入于想、亦入于无想，亦入于愿中、亦入于无愿中，亦入于无生中、亦入于不生中，亦入于日月、亦入于星宿，亦入于阿须伦、亦入于龙、亦入于鬼神、亦入于揵陀罗、亦入于迦留勒、亦入于甄陀罗、亦入于摩睺勒、亦入于罗刹、亦入于鸠垣，亦入于薜荔、亦入于禽兽、亦入于泥犁，亦入于蜎飞、亦入于蠕动、亦入于蚑行、亦入于喘息，亦入于贫贱、亦入于富贵，亦入于贤者、亦入于仙人，亦入于须陀洹、亦入于斯陀含、亦入于阿那含、亦入于阿罗汉、亦入于辟支佛、亦入于菩萨，亦入于佛，亦入于泥洹、亦入于四意止、亦入于四意断、亦入于五根、亦入于五力、亦入于七觉意、亦入于八道，亦入于有智、亦入于无智，亦入于十种力、亦入于四无所畏，亦入于佛经、亦入于世间经，亦入于巫祝、亦入于不巫祝，亦入于宿命，亦入于所行，亦入于展转生死中，亦入于勤苦、亦入于不勤苦，亦入于自在、亦入于不自在，亦入于度脱、亦入于不度脱，亦入于好中、亦入于不好中，亦入于善中、亦入于不善中，亦入于黠中、亦入于不黠中，亦入于明中、亦入于不明中，亦入于过去、亦入于当来、亦入于今现在，亦入于可见、亦入于不可见，亦入于教、亦入于法，亦入于有、亦入于无所有，亦入于一切有形、亦入于一切无形。’”
　　佛语须菩提：“如是比，昙无竭菩萨为萨陀波伦菩萨说般若波罗蜜所入处，如是说昼夜七日。是时人听经，呼如饭时顷。何以故？昙无竭菩萨力恩。是时萨陀波伦菩萨闻说般若波罗蜜，大欢欣踊跃，及五百女人共持天衣及八百石杂宝，供养上昙无竭菩萨。释提桓因持天摩诃文陀罗华，散昙无竭菩萨上，及散诸菩萨上，持用增益功德。是时一佛境界中一切树木——药树果树，诸杂宝树——悉倾曲躬，为昙无竭菩萨作礼。天雨蜜香之华，其华之香闻一佛界中，一切人闻此华之香，各各遥见昙无竭菩萨在高座说经，并复见萨陀波伦菩萨及五百女人，一切人心皆柔弱欢欣，皆遥为昙无竭菩萨作礼，其国中悉震动。是时数千巨亿万人悉得无央数经法，不可复计菩萨皆得阿惟越致。
　　“长者女及五百女人，白萨陀波伦菩萨言：‘我曹辈愿为师作婢，愿持身命自归，愿为师给使，共持五百乘车珍宝所有以上师。何以故？今师为我故甚勤苦，我曹持师以当佛无有异。我曹蒙大恩，乃得闻尊经好语。既闻经已，无有狐疑大如毛发。今我曹持身为师给使，如是数千亿万劫，尚未能报须臾之恩，用得闻尊经故。’
　　“是时萨陀波伦菩萨悉受五百女人，及五百乘车珍宝既受，用道德故既受已，萨陀波伦菩萨欲持上师，白昙无竭菩萨言：‘愿持身自上，及五百女人、五百乘车珍宝以上大师，哀我曹辈，愿当受之，当使我曹得功德。’
　　“是时昙无竭菩萨欲使萨陀波伦菩萨成其功德故，悉受五百女人及五百乘车珍宝。既受已，复持反遗萨陀波伦菩萨，即自言：‘持五百女人为汝给使，及五百乘车珍宝。’
　　“是时，忉利天上诸天人，各各而嗟叹言：‘善哉，善哉！萨陀波伦菩萨所有者悉施与师，是意难得。’是时数千巨亿天人，共来到昙无竭菩萨所听经。
　　“是时萨陀波伦菩萨大欢欣踊跃，即于坐上得六万三昧门。何等为三昧门？愿乐三昧，威仪三昧，劝德三昧，月盛满三昧，日光焰三昧，怛萨阿竭行三昧，悉念佛三昧，菩萨所生三昧，乐智慧三昧，度脱坚住三昧，诸境界中无所住三昧，国土种种严入三昧，怛萨阿竭相无相入三昧，十方人无形印封三昧，怛萨阿竭出坐三昧，无所畏乐三昧，弃捐珍宝三昧，怛萨阿竭力庄严三昧，诸经法悉明乐三昧，说无所从来解事三昧，净如梵人三昧，过去、当来、今现在悉等入三昧，本端当来端无所住三昧，庄严佛藏三昧，佛音声响悉成三昧。如是三昧得六万门。
　　“萨陀波伦菩萨从三昧觉，得智慧力，悉入诸菩萨经法中。萨陀波伦菩萨白昙无竭菩萨言：‘师愿说佛音声，当何以知之？’
　　“昙无竭菩萨语萨陀波伦菩萨言：‘贤者明听！譬如箜篌不以一事成，有木、有柱、有弦、有人摇手鼓之，其音调好自在，欲作何等曲。贤者欲知佛音声亦如是。菩萨有本初发意，世世行作功德，世世教授，世世问佛事，合会是事乃成佛身，佛音声亦如是。其法皆从因缘起，亦不可从菩萨行得，亦不可离菩萨行得，亦不可从佛身得，亦不可离佛身得。贤者欲知佛身音声，共合会是事乃得佛耳。复次，贤者！譬如工吹长箫师，其音调好与歌相入，箫者以竹为本，有人工吹，合会是事其声乃悲。成怛萨阿竭、阿罗诃、三耶三佛身，不以一事，不以二事成，以若干百千事，若世世作功德，本愿所致，亦复世世教人，用是故成佛身相及诸好，悉见如是。譬如佛般泥洹后，有人作佛形像，人见佛形像，无不跪拜供养者。其像端正姝好，如佛无有异，人见莫不称叹，莫不持华香缯彩供养者。贤者呼佛，神在像中耶？’
　　“萨陀波伦菩萨报言：‘不在中。所以作佛像者，但欲使人得其福耳。不用一事成佛像，亦不用二事成，有金有黠人，若有见佛时人，佛般泥洹后念佛故作像，欲使世间人供养得其福。’
　　“萨陀波伦菩萨报师言：‘用佛般泥洹后故作像耳。’
　　“昙无竭菩萨报言：‘如贤者所言，成佛身亦如是，不用一事，亦不用二事，用数千万事。有菩萨之行，有本索佛，时人若有常见佛作功德，用是故成佛身，智慧变化飞行，及成诸相好。成佛如是。
　　“‘贤者复听！譬如鼓，不用一事、不用二事成，有师、有革、有桴、有人击之，其声乃出。贤者欲知佛，不用一事二事，用若干千众事乃成之。有初发意，有六波罗蜜行，晓知本无，本无无所从生之事，坐于树下降伏于魔，诸经法悉晓知如幻无有异，用是故成佛身。
　　“‘贤者复听！譬如画师，有壁、有彩、有工师、有笔，合会是事乃成画人，欲知佛身，不用一事成，用数百千事。菩萨有本行布施，有持戒不犯十事，常随善师，常等心念十方人，无有能坏者，世世见佛，闻菩萨行事坚持不忘，世世不谀谄常行至诚，贤者欲知成佛身如是。
　　“‘贤者复听！譬如阿迦腻吒天上天人所止观殿，光耀悉照天上端正姝好，如天上殿舍，亦不自作，亦无有持来者，亦无有作者，本无所从来，去亦无所至，因缘所生。其天人本作功德所致，用于此间布施故，得生其上，在殿舍中解止，用是故，其人得宫观。贤者欲知佛身，因缘所生，用世间人欲得见佛故，其人前世有功德，其人远离八恶处生，其人黠慧信于佛。贤者欲知成佛身，本无所从来，去亦无所至，无有作者，亦无有持来者，本无有形，亦无所著，如阿迦腻吒天上宫殿。佛所以现身者，欲度脱世间人故。
　　“‘贤者复听！譬如山中响声，不用一事，亦不用二事所能成，有山、有人、有呼、有耳听，合会是事乃成响声。贤者欲知成佛身，如是无有形，亦无有著，因缘所生，世世解空，习行空，一切生死无死生为因缘，佛智悉晓本无死生，本亦无般泥洹者。佛作是现世间、作是说，贤者欲知佛身如是。
　　“‘贤者复听！譬如幻师化作一人端正姝好，譬如遮迦越罗无有异。所语，众人闻之无不欢欣。人有从索金银珍宝者，皆悉与之。有所爱重被服，人索者悉与之。王在众人中坐起行步皆安详，人有见者莫不恭敬作礼者。幻人不用一事二事成，有幻祝，有聚会人，随人所喜各化现，中有黠者同知是为化人作，是现化无所从来，去亦无所至，知之本空化所作，黠者恭敬作礼不著。贤者欲知成佛身如是，因缘所作，用数百千事乃共合成，有菩萨之行，有功德、有劝助德，令十方人使安隐，具足菩萨愿者，欲知成佛身者如是。贤者欲知佛为人故，分布经无数授与人，各各使行禅三昧思惟分别，为人说经各各使学。如是诸天人民闻之，莫不欢欣。中有自贡高者，中有不知惭者，中有淫乱者，中有悭贪者，中有强梁者，中有自用者，中有喜斗者，中有不用谏者，中有为淫怒痴所覆者，中有行恶不可计者，佛在众人中央端正姝好，坐起行步安隐，佛众恶已尽，但有诸德，佛皆使人得安隐，佛亦自行佛事，佛本自空无所著，如幻人所作。菩萨现身如是端正姝好，虽见之不著，亦无诸想之意，虽知之无所有，恭敬作礼供养无极。贤者欲知过去、当来、今现在诸佛，皆从数千万事各各有因缘而生。菩萨当作是念，当作是习，当作是守，菩萨作是行得佛疾。’
　　“是时昙无竭菩萨说佛身时，四万八千菩萨即解得尽信之行，百亿菩萨悉得诸陀邻尼法；二百亿菩萨得无所挂碍，问皆能报；四百亿菩萨皆得阿惟越致菩萨；八万亿菩萨皆得阿阇浮行住法。是时天文陀罗华、摩诃文陀罗华，雨散昙无竭菩萨及诸菩萨上。昙无竭菩萨持威神，都卢一佛之界，诸有音乐皆自作声，数千万天人从空中散天衣，雨昙无竭菩萨及诸菩萨上，诸天于空中作音乐，共乐昙无竭菩萨，诸天衣皆行列覆一佛界中，天烧蜜香遍至，其分散亦悉遍至，一佛界中地悉动，诸菩萨悉见十方无央数佛。是时诸佛悉遥赞叹昙无竭菩萨言：‘善哉，善哉！’
　　“是时，诸佛授萨陀波伦菩萨诀：‘当作佛时，汝却后当来世，作佛名迦摩迦提陀颇罗耶怛萨阿竭、阿罗诃、三耶三佛。汝作佛时，正当号如是。时五百女人，却后稍稍皆当作佛。’
　　“如是昙无竭菩萨世时，五百女人即化作男子，后世世生者常不离诸佛国。萨陀波伦菩萨及五百人，世世常高才，常当教天下人。”
　　佛语须菩提：“若有菩萨在事欲得佛者，若见现在佛，若佛般泥洹后，欲索般若波罗蜜者，常精进，常当恭敬于般若波罗蜜，当如是萨陀波伦菩萨。”

　　　　摩诃般若波罗蜜道行经嘱累品第三十

　　佛以手抚阿难肩三反，佛语阿难：“我嘱累汝是般若波罗蜜，谛持谛念。阿难！是般若波罗蜜以相累，常持谛了了，取字谛了了，念书作字莫使缺减，谛视书莫左右望，一切恐是有难，谛是经中莫令字少。我累汝阿难是般若波罗蜜。何以故？是经，阿难！怛萨阿竭、阿罗诃、三耶三佛，过去、当来、今现在无有尽经藏，是经镇诸法，悉从是经中出诸所有。阿难！怛萨阿竭、阿罗诃、三耶三佛，过去、当来、今现在所为人民说经，所出不可计经卷，种种异慧，若干种经卷，所见人民，若干种所喜，各各随所行，人民道经所入慧所说，过去、当来、今现在所说，是一切皆从是般若波罗蜜藏中出诸所有经法。阿难！若干种所见相，种种所行，若干种根，若干种黠，若干种痴，若干种慧，人民辈所求尽所求慧，怛萨阿竭悉都卢。阿难！悉从般若波罗蜜中出，悉知晓如是。阿难！般若波罗蜜是怛萨阿竭、阿罗诃、三耶三佛母，是诸慧明，是我身，皆从是中出，从是中生。”
　　佛语阿难：“汝敬我所语、敬我法，若敬爱承事我，汝自敬身于佛，汝有慈于佛，汝有孝于佛，一切恭敬于佛所，汝持是慈孝恭敬于般若波罗蜜中。如是，阿难！汝恭敬于是中，悉为供养诸佛已，持是累汝。阿难！汝所当作者悉为已，汝身亦有慈，口亦有慈，心亦有慈，汝有孝于佛，不言无有孝；汝常得佛时，不言不得时；汝常如法，不言不如法；汝心常净洁无瑕秽，汝见佛不言不见佛，汝如是，悉为报佛恩已。我语汝，阿难！是般若波罗蜜从中亡一字，汝舍汝拟不书，汝虚，以无有慈孝于佛所，汝以不复见我。阿难！汝以不复恭敬于佛。阿难！汝以不复随佛教。阿难！汝以不复承事用。”
　　佛言：“阿难！汝所恭敬于佛以来，为了无复有供养佛，设从是般若波罗蜜中，亡一句一言若拟置，以为背佛恩。”
　　佛语阿难：“是般若波罗蜜，汝谛受谛念，用慈孝于佛故，承用教故，都卢是过去、当来、今现在佛天中天所施教，用是供养，若于萨和萨为极大慈，具诸菩萨当视如见佛，当恭敬诸佛法。汝以亲近持佛藏，作是谛念：‘于是般若波罗蜜，当谛取，莫得失一字。’佛般泥洹后，汝当护是经莫令减少，当持授与菩萨摩诃萨是诸佛经藏。阿难！我手付汝，汝当持授与菩萨摩诃萨持是。阿难！菩萨所作功德，勤苦死生牢狱悉破坏，诸无知者为系著悉得救解，诸魔官属无不降伏，诸所欲法悉除去，正上佛坐，作阿耨多罗三耶三菩，以成佛道，诸人民无目者愚痴者悉当开解。”
　　佛语阿难：“正第一大道无有两正，是阿耨多罗三耶三菩阿惟三佛慧，是为般若波罗蜜决。”
　　佛语阿难：“我般泥洹后，都卢三千大千国界其中人民，汝悉教入经法中，悉令成就得阿罗汉道，日日教乃尔所人，如是一劫若百劫，悉为说经令般泥洹。虽尔，汝常不具足承事我，汝不如持是般若波罗蜜中一句教菩萨学，如是为具足承事佛已，为具足供养。”
　　佛言：“我今于是称誉汝，嘱累般若波罗蜜，至一劫百劫不能竟，我今粗演说耳。”
　　佛语阿难：“我今问汝，汝当说。”佛从袈裟中出金色臂，举右手著阿难头上，摩阿难头，持手著阿难肩上，语阿难言：“云何，阿难！汝慈于佛不？”
　　阿难言：“佛天中天，自当知。”如是至三。
　　佛复问阿难：“云何，阿难！汝孝于佛不？”如是复三。
　　阿难言：“佛天中天，自当知。”
　　佛言：“如是，阿难！汝有慈于佛，所以为报佛恩。阿难！汝极尊般若波罗蜜致重敬，慈于是句，心所念句，当令了了分明心所念，余悉弃之，一切心于是中。书具经正字头角所，持时学时，当谛授与菩萨摩诃萨，与好长素卷，善书令经上下句相得，书时当得好笔书好素上，当自归承事作礼供养，好香成捣杂香泽香缯彩华盖旗幡，悉如天上所有香，著油麻中，所净洁油麻好灯炷，自归头面著地，却然灯炷，加敬作礼承事。”
　　佛说是般若波罗蜜时，在罗阅只耆阇崛山中，在众弟子央坐。
　　佛年三十得佛，十二月十五日过食后说经。佛说经已，诸弟子、诸菩萨，诸天、诸阿须伦、诸龙鬼神诸人民，皆大欢欣，为佛作礼而去。

　　　　道行般若经卷第十

