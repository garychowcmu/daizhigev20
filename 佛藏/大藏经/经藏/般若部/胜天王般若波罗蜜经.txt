  胜天王般若波罗蜜经
　　陈 月婆首那译




　　　　胜天王般若波罗蜜经卷第一

　　　　陈优禅尼国王子月婆首那译

　　通达品第一

　　如是我闻：
　　一时婆伽婆在王舍大城耆阇崛山，与大比丘众四万二千人俱——皆是阿罗汉，诸漏永尽所作已办，舍诸重担逮得己利，尽诸有结心善解脱，善得自在犹如大龙；唯阿难在学地须陀洹果——其名曰：净命阿若憍陈如、摩诃迦叶、憍梵波提、薄拘罗、离波多、毕陵伽婆蹉、大智舍利弗、摩诃目乾连、须菩提、富楼那、弥多罗尼子、阿尼楼陀、摩诃迦栴延、优波离、罗睺罗，如是等四万二千人俱。菩萨摩诃萨七万二千人俱——悉已通达甚深法性，调顺易化，善行平等，一切众生真善知识，得无碍陀罗尼，能转不退法轮，已曾供养无量诸佛，从他佛土为法来集一生补处，护持法藏不断三宝种，法王真子绍佛转法轮，通达如来甚深境界，虽现世间世法不染——其名曰：宝相菩萨、宝掌菩萨、宝印菩萨、宝冠菩萨、宝髻菩萨、宝积菩萨、宝海菩萨、宝焰菩萨、宝幢菩萨、金刚藏菩萨、金藏菩萨、宝藏菩萨、德藏菩萨、净藏菩萨、如来藏菩萨、智藏菩萨、日藏菩萨、定藏菩萨、莲华藏菩萨、解脱月菩萨、普贤菩萨、观世音菩萨、观月菩萨、普音菩萨、普眼菩萨、莲华眼菩萨、广眼菩萨、普行菩萨、普戒菩萨、智意菩萨、莲花意菩萨、胜意菩萨、上意菩萨、金刚意菩萨、师子游戏菩萨、师子吼菩萨、大音王菩萨、妙音菩萨、无染菩萨、月光菩萨、日光菩萨、智光菩萨、智德菩萨、贤德菩萨、华德菩萨、文殊师利菩萨。十六贤士，跋陀婆罗菩萨为上首；贤劫菩萨，弥勒菩萨为上首；四天王天，四王为上首；三十三天，帝释为上首；夜摩诸天，须夜摩王为上首；兜率陀天，[月*冊]兜率陀王为上首；化乐天，善化王为上首；他化自在天，自在王为上首；诸梵天，大梵王为上首；首陀婆娑天，摩醯首罗为上首。复有诸阿修罗王：娑利阿修罗王、罗睺阿修罗王，如是等无量百千诸大阿修罗王。复有诸龙王——阿耨大池龙王、摩那斯龙王、娑伽罗龙王、婆修吉龙王、德叉迦龙王——各将眷属无量百千，耆阇崛山纵广四十由旬，地及虚空靡有间隙。天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一心合掌恭敬如来。
　　尔时世尊，百千大众前后围绕，供养恭敬、尊重赞叹。如来面门放大光明，遍照十方无量世界，还至佛所，右绕三匝从面门入。
　　东方去此过十恒河沙佛世界，有佛国土名曰庄严，佛号普光如来、应供、正遍知、明行足、善逝、世间解、无上士、调御丈夫、天人师、佛、世尊，今现在世，为诸菩萨摩诃萨说一乘正法。彼佛国土尚无声闻、辟支佛名，况复修其法者。诸菩萨众皆不退转阿耨多罗三藐三菩提，其土众生不因饮食，但资禅定。日月星光皆悉不现，唯佛光明照曜其国。无诸山陵，地平如掌。有一菩萨名曰离障，与百千菩萨至其佛所，偏袒右肩右膝著地，合掌向佛头面作礼，而白佛言：“世尊！以何因缘，有斯光明照此国土？”
　　时普光如来告离障菩萨摩诃萨言：“善男子！西方去此过十恒河沙世界，有佛国土名曰娑婆，佛号释迦牟尼如来、应供、正遍知、明行足、善逝、世间解、无上士、调御丈夫、天人师、佛、世尊，今欲为诸菩萨说摩诃般若波罗蜜，以是因缘放此光明。”
　　时离障菩萨白彼佛言：“我今欲往娑婆世界，礼敬供养释迦如来，听受正法。”
　　彼佛告言：“善男子！今正是时。”
　　尔时离障菩萨蒙佛听许，即与无量菩萨眷属来娑婆世界，至耆阇崛山，顶礼佛足，右绕三匝退坐一面。
　　南方去此过十恒河沙世界，有佛国土名清净华，佛名日光，十号具足，菩萨名日藏。西方去此过十恒河沙世界，国名宝华，佛名功德光明，十号具足，菩萨名功德藏。北方去此过十恒河沙世界，国名清净，佛号自在王，菩萨名广闻。东南方去此过十恒河沙世界，国名火焰，佛号甘露王，菩萨名不退转。西南方去此过十恒河沙世界，国名功德清净，佛号智炬，菩萨名大慧。西北方去此过十恒河沙世界，国名悦意，佛号妙音王，菩萨名功德聚。东北方去此过十恒河沙世界，国名慧庄严，佛名智上，菩萨名常喜。上方去此过十恒河沙世界，国名不动，佛号金刚相，菩萨名宝幢。下方去此过十恒河沙世界，国名月光明，佛号金刚宝庄严王，菩萨名宝信。皆亦如是。
　　尔时众中有一天王，名钵婆罗，即从座起，偏袒右肩右膝著地，合掌向佛头面作礼，而白佛言：“世尊！我今欲问，若蒙佛许乃敢陈疑。”
　　尔时，佛告胜天王言：“大王！如来、应供、正遍知，随所疑问，当为解说。”
　　尔时，胜天王欢喜踊跃，得未曾有，即白佛言：“世尊！云何菩萨摩诃萨修学一法通达一切法？”
　　佛告胜天王言：“大王！善哉，善哉！快问。谛听，谛听！善思念之。如王所问，当分别释。”
　　“善哉，世尊！唯然愿闻。”
　　佛告胜天王言：“大王！菩萨摩诃萨修学一法通达一切法者，所谓般若波罗蜜。菩萨摩诃萨修学般若波罗蜜，则能通达檀那波罗蜜、尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜、优波憍舍罗波罗蜜、尼坻波罗蜜、婆罗波罗蜜、阇那波罗蜜。
　　“大王！云何菩萨摩诃萨学般若波罗蜜行檀波罗蜜？菩萨摩诃萨以清净心无所希望，为他说法不求名利但令灭苦，不见我说、不见听者，无二无别，自性离故，是名菩萨摩诃萨学般若波罗蜜行法檀波罗蜜。菩萨摩诃萨学般若波罗蜜行无畏檀波罗蜜——观诸众生犹如父母兄弟亲戚，令一切众咸亲附我。何以故？无始世来流转六道皆为亲戚。若有众生在怖畏难，菩萨摩诃萨尚以身命而救拔之，况应加恼？不见我施无畏、不见受者，无二无别，自性离故。菩萨摩诃萨学般若波罗蜜行资生檀波罗蜜——随诸众生资养之物，种种布施令受十善，不见我施善及他受施，无二无别，自性离故。菩萨摩诃萨学般若波罗蜜行不望报檀波罗蜜——凡行施时不望果报，菩萨法尔自应布施，不见我行、不见施报，无二无别，自性离故。菩萨摩诃萨学般若波罗蜜行大悲檀波罗蜜——见诸众生贫穷老疾无救济者，起大悲心而发誓愿：‘我得阿耨多罗三藐三菩提，为诸众生作归依处。’以少善根回向菩提，为众生故，亦不分别我能救济及受救者，无二无别，自性离故。菩萨摩诃萨学般若波罗蜜行恭敬檀波罗蜜——随他所须，菩萨摩诃萨身自取物，不令彼倦，敬心授与，不见我能敬、不见彼受敬，无二无别，自性离故。菩萨摩诃萨学般若波罗蜜行尊重檀波罗蜜——于诸众生，悉起师僧及父母想，以尊重心合掌恭敬，若无财物惠以善言，不见我能尊重、他可重者，无二无别，自性离故。菩萨摩诃萨学般若波罗蜜行供养檀波罗蜜——若见寺塔，则应香华灯油扫洒供养，若见尊像毁坏正法缺损，则应治葺，若见众僧四事供养，不见我能供养、彼可供者，无二无别，自性离故。菩萨摩诃萨学般若波罗蜜行无依止檀波罗蜜——不作是念：‘以此布施，愿得生天或求天王，愿得生人若求人王。’乃至阿耨多罗三藐三菩提亦不希取，无所得故，是名菩萨摩诃萨学般若波罗蜜通达檀那波罗蜜。
　　“大王！菩萨摩诃萨学般若波罗蜜行尸罗波罗蜜，作是思惟：‘佛阿含教及毗尼中说波罗提木叉，菩萨摩诃萨应学，不见戒相及我能持，不著戒，不著见、不著我。’菩萨摩诃萨学般若波罗蜜，作是思惟：‘阿耨多罗三藐三菩提不止以持戒得，应当遍学菩萨戒行，戒性清凉寂静不生，自性离故。’菩萨摩诃萨学般若波罗蜜，作是思惟：‘云何持戒能断烦恼？烦恼三种：贪、恚、愚痴；又各三品，谓上、中、下。须知对治——贪欲重者修不净观，具足观身三十六物；嗔恚多者修慈悲观；多愚痴者修因缘观。不见能观及所观法，无二无别，自性离故。’菩萨摩诃萨学般若波罗蜜，复作是念：‘云何菩萨摩诃萨离不正思惟？菩萨摩诃萨不生是心：“我行寂静行、离行、空；诸余沙门婆罗门在喧挠中，不乐空行。”见不二别，知自性离，即灭邪念。’菩萨摩诃萨学般若波罗蜜，虽知诸法离而深畏罪业，如佛所说应持净戒，修习功德乃至般若波罗蜜，少不善法不与共居，世尊所说：‘譬如毒药，多少皆害。’菩萨摩诃萨学般若波罗蜜，常生怖畏，信行相应。菩萨摩诃萨于空旷处独行无侣，或有沙门婆罗门等，赍持金、银、琉璃、真珠、玛瑙、虎珀、珊瑚、车磲、白玉以寄菩萨，不起贪著，无有取心，作是思惟：‘世尊所说：“宁自割身取肉而食，于他之财不与弗取。”’菩萨摩诃萨学般若波罗蜜持戒坚固，若魔及魔眷属以妙色形逼试菩萨，心不动摇，作是思惟：‘世尊所说：“一切诸法，如梦幻化。”无二无别，自性离故。’菩萨摩诃萨学般若波罗蜜，虽勤持戒，不求生人若作人王，不求生天若作天王，身离三失，无口四过，意免三愆。如此持戒，不见我能持、不见戒相，无二无别，自性离故。是名菩萨摩诃萨学般若波罗蜜通达尸罗波罗蜜。
　　“大王！菩萨摩诃萨学般若波罗蜜行羼提波罗蜜。菩萨摩诃萨于其内心常能生忍，忧悲苦恼皆悉不随；亦学外忍，若他打骂终不生嗔；亦学法忍，如世尊说：‘甚深实性，无人无法，不生、寂静即是涅槃。’闻如此说，心不惊怖，作是思惟：‘不学是法，云何能得阿耨多罗三藐三菩提？’深观三毒，如是贪嗔于何处起？何因缘生？何因缘灭？作是观察，不见有生及可生法，不见能灭及所灭法。如是忍心相续不断，于六时中无有间隙，不择境界——父母国王我则须忍，余可以威即便加恶。菩萨行忍不为报恩、名利、仁义、惭耻、怖畏，菩萨摩诃萨法应行忍，若人加害挝打骂辱，心不倾动。菩萨摩诃萨若作国王王等，有贫贱人骂詈耻辱，不示威刑，云：‘我是王，法应治剪。’即作是念：‘我于往昔诸世尊前发大誓愿：“一切众生我皆济拔，令得阿耨多罗三藐三菩提。”今若起嗔则违本誓。譬如良医发如是誓：“世间盲[目*壹]我悉治愈。”若自失明，岂疗他疾？如是菩萨为除众生无明黑暗，自起嗔恚安能救彼？’不见我能忍、不见可忍，无二无别，自性离故。是名菩萨摩诃萨学般若波罗蜜通达羼提波罗蜜。
　　“大王！菩萨摩诃萨学般若波罗蜜行毗梨耶波罗蜜，未灭令灭，未度令度，未脱令脱，未安令安，未学令学。菩萨如是行精进时，有诸恶魔为作留难，谓菩萨言：‘善男子！莫修此法，空受勤苦。何以故？我往昔时曾修此法，未灭令灭，未度令度，未脱令脱，未安令安，未学令学，空受勤苦都无实利。我从昔来多见菩萨，修学此行并皆退转。汝可回心，以取声闻、辟支佛乘而自灭度。’菩萨摩诃萨即便觉知，告言恶魔：‘汝复道去，我心如金刚，非汝能坏。汝若作障碍，自得长夜苦。’魔即不现。若余菩萨修五波罗蜜，未得般若波罗蜜者，菩萨摩诃萨如是精进，设百千劫亦能超过，况复声闻、辟支佛乘。菩萨摩诃萨行般若波罗蜜，成就佛法，众恶悉离。虽行精进，不疾不迟而发大愿：‘使我得身与世尊等，眉间白毫、顶上肉髻，佛转法轮，我亦如是。’譬如真金、众宝莹饰则为严净，菩萨精进亦复如是，远离垢秽——所谓懒惰、懈怠、疲极、不自觉知、不正思惟，离此垢秽，即获清净智慧功德而共庄严，身不疲劳，心无厌怠，障道恶法一切不善皆悉灭除，其有助道向涅槃法悉令增长，少恶不起何况其多。假使十方恒沙世界，满中大火如阿鼻狱，此世界外有一众生可度脱者，菩萨摩诃萨能从中过，况多众生。可作是念：‘无上菩提不易可得。’菩萨修行如救头燃，百千万劫如此重担难可荷负。作是思惟：‘过现诸佛皆修此行，成阿耨多罗三藐三菩提。我亦如是正应修习，宁百千劫处地狱中使众生度，终不弃舍速取涅槃。’如是精进，心不自高、于他不下，不见我能行及所行法，无二无别，自性离故。是名菩萨摩诃萨学般若波罗蜜通达毗梨耶波罗蜜。
　　“大王。菩萨摩诃萨学般若波罗蜜行禅波罗蜜深种善根，于大乘中世世生生多习妙行，近善知识；不生贫贱，常在婆罗门、刹利大姓；正信三宝；增长善法。因宿善根，作如是念：‘众生长夜流转六道，苦轮不息皆由贪爱。’菩萨摩诃萨起厌离心，知从虚妄分别而有，修多罗中方便种种说欲过患，如槊、如[矛*重]、如刀、如蛇、如泡，臭秽不净，无常。云何智人贪著此法？即剃须发出家修道。未见令见，未得令得，未证令证。闻说受持，若世谛、第一义谛，如实修行，如法观察，所谓正见、正分别、正精进、正语、正业、正命、正念、正定。远离喧杂，不求名闻，供养恭敬，身心精进常无休息。思惟此心多行何境，若善、若恶、无记境界。若行善境，则勤精进增长善根，三十七品以治诸恶不善之法。恶不善者，贪、恚、愚痴。贪欲三品，谓上、中、下。其上品者，若闻欲名，遍身战动。心踊欢悦，不观欲过、厌离不生、无惭无愧。何谓无惭？经游独行，恒思欲境，心心相续，唯见妙好不知过患。若其父母及余尊长呵彼所欲，于所尊前不觉起诤，是名无惭。此人命终当生恶趣。中品欲者，若离境界不恒生心。下品欲者，但共言笑欲情即歇。嗔亦三品。上品嗔者，愤恚若发，心惛目乱，或造五逆、若谤正法，及大重罪五逆之恶，于百分中不及其一。中品嗔者，以嗔恚故而造诸恶，即生悔心。下品嗔者，心无嫌恨，但口呵毁，随生悔过。痴亦如是。虽作是观，知一切法如幻、梦、响、乾闼婆城，虚妄不实，颠倒故见。灭外境界，内心寂静，不见我能行及所行法，无二无别，自性离故。是名菩萨摩诃萨学般若波罗蜜通达禅波罗蜜。
　　“大王！菩萨摩诃萨学般若波罗蜜行般若波罗蜜，正智观色、受、想、行、识，不见色生、不见色集、不见色灭，受、想、行、识亦复如是。何以故？自性皆空，无有真实，但虚名字。而行般若波罗蜜化诸众生，终不为说无业果报。一切诸法如梦、如幻，无我、无人、无众生、无寿者、无养育，而说有业果报。菩萨摩诃萨如是修行般若波罗蜜，恶魔不能得便。何以故？近善知识，成助菩提离世间法。于诸如来甚深正法，欢喜赞叹。若天、若魔、沙门、婆罗门，除佛正智无及菩萨。不见我能行及所行法，无二无别，自性离故。是名菩萨摩诃萨学般若波罗蜜通达般若波罗蜜。
　　“大王！菩萨摩诃萨学般若波罗蜜行优波憍舍罗波罗蜜，菩萨摩诃萨善巧回向阿耨多罗三藐三菩提，若见华果，日夜六时供养诸佛及菩萨众，以此善根回向菩提；华树果树亦复如是。若闻如来修多罗中说甚深义，信乐受持，为众生说，以此善根回向菩提。若见如来塔庙、形像，香华供养，令诸众生离破戒香，获得如来清净戒香；扫洒涂地，令诸众生威仪齐整；华盖覆罩，令诸众生皆离恼热。入僧伽蓝，愿诸众生悉入涅槃；若出伽蓝，愿诸众生出魔境界。开伽蓝门，作如是愿：‘以出世智，为诸众生启未开门。’若见关闭，愿为众生关闭恶趣及以三有。坐时念言：‘愿诸众生坐菩提座。’若右胁卧，愿诸众生皆得涅槃。起时念言：‘愿诸众生起离诸惑。’若洗脚足，愿诸众生远离尘垢。礼佛旋塔，愿诸众生成天人师。若有外道邪见难化，即自念言：‘我为彼师，必不肯信。且作同学，或为弟子。’虽处彼众，戒行，多闻胜诸外道，因尔降伏，尊重为师，言必信受。毁其邪法，为说涅槃，令入正教，精修梵行，禅定三昧得诸神通。见多欲者，化为女人第一端正，令彼爱著，倏忽之顷示现无常，色变膀胀烂坏臭处，使其增恶，起厌离心。即复本形，为菩萨像而为说法，令发阿耨多罗三藐三菩提心，成无上果。见大乘人离善知识，学二乘道不得其果，唐失大乘，观彼根性，即为说法入无上道。未发心者化令发心，已发心者教使坚固。见持戒人犯少轻罪，不解忏悔，懈退忧愁不复修道，即为说法对治忏除，令道胜进。菩萨摩诃萨少欲知足，唯求法利，为众生说供养如来，成就六波罗蜜说法供养，是为檀波罗蜜；行不违言，是尸波罗蜜；若天、若魔不能坏乱，是羼提波罗蜜；心心相续不觉疲倦，是毗梨耶波罗蜜；专心一念不缘异境，是禅波罗蜜；说法供养不见我、我所，是般若波罗蜜。不见我能行及所行法，无二无别，自性离故。是名菩萨摩诃萨学般若波罗蜜通达方便波罗蜜。
　　“大王！菩萨摩诃萨学般若波罗蜜行尼坻波罗蜜，菩萨发愿不为有乐出离三界求二乘道，作大愿言：‘一切众生、众生所摄皆入涅槃，然后我身乃成正觉。未发心者即令发心，已发心者令其修行，已修行者令得菩提。得菩提者请转法轮，乃至分身舍利起塔供养。’复作愿言：‘若有世界，诸佛成道，悉无天魔。愿自智慧发无上心，不由外缘。又愿我身常在世间，一切众生悉令成就。愿新发意诸菩萨等，若闻如来说甚深法，心不惊怖。无边佛道，无边佛境，无边大悲，愿诸众生皆悉通达。又愿我身常生秽国，不生净土。何以故？譬如病人乃须医药，无疾不须。不见我能行及所行法，无二无别，自性离故。’是名菩萨摩诃萨学般若波罗蜜通达愿波罗蜜。
　　“大王！菩萨摩诃萨学般若波罗蜜行婆罗波罗蜜，菩萨摩诃萨能伏天魔，摧诸外道，具足功德、智慧、力故；一切佛法，无不修行、无不证见；以神通力，用一毛发能举阎浮提，乃至四天下、三千大千世界，乃至无量百千世界；能于空中取种种宝，施诸众生；十方无量无边世界，诸佛说法无不闻持。不见我能行及所行法，无二无别，自性离故。是名菩萨摩诃萨学般若波罗蜜通达力波罗蜜。
　　“大王！菩萨摩诃萨学般若波罗蜜行阇那波罗蜜，菩萨摩诃萨观五阴，生不见实生，灭非实灭，作是思惟：‘此五阴，空、无我、无人、无众生、无寿者、无养育。凡夫众生虚妄著我。五阴非我，阴中无我，我非五阴，我中无阴。凡夫愚惑不如实知，流转生死如旋火轮。一切诸法，自性本空，无生无灭，缘合谓生、缘散为灭。自性非无是故不生，自性非有是故无灭。菩萨摩诃萨，一切境界，无有一法不通达者，修行如是智波罗蜜，二乘外道不能掩蔽，以智观察，从初发心至入涅槃，皆悉明了。能以一法知一切境，一切境界即是一法。何以故？如如一故。不见我能修及所修法，无二无别，自性离故。’是名菩萨摩诃萨行般若波罗蜜通达智波罗蜜。”

　　　　胜天王般若波罗蜜经显相品第二

　　尔时，胜天王即从座起，偏袒右肩，右膝著地，合掌向佛，头面作礼，而白佛言：“世尊！是般若波罗蜜甚深。何者是般若波罗蜜相？”
　　佛告胜天王言：“如地、水、火、风相，般若波罗蜜相亦复如是。”
　　“世尊！云何地相？”
　　佛言：“普遍广大，难可度量，是为地相。般若波罗蜜相亦复如是。何以故？如如普遍广大，难思量故。大王！一切药草皆依地生；一切善法皆依般若波罗蜜生。又如土地，增之不喜、减之不嗔，离我、我所，无二相故；般若波罗蜜亦复如是，赞叹不增、毁呰不减，离我、我所，无二相故。世间行来，举足下足悉依于地；若求善道趣向涅槃，应当依是般若波罗蜜。又如大地出种种宝；般若波罗蜜亦复如是，生出世间种种功德。又如大地，虫蚁蚊虻种种诸苦不能倾动；般若波罗蜜亦复如是，离我、我所，不可倾动。又如大地，若闻师子、龙象之声，终无惊怖；般若波罗蜜亦复如是，天魔、外道不能恐惧。何以故？不见有人、不见有法，自性空故。
　　“又如水大从高赴下；一切善法皆向般若波罗蜜。又如水大，能润草木，得生华果；般若波罗蜜亦复如是，润诸三昧，生助道法，成一切智树，得佛法果，利益众生。又如水大渍草木根，能使倾拔，随流而去；般若波罗蜜亦复如是，一切诸见烦恼习气，根本悉灭永不复生。又如水大，性本清净无垢不浊；般若波罗蜜亦复如是，体无烦恼故名清净，离诸惑故名为无垢，一相非异故名不浊。如人夏热，遇水清凉；热恼众生，闻般若波罗蜜亦即清凉。如人患渴，得水乃止；求出世法，得般若波罗蜜，思愿亦止。又如水泉甚深难入；般若波罗蜜亦复如是，诸佛境界甚深难入。又如坑坎之处，水悉平等；般若波罗蜜亦复如是，一切声闻、辟支佛及诸凡夫，皆悉平等。又如水能洗地悉得清净；菩萨摩诃萨通达般若波罗蜜，离诸烦恼即得清净。何以故？自性清净，离诸惑故。
　　“又如火大能烧一切树木药草，不作是念：‘我能烧物。’般若波罗蜜亦复如是，能灭一切烦恼习气，亦不作念：‘我能除灭。’又譬如火，悉能成熟一切诸物；般若波罗蜜亦能成就一切佛法。又譬如火，悉能干竭一切湿物；般若波罗蜜亦复如是，竭诸漏流，永不复起。假使火聚在雪山顶，若一由旬至十由旬，皆悉能照，而无是念：‘我能照远。’般若波罗蜜亦复如是，皆悉能照声闻、缘觉及以菩萨，亦不作念：‘我能照彼。’又如禽兽，夜见火光恐怖远避；薄福凡夫及以二乘，若闻般若波罗蜜，恐惧舍离。般若波罗蜜闻名尚难，况复修学。如夜远行，迷失道路，若见火光即生欢喜，知有聚落疾往投趣，至则安隐永无怖畏；生死旷野有福德人，若闻般若波罗蜜，生大欢喜归趣受持，永离烦恼心得安乐。如世间火，贵贱共同；般若波罗蜜亦复如是，凡圣等有。又如婆罗门、刹利咸供养火；诸佛菩萨咸皆供养般若波罗蜜。又如小火，能烧三千大千世界；般若波罗蜜亦复如是，若闻一句，则能焚烧无量烦恼。
　　“大王！般若波罗蜜，离垢无著，寂静无边，无边智慧，等达法性，犹如虚空性无所住，离相境界，过诸觉观，心、心数法无有分别，无生无灭，自性离故。
　　“大王！菩萨摩诃萨行般若波罗蜜，世间希有；利益众生，犹如日月，一切受用。又譬如月能除热恼；般若波罗蜜亦复如是，能除一切烦恼热毒。又譬如月，世间乐见；般若波罗蜜亦复如是，一切圣人之所乐见。又如初月日日增长；菩萨摩诃萨亲近般若波罗蜜，从初发心乃至菩提，渐次增长，如黑分月日日渐尽。菩萨摩诃萨修行般若波罗蜜，烦恼结使次第灭尽。如世间月，婆罗门，刹利咸所赞叹；若善男子、善女人亲近般若波罗蜜，一切世间天、人、阿修罗皆所赞叹。如月游行遍四天下；般若波罗蜜亦复如是，若色、若心无处不遍。如世间月，常自庄严；般若波罗蜜亦复如是，性自庄严。何以故？不生不灭，性本清净，遍一切法，自性离故。如世间日破一切暗，而不作念：‘我能破暗。’般若波罗蜜亦复如是，能破无始一切烦恼，亦不作念：‘我破烦恼。’又譬如日开敷莲华，而不作念：‘我开莲花。’般若波罗蜜亦复如是，能开菩萨，亦无是念。又譬如日遍照十方，不作是念：‘我能遍照。’般若波罗蜜亦复如是，能照无边，而无照相。又如见东方赤，则知日出不久；若闻般若波罗蜜，当知去佛不远。如阎浮提人，若见日出生大欢喜；若世间中有般若波罗蜜名字，一切圣人皆大欢喜。又如日出，月及星宿光悉不现；菩萨摩诃萨行般若波罗蜜，二乘、外道德亦不现。又如日出，方见坑坎高下之处；菩萨摩诃萨行般若波罗蜜，世间乃知邪正之道。何以故？般若波罗蜜自相平等，不生不灭，性是离故。
　　“大王！菩萨摩诃萨行般若波罗蜜，多修空行，无所住著，修道离障，远恶知识，亲近诸佛，心心相续念佛不断，通达平等随顺法界，神通游戏十方国土，于其本处都不动摇，见诸佛法犹如现前。虽处世间世法不染，犹如莲花生在淤泥。菩萨摩诃萨虽处生死，以般若波罗蜜方便力故而不染著。何以故？般若波罗蜜，不生不灭，自相平等，不见不著，性是离故。又如莲华不停水滴；菩萨摩诃萨行般若波罗蜜，一不善法不得暂住。又如莲华所在悉香；菩萨摩诃萨行般若波罗蜜，若在城邑聚落，人间天上悉具戒香。又如莲华体性清净，婆罗门、刹利长者居士之所爱重；菩萨摩诃萨行般若波罗蜜，天龙、夜叉、乾闼婆、阿修罗、迦楼罗、紧那罗、摩睺罗伽、人非人等，菩萨，诸佛咸所爱敬。又如莲华始欲敷启，能悦众心；菩萨摩诃萨行般若波罗蜜，面门常笑，曾无颦蹙，能悦众生。又如世人，梦见莲花亦是吉相；一切人、天，乃至梦中闻见菩萨行般若波罗蜜，亦是吉祥，况当真见。又如莲华初始生时，若人、非人之所爱护；菩萨摩诃萨始学般若波罗蜜，诸佛、菩萨、释梵诸天之所卫护。菩萨摩诃萨行般若波罗蜜，兴如是心，如理通达诸波罗蜜，满足佛法，教化众生，坐菩提树，成就阿耨多罗三藐三菩提，转正法轮——世间沙门、婆罗门、天、魔、释、梵所不能转——化度十方无边世界一切众生，平等济拔于生死海，皆悉安置般若波罗蜜中。无归无依无救护者，为作救护；欲见佛者，即为示之；作师子吼；神通游戏；叹佛功德；令众渴仰。其心清净而不转移，意无谄曲远离邪念，所谓不念声闻、辟支佛法，尽诸垢秽无复烦恼，身无伪行离邪威仪，口无巧言如实而说，受恩常感轻恩重报，心不怀憾口恒软语。如是修习清净之心，不见能污、不见可染，无二无别，自性离故。
　　“大王！菩萨摩诃萨行般若波罗蜜，能信如来三种清净，作是思惟：‘修多罗说，如来法身、寂静身、无等等身、无量身、不共身、金刚身。’于此决定，心无疑惑。是名能信如来身净。复次思惟：‘修多罗说，如来口净，如为凡夫受作佛记，亦为菩萨授记成佛。’信如是言，不相违背。何以故？如来永离一切过失，无诸垢秽，无有烦恼，寂静清净。若天、若魔、沙门、婆罗门、若梵，能得如来口业失者，无有是处。是名能信如来口净。复次，修多罗说，如来意净。诸佛世尊心所思事，若声闻、辟支佛、菩萨，一切天、人，无能知者。何以故？如来之心甚深难入，非诸觉观，离思量境，无有边量，同虚空界。如是信知，心不疑惑。是名能信如来意净。复次，菩萨摩诃萨行般若波罗蜜，作是思惟：‘如佛所说，菩萨摩诃萨为诸众生，不怖不疲，荷负重担。’其心坚固曾无退转，次第修习诸波罗蜜，成就佛法无有障碍，无边无等不共之法，所言决定，其性勇猛，成就如来广大之事。菩萨摩诃萨于是事中，不疑不惑，深心信受。菩萨摩诃萨行般若波罗蜜，作是思惟：‘菩萨摩诃萨行般若波罗蜜，坐道场时，能得无碍清净天眼、天耳、他心智、宿命智、漏尽智，于一念中通达三世平等智。’如实观察一切世间，如是众生具身恶行、口恶行、意恶行，毁谤圣人，邪见造邪业，身坏命终当堕恶道。如是众生具身善行、口善行、意善行，不谤圣人，正见正业，身坏命终当生善道。如实观察众生界已，作如是念：‘我昔发愿行菩萨道，自觉觉他，此愿应满。’菩萨摩诃萨行般若波罗蜜，于如是事不疑不惑，如实信受。
　　“大王！菩萨成佛所名为觉处，自觉名正觉，成就众生名正遍觉。
　　“大王！如是菩萨摩诃萨行般若波罗蜜，信知如来出兴于世。
　　“大王！菩萨摩诃萨行般若波罗蜜，闻说一乘即便信受。何以故？诸佛所说真实不虚，种种余乘皆佛乘出。如阎浮提，种种城邑聚落别名，并属此洲；如是诸乘种种名说，皆属佛乘。复作是念：‘如来世尊善巧方便，种种说法皆实不虚。何以故？世尊说法随众根性，是故分别说有三乘，其实一道。’菩萨摩诃萨行般若波罗蜜，复作是念：‘如来说法深远音声，真实不虚。何以故？释梵天等以少功德，尚复能有深远音声，何况如来无量亿劫积习功德。’菩萨摩诃萨行般若波罗蜜，作如是念：‘如来说法不违众根，若上中下，皆使成就。众生各谓独为我说，诸佛本来无说无示。’菩萨摩诃萨于如此事不疑信解。
　　“大王！菩萨摩诃萨行般若波罗蜜，得心微细，作是思惟：‘世间炽然大火之聚，所谓贪欲火，嗔恚烟，愚痴暗。云何当令一切众生皆得出离？若能通达诸法平等，名为出离。如实知法犹如幻相，善观因缘而不分别。’菩萨摩诃萨行般若波罗蜜，作是思惟：‘诸法无本而有业报，诸佛菩萨凡所发言，我知其意，既知意已即思量义，思量义已即见真实，见真实已济度众生。’
　　“大王！菩萨摩诃萨行般若波罗蜜，善巧方便为众说法，所谓一切诸法皆悉无我、无众生、无养育、无人、无作者、无觉者、无生者、无见者，空无所有，非自在性，虚妄分别因和合生。
　　“大王！若说诸法皆悉无我乃至无见者，为称理说空无所有，乃至生缘亦复如是。
　　“大王！夫其说法随顺法相，是名称理。不违法相，与法相应，得入平等，显现义理，名巧说法。
　　“大王！菩萨摩诃萨行般若波罗蜜，得无碍辩才，所谓无著辩才、无尽辩才、相续辩才、不断辩才、不怯弱辩才、不惊怖辩才、不共辩才、天人所重辩才、无边辩才。菩萨摩诃萨行般若波罗蜜，得清净辩才，所谓不嘶喝辩才、不迷乱辩才、不怖畏辩才、不高慢辩才、义具足辩才、味具足辩才、不拙涩辩才、应时节辩才。
　　“大王！菩萨摩诃萨行般若波罗蜜，离大众威德畏故不嘶喝，坚住不怯智故不迷乱，菩萨处众如师子王故无怖畏，离诸烦恼故不高慢，不说无义通达法相故义具足，善解书论文字世智故味具足，无量劫来习巧便语故不拙涩。如是说法，随顺四时，春如春说，秋冬亦尔。应前说者不中后说，应后说者不前中说，应中说者不前后说，善知时故。
　　“大王！菩萨摩诃萨行般若波罗蜜，所得辩才令众欢喜，所谓爱语，面门常笑不曾颦蹙，发辞有义，能称如实，所说决定，不欺侮人，种种乐说。以柔软言令众欢喜，颜色宽和使他亲附，随义而说闻者悟解，称法相说为利益故，平等为说心无偏党，作决定说无虚妄言，种种乐说随众根性，令得欢喜。
　　“大王！菩萨摩诃萨行般若波罗蜜，成大威德。何以故？非器不闻故。”
　　尔时，胜天王即白佛言：“世尊！菩萨摩诃萨行般若波罗蜜，其心平等，云何不为非器者说？”
　　佛告胜天王言：“大王！般若波罗蜜性自平等，不见器、不见非器，不见能说及以所说。众生虚妄，见说不说。何以故？般若波罗蜜，不生不灭，无相分别，犹如虚空一切遍满；众生亦尔，不生不灭；声闻、辟支佛、菩萨及佛亦复如是。无名字法，假立名字，云是众生，云是般若，云有能说，云有所说，云有听者，第一义中同是一相，所谓无相。菩萨摩诃萨行是甚深般若波罗蜜，威德重故，非器不闻。
　　“大王！般若波罗蜜不为非器众生说，不为外道说，不为不尊重者说，不为不正信者说，不为求法贸易者说，不为贪利养者说，不为嫉妒者说，不为盲聋哑者说。何以故？菩萨摩诃萨行般若波罗蜜时，心无悭吝，不秘深法，非于众生无大慈悲，不舍众生。众生宿世善根，得见如来及闻正法。诸佛如来本无说心为此为彼，但障重者，虽复在近而不见闻。”
　　尔时，胜天王白佛言：“世尊！何等众生堪闻诸佛菩萨说法？”
　　佛告胜天王言：“大王！具正信者，诸佛菩萨即为说法。根性纯熟堪为法器，于过去佛曾种善根，心无谄曲，威仪齐整，不求名利，亲近善友。利根性人，说文知义，为法精进，不违佛旨。
　　“大王！诸佛菩萨为如是等众生说法。
　　“大王！菩萨摩诃萨行般若波罗蜜，能作法师，善巧说法。云何巧说说法。为利益佛法，而说佛法竟不可见；虽说波罗蜜，而波罗蜜竟不可得；虽说菩提，而说菩提竟不可得；虽断烦恼，而说烦恼竟不可得；虽为涅槃，而说涅槃竟不可得；虽为须陀洹向、须陀洹果乃至阿罗汉向、阿罗汉果，而四果向竟不可得；虽为辟支佛果，而辟支佛果竟不可得；断除我见，而说我见竟不可得；说有业报；而说业报竟不可得。何以故？名字所得，非是实法。法非名字，非言境界，法非可议，非心所量。名字非法，法非名字，但以世谛虚妄假名有说，无名字法说为名字。名字是空，空无所有，无所有者非第一义，非第一义即是虚妄凡夫之法。大王！是名菩萨摩诃萨善巧说法。菩萨摩诃萨行般若波罗蜜，以方便力得无碍辩才，随众生根性说是甚深般若波罗蜜。”

　　　　胜天王般若波罗蜜经卷第一



　　　　胜天王般若波罗蜜经卷第二

　　　　陈优禅尼国王子月婆首那译

　　法界品第三

　　尔时，胜天王即从座起，偏袒右肩右膝著地，合掌向佛头面作礼，而白佛言：“世尊！云何菩萨摩诃萨学般若波罗蜜通达甚深法界？”
　　尔时，佛赞胜天王言：“善哉，大王！谛听，谛听！善思念之。”
　　胜天王白佛言：“世尊！唯然愿闻。”
　　佛告胜天王言：“大王！菩萨摩诃萨有般若故，近善知识，勤修精进，离诸障惑，心得清净，恭敬尊重，乐习空行，远离诸见，修如实道，能达法界。
　　“大王！菩萨摩诃萨有般若故，近善知识。欢喜恭敬犹如佛想，以亲近故不得懈怠，灭一切恶诸不善法，生长善根。既灭烦恼，远离障法，即得身、口、意业清净。由清净故即生敬重，以敬重心修习空行，修空行故远离诸见，离诸见故修行正道，修正道故能见法界。”
　　胜天王白佛：“世尊！何等为法界？”
　　佛告胜天王言：“大王！即是如实。”
　　“世尊！云何如实？”
　　“大王！即不变异。”
　　“世尊！云何不异？”
　　“大王！所谓如如。”
　　“世尊！云何如如？”
　　“大王！此可智知，非言能说。何以故？过诸文字，离语境界、口境界故。无诸戏论，无此无彼，离相无相远离思量，过觉观境无想无相，过二境界，过诸凡夫，离凡境界，过诸魔事，能离障惑，非识所知，住无处所。寂静圣智，后无分别智慧境界，无我、我所求不可得，无取无舍，无染无秽，清净离垢，最胜第一，性常不变。若佛出世及不出世，性相常住。大王！是为法界。菩萨摩诃萨行般若波罗蜜，修此法界百种苦行，令诸众生皆悉通达。大王！是名般若波罗蜜如如实际，无分别相，不可思议界，真空，一切智一切种智不二界。”
　　尔时，胜天王白佛言：“世尊！云何能证至此法界？”
　　佛告胜天王言：“大王！以出世般若波罗蜜证，后无分别智至。”
　　胜天王白佛言：“世尊！证与至有何差别？”
　　佛告胜天王言：“大王！以般若波罗蜜如实见名为证，以智通达名为至。”
　　胜天王白佛言：“世尊！如佛所说，闻思修慧，通达般若波罗蜜，非是出世后无分别智。”
　　佛告胜天王言：“不尔，大王！何以故？般若波罗蜜甚深微妙，闻慧粗浅不能得见，第一义故思不能量，出世法故修不能行。
　　“大王！般若波罗蜜如是甚深，凡夫、二乘所不能见。何以故？譬如生盲不见众色，七日婴儿不见日轮，尚不能见，况复修行。
　　“大王！譬如夏热，有人西行在于旷野，复有一人从西往东，问前人言：‘我今热渴，何处有水、清凉树荫？’彼人答言：‘善男子！从此东行则有二路，一左一右，当从右路，有清泉水及树荫凉。’
　　“大王！于意云何？虽闻此名，思惟往趣，能除热渴得水味不？”
　　“不也，世尊！此人至彼，入池洗浴、饮水，息树，方离热渴，得知水味。”
　　佛言：“如是，如是！大王！不可以三慧通达真实般若波罗蜜。
　　“大王！所言旷野，即是生死；人谓众生；热名烦恼，渴是贪爱；东来人者即是菩萨；其右路者萨婆若道——菩萨摩诃萨行般若波罗蜜，善知生死及出世路；清冷水者所谓般若波罗蜜；树荫凉者即是大悲。菩萨摩诃萨行二法故，远离凡夫及二乘道。
　　“大王！如是甚深般若波罗蜜，无形无相，种种巧说，令诸众生得入其中。
　　“大王！菩萨摩诃萨行般若波罗蜜，如实知力空，无畏空，不共法空，戒聚空，定聚、慧聚、解脱聚、解脱知见聚空，空空，第一义空，而空相不可得。不取空相，不起空见，不执空相，不依止空。如是不取著故，于空不堕。
　　“大王！菩萨摩诃萨行般若波罗蜜，远离诸相，不见内外相，离戏论相，离分别相，离求觅相，离贪著相，离境界相，离攀缘相，离能知所知相。”
　　胜天王白佛言：“世尊！菩萨摩诃萨般若波罗蜜，如是观无相；诸佛世尊复云何观？”
　　佛告胜天王言：“大王！诸佛境界不可思议。何以故？离境界故。一切众生思量佛境，心则狂乱，不知此彼。何以故？同虚空性，不可思量，求不可得，离觉观境。菩萨摩诃萨行般若波罗蜜，尚不见有凡夫境界可得思量，况佛境界。亦不依止一切诸愿，虽行布施不著施报，持戒、忍辱、精进、定、慧亦复如是，一切功德乃至涅槃亦不依著。何以故？离我、我所，无二无别，自性离故。”说是般若波罗蜜法门时，三千大千世界六种震动，须弥山王、目真邻陀山、铁围山、大铁围山、宝山、黑山、大黑山，皆悉震动。无量百千亿诸菩萨摩诃萨，脱上分衣为佛敷座，高如须弥。无量百千释梵护世诸天王等，合掌恭敬，散诸妙华——曼陀罗华、摩诃曼陀罗华、曼殊沙华、摩诃曼殊沙华、白莲华、赤莲华、红莲华、青莲华——耆阇崛山纵广四十由旬，积华遍满至于佛膝。无量天子作诸天乐，不鼓自鸣，空中叹言：“再睹佛兴世，再见转法轮。善哉！阎浮提一切众生，勤修功德，多种善根，得闻如是甚深般若波罗蜜，况复来世有能信者，如是众生悉行诸佛如来境界。”复有无量百千诸大龙王，即以神力普兴大云，降注香雨洒耆阇崛山及三千大千世界，诸听法者唯觉香润不见沾濡。无量龙女，悉于佛前合掌赞叹。无量乾闼婆，以妙音乐而供养佛，其夜叉众散诸妙华。十方无量无边国土诸佛世尊，皆放眉间白毫光明，照此娑婆世界耆阇崛山，其三千大千世界幽暗之处，日月不照，悉蒙光明。照世界已，还至佛所，右绕三匝，从佛顶入。无量百千婆罗门、刹利、居士长者，以涂香、末香、幡、华、幢、盖而供养佛。尔时，众中七十二亿菩萨摩诃萨得无生法忍，无量百千万亿众生得远尘垢法眼净，无量百千万亿众生发阿耨多罗三藐三菩提心。
　　尔时，胜天王白佛言：“世尊！般若波罗蜜离文字、无语言，云何菩萨摩诃萨行般若波罗蜜为众生说法？”
　　佛告胜天王言：“大王！菩萨摩诃萨行般若波罗蜜，如是说法：为修习佛法故，而说佛法毕竟不可得；为成熟诸波罗蜜，而波罗蜜毕竟不可得；为清净菩提，而菩提毕竟不可得；为涅槃离欲灭，而涅槃离欲灭毕竟不可得；为须陀洹、斯陀含、阿那含、阿罗汉果、而须陀洹乃至阿罗汉毕竟不可得；为辟支佛，而辟支佛毕竟不可得；为断除我、取，而我及取毕竟不可得。菩萨摩诃萨如是行甚深般若波罗蜜，心不分别一切诸相，我能分别及所分别悉不可得，随顺般若波罗蜜不违生死，虽在生死不逆般若波罗蜜随顺法相。”
　　胜天王白佛言：“世尊！菩萨摩诃萨云何随顺法相、不违世谛？”
　　佛告胜天王言：“大王！菩萨摩诃萨随顺甚深般若波罗蜜，不远离色、受、想、行、识，不远离欲界、色界、无色界，不远离法，而不著般若波罗蜜，不远离道。何以故？具巧方便故。”
　　胜天王白佛言：“世尊！何者是菩萨摩诃萨善巧方便？”
　　佛告胜天王言：“大王！所谓无量菩萨摩诃萨具慈、悲、喜、舍，不舍众生，常能利益。
　　“大王！菩萨摩诃萨行般若波罗蜜，具无边慈、无分别慈、法慈、不息慈、不恼慈、利益慈、平等慈、遍益慈、出世慈，成就如是等大慈。”
　　“世尊！云何大悲？”
　　佛言：“大王！菩萨摩诃萨行般若波罗蜜，众生苦恼无归依处，即为济拔发菩提心、勤求正法，既自得已为众生说——其悭贪者，教行布施；无戒、破戒，教令持戒；恶性之人，教行忍辱；懒惰懈怠，教令精进；散乱之人，教行禅定；愚痴之人，教行般若。为度众生，虽遭苦恼，终不舍离菩提之心。是名大悲。”
　　“世尊！云何大喜？”
　　佛言：“大王！菩萨摩诃萨行般若波罗蜜，作是思惟：‘三界炽然，我已出离，故生欢喜；久相系著生死之绳，我已割断，故生欢喜；种种觉观及诸取相于生死海，我已得出，故生欢喜；无始竖立我慢之幢，我今已摧，故生欢喜；以金刚智，坏烦恼山永不复立，故生欢喜；我自安隐，又令他安，愚痴黑暗贪爱系缚久寐世间，今始得觉，故生欢喜；我今已离一切恶趣，又拔众生令出恶道，众生久于生死迷乱不知出道，我今济拔开示正路，悉令得至萨婆若城，故生欢喜。’是名大喜。
　　“大王！菩萨摩诃萨行般若波罗蜜，眼所见色，不著不离而起舍心；耳声、鼻香、舌味、身触、意法亦尔。
　　“大王！菩萨摩诃萨行般若波罗蜜，成就如是四无量心。”
　　尔时，胜天王白佛言：“世尊！云何菩萨摩诃萨行般若波罗蜜，为度众生示现诸相？”
　　佛告胜天王言：“大王！般若波罗蜜相不可得，菩萨摩诃萨相亦不可得，但方便力教化众生，示现处胎乃至涅槃。何以故？诸天计常，谓无堕落；菩萨摩诃萨行般若波罗蜜，以方便力破此执故，示现处胎，因令彼天起无常念，世间最胜最高无等不著五欲，欲不能污，尚有堕落，况复余天。是故咸应勿复放逸，勤加精进，一心修道。譬如见日尚有隐没，则知萤火不得久住。
　　“大王！复有放逸诸天，贪著乐故，不修正法。虽与菩萨同在天宫，不往礼拜，不咨受法，而作是意：‘今且游戏，明诣菩萨。’各相谓言：‘菩萨与我常共在此，修行何晚？’菩萨摩诃萨行般若波罗蜜，勤修精进，如救头然，破彼放逸，示现堕落。如是示现，有二因缘：一、令诸天离放逸故，二、令众生咸得见故。
　　“大王！世间复有下劣众生，不堪见佛成无上道及转法轮。菩萨摩诃萨为此众生，是故示现婴儿童子，后宫游戏——菩萨若作余像说法，后宫女人则不信乐，是故示现婴儿童子。
　　“大王！有高行者常能离俗，菩萨摩诃萨为化彼故，示现出家。
　　“大王！复有天、人作如是念：‘若以端坐受人天乐而得圣道。’菩萨摩诃萨为化此故，示现苦行，亦为降伏诸外道故，示现苦行。
　　“大王！复有天、人长夜发愿：‘菩萨摩诃萨行诣道场，我等诸天常献供养。’菩萨为化此众生故，示诣道场，一切人众皆悉获得菩提因缘。
　　“大王！复有天、人作如是念：‘恶魔、外道障碍正法，愿得菩萨坐于道场，降伏恶魔及诸外道，正信之人悉令见法。’菩萨摩诃萨既成道已，三千大千世界，于虚空中种种音声而赞叹曰：‘佛日出世，萤火隐没。’此等天人悉发是言：‘愿我来世皆得阿耨多罗三藐三菩提，如今菩萨摩诃萨。’为是众生现坐道场。
　　“大王！又有天、人作如是言：‘愿见大师成就一切智、无师智、自然智，不求出离，根性纯熟，是深法器。’为是众生示现三转十二种法轮。
　　“大王！复有天、人乐闻涅槃，菩萨为化彼众生故，示现涅槃。
　　“大王！菩萨摩诃萨修行般若波罗蜜，能现如是种种之相。
　　“大王！菩萨摩诃萨行般若波罗蜜，不生难处。何以故？无福德人不闻般若波罗蜜名字故。又复常离一切恶业，佛所说戒悉不毁犯，心无嫉妒，已于过去无数佛所，多种善根具足功德，智慧方便成就大愿，心乐寂静勤行精进。
　　“大王！菩萨摩诃萨无有恶业牵堕地狱，性行十善故；菩萨摩诃萨无有破戒牵堕畜生；性持戒故；菩萨摩诃萨无有嫉妒，不牵堕饿鬼，不生邪见家，常值善知识。何以故？已于过去无数佛所深种善根，是故生处皆悉正见。菩萨受生，诸根不缺，成佛法器。何以故？于过去世供养诸佛，听闻正法，礼敬大众，是故根具相貌端圆，成佛法器。
　　“大王！菩萨不生边地，钝根愚痴不知善恶，语言义趣非佛法器，不识沙门、婆罗门。何以故？菩萨受生必在中国，利根智慧，言辞辩了，善知语义，是佛法器，善知沙门及婆罗门。何以故？菩萨摩诃萨宿世智慧力故。
　　“大王！菩萨不生长寿天，不见诸佛、不利众生故。菩萨所以生在欲界，示现出世利益众生。何以故？善方便故。
　　“大王！菩萨不生空世界中，此处无佛，不闻正法，不供养僧。何以故？菩萨生处必具三宝，宿愿强故。菩萨若闻恶世界名，即生厌离，修行寂静，心不懈怠，以一切善灭诸恶法。
　　“大王！菩萨摩诃萨修行般若波罗蜜，以是因缘不生难处。
　　“大王！菩萨摩诃萨行般若波罗蜜，乃至梦中尚不忘失菩提之心，况复觉时。何以故？一切菩萨生于此心，即是阿耨多罗三藐三菩提心，若无此心则无有佛，无佛无法，无法无僧；由此心故，得有三宝及以天人。菩萨摩诃萨常离谄曲，质直柔和，其心清净，不疑佛法，欲听受者，不秘深义。离法嫉妒，远三涂业，于初中后无有异相。行不违言，护持大乘。见同学者则生恭敬，劝他修习，赞叹大乘；于说法师常生佛想，近善知识远离恶友。
　　“大王！菩萨摩诃萨修般若波罗蜜，如是成就菩提之心，因由此心得宿命智。何以故？已曾供养无量诸佛，护持正法，修清净戒，远离恶业，障碍永无，心常欢喜，心勤修学，心不散乱，心智不失。何以故？大王！若菩萨摩诃萨已曾供养无量诸佛，则尊重正法，由重法故广为人说，为护正法不惜身命，身、口、意业三种清净、业清净已得离障碍、离障碍故心常欢喜、心欢喜故则勤精进、心性正直念智具足、由念智故知过去生一十百千乃至无数。
　　“大王！菩萨摩诃萨行般若波罗蜜，如是了知过去生处。既了宿命，近善知识，由善知识，于诸佛所不失三事，谓见、闻、念，常听正法。供养僧宝无空过时，诸佛菩萨所恒恭敬礼拜尊重，行住坐卧不离多闻。
　　“大王！持净戒者，耳根常闻般若波罗蜜名字，恒勤修习助道之法，曾不远离三解脱门，修四无量，常闻萨婆若名。
　　“大王！菩萨摩诃萨行般若波罗蜜，以是因缘近善知识。
　　“大王！菩萨摩诃萨行般若波罗蜜，乃至梦中不近恶友，何况觉时。何以故？菩萨摩诃萨不与破戒人共住，邪见人、无威仪人、邪命人、无义语人、懒惰人、乐住生死人、背菩提人、乐俗务人，不与共住。大王！菩萨摩诃萨行如是法离恶知识。
　　“大王！菩萨摩诃萨行般若波罗蜜，能得如来清净之身，所谓平等身、清净身、无尽身、善修得身、法身、不可觉知身、不思议身、寂静身、虚空等身、智身。”
　　胜天王白佛言：“世尊！菩萨摩诃萨在何位中，能得如来十种之身？”
　　佛告胜天王言：“菩萨初地得平等身。何以故？离诸邪曲，通达法性，见平等故。于第二地得清净身。何以故？清净戒故。住第三地得无尽身。何以故？离嗔恚故。第四地中得善修身。何以故？常勤精进修佛法故。住第五地则得法身。何以故？见诸谛理故。住第六地得离觉观身。何以故？观因缘理，非觉观所知故。住第七地得不思议身。何以故？具足方便故。于第八地得寂静身。何以故？离一切戏论，无烦恼故。住第九地得等虚空身。何以故？身相不可量，遍一切处故。住第十地则得智身。何以故？成就一切种智故。”
　　胜天王白佛言：“如来之身与菩萨身，无差别乎？”
　　佛告胜天王言：“身无差别，但功德异。”
　　胜天王言：“其义云何？”
　　“大王！佛、菩萨身，无有差别。何以故？一切诸法同一性相，功德差别。”
　　“世尊！云何功德而有差别？”
　　佛言：“大王！今当为王譬喻显了。譬如宝珠，若有装饰或不装饰，其珠何异？佛与菩萨功德有差，法身无别。何以故？如来功德一切圆满，尽于十方，遍众生界，清净离垢，障碍永无；菩萨之身，功德未满，有余障故。譬如初月十五日，月亏盈有异，月性无差。此等诸身皆悉坚固，犹如金刚不可破坏。何以故？三毒不破，世法不染，恶趣人间苦不能逼，悉已远离生老病死，能伏外道，过魔境界，不向声闻、辟支佛乘，以是因缘不可破坏。
　　“大王！菩萨摩诃萨行般若波罗蜜，善能将导一切世间天、人、阿修罗。譬如有人善为将导，若国王等长者居士，意咸用之；菩萨亦尔，声闻、缘觉、菩萨、诸佛，咸同用为将导。又如善将导者，世间国王、婆罗门、长者居士咸共尊重；菩萨亦尔，天、龙、夜叉，有学无学之所供养。又如旷野险难怖畏，行人疲倦，遇善将导，能令安隐；菩萨亦尔，以方便力，于彼生死烦恼贼难，将导众生安隐得出。又如贫人，依富长者方出险难；梵志、尼干及余外道，于生死中依行般若波罗蜜菩萨，尔乃出离。又如大富长者无量赀财，为一切人之所受用；行般若波罗蜜菩萨亦复如是，于生死中六道众生之所受用。又如大富长者欲过险难必要多伴，饮食资粮皆悉具足，尔乃得过；菩萨亦尔，欲出世间，以功德智慧摄一切众生，度生死难至萨婆若。又如人远行多赍宝物，为得利故；菩萨亦尔，从生死海至萨婆若，广修功德智慧，为得一切智故。又如世人求财无厌；菩萨乐法亦无厌心。又如将导，四事胜他，所谓财富、最胜、位高、语用；菩萨亦尔，富功德位、最胜法、自在、无异言。又如人善导至于大城；菩萨亦尔，善能将导至萨婆若城。
　　“大王！菩萨摩诃萨行般若波罗蜜，善知行路、不可行路，邪正安善，有水无水，相貌曲直，出离之道，皆悉通达。
　　“大王！菩萨摩诃萨知不倒路，凡所示道，不违众根。为大乘人示无上道，不说声闻、辟支佛路；为小乘人示声闻道，不说大乘；辟支佛根示缘觉路，不说萨婆若道；为著我见说无我道；著法众生为说空道；著二边者为说中道；为散乱者说奢摩他、毗婆舍那，不说散乱；戏论众生示如如道，不说言语；著生死者示涅槃道，不说世间；为迷涂者而说正道。大王！是名菩萨知邪正路。”

　　　　胜天王般若波罗蜜经念处品第四

　　尔时，胜天王即从座起，偏袒右肩右膝著地，合掌向佛头面作礼，而白佛言：“世尊！菩萨摩诃萨行般若波罗蜜，能如是知路非路者，心缘何住？”
　　佛告胜天王言：“大王！菩萨摩诃萨行般若波罗蜜，心正不乱。何以故？善念身、念受、念心、念法。菩萨摩诃萨凡所游行城邑聚落，闻利养名，如佛戒说烦恼系缚，善自忆念。
　　“大王！云何菩萨摩诃萨行般若波罗蜜念身？与身相应恶不善法，以如实智，悉远离之。观身过失，始自足底乃至头顶，此身无我、无常、败坏，但以筋脉共相连持，腥臊臭秽，色恶可恶，所不喜见。如是观己，身中贪欲悉不复生，不起身我。以是因缘，相应善法皆悉随顺。云何菩萨摩诃萨行般若波罗蜜念受？作是思惟：‘诸受皆苦。颠倒众生妄起乐相，凡夫愚痴以苦为乐，圣人但说一切皆苦。勤修精进，为断灭故，亦教余人修学此法。’作是观已，恒自念受，不随受行，修行断受亦令他学。云何菩萨摩诃萨行般若波罗蜜念心？作是思惟：‘此心无常而谓常住，于苦谓乐，无我谓我，不净谓净，数动不住，速疾转易，结使根本诸恶趣门，烦恼因缘坏灭善道，是不可信贪嗔痴主。一切法中心为上首，若善知心，悉解众法。种种世间皆由心造，心不自见。若善若恶，悉由心起。心性回转如旋火轮，易转如马，能烧如火，暴起如水。’作如是观，于念不动，不随心行，令心随己，若能伏心则伏众法。云何菩萨摩诃萨行般若波罗蜜念法？恶不善法能如实知，所谓贪欲、嗔恚、愚痴及余烦恼，而修对治，贪欲对治、嗔恚对治、愚痴对治。如是知已，即回起念不行彼法，亦令他离。云何菩萨摩诃萨行般若波罗蜜于境起念？若见色、声、香、味、触，作是思惟：‘云何于彼不真实法而生贪爱？此乃凡夫愚痴所著，即是不善。如世尊说，爱即生著，著即迷惑，迷故不知善法恶法，以是因缘生于恶趣。’菩萨摩诃萨自不漏失，不著境界，令他亦尔。
　　“大王！菩萨摩诃萨行般若波罗蜜阿兰若念，作是思惟：‘阿兰若者，是无诤人之所住处，寂静住处，于此处中，天、龙、夜叉、他心智人，悉能知我心、心数法，不应于此起邪思惟。’即得舍离，于法正忆，勤修行之。
　　“大王！菩萨摩诃萨行般若波罗蜜，作是思惟：‘城邑聚落，非出家人所可行处，则不应往，所谓酤酒、淫女、王城、博弈歌舞之处。’悉远离之。
　　“大王！菩萨摩诃萨行般若波罗蜜，闻利养名，起正忆念，作是思惟：‘为生施福故受此财，不由贪爱受，不出内生长子息，不言我财，一切贫穷普皆周给，如是行者人所赞叹，终不计我及以我所。’复作是念：‘人皆称我惠施名闻，世间无常须臾磨灭，云何智人，无常、无实、不恒、无主，随彼而行，起我、我所？’
　　“大王！菩萨摩诃萨行般若波罗蜜，于佛世尊所说念戒，作是思惟：‘过去诸佛皆学此戒，成无上道，得至涅槃；当来诸佛、现在亦尔。’如是知已，精进勤修。
　　“大王！菩萨摩诃萨行般若波罗蜜，为化众生及以自身，少欲知足，著粪扫衣，心常清洁，信力坚固，宁失身命于戒不犯，心离高慢，游行城邑不耻弊衣，远离懈怠常修精进，所作未办终不中息，于粪扫衣，不见过患、朽故弊坏，终无轻鄙，但取其德——夫离欲者乃服此衣，如来所赞，息悭贪著。亦不自赞我能服此，于他不服终无毁言。如此行人，诸天礼敬，佛所赞叹，菩萨护持，婆罗门、刹利皆悉礼敬。
　　“大王！菩萨摩诃萨行般若波罗蜜，如是修清净行。”
　　尔时，胜天王白佛言：“世尊！高行菩萨能行般若波罗蜜，何用著粪扫衣？”
　　佛告胜天王言：“诸大菩萨将护世人。何以故？世间众生乐见不同。大王！于意云何？菩萨高行何如世尊？”
　　胜天王言：“百千万亿恒河沙分，算数譬喻不及其一。何以故？如来世尊是大法王，一切种智，无有一法而不照了。”
　　“大王！于意云何？诸佛如来于四天下，天、龙、夜叉、人非人中示现苦行，及以赞叹头陀功德，此何所为？”
　　王言：“世尊！为欲教化可度众生，及初发意诸菩萨等，未断烦恼为说对治。”
　　佛言：“如是，如是！大王！高行菩萨著粪扫衣，亦复如是。是故菩萨摩诃萨行般若波罗蜜，多有方便利益众生。
　　“大王！菩萨摩诃萨行般若波罗蜜，示现世间但畜三衣。何以故？心知足故，更不多求，即是少欲，不求索故无所积聚，既不积聚则无丧失，无丧失故则不生苦，苦不生故即离诸恼，离诸恼故则无所著，无所著故是为漏尽。
　　“大王！菩萨摩诃萨行般若波罗蜜，利益众生故，入城邑聚落持钵乞食。何以故？菩萨摩诃萨大悲熏心，如实观察贫苦众生，令得富乐，受彼供养。若入邑聚，威仪齐整，心正不乱，善摄诸根前视六尺，双犁轭地如法乞食，次第而往不越贫家，以量受食终不长取，于所得中更开一分拟施供养。何以故？信施难销，为生福故。
　　“大王！菩萨摩诃萨行般若波罗蜜，但一坐食而不移动。何以故？一坐道场，魔来恼乱亦不移动；出世禅定、般若、阇那，空一切法，如实圣道、实际如如、一切种智，于此诸法悉不移动。何以故？萨婆若法是一坐得，是故行一坐食。
　　“大王！菩萨摩诃萨行般若波罗蜜，以方便力如是示现乞食。
　　“大王！菩萨摩诃萨行般若波罗蜜，学阿兰若行，所谓常修梵行，于诸根中不起过失，深乐多闻，力堪修行，离我怖畏，不计著身，常行寂静。菩萨摩诃萨正法中出家，持三轮净戒，善知法相，如来所说，为少壮老三种人戒，悉能了达。不随外缘自心思量，呵毁世法，赞叹出世。调伏诸根，不缘恶境，于阿兰若居无难处，聚落乞食不远不近，有清泉水盥洗便易，林木华果，无恶禽兽，岩穴寂静空闲罕人，而为居止。所曾闻法，日夜三时勤加读诵，声不过高亦不太下，心不缘外，一念诵持常在胸臆。若婆罗门、刹利来至阿兰若处，当唤令坐。彼或不肯，殷勤加劝。观此众生，随其根性即为说法，令得欢喜信受修行。如是具足善巧方便，即离我心，以无我故，于阿兰若不生怖畏，离怖畏故乐行寂静。菩萨摩诃萨如是以方便力示阿兰若行。
　　“大王！菩萨摩诃萨行般若波罗蜜，善能观行，作是思惟：‘世间之中，一切饮食清净香洁，身火所触即成不净烂坏臭处。一切凡夫愚痴无智，爱著此身及以饮食。若依圣智如实观察，即生秽恶，不可乐著。’
　　“大王！菩萨摩诃萨行般若波罗蜜，作是思惟：‘多行嗔恚则起恶业，我今当离；直心趣道，真实思惟，非徒口说。’
　　“大王！菩萨摩诃萨行般若波罗蜜，作是思惟：‘若法有生即是因缘，法之因缘又从缘起，云何智人，于此虚妄因缘生法而作罪失？’菩萨身中，有障善法即自断除，若不能断他障善法，心即生舍不起无明。云何名障善法？不恭敬佛、法、僧、净戒；不敬同学；老少幼小自高降彼；趣向五欲背舍涅槃，而起我见、众生见、命见、人见；执空起断见，执有起常见；远离贤圣，亲近凡夫；舍持戒人，依破禁者；亲附恶友，远善知识；闻甚深法即生毁谤；威仪不整，口无辩说，烦恼覆心，具足谄曲；贪著利养，生五种慢：一、姓贵，二、种族，三、见胜，四、国土，五、徒众；见恶则助；遇善而舍；赞叹女人、童稚、外道；不乐阿兰若行，不解节食，不亲近师；虽复读诵，不知时节，若见善法，亦复不生少尊重心；见恶不怖，如象无钩、马无辔勒，放逸不制；喜起嗔忿，不生慈心；见苦不悲，遇病不视，于死不怖；在火聚中不求免出，应作不作，不能量忖；难思而察，非望而求；不出谓出，非路谓路，未得谓得，远大善法；毁呰大乘，赞叹小道；毁大乘人，赞彼小学；多乐斗乱，恶口粗言；心无慈悲，令他怖畏；出言粗鄙，语无一实；乐著戏论而不舍离。大王！菩萨摩诃萨行般若波罗蜜，如是等事名障善法。
　　“大王！菩萨摩诃萨行般若波罗蜜，灭诸戏论，修习空行，作是思惟：‘所观境界皆悉空无，能观之心亦复如是，无能、所观二种之异，诸法一相所谓无相。’如是思惟，遣内外相，不见身，不见心，不见法，次第相续修奢摩他、毗婆舍那，毗婆舍那如实见法，奢摩他者一心不乱。菩萨如是修观行已，即得净戒，戒清净故行亦如是。是名菩萨摩诃萨行般若波罗蜜观行清净。
　　“大王！菩萨摩诃萨行般若波罗蜜，护持如来正法之藏，听受正法，为守护故不为利养，为三宝种不断故不为恭敬，为拥护大乘行故不为名闻，为无归依众生令得济拔与安乐故，无慧眼者令得慧眼，修小乘人示声闻道，欲行大乘示现大道。如是听法为无上智，终不为得下劣之乘。
　　“大王！菩萨摩诃萨行般若波罗蜜，善知毗尼，所谓毗尼及毗尼行，毗尼甚深，毗尼微细，净与不净，有失无失波罗提木叉，声闻毗尼、菩萨毗尼。大王！菩萨摩诃萨行般若波罗蜜，如是等毗尼皆悉善知。
　　“大王！菩萨摩诃萨行般若波罗蜜，善知一切威仪戒行，善学声闻戒、辟支佛戒、菩萨戒，既修戒行。若见威仪不称众者，即应远离，非处不行；若有沙门戒行威仪，则应亲近。若婆罗门异学余行劝修毗尼，如是戒行修之真实，心无巧伪嫉妒即灭，自行布施亦劝他行，赞叹布施，见他布施心生随喜，不作是念：‘唯当施我，勿与他人。’但应思惟：‘一切众生多有所乏，饥寒困苦，愿其得财，现世安乐。以闻法故，后世安乐。我今应当精进修道，与诸众生同得出世。’是名菩萨无嫉妒心，于诸众生皆得平等，若行布施普为众生。戒、忍、精进、禅定、般若，乃至一切种智，无二心修。何以故？所修之法与众生共，念为境界，令速成道，于生死火，自既出离亦使他出。譬如长者而有六子，并皆幼稚，爱念无偏。长者在外其宅火起。大王！于意云何？长者作念：‘于此六子，先后救不？’”“不也，世尊！何以故？其父于子心平等故。”
　　“大王！菩萨摩诃萨行般若波罗蜜，亦复如是。凡夫贪著，处在六道生死火宅，不知出离。菩萨摩诃萨行般若波罗蜜，以平等心，种种方便诱化令出，皆悉安置寂静界中。
　　“大王！菩萨摩诃萨行般若波罗蜜，于法亦等。所谓以法供养如来，种种供具供养如来，如实修行供养如来，利益安乐一切众生，守护一切众生善法，随顺众生善能教化，行菩萨道行不违言，心无疲倦求阿耨多罗三藐三菩提，若能如是乃得名为供养诸佛，不以资生而为供养。何以故？大王！法是佛身，若供养法即供养佛。大王！诸佛世尊，皆从如实修行而来，悉为利益安乐众生，护其善法随顺众生，若不尔者违本誓愿。懈怠懒惰，不能成就菩提之心。何以故？菩萨摩诃萨，阿耨多罗三藐三菩提与众生共，若无众生，菩萨云何能得菩提？
　　“大王！菩萨摩诃萨行般若波罗蜜，以法供养如来名真供养。如是供养，拔除我慢，远离俗务，剃落须发，于其父母兄弟亲戚，不复相关犹如已死，形状衣服相貌异常，执持钵器游入城郭，至其亲里若旃陀罗家，下意乞食，作是思念：‘我命属他，由彼食活，以是因缘能除我慢。’复作念言：‘我今应取师僧尊长及同学意，令彼欢喜，昔未闻法为得闻故。’若见他人嗔恚斗诤，即应忍辱下意避之。大王！菩萨摩诃萨。如是行般若波罗蜜拔除我慢。
　　“大王。菩萨摩诃萨行般若波罗蜜，生坚正信。何以故？多诸功德宿世所种，善根力强具足善因，正见成就不信外道，内心清净不依余师，心行调直远离谄曲，诸根聪利具足般若，离诸盖障其心清净，远恶知识亲近善友，寻求善言不生懈怠，所闻说法知佛功德。”
　　胜天王白佛言：“世尊！唯愿大慈，哀愍为说如来功德大威神力。”
　　佛告胜天王言：“大王！谛听，谛听！善思念之，我当为王宣说如来神德少分。”
　　“善哉，世尊！唯然愿闻。”
　　佛言：“大王！如来具足无边大慈，遍照众生、众生所摄，乃至十方尽虚空界亦皆遍照，不可测量。如来大悲，声闻、缘觉、菩萨所无。何以故？不共法故。十方世界，无一众生大悲不照。复次，如来说法无尽，普为十方一切众生，一劫百劫千劫若无量劫，种种因缘说法无尽。若众生界种种言辞，一切句义咨问如来，一弹指顷，一一众生各为分别，无能坏者。复次，如来即是无碍禅定境界，假使一切世界众生，皆住十地，入诸三昧百千亿劫观如来定，不能测量。复次，如来身无边量。何以故？随所乐见，能于一念示现种种。如来又有清净天眼，一切世界，无量众生，一一众生一一世界，如是一切世界中事，如来悉见，如观掌中阿摩勒果，诸天人眼所不能见。如来复有清净天耳，一切众生，随其种类音声不同，如来悉闻解了其义。如来复有净他心智，一切世界，有诸众生，作业思想若所得报，如来世尊行立坐卧，于一念顷皆悉了知。何以故？如来常定，无散乱故。
　　“大王！诸佛如来无有失念，心不散乱，根无异缘。何以故？离烦恼习，最为清净，寂静无垢。有烦恼者，其心散乱则异攀缘。如来世尊无漏离垢，得一切法自在平等，常在三昧三摩跋提故。大王！如来以一威仪三昧，游行乃至涅槃，无有天人能得知者，况复如来于无量劫修习无量无边万亿三昧。何以故？如来不可量、不可思、不可观故。”
　　尔时
　　胜天王白佛言：“世尊！我闻如来三阿僧祇劫修行成佛，云何而说无量劫修？”
　　佛言：“不也，大王！何以故？菩萨摩诃萨修阿耨多罗三藐三菩提，无量功力之所能办，非尔许劫时，始得入法平等理，称为成佛。”
　　胜天王白佛言：“世尊！善哉，善哉！一切众生常行诸善，远离障业，喜乐佛果，修菩萨行。世尊！若有众生得闻如来大神通力，心生欢喜，信受赞叹，当知是人不久得成此神通器，况复有人受持、读诵、书写、宣说，如是人等，不可思量。”
　　佛言：“如是，大王，此等众生，如来拥护，已种善根，过去供养无数诸佛，乃能得闻如来世尊大神通力。是善男女，心不疑惑，于七日中，澡浴清净著新洁衣，香华供养，一心正忆，尔时如来即为现身，便得见佛。其供养具或有阙少，但一心念，于命将尽，见佛在前。”
　　胜天王白佛言：“世尊！颇有众生闻说如来神通功德，不起信心而谤毁不？”
　　佛言：“有是众生，若闻如来神通法门，即起嗔毒不善之心，于说法师恶知识想，此人舍寿，生泥梨中。若闻如来大神通力能生信受，于说法师善知识想，即得人、天乃至成佛。”
　　尔时，世尊出广长舌相，自覆面门，次至头顶，次覆遍身，次覆师子座，次覆菩萨众，次覆声闻众，然后乃覆释梵护世一切大众，还收舌相，告大众言：“如来世尊有是舌相，岂当妄语？汝等大众皆应信受，长夜安乐。”
　　说是法时，众中八万四千菩萨得无生法忍，无量百千众生得远尘离垢法眼净，无量无边众生发阿耨多罗三藐三菩提心。

　　　　胜天王般若波罗蜜经卷第二



　　　　胜天王般若波罗蜜经卷第三

　　　　陈优禅尼国王子月婆首那译

　　法性品第五

　　尔时，胜天王即从坐起，偏袒右肩右膝著地，合掌向佛头面作礼，而白佛言：“希有世尊！如来、应供、正遍知，快说微妙大神通力。诸佛如来因何得此？唯愿世尊分别解说。”
　　佛告胜天王言：“大王！诸佛如来所行甚深，不可思议，得果亦尔。”
　　胜天王白佛言：“世尊！诸佛如来行何等法，名为甚深不可思议？”
　　佛告胜天王言：“大王！诸佛如来，法性、因果不可思议，功德及法、利益众生亦复如是。”
　　胜天王白佛言：“世尊！云何法性不可思议？”
　　佛言：“大王！在诸众生阴界入中无始相续，所不能染。法性体净，一切心识不能缘起，诸余觉观不能分别，邪念思惟亦不能缘。法离邪念，无明不起，是故不从十二缘生，名为无相，则非作法，无生无灭，无边无尽，自相常住。
　　“大王！菩萨摩诃萨行般若波罗蜜，能知法性清净，如是无染无著，远离垢秽，从诸烦恼超得解脱，此性即是诸佛法本，功德智慧因之而生，体性明净不可思量。
　　“大王！我今喻说，汝善谛听。”
　　王言：“世尊！唯然愿闻。”
　　佛告胜天王言：“譬如无价如意宝珠，装饰莹治，皎洁可爱，体圆极净，无有垢浊。堕在淤泥已经多时，有人捡得取而守护，不令堕落。法性亦尔，虽在烦恼不为所染，后复显现。大王！诸佛如来悉知众生自性清净，客尘烦恼之所覆蔽，不入自性。是故菩萨摩诃萨行般若波罗蜜，应作是念：‘我当勇猛勤修精进，为诸众生说是甚深般若波罗蜜，除其烦恼。一切众生皆有性净，是故于彼勿生下劣，应当尊重。彼即我师，如法恭敬。’菩萨摩诃萨作如是心，即生般若阇那大悲。大王！菩萨摩诃萨如是行般若波罗蜜，能入阿鞞跋致地。
　　“大王！菩萨摩诃萨行般若波罗蜜，复作是念：‘此诸烦恼，无力无能，自体虚妄，与净相违。何以故？背萨婆若故。清净法性为诸法本，自性无本，虚妄烦恼皆从邪念颠倒而生。’大王！譬如四大依虚空立，空更无依。烦恼亦尔，依此法性，法性无依。
　　“大王！菩萨摩诃萨行般若波罗蜜，如实观知，不起违逆，以随顺故烦恼不生。大王！菩萨摩诃萨观察烦恼，不生染著。若自染著，云何说法令他出离？是故菩萨断灭著心，如实说教，解众生缚。菩萨摩诃萨行般若波罗蜜，复作是念：‘若生死中，有一烦恼利益众生，我则摄受。’菩萨摩诃萨行般若波罗蜜，复作是念：‘如昔诸佛行般若波罗蜜，应如是行。何以故？诸佛如来昔在因地，亦如是学，成菩提故。’以此二缘，是故菩萨种种方便知此法性。
　　“大王！如是法性，无量无边，为诸烦恼之所隐覆，随生死流沉没六道长夜轮转，随众生故名众生性。菩萨摩诃萨行般若波罗蜜，起厌离心，除五尘欲，修无上道，是时此性名为出离，过一切苦，故名寂静，为究竟法。一切世间之所乐求，一切种智常住微妙，因此法性能得自在，受法王位。
　　“大王！菩萨摩诃萨行般若波罗蜜，初中上位观察法性，一切平等，本来寂静，悉无挂碍，犹如众色不能满空。菩萨摩诃萨行般若波罗蜜，如实而知诸佛所说一切众行，如量修行。法性功德不可具说，无有二相，过一异境，平等一相，觉观不行。菩萨摩诃萨如是行般若波罗蜜，能除二相：人相、法相。一切凡夫为执所缚，不识不见不得法性。菩萨摩诃萨行般若波罗蜜，则能通达如此法性，若在众生，无二无别。何以故？如如不异故。
　　“大王！菩萨摩诃萨行般若波罗蜜，依此法性修诸善根，来入三有，利益众生，虽现无常而非真实。何以故？菩萨摩诃萨行般若波罗蜜，如实见法性故。具足方便大悲愿力，不舍众生；二乘凡夫无有如此大悲本愿，是故不见圆净法性。
　　“大王！菩萨摩诃萨行般若波罗蜜，如是观法性，一切圣人无能修者无所修法，无能行者无所行法，无心无心法，无业无果报，无苦无乐，如是观者名得平等。不异远离，随顺广大，无我我所，无高无下，真实无尽，常住明净。何以故？一切圣法由此成就，因是性故显现圣人。
　　“大王！诸佛如来无边功德不共之法，从此性生，由是性出。大王！一切圣人戒定慧品，从此性生；诸佛菩萨般若波罗蜜，从此性出。是性寂静过诸名相，性是真实则离颠倒，性不变异故称为如，圣智境界名第一义。非有非无，非常非断，非生死非涅槃，非染非净，离一离异，无名无相。
　　“大王！菩萨摩诃萨行般若波罗蜜，复作是念：‘法性离相，一切法离相，无二无别。何以故？一切法离相，即法性离相；法性离相，一切众生离相，同法界离相；法界离相，一切法离相。如是离相，求不可得。法性如如，众生如如，同一无二；众生如如，法性如如，同一无二；法性如如，一切法如如，无二无别；一切法如如，诸佛如如，无二无别。法性如如，过去、未来、现在如如，不相违逆；过去如如，未来如如，亦不相违。过去、未来、现在如如，即是阴、界、入如如；阴、界、入如如，即是染净如如；染净如如，即是生死涅槃如如；生死涅槃如如，即是一切法如如。’
　　“大王！所言如者，名为不异、无变、不生、无诤、真实，以无诤故，说名如如。如实知见诸法不生，诸法虽生如如不动，如如虽生，一切诸法如如不生，是名法身清净不变，犹如虚空无等等，一切三界无有一法所能及者，遍众生身无与似者。清净离垢，本来不染，自性明净，自性不生，自性不起。在心意识非心意识性，即是空、无相、无愿，遍虚空界诸众生处，一切平等，无边无量，不异不别。非色，不离色；非受、想、行、识，不离受、想、行、识；非地大、水、火、风大，不离地大、水、火、风大。无生离生，虽逆生死不顺涅槃，眼不能见、耳不能闻、鼻不能嗅、舌不能尝、身不能觉、意不能知，不在心意识，不离心意识。大王！是名法性。菩萨摩诃萨行般若波罗蜜，通达此法，修行清净。三千大千世界，若阎浮提城邑聚落，菩萨悉能示现色身。所现身者，非色非相而现色相，非六根境而化众生常无休息，为说此身无常、无我、苦、不净法，了知众生有寂静性，能为示现无量种身，善巧方便令彼受化。知一切身，无有作者亦无受者，犹如木石，而为众生说清净行。
　　“大王！菩萨摩诃萨如是行般若波罗蜜，通达法性即得自在，无有移动而起智业游戏神通，种种示现安住自在，而能示现种种威仪自在，能趣一切种智，皆悉通达一切诸法。
　　“大王！般若波罗蜜如是自在，是无尽相，遍一切处无色现色。自在遍观诸众生心，见如实心性；自在忆念，无边数劫相续不断；自在变化，住解脱相；自在尽漏，为众生故不证漏尽；自在出世，是圣智境；自在甚深，声闻；缘觉所不能测；自在坚牢，魔不能坏，能至道场，成就佛法最为第一；自在随顺转大法轮；自在调化一切众生；自在受位得法自在。
　　“大王！菩萨摩诃萨行般若波罗蜜，如实通达甚深法性，得是自在。菩萨摩诃萨修是自在，即得诸禅解脱三昧三摩跋提，不系欲界、色、无色界。何以故？远离一切虚妄分别、烦恼系缚、颠倒执相。若其受生，于生自在无有系缚，若欲现灭亦复自在。随其生处，恒摄大乘成就佛法，而于十方推求佛法竟不可得。一切诸法同一佛法，非常非断。何以故？推求此法不可得故。以如实理求不可得，是法不可说有说无，说亦无名相，过此境界。若离名相即是平等，若法平等即无执著，无可著者是法真实。若著真实即是虚妄，以不著故即非虚妄。无所滞著心即无碍，无碍即无障，无障即无诤，无诤即同虚空。是法不系欲界、不系色界、不系无色界，若一切处无所系属，是法无色、无相、无形，若法无色、无相、无形，是法应如是知，随彼境界而离能知亦离所知。何以故？是中无有少法可觉、少法能觉。是名菩萨摩诃萨行般若波罗蜜通达平等。
　　“大王！菩萨摩诃萨行般若波罗蜜，观大慈、大悲、大喜、大舍，不见我、不见众生，不见命、不见人，虽行布施而调伏心；离戒相心而净持戒；以无尽心修行忍辱；离心精进；以寂静心修习禅定，心无所缘；修行般若心念四处；以平等心修习正勤；离戏论心修诸神足；分别众生观察诸根，离愆失心修诸根、力；以分别心观察觉分；无功用心修习正道。心无所著而有净信，自然智慧忆念诸法，平等智心修诸三昧，不分别心观般若波罗蜜，以止息心修奢摩他，无所见心修毗婆舍那，无所念心而修念佛，通达法界平等之心而修念法，无所住心而修念僧。本心清净，教化众生，不起分别法界之心摄一切法，如虚空心净佛国土，无所得心得无生法忍，无进退心得阿鞞跋致，远离相心不见有相，三界平等心庄严道场，心能觉知一切诸法，转于法轮不见听说示现涅槃，而知生死本性平等。
　　“大王！菩萨摩诃萨行般若波罗蜜，如是观诸法，不见能观、不见所观，即时能得游戏自在。何以故？自心清净能见一切众生净故。
　　“大王！譬如虚空遍满一切，菩萨摩诃萨行般若波罗蜜，心亦如是。”
　　说此法时，众中八万四千人、天发阿耨多罗三藐三菩提心，三万二千菩萨得无生法忍，八万四千众生得远尘离垢法眼净，一万二千比丘皆得漏尽。
　　佛告胜天王言：“大王！菩萨摩诃萨行般若波罗蜜，心得清净，深大如海，功德智慧不可测量。菩萨摩诃萨能现出世诸功德宝，众生用之，乃至菩提无有尽竭。菩萨功德亦复不灭，犹如大海多出众宝。菩萨智慧甚深难入，声闻、缘觉无能涉者，亦如大海小兽不入。菩萨智慧广大无边。何以故？无著无住、无色无相。菩萨智慧，从初至后次第转深，初菩提心，后萨婆若，菩萨法尔，不与烦恼及恶知识而共止住。世间智慧若入菩萨智慧之中，一相一味，所谓无相萨婆若无分别味。菩萨摩诃萨观一切法，不见法增、不见法减。何以故？通达平等深法性故。菩萨摩诃萨大慈悲力不违本愿，一切圣人之所依处，为诸众生永劫说法无有穷尽。大王！菩萨摩诃萨行般若波罗蜜，通达如是甚深法性。
　　“大王！菩萨摩诃萨善能通达世谛众法，虽说诸色而非实有，推求此色终不取著，受、想、行、识亦复如是；虽说地大而非真实，推求地大终不取著，水、火、风、空、识亦复如是；虽说眼入而非真实，推求眼入终不取著，耳、鼻、舌、身、意亦复如是；虽复说我而非真实，推求觅我终不取著，众生、命、养育、人、作者、寿者、知者、见者亦复如是；虽说世间而非真实，推求世间终不取著；虽说世法而非真实，推求世法终不取著；虽说佛法而非真实，推求佛法终不取著；虽说菩提而非真实，推求菩提终不取著。
　　“大王！凡有言说，名为世谛，此非真实；若无世谛，第一义谛则不可说。菩萨摩诃萨行般若波罗蜜，通达世谛、不违第一义谛，即通达之。知法无生、无灭、无坏，无此无彼，悉离语言文字戏论。
　　“大王！第一义者离言寂静，圣智境界无变坏法，若佛出世若不出世，性相常住。是名菩萨通达第一义谛。”
　　尔时，胜天王白佛言：“世尊！若一切诸法不生不灭，自性空离，云何有佛出世及转法轮？云何菩萨于无生法而见有生？”
　　佛告胜天王言：“大王！法不灭，故不生。何以故？性不变异故。但以世谛因缘见有生灭，皆是虚妄，非真实有。菩萨摩诃萨行般若波罗蜜，善巧方便见因缘法，即知世谛悉空无有，不见坚实，似有如影，如炎、响、幻，不安摇动，从因缘生。菩萨摩诃萨以般若波罗蜜观诸法空，乃至从因缘生，作是思惟：‘此等诸法，今见有生、有住、有灭，何因缘生？何因缘灭？’即作是知，无明因缘故生诸行，依行生识，识生名色，名色生六入，六入生触，触生受故凡夫起爱，渴爱生取，以因取故则相续有，由有故生，生则有老，老故有死、忧悲苦恼。是故修行为断无明，无明若断，余十一分则亦复灭。譬如人身，若断命根余根靡用。
　　“大王！邪见外道为求解脱，但欲断死，不知断生。若法不生则无有灭。譬如有人块掷师子，师子逐人而块自息；菩萨亦尔，但断其生而死自灭。犬唯逐块不知逐人，块终不息；外道亦尔，不知断生，终不离死。大王！菩萨摩诃萨如是行般若波罗蜜，善知因缘诸法生灭。
　　“大王！菩萨摩诃萨行般若波罗蜜，知缘生法空无实有，不起我慢。若生婆罗门、刹利、居士长者之家，不起二慢——尊贵、豪富；若生贫贱，自知宿业不甚清净，得报下劣，心起厌离，即求出家。作是思惟：‘如我此身杂业所得，更修净业令自清净，使他亦尔。自既求度亦复度他，自求脱离亦解他缚。’以是因缘，即生精进不堕懈怠，障道恶法皆为断除，助道善法悉应增长，勤修精进。作是思惟：‘我负重担，应当自灭一切烦恼，度脱众生不得懈怠。’菩萨摩诃萨行般若波罗蜜，亲近师僧——多闻、寡闻，有知、无知，持戒、破戒——但生佛想；恭敬同学。思惟：‘我今依师学习，修善未满悉令满足，烦恼未尽断之令尽，拥护善法舍离不善，一切种智怜愍世间，大悲福田寂静天人，师是我大师，善得吉利，一切天人皆事法王以为大师。’菩萨摩诃萨行般若波罗蜜，作是思惟：‘佛说净戒，设为身命亦不毁犯。如世尊说，随顺佛教即供养佛。’若婆罗门、刹利、居士、长者，种种饮食信心施与，如法受用，不令彼人空失果报，食者施者俱得利益。婆罗门刹利居士长者。以沙门名而召菩萨作福田想，菩萨应当如理如量修行正法，即令显现沙门功德、福田功德。菩萨如是自行化他不曾休废。菩萨摩诃萨行般若波罗蜜，如是修行，则能随顺一切世间。见嗔恚者生下劣心，见高慢人起无我想，见邪曲人起正直想，见妄语人起如实言，于恶口人常说爱语，见刚强者示现柔和，见惨毒人则行慈忍，见邪法人则生大慈，见苦众生则起大悲，见悭嫉人则行布施。
　　“大王！菩萨摩诃萨行般若波罗蜜，如是随顺世智，生净佛国。何以故？持戒无缺，离诸杂秽修平等心，于众生所具大善根不著名利，清净之信无所望报，勤行精进不生懈怠，修诸禅定离散乱法，以微妙慧而习多闻。诸根不缺，具足利智，常修大慈，远离嗔恼。以是因缘生净佛国。”
　　尔时，胜天王白佛言：“世尊！如佛所说，修戒等法生佛国土，为修行一行亦生？”
　　佛告胜天王言：“大王！若有菩萨摩诃萨，于前所说种种法中，净修一行即修众法，如是一行得生净土。何以故？一一行中具众行故。
　　“大王！菩萨摩诃萨行般若波罗蜜，如是行生净土，不为胎污。何以故？菩萨摩诃萨造作佛像、修葺伽蓝，如来塔前香泥涂地、烧香供养，或以香汤浴洗佛像，于伽蓝内扫洒泥涂。菩萨摩诃萨供养瞻省父母之身，师僧同学及诸沙门，以平等心皆悉供养，回此善根为一切众生，回向阿耨多罗三藐三菩提，令得清净。菩萨摩诃萨如是行般若波罗蜜，即得离俗。何以故？心无取著，不染朋党，背诸境界，远离爱缘，境界不染。世尊说戒如实修行，少欲知足随宜四事，趣足过时心常怖畏，乐寂静离。
　　“大王！如是菩萨摩诃萨行般若波罗蜜，不著俗法即得净命，无伪威仪口意欺诈。于施主前，终不诈伪现身威仪，安祥徐步视前六尺，若背檀越即便纵诞；于施主前，不为利养下声细语软美之言顺彼意语，若背檀越则便自纵。见他行施，口言不用、心实欲须，如是名为内心热恼，口现少欲、心贪利养。大王！菩萨摩诃萨行般若波罗蜜，悉无此伪离求利相。若见檀越，不得发言：‘三衣弊坏、钵器阙无，或须汤药。’于施主前，不得发言：‘某甲檀越施我此物，彼人谓我持戒、多闻、大悲、心净。’虽尔赞叹，我无此德，唯当修行报施主恩。菩萨摩诃萨，不应如是自赞毁他，随顺白衣而求利养。若施余人，勿生嗔恼，不作谄曲而以取财，不诈亲善害他取物，不为他人戏弄取财。檀越拟施，或赞叹人，若说法者，或拟大众，或复未拟，或施未决，菩萨不得入中取分。若受施财，不应执著此是我有此是我物，即当回施沙门、师僧、父母及余贫乏，平等受用。若财物尽，不以生忧，少日不得心无苦恼。
　　“大王！菩萨摩诃萨，受施、回与二俱清净。行清净故，心不疲劳。何以故？菩萨摩诃萨行般若波罗蜜，为利众生久处生死而不厌患，若有魔事众苦逼切心无退转，若人欲行二乘之道，即为说法不惮疲劳，菩萨自修助菩提法无有厌倦。
　　“大王。菩萨摩诃萨行般若波罗蜜，如是精进，则能随顺佛正教行。何以故？菩萨摩诃萨行般若波罗蜜，离诸放逸，心常谨慎，善摄自身，不作诸恶不善之法，口意亦尔。菩萨摩诃萨行般若波罗蜜，虽处现在，恒惧未来，一切诸恶不善之法断之不生。言必附理，常说法教，非法不言悉弃秽业，纯修净行不毁佛教，远离烦恼不净之法，是名拥护如来正教，一切诸恶不善之法悉断离之。
　　“大王！菩萨摩诃萨行般若波罗蜜，如是随顺佛清净教，视诸众生，面门先笑曾无颦蹙。所以然者？心离秽浊，诸根清净不染离垢，心不嗔恚内无恨结。菩萨摩诃萨如是行般若波罗蜜，即得多闻，观察生死能如实知，欲火炽然，嗔火焚烧，愚痴之火常所迷乱。亦如实知，有为无常，一切行苦，诸法无我，世间众生耽著戏论，一切法中唯有涅槃乃为寂静。若闻他说，即思惟义，传以授人，发大慈悲，起坚固意；若不闻法则无思修。是故闻慧犹如字本，一切智慧因之而生。既得多闻则护正法。
　　“大王！未来末世正法灭时，其有众生乐勤修行，不值法炬，无人为说甚深之法。尔时菩萨即为演畅甚深妙法，所谓般若波罗蜜，令诸众生得戒、定、慧，又赞之言：‘善男子！如是末世正法灭时，汝等能发菩萨之心，求阿耨多罗三藐三菩提，利益众生。此般若波罗蜜，三世诸佛之所行者。汝若勤修，则去阿耨多罗三藐三菩提不远。何以故？般若波罗蜜不离菩提。譬如有人种谷已秀，当知收获必在不久。菩萨亦尔，求阿耨多罗三藐三菩提，得闻般若波罗蜜，当知决定去佛不远。’
　　“大王！若善男子、善女人，舍离般若波罗蜜，更依余法求阿耨多罗三藐三菩提，无有是处。犹如王子舍其父王，更就余人求为太子，决不可得。菩萨亦尔，求萨婆若必因般若波罗蜜得。譬如犊子，若欲须乳必依其母，若就余牛则不可得。
　　“大王！菩萨摩诃萨亲近般若波罗蜜，常为法王子相庄严身，以好为华严饰身相，诸根不缺。如来行处常所游行，所行之道随佛如来所觉而觉，救护世间苦恼众生，善能通达佛所说教，常修梵行，守护如来萨婆若城。
　　“大王！菩萨摩诃萨行般若波罗蜜，为法王子，释梵护世之所尊重。何以故？行菩萨道阿鞞跋致，一切诸魔所不能动，安住佛法，通达一切空平等理，不信外缘。如是安住佛法智慧，不与声闻、辟支佛共，超过世间，住无生法忍。
　　“大王！菩萨摩诃萨行般若波罗蜜，能如实知一切众生心，贪欲、嗔、痴上中下品，亦如实知善心、坚固心。如实知已，各各为说诸对治法，如是则能善化众生。菩萨摩诃萨行般若波罗蜜，若有众生应见佛身受化度者，菩萨摩诃萨即现佛身而为说法；应以菩萨身化度者，现菩萨身；应以辟支佛身而受化者，即现辟支佛身；应以声闻身受教化者，即现声闻身；应以帝释、梵王、婆罗门、刹利、长者、居士身受教化者，皆为示现而度脱之。大王！菩萨摩诃萨如是行般若波罗蜜教化众生。菩萨摩诃萨行般若波罗蜜，心性慈和，正直软善，无诸谄曲、嫉妒、垢秽，心常清净。言语不粗，远离恶口，多行忍辱亲狎众生。
　　“大王！菩萨摩诃萨如是行般若波罗蜜，则在处安乐。所以然者？具足正见及清净见、清净之行，所行境界与心相应，若心相违恶不善法，如是境界及染秽处斯则不行。菩萨摩诃萨行般若波罗蜜，见同学人心生欢喜，若财若法与他共用。唯行一道，所谓佛道。唯佛为师，不尊余人。大王。菩萨摩诃萨行般若波罗蜜，如是在处安乐，具诸摄法而摄众生，以利益施、安乐施、无尽施摄取众生，利益语、有义语、如法语、不异语摄取众生，以财利益平等、身利益平等、命利益平等、资具利益平等摄取众生。
　　“大王！利益施者即是法施，安乐施者即资生施，无尽施者即示现道，利益语者令彼生善，有义语者令彼见理，如法语者随顺佛教，不异语者说如实法。财利益平等者，可食、可啖、可饮、可嗽、可舐，及衣服等。身利益平等者，如以摄卫利益己身，令他亦尔。命利益平等者，真珠、琉璃、珊瑚、玛瑙名为外命。资具利益平等者，象马车乘一切净财。菩萨摩诃萨行般若波罗蜜，自行与他皆悉共同。
　　“大王！菩萨摩诃萨行般若波罗蜜，受生端正，常能修习寂静威仪、不伪威仪、清净威仪，人所乐见，内外温善，观者无厌能悦人意，一切众生之所爱重，其有见者皆发善心，嗔恚者见心即得解。
　　“大王！菩萨摩诃萨行般若波罗蜜，如是端正则堪依止，守护众生令烦恼灭，能将众生出离生死无边旷野，能度众生世间险难，为无眷属而作亲友，为烦恼疾而作良医，无救护者为之救护，无归依者为作归依，无明众生为作法炬。菩萨摩诃萨行般若波罗蜜，为诸众生而作依止，治诸疾病如药树王。譬如善见大树，根茎枝叶华果色香味触，悉为众生疗治众病。大王！菩萨摩诃萨行般若波罗蜜，亦复如是。从初发心为诸众生治种种疾、诸烦恼病，菩萨摩诃萨功德智慧，有疾病者见闻皆差。菩萨摩诃萨行般若波罗蜜，常与功德相应，随力所堪供养三宝，若有疾病即施汤药，若见饥渴即施食饮，若见寒冻即施衣服。师僧和上尽心承奉，同学法人合掌恭敬。造立伽蓝，布施田园。时时随有舍与众僧，下使隶役如法料理。闻有名德沙门、婆罗门、修道行者，时时往诣。大王！菩萨摩诃萨行般若波罗蜜，能生诸善，有巧方便教化众生。于此佛国身不移动，而游无量诸佛世界咨问正法；于此佛国身不移动，而游无量诸佛世界听受正法；于此佛土身不移动，示现无量诸佛国土供养如来；于此佛土身不移动；而游无量诸佛世界，成就无上菩提资粮；于此佛土身不移动，而游无量诸佛世界，若有菩萨成佛道者，供养恭敬；于此佛土身不移动；无量世界示现成道；于此佛土身不移动，无量佛国现转法轮；于此佛土身不动移，无量佛国示现涅槃；于此佛土身不移动，无量佛国应得度者，为示化身皆悉令见，亦无分别有所作意。”
　　尔时，胜天王白佛言：“世尊！云何菩萨摩诃萨作种种化无分别心？”
　　佛告胜天王言：“大王！譬如日月照四天下而无分别，我照天下为作光明，众生业报自感日月光照天下，菩萨摩诃萨行般若波罗蜜亦复如是，虽现化身而无分别。何以故？众生各有宿世善业。菩萨摩诃萨，昔从因地修行发愿为度众生，以此愿力，随其所念，皆悉应现无分别心。
　　“大王！菩萨摩诃萨行般若波罗蜜，如是方便善巧教化，速向阿耨多罗三藐三菩提。何以故？菩萨摩诃萨，行檀具足，持戒清净——无穿、缺、杂，戒聚清净，过诸声、闻辟支佛境——具足忍辱、精进、禅定、般若、方便、愿、力、智，如来世尊不共功德，一切具足，已过声闻、辟支佛地。
　　“大王！菩萨初地乃至十地，行般若波罗蜜，修如是行，得阿耨多罗三藐三菩提。”
　　说是法门时，众中二万天子得远尘离垢法眼净；三万菩萨摩诃萨得无生法忍；八万四千天人发阿耨多罗三藐三菩提心；无量百千亿乾闼婆、紧那罗皆悉合掌，赞叹如来，绕耆阇崛山；无量百千亿夜叉众，雨诸莲华，绕耆阇崛山。十方无量恒河沙世界，菩萨来集，赞叹如来：“世尊！快说甚深般若波罗蜜，为诸菩萨。世尊！因此般若波罗蜜，得有人、天，须陀洹向、须陀洹果，乃至阿罗汉向、阿罗汉果，辟支佛道，菩萨十地、十波罗蜜，如来十力、四无所畏、十八不共法、一切种智，皆从般若波罗蜜中出。世尊！譬如世间一切众生悉依虚空，而空无依。般若波罗蜜亦复如是，一切法本而自无依。愿令我等于未来世，为诸菩萨摩诃萨说般若波罗蜜，如今佛说。”又以种种香华散如来上。
　　尔时，耆阇崛山天神及余集者空中赞言：“我等忆念过去之世，无量诸佛于此耆阇崛山中说是般若波罗蜜法，亦如今日。”
　　尔时，胜天王白佛言：“世尊！空中诸天云何得知如来境界，久远世佛说是般若波罗蜜事？”
　　佛言：“大王！此诸天等，皆住不可思议解脱，是故能知过去远事。大王！我昔为菩萨时，亦经生彼天神之道，见无量佛成道说法乃至涅槃，我常赞叹合掌礼拜。何以故？彼天神道寿命长故。”
　　尔时，众中有一天子，名曰光德，即从坐起，偏袒右肩右膝著地，合掌向佛头面作礼，白佛言：“世尊！诸佛菩萨应游净土，娑婆世界是不清净，云何世尊出现此土？”
　　尔时，佛告光德天子：“诸佛如来所居之处无有秽土。”于是世尊，即以神力现此三千大千世界，地平如掌，琉璃所成，无诸山陵堆阜荆蕀，处处宝聚，香华软草，流泉浴池八功德水，七宝阶砌，树木华果咸说菩萨不退法轮；无有凡夫，唯见十方诸大菩萨；不闻余音，唯闻般若波罗蜜声。处处莲华大如车轮，青红赤白，一一华中皆有菩萨结加趺坐。即见如来于大众中，为诸菩萨说甚深法，无量百千释梵护世前后围绕，供养恭敬尊重赞叹：“希有世尊！希有世尊！所说无虚，真实不二。如世尊说，诸佛住处实无秽土，众生薄福而见不净。世尊！若有善男子、善女人，得闻般若波罗蜜名字，甚为希有，况复书写受持读诵为他演说。”
　　佛言：“若善男子、善女人，无量百千劫以无碍心施他财物，若复有人以净信心书写此经传受与人，功德多彼。何以故？财施有竭，法施无尽。何以故？施财但能得世间果，若人若天昔已曾得，得已堕落今还复得。若以法施，昔来未得今始能得，所谓涅槃。若三千大千世界一切众生，有人教化悉令安住十善道中，若善男子、善女人，以净信心受持读诵般若波罗蜜，为他人说，功德胜彼。何以故？一切善法皆从般若波罗蜜生故。若三千大千世界一切众生，有人教化皆得须陀洹、斯陀含、阿那含、阿罗汉果、辟支佛道，若复有人信心受持读诵书写般若波罗蜜，功德胜彼。何以故？声闻、辟支佛法皆从般若波罗蜜中生，一切菩萨摩诃萨法皆从般若波罗蜜中生，因此般若波罗蜜故有佛出世。般若波罗蜜所在之处，当知即是菩提道场、转法轮处，应念：‘此处即我大师，如来、应供、正遍知处在此中。’何以故？一切诸佛皆从般若波罗蜜生故。若人供养如来形像，不如供养般若波罗蜜。何以故？三世诸佛皆因般若波罗蜜生故。”

　　　　胜天王般若波罗蜜经卷第三



　　　　胜天王般若波罗蜜经卷第四

　　　　陈优禅尼国王子月婆首那译

　　平等品第六

　　尔时，胜天王即从坐起，偏袒右肩右膝著地，向佛合掌头面作礼，而白佛言：“世尊！如佛所说法性平等。何者是平等？等何法故名为平等？”
　　佛告胜天王言：“大王！等观诸法不生不灭，自性寂静，名为平等。一切烦恼虚妄分别，不生不灭，自性寂静，名为平等。名相妄想不生不灭，自性寂静，名为平等。灭诸颠倒，不起攀缘，名为平等。能缘心灭，无明、有爱即皆寂静，痴爱灭故，不起我、我所，名为平等。我、我所灭，名色寂静，名为平等。名色灭故，边见不生，名为平等。灭断常故，身见寂静，名为平等。
　　“大王！能取所取一切烦恼障善法者，依身见生，菩萨摩诃萨能灭身见，一切诸使皆悉寂静，作愿亦息。譬如大树拔除根株，枝条枯死，如人无首，命根即绝。一切烦恼亦复如是，若断身见余使自灭。大王！若人能观诸法无我，则取可取皆悉寂静。”
　　胜天王白佛言：“世尊！云何生我见障真实理？”
　　佛告胜天王言：“大王！于五阴身妄执有我，即生我见。真实之法，自性平等，无能所执，我见相违是故为障。大王！如是我见，不在内、不在外、不在内外，若无所住，名为寂静，即是平等。远离我见，通达平等，名真实空观。空、无相、无愿，自性寂静，不生不灭，不取不著，远离我见，名为平等。
　　“大王！所言我者，无来无去，无有真实，虚妄分别。法从妄有，亦是虚妄。菩萨摩诃萨行般若波罗蜜，观如是法，远离虚妄，是故名为寂静平等。大王，能取可取则名为燃，离名寂静；惑障为燃，离为寂静。菩萨摩诃萨善巧方便行般若波罗蜜，能如实知，诸烦恼灭，为增善法，断除烦恼，不见可生、不见可灭，名为平等。修波罗蜜，远离魔障，不见可修、不见可离，名为平等。菩萨常缘助菩提法，不起声闻、辟支佛心，于助菩提声闻、缘觉，不见异相，名为平等。缘萨婆若，心不休息常修空行，以大悲力不舍众生，名为平等。
　　“大王！菩萨摩诃萨具足方便行般若波罗蜜，即得心缘自在，心缘无相而修菩提，不见无相及菩提异，名为平等。心缘无愿不舍三界，不见无愿及三界异，名为平等。观身不净，心住清净；观行无常，心住生死而不厌离；观众生苦，住涅槃乐；观法无我，于诸众生起大悲心——常为众生说不净药，不见贪病；常说大慈，不见嗔忿；常说因缘，不见愚痴等集病者；说无常乐，不见等病及无常异。如是菩萨摩诃萨以方便力行般若波罗蜜，于一切法心缘自在，缘离欲法，为化声闻；缘离嗔法，化辟支佛；缘离痴法，为化菩萨；缘一切色，愿得佛色无所得故；心缘众声，愿得如来微妙音声；心缘众香，愿得如来清净戒香；心缘诸味，愿得如来味中第一大丈夫相；心缘诸触，愿得如来柔软手掌；心缘诸法，愿得如来寂静之心；心缘布施，为得成就相好之身；心缘尸罗，为得清净佛之国土；心缘忍辱，愿得如来大梵音声净光明身；心缘精进，为度众生；心缘禅定，为得成就诸大神通；心缘般若，为断一切诸见烦恼；心缘大慈，平等无碍，令诸众生皆得安乐；心缘大悲，为护正法；心缘大喜，为得说法悦乐众生；心缘大舍，不见众生烦恼结使。
　　“大王！菩萨摩诃萨以方便力行般若波罗蜜，不见二事，名平等行。心缘四摄，为教化众生；缘嫉妒过，为舍资财；缘破戒失，为住净戒；缘嗔恚失，为得忍辱；缘懒惰失，为成佛力；缘散乱失，为得如来寂静禅定；缘粗智失，为成如来无碍智慧；心缘声闻及辟支佛，为欲成就无上大乘；心缘恶趣，为欲济拔一切众生；心缘诸天，知一切法悉有败坏；缘诸众生，知无坚实；心缘念佛，为得成就禅定助道；心缘念法，为得通达诸秘密藏；心缘念僧，为得不退；心缘念舍，为无爱著；心缘念戒，为得净戒；心缘念天，为成佛道，诸天赞叹；心缘自身，为得佛身；心缘自口，为得佛口；心缘自意，为得如来平等之心；心缘有为，为成佛智；心缘无为，为得寂静。
　　“大王！菩萨摩诃萨行般若波罗蜜，无有一心一行空过不向萨婆若者。菩萨摩诃萨行般若波罗蜜，遍缘诸法而能不著，名忧波憍舍罗，观见诸法，无不趣向菩提之者。大王！譬如三千大千世界大地，出生诸物，人无不用。菩萨摩诃萨行般若波罗蜜，所缘境界，无不利益趣向菩提。譬如众色，无有不因四大成者。如是菩萨所缘境界，无有一法不向菩提。何以故？菩萨摩诃萨修习诸行，皆因外缘而得成立。如因悭嫉人，成就菩萨檀波罗蜜；因不知恩人，成就菩萨尸波罗蜜；如因恶性嗔恚众生，成就菩萨忍波罗蜜；因懒惰者，成就菩萨毗梨耶波罗蜜；因散乱人，成就菩萨禅波罗蜜；因诸痴钝，成就菩萨般若波罗蜜。若有众生损恼菩萨，菩萨因此不起嗔心；菩萨若见修行善法向菩提者，生己身想，犹我子心。菩萨摩诃萨，若人赞叹不生欢喜，毁不嗔恚；见苦众生则起大悲，若见受乐则生大喜；若因难化佷戾众生，菩萨则发奢摩他心；因信行者，菩萨即得知恩智慧；若见众生外恶缘强、善因弱者，菩萨则起拥护之心；菩萨若见因力强者，种种方便令其受教；菩萨若见智慧开悟解义众生，则为此人说甚深法；若有智人，菩萨则为次第说法；著文字者，为说句义；若已先学奢摩他者，菩萨为说毗婆舍那；若有先学毗婆舍那，则应为彼说诸三昧；若著持戒，为说地狱，持戒不著则不说之；若著闻者，为说思修；著三昧者，说入般若；乐阿兰若，即应为说心远离法；若有乐闻佛功德者，为说圣智；为贪欲者，说不净法；为嗔恚人，说慈悲法；为愚痴者，说缘生法；为等集者；说种种法——或说不净，或说慈悲，或说因缘；调化众生，为说净戒、禅定、智慧；应入佛乘而受化者，为次第说诸波罗蜜；应以抑挫而受化者，先折其辞然后说法；种种语言而受化者，即应为说因缘、譬喻令其得解；应以深法而受化者，即应为说般若波罗蜜及方便力，无人、无我、无诸法相；著见众生，为说空法；多觉观者，为说无相；乐著有为，则说无愿；著阴众生，为说如幻；著界众生，说无所有；著入众生，为说如梦；著欲界者，为说炽然；若著色界，为说行苦；著无色界，说行无常；难化众生，为赞圣种；易化众生，说诸禅定及无量心；若闻生天而受化者，则为说乐；因声闻法而受化者，为说诸谛；辟支佛法而受化者，为说因缘；以菩萨法而受化者，为说净心及大悲法；修行菩萨，则应为说功德智慧；阿鞞跋致诸菩萨等，则应为说清净佛国；一生补处，则应为说庄严道场；应以佛说而受化者，则为相续次第而说。
　　“大王！菩萨摩诃萨行清净般若波罗蜜，以方便力得诸自在，说法利益无有空过。”
　　说是菩萨自在法门时，众中三万天人发阿耨多罗三藐三菩提心，五千菩萨得无生法忍。
　　尔时，世尊欣然微笑——诸佛法尔，若微笑时，面门即放诸大光明，青、黄、赤、白、紫、颇梨色，遍照无量无边世界，上至阿迦尼吒，还归佛所，右绕三匝，从佛顶入。
　　尔时，大智舍利弗即从坐起，偏袒右肩右膝著地，合掌向佛头面作礼，而白佛言：“世尊！诸佛如来无大因缘，则不现此希有瑞相。世尊今者放是光明，遍照十方无量世界，为何因缘？愿世尊说。”
　　尔时，佛告舍利弗言：“善男子！此胜天王，过去无量无边阿僧祇劫，于诸佛所修行众波罗蜜，为诸菩萨护持如是般若波罗蜜，未来之世过无量百千阿僧祇劫，成就无上菩提资粮，然后得阿耨多罗三藐三菩提，佛号功德庄严如来、应供、正遍知、明行足、善逝、世间解、无上士、调御丈夫、天人师、佛、世尊，国名严净，劫名清净。其土丰饶，人民安乐，纯菩萨众。彼国悉以七宝庄严，所谓金、银、琉璃、颇梨、马瑙、车磲、真珠，七宝间错以成其地，平坦如掌，香华软草而严饰之，无诸山陵堆阜荆棘。幡华幢盖，种种庄严，城名难伏，七宝罗网弥覆其上，角悬金铃。日夜六时，诸天空中自作天乐，散众天香及天妙华。其土人民受乐欢喜，胜他化天。人天往来不相隔碍，无三恶道。彼土众生唯求佛智，无二乘名。其佛世尊，为诸高行菩萨摩诃萨说清净法，无量无边菩萨眷属，无有破戒、邪命、著见、盲瞎、聋哑、痀背裸形、诸根缺者，皆悉具足二十八相庄严其身。佛寿八小劫。人天之众无中夭者。善男子！彼佛世尊有如是等无量功德，若欲说法，先放光明照曜国土，其诸菩萨遇斯光者，即知世尊将欲说法，我等今者宜应往听。尔时，诸天为彼世尊，敷师子座高百由旬，种种严饰无量供养。世尊坐上为众说法，彼诸菩萨聪明利根，一闻悟解无我、我所。饮食资粮，应念即得。”
　　说是胜天王授记法门时，众中五万天人发阿耨多罗三藐三菩提心，皆愿未来生彼国土。
　　尔时，胜天王闻佛世尊为其授记，心大欢喜，得未曾有，踊在虚空高七多罗树。尔时，三千大千世界六种震动，诸天伎乐不鼓自鸣，散众天华以供养佛及胜天王。时胜天王从空中下，头面礼佛，退坐一面。

　　　　胜天王般若波罗蜜经现相品第七

　　尔时，大智舍利弗白胜天王言：“菩萨摩诃萨行般若波罗蜜，通达法性，即应坐道场、转法轮，何因缘故，先修苦行降伏恶魔？”
　　尔时，胜天王答舍利弗言：“善男子！菩萨摩诃萨行般若波罗蜜，实无苦行。为伏外道故示现之，而彼天魔实不能坏，是欲界主故示降伏化诸众生。
　　“舍利弗！外道自谓苦行第一，是故菩萨示现苦行，能超过彼。舍利弗！或有众生但见菩萨屈一膝立，或见菩萨举两手立，或见菩萨视日而立，或见菩萨五热炙身，或见菩萨倒身而立；或见菩萨卧棘刺床，或卧牛粪，或坐方石，或复卧地，或见卧板，或卧杵上，或卧尘土；或著板衣，或著莣衣，或著草衣，或树皮衣，或复裸形，或著茅衣；或面向日随日而转；或食稗子，或见食麦，或食草根杂诸树叶，食果食华，或食薯蓣，或见食芋，或见食藕；或六日一食，或见食豆，或食大豆，或食炒谷，或见食麻，或见食米；或见饮水而以度日；或见菩萨食一[泳-永+適]苏而以度日，或一[泳-永+適]蜜，或一[泳-永+適]乳；或无所食，或见眠熟。
　　“舍利弗！菩萨摩诃萨示现如是种种苦行，六年之中一事不亏。菩萨实无如是苦行，众生见有，以诸众生应以苦行而得度脱，为是等故菩萨示之，有六十那由他人安住三乘。
　　“舍利弗！复有天、人，宿世善根深乐大乘，则见菩萨坐七宝台，身心不动，面门喜笑，入三昧定。如是六年方从定起。舍利弗！复有众生深乐大乘，欲听闻者，则见菩萨端坐说法。舍利弗！此是菩萨摩诃萨以方便力行般若波罗蜜，大悲化度一切众生，能降天魔、伏诸外道。菩萨摩诃萨既经六年从定而起，随顺世法，诣尼连禅河，洗浴出已于河边立，有牧牛女构百乳牛，以饮一牛，构此牛乳，用以作糜奉献菩萨。复有六亿天、龙、夜叉、乾闼婆，各持饮食而来奉献，作如是言：‘大士！受我供养。正士！受我供养。’菩萨悉受，而彼牛女、天、龙、夜叉各不相见，一一天等各见菩萨独受其食。舍利弗！是等众生因见受供而得悟道，是故菩萨为示现之，而此菩萨实不洗浴及受供养。
　　“舍利弗！菩萨摩诃萨行般若波罗蜜，以方便力示现行诣道场。时有地居天子，名曰妙地，与诸天神扫此大地，散众妙华，种种香水而用洒之。三千大千世界须弥山下诸天之众，四天王天雨诸天华，三十三天及夜摩天，空中赞叹作诸伎乐，兜率陀天珊兜率陀王，以七宝网弥覆世界，四角皆悬阎浮檀金铃，悉雨众宝供养菩萨。化乐诸天善化王，以阎浮檀金罗网弥覆世界，作诸伎乐，雨种种华供养菩萨。他化自在诸天子，与诸天、龙、夜叉、乾闼婆、阿修罗、伽楼罗、紧那罗、摩睺罗伽、人非人等，各各施设种种供养。自在天子与娑婆世界主大梵天王，既见菩萨行诣道场，即告一切诸梵天言：‘善男子！汝等当知，如此菩萨摩诃萨，坚固大身而自庄严，不违本誓心无厌怠，一切菩萨行悉满足，通达教化无量众生，菩萨诸地皆得自在；于诸众生，其心清净善知根性；通达如来甚深密藏，过诸魔事，一切善根不随外缘，无量诸佛之所拥护，能为众生开解脱门，大将导师摧伏诸魔，大千世界独为勇猛，善施法药为大医王，解脱灌顶受法王位放智慧光，世间八法所不能染如大莲华，通达一切诸陀罗尼，甚深如海，安住不动如须弥山，智慧清净无有垢秽，如摩尼珠，于一切法而得自在清净梵行。善男子！菩萨摩诃萨修般若波罗蜜，以方便力行诣道场，欲降恶魔，坐菩提树，为成就十力，四无畏，十八不共法，转大法轮，作师子吼，以法布施，令诸众生皆悉饱满；为欲清净众生法眼，无上正法降伏外道；欲示诸佛本愿成就，于一切法而得自在。善男子！汝等可往供养菩萨。’
　　“舍利弗！菩萨摩诃萨行般若波罗蜜，以方便力示现行诣道场，足下即现千辐轮相微妙光明。一切地狱、畜生、饿鬼遇斯光明，皆悉离苦而得安乐。及照龙宫时，有加梨加龙王遇此光明，即告诸龙：‘此金色光来照龙宫，悉令汝等身心安乐。我于过去曾见此相，有佛出兴；今此光明如昔不异，当知必有佛出世间。可办种种烧香、涂香、末香，金、银、真珠、车磲、马瑙、珊瑚、白玉，幡华幢盖，作诸音乐，往诣菩萨宫中，好物悉赍供养。’时加梨加龙王与诸眷属，普兴大云降注香雨，往诣菩萨，作诸伎乐施设供养，右绕菩萨而赞叹言：‘金色光明令人喜悦，决定最胜，佛出无疑。种种杂宝庄严大地，凡是因地生诸草木悉变成宝，江河皆静无风浪声，推如此瑞，佛出无疑。释梵日月光明不现，恶趣清净，佛出无疑。譬如有人少失父母，年既长大忽然还得，心甚欢喜；一切世间睹佛兴出，亦复如是。我等已曾供养过去诸佛世尊，今值法王人中师子，则我受生为不空过。’
　　“舍利弗！菩萨摩诃萨行般若波罗蜜，以方便力取草敷坐，于菩提树右绕七匝，正念端坐。下劣众生见如此相。舍利弗！复有高行诸大菩萨，见八万四千天子敷八万四千大师子座——众宝合成，七宝罗网弥覆其上，四角金铃处处皆有，幡华幢盖缯彩罗列。尔时菩萨遍此八万四千座上，一一皆坐，而诸天子自不相见，各谓菩萨独坐我座，成阿耨多罗三藐三菩提。以是因缘，心生欢喜，得未曾有，皆证阿鞞跋致。
　　“舍利弗！菩萨摩诃萨行般若波罗蜜，以方便力即放眉间白毫相光明，照诸魔宫，三千大千世界一切魔宫皆失光明。时诸魔等各作是念：‘以何因缘，我等诸宫光明不现。讵非菩萨坐于道场证阿耨多罗三藐三菩提乎？’即共观察，方见菩萨端坐道场菩提树下。时诸恶魔，于自宫殿聚集魔军无量千亿，种种诸色、种种众形、种种相貌、种种头面，持种种仗、种种幢幡，种种音声，若有闻者，耳鼻口中并皆流血。菩萨尔时以大悲力，令魔军众不得出声。舍利弗！是名菩萨摩诃萨行般若波罗蜜方便之力。
　　“舍利弗！菩萨行般若波罗蜜，以方便力，无量亿劫行布施、持戒、忍辱、精进、禅定、智慧、慈悲喜舍、念处、正勤、神足、根、力、觉、道、奢摩他、毗婆舍那、三明解脱，身金色右臂，从顶自摩乃至遍身，作如是言：‘众生苦恼，我欲济拔而起大悲。’尔时，魔王及诸眷属，闻菩萨言即皆倒仆。菩萨摩诃萨以大悲力，令诸魔众闻空中声言：‘汝等可归依持戒力仙，能施无畏，救护一切众生。’魔及眷属闻此声已，犹伏在地，作如是言：‘唯愿正士大士救济我命！’舍利弗！尔时菩萨摩诃萨行般若波罗蜜，以方便力放大光明，其有遇者皆离怖畏。魔及眷属见是神力，恐怖欢喜二事交怀。
　　“舍利弗！菩萨摩诃萨行般若波罗蜜，或有众生见是降魔，亦复有人不见此事；或有众生但见菩萨敷草而坐，或见菩萨处大师子宝台而坐，或见菩萨在地而坐，或见空中自然而有师子之座菩萨安坐；或有众生见阿说他树为菩提树，或见波利质多罗树，或见众宝合成为菩提树；或有众生见菩提树高七多罗树，或有众生见菩提树高八万四千由旬、师子之座高四万二千由旬；或有众生遥见菩萨游戏空中，或见菩萨坐菩提树。舍利弗！菩萨摩诃萨行般若波罗蜜，以方便力，示现如是种种神变化度众生。
　　“舍利弗！菩萨摩诃萨行般若波罗蜜，以方便力现坐道场。十方恒河沙世界，无量无边菩萨摩诃萨，皆悉来集住虚空中，出是声言，安慰菩萨安乐欢喜：‘善哉！速疾勇猛精进，大吉祥，勿生怖惧。心如金刚，游戏神通利益众生。’一念之顷，一切智现。舍利弗！菩萨摩诃萨坐道场时，魔来为乱亦不生嗔，一刹那心与般若波罗蜜相应，所知见觉无不通达。舍利弗！时十方恒河沙世界诸佛如来，异口同声赞言：‘善哉，大士！通达自然智、无碍智、平等智、无师智，大悲庄严。’
　　“舍利弗！菩萨摩诃萨行般若波罗蜜，以方便力能作如是种种示现。或有众生，见此菩萨今始成道，或见菩萨久远成道；或见一世界四天王献钵，或见十方恒河沙世界四天王献钵。舍利弗！菩萨尔时度众生故，即受众钵，重叠掌中合而为一。其诸天王各不相见，皆谓世尊独用我钵。舍利弗！菩萨摩诃萨行般若波罗蜜，以方便力示现此事。”说是法门时，众中三万菩萨摩诃萨得无生法忍；三万六千菩萨皆不退转阿耨多罗三藐三菩提；八万人、天得远尘离垢法眼净；无量无边众生发阿耨多罗三藐三菩提心。
　　“舍利弗！复有六万天子先来献供，过去愿力：‘若菩萨成道，必愿先受我等供养。’尔时，菩萨摩诃萨以般若波罗蜜方便力故，示现欲转法轮。娑婆世界主尸弃梵王，与六十八万梵天，来世尊所，头面作礼，右绕七匝而发是言：‘唯愿大悲，转无上法轮！唯愿大悲，转无上法轮！’尔时，即现大师子座高四万二千由旬，种种庄严坚固安隐。十方无量释提桓因，悉为如来敷师子座，亦复如是。尔时菩萨以神通力，一一诸天各见菩萨坐其座上而转法轮。菩萨摩诃萨既坐此座，十方无量无边世界，皆悉震动放大光明，即入无边境界三昧。十方恒河沙世界一切众生三恶道苦，即得安乐悉离三毒，各各相于犹如母子，无复恶心。时此三千大千世界，靡有间隙，如一毛孔。天、龙、夜叉、乾闼婆、阿修罗、伽楼罗、紧那罗、摩睺罗伽、人非人等，悉满其中。若有众生应以苦法而受化者，闻佛说苦；应以无我、空、寂静、离、无常，皆亦如是；应以如幻法而受化者，闻说如幻，应以如梦、水中月、如影、如响，皆亦如是；应以空、无相、无愿而受化者，即闻佛说空、无相、无愿法；或闻如来说一切法从因缘生；或闻说诸阴，或闻说诸界，或闻说诸入；或闻说苦声，或闻说集声，或闻说道声；或闻说念处，或闻说正勤，或闻说神足，或闻说根，或闻说力，或闻说觉，或闻说道，或闻说奢摩他，或闻说毗婆舍那，或闻说辟支佛法，或闻说大乘法。舍利弗！菩萨摩诃萨行般若波罗蜜，以方便力示现种种转法轮，令无量众生随其根性欢喜利益。”
　　尔时，舍利弗白胜天王言：“菩萨摩诃萨行般若波罗蜜，以方便力，甚深境界难知、难思量、难入。”
　　尔时，胜天王答舍利弗言：“菩萨摩诃萨行般若波罗蜜功德胜事，我今所说百分不及一，百千万亿分乃至算数譬喻亦不及一，唯有如来乃能尽说。我今所说其少分者，皆承如来威神之力。何以故？诸佛境界，一生补处菩萨摩诃萨尚不能尽，况余菩萨。舍利弗！诸佛境界寂静无说，后无分别智之所能了。舍利弗！菩萨摩诃萨欲入诸佛境界，应学般若波罗蜜，首楞严三昧、如幻三昧、金刚喻三昧、金刚三昧、不动意三昧、遍通达三昧、不缘境界三昧、师子自在三昧、三昧王三昧、功德庄严三昧、寂静意三昧、超出三昧、无著三昧、意庄严王三昧、无等等三昧、等觉三昧、正觉三昧、悦意三昧、欢喜三昧、清净三昧、火焰三昧、光明三昧、难胜三昧、常现前三昧、不相近三昧、无生三昧、通达三昧、最胜三昧、过魔界三昧、一切智意三昧、幢相三昧、大悲三昧、欢喜三昧、爱念三昧、不见法三昧。
　　“舍利弗！菩萨摩诃萨行般若波罗蜜，以方便力，通达如是等无量无边百千亿恒河沙数诸三昧已，乃能得入诸佛境界。其心安隐，恐怖悉无，如师子王不畏禽狩。何以故？菩萨摩诃萨修如是等诸三昧已，有所经游悉无怖畏，不见其前有一怨敌。何以故？舍利弗！菩萨摩诃萨行般若波罗蜜，以方便力，心无所缘亦无所住。譬如有人生无色界，八万四千劫中唯是一识，无有住处亦无所缘；菩萨摩诃萨行般若波罗蜜亦复如是，心无住处亦无所缘。何以故？心不行，无行处；心无想，无想处；心不缘，无缘处；心不著，无著处；心不乱，无乱处；心无高下，心不随顺，又不违逆，不喜不忧；无分别，离分别；离奢摩他、毗婆舍那，心不随智。心不自住亦不住他，不依眼住，不依耳、鼻、舌、身、意住；不依色住，不依声、香、味、触、法住。心不在内亦不在外，心不缘法，心不缘智，不住过去、未来、现在。
　　“舍利弗！菩萨摩诃萨行般若波罗蜜，不取一法。于一切法知见无碍，心行净故，见一切法皆悉无垢，不取见相，见不分别，离诸戏论。舍利弗！菩萨摩诃萨般若波罗蜜，不与肉眼相应，不与天眼相应，慧眼、法眼、佛眼悉不相应；不与天耳相应，不与他心智相应，不与宿命智相应，不与神通智相应，不与漏尽智相应。舍利弗！是般若波罗蜜，不与一切法相应、非不相应。菩萨摩诃萨行般若波罗蜜，以方便力，于一切法得平等智，能观一切众生心行，一切染净皆如实知，于十力、四无畏、十八不共法、佛一切智，咸不失念。菩萨摩诃萨行般若波罗蜜，以无功用心，通达一切法，无心意识，常在寂静三昧之中，不舍三昧教化众生，施作佛事无有休息，于诸佛法得无碍智，心无染著。
　　“舍利弗！譬如化佛更化作佛，彼所化者无心意识，无身、身业，无口、口业，无心、心业，而能施作一切佛事利益众生。何以故？佛神力故。舍利弗！菩萨摩诃萨从般若波罗蜜所化，亦复如是，无身、身业，无口、口业，无意、意业，以无功用心，常作佛事利益众生。何以故？菩萨摩诃萨行般若波罗蜜，通达一切法犹如幻相，心无分别；而诸众生恒闻说法。舍利弗！菩萨摩诃萨如是智慧，不住有为、不住无为，不住诸阴，不住界、入，不住内外，不住善法及不善法，不住世间及出世间，不染不净，不住有漏、不住无漏，不住过去、未来、现在，不住数缘灭、不住非数缘灭。舍利弗！是菩萨摩诃萨如是行般若波罗蜜，心无所住而能通达一切诸法，以无碍智无功用力为众生说，常在寂静，而教化事无有休息。舍利弗！菩萨摩诃萨宿愿强故，无功用心为人说法。
　　“舍利弗！菩萨摩诃萨以般若波罗蜜方便力故，无诸怖畏。何以故？执金刚神常守护故，若行若立、若坐若卧，恒不远之。舍利弗！菩萨摩诃萨闻说深般若波罗蜜，心不惊不怖、不疑不悔，当知是人已得授记。何以故？信受般若波罗蜜，近佛境界故。以此一心则能通达一切佛法，达佛法故利益众生，不见众生与佛法异。何以故？理无二故。”

　　　　胜天王般若波罗蜜经卷第四



　　　　胜天王般若波罗蜜经卷第五

　　　　陈优禅尼国王子月婆首那译

　　无所得品第八

　　尔时，众中有一菩萨摩诃萨，名须真胝，白胜天王言：“如来为大王授记乎？”
　　胜天王答善思惟菩萨言：“善男子！我授记如梦相。”
　　又问：“大王！如此授记当得何法？”
　　答曰：“善男子！佛授我记，竟无所得。”
　　又问：“无所得者为是何法？”答曰：“不得众生、寿者、人、养育，阴，界，入悉无所得。若善不善，若染若净，若有漏若无漏，若世间若出世间，若有为若无为，若生死若涅槃，悉无所得。”又问：“若无所得，用受记为？”
　　答曰：“善男子！无所得故则得受记。”
　　又问：“若如大王所说义者，则有二智：一、无所得，二、得受记。”
　　答曰：“若有二者则无授记。何以故？佛智无二。诸佛世尊以不二智受菩萨记。”
　　又问：“若智不二，云何而有授记、得记？”答曰：“得记、授记，其际不二。”
　　又问：“不二际者，云何有记？”
　　答曰：“通达不二际即是受记。”
　　又问：“大王住何际中而得授记？”
　　答曰：“住我际得授记，住众生际、寿命际、人际得授记。”
　　又问：“我际当于何求？”答曰：“当于如来解脱际求。”
　　又问：“如来解脱际复于何求？”
　　答曰：“当于无明有爱际求。”
　　又问：“无明有爱当于何求？”
　　答曰：“当于毕竟不生际求。”
　　又问：“毕竟不生际当于何求？”
　　答曰：“当于无知际求。”
　　又问：“无知者为无所知，云何于此际求？”
　　答曰：“若有所知，求不可得，以无知故于此际求。”
　　又问：“此际无言，云何可求？”
　　答曰：“以言语断，是故可求。”
　　又问：“云何言语断？”答曰：“诸法依义不依语。”
　　又问：“云何依义？”答曰：“不见义相。”
　　又问：“云何不见？”
　　答曰：“不生分别义是可依，我为能依，无此二事故名通达。”
　　又问：“若不见义，此何所求？”
　　答曰：“不见不取，故名为求。”
　　又问：“若法可求，即是有求。”
　　答曰：“不尔！夫求法者是无所求。何以故？若是可求则为非法。”
　　又问：“何者是法？”
　　答曰：“法无文字亦离言语。”
　　又问：“离文言中，何者是法？”
　　答曰：“文言性离，心行处灭，是名为法。一切诸法皆不可说，其不可说亦不可说。善男子！若有所说，即是虚妄，中无实法。”
　　又问：“诸佛菩萨常有言说，皆虚妄乎？”
　　答曰：“诸佛菩萨从始至终不说一字，云何虚妄？”
　　又问：“若有所说，云何过咎？”
　　答曰：“谓言语过。”
　　又问：“言语何咎？”
　　答曰：“谓思量过。”
　　又问：“何法无咎？”
　　答曰：“无说所说，不见二相，是则无咎。”
　　又问：“过何为本？”
　　答曰：“能执为本。”
　　又问：“执何为本？”
　　答曰：“著心为本。”
　　又问：“著何为本？”
　　答曰：“虚妄分别。”
　　又问：“虚妄分别以何为本？”
　　答曰：“攀缘为本。”
　　又问：“何所攀缘？”
　　答曰：“缘色、声、香、味、触、法。”
　　又问：“云何不缘？”
　　答曰：“若离爱、取则无所缘。以是义故，如来常说诸法平等。”
　　说此法门时，众中五千比丘得远尘离垢法眼净，一万二千菩萨得无生法忍，无量无边众生发阿耨多罗三藐三菩提心。
　　尔时，胜天王即从座起，偏袒右肩右膝著地，合掌向佛头面作礼，而白佛言：“世尊！善男子、善女人，闻是般若波罗蜜，云何未发阿耨多罗三藐三菩提心者即能发心，皆悉成就得不退转，行常胜进而无堕落？”
　　佛告胜天王言：“大王！谛听，善思念之，当为王说。善男子、善女人，闻般若波罗蜜，行得胜进，无有退堕。”胜天王言：“善哉，世尊！唯然愿闻。”
　　佛告胜天王言：“大王！若善男子、善女人，闻般若波罗蜜，以清净意发阿耨多罗三藐三菩提心，具足正信、亲近贤圣、乐闻正法，远离嫉妒，无有悭吝，常修寂静，好行布施，心无隔碍恒离秽浊，正信业果，心不疑惑知黑白报，设为身命，不应作者终不为之。大王！善男子、善女人，如是行般若波罗蜜，则远离杀生、不与取、邪淫、妄语、两舌、恶口、绮语、贪、嗔、邪见，心常系念此十善法。
　　“大王！善男子、善女人行般若波罗蜜，以方便力，若见沙门、婆罗门，正行精进戒品清洁，多闻解义常起正念，心性调伏寂静不散，口恒爱语远离诸恶不善之法，修习众善，不自矜高于他不下，不作恶口及无义语，不舍念处其心调直，能断有流，善拔毒箭，舍离重担，超出有难已度后有。大王！善男子、善女人行般若波罗蜜，若见如是菩萨摩诃萨，则应亲近依止是人为善知识。菩萨摩诃萨以方便力而为说法：‘善男子！施得大富，持戒生天，听法大智。’又复告言：‘此是布施，此是施报；此是嫉妒，是嫉妒报；此是忍辱，是忍辱报；此是精进，是精进报；此是禅定，是禅定报；此是般若，是般若报；此是愚痴，是愚痴报；是身善业，身善业报；是身恶业，身恶业报；是口善业，口善业报，是口恶业，口恶业报；是意善业，意善业报；是意恶业，意恶业报。诸善男子、善女人，此法应作，此不应作，若如是修致长夜乐，不如是作得长夜苦。’
　　“大王！善男子、善女人，以方便力亲近善知识，得闻如是次第说法。菩萨摩诃萨若知彼人是法器者，则应为说甚深般若波罗蜜，所谓空、无相、无愿、无作，无生无灭，无我、无众生、无命、无人，而说甚深因缘法——因此法彼法生，此法灭彼法灭——所谓无明缘行、行缘识、识缘名色、名色缘六入、六入缘触、触缘受、受缘爱、爱缘取、取缘有、有缘生、生缘老死忧悲苦恼；无明灭则行灭、行灭则识灭、识灭则名色灭、名色灭则六入灭、六入灭则触灭、触灭则受灭、受灭则爱灭、爱灭则取灭、取灭则有灭、有灭则生灭、生灭则老死忧悲苦恼灭。
　　“大王！菩萨摩诃萨行般若波罗蜜，以方便力作如是说，于真实中无有一法可生可灭。何以故？世间诸法皆因缘生，无我、作者，因缘和合，无一实法受生灭者；虚妄分别，于三界中但有假名，随业烦恼而受果报。若以般若波罗蜜如实观察一切诸法，无生无灭，无作、受者，若法无作是亦无行，则于诸法心无所著，谓不著色、受、想、行、识，不著眼色识，不著意法识。大王！菩萨摩诃萨作如是说，一切诸法自性空离，不取不著。善男子、善女人，因如是说则无退失。
　　“大王！菩萨摩诃萨行般若波罗蜜，乐见诸佛，乐闻正法，不堕卑贱，在所生处不离见佛，听受正法，供养众僧，面见诸佛，勇猛精进志求正法，不著有为，妻子、仆隶、生生所资，悉不贪著不染诸欲。常依正教忆念诸佛，离俗出家如闻修行，转为他说心无求望，见听法众常生大慈，一切众生而起大悲，多闻广学不惜身命，少欲知足常乐远离，但采义理不滞言辞，说法修行不为自身，唯化众生得无上乐——所谓佛智。
　　“大王！菩萨摩诃萨行般若波罗蜜，如是修行，远离放逸摄护诸根，若眼见色不著色相，如实观察此色过患，耳声、鼻香、舌味、身触、意法亦尔。若纵诸根名为放逸，若能摄护名不放逸。菩萨摩诃萨行般若波罗蜜，调伏自心、将护他意，名不放逸；远离贪欲，心顺善法，觉观嗔痴不善根本，身恶口恶及以邪念，一切不善皆悉远离名不放逸。菩萨摩诃萨行般若波罗蜜，心常正念，名不放逸。
　　“大王。菩萨摩诃萨行般若波罗蜜，一切诸法信为其首，正信之人不生恶趣，心不行恶，圣人所赞。大王！菩萨摩诃萨行般若波罗蜜，如法修行，在在生处常得值佛，远离二乘安住正道，得大自在成就大事——如来正智。菩萨摩诃萨行般若波罗蜜，欲求安乐，当勤随顺萨婆若路。
　　“大王！今此大众得闻深般若波罗蜜，已于过去无量百千万劫，供养诸佛，修习善根，是故应当勤加精进，勿令退失。大王！若天若人，能制诸根不著五欲，远离世间常修出世，三业清净习助道法，名不放逸。大王！菩萨摩诃萨行般若波罗蜜，正信具足心不放逸，勤修精进令得胜法，名不放逸。大王！菩萨摩诃萨欲具正信，心不放逸，精进正念，当学般若波罗蜜。因是念智，能速成就阿耨多罗三藐三菩提法。
　　“大王！菩萨摩诃萨行般若波罗蜜，具足正信，心不放逸，勤修精进即得正念，用是念智知有知无。云何有无？若修正行得正解脱，是名为有；若修邪行得正解脱，是名为无。眼、耳、鼻、舌、身、意，世谛为有；真实中无。菩萨摩诃萨勤修精进能得菩提，是名为有；懒惰菩萨得菩提者，是名为无。若说五阴皆从虚妄颠倒而生，是名为有；若谓世法不从因缘自然生者，是名为无。色是无常、苦、败坏法，是名为有；若言常乐、非败坏法，是名为无。受、想、行、识亦复如是。无明缘行，是名为有；若离无明而行生者，是名为无。行缘识乃至生缘老死忧悲苦恼皆亦如是。施得大富，是名为有；施得贫穷，是名为无。清净持戒得生善道，是名为有；若生恶趣，是名为无。乃至般若波罗蜜能得成圣，是名为有；修行般若波罗蜜作凡夫者，是名为无。若修多闻能得大智，是名为有；得愚痴者，是名为无。若修正念能得出离，是名为有；不得为无。若行邪念不得出离，是名为有；得者为无。无我、我所能得解脱，是名为有；有我、我所而得解脱，是名为无。若言虚空遍一切处，是名为有；五阴中我，是名为无。如实修智能得解脱，是名为有；若著邪智而得解脱，是名为无。若离我见、众生见、寿者见、人见能得空智，是名为有，著我、众生、寿者、人见能得空智，是名为无。大王！菩萨摩诃萨行般若波罗蜜，如是知世有无，能修平等，了知诸法因缘而生，世谛故有不起常见，知因缘法本性自空不生断见，于诸佛教如实通达。
　　“大王。诸佛如来略为菩萨说是四法：世间沙门、婆罗门及长寿天心皆著常，为破此执说行无常；有诸天、人多贪著乐，为破此计说一切苦；外道邪见著身中我，为破此执而说无我；又复为破增上慢人，是故而说涅槃寂静。说无常者，令其志求究竟之法；为说苦者，令离愿求；说无我者，为显空门；说寂静者，令达无相。大王！菩萨摩诃萨行般若波罗蜜，如是修学，于诸善法终无退堕，速成阿耨多罗三藐三菩提。”
　　尔时胜天王白佛言：“世尊！菩萨摩诃萨行般若波罗蜜，修何等行拥护正法？”
　　佛告胜天王言：“大王！菩萨摩诃萨行般若波罗蜜，行不违言，敬重尊长随顺正法，心行调直诸根寂静，远离众恶不善之法，修习善根，名护正法。大王！菩萨摩诃萨行般若波罗蜜，修身业慈悲、口业慈悲、意业慈悲，不求名利，持戒清白远离诸见，名护正法。大王！菩萨摩诃萨行般若波罗蜜，不随爱行、不随嗔行、不随痴行、不随畏行，名护正法。大王！菩萨摩诃萨行般若波罗蜜，修习惭愧，名护正法。大王！菩萨摩诃萨行般若波罗蜜，说法修行悉如所闻，名护正法。大王！三世诸佛为护正法，是故拥护天王、人王，令法久住，说是陀罗尼：
　　“‘多侄他　阿吼罗(理我反，下悉同)吼罗婆(蒲我反，下悉同)底(都履反，下悉同)厚罗拏(弩假反，下悉同)莎臼茶(杜假反)　柘柘柘柘柘　祢(宁履反，下悉同)富拏簉多(睹饿反，下悉同)叉多　叉延多叉也莎摩(暮舸反，下悉同)　奢摩祢柯罗瓯楼瓯楼婆底杞(枯履反)罗婆底金(季侵反)　阿毗(彭履反)奢底祢莎罗祢[禾*土]阇[禾*土][禾*土]摩底　阿婆柂祢婆柂跋多跋多羺莎履裒多羺悉蜜履底　提婆多羺悉蜜履底’
　　“若龙、夜叉、乾闼婆、阿修罗、迦楼罗、紧那罗、摩睺罗伽，一切众生皆得安隐。大王！此大神咒，三世诸佛为护正法，拥护天王、人王，宜应诵持，怨贼恶难魔障正法皆悉消灭。诸佛如来为令正法久住世故，护天、人王，使其护法。”
　　说是般若波罗蜜神咒法门时，一切天宫、大地、诸山、大海皆悉震动，众中八万众生发阿耨多罗三藐三菩提心。
　　尔时，胜天王以七宝网弥覆佛上，而白佛言：“世尊！菩萨摩诃萨行般若波罗蜜，修何等法，于阿耨多罗三藐三菩提心不移动？”
　　佛告胜天王言：“大王！菩萨摩诃萨行般若波罗蜜，修无碍大慈、无厌大悲，成办大事。勤加精进学空三昧、修平等智，以方便力则能通达清净大智，明了如实三世平等无有障碍，履三世佛所行之道。大王！菩萨摩诃萨行般若波罗蜜，修如是法于阿耨多罗三藐三菩提心不移动。”
　　胜天王白佛言：“世尊！菩萨摩诃萨云何行般若波罗蜜，闻佛不思议事，不怖不畏、不惊不悔？”
　　佛告胜天王言：“大王！菩萨宜应具足般若、具足阇那，近善知识，乐闻深法，了知诸法皆悉如幻，悟世非常，心不住著犹如虚空，知一切法生必有灭。大王！菩萨摩诃萨行般若波罗蜜！修如是法，闻佛不思议事，不怖不畏、不惊不悔。”
　　胜天王白佛言：“世尊！云何菩萨摩诃萨行般若波罗蜜，于一切处而得自在？”佛告胜天王言：“大王！菩萨摩诃萨行般若波罗蜜，修五神通，具足无碍诸解脱门、四禅、四无量心、方便般若波罗蜜，于一切处而得自在。”
　　胜天王白佛言：“世尊！菩萨摩诃萨行般若波罗蜜，得何等门？”
　　佛告胜天王言：“大王！菩萨摩诃萨行般若波罗蜜，得阇那门，能入众生诸根利钝；得般若门，分别句义；得陀罗尼门，总知一切语言音声；得无碍门，说法不尽。大王！是名菩萨摩诃萨行般若波罗蜜得是诸门。”
　　胜天王白佛言：“世尊！菩萨摩诃萨行般若波罗蜜，得何等力？”
　　佛告胜天王言：“大王！得寂静力，成就大悲故；得精进力，成就阿鞞跋致故；得多闻力，成就大智故；得信乐力，成就解脱故；得修行力，成就出离故；得忍辱力，爱护众生故；得菩提心力，断除我见故；得大悲力，教化众生故；得无生忍力，成就十力故。大王！菩萨摩诃萨行般若波罗蜜，成就如是等力。”
　　说是法门时，众中五百菩萨得无生法忍，八千天子得阿鞞跋致，一万二千天子得远尘离垢法眼净，四万人天发阿耨多罗三藐三菩提心。

　　　　胜天王般若波罗蜜经证劝品第九

　　尔时，佛告胜天王言：“过去之世阿僧祇阿僧祇劫，不可数不可思量，此时有佛，名功德宝王如来、应供、正遍知、明行足、善逝、世间解、无上士、调御丈夫、天人师、佛、世尊，国名宝庄严，劫名善观。时世丰乐无诸疾恼，人天往来不相隔碍，地平如掌，无有山陵堆阜荆蕀；生诸细草，柔软青绀如孔雀毛，长可四寸，下足则靡、举步随升；种种名花，须摩那花、薝卜伽花，及余软草皆悉周遍。不寒不热，四时调和。纯青琉璃以成其地。世界众生，心性和，善伏三毒，不随之行。时功德宝王佛，有声闻众一万二千那由他人，菩萨摩诃萨众六十二亿人，时人寿命三十六亿那由他岁，无复中夭。有一国土名无垢庄严，其城南北广一百二十八由旬，东西八十由旬，十千园苑以为严饰，十千小国周遍围绕。转轮圣王名曰治世，七宝具足王四天下，已曾供养无量诸佛，深种善根，不退阿耨多罗三藐三菩提心。有四园苑，妙花庄严功德悦意，孔雀游戏四时适乐。城壁厚十六由旬，门堞楼观悉用七宝。有四大池皆广半由旬，七宝为岸，阎浮檀金以成阶道，底布金沙，池中之水具八功德，生宝莲华，凫、雁、鹅、鹤、鸳鸯、猩猩游戏其中。岸列诸树——白檀、赤檀、尸梨沙等——上有鹦鹉、舍利、迦鸟翔集游戏。王之内宫七十千人，相貌端正承事宝女，咸悉发心向阿耨多罗三藐三菩提。王有千子，大力勇健能摧怨敌，具二十八大丈夫相庄严其身，悉已发心向阿耨多罗三藐三菩提。
　　“尔时功德宝王如来，与无量天、龙、夜叉、揵闼婆、阿修罗、迦楼罗、紧那罗、摩睺罗伽、人非人等，前后围绕，入无垢庄严大城。治世圣王即与七宝千子、宫人奉迎世尊，施设种种微妙供养。
　　“尔时，世尊及诸大众，受供养已，还归本处。王与七宝千子、内人，出城奉送亦即还宫。时治世王忽自叹曰：‘人身无常，富贵如梦，诸根不缺正信甚难，值佛闻法如优昙华。’时彼千子知其父王恋仰世尊，乐闻正法，即为营造牛头栴檀七宝庄严妙台——其香一两直阎浮提——此台东西广十由旬，南北十三由旬，四角大柱众宝庄严。一千宝轮诸子将送奉献圣王。时王受已而赞叹曰：‘善哉，诸子！我欲诣佛听受正法。’
　　“尔时，千子于此台中造师子座，安处圣王及诸宫人，其台四边悬缯幡盖，覆七宝网角垂金铃，种种诸华——薝卜伽华、须摩那华、优钵罗华、拘勿头华、分陀利华、迦摩罗华——而散台上。烧无价香，泥香涂之，末香以散。尔时，千子共捧此台，人各一轮，飞腾虚空犹如鹅王，往诣佛所安详不摇，至地徐下即到佛前。头顶礼足，右绕世尊及诸大众凡七匝已，退立一面。尔时，圣王及诸宫人从宝台下，王脱宝冠，各脱革屣，至世尊前顶礼佛足，右绕世尊及诸大众凡七匝已，退坐一面。
　　“尔时，宝庄严王佛即告之言：‘圣王！今来听正法乎？’
　　“尔时，治世圣王即从座起，齐整衣服，头顶礼足，而白佛言：‘世尊！所说正法，何者是乎？’
　　“尔时，世尊赞治世王言：‘善哉，善哉！能为利益无量天人作是深问。如来、应供、正遍知当为大王分别解说。’
　　“治世圣王即白佛言：‘世尊！唯然愿闻。’
　　“尔时，佛告治世圣王言：‘大王！菩萨摩诃萨行般若波罗蜜，通达一切法，名为正法。所谓四念处、四正勤、四如意足、五根、五力、七觉分、八圣道分，空，无相，无愿，通达平等，名为正法。’
　　“治世圣王白佛言：‘世尊！菩萨摩诃萨云何行般若波罗蜜，于大乘中恒得胜进而不退堕？’
　　“佛告治世圣王言：‘大王！菩萨摩诃萨行般若波罗蜜，因正信故而得胜进。何者正信？知一切法，不生不灭自性寂静，常能亲近正行之人，不应作法终不造作，心离散乱听受正法，不见说者不见我听，勤修精进令得神通，身心轻举教化众生，不见我有神通能化、众生受化。何以故？大王！菩萨摩诃萨行般若波罗蜜，不见我、不见众生，二处平等，则得胜进而不退堕。大王！菩萨摩诃萨行般若波罗蜜，摄护诸根不令取著，一切资生起无常想，知法寂静，命如假借。大王！菩萨摩诃萨如是行般若波罗蜜，于大乘中心不放逸。大王！菩萨摩诃萨行般若波罗蜜！于其梦中尚不忘失菩提之心！教化众生令修佛道！一切善根回向阿耨多罗三藐三菩提！见佛神力欢喜赞叹。大王！菩萨摩诃萨如是行般若波罗蜜，则能速成阿耨多罗三藐三菩提。是故，大王！当勤精进，莫生放逸。菩萨摩诃萨欲求法者，勿著五欲。大王！一切凡夫于欲无厌，得圣智者则能舍弃。人身无常寿命短促。是故，大王！应离世间求出世道。大王今者供养如来所得善根，应作如是四种回向：自在无尽、法无尽、智无尽、辩才无尽。此四回向，与般若波罗蜜同，皆悉无尽。大王！菩萨摩诃萨行般若波罗蜜，应净身、口、意戒。何以故？为闻思修故，以方便力教化众生，以般若力降伏诸魔，愿力成就行不违言。’
　　“尔时，治世转轮圣王闻佛所说甚深般若波罗蜜，心生欢喜，得未曾有。即取宝冠，自解缨络，供养如来，舍四天下皆以奉佛，作如是愿：‘常修梵行，学此甚深般若波罗蜜，以决定心趣向阿耨多罗三藐三菩提。’王宫女人闻佛说法，皆生欢喜，发菩提心，脱上分衣及宝缨络，供养如来。治世圣王即舍宝台以奉上佛，而求出家。
　　“尔时，功德庄严王佛赞治世转轮圣王言：‘善哉，善哉！大王！今日所行，不违昔愿。大王善修布施、持戒、忍辱、精进、禅定、智慧，过去诸佛已修此法得成佛道，未来诸佛亦修此法当得成佛。’
　　“尔时，治世圣王白佛言：‘世尊！菩萨摩诃萨修行布施，为与般若波罗蜜异不？’
　　“佛告治世圣王言：‘大王！夫布施者，若无般若波罗蜜，但名为檀，非波罗蜜。以般若波罗蜜故，乃得名为檀波罗蜜。持戒、忍辱、精进、禅定、智慧，亦复如是。何以故？般若波罗蜜性平等故，功德庄严故。’
　　“佛说是法时，治世圣王得无生法忍。”
　　佛告胜天王言：“菩萨摩诃萨行般若波罗蜜，应如彼王。尔时治世转轮圣王，即然灯佛是；其王千子，贤劫千佛是。”
　　尔时，胜天王白佛言：“世尊！云何菩萨摩诃萨行般若波罗蜜，修学速成阿耨多罗三藐三菩提道？”佛告胜天王言：“大王！菩萨摩诃萨行般若波罗蜜，修习大慈，于诸众生不起恼心，具足勤行诸波罗蜜，及以四摄、四无量心助菩提法，修学神通了达优波憍舍罗，一切善法无不修满，如是行者则能速成阿耨多罗三藐三菩提。大王！菩提道者，所谓信心、清净心、离谄曲心、行平等心、施无畏心，令诸众生咸悉亲附，勤行布施果报不尽，坚持净戒而无障碍，修行忍辱离诸嗔恼，勤加精进修行则易，以有禅定不起散乱，具足般若能善通达，有大悲故终无退转，有大喜故能悦彼心，修行大舍不起分别，无三毒故离诸棘刺，不著色、声、香、味、触故灭诸戏论，无烦恼故远离怨敌，舍二乘念其心广大，具一切智能出众宝。大王！菩萨摩诃萨行般若波罗蜜，如是学者，速成阿耨多罗三藐三菩提。”
　　尔时，胜天王白佛言：“世尊！菩萨摩诃萨行般若波罗蜜，现何色貌教化众生？”
　　佛告胜天王言：“菩萨摩诃萨行般若波罗蜜，示现色形无有定相。何以故？随诸众生心之所乐，即见菩萨色貌如是，或现金色、或现银色，或颇梨色、或琉璃色、或马瑙色、或车磲色、或真珠色、青色、黄色、赤色、白色，或日月色、火色、焰色，帝释色、梵王色，霜色，雌黄色，朱色，薝卜伽色、须摩那色、婆利师迦色、波头摩色、拘勿头色、分陀利色、功德天色、鹅色、孔雀色、珊瑚色、如意珠色、虚空色；天见是天，人见是人。大王！十方恒河沙世界中，一切众生色形相貌，菩萨摩诃萨悉现如是。何以故？菩萨摩诃萨行般若波罗蜜，不舍一众生故，遍能摄取。何以故？一切众生心各不同，是故菩萨种种示现。何以故？菩萨摩诃萨过去世中有大愿力，随诸众生心所乐见而受化者，即为示现所欲见身。大王！如净明镜本无影像，随诸外色若好若丑种种悉现，亦不分别我体明净、能现众色。菩萨摩诃萨行般若波罗蜜亦复如是，无功用心随众生乐，种种示现悉令悦彼，而不分别我能现身。大王！菩萨摩诃萨行般若波罗蜜，于一座中随诸听众，或见菩萨说法、或见佛说法、或见辟支佛说法、或见声闻说法，或见帝释、或见梵王、或见摩醯首罗、或见围纽天、或见四天王、或见转轮圣王，或见沙门、或见婆罗门、或见刹利、或见毗舍首陀、或见居士、或见长者，或见坐宝台中、或见坐莲华上、或见行在地上、或见飞腾虚空，或见说法、或入三昧。大王！菩萨摩诃萨行般若波罗蜜，为度众生，无一形相及一威仪不示现者。大王！般若波罗蜜无形无相，犹如虚空遍一切处，譬如虚空无诸戏论，般若波罗蜜亦复如是，过诸语言。又如虚空世所受用，般若波罗蜜亦复如是，一切凡圣之所受用。又如虚空无有分别，般若波罗蜜亦复如是，无分别心。譬如虚空容受众色，般若波罗蜜亦能容受一切佛法。譬如虚空能现众色，般若波罗蜜亦复能现一切佛法。譬如空中，一切草木众药华果依之增长，般若波罗蜜亦复如是，一切善根依之增长。譬如虚空非常无常、非言语法，般若波罗蜜亦复如是，非常无常，悉离言语。大王！世间沙门、婆罗门，若释若梵，无能思量般若波罗蜜者。大王！般若波罗蜜无有一法可为譬喻，若善男子、善女人，信受般若波罗蜜者，所获功德不可思量。若此功德有色形者，空界不容。何以故？般若波罗蜜出生世间及出世间一切善法，若人若天，若天、人王，若须陀洹向、须陀洹果，乃至阿罗汉向、阿罗汉果，辟支佛道，菩萨十地，十波罗蜜，诸佛阿耨多罗三藐三菩提，一切种智，十力、四无畏、十八不共法，皆从般若波罗蜜生。”
　　说是法门时，众中五万菩萨摩诃萨得不退转，一万五千天子得无生法忍，一万二千天人得远尘离垢得法眼净，恒河沙数众生发阿耨多罗三藐三菩提心。诸天空中作众伎乐不鼓自鸣，散众天华供养如来般若波罗蜜，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，散种种华及诸宝物，供养世尊般若波罗蜜，异口同音一时赞曰：“善哉，善哉！世尊！快说般若波罗蜜。”

　　　　胜天王般若波罗蜜经卷第五



　　　　胜天王般若波罗蜜经卷第六

　　　　陈优禅尼国王子月婆首那译

　　述德品第十

　　尔时，文殊师利菩萨摩诃萨即从座起，偏袒右肩右膝著地，合掌向佛头面作礼，而白佛言：“世尊！菩萨摩诃萨于几劫数行般若波罗蜜，供养几佛，而能如是对扬如来，说甚深般若波罗蜜如胜天王？”
　　尔时，佛告文殊师利菩萨摩诃萨：“善男子！如此之事不可思量。若非无数百千亿劫修习众行种善根者，则不闻是般若波罗蜜名。善男子！十方恒河沙世界中，诸恒河沙数尚可知，是菩萨摩诃萨几劫行般若波罗蜜，供养几佛，数不可知。文殊师利！过去无量无边阿僧祇不可思议劫，尔时有佛，名曰多闻如来、应供、正遍知、明行足、善逝、世间解、无上士、调御丈夫、天人师、佛、世尊，国名日光，劫名增上。时多闻佛，为诸菩萨摩诃萨说清净法门：‘诸善男子！勤修精进，莫顾身命。’时，彼会中有一菩萨摩诃萨，名曰进力，即从座起，偏袒右肩右膝著地，合掌向佛头面作礼，而白佛言：‘世尊所说：“勤修精进，莫顾身命。”如我解佛所说义者，菩萨摩诃萨应当懈怠，尔乃速成阿耨多罗三藐三菩提。何以故？菩萨摩诃萨若勤精进，是则不能久住生死，菩萨摩诃萨行般若波罗蜜，断伏烦恼，久住生死，终无自度速证涅槃不化众生。世尊！菩萨摩诃萨处生死中用之为乐，不以涅槃而为乐也。何以故？世尊！菩萨摩诃萨利众生事以之为乐，随彼所乐即用方便，说种种法令得安乐；若证漏尽，不能利益一切众生。世尊！是故菩萨观察生死，起大悲心，不舍众生，成就本愿。世尊！菩萨摩诃萨具方便力久住生死，得见无量无边诸佛，及闻无量无边正法，教化无量无边众生，是故菩萨摩诃萨不厌生死、不乐涅槃。世尊！菩萨摩诃萨若观生死而起惊怖则堕非道，不能利益一切众生、通达如来甚深境界。云何非道？所谓贪乐声闻、辟支佛地，于诸众生无大悲心。何以故？声闻、辟支佛道，即非菩萨摩诃萨道。何以故？声闻、缘觉怖畏生死求速出离，功德智慧则不具足，以是义故非菩萨道。’
　　“尔时，多闻世尊赞进力菩萨摩诃萨言：‘善哉，善哉！善男子！如汝所说。菩萨摩诃萨应修自行，勿习非道。’
　　“进力菩萨白佛言：‘世尊！何者是菩萨摩诃萨自所行道？’
　　“尔时，多闻世尊告进力菩萨摩诃萨言：‘善男子！菩萨摩诃萨成就一切功德智慧，以大悲力不舍众生，远离声闻、辟支佛地，得无生智不舍三有，心无求望而增善根，方便修行诸波罗蜜，以智慧力无分别心生诸善根，成就尽智无量功德。无一法生方便现生，无一众生方便教化，知一切法皆自性离，观诸佛国犹如虚空，而以方便严净佛土。知一切佛法身无像，方便示现相好庄严，随诸众生心所须欲即能应与。菩萨身心常寂静离，而为众生种种说法，亦以方便远离喧挠，修诸禅定知自性空，悉能通达甚深智慧，而以方便为他说法。不证声闻、辟支佛果，求佛解脱不舍菩萨一切道行。善男子！是名菩萨摩诃萨道。’
　　“文殊师利！进力菩萨从多闻世尊闻说菩萨所行境界，得未曾有，即白佛言：‘希有世尊！如我解佛所说义者，菩萨摩诃萨具足方便，一切诸法无非其道。世尊！譬如虚空悉能容受一切众色；如是菩萨具足方便所行之道摄一切法。又如虚空，树木药草果树香树因之增长，如是诸物，不染虚空亦不能净，不能令嗔亦不令喜；如是菩萨摩诃萨有方便般若波罗蜜，缘一切法皆悉是道——若凡夫法、若学人法、辟支佛法、若菩萨法、若如来法。何以故？菩萨摩诃萨悉通达故。又譬如火，若遇树木竹草必无退还，是等草木皆利益火发其光明；诸法亦尔，悉是菩萨摩诃萨道。譬如金刚自体坚密，刀不能斫、火不能烧、水不能烂、毒不能害；菩萨摩诃萨方便智慧，声闻、缘觉及诸外道，一切烦恼所不能坏。世尊！如清水珠，若在浊水即为之清；菩萨摩诃萨般若波罗蜜珠，能使一切众生烦恼悉得清净。世尊！譬如妙药珠宝，毒不共居，能消众毒；菩萨摩诃萨行般若波罗蜜方便，不与一切烦恼共俱，悉能断灭。世尊！以是因缘，一切诸法皆是菩萨摩诃萨道。’
　　“文殊师利！进力菩萨说是法门时，众中八千菩萨发阿耨多罗三藐三菩提心，二百菩萨得无生法忍。文殊师利！过去多闻佛所进力菩萨，今胜天王是。”
　　尔时，文殊师利菩萨白佛言：“世尊！云何菩萨摩诃萨行般若波罗蜜，得坚固力拥护正法？”
　　佛告文殊师利菩萨言：“善男子！菩萨摩诃萨宁弃身命不舍正法，于他卑恭不起憍慢，无势力人之所耻辱其心能忍，饥渴众生即便惠施最胜饮食，在厄难者施其无畏，于诸疾病如法疗治，贫穷众生令丰财宝，诸佛塔庙白灰泥涂，恶事则掩、光扬善事，苦恼众生则施安乐。文殊师利！菩萨摩诃萨行般若波罗蜜，修如是行，得坚固力拥护正法。”
　　文殊师利菩萨白佛言：“世尊！菩萨摩诃萨行般若波罗蜜，云何能调伏心？”
　　佛告文殊师利菩萨言：“菩萨摩诃萨行般若波罗蜜，不滥他事先思后行，心性调直离谄曲行，不自矜高意常柔软。文殊师利！菩萨摩诃萨如是行者能调伏心。”
　　文殊师利菩萨白佛言：“世尊！菩萨摩诃萨行般若波罗蜜，修是等行，当生何道？”
　　佛告文殊师利菩萨言：“菩萨摩诃萨如是行般若波罗蜜者，或生天中、或生人中。若生天中，则为帝释，值佛出世；或大梵王、娑婆国主，值佛出世。若生人中，作转轮圣王、长者、居士，值佛出世。文殊师利！菩萨摩诃萨调伏心行得如是生。”
　　文殊师利菩萨白佛言：“世尊！正信流出何法？”
　　佛告文殊师利菩萨：“正信流出得善知识。”
　　“世尊！布施流出何法？”
　　佛言：“流出大富。”
　　“世尊！多闻流出何法？”
　　佛言：“流出般若波罗蜜。”
　　“世尊！持戒流出何法？”
　　佛言：“流出一切善道。”
　　“世尊！忍辱流出何法？”
　　佛言：“流出容受众生。”
　　“世尊！精进流出何法？”
　　佛言：“能成就一切佛法。”
　　“世尊！思惟流出何法？”
　　佛言：“流出寂静。”
　　“世尊！般若流出何法？”
　　佛言：“般若流出离一切烦恼。”
　　“世尊！听法流出何法？”
　　佛言：“流出远离疑网。”
　　“世尊！如法问流出何法？”
　　佛言：“出决定智。”
　　“世尊！住寂静流出何法？”
　　佛言：“流出禅定及诸神通。”
　　“世尊！正修流出何法？”
　　佛言：“流出厌离道。”
　　“世尊！无常声流出何法？”
　　佛言：“流出无所摄护。”
　　“世尊！苦声流出何法？”
　　佛言：“流出无生。”
　　“世尊！无我声流出何法？”
　　佛言：“流出灭我、我所。”
　　“世尊！空声流出何法？”
　　佛言：“流出寂静。”
　　“世尊！正念流出何法？佛言。流出圣正见。世尊。圣心离流出何法。”
　　佛言：“流出三昧神通。”
　　“世尊！圣道流出何法？”
　　佛言：“流出圣果。”
　　“世尊！信乐流出何法？”
　　佛言：“流出成就诸解脱。”
　　“世尊！佛生流出何法？”
　　佛言：“流出一切助菩提法。”
　　尔时，胜天王白佛言：“世尊！云何佛生？”
　　佛告胜天王言：“如发菩提心。”
　　“世尊！云何发菩提心？”
　　佛言：“大王！如生大悲。”
　　“世尊！云何生大悲？”
　　佛言：“不舍一切众生。”
　　“世尊！云何不舍一切众生？”
　　佛言：“如不舍三宝。”
　　“世尊！谁不舍三宝？”
　　佛言：“无烦恼者。”
　　尔时，胜天王白佛言：“希有世尊！希有修伽陀！诸佛世尊如是秘密甚深微妙，常说一切法空、无生无灭、寂静，不破所修善恶果报，远离断常。世尊！于世界中颇有众生闻如是法，不起正信敬重之心，生毁谤不？世尊！是等众生过去之世，因由善业得受人身，亲近恶知识故，不信如是甚深之法，则为孤负过去善业；诸佛世尊恩德深重，假使自割身肉出血供养如来，亦不能报。以佛恩故，我等今日增长善根，得大法乐，住大自在。世尊！菩萨摩诃萨行般若波罗蜜！应知佛恩！近善知识！当学佛行令得佛果。”
　　说是法时，众中二万五千菩萨得无生法忍，四万五千人、天发阿耨多罗三藐三菩提心，一万二千天子得远尘离垢法眼净。

　　胜天王般若波罗蜜经现化品第十一

　　尔时，善思惟菩萨摩诃萨白胜天王言：“如来所造化佛，更能化不？”
　　尔时，胜天王答善思惟菩萨言：“今对世尊以为明证，佛所化佛更能化作恒河沙数无量化佛种种色相，神通说法，利益众生。善男子！诸佛宿世愿力清净，故能如是。”
　　善思惟菩萨白胜天王言：“大王！善说甚深之法，诸佛宿世愿力清净。唯愿大王！请佛神力，令此般若波罗蜜久住世间无有隐没。”
　　胜天王答善思惟菩萨言：“善男子！般若波罗蜜，一切诸佛之所护持。何以故？文字所说般若波罗蜜，如是文字不生不灭无有隐没，字所显义亦不生不尽无有隐没。善男子！诸佛如来甚深般若波罗蜜亦不隐没。何以故？法不生故。若法无生，此则无灭，即是如来秘密之教。若佛出世、若佛不出，性相常住，是名法界，亦曰如如，名不异际。随顺因缘而不违逆，是为正法，其性常住无有隐没。”
　　善思惟菩萨白胜天王言：“大王！能护正法是何等人？”
　　胜天王答善思惟菩萨言：“善男子！若不违逆一切法者，名护正法。何以故？无有诤论，不违道理，名护正法。”
　　又问：“云何不违道理？”
　　答曰：“若顺文字，不违道理，无所诤论，名护正法。何以故？世间凡夫皆著诸见，顺道理者则常说空，是故世间而起诤论。如是凡夫爱重有法，顺道理者于此则轻；世间说有常乐我净，顺道理者说无常、苦、不净、无我，是故世间而生诤论。善男子！一切凡夫顺世间流，顺道理者逆世间流，是故世间则生诤论。一切凡夫著阴界入，顺道理者说一切法悉无所著，是故世间而起诤论。善男子！随顺世者不行道理，顺道理者与世相违。”
　　善思惟菩萨白胜天王言：“大王！今者取何等法？”
　　胜天王答善思惟菩萨言：“我不取人、不取法。”
　　又问：“云何不取？”
　　答曰：“我离、众生离、法离，是离悉不可得。过去、未来、现在离，离不可得。诸佛离、诸佛不离，佛国土离、国土不离，法离、法不离。善男子！如是之行，名顺道理，无取、不取。”
　　尔时，善思惟菩萨赞胜天王言：“善哉，大士！善哉，正士！能说如是甚深般若波罗蜜，无取无著，无名无字，灭诸戏论，离能分别及所思惟。”
　　尔时，众中有一天子，名曰贤德，即从坐起，偏袒右肩右膝著地，合掌向佛头面作礼，而白佛言：“世尊！如胜天王所说无分别者，为是何法？”
　　佛告贤德天子言：“无分别法即是寂静。何以故？取、可取无，离我、我所，不起不息，是名无分别法。善男子！菩萨摩诃萨如是观者，能护正法，不见能护及以所护。”
　　说此法时，众中十千比丘心得解脱，一千天子得远尘离垢法眼净。
　　尔时，善思惟菩萨白胜天王言：“何等辩才能如是说甚深之法？”
　　胜天王答善思惟菩萨言：“善男子！一切烦恼习性无者，所得辩才能如是说，过言语道、不可名宣第一义智，如是辩才能作此说。”
　　尔时善思惟菩萨问贤德天子言：“善男子！云何无生法中以辩才说？”
　　尔时贤德天子答善思惟菩萨言：“菩萨摩诃萨不住无生无灭法中，则无辩才说甚深法。何以故？远离戏论，不见所缘不见能缘，心无所住是故能说。不住人、法，不住此彼，唯住清净第一义谛，是故能说。”
　　尔时善思惟菩萨即白佛言：“世尊！贤德天子甚为希有，乃能通达甚深之法，辩才无尽。”
　　佛告善思惟菩萨言：“善男子！此贤德天子，从妙喜世界不动佛所而来至此娑婆世界，听受甚深般若波罗蜜。”佛复告善思惟菩萨言：“贤德天子，已于过去无量百千亿劫修习陀罗尼门，穷劫说法亦无终尽。”
　　善思惟菩萨白佛言：“世尊！何等陀罗尼？”佛言：“善男子！名众法不入陀罗尼。善男子！此陀罗尼过诸文字，言不能入，心不能量，内外众法皆不可得。善男子！无有少法能入此者，故名众法不入陀罗尼。何以故？此法平等，无有高下亦无出入，无一文字从外来入，亦无一字从此法出，又无一字住此法中，亦无文字共相见者，亦不分别法与非法。是诸文字，说亦不减、不说无增，从本以来，无起造者、无坏灭者。善男子！如文字，心亦如是；如心，一切法亦如是。何以故？法离言语亦离思量，本无生灭故无出入，是名众法不入陀罗尼。若能通达此法门者，辩才无尽。何以故？通达不断无尽法故。善男子！能入虚空者，则能入此陀罗尼门。善男子！菩萨摩诃萨能通达此陀罗尼门，心得清净，身、口亦尔；所行附理，般若坚固，一切众魔无有能乱，一切外道不敢视瞻，一切烦恼莫之能坏；身力成就，心离怯弱，所说无尽，能宣甚深一切圣谛，智慧多闻犹如大海，安住三昧喻须弥山，处众无畏如师子王，世法不染犹彼莲华，利益众生譬之大地，洗诸垢秽喻如大水，成熟世间以方大火；清凉平等，能悦众心类之如月，能破诸暗譬其以日，摧烦恼怨名为勇健，心性调伏犹如大龙，能震法雷大云为喻，普雨众法譬之大雨，为诸众生除烦恼病犹彼良医，以法治世譬如国王，能护众生及护正法等四天王，于人天中财富最胜犹如帝释；心得自在，譬大梵王自在王领娑婆世界，身得无碍如伽娄罗鸟，教示众生如世间父；能出法宝，类毗沙门王能出众宝，功德智慧之所庄严，众生见者无不利益，诸佛世尊之所称赞，一切天众咸拥护之。善男子！菩萨摩诃萨得是众法不入陀罗尼门，种种自在利益众生，方便说法而不穷尽，心无疲倦不求名利，法施平等无有嫉妒，持戒清净于身口意永无愆失，忍辱清净离诸嗔恼，精进清净所作办立，禅定清净善调伏心，般若清净悉无疑滞，具四无量犹如梵王，行诸三昧、三摩跋提，世间最胜修无上道，具诸功德一切智慧，受灌顶位。”
　　说是陀罗尼法门时，众中六万四千菩萨得不退转，三万菩萨得无生法忍，二万人天得远尘离垢法眼净，无量无边人、天发阿耨多罗三藐三菩提心。

　　　　胜天王般若波罗蜜经陀罗尼品第十二

　　尔时，文殊师利菩萨摩诃萨即从坐起，偏袒右肩右膝著地，合掌向佛头面作礼，而白佛言：“希有世尊！如来所说菩萨摩诃萨得是众法不入陀罗尼，所成功德无量无边。”
　　尔时，佛告文殊师利菩萨言：“善男子！如是功德，假使如来百千年说亦复不尽。”
　　尔时，众中有一菩萨摩诃萨，名寂静意，白文殊师利菩萨言：“菩萨摩诃萨得是陀罗尼，为佛世尊之所赞叹，如此之人善得大利，自行化彼皆悉不空。”
　　尔时文殊师利菩萨答寂静意菩萨摩诃萨言：“善男子！第一义中无法可赞，无色无相，无色相者有何可赞？无可赞故，于何欢喜？”
　　寂静意菩萨白文殊师利菩萨言：“如我闻佛修多罗中说：‘一切法无我、我所，无能令喜、无能令嗔，此法平等，菩萨应学。’譬如大地住在水上，若凿井池即得用水，其不凿者无由致之；如是圣智境界遍一切法，若有勤修般若方便即便得之，其不修者云何能得？是故菩萨欲求菩提，不得懈怠，勤修精进，如是之法则在现前。善男子！如生盲人不能见色，如是烦恼盲诸众生不能见法。如人有眼，无外光明，不能见色；行人如是，虽有智慧，无善知识，不能见法。如有天眼，不假外明自能见色；菩萨摩诃萨入法流者，自然胜进。如在胎者，日日增长而不自见；菩萨摩诃萨勤行精进，亦不自见众行增长，而能成就一切佛法。譬如雪山，有药树王不枯不析；菩萨摩诃萨勤修精进，一切众行不退不失。譬如转轮圣王出现于世则具七宝；菩萨摩诃萨发菩提心具七法宝，所谓布施、持戒、忍辱、精进、禅定、智慧及方便力。又如转轮圣王游四天下，于诸众生其心平等；菩萨摩诃萨以四摄法利益众生，亦复如是。又如转轮圣王所在之处则无诤讼；菩萨摩诃萨如实说法亦无诤论。譬如三千大千世界初成，即有须弥山王及以大海；菩萨亦尔，若发阿耨多罗三藐三菩提心，即有般若及以大悲。譬如日出，其高山者先照光明；菩萨摩诃萨得般若炬，高行菩萨善根熟者先照其光。譬如大地荷负一切，华果树木草药皆悉平等；菩萨摩诃萨得是陀罗尼门，于诸众生其心平等。”
　　尔时，世尊赞寂静意菩萨摩诃萨言：“善男子！如汝所说。善男子！菩萨摩诃萨得是陀罗尼门，凡有所说，一文一字无非佛语。善男子！此所说法，离色、声、香、味、触。何以故？非世法故。无尽无边，能入一切，身心轻利，假使百千佛前说者亦不怯弱。何以故？此菩萨摩诃萨得佛住持力故，心无所著——不著我、不著众生、不著法——即得清净法界、清净如来、清净实际；得法无尽、字无尽、说无尽。即生欢喜，得般若故，得阇那故，无疑网故。”
　　说是陀罗尼法门时，众中八千菩萨得此众法不入陀罗尼，一万二千菩萨得不退转，五千菩萨得无生法忍，一万六千天子得远尘离垢法眼净，无量无边众生发阿耨多罗三藐三菩提心。
　　尔时，世尊告寂静意菩萨言：“此陀罗尼能伏众魔，破诸外道及憎嫉法人，灭烦恼火，然般若灯，拥护法师令至涅槃，调伏自心善化外众，美身威仪见者欢喜，为正行人平等说法，如实观察众生根性，不前不后。”
　　说是法时，三千大千世界诸须弥山及以大海皆悉震动，诸天雨华——曼陀罗华、摩诃曼陀罗华、曼殊沙华、摩诃曼殊沙华、优钵罗华、拘物头华、分陀利华、迦摩罗华——诸天空中作众音乐，不鼓自鸣。
　　尔时，世尊告寂静意菩萨言：“善男子！过去之世，无量无边不可数不可数劫，有佛出世，名曰宝月如来、应供、正遍知、明行足、善逝、世间解、无上士、调御丈夫、天人师、佛、世尊，国名无毁，劫名欢喜。声闻弟子三十二亿，菩萨摩诃萨无复数量。是佛成道，无有苦行及降天魔。时彼众中有一菩萨，名宝功德，辩才巧妙种种说法。尔时，大众请佛住世，勿入涅槃。时宝功德菩萨告大众言：‘如来世尊无生无灭，何用劝请勿入涅槃。若虚空入涅槃，如来乃入涅槃；若实际、真如、法界、不思议界入涅槃，如来乃入涅槃。何以故？如来之法，无成无坏、无染无净，非世出世、有为无为，非断非常。假令一口而有十舌，是一一舌复生百舌，是一一舌复生千舌，亦不能说如来成坏。’
　　“宝功德菩萨说此法时，八万六千菩萨得不退转，七千菩萨得无边功德陀罗尼、悦意陀罗尼、无碍陀罗尼、欢喜陀罗尼、大悲陀罗尼、月爱陀罗尼、月光陀罗尼、日爱陀罗尼、日光陀罗尼、须弥山陀罗尼、大海陀罗尼、德王陀罗尼，三万六千人天得远尘离垢法眼净。”
　　佛告寂静意菩萨言：“尔时宝功德菩萨岂异人乎？即汝身是。以此因缘，汝能说是陀罗尼门。”
　　尔时，文殊师利菩萨而说偈言：
　　“总持如妙药，　　能疗众惑病，
　　犹彼天甘露，　　得者永不死。”

　　尔时，功德华王菩萨而说偈言：
　　“总持无文字，　　文字显总持，
　　般若大悲力，　　离言文字说。”

　　尔时，珊兜率陀天王即从坐起，偏袒右肩右膝著地，合掌向佛头面作礼，而白佛言：“世尊！诸佛如来不可思议，诸佛说法亦不可思议，诸大菩萨所行所说亦不可思议。我等诸天宿世之中善根深厚，得值如来闻说是法。”即以种种天诸宝华、天华、天香，散佛如来以为供养。
　　尔时，世尊告珊兜率陀天王言：“大王！凡欲供养佛如来者，当修三法。所谓发阿耨多罗三藐三菩提心、护持正法、如闻修行。大王！若有修行此三法者，是人名为供养如来。大王！假使如来寿命一劫，住世说此供养福报不能穷尽。是故，大王！若欲供养佛如来者，具此三法乃名供养。大王！若有护持如来一四句偈，是人则为拥护过去、现在、未来诸佛阿耨多罗三藐三菩提。何以故？诸佛如来皆从法生，法供养者名真供养，一切资财所不能及；法供养者，诸供养中最为第一。”
　　尔时，世尊告珊兜率陀天王言：“我念过去无量无边阿僧祇阿僧祇劫数行菩萨道时，闻虚空中诸天说偈：
　　“‘天人远离大宝藏，　　王贼水火所去失，
　　百千万劫法难闻，　　得闻不持不施等。
　　道心为本化众生，　　如实修行心寂静，
　　自利利他平等心，　　如是修行供养佛。’

　　“大王！我于往昔初闻此偈，即为他说，有八千人发阿耨多罗三藐三菩提心。是故，大王！以法供养最为第一。何以故？一切诸佛从法生故。”

　　　　胜天王般若波罗蜜经卷第六



　　　　胜天王般若波罗蜜经卷第七

　　　　陈优禅尼国王子月婆首那译

　　劝诫品第十三

　　尔时，文殊师利菩萨即从座起，偏袒右肩右膝著地，合掌向佛头面作礼，而白佛言：“世尊！如来所说甚深般若波罗蜜，于未来世末代之中，颇有众生能信受不？若善男子、善女人，闻是修多罗生信不谤，如此等人成何功德？”
　　佛告文殊师利菩萨言：“未来末世有善男子、善女人，无量佛所修持净戒、禅定、般若，是佛真子，能信此修多罗，所致功德不可称计，最善胜法从般若生。净心信受，我今为汝略以譬说。文殊师利！阎浮提洲纵广七千由旬，北广南狭，其中人面亦似地形。洲内遍满须陀洹、斯陀含、阿那含、阿罗汉、辟支佛等，密如竹麻甘蔗荻林，中无少空及以间缺。若有善男子、善女人，四事供养，毕圣人寿；或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。文殊师利！于意云何？此人以是因缘，功德多不？”
　　文殊师利菩萨白佛言：“甚多，婆伽婆！甚多，修伽陀！”
　　佛告文殊师利菩萨：“若善男子、善女人，不谤此修多罗，功德胜彼，百分不及一，千分、百千万分不及一，乃至算数譬喻所不能及。文殊师利！瞿耶尼洲纵广八千由旬，形如半月人面亦尔。洲内遍满须陀洹、斯陀含、阿那含、阿罗汉、辟支佛，密如竹麻甘蔗荻林，中无少空及以间缺。若有善男子、善女人，四事供养，毕圣人寿，至涅槃后舍利起塔；或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。文殊师利！于意云何？此人以是因缘，得福多不？”
　　文殊师利菩萨白佛言：“甚多，婆伽婆！甚多，修伽陀！”
　　佛告文殊师利菩萨：“若善男子、善女人，信此修多罗，功德胜彼，百分不及一，千分、百千万分不及一，乃至算数譬喻所不能及。文殊师利！弗于逮洲纵广九千由旬，形如满月人面亦尔。洲内遍满须陀洹、斯陀含、阿那含、阿罗汉、辟支佛，密如竹麻甘蔗荻林，中无少空及以间缺。若有善男子、善女人，四事供养，毕圣人寿；或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。文殊师利！于意云何？此人以是因缘，得福多不？”
　　文殊师利菩萨白佛言：“甚多，婆伽婆！甚多，修伽陀！”
　　“文殊师利！郁单越洲辟方十千由旬，人面亦方。洲内遍满须陀洹、斯陀含、阿那含、阿罗汉、辟支佛，密如竹麻甘蔗荻林，中无少空及以间缺。若善男子、善女人，四事供养，毕圣人寿；或复七宝遍满此洲积至梵天，一一圣人各施尔许，毕是善男子、善女人寿，日夜三十牟尤多相续不断。文殊师利！于意云何？此人以是因缘，得福多不？”
　　文殊师利菩萨白佛言：“甚多，婆伽婆！甚多，修伽陀！”
　　佛告文殊师利菩萨：“若善男子、善女人，受持读诵此修多罗，功德胜彼，百分不及一，千分、百千万分不及一，乃至算数譬喻所不能及。文殊师利！娑婆世界悉为微尘，尔许圣人。若有善男子、善女人，四事供养，毕圣人寿；尔许尘数三千大千世界，满中七宝积至阿迦尼吒天，一一圣人各施尔许，毕是善男子、善女人寿。文殊师利！于意云何？功德多不？”
　　文殊师利菩萨白佛言：“世尊！前之福德已不可思议，况此功德！”
　　佛告文殊师利菩萨：“若善男子、善女人，流通此修多罗、为他宣说，功德胜彼，百分不及一，千分、百千万分不及一，乃至算数譬喻所不能及。文殊师利！如此功德，若不回向阿耨多罗三藐三菩提者，尔许微尘数劫作他化自在天王，尔许劫数作化乐天王，尔许劫数作兜率陀天王，尔许数劫作夜摩天王，尔许数劫作天帝释；况复转轮圣王。回向萨婆若故，能得成就般若波罗蜜、阿耨多罗三藐三菩提。文殊师利！阎浮提中遍满须陀洹、斯陀含、阿那含、阿罗汉、辟支佛，密如竹麻甘蔗荻林。若有恶人，皆悉杀害尔许贤圣。文殊师利！于意云何？是人以此因缘，得罪多不？”
　　文殊师利菩萨白佛言：“世尊！杀一圣人，尚于一劫堕阿鼻地狱；何况尔许！其罪甚多，不可称计。”
　　佛告文殊师利菩萨言：“有人谤此修多罗者，其罪重彼，百分不及一，千分，百千万分不及其一，乃至算数譬喻亦不能及。文殊师利！瞿耶尼中遍满须陀洹、斯陀含、阿那含、阿罗汉、辟支佛，密如竹麻甘蔗荻林。若有恶人，皆悉杀害。文殊师利！于意云何？此人以是因缘，得罪多不？”
　　文殊师利菩萨白佛言：“世尊！此罪不可闻、不可闻，是人无有出阿鼻地狱期。”
　　佛告文殊师利菩萨言：“有人不信此修多罗，其罪重彼，百分不及一，千分、百千万分不及一，乃至算数譬喻所不能及。文殊师利！若四天下悉为微尘，尔许尘数诸佛如来，若有恶人皆悉杀害夺二种财——灭法财、破世财。文殊师利！于意云何？是人得罪多不？”
　　文殊师利菩萨白佛言：“世尊！此罪不可闻、不可计、不可思量。”
　　佛告文殊师利菩萨：“若复有人，障碍此修多罗、毁谤不信，其罪重彼，百分不及一，千分、百千万分不及一，乃至算数譬喻所不能及。假使三千大千世界，一切众生悉成阿耨多罗三藐三菩提已，如此恶人犹故不出阿鼻地狱。文殊师利！如是恶人，无一世界阿鼻地狱不经入者；况余地狱、畜生、饿鬼！何以故？毁坏三世诸佛母故。假使如前微尘数劫得离三涂，若生人中得阿萨阇病。又经尔许微尘数劫，得无舌报、若无手报各经尔劫。文殊师利！我若住世一劫、若减一劫，以佛神力说是恶人所得罪报，不能究尽。文殊师利！若求现在、未来世乐，勿得于此修多罗中毁谤不信、作大障碍。”

　　　　胜天王般若波罗蜜经二行品第十四

　　尔时，佛告文殊师利菩萨言：“菩萨摩诃萨行般若波罗蜜，宜应成就前后般若波罗蜜。何以故？菩萨摩诃萨有二种行：成就般若、教化众生。”
　　文殊师利菩萨白佛言：“世尊！云何菩萨摩诃萨教化众生？”
　　佛告文殊师利菩萨言：“从初般若乃至后际，离功用心说法无尽，中不间隙，为脱三有恶趣之报，安诸众生令住善道、得三圣果。文殊师利！是名菩萨摩诃萨行般若波罗蜜教化众生。文殊师利！菩萨摩诃萨行般若波罗蜜，成就无边无为，是名菩萨摩诃萨自行。何以故？成就一切德故。”
　　文殊师利菩萨白佛言：“世尊！何等法与菩萨摩诃萨般若波罗蜜相应？”
　　佛告文殊师利菩萨言：“一切种智，真实之法远离思量，微妙无相道理甚深，不可得见、难以通达，常住寂静清凉遍满，无有分别无著无碍，随顺道理不可取执，大寂极静，一切法中最为无上，无与等者。文殊师利！菩萨摩诃萨行般若波罗蜜，修此等法，与萨婆若相应。”
　　文殊师利菩萨白佛言：“世尊！菩萨摩诃萨于何境界行般若波罗蜜？”
　　佛告文殊师利菩萨言：“菩萨摩诃萨行般若波罗蜜，甚深境界、广大境界、功德境界。文殊师利！甚深境界者，体是无为，不可相离、不著二边，脱离诸障，自性清净，不可思量、不可数知，不与声闻、辟支佛共。文殊师利！广大境者，菩萨摩诃萨行般若波罗蜜，诸佛如来一切功德，般若波罗蜜、摩诃迦楼那二法为体，离分别相，无功用心，利益众生皆称彼意，无时暂舍。文殊师利！菩萨摩诃萨行般若波罗蜜，与一切功德相应，三十二相、八十种好、佛威神力，悉能示现种种相貌，随诸众生根欲性行，或升兜率、或从彼下，或现处胎，或现初生，或现童子，或园游戏，或现出家，或现苦行，或诣菩提树，或现成佛，或现转法轮，或现涅槃。如是种种，为诸众生尽竭生死。文殊师利！是名菩萨摩诃萨行般若波罗蜜境界。”
　　文殊师利菩萨白佛言：“希有世尊！如此甚深般若波罗蜜、诸佛境界，不可思议。”
　　佛告文殊师利菩萨言：“如是，如是！如汝所说。般若波罗蜜是不共法，不可思议。何以故？一切凡夫、声闻、缘觉不能通达，非其境界故。除佛如来，更无得者。何以故？如如之理，义甚深故；自在不动，无漏界摄；教化众生，利益圆满。是以名为诸佛境界。过诸语言，第一义摄。无有觉观分别思量，绝诸譬类。一切法中最为上品，不住生死，不住涅槃。文殊师利！菩萨摩诃萨行般若波罗蜜，凡有五事不可思议：一者自性，二者方处，三者住，四者一异，五者利益。文殊师利！云何自性不可思议？色即是如，求不可得；离色有如，求不可得。受、想、行、识，亦复如是。地大即如，求不可得；离地求如，亦不可得。水、火、风大，一切皆尔。眼入即如，求不可得；离眼求如，亦不可得。耳、鼻、舌、身、意一切皆尔。有法是如，求不可得；无法是如，亦不可得。若在欲界，不可思议；若离欲界，亦不可思议。色、无色界，一切皆尔。若在东方，不可思议；若离东方，不可思议。南、西、北方，四维、上下，一切皆尔。安乐住不可思议，寂静住不可思议，有心住不可思议，无心住不可思议。三世如来同在一处，自性清净无漏法界。若一若异不可思议，智慧、神力同一法界。般若方便二相平等，能为众生无量利益，不可宣说过言语境，而能随顺众生根性，作种种说种种示现，三十二相、八十种好，随众生意如是现之。”
　　文殊师利菩萨白佛言：“世尊！何等名为三十二相、八十种好？”佛告文殊师利菩萨言：如来相好，无穷无边说不可尽，随顺世法，是以略说三十二相、八十种好。一、足下平满；二、行步平正；三、足下轮相，悉具毂辋千辐庄严；四、手指纤长软直，节骨不现；五、身大方正；六、手足指网缦合，犹如鹅王；七、手掌如红莲华；八、踝骨不现；九、[嘌-示+土]尼鹿王膊；十、身软直；十一、阴马藏；十二、身分满足，如尼拘卢陀树；十三、身毛右旋；十四、一孔一毛皮肤细滑，不受尘垢；十五、身金色；十六、圆光一丈；十七、七处满；十八、师子臆；十九、两臂平正腋下满；二十、两臂圆直，如象王鼻。立垂过膝；二十一、口四十齿，齐密相连，白如珂雪；二十二、上下四牙，状如初月；二十三、师子额；二十四、头团圆；二十五、咽喉具足千脉；二十六、胸骨如那罗延；二十七、顶骨自然踊起；二十八、舌相广长，如莲华叶；二十九、音声如梵王天鼓。三十、眼目青色，如优钵罗华；三十一、眼睫绀焰，犹如牛王；三十二、眉间白毫。文殊师利！是名三十二相。菩萨摩诃萨行般若波罗蜜，悉能成就如是功德。
　　“文殊师利！云何名为八十种好？一、无能见顶；二、顶骨坚实；三、额广平正；四、眉高而长，形如初月，绀琉璃色；五、目广长；六、鼻高圆直而孔不现；七；耳厚广长，埵轮成就；八；身坚实，如那罗延；九、身分不可坏；十、身节坚密；十一、合身回顾犹如象王；十二、身有光明。十三、身调直；十四、常少不老；十五、身恒润泽；十六、身自将卫，不待他人；十七、身分满足；十八、识满足；十九、容仪具足；二十、威德远震；二十一、一切向，不背他；二十二、住处安隐，不危动；二十三、面门如量，不大不长；二十四、面广而平；二十五、面圆净如满月；二十六、无悴容；二十七、进止如象王；二十八、容仪如师子王；二十九、行步如鹅王；三十、头如摩陀那果；三十一、身色光悦；三十二、足趺厚；三十三、爪如赤铜叶；三十四、行时印文现地；三十五、指文庄严；三十六、指文明了不暗；三十七、手文明直；三十八、手文长；三十九、手文不断；四十、手足如意；四十一、手足红白，色如莲华；四十二、孔门相具；四十三、行步不减；四十四、行步不过；四十五、行步安平；四十六、脐深厚，状如盘蛇，团圆右转；四十七、毛色青红，如孔雀项；四十八、毛色润净；四十九、身毛右靡；五十、口出无上香，身、毛皆尔；五十一、唇色赤润，如频婆果；五十二、唇润相称；五十三、舌形薄；五十四、一切乐观；五十五、随众生意，和悦与语；五十六、于一切处无非善言；五十七、若见人，先与语；五十八、音声不高不下，随众生乐；五十九、说法随众生语言；六十、说法不著；六十一、等观众生；六十二、先观后作；六十三、发一音，答众声；六十四、说法次第，皆有因缘；六十五、无有众生能见相尽；六十六、观者无厌；六十七、具足一切音声；六十八、显现善色；六十九、刚强之人见则调伏，恐怖者见即得安隐；七十、音声明净；七十一、身不倾动；七十二、身分大；七十三、身长；七十四、身不染；七十五、光遍身各一丈；七十六、光照身而行；七十七、身清净；七十八、光色润泽犹如青珠；七十九、手足满；八十、手足德字。”

　　　　胜天王般若波罗蜜经赞叹品第十五

　　尔时，文殊师利菩萨即从坐起，偏袒右肩右膝著地，合掌向佛头面作礼，而白佛言：“世尊！如来功德，希有无等，不可思议，三世诸佛同一无别。若见如来，或闻功德，此等众生亦不可思议。我等今日，重见世尊转大法轮，欢喜踊跃，得未曾有。”
　　尔时文殊师利菩萨，即升虚空高七多罗树，合掌赞曰：
　　“一切众生，　　唯佛大尊，　　尚无等者，
　　况当有胜。　　人法二空，　　理无等等，
　　唯佛如来，　　等无等等。　　烦恼习气，
　　永尽无余，　　所知之法，　　皆悉明了。
　　若智若说，　　无及佛者，　　大千世界，
　　唯佛独尊。　　十力无畏，　　决定不虚，
　　若释若梵，　　所不能得。　　世尊大恩。
　　于诸众生。　　此事难思。　　无能及者。
　　无量善巧，　　种种方便，　　以为众生，
　　令得利益。”

　　尔时，众中有一天子，名苏楼波(陈言妙色)，即从座起，偏袒右肩右膝著地，合掌向佛头面作礼，说偈赞云：
　　“世间或说等佛者，　　如是之言名口过；
　　若说法王最极尊，　　此非虚妄为实语。
　　人天之俦正问难，　　无有能折我大师，
　　善逝降魔及外道，　　将导世间至解脱。
　　清净四辩无穷说，　　甘露妙药施众生，
　　遍观诸法智无碍，　　一切念中不减失。
　　大悲平等视众生，　　清净之心世不染，
　　善能了知根欲性，　　随所乐闻而应说。
　　烦恼差别非一种，　　为示无量对治门，
　　巧说因缘无如佛，　　专以利益众生故。
　　值佛闻法不得道，　　是等众生度极难，
　　如来大名应渴仰，　　得见世尊无限益。
　　佛智能令心清净，　　既闻正教出生死，
　　闻佛名号大吉祥，　　忆念世尊恒喜乐。
　　发心诣佛生慧解，　　如教勤修成种智，
　　戒品清净故无垢，　　禅定第一心澄明。
　　智惠最胜故难动，　　法海清净如甘露，
　　一切众生喜放逸，　　诸佛如来离世间。
　　等慈众生如一子，　　恩德深厚无能报，
　　先说破诸结贼法，　　久摧天魔幻化军，
　　世尊已说三有过，　　广示涅槃无量德。”

　　尔时，众中有一天子，名苏那摩(陈言善名)，即从座起，偏袒右肩右膝著地，合掌向佛头面作礼，说偈赞云：
　　“如来世尊行大悲，　　设可度智与他者，
　　尚令调达最前得，　　况复其余众生类。
　　我今不惬为空过，　　修治正行报佛恩，
　　有人已证无漏灭，　　是于佛恩未为报；
　　若能修行佛正教，　　乃得名为真佛子。
　　佛久勤苦为众生，　　无上大恩罕能报，
　　大慈开显真实法，　　令人修行兼化他。
　　若佛如来不出世，　　一切众生受大苦，
　　无复善道唯恶趣，　　但闻三涂苦恼声。
　　六道受苦无免脱，　　烦恼系缚众生故，
　　世尊能解他毒结，　　翻为大悲之所萦。
　　佛是世间大福田，　　依教正修离恶道，
　　若违佛教不修行，　　是人永无生善趣。
　　有人于佛起恶心，　　或复不乐闻深法，
　　是等众生甚可悲，　　决定永当处黑暗。
　　如佛世尊自知智，　　其等如来乃能了，
　　佛智非我所量测，　　头面敬礼十方尊。
　　无畏、智、力、不共法，　　唯佛世尊独圆备，
　　相好庄严微妙音，　　观者无厌超众色，
　　三种开敷不暂息，　　清净佛华我今礼。
　　唯佛善知无上道，　　出离一切诸险难，
　　佛为无上最第一，　　头面敬礼两足尊。
　　佛以功德正法水，　　洗诸垢秽悉无余，
　　世尊本来内外净，　　我今顶礼真净身。”

　　尔时，娑婆世界主大梵天即从坐起，偏袒右肩右膝著地，合掌向佛头面作礼，以偈赞云：
　　“功德智慧佛具足，　　利益众生不暂休，
　　常雨甘露令众饱，　　我今顶礼能利他。
　　世间最胜可敬者，　　此人犹故恭敬佛，
　　诸恶斯尽众善备，　　我今顶礼无等尊，
　　靡有一行不修学，　　为欲救拔众生故，
　　令度生死得安乐，　　我今顶礼救世师。
　　敬礼微妙金色身！　　敬礼所说甘露法！
　　敬礼清净无垢智！　　敬礼一切功德林！”

　　尔时，世尊告大梵天言：“善哉，善哉！如大梵天所赞世尊，此事真实。何以故？诸佛如来于无量劫，修习种种功德智慧，是故得果无不备足。何以故？具足檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，身清净、口清净、意清净，以是清净，故能通达如如实际。诸佛世尊住此实际，所言不虚。”
　　尔时，大梵天即从坐起，偏袒右肩右膝著地，合掌向佛头面作礼，而白佛言：“唯愿世尊！以住持力，令此般若波罗蜜久在世间。”
　　佛告大梵天言：“十方三世诸佛住持力，咸皆拥护是般若波罗蜜。世间若天、若魔、沙门、婆罗门，无有能坏作障碍者。何以故？我念过去世，有佛名宝月如来、应供、正遍知、明行足、善逝、世间解、无上士、调御丈夫、天人师、佛、世尊，国名不毁，劫名赞叹。是佛众中，有二比丘而为法师，善能说法：一名智盛，二名实与。是二比丘，随佛转法轮正经一劫，三千大千世界百亿诸魔，悉皆受化发菩提心。”
　　尔时，扇多意菩萨摩诃萨即从坐起，偏袒右肩右膝著地，合掌向佛头面作礼，而白佛言：“世尊！宝月如来为犹在世？已入涅槃？”
　　佛告扇多意菩萨言：“善男子！东方去此过十百千亿诸佛世界，有一世界名曰不毁，佛寿十千劫。彼佛国土说般若波罗蜜，无有天魔及诸外道能为障碍，皆悉发心向阿耨多罗三藐三菩提。智盛比丘即文殊师利菩萨是，实与比丘即胜天王是。此等二人，善巧方便种种拥护，令般若波罗蜜久久住世。十方佛土说般若波罗蜜，此之二人即来听受；犹我今日放大光明，寻光来集。”

　　　　胜天王般若波罗蜜经付嘱品第十六

　　尔时，世尊告阿难言：“汝可受持此般若波罗蜜修多罗。”
　　尔时，阿难即从坐起，偏袒右肩右膝著地，合掌向佛头面作礼，白佛言：“世尊！云何受持？”
　　佛告阿难言：“受持此修多罗，有十种法。何等为十？一者书写，二者供养，三者流传，四者谛听，五者自读，六者忆持，七者广说，八者口诵，九者思惟，十者修行。阿难！此十种法，能受持此修多罗。阿难！譬如大地，一切树林花药皆依而生；一切善法，皆依般若波罗蜜生。阿难！譬如转轮圣王，若在世间，七宝常现；般若波罗蜜亦复如是，此修多罗，若在世间，则三宝种常不断绝。”
　　尔时，大众一时咸同观如来面，异口共音俱发声言：“诸善男子！如来灭后，谁能荷负世尊如是之大重担，无量无边阿僧祇劫，所可修习阿耨多罗三藐三菩提？”
　　尔时众中有一万二千菩萨摩诃萨，为护持法故，即从坐起，偏袒右肩右膝著地，合掌向佛头面作礼，说偈赞云：
　　“我等舍身命，　　不求未来报，
　　护持甚深法，　　世尊之所说。”

　　尔时，众中五百天子，贤王为上首，即从坐起，偏袒右肩右膝著地，合掌向佛头面作礼，说偈赞云：
　　“为度诸众生，　　成就大悲愿，
　　护持甚深法，　　世尊之所说。”

　　尔时，释提桓因、尸弃大梵、毗沙门天王，即从坐起，偏袒右肩右膝著地，合掌向佛头面作礼，说偈赞云：
　　“般若微妙药，　　能治一切病，
　　我等顶戴持，　　世尊之所说。”

　　尔时，执金刚神即从坐起，偏袒右肩右膝著地，合掌向佛头面作礼，说偈赞云：
　　“法本无名字，　　佛以名字说，
　　世尊大悲教，　　我等顶戴持。”

　　尔时，世尊告尸弃梵天言：“梵天！佛有三事最为无上。何等为三？一者、能发阿耨多罗三藐三菩提心，二者、护持正法，三者、如闻修行。梵天！如此三法最为无上。若复有人能修行者，此人名为供养如来。佛若在世一劫、若减一劫，说彼功德不能究尽。梵天！若护持如来一四句偈，是人功德尚不可量；况复般若波罗蜜，三世佛母。何以故？梵天！诸佛如来皆从般若波罗蜜生。以法供养，即是供养诸佛如来，不以赀财而为供养；法供养者，诸供养中最为第一。梵天！有人护持如来正法，当知此人二世安乐。是故，梵天！应须护持甚深修多罗。梵天！梵天以拥护法故，得见贤劫千佛，悉为请主。梵天！于此秽土护持正法须臾之间，胜在净土过一劫、若一劫，是故宜应勤加精进拥护正法。”
　　尔时，世尊复告释提桓因言：“憍尸迦！所在之处有此般若波罗蜜修多罗，当知即是如来得菩提处、转法轮处、示涅槃处。何以故？憍尸迦！一切菩萨、一切善法、一切诸佛，皆从此修多罗生。憍尸迦！若有法师流通此修多罗处，此地即是如来所行，于彼法师当生善知识心、尊重之心，犹如佛心。见是法师，恭敬欢喜、尊重赞叹。憍尸迦！若我住世一劫、若减一劫，说是流通此修多罗法师功德不能究尽。憍尸迦！若此法师所行之处，善男子、善女人宜应刺血洒地令尘不起，如是供养未足为多。何以故？如来法轮难受持故。”
　　尔时，释提桓因白佛言：“世尊！未来世中说是修多罗处，我及眷属拥护彼地及说法者，若见彼有修多罗处，即生前四种处心。”
　　尔时，世尊赞天帝释言：“善哉，善哉！憍尸迦！以此修多罗付嘱憍尸迦，未来末世拥护流通。”
　　尔时，释提桓因白佛言：“世尊！我等诸天得生善道，皆悉由此修多罗故；求阿耨多罗三藐三菩提，亦复由此修多罗故。我当不顾身命拥护正法。”
　　佛言：“憍尸迦！如闻修行。善哉，善哉！”
　　佛说是修多罗已，胜天王及十方诸大菩萨众，一切声闻众，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，闻佛所说，信受奉行。

　　　　胜天王般若波罗蜜经卷第七


　　经序

　　《仁王般若经》初，众相谓曰：“大觉世尊！前已为我二十九年说《摩诃般若》、《金刚般若》、《天王问般若》、《光赞般若》。”则此经目题，久传上国。有梁太清二年六月，于阗沙门求那跋陁(陈言德贤)，赍一部梵文，凡十六品，始湏京师。时中天竺优禅尼国王子月首那——生知后朗，世传释学，无精义味，兼善方言——避难本邦，登仕梁室，被敕总知外国使命。忽见德贤有此经典，敬恋宜怀如对真佛，因从祈请，毕命弘宣。德贤嘉雅操灵心，授与首那。即又[石*(式-工+口)]敕，求使顾表，奉迎杂华经。辞阙甫尔，便值侯量称丘寇乱，顶戴逃亡，未暇翻译。民之所欲，天必从焉。属我大陈，膺期[石*(式-工+口)]运，重光累业，再清四海，车书混同，华夷[車*(吳-大+月)]睦。首那贫笈怀经自达而至，江洲刺史仪同黄法[(〦/賏)*毛]，驱传本洲，锡圭分陕，护持正法，渴仰大乘。以天嘉六年岁次乙酉七月辛已朔二十三日癸卯，劝请首那于洲听事，略开题序，说无遮大会，四众云集五千余人。匡山释僧果法师及远迩名德，并学冠百家，博通五部，各有硕难纷纶，靡不涣然水释。到其月二十九日，还兴业伽蓝。揵捶既响，僧徒咸萃，首那躬执梵文译为陈语，杨洲阿育王寺释智昕，暂游鼓汇，伏应至教，听笔疏，一言敢失，再三修环，撰为七卷，讫其年九月十八日，文句乃尽。江洲僧正释慧恭法师，戒香芬郁，定水澄明，揩则具瞻，陈梁是寄。别驾豫章万骃，洲之股胡，材之杞梓，信慧并修，文武兼用。教委二人，经始功德，辄附卷余，略述时事。庶将来君子或精焉。

