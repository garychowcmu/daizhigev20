  小品般若波罗蜜经
　　后秦 鸠摩罗什译




　　　　小品经序

　　　　释僧睿
　　般若波罗蜜经者，穷理尽性之格言，菩萨成佛之弘轨也。轨不弘，则不足以寮群异指其归；性不尽，则物何以登道场成正觉。正觉之所以成，群异之所以一，何莫由斯道也。是以异教殷勤，三抚以之频发；功德叠校，九增以之屡至。如〈问相〉摽玄而玄其玄，〈幻品〉忘寄而忘其忘，〈道行〉坦其津，〈难问〉穷其源，〈随喜〉忘趣以要终，〈照明〉不化以即玄。章虽三十，贯之者道；言虽十万，倍之者行。行凝然后无生，道足然后补处，及此而变一切智也。《法华》镜本以凝照，《般若》冥末以解悬。解悬理趣，菩萨道也。凝照镜本，告其终也。终而不泯，则归途扶疏，有三实之迹；权应不夷，则乱绪纷纶，有惑趣之异。是以《法华》、《般若》相待以期终，方便、实化冥一以俟尽。论其穷理尽性，夷明万行，则实不如照；取其大明真化，解本无三，则照不如实。是故叹深则《般若》之功重，美实则《法华》之用微。此经之尊，三抚三嘱，未足惑也。
　　有秦太子者，寓迹储宫，拟韵区外，玩味斯经，梦想增至，准悟大品，深知译者之失会。闻究摩罗法师，神授其文，真本犹存。以弘始十年二月六日，请令出之。至四月三十日校正都讫。考之旧译，真若荒田之稼，芸过其半，未讵多也。斯经正文，凡有四种，是佛异时适化，广略之说也。其多者云有十万偈，少者六百偈。此之大品，乃是天竺之中品也。随宜之言，复何必计其多少，议其烦简耶！梵文雅质，案本译之于丽巧不足，朴正有余矣。幸冀文悟之贤，略其华而几其实也。

　　　　摩诃般若波罗蜜经卷第一(丹本摩诃上有小品二字)

　　　　后秦龟兹国三藏鸠摩罗什译

　　初品第一

　　如是我闻：
　　一时佛在王舍城耆阇崛山中，与大比丘僧千二百五十人俱，皆是阿罗汉，诸漏已尽，如调象王，所作已办，舍于重担，逮得己利，尽诸有结，正智解脱，心得自在，唯除阿难。
　　尔时佛告须菩提：“汝乐说者，为诸菩萨说所应成就般若波罗蜜。”舍利弗即作是念：“须菩提自以力说？为承佛神力？”须菩提知舍利弗心所念，语舍利弗言：“佛诸弟子，敢有所说，皆是佛力。所以者何？佛所说法，于中学者，能证诸法相，证已有所言说，皆与法相不相违背，以法相力故。”
　　尔时须菩提白佛言：“世尊！佛使我为诸菩萨说所应成就般若波罗蜜。世尊！所言菩萨菩萨者，何等法义是菩萨？我不见有法名为菩萨。世尊！我不见菩萨，不得菩萨，亦不见不得般若波罗蜜，当教何等菩萨般若波罗蜜？若菩萨闻作是说，不惊不怖，不没不退，如所说行，是名教菩萨般若波罗蜜。复次，世尊！菩萨行般若波罗蜜时，应如是学，不念是菩萨心。所以者何？是心非心，心相本净故。”
　　尔时舍利弗语须菩提：“有此非心心不？”须菩提语舍利弗：“非心心可得若有若无不？”舍利弗言：“不也！”须菩提语舍利弗：“若非心心不可得有无者，应作是言有心无心耶？”舍利弗言：“何法为非心？”须菩提言：“不坏不分别。菩萨闻作是说，不惊不怖，不没不退，当知是菩萨不离般若波罗蜜行。若善男子、善女人，欲学声闻地，当闻是般若波罗蜜，受持读诵，如说修行。欲学辟支佛地，当闻是般若波罗蜜，受持读诵，如说修行。欲学菩萨地，亦当闻是般若波罗蜜，受持读诵，如说修行。所以者何？般若波罗蜜中，广说菩萨所应学法。”
　　须菩提白佛言：“世尊！我不得不见菩萨，当教何等菩萨般若波罗蜜？世尊！我不见菩萨法来去，而与菩萨作字言是菩萨，我则疑悔。世尊！又菩萨字无决定、无住处。所以者何？是字无所有故。无所有亦无定无处。若菩萨闻是事，不惊不怖，不没不退，当知是菩萨毕竟住不退转地，住无所住。
　　“复次，世尊！菩萨行般若波罗蜜时，不应色中住，不应受、想、行、识中住。何以故？若住色中，为作色行；若住受、想、行、识中，为作识行。若行作法，则不能受般若波罗蜜，不能习般若波罗蜜；不具足般若波罗蜜，则不能成就萨婆若。何以故？色无受、想，受、想、行、识无受想。若色无受则非色；受、想、行、识无受则非识。般若波罗蜜亦无受。菩萨应如是学行般若波罗蜜，是名菩萨诸法无受，三昧广大，无量无定，一切声闻、辟支佛所不能坏。何以故？是三昧，不可以相得。若是三昧可以相得，先尼梵志于萨婆若智不应生信。先尼梵志以有量智入是法中，入已不受色，不受受、想、行、识。是梵志不以得闻见是智，不以内色见是智，不以外色见是智，不以内外色见是智，亦不离内外色见是智；不以内受、想、行、识见是智，不以外受、想、行、识见是智，不以内外受、想、行、识见是智，亦不离内外受、想、行、识见是智。先尼梵志信解萨婆若智，以得诸法实相，故得解脱。得解脱已，于诸法中无取无舍，乃至涅槃亦无取无舍。世尊！是名菩萨般若波罗蜜不受色，不受受、想、行、识。虽不受色，不受受、想、行、识，未具足佛十力、四无所畏、十八不共法，终不中道而般涅槃。
　　“复次，世尊！菩萨行般若波罗蜜，应如是思惟：‘何等是般若波罗蜜？是谁般若波罗蜜？若法不可得，是般若波罗蜜耶？’若菩萨作是思惟观时，不惊不畏不怖，不没不退，当知是菩萨不离般若波罗蜜行。”
　　尔时舍利弗语须菩提：“若色离色性，受、想、行、识离识性，般若波罗蜜离般若波罗蜜性者，何故说菩萨不离般若波罗蜜行？”须菩提言：“如是，舍利弗！色离色性，受、想、行、识离识性，般若波罗蜜离般若波罗蜜性，是法皆离自性，性相亦离。”舍利弗言：“若菩萨于是中学，能成就萨婆若耶？”须菩提言：“如是，舍利弗！菩萨如是学者，能成就萨婆若。所以者何？一切法无生无成就故。若菩萨如是行者，则近萨婆若。”
　　尔时须菩提语舍利弗言：“菩萨若行色行为行相，若生色行为行相，若灭色行为行相，若坏色行为行相，若空色行为行相。我行是行，亦是行相。若行受、想、行、识行为行相，若生识行为行相，若灭识行为行相，若坏识行为行相，若空识行为行相。我行是行，亦是行相。若作是念：‘能如是行者，是行般若波罗蜜，亦是行相。’当知是菩萨未善知方便。”
　　舍利弗语须菩提：“今菩萨云何行，名为行般若波罗蜜？”须菩提言：“若菩萨不行色，不行色生，不行色灭，不行色坏，不行色空，不行受、想、行、识，不行识生，不行识灭，不行识坏，不行识空，是名行般若波罗蜜。不念行般若波罗蜜，不念不行，不念行不行，亦不念非行非不行，是名行般若波罗蜜。所以者何？一切法无受故。是名菩萨诸法无受，三昧广大，无量无定，一切声闻、辟支佛所不能坏。菩萨行是三昧，疾得阿耨多罗三藐三菩提。”
　　须菩提承佛威神，而作是言：“若菩萨行是三昧，不念不分别：‘是三昧我当入，是三昧我今入、我已入。’无如是分别，当知是菩萨已从诸佛得受阿耨多罗三藐三菩提记。”舍利弗语须菩提：“菩萨所行三昧，得从诸佛受阿耨多罗三藐三菩提记。是三昧可得示不？”须菩提言：“不也，舍利弗！何以故？善男子！不分别是三昧。所以者何？三昧性无所有故。”
　　佛赞须菩提言：“善哉，善哉！我说汝于无诤三昧人中，最为第一。如我所说，菩萨应如是学般若波罗蜜。若如是学者，是名学般若波罗蜜。”
　　舍利弗白佛言：“世尊！菩萨如是学，为学何法？”佛告舍利弗：“菩萨如是学，于法无所学。何以故？舍利弗！是诸法不尔，如凡夫所著。”
　　舍利弗白佛言：“世尊！今云何有？”佛言：“如无所有，如是有。如是诸法无所有，故名无明。凡夫分别无明，贪著无明，堕于二边，不知不见，于无法中忆想分别，贪著名色。因贪著故，于无所有法，不知不见，不出不信不住，是故堕在凡夫贪著数中。”
　　舍利弗白佛言：“世尊！菩萨如是学，亦不学萨婆若。”佛告舍利弗：“菩萨如是学，亦不学萨婆若。如是学，亦名学萨婆若、成就萨婆若。”须菩提白佛言：“世尊！若有问：‘幻人学萨婆若，当成就萨婆若不？’世尊！我当云何答？”
　　“须菩提！我还问汝，随意答。于意云何？幻异色，色异幻，幻异受、想、行、识耶？”须菩提言：“幻不异色，色不异幻。幻即是色，色即是幻。幻不异受、想、行、识，识不异幻。幻即是识，识即是幻。”
　　“须菩提！于意云何？五受阴名为菩萨不？”“如是，世尊！”
　　佛告须菩提：“菩萨学阿耨多罗三藐三菩提，当如幻人学。何以故？当知五阴即是幻人。所以者何？说色如幻，说受、想、行、识如幻，识是六情五阴。”
　　“世尊！新发意菩萨闻是说者，将无惊怖退没耶？”佛告须菩提：“若新发意菩萨随恶知识，则惊怖退没。若随善知识闻是说者，则无惊怖没退。”
　　须菩提言：“世尊！何等是菩萨恶知识？”佛言：“教令远离般若波罗蜜，使不乐菩提。又教令学取相分别、严饰文颂，又教学杂声闻、辟支佛经法，又与作魔事因缘。是名菩萨恶知识。”
　　“世尊！何等为菩萨善知识？”“若教令学般若波罗蜜，为说魔事，说魔过恶；令知魔事、魔过恶已，教令远离。须菩提！是名发大乘心大庄严菩萨摩诃萨善知识。”
　　须菩提白佛言：“世尊！所言菩萨，菩萨有何义？”佛告须菩提：“为学一切法无障碍，亦如实知一切法，是名菩萨义。”
　　须菩提白佛言：“世尊！若知一切法名为菩萨义，复以何义名为摩诃萨？”佛言：“当为大众作上首，名为摩诃萨义。”
　　舍利弗白佛言：“世尊！我亦乐说所以为摩诃萨义。”佛言：“乐说便说。”舍利弗白佛言：“世尊！菩萨为断我见、众生见、寿者见、人见，有见无见、断见常见等，而为说法，是名摩诃萨义。于是中心无所著，亦名摩诃萨义。”
　　舍利弗问须菩提：“何故于是中心无所著？”须菩提言：“无心故，于是中心无所著。”富楼那、弥多罗尼子白佛言：“世尊！菩萨发大庄严，乘大乘故，是名摩诃萨义。”
　　须菩提白佛言：“世尊！所言菩萨发大庄严，云何名为发大庄严？”佛言：“菩萨作是念：‘我应度无量阿僧祇众生。度众生已，无有众生灭度者。’何以故？诸法相尔。譬如工幻师，于四衢道，化作大众，悉断化人头。于意云何？宁有伤有死者不？”须菩提言：“不也，世尊！”佛言：“菩萨亦如是，度无量阿僧祇众生已，无有众生灭度者。若菩萨闻是事，不惊不怖，当知是菩萨发大庄严。”
　　须菩提言：“如我解佛所说义，当知是菩萨发大庄严而自庄严。何以故？萨婆若是不作不起法，为众生故发大庄严。是众生亦是不作不起法。何以故？色无缚无解，受、想、行、识无缚无解故。”
　　富楼那语须菩提：“色无缚无解，受、想、行、识无缚无解耶？”须菩提言：“色无缚无解，受、想、行、识无缚无解。”富楼那言：“何等色无缚无解？何等受、想、行、识无缚无解？”须菩提言：“幻人色是无缚无解，幻人受、想、行、识是无缚无解。无所有故，无缚无解；离故，无缚无解；无生故，无缚无解。是名菩萨摩诃萨发大庄严而自庄严。”
　　须菩提白佛言：“世尊！云何为大乘？云何为菩萨发趣大乘？是乘住何处？是乘从何处出？”佛告须菩提：“大乘者，无有量、无分数故。是乘从何处出、住何处者，是乘从三界出、住萨婆若。无乘是乘出者。何以故？出法、出者，俱无所有，何法当出？”
　　须菩提白佛言：“世尊！所言摩诃衍、摩诃衍者，胜出一切世间天、人、阿修罗。世尊！摩诃衍与虚空等。如虚空，受无量阿僧祇众生；摩诃衍亦如是，受无量阿僧祇众生。是摩诃衍如虚空，无来处，无去处，无住处；摩诃衍亦如是，不得前际，不得中际，不得后际。是乘三世等，是故名为摩诃衍。”佛赞须菩提言：“善哉，善哉！诸菩萨摩诃萨摩诃衍，应如汝所说。”
　　尔时富楼那、弥多罗尼子白佛言：“世尊！佛使须菩提说般若波罗蜜，乃说摩诃衍？”须菩提白佛言：“世尊！我所说将无离般若波罗蜜耶？”“不也，须菩提！汝所说随顺般若波罗蜜。”
　　“世尊！我不得过去世菩萨，亦不得未来、现在世菩萨。色无边故，菩萨亦无边；受、想、行、识无边故，菩萨亦无边。世尊！如是一切处、一切时、一切种菩萨不可得，当教何等菩萨般若波罗蜜？我不得不见菩萨，当教何法入般若波罗蜜？世尊！所言菩萨、菩萨者，但有名字。譬如所说我，我法毕竟不生。世尊！一切法性亦如是。此中何等是色不著不生？何等是受、想、行、识不著不生？色是菩萨不可得，受、想、行、识是菩萨不可得，不可得亦不可得。世尊！一切处、一切时、一切种菩萨不可得，当教何法入般若波罗蜜？世尊！菩萨但有名字。如我毕竟不生，诸法性亦如是。此中何等是色不著不生？何等是受、想、行、识不著不生？诸法性如是，是性亦不生，不生亦不生。世尊！我今当教不生法入般若波罗蜜耶？何以故？离不生法，不可得菩萨行阿耨多罗三藐三菩提。若菩萨闻作是说，不惊不怖，当知是菩萨行般若波罗蜜。世尊！菩萨随行般若波罗蜜时作是观，诸法即不受色。何以故？色无生即非色，色无灭即非色。无生无灭，无二无别。若说是色，即是无二法。菩萨行般若波罗蜜时，不受受、想、行、识。何以故？识无生即非识，识无灭即非识。无生无灭，无二无别。若说识，即是无二法。”
　　舍利弗问须菩提：“如我解须菩提所说义，菩萨即是无生。若菩萨无生，何以故有难行，为众生故受苦恼？”须菩提言：“我不欲使菩萨有难行。何以故？生难行想、苦行想，不能利益无量阿僧祇众生。于众生生易想、乐想、父母想、子想、我所想，则能利益无量阿僧祇众生。如我法，一切处、一切时、一切种不可得。菩萨于内外法中，应生如是想。若菩萨以如是心行，亦名难行。如舍利弗所言：‘菩萨无生。’如是，舍利弗！菩萨实无生。”
　　舍利弗言：“但菩萨无生，萨婆若亦无生？”须菩提言：“萨婆若亦无生。”舍利弗言：“萨婆若无生，凡夫亦无生？”须菩提言：“凡夫亦无生。”
　　舍利弗语须菩提：“若菩萨无生，菩萨法亦无生；萨婆若无生，萨婆若法亦无生；凡夫无生，凡夫法亦无生。今以无生得无生，菩萨应得萨婆若。”须菩提言：“我不欲令无生法有所得。何以故？无生法不可得故。”舍利弗言：“生生无生生。汝所言、乐说，为生为无生？”须菩提言：“诸法无生，所言无生，乐说亦无生，如是乐说。”
　　舍利弗言：“善哉，善哉！须菩提！汝于说法人中，为最第一。何以故？须菩提！随所问皆能答故。”须菩提言：“法应尔。诸佛弟子，于无依止法，所问能答。何以故？一切法无定故。”舍利弗言：“善哉，善哉！是何波罗蜜力？”须菩提言：“是般若波罗蜜力。舍利弗！若菩萨闻如是说、如是论时，不疑不悔不难，当知是菩萨行，是行不离是念。”
　　舍利弗言：“若菩萨不离是行、不离是念，一切众生亦不离是行、不离是念，一切众生亦当是菩萨。何以故？一切众生不离是念故。”须菩提言：“善哉，善哉！舍利弗！汝欲离我而成我义。所以者何？众生无性故，当知念亦无性；众生离故，念亦离；众生不可得故，念亦不可得。舍利弗！我欲令菩萨，以是念行般若波罗蜜。”

　　　　摩诃般若波罗蜜释提桓因品第二

　　尔时释提桓因，与四万天子，俱在会中；四天王，与二万天子，俱在会中；娑婆世界主、梵天王，与万梵天，俱在会中；乃至净居天众，无数千种，俱在会中。是诸天众，业报光明，以佛身神力光明故，皆不复现。
　　尔时释提桓因语须菩提言：“是诸无数天众，皆共集会，欲听须菩提说般若波罗蜜义。菩萨云何住般若波罗蜜？”须菩提语释提桓因及诸天众：“憍尸迦！我今当承佛神力，说般若波罗蜜。若诸天子未发阿耨多罗三藐三菩提心者，今应当发。若人已入正位，则不堪任发阿耨多罗三藐三菩提心。何以故？已于生死作障隔故。是人若发阿耨多罗三藐三菩提心，我亦随喜，终不断其功德。所以者何？上人应求上法。”
　　尔时佛赞须菩提言：“善哉，善哉！汝能如是劝乐诸菩萨。”须菩提言：“世尊！我当报佛恩。如过去诸佛及诸弟子教，如来住空法中亦教学诸波罗蜜。如来学是法，得阿耨多罗三藐三菩提。世尊！我今亦当如是护念诸菩萨。以我护念因缘故，诸菩萨当疾得阿耨多罗三藐三菩提。”
　　须菩提语释提桓因言：“憍尸迦！汝一心听，菩萨住般若波罗蜜。憍尸迦！菩萨发大庄严，乘于大乘，以空法住般若波罗蜜。不应住色，不应住受、想、行、识；不应住色若常若无常，不应住受、想、行、识若常若无常；不应住色若苦若乐，不应住受、想、行、识若苦若乐；不应住色若净若不净，不应住受、想、行、识若净若不净；不应住色若我若无我，不应住受、想、行、识若我若无我；不应住色若空若不空，不应住受、想、行、识若空若不空。不应住须陀洹果，不应住斯陀含果，不应住阿那含果，不应住阿罗汉果，不应住辟支佛道，不应住佛法。不应住须陀洹无为果，不应住须陀洹福田，不应住须陀洹乃至七往来生死。不应住斯陀含无为果，不应住斯陀含福田，不应住斯陀含一来此间当得尽苦。不应住阿那含无为果，不应住阿那含福田，不应住阿那含彼间灭度。不应住阿罗汉无为果，不应住阿罗汉福田，不应住阿罗汉今世入无余涅槃。不应住辟支佛道无为果，不应住辟支佛福田，不应住辟支佛过声闻地不及佛地而般涅槃。不应住佛法利益无量众生、灭度无量众生。”
　　尔时舍利弗作是念：“菩萨当云何住？”须菩提知舍利弗心所念，语舍利弗：“于意云何？如来为住何处？”舍利弗言：“如来无所住，无住心名为如来。如来不住有为性，亦不住无为性。”“舍利弗！菩萨摩诃萨亦应如是住，如如来住，于一切法非住非不住。”
　　尔时众中有诸天子，作是念：“诸夜叉众语言章句尚可知义，须菩提所说所论难可得解。”须菩提知诸天子心所念，语诸天子言：“是中无说无示无听。”诸天子作是念：“须菩提欲令此义易解，而转深妙。”须菩提知诸天子心所念，语诸天子言：“若行者欲证须陀洹果，欲住须陀洹果，不离是忍。欲证斯陀含果、阿那含果、阿罗汉果，欲证辟支佛道，欲证佛法，亦不离是忍。”尔时诸天子作是念：“何等人能随顺听须菩提所说？”须菩提知诸天子心所念，语诸天子言：“幻人能随顺听我所说，而无听无证。”诸天子作是念：“但听者如幻，众生亦如幻？须陀洹果乃至辟支佛道亦如幻？”须菩提知诸天子心所念，语诸天子言：“我说众生如幻如梦，须陀洹果亦如幻如梦，斯陀含果、阿那含果、阿罗汉果、辟支佛道亦如幻如梦。”诸天子言：“须菩提亦说佛法如幻如梦？”须菩提言：“我说佛法亦如幻如梦，我说涅槃亦如幻如梦。”诸天子言：“大德须菩提亦说涅槃如幻如梦耶？”须菩提言：“诸天子！设复有法过于涅槃，我亦说如幻如梦。诸天子！幻梦、涅槃，无二无别。”
　　尔时舍利弗、富楼那、弥多罗尼子、摩诃拘絺罗、摩诃迦栴延，问须菩提：“如是说般若波罗蜜义，谁能受者？”时阿难言：“如是说般若波罗蜜义，阿毗跋致菩萨、具足正见者、满愿阿罗汉，是等能受。”须菩提言：“如是说般若波罗蜜义，无能受者。所以者何？此般若波罗蜜法中，无法可说，无法可示。以是义故，无能受者。”
　　尔时释提桓因作是念：“长老须菩提为雨法雨。我宁可化作华，散须菩提上。”释提桓因即化作华，散须菩提上。须菩提作是念：“释提桓因今所散华，我于忉利天上所未曾见。是华从心树出，不从树生。”释提桓因知须菩提心所念，语须菩提言：“是华非生，华亦非心树生。”须菩提语释提桓因言：“憍尸迦！汝言是华非生，华亦非心树生。若非生法，不名为华。”释提桓因作是念：“长老须菩提智慧甚深，不坏假名而说实义。”念已，语须菩提言：“如是，如是！须菩提！如须菩提所说，菩萨应如是学。菩萨如是学者，不学须陀洹果、斯陀含果、阿那含果、阿罗汉果、辟支佛道。若不学是地，是名学佛法、学萨婆若。若学佛法、学萨婆若，则学无量无边佛法。若学无量无边佛法者，不为增减色学，不为增减受、想、行、识学；不为受色学，不为受受、想、行、识学。是人于法无所取无所灭故学。”
　　舍利弗语须菩提：“行者不为取萨婆若，不为灭萨婆若故学。”须菩提言：“如是，如是！舍利弗！菩萨乃至萨婆若，不取不灭故学。如是观时，能学萨婆若，能成就萨婆若。”
　　尔时释提桓因语舍利弗：“菩萨摩诃萨般若波罗蜜，当于何求？”舍利弗言：“般若波罗蜜当于须菩提所转中求。”释提桓因语须菩提：“是谁神力？”须菩提言：“是佛神力。憍尸迦！如所问般若波罗蜜当于何求？般若波罗蜜不应色中求，不应受、想、行、识中求；亦不离色求，亦不离受、想、行、识求。何以故？色非般若波罗蜜，离色亦非般若波罗蜜；受、想、行、识非般若波罗蜜，离受、想、行、识亦非般若波罗蜜。”
　　释提桓因言：“摩诃波罗蜜是般若波罗蜜，无量波罗蜜是般若波罗蜜，无边波罗蜜是般若波罗蜜。”须菩提言：“如是，如是！憍尸迦！摩诃波罗蜜是般若波罗蜜，无量波罗蜜是般若波罗蜜，无边波罗蜜是般若波罗蜜。憍尸迦！色无量故，般若波罗蜜无量；受、想、行、识无量故，般若波罗蜜无量。缘无边故，般若波罗蜜无边；众生无边故，般若波罗蜜无边。憍尸迦！云何缘无边故，般若波罗蜜无边？诸法无前、无中、无后，是故缘无边，般若波罗蜜无边。复次，憍尸迦！诸法无边，前际不可得，中际、后际不可得，是故缘无边，般若波罗蜜无边。”
　　释提桓因言：“长老须菩提！云何众生无边，般若波罗蜜无边？”“憍尸迦！众生无量，算数不可得。是故众生无边，般若波罗蜜无边。”
　　释提桓因言：“大德须菩提！众生有何义？”须菩提言：“众生义即是法义。于意云何？所言众生、众生有何义？”
　　释提桓因言：“众生非法义，亦非非法义，但有假名。是名字无本无因，强为立名，名为众生。”
　　须菩提言：“于意云何？此中实有众生可说可示不？”“不也！”
　　须菩提言：“憍尸迦！若众生不可说不可示，云何言：‘众生无边，般若波罗蜜无边？’憍尸迦！若如来住寿，如恒河沙劫，说言：‘众生、众生。’实有众生生灭不？”释提桓因言：“不也！何以故？众生从本已来，常清净故。”“憍尸迦！是故当知众生无边，般若波罗蜜无边。”

　　　　小品般若经卷第一



　　　　小品般若波罗蜜经卷第二

　　　　后秦龟兹国三藏鸠摩罗什译

　　塔品第三(丹本云宝答品)

　　尔时释提桓因、梵天王、自在天王，及众生主、诸天女等，皆大欢喜，同时三唱：“快哉，快哉！佛出世故，须菩提乃能演说是法。”尔时诸天大众俱白佛言：“世尊！若菩萨能不离般若波罗蜜行，当视是人如佛。”佛告诸天子：“如是，如是！昔我于众华城燃灯佛所，不离般若波罗蜜行。时燃灯佛记我于来世，过阿僧祇劫，当得作佛，号释迦牟尼如来、应供、正遍知、明行足、善逝、世间解、无上士、调御丈夫、天人师、佛、世尊。”诸天子白佛言：“希有，世尊！诸菩萨摩诃萨般若波罗蜜能摄取萨婆若。”
　　佛因释提桓因，告欲色界诸天子及四众比丘、比丘尼、优婆塞、优婆夷等：“憍尸迦！若有善男子、善女人，能受持读诵般若波罗蜜，如所说行，魔若魔天，人若非人，不得其便，终不横死。善男子、善女人，受持读诵般若波罗蜜故；忉利诸天发阿耨多罗三藐三菩提心，未受持读诵般若波罗蜜者，来至其所。复次，憍尸迦！善男子、善女人，受持读诵般若波罗蜜时，若在空舍，若在道路，若或失道，无有恐怖。”
　　尔时四天王白佛言：“世尊！若善男子、善女人，受持读诵般若波罗蜜，如所说行，我等皆当护念。”释提桓因白佛言：“世尊！若善男子、善女人，受持读诵般若波罗蜜，如所说行，我当护念。”梵天王及诸梵天俱白佛言：“世尊！若善男子、善女人，受持读诵般若波罗蜜，如所说行，我等亦当护念。”
　　释提桓因白佛言：“希有，世尊！善男子、善女人，受持读诵般若波罗蜜，得如是现世功德。世尊！若受持般若波罗蜜者，则为受持诸波罗蜜。”佛言：“如是，如是！憍尸迦！受持般若波罗蜜者，则为受持诸波罗蜜。复次，憍尸迦！善男子、善女人，受持读诵般若波罗蜜所得功德，汝今善听，当为汝说。”释提桓因受教而听。
　　佛告憍尸迦：“若有欲毁乱违逆我此法者，虽有是心，渐渐自灭，终不从愿。何以故？憍尸迦！若善男子、善女人，受持读诵般若波罗蜜，种种毁乱违逆事起，法应皆灭，是故此人终不从愿。憍尸迦！善男子、善女人，受持读诵般若波罗蜜，得如是现世功德。譬如有药名为摩醯，有蛇饥行求食，见有小虫而欲食之，虫赴药所，蛇闻药气，即回还去。所以者何？药力能消蛇毒故。憍尸迦！善男子、善女人亦如是，若受持读诵般若波罗蜜，种种毁乱违逆事起，以般若波罗蜜力故，即自消灭。
　　“复次，憍尸迦！若受持读诵般若波罗蜜，护世四天王皆当护念。复次，憍尸迦！是人终不说无益之语，有所言说，人所信受，少于嗔恚，终不怀恨，不为我慢所覆，不为嗔恚所使。善男子、善女人若嗔恚时，能作是念：‘若我嗔者，则坏诸根，颜色变异。我欲求阿耨多罗三藐三菩提，云何当随嗔心？’如是思惟，即得正念。憍尸迦！善男子、善女人，受持读诵般若波罗蜜，亦得是现世功德。”
　　释提桓因白佛言：“希有，世尊！般若波罗蜜为回向故，不为高心。”
　　佛告憍尸迦：“善男子、善女人，受持读诵般若波罗蜜，若入军阵，诵般若波罗蜜，若住若出，若失寿命，若被恼害，无有是处；若刀箭向者，终不能伤。何以故？般若波罗蜜是大咒术、无上咒术。善男子、善女人，学此咒术，不自念恶，不念他恶，不两念恶；学是咒术，得阿耨多罗三藐三菩提，得萨婆若智，能观一切众生心。
　　“复次，憍尸迦！若般若波罗蜜经卷住处若读诵处，人若非人，不得其便；唯除业行，必应受者。憍尸迦！譬如道场四边，若人若畜生，无能恼者。何以故？过去、未来、现在诸佛，此中得道，已得、今得、当得；是处一切众生，无恐无畏，无能恼害。憍尸迦！以般若波罗蜜故，是处则吉，人所恭敬供养礼拜。”
　　释提桓因白佛言：“世尊！若善男子、善女人，书般若波罗蜜，受持经卷，供养恭敬，尊重赞叹，以好花香、璎珞、涂香、烧香、末香、杂香、缯盖、幢幡，而以供养。若复有人，以如来舍利，供养恭敬，尊重赞叹，以好花香、璎珞、涂香、烧香、末香、杂香、缯盖、幢幡，而以供养。其福何所为多？”
　　“憍尸迦！我还问汝，随汝意答。于意云何？如来行何道得萨婆若所依止身，得阿耨多罗三藐三菩提？”释提桓因白佛言：“世尊！如来学般若波罗蜜故，得是身，得阿耨多罗三藐三菩提。”
　　“憍尸迦！佛不以身故，名为如来；以得萨婆若故，名为如来。憍尸迦！诸佛萨婆若，从般若波罗蜜生，是身萨婆若智所依止故。如来因是身得萨婆若智，成阿耨多罗三藐三菩提，是身萨婆若所依止故，我灭度后舍利得供养。憍尸迦！若善男子、善女人，书般若波罗蜜，受持读诵，供养恭敬，尊重赞叹，以好花香、璎珞、涂香、烧香、末香、杂香、缯盖、幢幡，而以供养，是善男子、善女人，即是供养萨婆若智。是故若人书写般若波罗蜜，供养恭敬，尊重赞叹，当知是人得大福德。何以故？供养萨婆若智故。”
　　释提桓因白佛言：“世尊！阎浮提人不供养恭敬尊重赞叹般若波罗蜜，为不知得如是大利益耶？”佛言：“憍尸迦！于意云何？阎浮提有几所人于佛得不坏信？几所人于法、于僧得不坏信？”释提桓因言：“少所人于佛得不坏信，于法、于僧得不坏信。世尊！阎浮提少所人得须陀洹、斯陀含、阿那含、阿罗汉。得辟支佛者，转复减少。能行菩萨道者，亦复转少。”
　　“如是，如是！憍尸迦！阎浮提少所人于佛得不坏信，乃至能发阿耨多罗三藐三菩提心，行菩萨道者，亦复转少。憍尸迦！无量无边阿僧祇众，生发阿耨多罗三藐三菩提心，于中若一若二住阿毗跋致地。是故当知，善男子、善女人，发阿耨多罗三藐三菩提心，乃至能受持读诵、供养恭敬、尊重赞叹般若波罗蜜。何以故？是人作是念：‘过去诸佛行菩萨道时从是中学，我等亦应于是中学。般若波罗蜜是我大师。’
　　“憍尸迦！若我现在，若我灭后，菩萨常应依止般若波罗蜜。若善男子、善女人，于我灭后，以供养如来故，起七宝塔；尽其形寿，以好花香、涂香、末香、衣服、幢幡，供养是塔。于意云何？是善男子、善女人，以是因缘故，得福多不？”释提桓因言：“甚多，世尊！”佛言：“憍尸迦！若善男子、善女人，供养般若波罗蜜经卷，恭敬尊重赞叹，以好华香、涂香、末香、衣服、幢幡，而以供养，其福甚多。
　　“憍尸迦！置是一塔，若满阎浮提七宝塔，善男子、善女人，尽其形寿，以好华香乃至伎乐，供养是塔。于意云何？是人以是因缘故，得福多不？”释提桓因言：“甚多，世尊！”佛告憍尸迦：“若善男子、善女人，供养般若波罗蜜经卷，恭敬尊重赞叹，以好华香、涂香、末香、衣服、幢幡，其福甚多。
　　“憍尸迦！置是满阎浮提七宝塔，若满四天下七宝塔，若人尽形寿，以花香供养，乃至伎乐。若复有人供养般若波罗蜜，其福甚多。憍尸迦！置是满四天下七宝塔，若满周梨迦小千世界七宝塔，若人尽形，以好华香供养，乃至幢幡。若复有人供养般若波罗蜜，其福甚多。憍尸迦！置是周梨迦小千世界七宝塔，若满二千中世界七宝塔，若人尽形，以花香供养，乃至幢幡。若复有人供养般若波罗蜜，其福甚多。憍尸迦！置是二千中世界，若满三千大千世界七宝塔，若善男子、善女人，尽其形寿，以花香供养，乃至幢幡。憍尸迦！于意云何？是人以是因缘故，得福多不？”释提桓因言：“甚多，世尊！”佛告憍尸迦：“若复有人供养般若波罗蜜经卷，恭敬尊重赞叹，花香乃至幢幡，其福甚多。
　　“憍尸迦！置是满三千大千世界七宝塔，假令三千大千世界所有众生，一时皆得人身，是一一人起七宝塔，尽其形寿，以一切好华、名香、幢幡、伎乐、歌舞，供养是塔。憍尸迦！于意云何？是人以是因缘故，得福多不？”“甚多，世尊！”佛告憍尸迦：“若善男子、善女人，供养般若波罗蜜经卷，恭敬尊重赞叹，花香乃至幢幡，其福甚多。”
　　释提桓因言：“如是，如是！世尊！若人供养般若波罗蜜，即是供养恭敬过去、未来、现在诸佛萨婆若。世尊！置是三千大千世界，一一众生所起七宝塔，若满十方恒河沙等世界众生，皆得人身，一一人起七宝塔，若于一劫，若减一劫，以好华香乃至伎乐，供养是塔。若复有人供养般若波罗蜜经卷，恭敬尊重赞叹，华香乃至伎乐，其福甚多。”
　　佛言：“如是，如是！憍尸迦！是善男子、善女人，以是供养般若波罗蜜经卷因缘故，其福甚多，无量无边，不可得数，不可思议。何以故？憍尸迦！一切诸佛萨婆若智皆从般若波罗蜜生。憍尸迦！以是因缘故，若善男子、善女人，供养般若波罗蜜经卷，恭敬尊重赞叹，华香乃至伎乐供养，于前功德，百分不及一，分千分万分、百千万亿分不及一，乃至算数譬喻所不能及。”

　　　　摩诃般若波罗蜜明咒品第四

　　尔时释提桓因与四万天子在会中者，语释提桓因言：“憍尸迦！应受持读诵般若波罗蜜。”
　　佛告释提桓因：“憍尸迦！汝受持读诵般若波罗蜜，若阿修罗生念：‘欲与忉利诸天共斗。’尔时汝当诵念般若波罗蜜。以是因缘故，阿修罗恶心即灭。”
　　释提桓因白佛言：“世尊！般若波罗蜜是大明咒，般若波罗蜜是无上咒，般若波罗蜜是无等等咒。”
　　佛言：“如是，如是！憍尸迦！般若波罗蜜是大明咒，般若波罗蜜是无上咒，般若波罗蜜是无等等咒。何以故？憍尸迦！过去诸佛，因是明咒，得阿耨多罗三藐三菩提。未来诸佛，亦因是咒，当得阿耨多罗三藐三菩提。今十方现在诸佛，亦因是咒，得阿耨多罗三藐三菩提。
　　“憍尸迦！因是明咒，十善道出现于世，四禅、四无量心、四无色定、五神通出现于世。因菩萨故，十善道出现于世，四禅、四无量心、四无色定、五神通出现于世。若诸佛不出于世，但因菩萨故，十善道、四禅、四无量心、四无色定、五神通出现于世。譬如月不出时，星宿光明，照于世间。如是，憍尸迦！世无佛时，所有善行正行，皆从菩萨出生。菩萨方便力，皆从般若波罗蜜生。
　　“复次，憍尸迦！若善男子、善女人，供养般若波罗蜜经卷，恭敬尊重赞叹，得是现世福德。”释提桓因白佛言：“世尊！得何等现世福德？”“憍尸迦！是善男子、善女人，毒不能伤，火不能烧，终不横死。又善男子、善女人，若官事起，诵念般若波罗蜜，官事即灭，诸求短者皆不得便。何以故？般若波罗蜜所护故。
　　“复次，憍尸迦！善男子、善女人，诵念般若波罗蜜，若至国王，若王子大臣所，皆欢喜问讯，与共语言。何以故？憍尸迦！般若波罗蜜为慈悲一切众生故出。是故，憍尸迦！诸求短者，皆不得便。”
　　尔时外道出家百人，欲求佛短，来向佛所。释提桓因作是念：“是诸外道出家百人，欲求佛短，来向佛所。我从佛所受般若波罗蜜，今当诵念。是诸外道来至佛所，或能断说般若波罗蜜。”如是思惟已，即诵念从佛所受般若波罗蜜。
　　时诸外道，遥绕佛，复道而去。舍利弗作是念：“何因缘故，是诸外道绕佛而去？”佛知舍利弗心所念，告舍利弗：“是释提桓因诵念般若波罗蜜。如是外道，乃无一人有善心者，皆持恶意来求佛短，是故外道各各复道而去。”
　　尔时恶魔作是念：“今是四众，及欲、色界诸天子在佛前坐，其中必有菩萨受阿耨多罗三藐三菩提记者，我当坏乱。”即化作四种兵，向佛所。尔时释提桓因作是念：“魔严四兵来至佛所。四种兵相，摩伽陀国频婆娑罗王之所无有，憍萨罗国波斯匿王亦所无有，诸释子所无有，诸黎车所无有。今是兵相，必是恶魔所作。是魔长夜欲求佛短，恼乱众生，我当诵念般若波罗蜜。”释提桓因即默诵般若波罗蜜，随其所诵，恶魔稍稍复道而去。
　　尔时忉利诸天，化作天华，在于空中散佛上，作是念：“愿般若波罗蜜久住阎浮提，阎浮提人当得诵习。”是时诸天，复以天花散佛上，作是言：“世尊！若有众生行般若波罗蜜，修习般若波罗蜜，魔若魔天不得其便。”
　　尔时释提桓因白佛言：“世尊！若人得闻般若波罗蜜者，已曾亲近诸佛，不从小功德来。何况受持读诵，如所说学，如所说行。何以故？世尊！诸菩萨萨婆若，当于般若波罗蜜中求。世尊！譬如大宝，当于大海中求。世尊！诸佛萨婆若大宝，应于般若波罗蜜中求。”佛言：“如是，如是！憍尸迦！诸佛萨婆若皆于般若波罗蜜中生。”
　　尔时阿难白佛言：“世尊！世尊不赞说檀波罗蜜名，不赞说尸罗波罗蜜、羼提波罗蜜、毗梨耶波罗蜜、禅波罗蜜名，何以故但赞说般若波罗蜜名？”
　　佛告阿难：“般若波罗蜜导五波罗蜜。阿难！于意云何？若布施不回向萨婆若，成檀波罗蜜不？”阿难言：“不也！世尊！”
　　“若持戒、忍辱、精进、禅定、智慧，不回向萨婆若，成般若波罗蜜不？”阿难言：“不也！世尊！”
　　“阿难！是故般若波罗蜜为五波罗蜜导。阿难！譬如大地种散其中，因缘和合即得生长，不依此地终不得生。阿难！如是五波罗蜜，住般若波罗蜜中而得增长，为般若波罗蜜所护故，得向萨婆若。是故，阿难！般若波罗蜜为五波罗蜜作导。”
　　尔时释提桓因白佛言：“世尊！是善男子、善女人，受持读诵般若波罗蜜，如所说行，所得功德，如来说之犹亦未尽。”佛告憍尸迦：“我不但说是人受持读诵般若波罗蜜，如所说行功德。憍尸迦！若有善男子、善女人，供养般若波罗蜜经卷，恭敬尊重赞叹，以好华香乃至幢幡，我亦说其所得功德。”
　　释提桓因白佛言：“世尊！我亦当护念是善男子、善女人，供养般若波罗蜜经卷，恭敬尊重赞叹，以好华香乃至幢幡者。”
　　佛言：“憍尸迦！是善男子、善女人，受持读诵般若波罗蜜。若干百千诸天大众，为听法故，来至其所。是法师为诸天说法时，非人益其气力。若法师疲极，不乐说法，诸天恭敬法故，令其乐说。憍尸迦！是亦善男子、善女人得是现世功德。
　　“复次，憍尸迦！是善男子、善女人，于四众中说般若波罗蜜时，其心不畏有来难问及诘责者。何以故？是人为般若波罗蜜护念故，不见有人得般若波罗蜜短者，般若波罗蜜亦无短可得。是人如是为般若波罗蜜护念故，无畏有来难问诘责者。憍尸迦！是亦善男子、善女人现世功德。
　　“复次，憍尸迦！是善男子、善女人，读诵般若波罗蜜故，为父母所爱，为宗亲、知识、沙门、婆罗门所敬，衰恼斗讼，如法能度。憍尸迦！是亦善男子、善女人现世功德。
　　“复次，憍尸迦！般若波罗蜜经卷所住处，四天王天上诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。忉利天、夜摩天、兜率陀天、化乐天、他化自在天上诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。梵天、梵世天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无阴行天、福生天、广果天、无广天、无热天、妙见天、善见天、无小天上诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。憍尸迦。汝勿谓但有无小天为供养般若波罗蜜故来。三千大千世界中欲、色界诸天，发阿耨多罗三藐三菩提心者，皆来至般若波罗蜜所，受持读诵，供养作礼而去。善男子、善女人，应作是念：‘十方无量阿僧祇国土中，所有诸天、龙、夜叉、乾闼婆、阿修罗、迦楼罗、紧那罗、摩睺罗伽、人、非人，是等来至般若波罗蜜所，受持、读诵、供养、作礼时，我当以般若波罗蜜法施。’善男子、善女人，般若波罗蜜经卷所住处，若殿堂、若房舍，无能毁坏，除先行业必应受者。憍尸迦！亦是善男子、善女人现世功德。”
　　释提桓因白佛言：“世尊！是善男子、善女人，云何知诸天来受持、读诵、供养、礼敬般若波罗蜜时？”佛言：“憍尸迦！若善男子、善女人，见大光明，必知天、龙、夜叉、乾闼婆等，来至其所。
　　“复次，憍尸迦！善男子、善女人，若闻殊异之香，必知诸天来至其所。
　　“复次，憍尸迦！善男子、善女人，所住之处，应令净洁；以净洁故，非人皆大欢喜，来到其所。是中先住小鬼，不堪大力诸天威德故，皆悉避去；随大力诸天数数来故，其心转乐大法。是故所住处，四边不应令有臭秽不净。
　　“复次，憍尸迦！善男子、善女人，身不疲极，卧起安隐，不见恶梦。若其梦时，但见诸佛、诸佛塔庙，阿罗汉众、诸菩萨众，修习六波罗蜜，学萨婆若，净佛世界。又闻佛名，某甲佛于某方某国，与若干百千万亿众，恭敬围绕而为说法。憍尸迦！善男子、善女人，梦中所见如是，觉已安乐，气力充足，身体轻便。是善男子、善女人，不贪饮食。譬如坐禅比丘，从三昧起，以学禅故，不贪饮食。何以故？憍尸迦！非人益其气力故。善男子、善女人，欲得如是等现世功德，当受持读诵般若波罗蜜，如所说行。憍尸迦！善男子、善女人若不能受持读诵般若波罗蜜，如所说行，当书写经卷，供养恭敬，尊重赞叹，以好华香、涂香、末香、烧香、杂香，衣服、幢幡、伎乐供养。”

　　　　摩诃般若波罗蜜舍利品第五

　　尔时佛告释提桓因言：“憍尸迦！满阎浮提舍利以为一分，般若波罗蜜经卷以为一分。二分之中，为取何分？”
　　释提桓因白佛言：“世尊！我取般若波罗蜜。何以故？世尊！我于舍利非不恭敬，以舍利从般若波罗蜜生故，般若波罗蜜所熏，故得供养。世尊！我于忉利天上善法堂中，我有坐处，忉利诸天子来供养我故。若我不在座上，诸天子为我坐处，作礼恭敬，绕已而去，作是念：‘释提桓因于此处坐，为忉利诸天说法。’诸佛舍利亦如是，从般若波罗蜜生，萨婆若所依止，故得供养。是故，世尊！我于二分之中，取般若波罗蜜。世尊！置满阎浮提舍利，若满三千大千世界舍利以为一分，般若波罗蜜经卷以为一分。二分之中，我取般若波罗蜜。何以故？诸佛舍利，因般若波罗蜜生，故得供养。
　　“世尊！譬如负债人，常畏债主，以得亲近奉事王故，债主反更恭敬怖畏。何以故？依恃国王，其力大故。世尊！舍利亦如是，依止般若波罗蜜，故得供养。世尊！般若波罗蜜如王，舍利如亲近王人。如来舍利，依止一切智慧，故得供养。世尊！诸佛一切智慧亦从般若波罗蜜生，是故我于二分之中，取般若波罗蜜。
　　“世尊！譬如无价宝珠，有如是功德。其所住处，非人不能得其便。若男若女，若大若小，为非人所持，宝珠至其处，非人则去。若有热病，珠能除灭。若有风病，以珠著身上，风患即除。若有冷病，以珠著身上，冷患亦除。是珠住处，夜时能为明，热时能为凉，寒时能为温。珠所住处，蛇毒不入。若男若女，若大若小，为毒虫所螫，以珠示之，毒即除灭。若诸目患，以珠著目上，目患即除。世尊！又是宝珠，若著水中，与水同色；若以白缯裹著水中，水色即白；若以青、黄、紫、赤种种色缯裹著水中，水即各随其色，水浊即为清。是珠成就如是功德。”
　　尔时阿难问释提桓因：“此是阎浮提宝？为是天上宝？”
　　释提桓因言：“此是天上宝。阎浮提人，亦有是宝，但功德少而重。天上宝珠，功德多而轻。人宝比天宝，算数譬喻所不能及。
　　“世尊！若是珠在箧中，虽举珠去，以珠功德故，其箧则贵。世尊！以般若波罗蜜萨婆若智功德故，如来灭后，舍利得供养。以如来舍利，是萨婆若智所住处故。我于二分之中，取般若波罗蜜。世尊！置是满三千大千世界舍利，若满如恒河沙等世界中舍利以为一分，般若波罗蜜经卷以为一分。二分之中，我取般若波罗蜜。何以故？诸佛如来萨婆若智，皆从般若波罗蜜生，萨婆若所熏，故舍利得供养。
　　“复次，世尊！若善男子、善女人，欲如实见十方无量阿僧祇诸佛者，当行般若波罗蜜，当修般若波罗蜜。”
　　佛言：“如是，如是！憍尸迦！过去诸佛，皆因般若波罗蜜，得阿耨多罗三藐三菩提；未来诸佛，亦因般若波罗蜜，得阿耨多罗三藐三菩提；现在十方无量阿僧祇世界诸佛，亦因般若波罗蜜，得阿耨多罗三藐三菩提。”
　　释提桓因白佛言：“世尊！摩诃波罗蜜是般若波罗蜜，佛因是般若波罗蜜，皆知一切众生心、心所行。”佛言：“憍尸迦！菩萨摩诃萨长夜行般若波罗蜜故。”
　　释提桓因白佛言：“世尊！菩萨但行般若波罗蜜，不行余波罗蜜耶？”佛言：“憍尸迦！菩萨皆行六波罗蜜。若布施时，般若波罗蜜为上首；若持戒、若忍辱、若精进、若禅定、若观诸法时，般若波罗蜜为上首。譬如阎浮提种种树、种种形、种种色、种种叶、种种华、种种果，其阴皆一，无有差别。五波罗蜜亦如是，入般若波罗蜜中无有差别。”
　　“世尊！是般若波罗蜜，有大功德，有无量无边功德，有无等等功德。世尊！若有人写般若波罗蜜经卷，供养恭敬，尊重赞叹，以好华香乃至幢幡；若复有人写般若波罗蜜经卷与他人。是二功德，何所为多？”佛言：“憍尸迦！我还问汝，随意答我。于意云何？若有人得佛舍利，但自供养；若复有人得佛舍利自供养，亦与他人令供养。是二功德，何所为多？”释提桓因言：“世尊！若人得佛舍利自供养，亦与他人令供养，其福甚多。”佛言：“如是，如是！憍尸迦！若善男子、善女人，写般若波罗蜜经卷，供养恭敬，尊重赞叹，以好花香乃至幢幡；不如善男子、善女人，写般若波罗蜜经卷，自供养，亦与他人令供养，其福甚多。”
　　佛言：“憍尸迦！若善男子、善女人，在在处处为人解说般若波罗蜜，其福甚多。”

　　　　小品般若经卷第二



　　　　小品般若波罗蜜经卷第三

　　　　后秦龟兹国三藏鸠摩罗什译

　　佐助品第六

　　佛告释提桓因言：“憍尸迦！若有善男子、善女人，教阎浮提人令行十善道。于意云何？是人以是因缘，得福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，其福甚多。
　　“憍尸迦！置是阎浮提众生，若复有人教四天下众生，令行十善道。置是四天下，若周梨迦小千世界、若二千中世界、若三千大千世界众生，若教十方如恒河沙等世界众生，令行十善道。于意云何？是人以是因缘，故得福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，其福甚多。
　　“复次，憍尸迦！若有善男子、善女人，教阎浮提众生，令行四禅、四无量心、四无色定、五神通。是人以是因缘，得福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，其福甚多。
　　“憍尸迦！置是阎浮提，及三千大千世界众生，乃至教十方如恒河沙等世界众生，令行四禅、四无量心、四无色定、五神通。于意云何？是人以是因缘，得福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，其福甚多。
　　“复次，憍尸迦！若有善男子、善女人，以般若波罗蜜经卷，与他人令得书写读诵；不如善男子、善女人，自为他人读诵，其福甚多。复次，憍尸迦！若善男子、善女人，自为他人读诵般若波罗蜜；不如善男子、善女人，自为他人解说其义，其福甚多。”
　　是时释提桓因白佛言：“世尊！应为何等人解说般若波罗蜜义？”佛言：“憍尸迦！若有善男子、善女人，不知般若波罗蜜义故，应为解说其义。何以故？憍尸迦！未来世，当有相似般若波罗蜜。善男子、善女人，于是中欲得阿耨多罗三藐三菩提，闻是相似般若波罗蜜，则有违错。”
　　释提桓因言：“世尊！何等是相似般若波罗蜜？”“憍尸迦！当来世有比丘，欲说般若波罗蜜，而说相似般若波罗蜜。”“世尊！云何诸比丘说相似般若波罗蜜？”
　　佛言：“诸比丘说言：‘色是无常，若如是求，是为行般若波罗蜜；受、想、行、识是无常，若如是求，是为行般若波罗蜜。’憍尸迦！是名说相似般若波罗蜜。憍尸迦！不坏色故，观色无常；不坏受、想、行、识故，观识无常。不作如是观者，是名行相似般若波罗蜜。憍尸迦！以是因缘故，菩萨说般若波罗蜜义，其福甚多。
　　“复次，憍尸迦！若有善男子、善女人，教阎浮提众生，令得须陀洹果。于意云何？是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，作是言：‘汝当得是应般若波罗蜜功德。’其福甚多。何以故？须陀洹果从般若波罗蜜出故。
　　“憍尸迦！置是阎浮提，及三千大千世界，乃至教十方如恒河沙等世界众生，令得须陀洹果。于意云何？是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，作是言：‘汝当得是应般若波罗蜜功德。’其福甚多。何以故？须陀洹果从般若波罗蜜出故。
　　“复次，憍尸迦！若有善男子、善女人，教阎浮提众生，令得斯陀含果、阿那含果、阿罗汉果、辟支佛道。于意云何？是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，作是言：‘汝当得是应般若波罗蜜功德。’其福甚多。何以故？汝随学是法，当得萨婆若法；随得萨婆若法，当随得斯陀含果、阿那含果、阿罗汉果、辟支佛道。
　　“憍尸迦！置是阎浮提，及三千大千世界众生，乃至教十方如恒河沙等世界众生，令得斯陀含果、阿那含果、阿罗汉果、辟支佛道。于意云何？是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与他人令得书写读诵，作是言：‘汝当得是应般若波罗蜜功德。’其福甚多。何以故？汝随学是法，当得萨婆若法；随得萨婆若法，当随得斯陀含果、阿那含果、阿罗汉果、辟支佛道。
　　“复次，憍尸迦！若满阎浮提众生，皆发阿耨多罗三藐三菩提心。若有善男子、善女人，以般若波罗蜜经卷，与之令得书写读诵。是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与一阿毗跋致菩萨，作是念：‘是菩萨于是中学，当能修习般若波罗蜜。’以是因缘，般若波罗蜜增广流布，福多于彼。
　　“憍尸迦！置是阎浮提及三千大千世界众生，乃至十方如恒河沙等世界众生，皆发阿耨多罗三藐三菩提心。若有善男子、善女人，以般若波罗蜜经卷，与之令得书写读诵。于意云何？是人以是因缘，其福多不？”释提桓因言：“甚多，世尊！”佛言：“不如善男子、善女人，以般若波罗蜜经卷，与一阿毗跋致菩萨，作是念：‘是菩萨于是中学，当能修习般若波罗蜜。’以是因缘，般若波罗蜜增广流布，福多于彼。
　　“复次，憍尸迦！阎浮提所有众生，皆发阿耨多罗三藐三菩提心。若有善男子、善女人，以般若波罗蜜经卷与之，为解其义。于意云何？是人以是因缘，其福多不？”释提桓因言：“甚多，世尊！”佛言：“憍尸迦！不如善男子、善女人，以般若波罗蜜经卷，与一阿毗跋致菩萨，为解其义，福多于彼。
　　“憍尸迦！置是阎浮提及三千大千世界众生，乃至教十方如恒河沙等世界众生，皆发阿耨多罗三藐三菩提心。若有善男子、善女人，以般若波罗蜜经卷与之，为解其义。于意云何？是人以是因缘，其福多不？”释提桓因言：“甚多，世尊！”佛言：“不如善男子、善女人，以般若波罗蜜经卷，与一阿毗跋致菩萨，为解其义，福多于彼。
　　“复次，憍尸迦！阎浮提所有众生，皆是阿毗跋致菩萨。若有善男子、善女人，以般若波罗蜜义教之。于意云何？是人以是因缘，其福多不？”释提桓因言：“甚多，世尊！”佛言：“憍尸迦！于是中有一菩萨，疾得阿耨多罗三藐三菩提。若有人以般若波罗蜜义教之，福多于彼。
　　“憍尸迦！置是阎浮提及三千大千世界众生，乃至十方如恒河沙等世界众生，皆是阿毗跋致菩萨。若有善男子、善女人，以般若波罗蜜义教之。于意云何？是人以是因缘，其福多不？”释提桓因言：“甚多，世尊！”佛言：“憍尸迦！于是中有一菩萨，疾得阿耨多罗三藐三菩提。若有人以般若波罗蜜义教之，福多于彼。”
　　尔时释提桓因白佛言：“如是，如是！世尊！随菩萨近阿耨多罗三藐三菩提，转应以般若波罗蜜义教之，亦转应以衣服、饮食、卧具、医药而供养之，其福甚多。何以故？世尊！法应尔，随近阿耨多罗三藐三菩提，得福转多。”
　　尔时须菩提赞释提桓因言：“善哉，善哉！憍尸迦！汝是圣弟子，法应佐助诸菩萨，以阿耨多罗三藐三菩提，安慰护念。若佛初发阿耨多罗三藐三菩提心时，过去诸佛及诸弟子，若不以六波罗蜜安慰佐助者，不能得阿耨多罗三藐三菩提。憍尸迦！佛初发意时，过去诸佛及诸弟子，以六波罗蜜应安慰佐助故，得阿耨多罗三藐三菩提。”

　　　　摩诃般若波罗蜜回向品第七

　　尔时弥勒菩萨语须菩提：“菩萨摩诃萨随喜福德，于余众生，布施持戒，修禅福德，最大最胜，最上最妙。”
　　尔时须菩提问弥勒菩萨：“若菩萨于十方无量阿僧祇世界，过去无量灭度诸佛，是诸佛从初发心，乃至得阿耨多罗三藐三菩提，入无余涅槃，乃至法欲灭时，于是中间，所有应六波罗蜜，善根福德，及诸声闻弟子，布施持戒，修禅福德，所有学无学无漏福德，及诸佛戒品、定品、慧品、解脱品、解脱知见品，大慈大悲，利安众生，无量佛法，及其所说，从是法中，众生受学。是诸众生，所有福德，及诸佛灭后，众生所种福德，合集称量。是诸福德，以最大最胜，最上最妙心随喜。随喜已，回向阿耨多罗三藐三菩提。作是观：‘我此福德，当得阿耨多罗三藐三菩提。’若菩萨作是念：‘我以是心回向阿耨多罗三藐三菩提。’如心所缘，是诸缘诸事，为可得不？”弥勒言：“是诸缘诸事不可得，如心取相。”
　　须菩提言：“若是诸缘诸事不尔者，是人将无想颠倒、见颠倒、心颠倒。无常谓常，苦谓乐，不净谓净，无我谓我，生想颠倒、见颠倒、心颠倒。若诸缘诸事如实者，菩提亦如是，心亦如是。若诸缘诸事、菩提及心无异者，何等是随喜心回向阿耨多罗三藐三菩提？”
　　弥勒言：“须菩提！如是回向法，不应于新发意菩萨前说。所以者何？是人所有信乐恭敬净心，皆当灭失。须菩提！如是回向法，应于阿毗跋致菩萨前说。若与善知识相随者说，是人闻是，不惊不怖，不没不退。菩萨随喜福德，应如是回向萨婆若所，用心回向，是心即尽即灭。何等心是回向阿耨多罗三藐三菩提？若用心心回向，是二心不俱，又心性不可得回向。”
　　尔时释提桓因语须菩提：“新发意菩萨，闻是事将无惊怖耶？菩萨今云何以随喜福德如实回向？”
　　尔时须菩提因弥勒菩萨作是言：“菩萨于过去诸佛，道已断，行已灭，戏论尽，灭蕀刺，除重担，得己利，尽有结，正智解脱，心得自在，无量阿僧祇世界中灭度诸佛，所有善根、福德势力，及诸弟子，于诸佛所，所种善根，合集称量。是诸福德，以最大最胜，最上最妙心随喜。随喜已，回向阿耨多罗三藐三菩提。是菩萨今当云何不堕想颠倒、见颠倒、心颠倒？若是菩萨用是心回向阿耨多罗三藐三菩提，于是心中不生心相，则是回向阿耨多罗三藐三菩提。若是菩萨于是心中而生心相，则堕想颠倒、见颠倒、心颠倒。若菩萨随喜时，是心尽灭相，如实知尽灭相、尽灭相法，则不可回向。回向心亦如是相，所回向法亦如是相。若能如是回向，是名正回向。菩萨摩诃萨应以随喜福德，如是回向。若菩萨于过去诸佛，所有福德，并诸弟子及凡夫人，乃至畜生，闻法种善根，及诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等闻法，发应萨婆若心，合集称量。是诸福德，以最大最胜，最上最妙心随喜。随喜已，回向阿耨多罗三藐三菩提。若菩萨如是念：‘是诸法皆尽灭，所回向处亦尽灭。’是名随喜福德正回向阿耨多罗三藐三菩提。
　　“又菩萨如是知，无有法能回向法，是名正回向阿耨多罗三藐三菩提。若菩萨如是回向，则不堕想颠倒、见颠倒、心颠倒。何以故？是菩萨不贪著回向故，是名无上回向。若有菩萨于福德，作起法取相分别，则不能以此福德回向。何以故？是作起法，皆是离相；随喜福德，亦是离相。若菩萨知所念作起法皆离，相当知是为行般若波罗蜜。
　　“又诸过去灭度佛，善根福德亦如是回向；所用回向法，性相亦如是。若能如是知，是名正回向阿耨多罗三藐三菩提。何以故？诸佛不许取相回向故。若法过去尽灭，是法无相，不可以相得。若如是亦分别，是名取相；若如是亦不分别，是名正回向。云何不取相分别而能回向？菩萨以是事故，应学般若波罗蜜方便。若不闻不得般若波罗蜜方便，则不能入是事。若不闻不得般若波罗蜜方便，能以诸福德正回向者，无有是处。何以故？是人于过去诸佛身，及诸福德，皆已灭度，而取相分别，得是福德，欲以回向。如是回向，诸佛不许，亦不随喜。何以故？是皆于法有所得故。所谓于过去灭度诸佛，取相分别，有所得而回向，即是大贪著。以是有所得心回向者，诸佛不说有大利益。何以故？是回向名为杂毒衰恼。譬如美食，其中有毒，虽有好色香美，以有毒故，不可食之。愚痴无智之人，若食此食，初虽香美可意，食欲消时，有大苦报。如是有人，不正受读诵，不解其义，而教诸弟子回向语言：‘善男子！来！如过去、未来、现在诸佛，戒品、定品、慧品、解脱品、解脱知见品，并诸声闻弟子，及凡夫人所种善根，及诸佛与众生授辟支佛记，是辟支佛所种善根，及与菩萨受阿耨多罗三藐三菩提记，是诸菩萨所种善根，合集称量。是诸福德随喜，随喜已，回向阿耨多罗三藐三菩提。’是人如是回向，是回向取相分别故，名为杂毒。如杂毒食，有所得者无有回向。何以故？是有所得，皆是杂毒故。以是故，菩萨应如是思惟：‘过去、未来、现在诸佛，善根福德，应云何回向，名为正回向至阿耨多罗三藐三菩提？’若菩萨欲不谤诸佛，应如是回向。如诸佛所知福德，何相何性，何体何实，我亦如是随喜，我以是随喜回向阿耨多罗三藐三菩提。菩萨如是回向，则无有咎，不谤诸佛。如是回向，则不杂毒，亦名随诸佛教。
　　“复次，菩萨应以随喜福德如是回向。如戒品、定品、慧品、解脱品、解脱知见品，不系欲界，不系色界，不系无色界；非过去，非未来，非现在。以无系故，是福德回向亦无系所，回向法亦无系，回向处亦无系。若能如是回向，则不杂毒。若不如是回向，名为邪回向。菩萨回向法，如三世诸佛所知回向，我亦如是回向阿耨多罗三藐三菩提，是名正回向。”
　　尔时佛赞须菩提言：“善哉，善哉！须菩提！汝能为诸菩萨摩诃萨作佛事。须菩提！若有三千大千世界众生，皆行慈悲喜舍心、四禅、四无色定、五神通，不如是菩萨回向福德，最大最胜，最上最妙。复次，须菩提！若有三千大千世界众生，皆发阿耨多罗三藐三菩提心，是一一菩萨，于恒河沙等劫，以有所得心供养如恒河沙等世界众生，衣服、饮食、卧具、医药，一切乐具。如是一一菩萨皆于恒河沙等劫，以有所得心供养是诸众生，衣服、饮食、卧具、医药，一切乐具。于意云何？是诸菩萨以是因缘得福多不？”须菩提言：“甚多，世尊！不可譬喻。若是福德有形，恒河沙等世界所不能受。”
　　佛赞须菩提言：“善哉，善哉！须菩提！若菩萨为般若波罗蜜所护故，能以是福德回向，于前有所得心布施福德，百分不及一，千万亿分不及一，乃至算数譬喻所不能及。”
　　尔时四天王天上二万天子，合掌礼佛，作是言：“世尊！是菩萨回向，名为大回向。以方便故，胜于有所得菩萨布施福德。何以故？是菩萨回向，为般若波罗蜜所护故。”
　　尔时忉利天上十万天子，以天花香、涂香、末香，天衣、幢幡，天诸伎乐，而供养佛，皆作是言：“世尊！是菩萨回向，名为大回向。以方便故，胜于有所得菩萨布施福德。何以故？是菩萨回向，为般若波罗蜜所护故。”
　　夜摩天上十万天子、兜率陀天上十万天子、化乐天上十万天子、他化自在天上十万天子，皆以天华、天香乃至伎乐，而供养佛，皆作是言：“世尊！是菩萨回向，名为大回向。以方便故，胜于有所得菩萨布施福德。何以故？是菩萨回向，为般若波罗蜜所护故。”
　　梵世诸天子大声唱言：“是菩萨回向，名为大回向。以方便故，胜于有所得菩萨布施福德。何以故？是菩萨回向，为般若波罗蜜所护故。”
　　梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无云行天、福生天、广果天、无广天、无热天、妙见天、善见天、无小天上诸天子，合掌礼佛，皆作是言：“世尊！是善男子、善女人，求佛道者，甚为希有，为般若波罗蜜所护故，能胜有所得菩萨布施福德。何以故？是菩萨回向，为般若波罗蜜所护故。”
　　尔时佛告净居诸天子：“置是三千大千世界众生，若十方恒河沙等世界众生，皆发阿耨多罗三藐三菩提心，是一一菩萨于恒河沙等劫，以有所得心供养十方如恒河沙等世界众生，衣服、饮食、卧具、医药，一切乐具。如是一一菩萨，皆于恒河沙等劫，以有所得心供养是诸众生，衣服、饮食、卧具、医药，一切乐具。若有菩萨，于过去、未来、现在诸佛所有戒品、定品、慧品、解脱品、解脱知见品，并诸声闻弟子及凡夫人所种善根，合集称量。是诸福德，以最大最胜，最上最妙心随喜。随喜已，回向阿耨多罗三藐三菩提，其福甚多。”
　　尔时须菩提白佛言：“世尊！如佛所说，是诸福德，合集称量，以最大最胜，最上最妙心随喜。随喜已，回向阿耨多罗三藐三菩提。世尊！云何名为最大最胜，最上最妙随喜？”
　　佛告须菩提：“若菩萨于过去、未来、现在诸法，不取不舍不念不得，于此中无有法，若已生灭，若今生灭，若当生灭。如诸法实相随喜，回向阿耨多罗三藐三菩提亦如是。须菩提！是名菩萨最大最胜，最上最妙随喜回向。
　　“复次，须菩提！菩萨若欲于过去、未来、现在诸佛，布施、持戒、忍辱、精进、禅定、智慧、解脱、解脱知见随喜，应如是随喜。如解脱，持戒亦如是；如解脱，定、惠、解脱、解脱知见亦如是；如解脱，信解亦如是；如解脱，随喜亦如是；如解脱，未来未生法亦如是；如解脱，过去无量阿僧祇世界诸佛及弟子亦如是；如解脱，今现在十方无量阿僧祇世界诸佛及弟子亦如是；如解脱，未来无量阿僧祇世界诸佛及弟子亦如是。是诸法相，不系不缚，不解不脱，以是回向阿耨多罗三藐三菩提，不生不灭故。须菩提！是名菩萨最大最胜，最上最妙随喜回向。以是回向，胜于十方如恒河沙等世界。诸菩萨以有所得心，皆于恒河沙劫，供养十方如恒河沙等世界众生，衣服、饮食、卧具、医药，一切乐具，以有所得心布施、持戒、忍辱、精进、禅定，于此随喜回向福德，百分不及一，百千万亿分不及，一乃至算数譬喻所不能及。”

　　　　摩诃般若波罗蜜泥犁品第八

　　尔时舍利弗白佛言：“世尊！是般若波罗蜜，佛言是般若波罗蜜。世尊！般若波罗蜜能作照明。世尊！般若波罗蜜所应敬礼。世尊！般若波罗蜜能与光明。世尊！般若波罗蜜除诸闇冥。世尊！般若波罗蜜无所染污。世尊！般若波罗蜜多所利益。世尊！般若波罗蜜多所安隐。世尊！般若波罗蜜能与盲者眼。世尊！般若波罗蜜能令邪行者入正道。世尊！般若波罗蜜即是萨婆若。世尊！般若波罗蜜是诸菩萨母。世尊！般若波罗蜜非生法者，非灭法者。世尊！般若波罗蜜具足三转十二相法轮。世尊！般若波罗蜜能为孤穷者作救护。世尊！般若波罗蜜能灭生死。世尊！般若波罗蜜能示一切法性。世尊！应云何敬视般若波罗蜜？”佛言：“如敬视佛。敬礼般若波罗蜜，如敬礼佛。”
　　尔时释提桓因心念：“舍利弗何因缘作是问？”念已，问舍利弗：“何因缘作是问？”舍利弗言：“菩萨摩诃萨以般若波罗蜜，随喜福德，回向萨婆若故，于上诸菩萨所有布施、持戒、忍辱、精进、禅定等，其福最胜，是故我作是问。憍尸迦！譬如盲人，虽有百千万众，无有导者，不能进趣城邑聚落。憍尸迦！五波罗蜜离般若波罗蜜，亦如盲人无导，不能修道至萨婆若。若五波罗蜜为般若波罗蜜所护，则为有目。般若波罗蜜力故，五波罗蜜得般若波罗蜜名。”
　　舍利弗白佛言：“世尊！云何生般若波罗蜜？”佛言：“若菩萨不生色，则生般若波罗蜜。不生受、想、行、识，则生般若波罗蜜。”“如是生般若波罗蜜，为成何法？”“舍利弗！如是生般若波罗蜜，于法无所成。若无所成，则名般若波罗蜜。”
　　释提桓因白佛言：“世尊！般若波罗蜜亦不成萨婆若耶？”“憍尸迦！般若波罗蜜成萨婆若，但不如名相作起法成。”“世尊！当云何成？”佛言：“如不成，如是成。”释提桓因白佛言：“希有世尊！般若波罗蜜不为生不为灭故有？”
　　须菩提白佛言：“世尊！菩萨如是亦分别，则失般若波罗蜜，则远离般若波罗蜜。”佛告须菩提：“有是因缘，若菩萨谓般若波罗蜜空无所有，则失般若波罗蜜，则远般若波罗蜜。须菩提！是名菩萨般若波罗蜜。”
　　“世尊！说般若波罗蜜为示何法？”“须菩提！说般若波罗蜜不示色，不示受、想、行、识，不示须陀洹果、斯陀含果、阿那含果、阿罗汉果、辟支佛道，不示佛法。”
　　须菩提言：“世尊！摩诃波罗蜜是般若波罗蜜。”佛言：“须菩提！于意云何？以是因缘，摩诃波罗蜜是般若波罗蜜？”
　　须菩提言：“般若波罗蜜，于色不作大，不作小，不作合，不作散。于受、想、行、识不作大，不作小，不作合，不作散。世尊！般若波罗蜜，于佛十力不作强，不作弱。四无所畏乃至萨婆若，不作合，不作散。世尊！菩萨如是亦分别，则不行般若波罗蜜。何以故？般若波罗蜜无如是相。‘我当度若干众生？’即是菩萨计有所得。所以者何？众生不生故，般若波罗蜜不生。众生无性故，般若波罗蜜无性。众生离相故，般若波罗蜜离相。众生不灭故，般若波罗蜜不灭。众生不可思议故，般若波罗蜜不可思议。众生不可知故，般若波罗蜜不可知。众生力集故，如来力亦集。”
　　舍利弗白佛言：“世尊！菩萨若能信是深般若波罗蜜，不疑不悔不难，随顺解义。是人从何处终，来生此间？”佛言：“舍利弗！是菩萨于他方佛土命终，来生此间。舍利弗！菩萨从他方佛土来者，曾已亲近供养诸佛，问其中义。今闻般若波罗蜜，即生欢喜，如从佛闻。若见般若波罗蜜，如见佛。”
　　须菩提白佛言：“世尊！般若波罗蜜可闻可见耶？”佛言：“不也。”
　　“世尊！是菩萨发心已来，几时能修习般若波罗蜜？”“须菩提！是事应分别。有菩萨得值若干百千万亿佛，于诸佛所，修行梵行。有于大众，闻深般若波罗蜜，无恭敬心，即时舍去。须菩提！当知是人，本于过去诸佛，闻说般若波罗蜜舍去故，于今闻深般若波罗蜜亦舍去，身心不和，起无智业。积集无智业因缘故，诽谤拒逆般若波罗蜜。须菩提！诽谤拒逆深般若波罗蜜者，即诽谤拒逆萨婆若；诽谤拒逆萨婆若者，即诽谤拒逆三世诸佛。须菩提！是愚痴人起如是破法重罪业故，若干百千万劫，受大地狱罪，从一大地狱至一大地狱。从一大地狱至一大地狱受罪时，若火劫起，堕他方大地狱，于彼亦从一大地狱至一大地狱。从一大地狱至一大地狱受罪时，若彼火劫起，复堕他方大地狱。堕他方大地狱已，复从一大地狱至一大地狱。从一大地狱至一大地狱受罪时，若彼火劫起，还来堕此大地狱中。是人于此复从一大地狱至一大地狱，受诸剧苦。如是展转，乃至火劫复起，受是无量苦恼业报。何以故？起恶口业故。”
　　尔时舍利弗白佛言：“世尊！如是业似五逆罪。”“舍利弗！汝勿谓此破法罪似五逆罪。何以故？是人闻说深般若波罗蜜，诽谤拒逆，作是念：‘不应学是法，是法非佛所说。’以是因缘，其罪转增故，亦令他人离般若波罗蜜。”
　　佛言：“是人自坏身，亦坏他人身；自饮毒，亦饮他人毒；自亡失，亦亡失他人；自不知不解般若波罗蜜，亦教他人不知不解。舍利弗！我尚不听是人出家，何况于我法中而受供养。何以故？当知是人，为污法者；当知是人，为是糟粕，其性浊黑。若有众生，信受其言者，亦当受是剧苦重罪。何以故？舍利弗！若破般若波罗蜜，若污般若波罗蜜，当知是人破法污法者。”
　　舍利弗白佛言：“世尊！不说是人受身大小？”佛告舍利弗：“置是人身量大小不须说也。是人若闻说其身量，热血当从口出，若死，若近死。若闻说其身量，自知此罪，忧愁深入，身体干消，是故不须说其受身大小。”
　　舍利弗白佛言：“世尊！唯愿佛说是人身量，令后世人得为明戒，知以是罪业故受是大身。”佛告舍利弗：“是事足为后世众生作大明戒，积集如是罪业因缘故，受如是无量无边久剧苦恼。舍利弗！是事足为善人作大明戒。”
　　须菩提白佛言：“世尊！善男子、善女人，应善守护身业、口业、意业。世尊！但以口业因缘故，得如是重罪耶？”佛告须菩提：“以口业因缘故，得如是重罪。须菩提！我法中多有如是等痴人，诽谤拒逆深般若波罗蜜。须菩提！诽谤拒逆深般若波罗蜜者，即诽谤拒逆阿耨多罗三藐三菩提；诽谤拒逆阿耨多罗三藐三菩提者，即诽谤拒逆过去、未来、现在诸佛萨婆若；诽谤拒逆萨婆若者，即诽谤拒逆法宝；诽谤拒逆法宝者，即诽谤拒逆僧宝。诽谤拒逆三宝故，即起无量无边重罪之业。”
　　须菩提白佛言：“世尊！若人诽谤拒逆深般若波罗蜜，有几因缘？”“须菩提！是痴人，一为魔所使，二于深妙法不信不解。复次，须菩提！是痴人得恶知识，不乐不喜修习善法。又深贪著，常求他过，自高其身，卑下他人。须菩提！以是因缘故，诽谤拒逆深般若波罗蜜。”
　　须菩提白佛言：“世尊！不精进者，信解般若波罗蜜甚难。”佛言：“如是，如是！须菩提！不精进者，信解般若波罗蜜甚难。”“世尊！云何不精进者，信解般若波罗蜜甚难？”“须菩提！色无缚无解。何以故？色真性是色。受、想、行、识无缚无解。何以故？识真性是识。复次，须菩提！色前际无缚无解。何以故？色前际真性是色。色后际无缚无解。何以故？色后际真性是色。现在色无缚无解。何以故？现在色真性是色。须菩提！受、想、行、识前际无缚无解。何以故？识前际真性是识。识后际无缚无解。何以故？识后际真性是识。现在识无缚无解。何以故？现在识真性是识。”
　　“世尊！般若波罗蜜甚深，不精进者信解甚难。”佛言：“如是，如是！须菩提！深般若波罗蜜，不精进者信解甚难。须菩提！色净，即是果净。色净故，果亦净。受、想、行、识净，即是果净。受、想、行、识净故，果亦净。复次，须菩提！色净，即是萨婆若净。萨婆若净，故色净。须菩提！色净，萨婆若净，无二无别，无异无坏。受、想、行、识净，即是萨婆若净。萨婆若净故，受、想、行、识净。须菩提！萨婆若净，受、想、行、识净，无二无别，无异无坏。”

　　　　小品般若经卷第三



　　　　小品般若波罗蜜经卷第四

　　　　后秦龟兹国三藏鸠摩罗什译

　　叹净品第九

　　尔时舍利弗白佛言：“世尊！是净甚深。”佛言：“净故。”“世尊！是净明。”佛言：“净故。”“世尊！是净不生欲界，不生色界，不生无色界。”佛言：“净故。”“世尊！是净无垢无净。”佛言：“净故。”“世尊！是净无得无果。”佛言：“净故。”“世尊！是净不作不起。”佛言：“净故。”“世尊！是净无知。”佛言：“净故。”“世尊！是净不知色，不知受、想、行、识。”佛言：“净故。”“世尊！般若波罗蜜于萨婆若不增不减。”佛言：“净故。”“世尊！般若波罗蜜净故，于法无所取。”佛言：“净故。”
　　尔时须菩提白佛言：“世尊！我净故，色净。”佛言：“毕竟净故。”“世尊！我净故，受、想、行、识净。”佛言：“毕竟净故。”“世尊！我净故，果净。”佛言：“毕竟净故。”“世尊！我净故，萨婆若净。”佛言：“毕竟净故。”“世尊！我净故，无得无果。”佛言：“毕竟净故。”“世尊！我无边故，色无边。”佛言：“毕竟净故。”“世尊！我无边故，受、想、行、识无边。”佛言：“毕竟净故。”“世尊！如是，如是，名菩萨般若波罗蜜耶？”“须菩提！毕竟净故。”“世尊！般若波罗蜜非此岸，非彼岸，非中流。”佛言：“毕竟净故。”“世尊！菩萨若如是亦分别，即失般若波罗蜜，即远般若波罗蜜。”佛言：“善哉，善哉！须菩提！从名相故生著。”“希有，世尊！善说般若波罗蜜中著。”
　　尔时舍利弗语须菩提：“何因缘故，名为著？”“舍利弗！若善男子、善女人，分别色空，即名为著；分别受、想、行、识空，即名为著；分别过去法、未来法、现在法，即名为著。初发心菩萨，得若干福德，即名为著。”
　　释提桓因问须菩提言：“何因缘，是事名为著？”“憍尸迦！是人分别是心，以是心回向阿耨多罗三藐三菩提。憍尸迦！心性不可回向。是故，菩萨若欲教他化人阿耨多罗三藐三菩提，应如诸法实相，示教利喜。如是则不自伤，是佛所许，是佛所教。善男子、善女人，亦离诸著。”
　　尔时佛赞须菩提言：“善哉，善哉！汝能示诸菩萨著法。须菩提！我当更说微细著法。汝今善听！”须菩提言：“唯然受教。”
　　佛言：“若善男子、善女人，取相念诸佛，随所取相，皆名为著。过去、未来、现在诸佛所有无漏法，皆随喜。随喜已，回向阿耨多罗三藐三菩提，即亦是著。何以故？须菩提！诸法性，非过去，非未来，非现在，不可取相，不可缘，不可见，不可闻，不可觉，不可知，不可回向。”
　　“世尊！是诸法性甚深。”佛言：“毕竟离故。”“世尊！我敬礼般若波罗蜜。”佛言：“佛得是无作法故。”“世尊！佛得一切法如是。”“须菩提！如来得一切法。须菩提！法性唯一，无二无三，是性亦非性非作。须菩提！菩萨能如是知，则离诸著。”
　　“世尊！般若波罗蜜甚为难知。”“须菩提！无有知者故。”“世尊！般若波罗蜜不可思议。”“须菩提！般若波罗蜜不可以心知故。”“世尊！般若波罗蜜无所作。”“须菩提！作者不可得故。”
　　“世尊！菩萨当云何行般若波罗蜜？”“须菩提！若菩萨不行色，即行般若波罗蜜。不行受、想、行、识，即行般若波罗蜜。若不行色不满足，即行般若波罗蜜。不行受、想、行、识不满足，即行般若波罗蜜。何以故？色不满足则非色，受、想、行、识不满足，则非识。若能如是行不满足相，即行般若波罗蜜。”
　　须菩提言：“希有，世尊！于诸著中，说无所著。”“须菩提！若菩萨不行色，不著相，即行般若波罗蜜。不行受、想、行、识，不著相，即行般若波罗蜜。菩萨如是行于色不生著，于受、想、行、识不生著，于须陀洹果、斯陀含果、阿那含果、阿罗汉果、辟支佛道不生著，乃至萨婆若亦不生著。何以故？过诸著故，名无碍萨婆若。须菩提！菩萨欲过诸著，应如是思惟般若波罗蜜。”
　　须菩提白佛言：“希有，世尊！是法甚深。若说不减，不说亦不减。若说不增，不说亦不增。”佛言：“如是，如是！须菩提！如佛尽寿称赞虚空。虚空不减，不称赞亦不减；称赞不增，不称赞亦不增。须菩提！譬如称赞幻所化人亦不喜，不称赞亦不嗔。须菩提！诸法性亦如是。若说亦不增，不说亦不减。”
　　“世尊！菩萨所为甚难。修行般若波罗蜜时，心无增减，亦不退不转。世尊！修习般若波罗蜜，如修习虚空。世尊！菩萨为度一切众生故，发大庄严，应当敬礼。世尊！菩萨为众生故，发大庄严，如人与虚空共斗。世尊！菩萨为众生故，发大庄严，如人与虚空诤讼。世尊！是菩萨名为发大庄严。世尊！菩萨为众生故，发大庄严，如人欲举虚空。世尊！是菩萨名为度精进彼岸，名为勇健，名为同虚空诸法，故发阿耨多罗三藐三菩提。”
　　尔时会中有一比丘作是念：“我敬礼般若波罗蜜。般若波罗蜜中，无有法生，无有法灭。”
　　尔时释提桓因语须菩提：“若菩萨修习深般若波罗蜜，为修习何法？”“憍尸迦！若菩萨修习深般若波罗蜜，即是修习虚空。”
　　释提桓因白佛言：“世尊！若人能受持读诵般若波罗蜜，我当守护。”
　　须菩提语释提桓因：“汝见是法可守护耶？”释提桓因言：“不见也。”
　　“憍尸迦！若菩萨如般若波罗蜜所说行，即是守护。若菩萨或时远离般若波罗蜜，人若非人则得其便。憍尸迦！若人欲守护行般若波罗蜜者，则为欲守护虚空。憍尸迦！于意云何？汝能守护响不？”释提桓因言：“不能也。”
　　“憍尸迦！菩萨亦如是行般若波罗蜜，知一切法空如响，如是亦不分别，当知是为行般若波罗蜜。”
　　尔时佛以神力，令三千大千世界所有四天王天，及诸释提桓因、娑婆世界主、诸梵天王，皆来至佛所，头面礼佛足，却住一面。四天王、诸释提桓因、诸梵天王等，以佛神力，得见千佛，如是相，如是名，说般若波罗蜜品者，皆名须菩提。难问者亦如释提桓因、弥勒菩萨，当成阿耨多罗三藐三菩提。亦于此土，说般若波罗蜜。
　　尔时须菩提白佛言：“世尊！弥勒菩萨成阿耨多罗三藐三菩提时，于是处云何说般若波罗蜜？”“须菩提！弥勒菩萨成阿耨多罗三藐三菩提时，说般若波罗蜜，不说色空，不说受、想、行、识空；不说色缚，不说色解；不说受、想、行、识缚，不说受、想、行、识解。”
　　须菩提言：“世尊！般若波罗蜜清净？”佛言：“色净故，般若波罗蜜清净。”“受、想、行、识净故，般若波罗蜜清净？”佛言：“虚空净故，般若波罗蜜清净；色无染故，般若波罗蜜清净；受、想、行、识无染故，般若波罗蜜清净。须菩提！虚空无染故，般若波罗蜜清净。”
　　“世尊！若有善男子、善女人，能受持读诵般若波罗蜜者，终不横死。若干百千诸天，皆共随从。若月八日、十四日、十五日、二十三日、二十九日、三十日，在在处处，说般若波罗蜜，其福甚多。”佛言：“如是，如是！须菩提！是人说般若波罗蜜，得福甚多。须菩提！般若波罗蜜多有留难。何以故？般若波罗蜜是大珍宝，于法无所著，无所取。所以者何？谓诸法无所有，不可得故。须菩提！般若波罗蜜无所得故，无能染污。何以故？般若波罗蜜以无法故，名为无染般若波罗蜜。般若波罗蜜无污故，诸法亦无污。若如是，亦不分别。名为行般若波罗蜜。须菩提！般若波罗蜜无有法，若见若不见，无有法若取若舍。”
　　是时若干百千诸天子，踊跃欢喜，于虚空中同声唱言：“我于阎浮提，再见法轮转。”须菩提语诸天子：“非初转，非二转。何以故？般若波罗蜜法中，无转无还。”
　　佛告须菩提：“摩诃波罗蜜是菩萨般若波罗蜜，所谓于一切法无转无著。得阿耨多罗三藐三菩提，亦无所得。转法轮时，亦无所转，无法可还，无法可示，无法可见。是法不可得故。何以故？须菩提！空不转不还，无相无作，无起无生，无所有，不转不还，如是说名为说般若波罗蜜。无听者，无受者，无证者，亦无以法作福田者。”
　　须菩提白佛言：“世尊！无边波罗蜜是般若波罗蜜，虚空无边故。世尊！正波罗蜜是般若波罗蜜，诸法平等故。世尊！离波罗蜜是般若波罗蜜，诸法性离故。世尊！不可破波罗蜜是般若波罗蜜，诸法不可得故。世尊！无处波罗蜜是般若波罗蜜，诸法无形无名故。世尊！无去波罗蜜是般若波罗蜜，诸法无来故。世尊！无夺波罗蜜是般若波罗蜜，诸法不可取故。世尊！尽波罗蜜是般若波罗蜜，诸法无尽故。世尊！无生波罗蜜是般若波罗蜜，诸法无生故。世尊！无作波罗蜜是般若波罗蜜，作者不可得故。世尊！不出波罗蜜是般若波罗蜜，出者不可得故。世尊！不至波罗蜜是般若波罗蜜，无退没故。世尊！无垢波罗蜜是般若波罗蜜，诸烦恼清净故。世尊！无污波罗蜜是般若波罗蜜，处不污故。世尊！不灭波罗蜜是般若波罗蜜，诸法离前际故。世尊！幻波罗蜜是般若波罗蜜，诸法不生故。世尊！梦波罗蜜是般若波罗蜜，意识平等故。世尊！不戏波罗蜜是般若波罗蜜，诸戏平等故。世尊！不念波罗蜜是般若波罗蜜，诸念不生故。世尊！不动波罗蜜是般若波罗蜜，法性常住故。世尊！离欲波罗蜜是般若波罗蜜，诸法不虚诳故。世尊！不起波罗蜜是般若波罗蜜，诸法无分别故。世尊！寂灭波罗蜜是般若波罗蜜，诸法相不可得故。世尊！无烦恼波罗蜜是般若波罗蜜，诸法无过咎故。世尊！无众生波罗蜜是般若波罗蜜，众生际不可得故。世尊！不断波罗蜜是般若波罗蜜，诸法不起故。世尊！无二边波罗蜜是般若波罗蜜，诸法无著故。世尊！不异波罗蜜是般若波罗蜜，诸法不和合故。世尊！不著波罗蜜是般若波罗蜜，不分别声闻、辟支佛地故。世尊！不分别波罗蜜是般若波罗蜜，诸分别平等故。世尊！无量波罗蜜是般若波罗蜜，量法不生故。世尊！虚空波罗蜜是般若波罗蜜，诸法无障碍故。世尊！不生波罗蜜是般若波罗蜜，诸法不起故。世尊！无常波罗蜜是般若波罗蜜，诸法不失故。世尊！苦波罗蜜是般若波罗蜜，诸法无苦恼故。世尊！无我波罗蜜是般若波罗蜜，诸法无所贪著故。世尊！空波罗蜜是般若波罗蜜，诸法无所得故。世尊！无相波罗蜜是般若波罗蜜，诸法相不可得故。世尊！无作波罗蜜是般若波罗蜜，诸法无所成故。世尊！力波罗蜜是般若波罗蜜，诸法不可破故。世尊！无量佛法波罗蜜是般若波罗蜜，过算数法故。世尊！无所畏波罗蜜是般若波罗蜜，心不没故。世尊！如波罗蜜是般若波罗蜜，诸法不异故。世尊！自然波罗蜜是般若波罗蜜，诸法无性故。”

　　　　摩诃般若波罗蜜不可思议品第十

　　尔时释提桓因作是念：“若人得闻般若波罗蜜者，当知是人，已曾供养诸佛，何况受持读诵，如所说学，如所说行。若人闻说深般若波罗蜜，受持读诵，如所说行当知是人，已曾多供养佛，广问其义，于过去诸佛，闻深般若波罗蜜，不惊不怖。”
　　尔时舍利弗白佛言：“世尊！若菩萨摩诃萨，能信解深般若波罗蜜，当知是菩萨，如阿毗跋致。何以故？世尊！若人于过去世，不久行深般若波罗蜜，则不能信解。世尊！若有诽谤拒逆般若波罗蜜，当知是人，久已诽谤拒逆般若波罗蜜。何以故？是人于深般若波罗蜜无有信心，无清净心，亦不问诸佛及诸佛弟子所疑。”
　　尔时释提桓因语舍利弗：“是般若波罗蜜甚深。若不久行菩萨道，不能信解，有何可怪。若人敬礼般若波罗蜜，即是敬礼萨婆若智。”舍利弗言：“如是，如是！憍尸迦！若人敬礼般若波罗蜜，即是敬礼萨婆若智。从般若波罗蜜生诸佛萨婆若智，从萨婆若智还生般若波罗蜜。菩萨应如是住般若波罗蜜，应如是习般若波罗蜜。”
　　释提桓因白佛言：“世尊！云何菩萨行般若波罗蜜，名为住般若波罗蜜，名为习般若波罗蜜？”佛告释提桓因言：“善哉，善哉！憍尸迦！汝能问佛是义。汝所问者，皆是佛力。憍尸迦！若菩萨行般若波罗蜜，不住色。若不住色，即是习色，不住受、想、行、识。若不住识，即是习识。复次，憍尸迦！若菩萨不习色，若不习色，即不住色，不习受、想、行、识。若不习识，即不住识。如是，憍尸迦！是名菩萨习般若波罗蜜，住般若波罗蜜。”
　　舍利弗白佛言：“世尊！般若波罗蜜甚深无量无底。”佛告舍利弗：“若菩萨摩诃萨不住色甚深，是为习色甚深；不住受、想、行、识甚深，是为习识甚深。复次，舍利弗！若菩萨摩诃萨不习色甚深，是为不住色甚深；不习受、想、行、识甚深，是为不住识甚深。”“世尊！深般若波罗蜜，应于阿毗跋致菩萨前说，是人闻是，不疑不悔。”
　　尔时释提桓因语舍利弗：“若于未受记菩萨前说，当有何咎？”“憍尸迦！若未受记菩萨得闻深般若波罗蜜，当知是菩萨久发大乘心，近于受记，不久必得受记。若过一佛二佛，当得受阿耨多罗三藐三菩提记。”佛言：“如是，如是！舍利弗！若未受记菩萨得闻深般若波罗蜜，当知是菩萨久发大乘心。”
　　舍利弗白佛言：“世尊！我今当说譬喻。”佛言：“乐说便说。”
　　“世尊！譬如求菩萨道者，梦坐道场，知是菩萨，当近阿耨多罗三藐三菩提。若求菩萨道者，得闻深般若波罗蜜，当知是菩萨，久发大乘心，善根成就，近于受记，不久必得受记。”佛言：“善哉，善哉！舍利弗！汝承佛神力，复更说之。”
　　“世尊！譬如有人欲过险道，若百由旬，若二百、若三百、若四百、若五百由旬，欲出难时，先见诸相。若见放牛羊者，若见疆界，若见园林。见如是相故，当知此中，必有城邑聚落。见是相已，作是念：‘如我所见之相，城邑聚落，去此不远。’其心安隐，不复畏有怨家贼害。世尊！菩萨亦如是。若得闻深般若波罗蜜，当知是菩萨近于受记，不久必得受记，尔时不畏堕声闻、辟支佛地。何以故？是菩萨得是本相，所谓得见深般若波罗蜜，得闻深般若波罗蜜。
　　“世尊！譬如有人欲见大海，稍稍前行，若见树若树相，若见山若山相，当知是中去海尚远。若不见树无树相，不见山无山相，当知大海去是不远，大海深故，无有山树，是人虽不见海，知必近之。世尊！菩萨亦如是，得闻深般若波罗蜜，虽未于现在诸佛前受记，自知必近阿耨多罗三藐三菩提。何以故？我得见闻供养深般若波罗蜜故。
　　“世尊！譬如春时，树叶零落，当知此树，华叶果实，将生不久。何以故？本相现故。阎浮提人见树本相，皆悉欢喜，作是念：‘是树不久当生华叶果实。’世尊！菩萨亦如是。若得见闻深般若波罗蜜，当知是菩萨善根成就，宿世善根因缘故，今得深般若波罗蜜。会中曾有见佛，诸天皆大欢喜，作是念：‘先诸菩萨，亦有如是受记本相，是菩萨不久当得受阿耨多罗三藐三菩提记。’
　　“世尊！譬如女人怀妊，转转不便，身体疲极，不乐事务，眠卧不安，食饮转少，苦恼在身，不欲语言，厌本所习，不复忆乐，本相现故，当知是女，将产不久。菩萨善根成就，亦复如是。若得见闻，思惟深般若波罗蜜，当知是菩萨，不久得受阿耨多罗三藐三菩提记。”
　　佛言：“善哉，善哉！舍利弗！汝所乐说者，皆佛神力。”
　　尔时须菩提白佛言：“希有，世尊！如来善说诸菩萨事。”“须菩提！是诸菩萨摩诃萨，长夜多所利益，多所安隐，多所安乐，怜愍世间，得阿耨多罗三藐三菩提，为诸天人，演说法要。”
　　须菩提白佛言：“世尊！菩萨摩诃萨云何得具足修习，行般若波罗蜜？”“须菩提！若菩萨摩诃萨行般若波罗蜜，不见色增，是为行般若波罗蜜；不见受、想、行、识增，是为行般若波罗蜜；不见色减，是为行般若波罗蜜；不见受、想、行、识减，是为行般若波罗蜜。乃至不见法，不见非法，是为行般若波罗蜜。”
　　“世尊！如佛所说不可思议。”“须菩提！色不可思议，受、想、行、识不可思议。若菩萨不分别色，不可思议；不分别受、想、行、识，不可思议。是为行般若波罗蜜。”
　　“世尊！般若波罗蜜如是，谁能信解？”“须菩提！若久行菩萨道者。”“世尊！云何菩萨得名久行？”“须菩提！若菩萨行般若波罗蜜，不分别佛十力、四无所畏，乃至不分别萨婆若，是名久行。何以故？佛十力不可思议，四无所畏、十八不共法不可思议，乃至萨婆若不可思议。色不可思议，受、想、行、识不可思议，一切法亦不可思议。菩萨如是行者，是名无处所行，而行般若波罗蜜，是故名为久行。”“世尊！般若波罗蜜甚深，般若波罗蜜是珍宝聚，如虚空清净希有。世尊！般若波罗蜜多起留难，若欲书写者，乃至一岁，当疾书成。”佛言：“如是，如是！须菩提！若善男子、善女人，欲书写读诵，如所说行般若波罗蜜，乃至一岁，当疾疾为之。须菩提！珍宝法，多有怨贼。”“世尊！般若波罗蜜恶魔常欲伺求断绝。”“须菩提！恶魔虽欲伺求断绝，亦不能得。”
　　舍利弗白佛言：“世尊！谁神力故，恶魔不能留难般若波罗蜜？”“舍利弗！佛神力故，恶魔不能留难。舍利弗！亦是十方无量世界，现在诸佛神力故，恶魔不能留难，诸佛皆共护念是菩萨故，恶魔不能得便。何以故？舍利弗！菩萨为诸佛所护者法，应无有留难。何以故？舍利弗！若人书写读诵说般若波罗蜜，十方无量阿僧祇，现在诸佛，法应护念。若有诵般若波罗蜜，当知是菩萨佛护念故，能诵通利。”
　　“世尊！善男子、善女人能受持读诵般若波罗蜜，当知是人，佛眼所见。”“舍利弗！若善男子、善女人能受持读诵般若波罗蜜，乃至书写，当知是人，佛眼所见。舍利弗！若求佛道善男子、善女人，受持读诵般若波罗蜜，则近阿耨多罗三藐三菩提。乃至自书，若使人书。书已，受持读诵。以是因缘，其福甚多。舍利弗！如来灭后，般若波罗蜜当流布南方，从南方流布西方，从西方流布北方。舍利弗！我法盛时，无有灭相。北方若有乃至书写受持供养般若波罗蜜者，是人亦为佛眼所见，所知所念。”
　　舍利弗白佛言：“世尊！后五百岁时，般若波罗蜜当广流布北方耶？”“舍利弗！后五百岁，当广流布北方。其中善男子、善女人，闻般若波罗蜜，受持读诵修习，当知久发阿耨多罗三藐三菩提心。”
　　“世尊！北方当有几所菩萨能受持读诵修习般若波罗蜜？”“舍利弗！北方虽多有菩萨，能读听受般若波罗蜜，少能诵利修习行者。是人得闻，亦不惊不怖。是人曾已见佛，咨请问难。当知是人，为能具足行菩萨道，为阿耨多罗三藐三菩提故，能利益无量众生。何以故？舍利弗！我为是善男子、善女人，说应萨婆若法，是人转身，亦复乐说阿耨多罗三藐三菩提。一心和同，乃至魔王不能坏其阿耨多罗三藐三菩提心。是人闻般若波罗蜜，心大欢喜，心得清净，令多众生，种阿耨多罗三藐三菩提善根。是善男子、善女人，于我前作是言：‘我等行菩萨道，常当以法，示教利喜无量百千万众生，令住阿耨多罗三藐三菩提。’舍利弗！我观其心，则生随喜，是人行菩萨道，当以法示教利喜无量百千万众生，令住阿耨多罗三藐三菩提。如是善男子、善女人，心乐大乘，愿生他方现在佛前说法之处。于彼，续复广闻，说般若波罗蜜。于彼佛土，亦复以法示教利喜无量百千万众生，令住阿耨多罗三藐三菩提。”
　　舍利弗白佛言：“希有，世尊！如来于过去、未来、现在诸法，无法不知，无法不识。如来于未来世诸菩萨，以多欲多精进，勤求般若波罗蜜。是善男子、善女人，有求而得，有不求而得，如来悉知。”“舍利弗！多有善男子、善女人，精进不懈故，般若波罗蜜不求而得。”
　　“世尊！是善男子、善女人，余经应六波罗蜜者，亦不求而得耶？”“舍利弗！若有余应诸波罗蜜深经，是善男子、善女人，亦不求而得。何以故？舍利弗！法应尔。若有菩萨为诸众生，示教利喜阿耨多罗三藐三菩提，亦自于中学，是人转身，应诸波罗蜜深经，亦不求而得。”

　　　　小品般若经卷第四



　　　　小品般若波罗蜜经卷第
五
　　　　后秦龟兹国三藏鸠摩罗什译

　　魔事品第十一

　　尔时须菩提白佛言：“世尊！已说善男子、善女人功德，云何起留难？”
　　“须菩提！若说法者，不即乐说。菩萨当知，是为魔事。复次，须菩提！说法者，乐说不止。菩萨当知，是为魔事。须菩提！说法者，说不究竟。菩萨当知，是为魔事。须菩提！书读诵说般若波罗蜜时，傲慢自大。菩萨当知，是为魔事。须菩提！书读诵说般若波罗蜜时，互相嗤笑。菩萨当知，是为魔事。须菩提！书读诵说般若波罗蜜时，互相轻蔑。菩萨当知，是为魔事。须菩提！书读诵说般若波罗蜜时，其心散乱。菩萨当知，是为魔事。须菩提！书读诵说般若波罗蜜时，心不专一。菩萨当知，是为魔事。须菩提！行者作是念：‘我于般若波罗蜜，不得气味。’从座而去。菩萨当知，是为魔事。须菩提！行者作是念：‘我于般若波罗蜜中，无有受记。’心不清净，从座而去。菩萨当知，是为魔事。须菩提！行者作是念：‘般若波罗蜜中，不说我名。’心不清净。菩萨当知，是为魔事。须菩提！行者作是念：‘般若波罗蜜中，不说我生处，若城邑聚落。’以是因缘，不乐闻说般若波罗蜜，便弃舍去，随所起念，辄却若干劫数，乃复还得修菩萨道。菩萨当知，是为魔事。
　　“复次，须菩提！诸经不能至萨婆若者，菩萨舍般若波罗蜜而读诵之，是菩萨则为舍本而取枝叶。何以故？是菩萨因般若波罗蜜，能成就世间、出世间法，学般若波罗蜜，能学世间、出世间法，若舍般若波罗蜜，菩萨当知，是为魔事。须菩提！譬如有狗，舍主所与食分，反从作务者索。如是，须菩提！当来世或有菩萨，舍深般若波罗蜜，反取余声闻、辟支佛经。菩萨当知，是为魔事。
　　“须菩提！譬如人得象不观，反寻其迹。于意云何，是人为智不？”“不也，世尊！”“须菩提！菩萨亦如是。得深般若波罗蜜而弃舍之，反于声闻、辟支佛经求萨婆若。于意云何，是人为智不？”“不也，世尊！菩萨当知，是为魔事。”
　　“须菩提！譬如人欲见大海。见已，反求牛迹水，作是言：‘大海水能多是耶？’于意云何，是人为智不？”“不也，世尊！”“须菩提！当来世菩萨亦如是。得深般若波罗蜜而弃舍之，反读诵声闻、辟支佛经。于意云何，是人为智不？”“不也，世尊！菩萨当知，是为魔事。”
　　“须菩提！譬如工匠，欲造如帝释胜殿，而反揆度日月宫殿。于意云何，是人为智不？”“不也，世尊！”“须菩提！当来世菩萨亦如是。得深般若波罗蜜而弃舍之，反于声闻、辟支佛经中求萨婆若。于意云何，是人为智不？”“不也，世尊！菩萨当知，是为魔事。”
　　“须菩提！譬如人欲见转轮王，见已不知，作是念：‘转轮王形貌威德云何？’见诸小王，取其形貌，作是言：‘转轮王形貌威德如是相耶？’于意云何，是人为智不？”“不也，世尊！”“须菩提！当来世菩萨亦如是。得深般若波罗蜜而弃舍之，反于声闻、辟支佛经中求萨婆若。于意云何，是人为智不？”“不也，世尊！菩萨当知，是为魔事。”
　　“须菩提！譬如饥人，舍百味食，反食六十日饭。于意云何，是人为智不？”“不也，世尊！”“须菩提！菩萨亦如是。得深般若波罗蜜而弃舍之，反于声闻、辟支佛经中求萨婆若。于意云何，是人为智不？”“不也，世尊！菩萨当知，是为魔事。”
　　“须菩提！譬如人得无价宝珠而比水精。于意云何，是人为智不？”“不也，世尊！”“须菩提！当来世菩萨亦如是。得深般若波罗蜜，而比声闻、辟支佛经于中求萨婆若。于意云何，是人为智不？”“不也，世尊！菩萨当知，是为魔事。”
　　“复次，须菩提！书读诵说般若波罗蜜时，若多说余事，妨废般若波罗蜜。菩萨当知，是为魔事。”
　　须菩提白佛言：“世尊！般若波罗蜜可得书读诵说耶？”“不也，须菩提！若善男子、善女人，书写文字而作是念：‘我书般若波罗蜜。’即是魔事。须菩提！尔时应教是善男子、善女人，汝等勿谓但以书写文字便作是念言：‘我书般若波罗蜜。’诸善男子以是文字，示般若波罗蜜义，是故汝等勿著文字。若著文字，菩萨当知是为魔事。若不贪著，即舍魔事。
　　“复次，须菩提！书读诵说般若波罗蜜时，忆念诸方国土、城邑聚落、国王怨贼、战斗之事，忆念父母兄弟姊妹。恶魔令生如是等念，妨废般若波罗蜜。菩萨皆应觉之。须菩提！如是当知，亦是魔事。
　　“复次，须菩提！书读诵说般若波罗蜜时，供养事起，衣服、饮食、卧具、医药资生之物，妨废般若波罗蜜。菩萨皆应觉之。须菩提！如是当知，亦为魔事。
　　“复次，须菩提！恶魔作因缘，令菩萨得诸深经。有方便菩萨于此深经，不生贪著；无方便菩萨，舍般若波罗蜜，取是深经。须菩提！我于般若波罗蜜中，广说方便，应于中求，而反于余深经声闻、辟支佛法中求索方便。于意云何，是人为智不？”“不也，世尊！”
　　“须菩提！如是当知亦为魔事。复次，须菩提！听法者欲闻般若波罗蜜；说法者疲懈不乐为说。须菩提！如是不和合，亦为魔事。
　　“复次，须菩提！说法者身不疲极，乐说般若波罗蜜；听法者欲至余国，不得书读诵说般若波罗蜜。如是不和合，亦为魔事。
　　“复次，须菩提！听法者有念力智力，乐欲听受读诵般若波罗蜜；说法者欲至余国，不得书读诵说般若波罗蜜。如是不和合，亦为魔事。
　　“复次，须菩提！说法者贵于财物衣服饮食；听法者惜不与之，不得书读诵说般若波罗蜜。如是不和合，亦为魔事。
　　“复次，须菩提！听法者有信乐心，欲供养说法者，而说法者诵习不利；听法者不乐听受，不得书读诵说般若波罗蜜。如是不和合，亦为魔事。
　　“复次，须菩提！说法者心乐为说；听法者不乐听受，不得书读诵说般若波罗蜜。如是不和合，亦为魔事。
　　“复次，须菩提！说法者身重疲极，睡眠所覆，不乐言说；听法者乐欲听受读诵。如是不和合，亦为魔事。
　　“复次，须菩提！若书读诵说般若波罗蜜时，有人来说三恶道苦：地狱中有如是苦，畜生、饿鬼中有如是苦。不如于是身尽苦取涅槃，何用更生受是诸苦！如是，须菩提！菩萨当知亦为魔事。
　　“复次，须菩提！若书读诵说般若波罗蜜时，若有人来赞叹天上快乐：欲界中有极妙五欲快乐，色界中有禅定快乐，无色界中有寂灭定乐。是三界乐，皆无常苦空，坏败之相。汝于是身，可取须陀洹果、斯陀含果、阿那含果、阿罗汉果，不须更受后身。菩萨当知，亦为魔事。
　　“复次，须菩提！说法者爱乐徒众，作是言：‘若能随我，当与般若波罗蜜；若不随我，则不与汝。’以此因缘，多人随从。时说法者，欲经险难危命之处，语诸人言：‘善男子！汝等知不？何用随我经此险难，善自筹量，无得后悔。’而作是言：‘何故至此饥饿怨贼之中？’说法者以此细微因缘，舍离诸人。听法者，作是念：‘是舍离相，非与般若波罗蜜相，不得书读诵说般若波罗蜜。’如是不和合。菩萨当知，亦为魔事。
　　“复次，须菩提！说法者欲经恶兽虎狼师子怨贼毒害无水之处，说法者语诸人言：‘汝等知不？我所至处，经过恶兽怨贼毒害无水之处，汝等岂能受如是苦？’说法者以此细微因缘，而舍离之。诸人不复随从，作是念：‘是舍离相，非与般若波罗蜜相。’即便退还。须菩提！如是诸难，菩萨当知亦为魔事。
　　“复次，须菩提！说法者重于檀越，以此因缘，常数往返。以是事故，语听法者：‘诸善男子！我有檀越，应往问讯。’诸人念言：‘是为不与我般若波罗蜜相。’即时舍离，不得学习书读诵说。如是不和合，菩萨当知亦为魔事。
　　“复次，须菩提！恶魔勤作方便，欲令无人读诵修习般若波罗蜜。”
　　须菩提白佛言：“世尊！恶魔云何勤作方便，令人不得读诵修习般若波罗蜜？”
　　“须菩提！恶魔诡诳诸人，作是言：‘此非真般若波罗蜜。我所有经，是真般若波罗蜜。’须菩提！恶魔如是诡诳众人，未受记者，当于般若波罗蜜中生疑。疑因缘故，不得读诵修习般若波罗蜜。如是，须菩提！菩萨当知，亦为魔事。
　　“复次，须菩提！复有魔事，若菩萨行般若波罗蜜，即证实际，取声闻果。如是，须菩提！菩萨当知，亦为魔事。”

　　　　摩诃般若波罗蜜小如品第十二

　　佛告须菩提：“般若波罗蜜多有如是诸留难事。”须菩提白佛言：“如是，如是！世尊！般若波罗蜜多有留难。譬如珍宝，多有怨贼，般若波罗蜜亦如是。若人不受持读诵修习般若波罗蜜，当知是人，新发道意，少智少信，不乐大法，为魔所摄。”
　　“如是，如是！须菩提！若人不受持读诵修习般若波罗蜜，当知是人，新发道意，少智少信，不乐大法，为魔所摄。须菩提！般若波罗蜜虽多有如是魔事及诸留难，若善男子、善女人，有能受持书读诵说，当知是等，皆是佛力。何以故？恶魔虽复勤作方便，欲灭般若波罗蜜，诸佛亦复勤作方便而守护之。须菩提！譬如母人，多有诸子，若十若百，乃至十万。其母有疾，诸子各各勤求救疗，皆作是愿：‘我等要当令母久寿，身体安隐，无诸苦患、风雨寒热、蚊虻毒螫。当以诸药因缘，令母安隐。何以故？生育我等，赐与寿命，示悟世间，其恩甚重。’须菩提！今十方现在诸佛，常念般若波罗蜜，皆作是言：‘般若波罗蜜能生诸佛，能示萨婆若。何以故？诸佛萨婆若，皆从般若波罗蜜生故。’须菩提！诸佛得阿耨多罗三藐三菩提，若已、今得，若当得，皆因般若波罗蜜。须菩提！般若波罗蜜，如是示十方诸佛萨婆若，亦示世间。”
　　须菩提白佛言：“世尊！如佛所说般若波罗蜜，示诸佛世间。世尊！云何为世间？”佛言：“五阴是世间。”
　　“世尊！云何般若波罗蜜示五阴？”
　　佛言：“般若波罗蜜示五阴不坏相。何以故？须菩提！空是不坏相，无相、无作是不坏相。般若波罗蜜如是示世间。
　　“复次，须菩提！佛随无量无边众生性故，如实知其心。如是，须菩提！般若波罗蜜示诸佛世间。
　　“复次，须菩提！众生乱心摄心，是乱心摄心，佛如实知。须菩提！云何如来知诸众生乱心摄心？以法相故知。须菩提！法相故知，心非乱，如是知乱心。云何如来知摄心？须菩提！如来知心尽相，如实知尽相，如是知摄心。
　　“复次，须菩提！众生染心，如来如实知染心；恚心痴心，如实知恚心痴心。云何如来如实知染心，如实知恚心，如实知痴心。须菩提！染心如实相，即非染心；恚心痴心如实相，即非恚心痴心。如是，须菩提！诸佛从般若波罗蜜生萨婆若智，云何如来离染心，如实知离染心；离恚心，如实知离恚心；离痴心，如实知离痴心。须菩提！离染心中无离染心相，离恚心中无离恚心相，离痴心中无离痴心相。如是，须菩提！般若波罗蜜示诸佛世间。
　　“复次，须菩提！如来因般若波罗蜜，众生广心如实知广心。云何如来，众生广心如实知广心。须菩提！是众生心，不增不广，不离离相故。如是，须菩提！如来因般若波罗蜜，众生广心如实知广心。
　　“复次，须菩提！如来因般若波罗蜜，众生大心如实知大心。云何如来，众生大心如实知大心。须菩提！如来知是心，无来无去无住。如是，须菩提！如来因般若波罗蜜，众生大心如实知大心。
　　“复次，须菩提！如来因般若波罗蜜，众生无量心如实知无量心。云何如来，众生无量心如实知无量心。须菩提！如来知是心不住，住于寂灭，无所依止，如虚空无量，知心相亦尔。如是，须菩提！如来因般若波罗蜜，众生无量心，如实知无量心。
　　“复次，须菩提！如来因般若波罗蜜，众生不可见心，如实知不可见心。云何如来，众生不可见心，如实知不可见心。如来以无相义故，如实知不可见心。如是，须菩提！如来因般若波罗蜜，众生不可见心，如实知不可见心。
　　“复次，须菩提！如来因般若波罗蜜，众生不现心，如实知不现心。云何如来，众生不现心，如实知不现心，是心五眼所不见。如是，须菩提！如来因般若波罗蜜，众生不现心，如实知不现心。
　　“复次，须菩提！如来因般若波罗蜜，知众生诸出没。云何知出没？众生所起出没，皆依色生，依受、想、行、识生。何等是诸出没？所谓我及世间常，是见依色，依受、想、行、识。我及世间无常，常无常，非常非无常，是见依色，依受、想、行、识。世间有边，世间无边，有边无边，非有边非无边，是见依色，依受、想、行、识。死后如去，死后不如去，死后如去不如去，死后非如去非不如去，是见依色，依受、想、行、识。身即是神，是见依色，依受、想、行、识。身异神异，是见依色，依受、想、行、识。如是，须菩提！如来因般若波罗蜜，知众生诸出没。
　　“复次，须菩提！如来因般若波罗蜜，知色相。云何知色相？知如如。须菩提！如来知受、想、行、识相。云何知识相？知如如。须菩提！五阴如，即是如来所说出没如。五阴如即是世间如，五阴如即是一切法如。一切法如，即是须陀洹果如，斯陀含果、阿那含果、阿罗汉果、辟支佛道如。辟支佛道如，即是如来如。是诸如，皆是一如，无二无别，无尽无量。如是，须菩提！如来因般若波罗蜜，得是如相。如是，须菩提，般若波罗蜜，示诸佛世间，能生诸佛，诸佛知世间如，如实得是如故，名为如来。”
　　须菩提白佛言：“世尊！是如甚深，诸佛阿耨多罗三藐三菩提从是如生。世尊！如来得是深法，能为众生说是如相。如是如相，谁能信者？”
　　“唯有阿毗跋致菩萨，及具足正见者，满愿阿罗汉，乃能信之。须菩提！是如无尽，佛如实说无尽。”

　　　　摩诃般若波罗蜜相无相品第十三

　　尔时释提桓因，及欲界万天子，梵世二万天子，俱诣佛所，头面礼佛足，却住一面。各白佛言：“世尊！是法甚深，于此法中，云何作相？”佛告诸天子：“诸法以空为相，以无相、无作、无起、无生、无灭、无依为相。”诸天子言：“如来说是诸相如空无所依。如是诸相，一切世间天、人、阿修罗所不能坏。何以故？一切世间天、人、阿修罗，即是其相故。世尊！是诸相非可作，是诸相不在色数，不在受、想、行、识数。是诸相非人非非人所作。”
　　佛告欲色界诸天子：“若人问言：‘虚空谁之所作？’是人为正问不？”“不也，世尊！虚空无有作者。何以故？虚空无为故。”“诸天子！此诸相亦如是，有佛无佛，常住不异，诸相常住故，如来得是诸相已，名为如来。”
　　诸天子言：“如来所说诸相甚深，诸佛智慧无碍故，能示是如，亦能说般若波罗蜜行相。世尊！般若波罗蜜是诸佛行处，亦如是示诸佛世间。”
　　“复次，须菩提！诸佛依止于法供养，恭敬尊重赞叹于法。法者，则是般若波罗蜜，诸佛供养恭敬，尊重赞叹般若波罗蜜。何以故？般若波罗蜜出生诸佛故。须菩提！如来知恩、知报恩者。若人正问：‘何等是知恩、知报恩者？’当答：‘佛是知恩、知报恩者。’须菩提！云何佛是知恩、知报恩者？如来所行道，所行法，得阿耨多罗三藐三菩提，即护念是道是法。以是事故，当知佛是知恩、知报恩者。
　　“复次，须菩提！如来知一切法无作，亦是如来知作恩者。须菩提！如来因般若波罗蜜，知一切法无作相，得如是智慧。以是因缘故，般若波罗蜜，亦如是示诸佛世间。”
　　“世尊！若一切法无知者，无见者，云何般若波罗蜜示诸佛世间？”“须菩提！如是，如是！一切法无知者、无见者。须菩提！云何一切法无知者？一切法空故。云何一切法无见者？一切法无所依故。是故一切法无知者、无见者。须菩提！如来因般若波罗蜜，得如是法。是故般若波罗蜜，亦如是示诸佛世间。不见色故，示世间；不见受、想、行、识故，示世间。般若波罗蜜如是示诸佛世间。”
　　“世尊！云何名不见色故示世间？云何名不见受、想、行、识故示世间？”“须菩提！若不缘色生色，是名不见色；若不缘受、想、行、识生识，是名不见识。若如是不见世间，是名真见世间。复次，须菩提！世间空，般若波罗蜜如实示世间空。世间离相，般若波罗蜜如实示世间离相。世间净相，般若波罗蜜如实示世间净。世间寂灭，般若波罗蜜如实示世间寂灭。须菩提！般若波罗蜜亦如是示诸佛世间。”
　　须菩提白佛言：“世尊！般若波罗蜜为大事故出，般若波罗蜜为不可思议事、不可称事、不可量事、无等等事故出。”佛言：“如是，如是！须菩提！般若波罗蜜为大事故出，为不可思议事、不可称事、不可量事、无等等事故出。须菩提！云何般若波罗蜜为大事故出？为不可思议事、不可称事、不可量事、无等等事故出？须菩提！如来法、佛法、自然法、一切智人法，广大不可思议，不可筹量。是故，须菩提！般若波罗蜜为大事不可思议事故出。云何般若波罗蜜为不可称事、不可量事故出？须菩提！如来法、佛法、自然法、一切智人法，不可称，不可量。是故，须菩提！般若波罗蜜为不可称、不可量事故出。云何般若波罗蜜为无等等事故出？须菩提！一切无与如来等者，何况有胜。是故，须菩提！般若波罗蜜为无等等事故出。”
　　“世尊！但如来法、佛法、自然法、一切智人法，不可思议，不可称，不可量；色亦不可思议，不可称，不可量；受、想、行、识亦不可思议，不可称，不可量。”
　　“须菩提！色亦不可思议，不可称，不可量；受、想、行、识亦不可思议，不可称，不可量；一切法亦不可思议，不可称，不可量。何以故？须菩提！诸法实相中，无心无心数法。须菩提！色不可称，受、想、行、识亦不可称，一切法亦不可称。此中无有分别故。须菩提！色不可量，受、想、行、识亦不可量，一切法亦不可量。须菩提！何以故？色不可量，受、想、行、识不可量，一切法不可量。须菩提！色量无所有，不可得；受、想、行、识量无所有，不可得；一切法量无所有，不可得。须菩提！何以故？色量无所有，不可得；受、想、行、识量无所有，不可得；一切法量无所有，不可得。须菩提！色无所有故，受、想、行、识无所有故，一切法无所有故，量不可得。须菩提！于意云何，虚空有心心数法不？”“不也，世尊！”
　　“须菩提！以是因缘，一切法不可思议。灭诸筹量故，名不可思议；灭诸称故，名不可称。须菩提！称者，即是识业。须菩提！无量者，过诸量故。须菩提！如虚空不可思议，不可称，不可量。诸如来法、佛法、自然法、一切智人法，亦如是不可思议、不可称、不可量。”
　　说是不可思议无等等法时，五百比丘、二十比丘尼，不受一切法故，漏尽心得解脱；六万优婆塞、三万优婆夷，于诸法中得法眼净；二十菩萨得无生法忍，于此贤劫皆当成佛。
　　尔时须菩提白佛言：“世尊！是深般若波罗蜜为大事故出，乃至为无等等事故出。”佛言：“如是，如是！须菩提！是深般若波罗蜜为大事故出，乃至为无等等事故出。诸佛萨婆若，皆在般若波罗蜜中；一切声闻、辟支佛地，皆在般若波罗蜜中。须菩提！譬如灌顶刹帝利王，若诸城事，诸聚落事，皆付大臣，王无所忧。如是，须菩提！诸如来亦如是。所有声闻事、辟支佛事、佛事，皆在般若波罗蜜中，般若波罗蜜能成办其事。是故，须菩提！当知般若波罗蜜为大事故出，乃至为无等等事故出。须菩提！般若波罗蜜不受不著色故出，不受不著受、想、行、识故出，不受不著须陀洹果、斯陀含果、阿那含果、阿罗汉果、辟支佛道故出，乃至萨婆若亦不受不著故出。”
　　须菩提白佛言：“世尊！云何般若波罗蜜，不受萨婆若，不著萨婆若？”“须菩提！于意云何，汝见阿罗汉法可受可著不？”“不也，世尊！我不见是法可生著者。”佛言：“善哉，善哉！须菩提！我亦不见如来法。以不见故，不受不著。是故，须菩提！萨婆若，不可受，不可著。”
　　尔时欲色界诸天子白佛言：“世尊！是深般若波罗蜜，难解难得，若能信解深般若波罗蜜者，当知是人，已于先世供养诸佛。世尊！若三千大千世界众生，皆作信行，于信行地中修行，若一劫，若减一劫，若人一日，行深般若波罗蜜。筹量思惟，观忍通利，是福为胜。”佛告诸天子：“若善男子、善女人，闻是深般若波罗蜜，疾得涅槃，是人于信行地中修行，若一劫，若减一劫，所不能及。”尔时欲色界诸天子头面礼佛足，绕佛而出。去此不远，忽然不现。欲界诸天子还至欲天，色界诸天子还至色天。
　　尔时须菩提白佛言：“世尊！若菩萨能信解深般若波罗蜜，是人于何命终，来生此间？”佛告须菩提：“若菩萨闻是深般若波罗蜜，即时信解，不疑不悔不难，乐见乐闻，常行是念，不离说般若波罗蜜者。须菩提！譬如新产犊子，不离其母。菩萨亦如是，闻深般若波罗蜜，不离说法者，乃至得读诵书写般若波罗蜜。须菩提！当知是菩萨人中，命终还生人中。”
　　“世尊！颇有菩萨，成就如是功德因缘，于他方世界，供养诸佛，于彼命终，来生此间不？”
　　“须菩提！有菩萨成就如是功德，于他方世界，供养诸佛，于彼命终，来生此间。复次，须菩提！有菩萨成就如是功德，于兜率天上，闻弥勒菩萨，说般若波罗蜜，问其中事，于彼命终，来生此间。复次，须菩提！若人先世闻是深般若波罗蜜，不问其义，是人若生人中，心续疑悔难决。须菩提！当知是人，于前世不问所致。何以故？于是般若波罗蜜中，心疑悔难决故。复次，须菩提！若人先世，若一日、若二日、三日、四日、五日，闻是深般若波罗蜜，问其中事，而不随所说行，是人转身，续得闻深般若波罗蜜，问其中事，信心无碍。若离法师，不复问难，还为因缘所牵，失深般若波罗蜜。何以故？须菩提！法应尔。若人虽能问难是深般若波罗蜜，不能随所说行。或时乐闻深般若波罗蜜，或时不乐，其心轻躁，如少[疊*毛]毳，当知是菩萨新发大乘，是菩萨信心清净，若不为般若波罗蜜所护，于二地中，当堕一处，若声闻地，若辟支佛地。”

　　　　摩诃般若波罗蜜船喻品第十四

　　尔时佛告须菩提：“譬如大海中船卒破，其中人若不取木，若板，若浮囊，若死尸，当知是人不到彼岸，没水而死。须菩提！其中人若取木板、浮囊、死尸，当知是人，不没水死，安隐无恼，得至彼岸。须菩提！菩萨亦如是，于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，不取般若波罗蜜，当知是人中道退没，堕声闻、辟支佛地。须菩提！若菩萨于阿耨多罗三藐三菩提，有信，有忍，有乐，有净心，有深心，有欲，有解，有舍，有精进，取般若波罗蜜。为般若波罗蜜所守护故，中道不退，过声闻、辟支佛地，当住阿耨多罗三藐三菩提。
　　“须菩提！譬如有人，持坏瓶诣河井池泉取水，当知是瓶，烂坏不久还归于地。何以故？瓶未熟故。须菩提！菩萨亦如是，于阿耨多罗三藐三菩提有信，有忍，有乐，有净心，有深心，有欲，有解，有舍，有精进，不为般若波罗蜜方便所护故，当知是人未得萨婆若，中道退转。须菩提！云何为菩萨中道退转？所谓若堕声闻地，若堕辟支佛地。须菩提！譬如有人持熟瓶诣河井池泉取水，当知是瓶，坚固不坏，持水而归。何以故？是瓶熟故。须菩提！菩萨亦如是。于阿耨多罗三藐三菩提有信，有忍，有乐，有净心，有深心，有欲，有解，有舍，有精进，为般若波罗蜜方便所护故，当知是菩萨不中道退转，安隐得到萨婆若。
　　“须菩提！譬如大海中船，未被庄治，推著水边，载诸财物。当知是船，中道漏没，散失财物，以是贾客无方便故，多失财物，自致忧恼。须菩提！菩萨亦如是。于阿耨多罗三藐三菩提，有信乃至有精进，不为般若波罗蜜方便所护故，未到萨婆若，中道而退，失于大宝，而自忧恼。失大珍宝，中道没者，堕声闻、辟支佛地；失大珍宝者，失萨婆若宝。须菩提！譬如大海边船，庄治坚牢，推著水中，载诸财物，当知是船，不中道没，随所至处，必能得到。须菩提！菩萨亦如是。于阿耨多罗三藐三菩提，有信乃至有精进，为般若波罗蜜方便所护故，当知是菩萨不中道退转，于阿耨多罗三藐三菩提。何以故？须菩提！法应尔。若菩萨于阿耨多罗三藐三菩提，有信乃至有精进，为般若波罗蜜方便所护故，不堕声闻、辟支佛地，但以是诸功德，向阿耨多罗三藐三菩提。
　　“须菩提！譬如老人，年百二十，而有杂病，风寒冷热。须菩提！于意云何？是人能从床起不？”“不也，世尊！”“须菩提！是人或时能起。”“世尊！假令能起，不能远行，若十里、二十里。何以故？是人已为老病所侵，虽复能起，不能远行。”“须菩提！菩萨亦如是。虽发阿耨多罗三藐三菩提心，乃至有精进。于阿耨多罗三藐三菩提，有信乃至有精进，不为般若波罗蜜方便所护故，未得萨婆若，中道退转，堕声闻、辟支佛地。须菩提！是百二十岁老人，若有风寒冷热之病，欲从床起，有二健人，各扶一腋，安慰之言：‘随意所至，我等好相扶持，勿惧中道有所坠落。’须菩提！菩萨亦如是。于阿耨多罗三藐三菩提，有信乃至有精进，为般若波罗蜜方便所护故，当知是菩萨不中道退转，能至阿耨多罗三藐三菩提。”

　　　　小品般若经卷第五



　　　　小品般若波罗蜜经卷第六

　　　　后秦龟兹国三藏鸠摩罗什译

　　大如品第十五

　　尔时须菩提白佛言：“世尊！新发意菩萨，云何应学般若波罗蜜？”
　　佛告须菩提：“新发意菩萨若欲学般若波罗蜜，先当亲近善知识，能说般若波罗蜜者。是人如是教：‘善男子，来！汝所有布施，皆应回向阿耨多罗三藐三菩提。汝善男子！亦莫贪著阿耨多罗三藐三菩提。若色是，若受、想、行、识是。何以故？是萨婆若非可著者。善男子！汝所有持戒、忍辱、精进、禅定、智慧，皆应回向阿耨多罗三藐三菩提，勿生贪著。若色是，若受、想、行、识是。何以故？善男子！是萨婆若非可著者。汝善男子！亦勿贪著声闻、辟支佛道。’须菩提！如是新发意菩萨，应渐教令入深般若波罗蜜。”
　　“世尊！诸菩萨发阿耨多罗三藐三菩提心，欲得阿耨多罗三藐三菩提，所为甚难。”
　　“如是，如是！须菩提！如诸菩萨发阿耨多罗三藐三菩提心，欲得阿耨多罗三藐三菩提，所为甚难。是人为安隐世间故发心，为安乐世间故发心，我当得阿耨多罗三藐三菩提。为世间作救，为世间作归，为世间作舍，为世间作究竟道，为世间作洲，为世间作导师，为世间作趣。须菩提！云何菩萨得阿耨多罗三藐三菩提时，为世间作救？菩萨为断生死中诸苦恼故说法。救众生于苦恼。须菩提！是名菩萨得阿耨多罗三藐三菩提时，为世间作救。云何菩萨得阿耨多罗三藐三菩提时，为世间作归？众生生法，老病死法，忧悲苦恼法。是菩萨能度众生，于此生法，老病死法，忧悲苦恼法。须菩提！是名菩萨得阿耨多罗三藐三菩提时，为世间作归。云何菩萨得阿耨多罗三藐三菩提时，为世间作舍？须菩提！菩萨得阿耨多罗三藐三菩提时，为不著故说法。”
　　“世尊！云何名不著？”
　　“须菩提！若色不缚不解，不生不灭，是名色不著。若受、想、行、识不缚不解，不生不灭，是名识不著。如是，须菩提！一切法不缚不解故不著。菩萨得阿耨多罗三藐三菩提时，能为众生说如是法，是名菩萨为世间作舍。云何菩萨得阿耨多罗三藐三菩提时，为世间作究竟道？须菩提！色究竟不名色，受、想、行、识究竟不名识。如究竟相，一切法亦如是。”
　　“世尊！若究竟相，一切法亦尔者，菩萨皆应得阿耨多罗三藐三菩提。何以故？是中无有分别故。”
　　“如是，如是！须菩提！是中无有分别。诸菩萨如是观，如是知，其心不没，作是念：‘我得阿耨多罗三藐三菩提时，应为众生说如是法。’须菩提！是名菩萨得阿耨多罗三藐三菩提时，为世间作究竟道。云何菩萨得阿耨多罗三藐三菩提时，为世间作洲？譬如水中陆地断流之处，名之为洲。如是，须菩提！色前际后际断，受、想、行、识前际后际断。以前际后际断故，一切法都断。若一切法都断，是名寂灭微妙，如实不颠倒涅槃。须菩提！是名菩萨得阿耨多罗三藐三菩提时，为世间作洲。云何菩萨得阿耨多罗三藐三菩提时，为世间作导师？须菩提！菩萨得阿耨多罗三藐三菩提时，不为色生灭故说法，但为实相故说法；不为受、想、行、识生灭故说法，但为实相故说法；不为须陀洹果、斯陀含果、阿那含果、阿罗汉果、辟支佛道、萨婆若生灭故说法，但为实相故说法。须菩提！是名菩萨得阿耨多罗三藐三菩提时，为世间作导师。云何菩萨得阿耨多罗三藐三菩提时，为世间作趣？须菩提！菩萨得阿耨多罗三藐三菩提时，为众生说色趣空，说受、想、行、识趣空，一切法皆趣空，不来不去。何以故？色空，不来不去；受、想、行、识空，不来不去；乃至一切法空，不来不去。故一切法趣空，不过是趣；一切法趣，无相趣，无作趣，无起趣，无生趣，无所有趣，梦趣，无量趣，无边趣，无我，寂灭趣，涅槃趣，不还趣不趣。一切法不过是趣。”
　　“世尊！如是法者，谁能信解？”“须菩提！若菩萨于先佛所，久修道行，成就善根，乃能信解。”
　　“世尊！能信解者，何相？”“须菩提！离灭欲恚痴性，是信解相。如是人能知深般若波罗蜜。”
　　“世尊！是菩萨能解深般若波罗蜜，亦如是趣，得是趣相，能为无量众生作趣。”“如是，如是！须菩提！是菩萨如是趣，能为无量众生作趣。须菩提！是名菩萨得阿耨多罗三藐三菩提时，能为无量众生作趣。”
　　“世尊！是菩萨所为甚难，能作如是大庄严，为灭度无量无边众生，而众生不可得。”“如是，如是！须菩提！菩萨所为甚难，为灭度无量无边众生故，发大庄严，而众生不可得。须菩提！是为菩萨大庄严，不为色，不为受、想、行、识，不为声闻、辟支佛地，不为萨婆若故发大庄严，不为庄严一切法故，是菩萨发大庄严。”
　　“世尊！菩萨能如是行深般若波罗蜜，则不堕二地，若声闻地、辟支佛地。”“须菩提！汝见何义，说如是事：若菩萨如是行深般若波罗蜜，则不堕二地，若声闻、辟支佛地。”
　　“世尊！是般若波罗蜜甚深，此中无修法，无所修，无修者。何以故？世尊！是深般若波罗蜜中，无决定法。修虚空，是修般若波罗蜜。世尊！不修一切法，是修般若波罗蜜。修无边，是修般若波罗蜜。修无著，是修般若波罗蜜。”“须菩提！应以深般若波罗蜜试阿惟越致菩萨。若不贪著般若波罗蜜，不随他言论有所悕望。若闻说深般若波罗蜜时，不惊不怖，不没不退，其心喜乐，当知是阿惟越致菩萨，先世已曾闻深般若波罗蜜。何以故？闻说深般若波罗蜜，不惊不怖，不没不退，当知是阿惟越致菩萨。”
　　“世尊！若菩萨闻说深般若波罗蜜，不惊不怖，不没不退，应云何观？”“须菩提！是菩萨应随萨婆若心，观般若波罗蜜。”
　　“世尊！云何名为随萨婆若心观？”“须菩提！随虚空观，名为随萨婆若心观般若波罗蜜。须菩提！随萨婆若心观，即非观。何以故？无量是萨婆若，无量即无色，无受、想、行、识，无智，无慧，无道，无得，无果，无生，无灭，无作，无作者，无方，无趣，无住，无量，即堕无量数。须菩提！如虚空无量，萨婆若亦无量。无法可得，亦无得者。不可以色得，不可以受、想、行、识得，不可以檀波罗蜜得，不可以尸波罗蜜、羼提波罗蜜、毗梨耶波罗蜜、禅那波罗蜜、般若波罗蜜得。何以故？色即是萨婆若；受、想、行、识即是萨婆若；檀波罗蜜即是萨婆若；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜即是萨婆若。”
　　尔时欲、色界诸天子白佛言：“世尊！般若波罗蜜甚深，难解难知。”佛言：“如是，如是！诸天子！般若波罗蜜甚深，难解难知。以是义故，我欲默然而不说法，作是念：‘我所得法，是法中无有得者，无法可得，无所用法可得。’诸法相如是甚深，如虚空甚深故，是法甚深。我甚深故，一切法甚深。不来不去甚深故，一切法甚深。”
　　欲、色界诸天子白佛言：“希有，世尊！是所说法，一切世间，难可得信。世间行贪著，是法为无贪著故说。”
　　尔时须菩提白佛言：“世尊！是法随顺一切法。何以故？世尊！是法无障碍处，无障碍相，如虚空。世尊！是法无生，一切法不可得故。世尊！是法无处，一切处不可得故。”
　　尔时欲、色界诸天子白佛言：“世尊！是长老须菩提，为随佛生，有所说法，皆为空故。”须菩提语欲、色界诸天子言：“汝等所说，长老须菩提，为随佛生。随何法生故，名随佛生？”
　　“诸天子！随如行故，须菩提随如来生。如如来如，不来不去。须菩提！随如从本已来，亦不来不去。是故，须菩提随如来生。又如来如，即是一切法如。一切法如，即是如来如。如来如者，即非如。是故，须菩提随如来生。如如来如，一切处一切处常不坏不分别。是故须菩提随如来生。如如来如，非住非不住。须菩提如亦如是。是故须菩提随如来生。如如来如，无障碍处。一切法如，亦无障碍处。是故须菩提随如来生。又如来如，一切法如，皆是一如，无二无别，是如无作，无非如者。若是如无非如者，是故是如，无二无别。是故须菩提随如来生。又如来如，一切处不坏不分别。一切法如，亦不坏不分别。如是如来如不可分别故，无坏无别。是故须菩提随如来生。如如来如，不离诸法如，是如不异诸法，是如无非如，时常是如。如是，如是！须菩提如不异是如故，如实随如，行亦无所行。是故须菩提随如来生。如如来如，非过去，非未来，非现在。一切法如，亦如是，非过去，非未来，非现在。是故须菩提随如行生，故名为随如来生。又如来，即是如来如。如来如，即是过去如。过去如，即是如来如。如来如，即是未来如。未来如，即是如来如。如来如，即是现在如。现在如，即是如来如。过去、未来、现在如如来如，无二无别，一切法如。须菩提如亦无二无别。是故须菩提随如来生。菩萨如，即是得阿耨多罗三藐三菩提时如，菩萨以是如得阿耨多罗三藐三菩提，名为如来。佛说是如时，地六种震动。以是如故，须菩提随如来生。又，须菩提不随色生，不随受、想、行、识生，不随须陀洹果生，不随斯陀含果生，不随阿那含果生，不随阿罗汉果生，不随辟支佛道生。是故须菩提随如来生。”
　　尔时舍利弗白佛言：“世尊！是如甚深。”佛言：“如是，如是！舍利弗！是如甚深。今说是如，三千比丘不受诸法故，漏尽心得解脱。舍利弗！五百比丘尼，于诸法中，远尘离垢，得法眼净。五千天人，得无生法忍。六千菩萨，不受诸法，漏尽，心得解脱。舍利弗！是六千菩萨，已曾供养亲近五百诸佛，于诸佛所，布施、持戒、忍辱、精进、禅定，不为般若波罗蜜方便所护故，今不受诸法，漏尽，心得解脱。舍利弗！菩萨虽行空、无相、无作道，不为般若波罗蜜方便所护故，证于实际，作声闻乘。舍利弗！譬如有鸟，身长百由旬，若二三四五百由旬，翅未成就，欲从忉利天上，来至阎浮提，便自投来下。舍利弗！于意云何？是鸟中道作是念：我欲还忉利天上宁得还不？”“不也，世尊！”
　　“舍利弗！是鸟复作是愿：至阎浮提，身不伤损得如愿不？”“不也，世尊！是鸟至阎浮提，身必伤损。若死，若近死苦。何以故？世尊！法应尔。其身既大，翅未成就故。”
　　“舍利弗！菩萨亦如是。虽于恒河沙劫，布施、持戒、忍辱、精进、禅定，发大心大愿，受无量事，欲得阿耨多罗三藐三菩提，而不为般若波罗蜜方便所护故，则堕声闻、辟支佛地。舍利弗！菩萨虽念于过去、未来、现在诸佛，所行戒品、定品、慧品、解脱品、解脱知见品，而心取相。是菩萨取相念故，不知诸佛戒品、定品、慧品、解脱品、解脱知见品。不知不见故，闻诸法空名字，取是音声相，回向阿耨多罗三藐三菩提。当知是菩萨堕于声闻、辟支佛地。何以故？舍利弗！菩萨离般若波罗蜜故，法应当尔。”
　　“世尊！如我解佛所说义，若菩萨离般若波罗蜜，则于阿耨多罗三藐三菩提狐疑未了。是故菩萨摩诃萨，欲得阿耨多罗三藐三菩提，当善行般若波罗蜜方便。”
　　尔时欲色界诸天子白佛言：“世尊！般若波罗蜜甚深，阿耨多罗三藐三菩提难得。”佛言：“如是，如是！诸天子！般若波罗蜜甚深，阿耨多罗三藐三菩提难得。”
　　须菩提白佛言：“世尊！如佛所说般若波罗蜜甚深，阿耨多罗三藐三菩提难得。如我解佛所说义，阿耨多罗三藐三菩提易得。何以故？无法可得，诸法空中，无有得阿耨多罗三藐三菩提者。无法可得，无所用法可得，一切法皆空故。诸所说法，为有所断，是法亦空。世尊！阿耨多罗三藐三菩提法，得者所用法、得知者所用法，如是法皆空。世尊！以是因缘故，阿耨多罗三藐三菩提则为易得。诸可得者，皆同虚空。”
　　舍利弗语须菩提：“若阿耨多罗三藐三菩提易得者，恒河沙等诸菩萨，不应退转。以是因缘故，当知阿耨多罗三藐三菩提难得。”
　　“舍利弗！于意云何？色于阿耨多罗三藐三菩提退转不？”“不也，须菩提！”
　　“舍利弗！受、想、行、识于阿耨多罗三藐三菩提退转不？”“不也，须菩提！”
　　“舍利弗！离色，有法可得于阿耨多罗三藐三菩提退转不？”“不也，须菩提！”
　　“舍利弗！离受、想、行、识，有法可得于阿耨多罗三藐三菩提退转不？”“不也，须菩提！”
　　“舍利弗！色如，于阿耨多罗三藐三菩提退转不？”“不也，须菩提！”
　　“舍利弗！受、想、行、识如，于阿耨多罗三藐三菩提退转不？”“不也，须菩提！”
　　“舍利弗！离色如，有法可得于阿耨多罗三藐三菩提退转不？”“不也，须菩提！”
　　“舍利弗！离受、想、行、识如，有法可得于阿耨多罗三藐三菩提退转不？”“不也，须菩提！”
　　“舍利弗！离诸法如，有法可得于阿耨多罗三藐三菩提退转不？”“不也，须菩提！”
　　“舍利弗！如是实求不可得，为何等法于阿耨多罗三藐三菩提退转者？舍利弗！无法于阿耨多罗三藐三菩提退转。”
　　舍利弗言：“如须菩提所说义，则为无有菩萨退转。若尔者，佛说三乘人则无差别。”
　　尔时富楼那、弥多罗尼子语舍利弗：“应问须菩提，汝欲令有一菩萨乘不？”
　　舍利弗即问须菩提：“汝欲令有一菩萨乘耶？”须菩提言：“如中可有三乘人不？若声闻、辟支佛、佛乘？”“须菩提！如中无有三相差别。”
　　“舍利弗！如有一相不？”“不也，须菩提！”
　　“舍利弗！如中乃至见有一乘人不？”“不也，须菩提！”
　　“舍利弗！如是实求是法不可得。汝云何作是念：‘是声闻乘，是辟支佛乘，是佛乘者。’如是三乘，如中无差别。若菩萨闻是事，不惊不怖，不没不退，当知是菩萨，则能成就菩提。”
　　尔时佛赞须菩提言：“善哉，善哉！须菩提！汝所乐说，皆是佛力。所谓如中求三乘人，无有差别。若菩萨闻是事，不惊不怖，不没不退，当知是菩萨能成就菩提。”
　　尔时舍利弗白佛言：“世尊！是菩萨成就何等菩提？”“舍利弗！是菩萨成就无上菩提。”
　　舍利弗白佛言：“世尊！若菩萨欲成就阿耨多罗三藐三菩提，应云何行？”
　　佛言：“于一切众生应行等心，慈心，不异心，谦下心，安隐心，不嗔心，不恼心，不戏弄心，父母心，兄弟心，与共语言。舍利弗！若菩萨欲成就阿耨多罗三藐三菩提，应如是学，应如是行。”

　　　　摩诃般若波罗蜜阿惟越致相品第十六

　　尔时须菩提白佛言：“世尊！何等是阿惟越致菩萨相貌？我当云何知是阿惟越致菩萨？”
　　佛告须菩提：“所有凡夫地、声闻地、辟支佛地、如来地，是诸地于如中不坏不二不别。菩萨以是如，入诸法实相，亦不分别是如，此是如相，随是如，入诸法实相。出是如已，更闻余法。不疑不悔，不言是非，见一切法，皆入于如。是菩萨凡有所说，终不说无益事。言必有益，不观他人长短。须菩提！以是相貌，当知是阿惟越致菩萨。
　　“复次，须菩提！阿惟越致菩萨不观外道沙门、婆罗门言说，实知实见。又，阿惟越致菩萨，不礼事余天，不用华香供养。须菩提！以是相貌，当知是阿惟越致菩萨。
　　“复次，须菩提！阿惟越致菩萨终不堕三恶道，不受女人身。须菩提！以是相貌，当知是阿惟越致菩萨。
　　“复次，须菩提！阿惟越致菩萨自不杀生，亦不教他杀生，自不偷劫，不邪淫，不妄语，不两舌，不恶口，不无益语，不贪嫉，不嗔恼，不邪见，亦不教他令行邪见。是十善道，身常自行，亦教他行。是菩萨乃至梦中不行十不善道，乃至梦中亦常行十善道。须菩提！阿惟越致菩萨以是相貌，当知是阿惟越致菩萨。
　　“复次，须菩提！所可诵读经典，作如是念：‘我欲令众生得安乐故，当为说法。以是法施，如法满愿；以是法施，与一切众生共之。’须菩提！以是相貌，当知是阿惟越致菩萨。
　　“复次，须菩提！阿惟越致菩萨闻深法时，心无疑悔，节言软语，少于眠卧，若来若去，心常不乱，行不卒疾，常一其心，安详徐步，视地而行。须菩提！如是相貌，当知是阿惟越致菩萨。
　　“复次，须菩提！阿惟越致菩萨，衣服卧具，无有垢秽，常乐清净，威仪具足，身常安隐，少于疾病。须菩提！凡夫身中八万户虫，是阿惟越致菩萨身中，无有如是诸虫。何以故？须菩提！是菩萨善根超出世间，随善根增长故，得心清净、身清净。”
　　须菩提白佛言：“世尊！何等为菩萨心清净？”
　　“须菩提！随菩萨善根增长，谄曲欺诳，渐渐自灭，以灭故，心清净。以心清净故，能过声闻、辟支佛地，是名菩萨心清净。须菩提！以是相貌，当知是阿惟越致菩萨。
　　“复次，须菩提！阿惟越致菩萨不贪利养，少于悭嫉。闻深法时，其心不没，智慧深故，一心听法。所可闻法，皆应般若波罗蜜。是菩萨因般若波罗蜜，世间诸事，皆同实相，不见资生之事不应般若波罗蜜者。须菩提！以是相貌，当知是阿惟越致菩萨。
　　“复次，须菩提！若恶魔至菩萨所，化作八大地狱。一一地狱，化作若干百千万菩萨，作是言：‘是诸菩萨，佛皆与授阿惟越致记。而今堕此大地狱中，汝若受阿惟越致记者，即受地狱记。汝今若能悔是心者，不堕地狱，当生天上。’是菩萨若闻是语，心不动恚，而作是念：‘阿惟越致菩萨，若堕恶道，无有是处。’须菩提！以是相貌，当知是阿惟越致菩萨。
　　“复次，须菩提！若恶魔化作沙门，至菩萨所，作是言：‘汝先所闻读诵，宜应悔舍。汝若舍离，不复听受，我当常至汝所。汝所闻者，非佛所说，皆是文饰庄校之辞。我所说经，真是佛语。’若闻是事，心有动恚，当知是菩萨，未从诸佛受记，非是必定菩萨，未住阿惟越致菩萨性中。须菩提！闻是事心不动恚，但依诸法相，无生无作无起，不随他语。如漏尽阿罗汉，现前证诸法相，不生不起法故，不为恶魔所制。须菩提！菩萨亦如是求声闻、辟支佛者，所不能破，不复退转，必至萨婆若，住阿惟越致性中，不随他语。须菩提！以是相貌，当知是阿惟越致菩萨。
　　“复次，须菩提！若恶魔至菩萨所，作是言：‘汝所行者，是生死行，非萨婆若行。汝今可于此身，尽苦取涅槃。若能如是，则不复受生死诸苦，是身生尚不可得，何况欲受后身。’是菩萨若闻是事，心不动恚。恶魔复作是言：‘汝今欲见诸菩萨供养恒河沙等诸佛，衣服、饮食、卧具、医药，皆于恒河沙等诸佛所，修行梵行，亲近咨请。为菩萨乘故，多所问难：菩萨云何应住？云何应行？是诸菩萨，于诸佛所，随所闻事，皆能修行。如是教，如是学，如是行，犹尚不能得阿耨多罗三藐三菩提，不住萨婆若，何况汝当得阿耨多罗三藐三菩提。’是菩萨若闻是事，心不动恚。恶魔即时复化作诸比丘，作是言：‘是诸比丘，皆漏尽阿罗汉，先皆发心，欲求佛道，而今皆住阿罗汉地，何况于汝，当得阿耨多罗三藐三菩提。’菩萨若作是念：‘我从他闻，为无所失。若心不转，不生异念如是魔事。若菩萨如是行诸波罗蜜，如是学诸波罗蜜，不得萨婆若，无有是处。’须菩提！若菩萨如诸佛说，随所闻学，随所闻行，不离是道，不离萨婆若念，不得萨婆若，无有是处。须菩提！以是相貌，当知是阿惟越致菩萨。
　　“复次，须菩提！阿惟越致菩萨，若恶魔来作是言：‘萨婆若同于虚空，是法无所有，无人用是法得道者。何以故？若得道者得道法，所用得法，皆如虚空，知者知法，所用法，无所有皆同虚空，汝唐受苦恼。若言得阿耨多罗三藐三菩提，即是魔事，非佛所说。’菩萨于此，应如是念：‘若诃我令离萨婆若，尔者是为魔事。于是事中，应生坚固心、不动心、不转心。’须菩提！以是相貌，当知是阿惟越致菩萨。
　　“复次，须菩提！阿惟越致菩萨若欲入初禅，第二第三第四禅，心转调习。是菩萨虽入诸禅，还取欲界法，不随禅生。须菩提！以是相貌，当知是阿惟越致菩萨。
　　“复次，须菩提！阿惟越致菩萨心不贪好名闻称赞，于诸众生，心无恚碍，常生安隐利益之心。进止来去，心不散乱，常一其心，不失威仪。须菩提！是菩萨若在居家，不染著诸欲。所受诸欲，心生厌离，常怀怖畏。譬如险道，多诸贼难。虽有所食，厌离怖畏，心不自安，但念何时过此险道。阿惟越致菩萨虽在家居，所受诸欲，皆见过恶，心不贪惜，不以邪命非法自活。宁失身命，不侵于人。何以故？菩萨在家，应安乐众生，虽复在家，而能成就如是功德。何以故？得般若波罗蜜力故。须菩提！以是相貌，当知是阿惟越致菩萨。
　　“复次，须菩提！阿惟越致菩萨，执金刚神常随侍卫，不令非人近之。是菩萨心无狂乱，诸根具足，无所缺减，修贤善行，非不贤善。不以咒术药草引接女人。身不自为，亦不教他。是菩萨常修净命，不占吉凶，亦不相人生男生女。如是等事，皆不为之。须菩提！以是相貌，当知是阿惟越致菩萨。
　　“复次，须菩提！阿惟越致菩萨复有相貌，今当说之。须菩提！阿惟越致菩萨不乐说世间杂事、官事、战斗事、寇贼事、城邑聚落事、象马车乘衣服饮食卧具事，不乐说华香女人淫女事，不乐说神龟事，不乐说大海事，不乐说恼他事。不乐说种种事，但乐说般若波罗蜜。常不离应萨婆若心，不乐斗讼；心常乐于法，不乐非法；乐善知识，不乐冤家；乐和诤讼，不乐谗谤；乐佛法中而得出家。常乐欲生他方清净佛国，随意自在。其所生处，常得供养诸佛。须菩提！阿惟越致菩萨，多于欲界、色界命终来生中国，善于伎艺，明解经书。咒术占相，悉能了知。少生边地。若生边地，必在大国。有如是功德相貌，当知是阿惟越致菩萨。
　　“复次，须菩提！阿惟越致菩萨不作是念：‘我是阿惟越致非阿惟越致。’不生是疑。须菩提！自证阿惟越致地者，终不复疑。譬如须陀洹所证法中，心无所疑，种种魔事，皆能觉之。觉已，不随。菩萨亦如是。于阿惟越致地中，心无所疑。种种魔事，皆能觉之。觉已，不随。须菩提！譬如人有逆罪，心常悔惧，至死不舍。不能远离，如是罪心，常随是心，乃至命终。须菩提！阿惟越致菩萨亦复如是。阿惟越致菩萨心常安住阿惟越致地中，不可动转，一切世间天、人、阿修罗所坏种种魔事，能觉之。觉已，不随。所证法中，其心决定，无所疑惑。乃至转身，不生声闻、辟支佛心，转身亦复不疑我不得阿耨多罗三藐三菩提。自证所得法中，不随他人。自住证地，无能破坏。何以故？成就不可坏智慧故，安住阿惟越致性。须菩提！若恶魔化作佛身，至阿惟越致菩萨所，作是言：‘善男子！汝于此身，可证阿罗汉，何用阿耨多罗三藐三菩提为？何以故？菩萨成就得阿耨多罗三藐三菩提相貌，汝无是相。’须菩提！菩萨闻是语，心不动异，即作是念：‘若是恶魔，若魔所使，非佛所说。若佛所说，不应有异。’若菩萨能如是念：‘是魔变身作佛，欲令我远离般若波罗蜜。’魔若还隐没，当知是菩萨，已于先佛得受阿耨多罗三藐三菩提记，安住阿惟越致地中。何以故？是人有阿惟越致相貌。须菩提！以是相貌，当知是阿惟越致菩萨。
　　“复次，须菩提！阿惟越致菩萨为护法，不惜身命。为正法故，行精进，作是念：‘我不但护过去现在诸佛正法，亦复当护未来世中诸佛正法。我亦当在未来数中而得受记，我则自守护法。’是菩萨见是利故，守护正法，乃至不惜身命，其心不没不悔。须菩提！以是相貌，当知是阿惟越致菩萨。
　　“复次，须菩提！阿惟越致菩萨若从如来闻说法时，心无所疑。”须菩提白佛言：“世尊！是菩萨但闻如来说法时心无所疑？闻声闻人说法时亦无所疑耶？”“须菩提！是菩萨从声闻人闻法时，亦无所疑。何以故？是菩萨于诸法中，得无生忍故。须菩提！菩萨成就如是功德相貌，当知是阿惟越致菩萨。”

　　　　小品般若经卷第六



　　　　小品般若波罗蜜经卷第七

　　　　后秦龟兹国三藏鸠摩罗什译

　　深功德品第十七

　　尔时须菩提白佛言：“希有，世尊！是阿毗跋致菩萨，成就大功德。世尊能说阿毗跋致菩萨，恒河沙等相貌。说是相貌，则是说深般若波罗蜜相。”
　　佛言：“善哉，善哉！须菩提！汝能示诸菩萨甚深之相。须菩提！甚深相者，即是空义，即是无相，无作无起，无生无灭，无所有，无染寂灭，远离涅槃义。”
　　“世尊！但是空义，乃至涅槃义，非一切法义耶？”“须菩提！一切法，亦是甚深义。何以故？须菩提！色甚深，受、想、行、识甚深。云何色甚深，如如甚深？云何受、想、行、识甚深，如如甚深？须菩提！无色，是色甚深；无受、想、行、识，是识甚深。”
　　须菩提言：“希有，世尊！以微妙方便，障色示涅槃，障受、想、行、识示涅槃。”
　　佛告须菩提：“菩萨若能于是深般若波罗蜜，思惟观察：如般若波罗蜜教，我应如是学；如般若波罗蜜说，我应如是行。是菩萨如是思惟修习，乃至一日，所作功德，无有限量。须菩提！譬如多欲之人，欲觉亦多，与他端正女人共期。此女监碍，失期不至。须菩提！于意云何？是多欲人，欲觉，为与何法相应？”“世尊！是多欲人，但起欲觉相应念忆想此女，当至不久，我当与之坐卧戏笑。”
　　“须菩提！于意云何？是人一日一夜起几欲念？”“世尊！是人一日一夜起念甚多。”
　　“须菩提！若菩萨如深般若波罗蜜教，思惟学习，则离退转过恶，舍若干劫数生死之难。是菩萨一日之中，应深般若波罗蜜所作功德，胜于菩萨远离深般若波罗蜜于恒河沙劫布施功德。复次，须菩提！若菩萨离般若波罗蜜，于恒河沙劫，供养须陀洹、斯陀含、阿那含、阿罗汉、辟支佛、诸佛，于意云何，其福多不？”须菩提言：“甚多，世尊！无量无边不可称数。”
　　佛言：“不如菩萨于深般若波罗蜜，如说修行，乃至一日，其福甚多。何以故？菩萨行般若波罗蜜，能过声闻、辟支佛地，入菩萨位，得阿耨多罗三藐三菩提。复次，须菩提！若菩萨于恒河沙劫，离般若波罗蜜，布施持戒忍辱精进禅定智慧，于意云何，其福多不？”须菩提言：“甚多，世尊！”
　　佛言：“不如菩萨于深般若波罗蜜，如说修行，乃至一日，布施、持戒、忍辱、精进、禅定、智慧，其福甚多。复次，须菩提！若菩萨于恒河沙劫，离般若波罗蜜，法施众生，于意云何，其福多不？”须菩提言：“甚多，世尊！”
　　佛言：“不如菩萨于深般若波罗蜜，如说修行，乃至一日，法施众生，其福甚多。何以故？若菩萨不离般若波罗蜜，即是不离萨婆若。复次，须菩提！若菩萨于恒河沙劫，离般若波罗蜜，修行三十七品，于意云何，其福多不？”须菩提言：“甚多，世尊！”
　　佛言：“不如菩萨如般若波罗蜜教住，乃至一日，修行三十七品，其福甚多。何以故？若菩萨不离般若波罗蜜，退失萨婆若，无有是处。复次，须菩提！若菩萨于恒河沙劫，离般若波罗蜜，以是财施法施、禅定功德，回向阿耨多罗三藐三菩提，于意云何，其福多不？”须菩提言：“甚多，世尊！”
　　佛言：“不如菩萨于深般若波罗蜜如说修行，乃至一日，财施法施、禅定功德，回向阿耨多罗三藐三菩提，其福甚多。何以故？是第一回向，所谓不离深般若波罗蜜。”
　　须菩提白佛言：“世尊！如佛所说一切作起法，皆是忆想分别。云何说菩萨得福甚多？”“须菩提！菩萨行般若波罗蜜时，亦能观察是作起功德，空无所有，虚诳不实，无坚牢相。若菩萨随所能观，则不离深般若波罗蜜。随不离深般若波罗蜜，即得无量阿僧祇福德。”
　　“世尊！无量阿僧祇有何差别？”“须菩提！阿僧祇者，不可数尽。无量者，过诸量数。”
　　“世尊！颇有因缘，色亦无量，受、想、行、识亦无量？”佛言：“有。须菩提！色亦无量，受、想、行、识亦无量。”
　　“世尊！无量者是何义？”“须菩提！无量者，即是空义，即是无相无作义。”
　　“世尊！无量但是空义，非余义耶？”“须菩提！于意云何，我不说一切法空耶？”“世尊说耳。”“须菩提！若空即是无尽，若空即是无量。是故此法义中无有差别。须菩提！如来所说无尽无量，空无相，无作无起，无生无灭，无所有，无染涅槃，但以名字方便故说。”
　　须菩提言：“希有，世尊！诸法实相不可得说，而今说之。世尊！如我解佛所说义，一切法皆不可说。”“如是，如是！须菩提！一切法皆不可说。须菩提！一切法空相，不可得说。”
　　“世尊！是不可说义，无增无减。若尔者，檀波罗蜜亦应无增无减；尸罗波罗蜜、羼提波罗蜜、毗梨耶波罗蜜、禅波罗蜜，亦应无增无减。若是诸波罗蜜无增无减，菩萨云何，以是无增无减波罗蜜，得阿耨多罗三藐三菩提、近阿耨多罗三藐三菩提？世尊！若菩萨增减诸波罗蜜，则不能近阿耨多罗三藐三菩提。”
　　“如是，如是！须菩提！不可说义无增无减。善知方便菩萨行般若波罗蜜、修般若波罗蜜时，不作是念：‘檀波罗蜜若增若减。’作是念：‘是檀波罗蜜，但有名字。’是菩萨布施时，是念是心，及诸善根，皆如阿耨多罗三藐三菩提相回向。须菩提！善知方便菩萨行般若波罗蜜、修般若波罗蜜时，不作是念：‘尸罗波罗蜜若增若减；羼提波罗蜜、毗梨耶波罗蜜、禅波罗蜜，若增若减。’须菩提！善知方便菩萨行般若波罗蜜、修般若波罗蜜时，不作是念：‘般若波罗蜜若增若减。’作是念：‘般若波罗蜜，但有名字。’修智慧时，是念是心，是善根，如阿耨多罗三藐三菩提相回向。”
　　须菩提白佛言：“世尊！何等是阿耨多罗三藐三菩提？”“须菩提！阿耨多罗三藐三菩提者，即是如如无增减。若菩萨常行，应如念，即近阿耨多罗三藐三菩提。如是，须菩提！不可说义，虽无增减，而不退诸念，不退诸波罗蜜。菩萨以是行，则近阿耨多罗三藐三菩提，而亦不退菩萨之行。作是念者，得近阿耨多罗三藐三菩提。”
　　“世尊！菩萨前心近阿耨多罗三藐三菩提，后心近阿耨多罗三藐三菩提。世尊！前心后心，各各不俱；后心前心，亦各不俱。世尊！若前心后心不俱者，菩萨诸善根，云何得增长？”
　　“须菩提！于意云何？如然灯时，为初焰烧炷，为后焰烧？”“世尊！非初焰烧，亦不离初焰；非后焰烧，亦不离后焰。”
　　“须菩提！于意云何？是炷燃不？”“世尊！是炷实燃。”
　　“须菩提！菩萨亦如是。非初心得阿耨多罗三藐三菩提，亦不离初心；非后心得阿耨多罗三藐三菩提，亦不离后心得。”“世尊！是因缘法甚深。菩萨非初心得阿耨多罗三藐三菩提，亦不离初心得；非后心得阿耨多罗三藐三菩提，亦不离后心，而得阿耨多罗三藐三菩提。”
　　“须菩提！于意云何？若心已灭，是心更生不？”“不也，世尊！”
　　“须菩提！于意云何？若心生是灭相不？”“世尊！是灭相。”
　　“须菩提！于意云何？是灭相，法当灭不？”“不也，世尊！”
　　“须菩提！于意云何？亦如是住如如住？”“不，世尊！亦如是住如如住。”“须菩提！若如是住如如住者，即是常耶？”“不也，世尊！”
　　“须菩提！于意云何？是如甚深不？”“世尊！是如甚深。”
　　“须菩提！于意云何？是如即是心不？”“不也，世尊！”
　　“须菩提！离如是心不？”“不也，世尊！”
　　“须菩提！汝见如不？”“不也，世尊！”
　　“须菩提！于意云何？若人如是行者，是甚深行不？”“世尊！若人如是行者，是为无处所行。何以故？是人不行一切诸行。”
　　“须菩提！若菩萨行般若波罗蜜，于何处行？”“世尊！于第一义中行。”
　　“须菩提！于意云何？若菩萨于第一义中行，是人相行不？”“不也，世尊！”
　　“须菩提！于意云何？是菩萨坏诸相不？”“不也，世尊！”
　　“须菩提！于意云何？菩萨云何为坏诸相？”“世尊！是菩萨不如是学，我行菩萨道于是身断诸相。若断是诸相，未具足佛道，当作声闻。世尊！是菩萨大方便力，知是诸相过，而不取无相。”
　　尔时舍利弗语须菩提：“若菩萨梦中修三解脱门，空、无相、无作，增益般若波罗蜜不？若昼日增益，梦中亦应增益。何以故？佛说昼夜梦中，等无异故。”
　　“舍利弗！若菩萨修般若波罗蜜，即有般若波罗蜜。是故梦中，亦应增益般若波罗蜜。舍利弗！若人梦中起业，是业有果报不？佛说一切法如梦，不应有果报。若觉分别，应有果报。舍利弗！若人梦中杀生，觉已分别，我杀是快。是业云何？”“须菩提！无缘则无业，无缘思不生。”
　　“如是，舍利弗！无缘则无业，无缘思不生；有缘则有业，有缘则思生。若心行于见闻觉知法中，有心受垢，有心受净。是故，舍利弗！有因缘起业，非无因缘；有因缘思生，非无因缘。”
　　舍利弗问须菩提言：“若菩萨梦中布施，回向阿耨多罗三藐三菩提，是布施名为回向不？”“舍利弗！弥勒菩萨，今现在座，佛授阿耨多罗三藐三菩提记，可以问之，弥勒当答。”
　　舍利弗即问弥勒菩萨：“须菩提言：‘是事弥勒当答。’”弥勒菩萨语舍利弗：“所言弥勒当答者。舍利弗！今以弥勒名字答？若以色答耶？受、想、行、识答耶？若以色空答耶？受、想、行、识空答耶？是色空不能答，受、想、行、识空不能答。舍利弗！我都不见是法能有所答，亦不见答者，及所答人、所用答法、所可答法。我亦不见是法得受阿耨多罗三藐三菩提记。”
　　舍利弗语弥勒菩萨：“如所说法，证此法不？”弥勒言：“我不随所说法证得。”
　　舍利弗作是念：“弥勒菩萨智惠甚深，长夜行般若波罗蜜故。”
　　尔时佛知舍利弗心所念，语舍利弗言：“于意云何？汝见是法，以是法得阿罗汉不？”“不也，世尊！”
　　“舍利弗！菩萨亦如是行般若波罗蜜，有方便故，不作是念：‘是法受阿耨多罗三藐三菩提记。已受记，今受记，当受记。’若菩萨如是行，即是行般若波罗蜜，不畏不得阿耨多罗三藐三菩提。我勤行精进，必当得阿耨多罗三藐三菩提。舍利弗！菩萨应常不惊不怖。若在恶兽之中，不应惊怖。何以故？菩萨应作是念：‘我今若为恶兽所啖，我当施与。愿以具足檀波罗蜜，当近阿耨多罗三藐三菩提。我当如是勤行精进，得阿耨多罗三藐三菩提。时世界之中，无一切畜生道。’若菩萨在怨贼中，不应惊怖。何以故？菩萨法不应惜身命，作是念：‘若有夺我命者，是中不应生嗔恚。愿以具足羼提波罗蜜，当近阿耨多罗三藐三菩提。我应如是勤行精进，得阿耨多罗三藐三菩提。时世界之中，无有怨贼，及诸寇恶。’若菩萨在无水处，不应惊怖，作是念：‘我应为一切众生说法除渴。’若我渴乏命终，应作是念：‘是众生无福德故，在此无水之处。我应如是勤行精进，得阿耨多罗三藐三菩提。时世界之中，无水之处，亦令众生勤行精进，修诸福德。世界之中，自然而有八功德水。’
　　“复次，舍利弗！若菩萨在饥馑之中，不应惊怖，作是念：‘我应如是勤行精进，得阿耨多罗三藐三菩提。时世界之中，无有如是饥馑之患，具足快乐，随意所须，应念即至。如忉利天上，所念皆得。’若菩萨如是不惊不怖，当知是菩萨，能得阿耨多罗三藐三菩提。
　　“复次，舍利弗！若菩萨在疾疫处，不应惊怖。何以故？是中无法可病故，我应如是勤行精进，得阿耨多罗三藐三菩提。时世界之中，一切众生，无有三病，我当勤行精进，随诸佛所行。
　　“复次，舍利弗！菩萨若念阿耨多罗三藐三菩提，久乃可得，不应惊怖。何以故？世界前际已来，如一念顷，不应生久远想，不应念前际是久远。前际虽为久远，而与一念相应。如是，舍利弗！若菩萨久乃得阿耨多罗三藐三菩提，不应惊怖退没。”

　　　　摩诃般若波罗蜜恒伽提婆品第十八

　　尔时会中有一女人，字恒伽提婆，从座而起，偏袒右肩，右膝著地，合掌向佛，白佛言：“世尊！我于是事不惊不怖。我于来世，亦为众生演说斯要。”即持金华散佛，当佛顶上，虚空中住。
　　时佛微笑。阿难从座起，偏袒右肩，右膝著地，合掌向佛，白佛言：“世尊！何因何缘而发微笑？诸佛常法，不以无因缘而笑。”
　　佛告阿难：“是恒伽提婆女人，当于来世星宿劫中，而得成佛，号曰金花。今转女身，得为男子，生阿閦佛土。于彼佛所，常修梵行。命终之后，从一佛土，至一佛土，常修梵行，乃至得阿耨多罗三藐三菩提，不离诸佛。譬如转轮圣王，从一观至一观，从生至终，足不蹈地。阿难！此女亦如是。从一佛土至一佛土，常修梵行，乃至得阿耨多罗三藐三菩提，常不离佛。”
　　阿难作是念：“尔时菩萨众会，如诸佛会。”佛即知阿难心所念，告阿难言：“如是，如是！当知尔时菩萨众会，如诸佛会。阿难！是金花佛，声闻入涅槃者，无量无边，不可计数。其世界中，无诸恶兽怨贼之难，亦无饥馑疾病之患。阿难！是金花佛得阿耨多罗三藐三菩提时，无如是等怖畏之难。”
　　阿难白佛言：“世尊！是女人于何处初种阿耨多罗三藐三菩提善根？”“阿难！是女人于燃灯佛所初种善根。以是善根，回向阿耨多罗三藐三菩提。亦持金华散燃灯佛，求阿耨多罗三藐三菩提。阿难！尔时我以五茎华散燃灯佛，求阿耨多罗三藐三菩提。燃灯佛知我善根淳淑，即授我阿耨多罗三藐三菩提记。时此女人闻我受记，即发愿言：‘我亦如是，于未来世，当得受记。’如今是人得受阿耨多罗三藐三菩提记。阿难！是人于燃灯佛所初种善根，发阿耨多罗三藐三菩提心。”
　　阿难白佛言：“世尊！是人则为久习阿耨多罗三藐三菩提行？”佛言：“如是！阿难！是人久习阿耨多罗三藐三菩提行。”
　　尔时须菩提白佛言：“世尊！若菩萨欲行般若波罗蜜，云何应习空？云何应入空三昧？”佛告须菩提：“菩萨行般若波罗蜜，应观色空，应观受、想、行、识空。应以不散心，观法无所见，亦无所证。”
　　须菩提言：“世尊！如佛所说菩萨不应证空。云何菩萨入空三昧而不证空？”
　　“须菩提！若菩萨具足观空，本已生心，但观空，而不证空，我当学空。今是学时，非是证时，不深摄心系于缘中。尔时菩萨不退助道法，亦不尽漏。何以故？是菩萨有大智慧深善根故，能作是念：‘今是学时，非是证时，我为得般若波罗蜜故。’
　　“须菩提！譬如人，勇健多力，难可倾动；容仪端正，人所爱敬；善解兵法，器仗精锐，六十四能，皆悉具足；于余伎术，无不炼解，为人爱念。凡有所作，皆得成办。以是利故，多所饶益，众咸宗敬，倍复欢喜。是人有小因缘，扶侍父母，携将妻子，经过险道艰难之处，安隐劝喻父母妻子，令无恐怖。作是言：‘此路虽险，多有怨贼，必得安隐，无他踬顿。’其人智力成就，前无敌故，能令父母妻子，免此众难，得到城邑聚落村舍，无所伤失，心大欢喜。于诸怨贼，不生恶心。何以故？是人一切伎术，无不炼解。于险道中，化作人众，多于怨贼。又所执持，器仗精锐。彼诸怨贼，皆自退散。是故此人，敢能，自必安隐无患。如是，如是！须菩提！菩萨缘一切众生，系心慈三昧，过诸结使，及助结使法，过诸魔及助魔者，过声闻、辟支佛地，住空三昧而不尽漏。
　　“须菩提！尔时菩萨行空解脱门，而不证无相，亦不堕有相。譬如鸟飞虚空，而不堕落；行于虚空，而不住空。须菩提！菩萨亦如是。若行空学空，行无相，学无相；行无作，学无作。未具足诸佛法，而不堕空无相无作。譬如工射之人，善于射法，仰射虚空，箭箭相拄，随意久近，能令不堕。如是，须菩提！菩萨行般若波罗蜜，方便所护故，不证第一实际，为欲成就阿耨多罗三藐三菩提善根故，成就阿耨多罗三藐三菩提时，乃证第一实际。是故，须菩提！菩萨行般若波罗蜜，应如是思惟：诸法实相，而不取证。”
　　须菩提白佛言：“世尊！菩萨所为甚难，最为希有。能如是学，亦不取证。”
　　佛告须菩提：“是菩萨不舍一切众生故，发如是大愿。须菩提！若菩萨生如是心：‘我不应舍一切众生，应当度之。’即入空三昧解脱门，无相、无作三昧解脱门。是时菩萨不中道证实际。何以故？是菩萨为方便所护故。
　　“复次，须菩提！菩萨若欲入如是深定，所谓空三昧解脱门，无相、无作三昧解脱门，是菩萨先应作是念：‘众生长夜著众生相，著有所得，我得阿耨多罗三藐三菩提，当断是诸见，而为说法。’即入空三昧解脱门。是菩萨以是心，及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长善法，诸根通利，亦得增益菩萨诸力诸觉。
　　“复次，须菩提！菩萨作是念：‘众生长夜行于我相，我得阿耨多罗三藐三菩提，当断是相，而为说法。’即入无相三昧解脱门。是菩萨以是心，及先方便力故，不中道证实际，亦不失慈悲喜舍三昧。何以故？是菩萨成就方便力故，倍复增长诸善法，善根通利，亦得增益菩萨诸力诸觉。
　　“复次，须菩提！菩萨作是念：‘众生长夜行常想、乐想、净想、我想。以是想有所作，我得阿耨多罗三藐三菩提，断是常想、乐想、净想、我想，而为说法：是法无常非是常，是苦非乐，不净非净，无我非我。’以是心及先方便力，虽未得佛三昧，未具足佛法，未证阿耨多罗三藐三菩提，而能入无作三昧解脱门，不中道证实际。
　　“复次，须菩提！菩萨作如是念：‘众生长夜行有所得，今亦行有所得；先行有相，今亦行有相；先行颠倒，今亦行颠倒；先行和合相，今亦行和合相；先行虚妄相，今亦行虚妄相；先行邪见，今亦行邪见。我当勤行精进，得阿耨多罗三藐三菩提，为断众生如是诸相，而为说法，除此诸过。’须菩提！菩萨如是念一切众生，是以心及先方便力故，观深法相若空、若无相，无作无起，无生无所有。须菩提！菩萨成就如是智慧，若住三界，若堕作起法者，无有是处。
　　“复次，须菩提！菩萨欲得阿耨多罗三藐三菩提，应问余菩萨，于是诸法，应云何学？云何生？心入空，不证空；入无相、无作、无起、无生，无所有，不证无所有，而能修习般若波罗蜜。菩萨若如是答，但应念空，念无相无作，无起无生，无所有。不教先心，不说先心，当知是菩萨于过去佛，未得受阿耨多罗三藐三菩提记，未住阿毗跋致地。何以故？是菩萨不能说阿毗跋致菩萨不共相，不能正示正答。当知是菩萨，未到阿毗跋致地。”
　　“世尊！云何知是阿毗跋致？”“须菩提！若菩萨，若闻若不闻，能如是正答，当知是为阿毗跋致。”
　　“世尊！以是因缘故，众生多行菩提，少能如是正答者。”“须菩提！少有菩萨能得阿毗跋致记者。若得受记，则能如是正答。当知是菩萨，善根明净；当知是菩萨，一切世间、天、人、阿修罗，所不能及。”

　　　　摩诃般若波罗蜜阿毗跋致觉魔品第十九

　　佛告须菩提：“若菩萨摩诃萨，乃至梦中不贪著三界，及声闻、辟支佛地，观一切法如梦，而不取证。须菩提！当知是阿毗跋致菩萨相。
　　“复次，须菩提！若菩萨梦中，见佛处在大众高座上坐，无数百千万比丘，及无数百千万亿大众，恭敬围绕，而为说法。须菩提！当知是阿毗跋致菩萨相。
　　“复次，须菩提！菩萨梦中，自见其身，在于虚空，为大众说法。见身大光，觉已。作是念：‘我知三界如梦，必当应得阿耨多罗三藐三菩提，而为众生说如是法。’须菩提！当知是阿毗跋致菩萨相。
　　“复次，须菩提！云何当知菩萨得阿耨多罗三藐三菩提时，其世界中，一切皆无三恶道名？须菩提！若菩萨梦中，见畜生，作是愿：‘我当勤行精进，得阿耨多罗三藐三菩提时，其世界中，一切皆无三恶道名。’须菩提！当知是阿毗跋致菩萨相。
　　“复次，须菩提！菩萨若见城郭火起，即作是念：‘如我梦中所见相貌。菩萨成就如是相貌，当知是阿毗跋致菩萨。若我有是相貌，作阿毗跋致者，以此实语力故，此城郭火，今当灭尽。’若火灭尽，当知是菩萨，已于先佛得受阿耨多罗三藐三菩提记。若火不灭，当知是菩萨未得受记。若是火烧一家，置一家；烧一里，置一里。须菩提！当知是众生，有破法重罪。是破法余殃，今世现受。须菩提！以是因缘，当知是阿毗跋致菩萨相。
　　“复次，须菩提！今当更说阿毗跋致菩萨相貌。须菩提！若男若女，为鬼所著，菩萨于此，应作是念：‘若我已于先佛得受阿耨多罗三藐三菩提记，深心欲得阿耨多罗三藐三菩提。若我所行清净，离声闻、辟支佛心，必当应得阿耨多罗三藐三菩提，非不应得于今现在十方无量阿僧祇佛。是诸佛无所不知，无所不见，无所不得，无所不证。若诸佛知我深心者，必当得阿耨多罗三藐三菩提。以此实语力故，今是男女，为非人所持者，非人当疾去。’若是菩萨，说是语时，非人不去者，当知是菩萨，先佛未与授阿耨多罗三藐三菩提记。须菩提！若菩萨说是语时，非人去者，当知是菩萨，已于先佛得受阿耨多罗三藐三菩提记。
　　“复次，须菩提！有菩萨未得受记，而作誓愿：‘若我已于先佛得受记者，非人今当舍是人去。’恶魔即便来至其所，令非人去。何以故？恶魔威力，胜非人故，非人即去。菩萨于此，便自念言：‘是我力故，非人远去。’而不能知恶魔之力。以是事故，轻蔑恶贱诸余菩萨，我于先佛已得受记，是诸人等，于先佛所，未受阿耨多罗三藐三菩提记。以是因缘，增长憍慢。以憍慢因缘故，远离萨婆若，佛无上智慧。是菩萨以少因缘，生于憍慢，当知是为无有方便，必堕二地，若声闻地、若辟支佛地。如是，须菩提！以是誓愿因缘起于魔事。菩萨于此，若不亲近善知识者，为魔所缚，转更牢固。须菩提！当知是为菩萨魔事。
　　“复次，须菩提！恶魔欲以名字因缘，坏乱菩萨，作种种形，至菩萨所，而作是言：‘汝善男子！诸佛已与汝受阿耨多罗三藐三菩提记。汝今字是，父母字是，兄弟姊妹、知识字是，乃至七世父母，皆说其名字。汝生某国某城，某聚落，某家。’若是人性行柔和，便说其先世性行柔和；若其性急，亦复说其先世性急。若是人受阿练若法，若乞食，若著纳衣，若食后不饮浆，若一坐食，若节量食，若住死尸间，若坐空地，若坐树下，若常坐不卧，若随敷坐，若少欲知足远离，若不受涂脚油，若乐少语少论，恶魔亦说其先世受阿练若法，乃至乐少语少论。汝今世有头陀功德，先世亦有头陀功德。是菩萨闻说如上名字，及说头陀功德，以是因缘故，憍慢心生。即时恶魔复作是言：‘汝于过去已受阿耨多罗三藐三菩提记。何以故？阿毗跋致功德相貌，汝今有之。’须菩提！我所说阿毗跋致菩萨真实相貌，是人无有。须菩提！当知是菩萨为魔所著。何以故？阿毗跋致菩萨相貌，是人无有，但闻恶魔所说名字，则便轻贱诸余菩萨。须菩提！当知是菩萨因名字故，起于魔事。
　　“复次，须菩提！复有菩萨因名字故，起于魔事。所谓魔至其所，作是言：‘汝于先佛得受阿耨多罗三藐三菩提记，汝作佛时，名号如是。’是菩萨本所愿名号，同魔所说，无智无方便故，便作是念：‘我得阿耨多罗三藐三菩提时，所愿名号，是比丘所说，同我本愿。’便随恶魔所著，比丘信受其语，但以名字因缘故，则便轻贱诸余菩萨。须菩提！我所说真实阿毗跋致菩萨相貌，是人无有。以轻慢因缘故，远离萨婆若，佛无上智慧。是菩萨若离方便及善知识，遇恶知识，当堕二地，若声闻地、若辟支佛地。须菩提！若是菩萨，即于此身，悔先诸心，远离声闻、辟支佛地，当久在生死，乃复还因般若波罗蜜，得阿耨多罗三藐三菩提。何以故？是诸心罪重故。譬如比丘犯四重禁，若一若二，则非沙门，非释种子。是菩萨以名字轻余菩萨故，其所获罪，重于四禁。须菩提！置是四禁，如是之罪，重于五逆。所谓以名字故，生憍慢心。须菩提！以是名字因缘，起此微细魔事，菩萨应当觉之。觉已，远离。
　　“复次，须菩提！恶魔见菩萨有远离行，便至其所，作是言：‘善男子！远离行者，如来常所称赞。’须菩提！我不说菩萨远离，在于阿练若处、空闲处、山间树下、旷绝之处。”“世尊！若阿练若处、空闲处、山间树下、旷绝之处，不名远离者，更有何等远离？”
　　“须菩提！若菩萨远离声闻、辟支佛心，如是远离，若近聚落，亦名远离；若在阿练若处、空闲处、山间树下、旷绝之处，亦名远离。须菩提！如是远离，我所听许。若菩萨昼夜修行，如是远离；若近聚落，亦名远离；若在阿练若处、空闲处、山间树下、旷绝之处，亦名远离。须菩提！若恶魔所称赞远离，阿练若处、空闲处、山间树下、旷绝之处，是菩萨虽有如是远离，而不远离声闻、辟支佛心，不修般若波罗蜜，不为具足一切智慧，是则名为杂糅行者。是菩萨行是远离，则不清净，轻余菩萨近聚落住。心清净者，远离声闻、辟支佛心者，不杂恶不善法，得诸禅定背舍三昧，诸神通力。通达般若波罗蜜者，是无方便。菩萨虽在百由旬空旷之处，但有鸟兽、寇贼、恶鬼所行处住，若百千万亿岁，若过是数而不能知真远离相，远于真远离，不知深心发阿耨多罗三藐三菩提心。如是菩萨亦名愦闹行者。若贪著依止，如是远离，是则不能令我心喜。何以故？我所听许远离行中，不见是人，是人无有，如是远离。
　　“须菩提！复有恶魔到菩萨所，住虚空中，作是言：‘善哉，善哉！汝所行者，是真远离，佛所称赞。以是远离，汝当疾得阿耨多罗三藐三菩提。’是菩萨从远离所，来至聚落，见余比丘求佛道者，心性和柔，便生轻慢，汝是愦闹行者。须菩提！是菩萨以愦闹为真远离，以真远离为愦闹，如是说其过恶，不生恭敬心，应恭敬而反轻慢，应轻慢而反恭敬。作是念：‘我见非人，念我而来，助我而来，佛所听许，真远离行，我则行之，汝近聚落，谁当念汝，谁当助汝。’作是念已，轻余菩萨清净行者。须菩提！当知是人，是菩萨旃陀罗；当知是人，污余菩萨，臭秽不净；当知是人，是似像菩萨；当知是人，一切世间天人之大贼，沙门形贼。须菩提！求佛道者，不应亲近如是之人。何以故？如是人等，名为增上慢者。
　　“须菩提！若菩萨爱惜萨婆若，爱惜阿耨多罗三藐三菩提，深心欲得阿耨多罗三藐三菩提，欲得利益一切众生，不应亲近如是等人。求佛道者，常求己利，常应厌离、怖畏三界，于此人中，当生慈悲喜舍之心。我当如是勤行精进。得阿耨多罗三藐三菩提时，无如是恶，若其起者，当疾除灭。须菩提！如是行者，是为菩萨智慧之力。”

　　　　小品般若经卷第七



　　　　小品般若波罗蜜经卷第八

　　　　后秦龟兹国三藏鸠摩罗什译

　　深心求菩提品第二十

　　佛告须菩提：“若菩萨欲得阿耨多罗三藐三菩提，应当亲近善知识。”
　　须菩提白佛言：“世尊！何等是菩萨善知识？”
　　佛告须菩提：“诸佛世尊，是菩萨善知识。何以故？能教菩萨令入般若波罗蜜故。须菩提！是名菩萨善知识。复次，须菩提！六波罗蜜是菩萨善知识；六波罗蜜是菩萨大师；六波罗蜜是菩萨道；六波罗蜜是菩萨光明；六波罗蜜是菩萨炬。须菩提！过去诸佛，皆从六波罗蜜生；未来诸佛，皆从六波罗蜜生；现在十方无量阿僧祇世界诸佛，皆从六波罗蜜生。又三世诸佛萨婆若，皆从六波罗蜜生。何以故？诸佛行六波罗蜜，以四摄法，摄取众生。所谓布施、爱语、利益、同事，得阿耨多罗三藐三菩提。须菩提！是故当知六波罗蜜，是大师，是父是母，是舍是归，是洲是救，是究竟道。六波罗蜜利益一切众生。是故菩萨欲自深智明了，不随他语，不信他法。若欲断一切众生疑，应当学是般若波罗蜜。”
　　“世尊！又何等相，是般若波罗蜜？”“须菩提！无碍相，是般若波罗蜜。”
　　“世尊！颇有因缘，如般若波罗蜜无碍相，一切法亦无碍相耶？”“有。须菩提！如般若波罗蜜无碍相，一切法亦无碍相。何以故？须菩提！一切法离相，一切法空相。是故，须菩提！当知般若波罗蜜亦离相空相，一切法亦离相空相。”
　　“世尊！若一切法离相空相，云何众生，有垢有净？何以故？离相法无垢无净，空相法无垢无净。离相法，空相法，不能得阿耨多罗三藐三菩提。离离相，离空相，更无有法能得阿耨多罗三藐三菩提。世尊！我今云何当知是义？”
　　“须菩提！我还问汝，随意答我。须菩提！于意云何？众生长夜著我我所不？”“如是，如是！世尊！众生长夜著我、我所。”
　　“须菩提！于意云何？我、我所空不？”“世尊！我、我所空。”
　　“须菩提！于意云何？众生以我、我所，往来生死不？”“如是，如是！世尊！众生以我、我所，故往来生死。”
　　“须菩提！如是众生名为有垢，随众生所受所著故。是中实无有垢，亦无受垢者。须菩提！若不受一切法，则无我、无我所，是名为净。是中实无有净，亦无有受净者。菩萨如是行，名为行般若波罗蜜。”
　　“世尊！若菩萨如是行，则不行色，不行受、想、行、识。若菩萨如是行者，一切世间天、人、阿修罗不能降伏。世尊！菩萨如是行者，胜一切声闻、辟支佛所行，住无胜处。世尊！无胜菩萨昼夜行是应般若波罗蜜念，近于阿耨多罗三藐三菩提，疾得阿耨多罗三藐三菩提。”
　　佛告须菩提：“于意云何？假令阎浮提所有众生，一时皆得人身，发阿耨多罗三藐三菩提心。发心已，尽形布施。以是布施，回向阿耨多罗三藐三菩提。须菩提！于意云何？是人以是因缘得福多不？”须菩提言：“甚多，世尊！”
　　佛言：“若菩萨乃至一日，行应般若波罗蜜念，其福胜彼。随喜菩萨行应般若波罗蜜念，能为一切众生而作福田。何以故？唯除诸佛，其余众生，无如是深慈心，如菩萨摩诃萨。诸菩萨因般若波罗蜜，能生如是慧。以是慧，见一切众生受诸苦恼，如被刑戮，菩萨即得大悲之心。得大悲已，以天眼观诸众生，见无量众生，有无间罪，堕于诸难，即生怜愍之心。不住是相，亦不住余相。须菩提！是名诸菩萨大智光明。行是道者，则为一切众生福田，而不退转阿耨多罗三藐三菩提。所受供养，衣服、饮食、卧具、医药，所须之物，一心修习般若波罗蜜故，能净报施恩，亦近萨婆若。是故菩萨，若欲不空食国中施，若欲利益一切众生，若欲示一切众生正道，若欲解一切众生牢狱系缚，若欲与一切众生慧眼，常应修行，应般若波罗蜜念。若行应般若波罗蜜念，是菩萨有所言说，亦与般若波罗蜜相应。何以故？是菩萨有所言说，皆随顺般若波罗蜜念。有所念，亦随顺言说。菩萨常应如是昼夜念般若波罗蜜。须菩提！譬如人得未曾有宝。得已，大喜，而复还失。以是因缘，忧愁苦恼。其心常念：‘我今如何失此大宝？’须菩提！菩萨亦如是。大宝者，是般若波罗蜜。菩萨得是已，常应以应萨婆若心，念般若波罗蜜。”
　　须菩提白佛言：“世尊！若一切念，从本已来，性常离者，云何说言不应离是应般若波罗蜜念。”“须菩提！若菩萨能如是知，即不离般若波罗蜜。何以故？般若波罗蜜空，是中无有退失。”
　　“世尊！若般若波罗蜜空，菩萨云何以般若波罗蜜而得增长？云何亦得近于阿耨多罗三藐三菩提？”“须菩提！菩萨行般若波罗蜜，亦无增无减。须菩提！若菩萨闻是说，不惊不怖，不没不退，当知是菩萨行般若波罗蜜。”
　　“世尊！般若波罗蜜空相是行般若波罗蜜不？”“不也，须菩提！”
　　“世尊！离般若波罗蜜更有法行般若波罗蜜不？”“不也，须菩提！”
　　“世尊！空可行空不？”“不也，须菩提！”
　　“世尊！离空可行空不？”“不也，须菩提！”
　　“世尊！行色是行般若波罗蜜不？”“不也，须菩提！”
　　“世尊！行受、想、行、识，是行般若波罗蜜不？”“不也，须菩提！”
　　“世尊！离色，有法可行般若波罗蜜不？”“不也，须菩提！”
　　“世尊！离受、想、行、识，有法可行般若波罗蜜不？”“不也，须菩提！”
　　“世尊！菩萨云何行，名为行般若波罗蜜？”
　　“须菩提！于意云何？汝见有法行般若波罗蜜不？”“不也，世尊！”
　　“须菩提！汝见般若波罗蜜法是菩萨行处不？”“不也，世尊！”
　　“须菩提！于意云何？汝所不见法，颇有生不？”“不也，世尊！”
　　“须菩提！是名诸佛无生法忍。菩萨能成就如是忍者，当得受阿耨多罗三藐三菩提记。须菩提！是名诸佛无所畏道。菩萨行是道，修习亲近，若当不得佛无上智、大智、自然智、一切智、如来智，无有是处。”
　　“世尊！一切法无生，以是得受阿耨多罗三藐三菩提记不？”“不也，须菩提！”
　　“世尊！今云何名为得受阿耨多罗三藐三菩提记？”
　　“须菩提！于意云何？汝见有法受阿耨多罗三藐三菩提记不？”“不也，世尊！我不见有法受阿耨多罗三藐三菩提记，亦不见所用法，亦不见所得法。”
　　“须菩提！如是一切法不可得。不应作是言：‘是法可得，是所用法可得。’”
　　尔时释提桓因在大会中白佛言：“世尊！般若波罗蜜甚深难见难解，毕竟离故。若人闻是般若波罗蜜，书写受持读诵，当知是人，福德不少。”“憍尸迦！于意云何？假令阎浮提所有众生，成就十善道，其所得福，不如是人闻是般若波罗蜜，书写受持读诵，百分不及一，百千万亿分不及一，乃至算数譬喻所不能及。”
　　时有一比丘，语释提桓因言：“憍尸迦！如是善男子、善女人，胜于仁者。”释提桓因言：“此人一发心顷，尚胜于我，何况得闻般若波罗蜜，书写受持读诵，如所说行。是人于一切世间、天、人、阿修罗中，最为殊胜。菩萨行般若波罗蜜，不但胜于一切世间、天、人、阿修罗，亦胜须陀洹、斯陀含、阿那含、阿罗汉、辟支佛，菩萨行般若波罗蜜。不但胜须陀洹，乃至辟支佛，亦胜菩萨离般若波罗蜜，无方便行檀波罗蜜。不但胜离般若波罗蜜，无方便行檀波罗蜜，亦胜离般若波罗蜜，无方便行尸罗波罗蜜、羼提波罗蜜、毗梨耶波罗蜜、禅波罗蜜。如是菩萨最为殊胜。若菩萨随般若波罗蜜所说行者，皆胜一切世间天、人、阿修罗。一切世间天、人、阿修罗，皆应恭敬供养。若菩萨行，随般若波罗蜜所教行者，是菩萨不断一切种智，是菩萨近阿耨多罗三藐三菩提，是菩萨必坐道场，是菩萨拯济没溺生死众生。菩萨如是学，名为学般若波罗蜜。如是学，名为不学声闻、辟支佛。若菩萨如是学，时四天王持四钵至其所，作是言：‘善男子！汝疾学得阿耨多罗三藐三菩提。坐道场时，我等当奉此四钵。’世尊！我亦自往问讯，何况余诸天子。菩萨学般若波罗蜜者，诸佛常共护念。世间众生，种种苦恼，是菩萨能随行般若波罗蜜故，无是诸苦。世尊！是菩萨现世功德。”
　　尔时阿难作是念：“是释提桓因自以智慧力如是说耶？为是佛神力？”释提桓因知阿难心所念，语阿难言：“皆是佛神力。”
　　佛告阿难：“如是，如是！阿难！如释提桓因所说，皆是佛神力。阿难！菩萨学般若波罗蜜，修习般若波罗蜜时，三千大千世界，诸魔皆生疑惑。是菩萨，为当中道，证实际，堕声闻、辟支佛地，为当直至阿耨多罗三藐三菩提。”

　　　　摩诃般若波罗蜜恭敬菩萨品第二十一

　　佛告阿难：“若菩萨不离般若波罗蜜行，尔时恶魔忧恼如箭入心，放大雨雹，雷电霹雳，欲令菩萨惊怖毛竖，其心退没，于阿耨多罗三藐三菩提，乃至一念错乱。阿难！恶魔不必普欲恼乱一切菩萨。”
　　“世尊！何等菩萨为恶魔所乱？”
　　“阿难！有菩萨先世闻说深般若波罗蜜，不能信受。如是之人，恶魔恼乱而得其便。
　　“复次，阿难！若菩萨闻深般若波罗蜜时，心生疑惑，有是深般若波罗蜜耶？无耶？阿难！如是菩萨亦为恶魔之所得便。
　　“复次，阿难！有菩萨离善知识，为恶知识所得，是人不闻深般若波罗蜜中义。以不闻故，不知不见，云何应行般若波罗蜜？云何应修般若波罗蜜？阿难！是人亦为恶魔得便。
　　“复次，阿难！若菩萨受持邪法，是人亦为恶魔得便。恶魔作是念：‘是人助我，亦令余人助我，亦能满我所愿。’阿难！是人亦为恶魔得便。
　　“复次，阿难！菩萨云何为恶魔得便？若菩萨闻深般若波罗蜜，语余菩萨言：‘是般若波罗蜜甚深，我等犹尚不能得底，汝等何用闻为！’是人亦为恶魔得便。阿难！若菩萨轻余菩萨言：‘我是远离行者，汝等无此功德。’尔时恶魔甚大欢喜踊跃。阿难！若有众菩萨为恶魔称其名字，得是名字故，轻余清净善心菩萨，是等无有阿毗跋致菩萨功德相貌，而假托阿毗跋致功德，增长烦恼，自高其身，而下他人，作是言：‘我有所功德，汝无是事。’尔时恶魔即大欢喜，作是念：‘之宫殿，则为不空，增益地狱、饿鬼、畜生。’恶魔加其神力故，是人所语，人皆信受。信受已，随所见学，随所说行。随所见学，随所说行已，亦复增益烦恼。如是人等，以颠倒心故，所起身口意业果报皆苦，以是因缘故，增益地狱、饿鬼、畜生。阿难！恶魔见是利益，亦大欢喜。阿难！若求佛道者，与声闻人共诤。恶魔复作是念：‘是人虽远离萨婆若而不大远。’阿难！若菩萨共菩萨诤，恶魔即大欢喜，作是念：‘是人两离萨婆若远。’阿难！若不得受记菩萨，嗔恨受记者，而共诤竞，恶口骂詈，若爱惜萨婆若，随其起念，一念却一劫，尔乃还得发大庄严。”
　　阿难白佛言：“世尊！如是罪者，可得悔不？要当毕其随念劫数，尔乃还得发大庄严。”佛言：“有出。我说菩萨、声闻皆有出罪法。不说无出。阿难！若菩萨共菩萨诤，恶口骂詈，不相悔谢，结恨在心。我不说此人有出罪法。是人若爱惜萨婆若，毕其随念劫数，亦复还得发大庄严。阿难！若菩萨共菩萨诤，恶口骂詈，即相悔谢，后不复作。作是念：‘我应谦下一切众生。我若嗔诤，加报于人，则为大失。我应当为一切众生，而作桥梁。我尚不应轻汝他人，何况加报！应如聋哑，不应自坏深心。我得阿耨多罗三藐三菩提时，当度是等。云何加忿，自起嗔碍。’阿难！求菩萨道者，于声闻人，乃至不应生于嗔碍。”
　　阿难白佛言：“世尊！菩萨与菩萨共住，其法云何？”佛言：“相视当如佛想，是我大师，同载一乘，共一道行。如彼所学，我亦应学。彼若杂行，非我所学。若彼清净学，应萨婆若念，我亦应学。菩萨若如是学，是名同学。”
　　尔时须菩提白佛言：“世尊！若菩萨为尽学，则学萨婆若；为无生学，为离学，为灭学，则学萨婆若。”
　　佛告须菩提：“如汝所说，菩萨为尽学，则学萨婆若；为无生学，为离学，为灭学，则学萨婆若者。须菩提！于意云何？如来以如，得名如来。是如非尽非离非灭耶？”“如是，世尊！”
　　“须菩提！如是学者，名为学萨婆若。学萨婆若，为学般若波罗蜜，学佛地十力、四无所畏、十八不共法。须菩提！菩萨如是学者，则到诸学彼岸。如是学者，魔若魔民不能降伏。如是学者，疾得阿毗跋致。如是学者，疾坐道场。如是学者，学自行处。如是学者，学救护法。如是学者，学大慈大悲。如是学者，学三转十二相法轮。如是学者，学度众生。如是学者，学不断佛种。如是学者，学开甘露门。须菩提！凡夫下劣，不能如是学。欲调御一切众生者，能如是学。须菩提！菩萨如是学者，不堕地狱、畜生、饿鬼，不生边地。如是学者，不生旃陀罗家，不生竹草作家，不生除粪人家，不生诸余贫贱之家。须菩提！菩萨如是学者，不盲不瞎，不睐眼，不痤短，不聋哑，不顽钝，不形残，身根具足。须菩提！菩萨如是学者，不夺他命，不盗他物，不邪淫，不妄语，不两舌，不恶口，不无益语，不贪嫉，不嗔恼，不邪见，不邪命活，不畜邪见眷属，不畜破戒眷属。须菩提！菩萨如是学者，不生长寿天。何以故？菩萨成就方便故。何等为方便？所谓从般若波罗蜜起，虽能入禅，而不随禅生。须菩提！菩萨如是学者，得佛清净力，清净无畏。”
　　“世尊！若一切法，本净相者，菩萨复得何等清净法？”佛言：“如是，如是！须菩提！一切法本清净相，菩萨于是本净相法中，行般若波罗蜜，不惊不怖，不没不退，是名清净般若波罗蜜。须菩提！凡夫不知不见一切法本清净相，是故菩萨发勤精进，于是中学，得清净诸力，诸无畏。须菩提！菩萨如是学者，悉能通达一切众生心、心所行。须菩提！譬如少所地，出阎浮檀金，众生聚中，亦少能如是学般若波罗蜜。譬如众生，少有能起转轮王业，多有能起诸小王业。如是，须菩提！少有众生能行般若波罗蜜道，多有发声闻、辟支佛乘。须菩提！少有众生能学阿耨多罗三藐三菩提心者。于学阿耨多罗三藐三菩提中，少能如说行者。于如说行中，少能随学般若波罗蜜者。于随学中，少能得阿毗跋致者。是故，须菩提！菩萨欲在少中之少，当学般若波罗蜜，修习般若波罗蜜。”

　　　　摩诃般若波罗蜜无悭烦恼品第二十二

　　佛告须菩提：“若菩萨如是学般若波罗蜜，则不生烦恼心，不生悭心，不生破戒心，不生嗔恼心，不生懈怠心，不生散乱心，不生愚痴心。须菩提！菩萨如是学，皆摄诸波罗蜜。须菩提！譬如六十二见，皆摄在身见中。须菩提！菩萨学般若波罗蜜时，皆摄诸波罗蜜。譬如人死，命根灭故，诸根皆灭。如是，须菩提！菩萨学般若波罗蜜，皆摄诸波罗蜜。是故，须菩提！菩萨若欲摄诸波罗蜜，当学般若波罗蜜。菩提！菩萨学般若波罗蜜，即于一切众生中最为上首。须菩提！于意云何？三千大千世界众生宁为多不？”“世尊！阎浮提众生尚多，何况三千大千世界？”
　　“须菩提是众生皆为菩萨。若有一人，尽形寿供养衣服饮食卧具医药，须菩提！于意云何？是人以是因缘得福多不？”“甚多，甚多！世尊！”
　　“须菩提！若有菩萨如弹指顷，修习般若波罗蜜，福胜于彼。如是，须菩提！般若波罗蜜大利益诸菩萨，能助阿耨多罗三藐三菩提。是故，须菩提！若菩萨欲得阿耨多罗三藐三菩提，欲于一切众生中为无上者，欲为一切众生作救护，欲得具足佛法，欲得佛所行处，欲得佛所游戏，欲得佛师子吼，欲得三千大千世界、大会讲法，当学般若波罗蜜。须菩提！我不见菩萨学般若波罗蜜，不得如是具足之利。”
　　“世尊！是菩萨亦得具足声闻利耶？”“须菩提！菩萨亦学具足声闻利，但不愿住声闻法中，欲具足诸功德必皆能知，但不于中住，作是念：‘我亦当说是声闻功德，教化众生。’若菩萨如是学者，能为一切世间天、人、阿修罗作福田，于声闻、辟支佛福田为最殊胜。菩萨如是学者，得近萨婆若，不舍般若波罗蜜，不离般若波罗蜜。菩萨如是行般若波罗蜜，名为不退于萨婆若，远声闻、辟支佛地，近阿耨多罗三藐三菩提。是菩萨，若作是念：‘此是般若波罗蜜，是某般若波罗蜜，当得萨婆若。’如是亦分别，即不行般若波罗蜜。若菩萨不分别般若波罗蜜，不见般若波罗蜜，不言此是般若波罗蜜，是某般若波罗蜜，当得萨婆若。如是亦不见不闻，不觉不知，即行般若波罗蜜。”
　　尔时释提桓因作是念：“是菩萨行般若波罗蜜，尚胜一切众生，何况得阿耨多罗三藐三菩提。若人乐闻般若，是人为得大利，寿命中最，何况能发阿耨多罗三藐三菩提心。是人则为世间之所贪慕，是人当得调御众生。”
　　尔时释提桓因化作曼陀罗华满掬，散佛上，作是言：“世尊！若有人发阿耨多罗三藐三菩提心者，愿令具足佛法，具足萨婆若，具足自然法，具足无漏法。世尊！我乃至不生一念，欲使发阿耨多罗三藐三菩提心者，有退转。世尊！我见生死之中，有诸苦恼，不生一念，欲使菩萨有退转者，我亦为阿耨多罗三藐三菩提，当勤行精进。何以故？是人等，能发如是心，则大利益一切世间。我自得度，当度未度者。我自得脱，当脱未脱者。我自得安，当安未安者。我自灭度，当度未灭度者。世尊！若人于初发心菩萨随喜，若于行六波罗蜜，若于阿毗跋致，若于一生补处随喜，是人为得几所福德？”
　　“憍尸迦！须弥山王，尚可称量，是人随喜福德，不可称量。憍尸迦！三千大千世界尚可称量，是人随喜福德，不可称量。”
　　释提桓因白佛言：“世尊！若人不能于是诸心随喜者，则为魔之所著，当知是为魔之眷属。不能于是诸心随喜者，当知是人于魔天命终，来生此间。何以故？是诸心皆能破诸魔事。是人随喜福德，应回向阿耨多罗三藐三菩提。若人发阿耨多罗三藐三菩提心者，则为不舍佛，不舍法，不舍僧。以是故，应于是诸心而生随喜。”
　　“如是，如是！憍尸迦！若人于是诸心随喜，当知是人疾得值佛。是人以是随喜福德善根故，在所生处，常得供养恭敬，尊重赞叹，不闻诸恶音声，亦不堕于诸恶道中，常生天上。何以故？是人随喜，为欲利益无量无边众生故。是随喜心，渐渐增长，能至阿耨多罗三藐三菩提。是人得阿耨多罗三藐三菩提时，当灭度无量众生。憍尸迦！以是因缘，当知是人，于是诸心随喜者，即是利益无量无边众生善根故随喜。”
　　须菩提白佛言：“世尊！是心如幻，云何能得阿耨多罗三藐三菩提？”
　　“须菩提！于意云何？汝见是人心如幻不？”“不也，世尊！我不见是心如幻。”
　　“于意云何？若不见是幻，不见如幻。心离幻，离如幻心，更见有法可得阿耨多罗三藐三菩提不？”“不也，世尊！离幻，离如幻心，更不见法得阿耨多罗三藐三菩提。世尊！若我不见异法，当说何法若有若无？世尊！若法毕竟离，即不在有无；若法毕竟离，是法不得阿耨多罗三藐三菩提。世尊！无所有法，亦不能得阿耨多罗三藐三菩提。是故般若波罗蜜，毕竟离。若法毕竟离，则不可修习。如是法者，不能生余法，般若波罗蜜毕竟离故。世尊！般若波罗蜜毕竟离，云何能得阿耨多罗三藐三菩提？阿耨多罗三藐三菩提亦毕竟离，云何以离得离？”
　　佛言：“善哉，善哉！须菩提！般若波罗蜜毕竟离，阿耨多罗三藐三菩提亦毕竟离，以是因缘故，能得阿耨多罗三藐三菩提。须菩提！若般若波罗蜜非毕竟离者，则非般若波罗蜜。如是，须菩提！亦不离般若波罗蜜。得阿耨多罗三藐三菩提，亦不以离得离。”

　　　　小品般若经卷第八



　　　　小品般若波罗蜜经卷第九

　　　　后秦龟兹国三藏鸠摩罗什译

　　称扬菩萨品第二十三

　　尔时须菩提白佛言：“世尊！菩萨行般若波罗蜜，即是行甚深义。”“如是，如是！须菩提！菩萨行般若波罗蜜，即是行甚深义。须菩提！菩萨所为甚难，行甚深义而不证是义，所谓若声闻地、若辟支佛地。”
　　“世尊！如我解佛所说义，菩萨所行不难。何以故？取证者不可得，所用取证法亦不可得，所证法亦不可得。若菩萨闻如是说，不惊不怖，不没不退，当知是菩萨，行般若波罗蜜，亦不见我行般若波罗蜜。如是亦不分别。当知是菩萨，近阿耨多罗三藐三菩提，远离声闻、辟支佛地。
　　“世尊！譬如虚空，不作是念：‘是远是近。’何以故？虚空无分别故。世尊！般若波罗蜜亦如是，不作是念：‘声闻、辟支佛地去我远；阿耨多罗三藐三菩提去我近。’何以故？般若波罗蜜无分别故。
　　“世尊！譬如幻所化人，不作是念：‘幻师去我近，观者去我远。’何以故？世尊！幻所化人，无分别故。世尊！般若波罗蜜亦如是，不作是念：‘声闻、辟支佛地去我远；阿耨多罗三藐三菩提去我近。’何以故？般若波罗蜜无分别故。
　　“世尊！譬如影不作是念：‘所因去我近，余事去我远。’何以故？影无分别故。世尊！般若波罗蜜亦如是，不作是念：‘声闻、辟支佛地去我远；阿耨多罗三藐三菩提去我近。’何以故？般若波罗蜜无分别故。
　　“世尊！如如来无憎无爱，般若波罗蜜亦如是无憎无爱。世尊！如如来无诸分别，般若波罗蜜亦如是无诸分别。世尊！如如来所化人，不作是念：‘声闻、辟支佛地去我远；阿耨多罗三藐三菩提去我近。’何以故？如来所化人无分别故。世尊！般若波罗蜜亦如是不作，是念：‘声闻、辟支佛地去我远；阿耨多罗三藐三菩提去我近。’何以故？般若波罗蜜无分别故。
　　“世尊！如如来所化人，随事能作，而无分别。世尊！般若波罗蜜亦如是，随所修习，皆能成办，而无所分别。世尊！譬如工匠，于机关木人，若男若女，随所为事，皆能成办，而无分别。世尊！般若波罗蜜亦如是，随所修习，皆能成办，而无分别。”
　　须菩提白佛言：“世尊！菩萨行般若波罗蜜，即是行坚固义。”佛告须菩提：“菩萨行般若波罗蜜，即是行坚固义。”
　　尔时欲界诸天子作是念：“若人发阿耨多罗三藐三菩提心，能行如是深般若波罗蜜，而不证实际，堕声闻地、若辟支佛地，当知是菩萨所为甚难，一切世间所应敬礼。”
　　须菩提语诸天子：“菩萨行深般若波罗蜜，而不取证，不足为难。若菩萨为无量无边众生故，发大庄严，而众生毕竟不可得，所可度者不可得，而能发心：我当度之。尔乃为难。诸天子！是人欲度众生，为欲度虚空。何以故？虚空离故，众生亦离。是故当知是菩萨所为甚难，无众生而为众生，发大庄严。如人与虚空共斗。佛说众生不可得，众生离故，可度者亦离；众生离故，色亦离；众生离故，受、想、行、识亦离；众生离故，一切法亦离。若菩萨闻如是说，不惊不怖，不没不退，当知是为行般若波罗蜜。”
　　佛问须菩提：“菩萨何因缘故，不惊不怖，不没不退。”“世尊！空故，不没；无所有故，不没。何以故？没者，不可得；没法，亦不可得；没处，亦不可得。若菩萨闻如是说，不惊不怖，不没不退，当知是为行般若波罗蜜。”
　　“须菩提！菩萨如是行般若波罗蜜，释提桓因与梵天王、众生主自在天王，及诸天子，皆共敬礼。须菩提！不但释提桓因、梵天王、众生主自在天王，及诸天子敬礼是行般若波罗蜜菩萨，梵世诸天，梵辅天、梵众天、大梵天、光天、少光天、无量光天、光音天、净天、少净天、无量净天、遍净天、无阴天、福生天、广果天、无广天、无热天、妙见天、善见天、无小天上诸天，皆敬礼是行般若波罗蜜菩萨。须菩提！今现在无量阿僧祇世界诸佛，皆念是行般若波罗蜜菩萨。须菩提！若菩萨行般若波罗蜜时，为诸佛所念，当知是菩萨，即是阿毗跋致。
　　“须菩提！假令如恒河沙等世界众生，皆作恶魔，一一化作尔所恶魔。是诸恶魔，皆不能坏是行般若波罗蜜菩萨。须菩提！菩萨成就二法，恶魔不能坏。何等二？一者，观一切法空；二者，不舍一切众生。菩萨成就是二法，恶魔不能坏。
　　“须菩提！复有二法，恶魔不能坏。何等二？一者，随说能行；二者，诸佛所念。菩萨成就是二法，诸天皆来供养恭敬，请问安慰：‘善男子！汝行是行，当疾得佛道；汝行是行，无救众生，当为作救。无舍众生，当为作舍；无依众生，当为作依；无洲众生，当为作洲；无究竟道众生，当为作究竟道；无归众生，当为作归；无明众生，为作光明；无趣众生，当为作趣。’何以故？是菩萨行般若波罗蜜行，成就是四功德。现在十方无量无边阿僧祇世界诸佛，与比丘僧，围绕说法时，悉皆称扬赞叹，说其名字。须菩提！譬如我今称扬赞叹实相菩萨，说其名字，及余菩萨，于阿閦佛所，修行梵行，不离是般若波罗蜜行者。如是，须菩提！今现在十方诸佛，亦皆称扬赞叹，说我国中诸菩萨名，修行梵行，不离般若波罗蜜行者。”
　　须菩提白佛言：“世尊！一切诸佛说法时，普皆称扬赞叹诸菩萨不？”“不也，须菩提！诸佛说法时，有称赞者，有不称赞者。须菩提！诸佛说法时，称扬赞叹诸阿毗跋致菩萨。”
　　“世尊！未得阿毗跋致者，诸佛说法时，亦皆称扬赞叹不？”
　　“须菩提！未得阿毗跋致者，诸佛亦有称扬赞叹者。何者？是能随学阿閦佛为菩萨时所行道者。如是菩萨，虽未得阿毗跋致，亦为诸佛称扬赞叹。须菩提！有能随学实相菩萨所行道者，如是菩萨虽未得阿毗跋致，亦为诸佛称扬赞叹。复次，须菩提！有菩萨行般若波罗蜜，信解一切法无生，而未得无生法忍；信解一切法空，而于阿毗跋致地中，未得自在。能行一切法寂灭相，而未入阿毗跋致地。须菩提！菩萨如是行者，诸佛说法时，亦皆称扬赞叹。未得阿毗跋致，而为诸佛说法时称扬赞叹者，则离声闻、辟支佛地，近于佛地，必得阿耨多罗三藐三菩提记。须菩提！若菩萨行般若波罗蜜，诸佛说法时称扬赞叹者，当知是菩萨，必至阿毗跋致。”

　　　　摩诃般若波罗蜜嘱累品第二十四

　　佛告须菩提：“若菩萨闻是甚深般若波罗蜜，信解不疑，不悔不难，是菩萨当于阿閦佛，及诸菩萨所，闻深般若波罗蜜，亦复信解。须菩提！菩萨若能信解如佛所说般若波罗蜜，是人必至阿毗跋致。须菩提！若人但闻般若波罗蜜，尚得饶益，何况信解如所说行。当住萨婆若。”
　　须菩提白佛言：“世尊！若离如，更无法可得。谁当住萨婆若？谁当得阿耨多罗三藐三菩提？谁当说法？”佛告须菩提：“汝所问离如更无法可得，谁当住萨婆若，谁当得阿耨多罗三藐三菩提，谁当说法者。如是，如是！须菩提！离如更无法，住如中。如尚不可得，何况住如者。如，不能得阿耨多罗三藐三菩提；离如，亦不能得阿耨多罗三藐三菩提。如，无说法；者离如，亦无说法者。”
　　尔时释提桓因白佛言：“世尊！无住如者，无得阿耨多罗三藐三菩提者，无说法者。而菩萨闻是深法，不疑不悔不难，而欲得阿耨多罗三藐三菩提，是为甚难。”
　　须菩提语释提桓因：“憍尸迦！如所说，菩萨闻是深法，不疑不悔不难，欲得阿耨多罗三藐三菩提，是为甚难者。憍尸迦！一切法空，此中谁当疑悔难者？”释提桓因语须菩提：“如所说者，皆因于空，而无所碍。譬如仰射虚空，箭去无碍。须菩提！所说无碍，亦如是。”
　　尔时释提桓因白佛言：“世尊！我如是说，如是答，为随如来说，随法答不？”
　　“憍尸迦！汝如是说，如是答，为随如来说，为随法答，皆为正答。憍尸迦！须菩提所说，皆因于空。须菩提尚不能得般若波罗蜜，何况行般若波罗蜜者；尚不得阿耨多罗三藐三菩提，何况得阿耨多罗三藐三菩提者；尚不得萨婆若，何况得萨婆若者；尚不得如，何况得如者；尚不得无生，何况得无生者；尚不得诸力，何况得诸力者；尚不得无所畏，何况得无所畏者；尚不得法，何况说法者。憍尸迦！须菩提常乐远离，乐无所得行。憍尸迦！是须菩提所行，于菩萨所行，百分不及一，百千万亿分不及一，乃至算数譬喻所不能及。憍尸迦！唯除如来所行，菩萨行般若波罗蜜，于余行中，最大最胜，最上最妙。菩萨所行，亦于声闻、辟支佛所行，最大最胜，最上最妙。是故，憍尸迦！若人欲于一切众生中最上者，当行菩萨所行般若波罗蜜。”
　　尔时会中忉利诸天子，以天曼陀罗华，散佛上。六百比丘从座而起，偏袒右肩，右膝著地，合掌向佛。佛神力故，花悉满掬，即以此华，散佛上。散已，作是言：“世尊！我等皆当行是上行。”佛即微笑。诸佛常法，若微笑时，青黄赤白无量色光，从口而出。是诸光明，遍照无量无边世界，上至梵天，还绕身三匝，从顶上入。
　　阿难即从座而起，偏袒右肩，右膝著地，合掌向佛，白佛言：“世尊！何因缘故微笑？诸佛不以无因缘而笑。”
　　佛告阿难：“是六百比丘，当于星宿劫得成佛，同号散花。阿难！是诸如来，比丘僧数，悉皆同等，寿命亦等，俱二万劫。彼诸比丘，从是已后，在所生处，常得出家，其世界常雨五色好华。是故，阿难！若人欲行上行，当行般若波罗蜜。若菩萨欲行如来行，当行般若波罗蜜。阿难！若菩萨行般若波罗蜜，当知是人，从人间命终，若于兜率天上命终，来生人间。何以故？人中、兜术天上行般若波罗蜜易故。阿难！若菩萨行般若波罗蜜，信乐受持，读诵书写。书写已，以般若波罗蜜，示教利喜，诸余菩萨。当知是人，为如来所见，当知是人，于诸佛所，种诸善根，不于弟子所种善根。阿难！若菩萨学般若波罗蜜，不惊不畏，信乐受持读诵，如所说行，当知是人，至现在佛所。若有信般若波罗蜜，不谤不逆，当知是人，已供养诸佛。阿难！若人于佛所种善根，求阿罗汉、辟支佛，是善根不虚，亦不离般若波罗蜜。是故，阿难！我今以般若波罗蜜，嘱累于汝。
　　“阿难！我所说法，唯除般若波罗蜜，有所受持。若忘失，其过尚少。汝若受持般若波罗蜜，乃至忘失一句，其过甚重。是故，阿难！我以般若波罗蜜，嘱累于汝。汝所闻受持，皆应读诵，悉令通利，善念在心，当令章句分明。何以故？般若波罗蜜，是过去、未来、现在诸佛法藏故。
　　“阿难！若人于今现在，欲以慈心恭敬供养我者，是人当以是心，供养般若波罗蜜，受持读诵，如所说行，即是供养于我。阿难！是人不但供养于我，亦为恭敬供养过去、未来、现在诸佛。
　　“阿难！汝若爱重，不舍于我，亦应如是爱重，不舍般若波罗蜜，乃至一句，慎莫忘失。
　　“阿难！我为嘱累般若波罗蜜因缘故，若于一劫百劫、千万亿那由他劫，乃至如恒河沙等劫，说不可尽。阿难！今但略说。如我今为大师，过去现在十方诸佛，于一切世间天、人、阿修罗中，亦为大师。般若波罗蜜亦于一切世间天、人、阿修罗中，而作大师。有如是等无量因缘故，我于一切世间天、人、阿修罗中，以般若波罗蜜，嘱累于汝。”
　　佛告阿难：“若人爱重佛，爱重法，爱重僧，爱重过去、未来、现在诸佛阿耨多罗三藐三菩提，当以是爱重，爱重般若波罗蜜。此则是我所用教化。阿难！若有人受持读诵般若波罗蜜，当知是人，则为受持过去、未来、现在诸佛阿耨多罗三藐三菩提。
　　“阿难！般若波罗蜜欲断绝时，若欲护助者，是人则是护助过去、未来、现在诸佛阿耨多罗三藐三菩提。何以故？阿难！诸佛阿耨多罗三藐三菩提，皆从般若波罗蜜生。阿难！若过去诸佛阿耨多罗三藐三菩提，皆从般若波罗蜜生；未来诸佛阿耨多罗三藐三菩提，亦从般若波罗蜜生；现在无量阿僧祇世界诸佛阿耨多罗三藐三菩提，亦从般若波罗蜜生。是故，阿难！若菩萨欲得阿耨多罗三藐三菩提，当善学六波罗蜜。何以故？阿难！诸波罗蜜是诸菩萨母，能生诸佛。若菩萨学是六波罗蜜，当得阿耨多罗三藐三菩提。是故，阿难！我以六波罗蜜，重嘱累汝。何以故？是六波罗蜜，是诸佛无尽法藏。
　　“阿难！汝若因小乘法，为小乘人说，三千大千世界众生，皆以是法，证阿罗汉。汝为弟子，功德盖少不足言；若以六波罗蜜，为菩萨说，汝为弟子，功德具足，我则喜悦。阿难！若人以是小乘法，教三千大千世界众生，得阿罗汉证，是诸布施持戒，修善福德，宁为多不？”
　　阿难言：“甚多，世尊！”
　　佛告阿难：“是福虽多，不如声闻人，为菩萨说般若波罗蜜，乃至一日，其福甚多。阿难！置此一日，若从旦至食时，置从旦至食时，乃至一漏刻顷，置是一漏刻顷，乃至须臾，为菩萨说法，是人于一切声闻、辟支佛，善根福德不可相比。若菩萨如是行，如是念，于阿耨多罗三藐三菩提退转者，无有是处。”

　　　　摩诃般若波罗蜜见阿閦佛品第二十五

　　佛说般若波罗蜜是时会中，四众比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，佛神力故，见阿閦佛在大会中，恭敬围绕，而为说法。如大海水，不可移动。时诸比丘，皆阿罗汉，诸漏已尽，无复烦恼，心得自在，及诸菩萨摩诃萨，其数无量。佛摄神力，大会四众等，皆不复见阿閦如来，及声闻菩萨，国界严饰。
　　佛告阿难：“一切法亦如是，不与眼作对。如今阿閦佛，及阿罗汉、诸菩萨众，皆不复现。何以故？法不见法，法不知法。阿难！一切法，非知者，非见者，无作者，无贪著，不分别故。
　　“阿难！一切法不可思议，犹如幻人；一切法无受者，不坚牢故。菩萨如是行者，名为行般若波罗蜜，于法亦无所著。菩萨如是学者，名为学般若波罗蜜。阿难！若菩萨欲到一切法彼岸，当学般若波罗蜜。何以故？阿难！学般若波罗蜜，于诸学中，最为第一，安乐利益诸世间故。
　　“阿难！如是学者，无依止者，为作依止。如是学者，诸佛所许，诸佛所赞。诸佛如是学已，能以足指震动三千大千世界。阿难！诸佛学是般若波罗蜜，于过去、未来、现在一切法中，得无碍知见。阿难！是故般若波罗蜜，最上最妙。
　　“阿难！若欲称量般若波罗蜜，即是称量虚空。何以故？是般若波罗蜜无量故。阿难！我不说有般若波罗蜜有限有量。阿难！名字章句语言有量，般若波罗蜜无量。”
　　“世尊！何因缘故，般若波罗蜜无量？”
　　“阿难！般若波罗蜜，无尽故无量；般若波罗蜜，离故无量。阿难！过去诸佛皆从般若波罗蜜出，而般若波罗蜜不尽；未来诸佛皆从般若波罗蜜出，而般若波罗蜜不尽；现在无量世界诸佛皆从般若波罗蜜出，而般若波罗蜜不尽。是故，般若波罗蜜已不尽，今不尽，当不尽。阿难！若人欲尽般若波罗蜜，为欲尽虚空。”
　　尔时须菩提作是念：“是事甚深，我当问佛。”即白佛言：“世尊！般若波罗蜜无尽耶？”“须菩提！般若波罗蜜无尽。虚空无尽故，般若波罗蜜无尽。”
　　“世尊！应云何出生般若波罗蜜？”
　　“须菩提！色无尽故，是生般若波罗蜜；受、想、行、识无尽故，是生般若波罗蜜。须菩提！菩萨坐道场时，如是观十二因缘，离于二边，是为菩萨不共之法。若菩萨如是观因缘法，不堕声闻、辟支佛地，疾近萨婆若，必得阿耨多罗三藐三菩提。
　　“须菩提！若诸菩萨有退转者，不得如是念，不知菩萨行般若波罗蜜，云何以无尽法，观十二因缘？须菩提！若诸菩萨有退转者，不得如是方便之力。须菩提！若诸菩萨不退转者，皆得如是方便之力，所谓菩萨行般若波罗蜜，以如是无尽法，观十二因缘。若菩萨如是观时，不见诸法，无因缘生；亦不见诸法。常不见诸法作者受者。须菩提！是名菩萨行般若波罗蜜时，观十二因缘法。
　　“须菩提！若菩萨行般若波罗蜜时，不见色，不见受、想、行、识，不见此佛世界，不见彼佛世界，亦不见有法，见此佛世界、彼佛世界。须菩提！若有菩萨能如是行般若波罗蜜，是时恶魔忧愁，如箭入心。譬如新丧父母，甚大忧毒。菩萨亦如是，行般若波罗蜜，恶魔甚大忧毒。”
　　“世尊！但一恶魔愁毒，三千世界恶魔皆悉愁毒耶？”
　　“须菩提！是诸恶魔皆悉忧毒，各于坐处，不能自安。须菩提！菩萨如是行般若波罗蜜，一切世间天、人、阿修罗，无能得便，不见有法可退者。是故，须菩提！菩萨欲得阿耨多罗三藐三菩提，当如是行般若波罗蜜。菩萨如是行般若波罗蜜时，则具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。菩萨行般若波罗蜜时，则具足诸波罗蜜，亦能具足方便力。是菩萨行般若波罗蜜，诸有所作，生便能知。是故，须菩提！菩萨欲得方便力者，当学般若波罗蜜，当修般若波罗蜜。
　　“须菩提！若菩萨行般若波罗蜜，生般若波罗蜜时，应念现在无量无边世界诸佛，诸佛萨婆若智，皆从般若波罗蜜生。菩萨如是念时，应如是思惟：‘如十方诸佛所得诸法相，我亦当得。须菩提！菩萨行般若波罗蜜，应生如是念。’须菩提！若菩萨能生如是念，乃至弹指顷，胜于如恒河沙劫，布施福德，何况一日半日，当知是菩萨，必至阿毗跋致；当知是菩萨，为诸佛所念。
　　“须菩提！菩萨为诸佛所念者，不生余处，必当立于阿耨多罗三藐三菩提。是菩萨终不堕三恶道，常生好处，不离诸佛。须菩提！菩萨行般若波罗蜜，生般若波罗蜜，乃至弹指顷得如是功德，何况一日，若过一日。如香象菩萨，今在阿閦佛所，行菩萨道，常不离般若波罗蜜行。”
　　说是法时，诸比丘众，一切大会天、人、阿修罗，皆大欢喜。

　　　　摩诃般若波罗蜜随知品第二十六

　　佛告须菩提：“一切法无分别，当知般若波罗蜜亦如是；一切法无坏，当知般若波罗蜜亦如是；一切法但假名字，当知般若波罗蜜亦如是；一切法以言说故有，当知般若波罗蜜亦如是；又此言说，无所有，无处所，当知般若波罗蜜亦如是；一切法虚假为用，当知般若波罗蜜亦如是；一切法无量，当知般若波罗蜜亦如是；色无量，当知般若波罗蜜亦如是；受、想、行、识无量，当知般若波罗蜜亦如是；一切法无相，当知般若波罗蜜亦如是；一切法通达，相当知般若波罗蜜亦如是；一切法本来清净，当知般若波罗蜜亦如是；一切法无言说，当知般若波罗蜜亦如是；一切法同于灭，当知般若波罗蜜亦如是；一切法如涅槃，当知般若波罗蜜亦如是；一切法不来不去，无所生，当知般若波罗蜜亦如是；一切法无彼我，当知般若波罗蜜亦如是；贤圣毕竟清净，当知般若波罗蜜亦如是；舍一切檐，当知般若波罗蜜亦如是。何以故？色无形无处，自性无故；受、想、行、识无形无处，自性无故。
　　“一切法无热，当知般若波罗蜜亦如是；一切法无染无离，当知般若波罗蜜亦如是。何以故？色无所有故，无染无离；受、想、行、识无所有故，无染无离。
　　“一切法性清净，当知般若波罗蜜亦如是；一切法无系著，当知般若波罗蜜亦如是；一切法是菩提觉以佛慧，当知般若波罗蜜亦如是；一切法空、无相、无作，当知般若波罗蜜亦如是；一切法是药，慈心为首，当知般若波罗蜜亦如是；一切法梵相慈相，无过无恚，当知般若波罗蜜亦如是；大海无边，当知般若波罗蜜亦如是；虚空无边，当知般若波罗蜜亦如是；日照无边，当知般若波罗蜜亦如是；色离，当知般若波罗蜜亦如是；受、想、行、识离，当知般若波罗蜜亦如是；一切音声无边，当知般若波罗蜜亦如是；诸性无边，当知般若波罗蜜亦如是；集无量善法，当知般若波罗蜜亦如是；一切法三昧无边，当知般若波罗蜜亦如是；佛法无边，当知般若波罗蜜亦如是；法无边，当知般若波罗蜜亦如是；空无边，当知般若波罗蜜亦如是；心心数法无边，当知般若波罗蜜亦如是；诸心所行无边，当知般若波罗蜜亦如是；善法无量，当知般若波罗蜜亦如是；不善法无量，当知般若波罗蜜亦如是；如师子吼，当知般若波罗蜜亦如是。何以故？色如大海，受、想、行、识如大海；色如虚空，受、想、行、识如虚空；色如须弥山庄严，受、想、行、识如须弥山庄严；色如日光，受、想、行、识如日光；色如声无边，受、想、行、识如声无边；色如众生性无边，受、想、行、识如众生性无边；色如地，受、想、行、识如地；色如水，受、想、行、识如水；色如火，受、想、行、识如火；色如风，受、想、行、识如风；色如空种，受、想、行、识如空种；色离集善相，受、想、行、识离集善相；色离和合法，受、想、行、识离和合法；色三昧故无边，受、想、行、识三昧故无边。色，色离色性，色如是佛法。受、想、行、识，识离识性，识如是佛法。色相无边，受、想、行、识相无边；色空无边，受、想、行、识空无边；色心所行故无边，受、想、行、识心所行故无边；色中善不善不可得，受、想、行、识中善不善不可得；色不可坏，受、想、行、识不可坏；色是师子吼，受、想、行、识是师子吼。当知般若波罗蜜亦如是。”

　　　　小品般若经卷第九



　　　　小品般若波罗蜜经卷第十

　　　　后秦龟兹国三藏鸠摩罗什译

　　萨陀波仑品第二十七

　　佛告须菩提：“若菩萨欲求般若波罗蜜，当如萨陀波仑菩萨，今在雷音威王佛所，行菩萨道。”
　　须菩提白佛言：“世尊！萨陀波仑菩萨云何求般若波罗蜜？”
　　佛告须菩提：“萨陀波仑菩萨，本求般若波罗蜜时，不依世事，不惜身命，不贪利养，于空林中，闻空中声言：‘善男子！汝从是东行，当得闻般若波罗蜜。行时莫念疲倦，莫念睡眠，莫念饮食，莫念昼夜，莫念寒热如是诸事。莫念莫观，亦莫思惟。离谄曲心，莫自高身，卑下他人。当离一切众生之相，当离一切利养名誉，当离五盖，当离悭嫉，亦莫分别内法外法。行时，莫得左右顾视，莫念前，莫念后，莫念上，莫念下，莫念四维，莫动色受、想、行、识。何以故？若动色、受、想、行、识，则不行佛法，行于生死。如是之人，不能得般若波罗蜜。’
　　“萨陀波仑报空中声言：‘当如教行。何以故？我为一切众生，作光明故，集诸佛法。’
　　“空中声言：‘善哉，善哉！善男子！汝应信解空、无相、无作法，应离诸相，离于有见，离众生见、人见、我见，求般若波罗蜜。善男子！应离恶知识，亲近善知识。善知识者能说空、无相、无作，无生无灭法。善男子！汝能如是，不久得闻般若波罗蜜，若从经卷闻，若从法师闻。善男子！汝所从闻般若波罗蜜，当于是人，生大师想，当知报恩。应作是念：“我所从闻般若波罗蜜，则是我善知识。我得闻般若波罗蜜，当不退于阿耨多罗三藐三菩提。不离诸佛，不生无佛世界，得离诸难。”思惟如是功德利故，于法师所，生大师想。善男子！莫以世俗财利心故，随逐法师。当以爱重恭敬法故，随逐法师。又，善男子！应觉魔事。恶魔或时为说法者，作诸因缘，令受好妙色声香味触。说法者以方便力故受是五欲。汝于此中，莫生不净之心，应作念言：“我不方便之力，法师或为利益众生，令种善根故，受用是法。诸菩萨者，无所障碍。”善男子！汝于尔时，应观诸法实相。何等是诸法实相？佛说一切法无垢。何以故？一切法性空，一切法无我、无众生，一切法如幻、如梦、如响、如影、如炎。善男子！汝若如是观诸法实相，随逐法师，不久当善知般若波罗蜜。又，善男子！复应觉知魔事。若法师于求般若波罗蜜者，心有嫌恨，而不顾录，汝于此中，不应忧恼，但以爱重恭敬法心，随逐法师，勿生厌离。’
　　“须菩提！萨陀波仑菩萨受虚空中如是教已，即便东行。东行不久，复作是念：‘我向者云何不问空中声，东行远近？当从谁闻般若波罗蜜？’即住不行，忧愁啼哭，作是念言：‘我住于此，若一日、二日，乃至七日，不念疲极，不念睡眠，不念饮食，不念昼夜，不念寒热，要当得知我从谁闻般若波罗蜜。’
　　“须菩提！譬如有人唯有一子，爱之甚重，一旦命终，甚大忧恼，唯怀忧恼，无有余念。须菩提！萨陀波仑亦如是无有余念，但念我当何时得闻般若波罗蜜。
　　“须菩提！萨陀波仑菩萨如是忧愁啼哭时，佛像在前立，赞言：‘善哉，善哉！善男子！过去诸佛本行菩萨道时，求般若波罗蜜，亦如汝今。是故，善男子！汝以是勤行精进爱乐法故，从是东行，去此五百由旬，有城名众香，七宝合成。其城七重，纵广十二由旬，皆以七宝多罗之树，周遍围绕。丰乐安静，人民炽盛，街巷相当，端严如画，桥津如地，宽博清净。七重城上，皆以阎浮檀金而为楼阁。一一楼阁，七宝行树，种种宝果。其诸楼阁，次第皆以宝绳连绵，宝铃罗网，以覆城上。风吹铃声，其音和雅，如作五乐，甚可爱乐，以是音声，娱乐众生。其城四边，流池清净，冷暖调适。中有诸船，七宝严饰，是诸众生，宿业所致，娱乐游戏。诸池水中，种种莲华，青黄赤白，众杂好华，香色具足，遍满其上，三千大千世界，所有好华，悉皆具有。其城四边，有五百园观，七宝庄严，甚可爱乐。一一园中，有五百池水。池水各各纵广十里，皆以七宝杂色庄严。诸池水中，皆有青黄赤白莲花，大如车轮，弥覆水上。青色青光，黄色黄光，赤色赤光，白色白光。诸池水中，皆有凫雁鸳鸯，异类众鸟。是诸园观池沼，适无所属，皆是众生宿业果报，长夜信乐深法，行般若波罗蜜，福德所致。善男子！众香城中，有大高台，昙无竭菩萨宫舍在上，其宫纵广各五十里，皆以七宝校成杂色庄严。其墙七重皆亦七宝，七宝行树周匝围绕。其宫舍中有四园观常所娱乐，一名常喜，二名无忧，三名华饰，四名香饰。一一园中有八池水，一名为贤，二名贤上，三名欢喜，四名喜上，五名安隐，六名多安隐，七名必定，八名阿毗跋致。诸池水边，面各一宝，黄金、白银、琉璃、颇梨、玫瑰为底，金沙布上。一一池侧，有八梯阶，种种宝物，以为梯橙。诸阶陛间，有阎浮檀金芭蕉之树。诸池水中，皆有青黄赤白莲花遍覆。其上凫雁鸳鸯、孔雀众鸟，鸣声相和，甚可爱乐。诸池水边，皆生花树香树，风吹香华堕池水中。其池成就八功德水，香若栴檀，色味具足。昙无竭菩萨，与六万八千婇女，五欲具足，共相娱乐，及城中男女，俱入常喜等园、贤等池中，共相娱乐。善男子！昙无竭菩萨，与诸婇女游戏娱乐已，日日三时，说般若波罗蜜，众香城中，男女大小，为昙无竭菩萨，于其城内，多聚人处，敷大法座。其座四足，或以黄金，或以白银，或以琉璃，或以颇梨，敷以綩綖杂色茵蓐，以迦尸白[疊*毛]而覆其上。座高五里，施诸帏帐。其地四边，散五色华，烧众名香，供养法故。昙无竭菩萨于此座上，说般若波罗蜜。善男子！彼诸人众，如是供养、恭敬昙无竭菩萨，为闻般若波罗蜜故，于是大会百千万众诸天世人一处集会。中有听者，中有受者，中有持者，中有诵者，中有书者，中有正观者，中有如说行者。是诸众生，已度恶道，皆不退转于阿耨多罗三藐三菩提。善男子！汝从是去，当于昙无竭菩萨所，闻般若波罗蜜。昙无竭菩萨世世是汝善知识，示教利喜汝阿耨多罗三藐三菩提。善男子！昙无竭菩萨，本行菩萨道时，求般若波罗蜜，亦如汝今。今汝东行，莫计昼夜，不久当得闻般若波罗蜜。’
　　“萨陀波仑菩萨，心大欢喜，譬如有人为毒箭所中，更无余念。唯念何时，当得良医，拔出毒箭，除我此苦。如是萨陀波仑菩萨，无有余念，但念何时，得见昙无竭菩萨，为我说般若波罗蜜。我闻般若波罗蜜，断诸有见。
　　“尔时萨陀波仑即于住处一切法中，生无决定想，入诸三昧门，所谓：诸法性观三昧、诸法不可得三昧、破诸法无明三昧、诸法不异三昧、诸法不坏三昧、诸法照明三昧、诸法离闇三昧、诸法不相续三昧、诸法性不可得三昧、散华三昧、不受诸身三昧、离幻三昧、如镜像三昧、一切众生语言三昧、一切众生欢喜三昧、随一切善三昧、种种语言字句庄严三昧、无畏三昧、性常默然三昧、无碍解脱三昧、离尘垢三昧、名字语言庄严三昧、一切见三昧、一切无碍际三昧、如虚空三昧、如金刚三昧、无负三昧、得胜三昧、转眼三昧、毕法性三昧、得安隐三昧、师子吼三昧、胜一切众生三昧、离垢三昧、无垢净三昧、华庄严三昧、随坚实三昧、出诸法得力无畏三昧、通达诸法三昧、坏一切法印三昧、无差别见三昧、离一切见三昧、离一切闇三昧、离一切相三昧、离一切著三昧、离一切懈怠三昧、深法照明三昧、善高三昧、不可夺三昧、破魔三昧、生光明三昧、见诸佛三昧。
　　“萨陀波仑菩萨住是诸三昧中，即见十方诸佛，为诸菩萨说般若波罗蜜。诸佛各各安慰赞言：‘善哉，善哉！善男子！我等本行菩萨道时，求般若波罗蜜，亦如汝今；得是诸三昧，亦如汝今。得是诸三昧已，了达般若波罗蜜，住阿毗跋致地。我等得是诸三昧故，得阿耨多罗三藐三菩提。善男子！是为般若波罗蜜，所谓于诸法无所念。我等住于无念法中，得如是金色之身、三十二相、大光明不可思议智慧、诸佛无上三昧、无上智慧，尽诸功德边。如是功德，诸佛说之犹不能尽，况声闻、辟支佛。是故，善男子！汝于是法，倍应恭敬爱重，生清净心。得阿耨多罗三藐三菩提，不足为难。汝于善知识，应深恭敬爱重信乐。善男子！若菩萨为善知识所护念者，疾得阿耨多罗三藐三菩提。’
　　“萨陀波仑菩萨白诸佛言：‘何等是我善知识？’诸佛答言：‘善男子！昙无竭菩萨，世世教诲成就汝于阿耨多罗三藐三菩提，令汝得学般若波罗蜜方便之力。昙无竭菩萨，是汝善知识，汝应报恩。善男子！汝若于一劫，若二劫三劫，乃至百劫，若过百劫，顶戴恭敬，以一切乐具而供养之；若以三千大千世界，妙好色声香味触尽以供养，亦未能报须臾之恩。何以故？以昙无竭菩萨因缘力故，令汝得如是诸深三昧，及闻般若波罗蜜方便。’诸佛如是教授安慰萨陀波仑菩萨已，忽然不现。
　　“萨陀波仑菩萨从三昧起，不见诸佛，作是念：‘是诸佛向从何来？今至何所？’不见佛故，即大忧愁。作是念：‘昙无竭菩萨，已得陀罗尼诸神通力，已曾供养过去诸佛，世世为我善知识，常利益我。我至昙无竭菩萨所，当问诸佛从何所来，去至何所？’
　　“尔时萨陀波仑菩萨于昙无竭菩萨，益加爱重，恭敬信乐，作如是念：‘我今贫穷，无有华香璎珞、烧香涂香、衣服幡盖、金银真珠、颇梨珊瑚，无有如是诸物，可以供养昙无竭菩萨。我今不应空往昙无竭菩萨所。我若空往，心则不安，当自卖身，以求财物，为般若波罗蜜故，供养昙无竭菩萨。何以故？我世世已来，丧身无数。于无始生死中，为欲因缘故，在于地狱，受无量苦，未曾为是清净之法。’
　　“是时萨陀波仑菩萨，中道入一大城，至市肆上，高声唱言：‘谁欲须人？谁欲须人？’尔时恶魔作是念：‘萨陀波仑菩萨，为爱法故，欲自卖身以供养昙无竭菩萨，为闻般若波罗蜜方便。云何菩萨行般若波罗蜜，疾得阿耨多罗三藐三菩提，亦得多闻。如大海水，不为诸魔所坏，能尽一切诸功德边，于此利益无量众生。是诸众生，出我境界，得阿耨多罗三藐三菩提。我今当往坏其道意。’即时恶魔隐蔽诸人，乃至不令一人得闻唱声，唯一长者女，魔不能蔽。
　　“萨陀波仑菩萨，卖身不售，在一处立，流泪而言：‘我为大罪故，欲自卖身供养昙无竭菩萨，为闻般若波罗蜜，而无买者。’尔时释提桓因作是念：‘我今当试是善男子，实以深心为爱法故，舍是身不？’即化作婆罗门，在萨陀波仑菩萨边行。问言：‘善男子！汝今何故忧愁啼哭？’萨陀波仑言：‘我以贫穷，无有财宝，欲自卖身，供养昙无竭菩萨，为闻般若波罗蜜。而无买者。’婆罗门言：‘善男子！我不须人，今欲大祠，当须人心人血人髓，能与我不？’萨陀波仑自念：‘我得大利，定当得闻般若波罗蜜方便。’以婆罗门欲买心血髓故，即大欢喜，语婆罗门：‘汝所须者，尽当相与。’婆罗门言：‘汝须何价？’答言：‘随汝所与。’萨陀波仑菩萨即执利刀，刺右臂出血。复割右髀，欲破骨出髓。
　　“时一长者女，在阁上遥见萨陀波仑菩萨刺臂出血，割其右髀，复欲破骨出髓，作是念：‘此善男子，何因缘故，困苦其身？我当往问。’时长者女，即便下阁，到萨陀波仑菩萨所，问言：‘善男子！何因缘故，困苦其身，用是血髓为？’萨陀波仑言：‘卖与婆罗门，供养般若波罗蜜，及昙无竭菩萨。’长者女言：‘善男子！汝卖血髓供养是人，得何等利？’萨陀波仑言：‘是人当为我说般若波罗蜜方便力，我随中学，当得阿耨多罗三藐三菩提金色之身、三十二相、常光、无量光、大慈大悲、大喜大舍、十力、四无所畏、四无碍智、十八不共法、六神通、不可思议清净、戒品、定品、智慧品、解脱品、解脱知见品，得佛无上智慧、无上法宝，分布施与一切众生。’
　　“时长者女语萨陀波仑：‘汝所说者，甚为希有，微妙第一。为一一法，乃可应舍恒河沙身。善男子！汝今所须金银真珠、琉璃颇梨、琥珀珊瑚、诸好珍宝，及华香璎珞、幡盖衣服，尽当相与，供养昙无竭菩萨，莫自困苦。我今亦欲随汝至昙无竭菩萨所，种诸善根，为得如是清净法故。’
　　“尔时释提桓因即复其身，在萨陀波仑菩萨前立，作是言：‘善哉，善哉！善男子！汝心坚固，爱法如是。过去诸佛，行菩萨道时，亦如汝今求闻般若波罗蜜方便，得阿耨多罗三藐三菩提。善男子！我实不须人心血髓，故来相试。汝愿何等，当以相与。’萨陀波仑言：‘与我阿耨多罗三藐三菩提。’释提桓因言：‘我无此也。诸佛世尊，乃能办之。更求余愿，当以相与。’萨陀波仑言：‘汝于此中，若无力者，还使我身，平复如故。’萨陀波仑身即平复，无有疮[病-丙+槃]。于是释提桓因忽然不现。
　　“时长者女，语萨陀波仑菩萨言：‘可至我舍，当白父母，求索财宝，为闻法故，供养昙无竭菩萨。’萨陀波仑菩萨与长者女，俱到其舍。长者女入，白父母言：‘与我华香璎珞，种种衣服，及诸宝物，愿听我身，并先所给五百侍女，与萨陀波仑菩萨，共往供养昙无竭菩萨。昙无竭菩萨，当为我说法。以是法故，我等当得诸佛之法。’父母语女：‘萨陀波仑菩萨今在何处？’女言：‘今在门外。是人发心求阿耨多罗三藐三菩提，欲度一切众生生死苦恼。为爱法故，欲自卖身，而无买者，忧愁啼哭，立在一处，作是言：“我欲卖身，而无买者。”时一婆罗门作是言：“汝今何故欲自卖身？”答言：“我爱法故，欲供养昙无竭菩萨，我当从彼得诸佛法。”婆罗门言：“我不须人，今欲大祠，当须人心人血人髓。”即时是人心大欢喜，手执利刀，刺臂出血，复割右髀，欲破骨出髓。我在阁上，遥见此事，心自念言：“是人何故，困苦其身，当往问之。”我即往问。答我言：“我以贫穷，无有财宝，欲卖心血髓，与婆罗门。”我时问言：“善男子！持是财物，欲作何等？”答我言：“为爱法故，供养昙无竭菩萨。”我复问言：“善男子！汝于是中得何等利？”答我言：“我于是中，当得无量不可思议功德之利。”我闻是无量不可思议诸佛功德，心大欢喜，作是念：“是善男子甚为希有，乃能自受如是苦恼。为爱法故，尚能舍身。我当云何不供养法？我今多有财物，于是事中当发大愿。”我时语言：“善男子！汝莫如是困苦其身，我当多与财物，供养昙无竭菩萨，我亦随汝至昙无竭菩萨所，欲自供养，我亦欲得无上佛法。”如上所说，父母今当听我，随是善男子，及给财物，供养昙无竭菩萨。’父母报言：‘汝所赞者，希有难及，是人一心念法，一切世界胜最第一，必能安乐一切众生。是人能求难事，我今听汝随去，我等亦欲见昙无竭菩萨。’是女为供养昙无竭菩萨故，白父母言：‘我不敢断人功德。’
　　“是女即时庄严五百乘车，敕五百侍女亦皆庄严，持种种色华；种种色衣；种种杂香末香涂香；金银宝华；种种杂色、妙好璎珞；诸美饮食。与萨陀波仑菩萨，各载一车，五百侍女，恭敬围绕，渐渐东行。遥见众香城。其城七重，七宝庄严，甚可爱乐。有七重堑，七重行树。其城纵广十二由旬，丰乐安静，人民炽盛，五百街巷，端严如画，桥津如地，宽博清净。见昙无竭菩萨，于城中央，法座上坐。无量百千万众，围绕说法。心即欢喜，譬如比丘得第三禅。见已，作是念：‘我等不应载车趣昙无竭菩萨。’即皆下车步进。萨陀波仑与五百侍女，恭敬围绕，各持种种庄严诸物，俱诣昙无竭菩萨所。
　　“昙无竭菩萨所，有七宝台，牛头栴檀而以校饰。真珠罗网，宝铃间错。四角各悬明珠，以为光明。有四白银香炉，烧黑沉水，供养般若波罗蜜。其宝台中，有七宝大床。床上有四宝函，以真金鍱，书般若波罗蜜，置是函中。其台四边，垂诸宝幡。
　　“尔时萨陀波仑菩萨，与五百侍女，遥见妙台，种种珍宝，以为挍饰。又见释提桓因，与无量百千诸天，以天曼陀罗华、天金银华、天栴檀华，以散台上。天于空中，作诸伎乐。即问释提桓因：‘憍尸迦！汝以何故，与诸天众，以天曼陀罗华、天金银华、天栴檀华，散此台上；于虚空中，作诸伎乐？’释提桓因言：‘善男子！汝不知耶？有法名摩诃般若波罗蜜，是诸菩萨母。菩萨于是中学，当得尽诸功德、一切佛法，疾得萨婆若。’萨陀波仑言：‘憍尸迦！摩诃般若波罗蜜，是诸菩萨母，为在何处？我今欲见。’‘善男子！在此七宝箧中，黄金鍱上，昙无竭菩萨七处印之，我不得示汝。’
　　“尔时萨陀波仑菩萨与五百女人，各持种种华香璎珞、幡盖衣服、金银珍宝，以半供养般若波罗蜜，以半供养昙无竭菩萨。萨陀波仑菩萨以种种花香璎珞、幡盖衣服、金银宝花，作诸伎乐，供养般若波罗蜜已，向昙无竭菩萨所，复以种种华香璎珞、碎末栴檀、金银宝华，供养法故，散昙无竭菩萨上。即住虚空，合成宝盖。其盖四边，垂诸宝幡。萨陀波仑菩萨及五百女人，见此神力，心大欢喜，作是念：‘未曾有也。昙无竭大师，神力乃尔，未成佛道，神通之力，尚能如是，况得阿耨多罗三藐三菩提。’时五百女人，敬重昙无竭菩萨故，皆发阿耨多罗三藐三菩提心：‘我等以是善根因缘，于未来世，当得作佛；行菩萨道时，亦得如是功德，如今昙无竭菩萨。供养恭敬尊重般若波罗蜜，为人演说，成就方便力，亦如昙无竭菩萨。’萨陀波仑及五百女人，头面礼昙无竭菩萨足，合掌恭敬，却住一面。
　　“萨陀波仑白昙无竭菩萨言：‘我本求般若波罗蜜，时于空林中，闻空中声言：“善男子，从是东行，当得闻般若波罗蜜。”我即东行。东行不久，便作是念：“我云何不问空中声，去当远近，从谁得闻般若波罗蜜。”忧愁懊恼，即住七日，不念饮食，及世俗事，但念般若波罗蜜，我云何不问空中声，去当近远，从谁得闻。即时佛像，现在我前，作是言：“善男子！从是东行五百由旬，有城名众香城，中有菩萨名昙无竭，为诸大众说般若波罗蜜。汝于是中，当得闻般若波罗蜜。”我于是处，一切法中，生无依止想，亦得无量诸三昧门。我住是诸三昧，即见十方诸佛，为诸大众说般若波罗蜜。诸佛赞我言：“善哉，善哉！善男子！我等本行菩萨道时，亦得是诸三昧，住是诸三昧中，能成就诸佛法。”诸佛安慰示教我已，皆不复现。我从诸三昧觉已，作是念：“诸佛从何所来，去至何所？”不知诸佛来去因缘故，即作是念：“昙无竭菩萨已曾供养过去诸佛，深种善根，善学方便，必能为我说诸佛从何所来，去至何所？”惟愿大师，今当为我说诸佛从何所来，去至何所，令我常得不离见佛。’

　　　　摩诃般若波罗蜜昙无竭品第二十八

　　“尔时昙无竭菩萨语萨陀波仑菩萨言：‘善男子！诸佛无所从来，去无所至。何以故？诸法如，不动故。诸法如，即是如来。善男子！无生无来无去，无生即是如来。实际无来无去，实际即是如来。空无来无去，空即是如来。断无来无去，断即是如来。离无来无去，离即是如来。灭无来无去，灭即是如来。虚空性无来无去，虚空性即是如来。善男子！离是诸法，无有如来。是诸法如，诸如来如，皆是一如，无二无别。善男子！是如唯一，无二无三，离诸数，无所有。善男子！譬如春末后月，日中热时，见野马动，愚夫逐之，谓当得水。善男子！于意云何？是水从何所来？为从东海来？南西北海来？’
　　“萨陀波仑白大师言：‘焰中尚无有水，况有来处去处。但是愚人无有智故，于无水中而生水想，实无有水。’
　　“‘善男子！若有人以如来身色音声而生贪著，如是人等，分别诸佛有去来相，当知是等，愚痴无智，如无水中而生水想。何以故？诸佛如来，不应以色身见。诸佛如来皆是法身故。善男子！诸法实相，无来无去。诸佛如来，亦复如是。善男子！譬如幻师，幻作象兵马兵、车兵步兵，无来无去。当知诸佛无来无去，亦复如是。善男子！如人梦中，见有如来，若一若二，若十若二十，若五十，若百，若过百数。觉已，乃至不见有一如来。善男子！于意云何？是诸如来，从何所来，去至何所？’
　　“萨陀波仑白大师言：‘梦无定法，皆是虚妄。’
　　“‘善男子！如来说一切法，虚妄如梦。若人不知诸法虚妄如梦，以色身名字、语言章句，而生贪著。如是人等，分别诸佛，而有来去，不知诸法相故。若人于佛分别来去，当知是人，凡夫无智，数受生死，往来六道，离般若波罗蜜，离于佛法。善男子！若能如实知佛所说，一切诸法，虚妄如梦，是人于法，则不分别，若来若去，若生若灭。若不分别，是人则以诸法实相而观如来。若以法相知如来者，是人则不分别，如来若来若去。若能如是知诸法相，是人则行般若波罗蜜，近阿耨多罗三藐三菩提，是名真佛弟子，不虚受人信施，是为世界福田。善男子！譬如海中种种珍宝，不从东方来，南西北方、四维上下来。众生福业因缘，海生此宝，非无因而有。诸宝灭时，亦不至十方。以众缘合则有，众缘灭则无。善男子！诸如来身，亦复如是，无有定法。不从十方来，亦不无因而有，以本行报生。众缘合则有，众缘灭则无。善男子！譬如箜篌音声，无所从来，去无所至，属众因缘。有弦有槽有棍，有人以手鼓之，众缘合则有声。是声不从弦出、槽出、棍出、手出。众缘合则有声，而无所从来。众缘散则灭，而无所至。善男子！诸如来身，亦复如是。属众因缘，无量福德之所成就。不从一因缘一福德而生，亦不无因无缘而有。以众缘合则有，而无所从来。众缘散则灭，而去无所至。善男子！应当如是观诸如来来去之相，亦应如是观诸法相。善男子！若如是观诸如来，及一切法无来无去，无生无灭，必至阿耨多罗三藐三菩提，亦得了达般若波罗蜜方便。’
　　“说是如来无来无去法时，三千大千世界，地大震动；诸天宫殿亦皆震动；诸魔宫殿皆不复现。三千大千世界，草木华树，悉皆倾向昙无竭菩萨；诸树皆出非时妙华。释提桓因，及四天王，于虚空中，雨天名华、天末栴檀，散昙无竭菩萨上。语萨陀波仑菩萨言：‘因仁者故，我等今日闻第一义，一切世界所难值遇，贪身见者所不能及。’
　　“尔时萨陀波仑菩萨白昙无竭菩萨：‘何因缘故，地大震动？’
　　“昙无竭言：‘以汝向问是诸如来无来无去，我答汝时，有八千人得无生法忍；八十那由他众生发阿耨多罗三藐三菩提心；八万四千众生远尘离垢，于诸法中，得法眼净。’
　　“萨陀波仑菩萨心即欢喜，作是念：‘我今则为大得善利，闻般若波罗蜜中，无来无去，利益如是无量众生。我之善根，已为具足，于阿耨多罗三藐三菩提，心无疑悔，必当作佛。’
　　“萨陀波仑闻法生欢喜因缘，即升虚空，高七多罗树。作是念：‘我今当以何物供养昙无竭菩萨？’
　　“释提桓因知萨陀波仑心所念，即以天曼陀罗华，与萨陀波仑。作是言：‘汝以是花，供养昙无竭菩萨。善男子！我等应助成汝，以汝因缘故，利益无量众生。善男子！如是之人，甚难得值，能为一切众生故，于无量阿僧祇劫，往来生死。’
　　“尔时萨陀波仑菩萨，受释提桓因曼陀罗华，散昙无竭菩萨上。从虚空下，头面作礼，白大师言：‘我从今日，以身供给，奉上大师。’作是语已，合掌一面立。
　　“尔时长者女，及五百侍女，白萨陀波仑菩萨言：‘我等今者，以身奉上，持是善根因缘，当得如是善法，世世常共供养诸佛，常相亲近。’
　　“萨陀波仑菩萨报诸女言：‘汝若以身与我，诚心随我行者，我当受汝。’
　　“诸女白言：‘我等诚心，以身奉上，当随所行。’
　　“尔时萨陀波仑菩萨，与五百女人，并诸宝物庄严之具，及五百乘车，奉上昙无竭菩萨。白言：‘大师！以是五百女人，奉给大师；五百乘车，随意所用。’
　　“尔时释提桓因赞萨陀波仑菩萨言：‘善哉，善哉！菩萨摩诃萨应如是学一切舍法。菩萨有是一切舍者，则能疾得阿耨多罗三藐三菩提。诸菩萨为闻般若波罗蜜，及方便故，应如汝今供养于师。过去诸佛，本行菩萨道时，亦皆如汝住是舍中，为般若波罗蜜供养于师。为闻般若波罗蜜及方便故，得阿耨多罗三藐三菩提。’
　　“尔时昙无竭菩萨，欲令萨陀波仑菩萨善根具足故，受五百女人，及五百乘车。受已，还与萨陀波仑。从坐而起，还入宫中。是时日没。萨陀波仑菩萨作是念：‘我为法来，不应坐卧，当以二事，若行若立，以待法师出宫说法。’
　　“尔时昙无竭菩萨，七岁常入菩萨无量三昧、无量般若波罗蜜，及方便观。萨陀波仑菩萨满七岁中，若行若立，离于睡眠，不念于欲，不念美味，但念昙无竭菩萨何时当从禅起，我当为敷法座，昙无竭菩萨当坐说法；我当扫洒，令地清净，布种种华，昙无竭菩萨当说般若波罗蜜及方便。时长者女，及五百女人，亦皆七岁随萨陀波仑菩萨所行之事。
　　“尔时萨陀波仑菩萨闻空中声言：‘善男子！昙无竭菩萨却后七日，从三昧起，当于城中法座上说法。’
　　“萨陀波仑菩萨闻空中声，心大欢喜。与五百女人，欲为昙无竭菩萨敷大法座。是时诸女，各脱上衣，以为法座。作是念：‘昙无竭菩萨当坐此座，说般若波罗蜜及方便。’萨陀波仑菩萨欲洒法座处地，求水不得。恶魔隐蔽，令水不现。作是念：‘萨陀波仑求水不得，或当忧悔，心动变异，善根不增，智慧不照。’萨陀波仑求水不得，即作是念：‘我当刺身出血，以用洒地。何以故？此中尘土坌于大师。我今何用此身。此身不久必当坏败，我宁为法，以灭于身，终不空死。又，我常以五欲因缘丧无数身，往来生死，未曾得为如是法也。’萨陀波仑即以利刀，周遍刺身，以血洒地。五百女人，亦效萨陀波仑菩萨，各各刺身，以血洒地。萨陀波仑菩萨及五百女人，乃至一念，无有异心，魔不能坏，障其善根。
　　“尔时释提桓因作是念：‘未曾有也！萨陀波仑菩萨爱法坚固，发大庄严，不惜身命，深心趣于阿耨多罗三藐三菩提，当得阿耨多罗三藐三菩提，度脱无量众生生死苦恼。’即时释提桓因变洒地血，为天赤栴檀水。法座四边，面百由旬，天栴檀气，流布遍满。释提桓因赞言：‘善哉，善哉！善男子！汝精进力不可思议，爱法求法最为无上。善男子！过去诸佛，亦皆如是，深心精进，爱法求法，以此修集阿耨多罗三藐三菩提。’
　　“尔时萨陀波仑作是念：‘我为昙无竭菩萨，已敷法座，扫洒清净，当于何所得好名华，庄严此地？昙无竭菩萨在座说法，当以供养。’
　　“释提桓因知萨陀波仑心所念，即以三千石天曼陀罗华，与萨陀波仑菩萨。作是言：‘善男子！取是曼陀罗华，庄严此地，供养昙无竭菩萨。’萨陀波仑菩萨受此华已，以半散地，以半供养昙无竭菩萨。
　　“尔时昙无竭菩萨，过七日已，从三昧起，与无量百千万众，恭敬围绕，趣法座所，坐法座上，说般若波罗蜜。萨陀波仑见昙无竭菩萨，心大喜乐，譬如比丘入第三禅。尔时萨陀波仑及五百女人，散华供养，头面礼足，却坐一面。
　　“昙无竭菩萨因萨陀波仑为大众说言：‘诸法等故，般若波罗蜜亦等；诸法离故，般若波罗蜜亦离；诸法不动故，般若波罗蜜亦不动；诸法无念故，般若波罗蜜亦无念；诸法无畏故，般若波罗蜜亦无畏；诸法一味故，般若波罗蜜亦一味；诸法无边故，般若波罗蜜亦无边；诸法无生故，般若波罗蜜亦无生；诸法无灭故，般若波罗蜜亦无灭。如虚空无边，般若波罗蜜亦无边；如大海无边，般若波罗蜜亦无边；如须弥山庄严，般若波罗蜜亦庄严；如虚空无分别，般若波罗蜜亦无分别。色无边故，般若波罗蜜亦无边；受、想、行、识无边故，般若波罗蜜无边；地种无边故，般若波罗蜜无边；水种火种风种空种无边故，般若波罗蜜无边。如金刚等故，般若波罗蜜亦等；诸法无坏故，般若波罗蜜无坏；诸法性不可得故，般若波罗蜜性不可得；诸法无等故，般若波罗蜜无等；诸法无所作故，般若波罗蜜无所作；诸法不可思议故，般若波罗蜜不可思议。’
　　“是时萨陀波仑菩萨，即于坐所，得诸法等三昧、诸法离三昧、诸法不动三昧、诸法无念三昧、诸法无畏三昧、诸法一味三昧、诸法无边三昧、诸法无生三昧、诸法无灭三昧、虚空无边三昧、大海无边三昧、须弥山庄严三昧、如虚空无分别三昧、色无边三昧、受想行识无边三昧、地种无边三昧、水种火种风种空种无边三昧、如金刚等三昧、诸法不坏三昧、诸法性不可得三昧、诸法无等三昧、诸法无所作三昧、诸法不可思议三昧。得如是等六百万三昧。”

　　　　摩诃般若波罗蜜嘱累品第二十九

　　尔时佛告须菩提：“萨陀波仑菩萨得六百万三昧门已，即见十方如恒河沙等世界诸佛，与大比丘众，恭敬围绕，皆以是文字章句相貌，说般若波罗蜜。如我今于此三千大千世界，与诸大众恭敬围绕，以是文字章句相貌，说般若波罗蜜。萨陀波仑从是已后，多闻智慧，不可思议。如大海水，世世所生，不离诸佛，现在诸佛，常生其所，一切众难皆悉得断。
　　“须菩提！当知是般若波罗蜜因缘，能具足菩萨道。是故诸菩萨，若欲得一切智慧，应当信受般若波罗蜜，读诵正忆念，如说修行，广为人说。亦当了了书写经卷，供养恭敬，尊重赞叹，华香璎珞、末香涂香、幡盖伎乐等，则是我教。”
　　尔时佛告阿难：“于意云何？佛是汝大师不？”“世尊！佛是我大师，如来是我大师。”
　　佛告阿难：“我是汝大师，汝是我弟子。汝以身口意业，于今现在供养恭敬，尊重于我。我灭度后，汝当以是供养恭敬，尊重般若波罗蜜。第二第三亦如是说。我以般若波罗蜜嘱累于汝，慎莫忘失，莫作最后断种人也。阿难！随尔所时般若波罗蜜在世，当知尔所时有佛在世说法。阿难！若有书写般若波罗蜜，受持读诵，正忆念，如所说行，广为人说，供养恭敬，尊重赞叹，华香乃至伎乐，当知是人，不离见佛，不离闻法，常亲近佛。”
　　佛说般若波罗蜜已，弥勒等诸菩萨摩诃萨，舍利弗、须菩提、目揵连、摩诃迦叶等诸声闻众，一切世间天、人、阿修罗等，闻佛所说，欢喜信受。

　　　　小品般若经卷第十


