  普遍智藏般若波罗蜜多心经
　　唐 法月重译




　　　　普遍智藏般若波罗蜜多心经

　　　　摩竭提国三藏沙门法月重译
　　如是我闻：
　　一时佛在王舍大城灵鹫山中，与大比丘众满百千人，菩萨摩诃萨七万七千人俱，其名曰观世音菩萨、文殊师利菩萨、弥勒菩萨等，以为上首。皆得三昧总持，住不思议解脱。
　　尔时观自在菩萨摩诃萨在彼敷坐，于其众中即从座起，诣世尊所。面向合掌，曲躬恭敬，瞻仰尊颜而白佛言：“世尊！我欲于此会中，说诸菩萨普遍智藏般若波罗蜜多心。唯愿世尊听我所说，为诸菩萨宣秘法要。”尔时，世尊以妙梵音告观自在菩萨摩诃萨言：“善哉，善哉！具大悲者。听汝所说，与诸众生作大光明。”
　　于是观自在菩萨摩诃萨蒙佛听许，佛所护念，入于慧光三昧正受。入此定已，以三昧力行深般若波罗蜜多时，照见五蕴自性皆空。彼了知五蕴自性皆空，从彼三昧安详而起。即告慧命舍利弗言：“善男子！菩萨有般若波罗蜜多心，名普遍智藏。汝今谛听，善思念之。吾当为汝分别解说。”作是语已。慧命舍利弗白观自在菩萨摩诃萨言：“唯，大净者！愿为说之。今正是时。”
　　于斯告舍利弗：“诸菩萨摩诃萨应如是学。色性是空，空性是色。色不异空，空不异色。色即是空，空即是色。受、想、行、识亦复如是。识性是空，空性是识。识不异空，空不异识。识即是空，空即是识。舍利子！是诸法空相，不生不灭、不垢不净、不增不减。是故空中无色，无受、想、行、识，无眼、耳、鼻、舌、身、意，无色、声、香、味、触、法，无眼界乃至无意识界。无无明亦无无明尽，乃至无老死亦无老死尽。无苦、集、灭道，无智亦无得。以无所得故，菩提萨埵依般若波罗蜜多故，心无挂碍。无挂碍故，无有恐怖，远离颠倒梦想，究竟涅槃。三世诸佛依般若波罗蜜多故，得阿耨多罗三藐三菩提。故知般若波罗蜜多是大神咒，是大明咒，是无上咒，是无等等咒。能除一切苦，真实不虚。故说般若波罗蜜多咒。”
　　即说咒曰：
　　“揭谛　揭谛　波罗揭谛　波罗僧揭谛　菩提　莎婆诃”
　　佛说是经已，诸比丘及菩萨众，一切世间天、人、阿修罗、乾闼婆等，闻佛所说，皆大欢喜，信受奉行。

　　　　普遍智藏般若波罗蜜多心经


