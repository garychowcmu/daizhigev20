  频毗娑罗王诣佛供养经
　　西晋 法炬译




　　　　频毗娑罗王诣佛供养经

　　　　西晋沙门释法炬译
　　如是我闻。一时婆伽婆。在舍卫城祇树给孤独园。与大比丘众千二百五十人俱。为人敬仰悉来供养。比丘比丘尼优婆塞优婆夷。大王大子群臣下至人民。悉来供养具衣被饮食床卧疾瘦医药。尔时世尊名德远闻。如是世尊如来至真等正觉明行成为善逝世间解无上士道法御天人师佛世尊。为众生说法。初善中善竟善。义甚深远具诸梵行。尔时摩竭王频毗娑罗告诸群臣。汝等严驾羽葆车。所以然者。我欲往迦尸拘萨罗国问讯世尊礼拜承事。世尊出世甚难值亦甚难遇。如来时时出世。譬如优昙钵华时乃出世。世尊亦复如是亦甚难遇。对曰。如是天王。尔时群臣闻摩竭国王频毗(颜色)娑罗(端正)教。便严驾羽葆车。往诣王频毗娑罗所。便白王言。车已严驾今正是时。尔时摩竭王频毗娑罗乘羽葆车。群臣人民前后围绕。从罗阅城出。以王威力渐渐往诣迦尸拘萨罗。至舍卫城祇树给孤独园。乘车至城门从车下步。往诣只桓至如来所。犹如刹利王舍五威仪。头面礼世尊足。以手摩抆世尊足。自称姓名。我是摩竭国频毗娑罗王中之王。是频毗娑罗王。尔时世尊告频毗娑罗王。汝是大王刹利豪族。我是释子出家学道。于此色身众德具足。乃屈大王至我所。问讯起居康强叉手承事。王白世尊曰。蒙世尊恩。我亦见刹利有智慧多闻者。婆罗门有智慧者。长者有智慧者。沙门有智慧者。各共论义。我以此论尽往问沙门瞿昙。若彼沙门瞿昙答以此论者。我等以此论答。若瞿昙沙门不答此论者。亦当共论义。便往至世尊所。尔时世尊与说法。从世尊闻法。不复问论义。况当有所难。便归命世尊法比丘僧。是谓世尊身有功德说微妙法知时之行。是时得等三欢喜。于世尊所复有恭敬。大声闻众行皆清白。戒成就。三昧成就。智慧成就。解脱成就。解脱见慧成就。所谓四双八辈。是谓世尊声闻众可敬可贵为第一尊。是世间人民无上福田。是谓第三欢喜于三耶三佛所。尔时摩竭国王频毗娑罗。从佛闻微妙法。闻微妙法已白世尊言。愿如来。受我三月请游罗阅城。当供养衣被饮食床卧具病瘦医药及比丘僧。尔时世尊默然受频毗娑罗王请。尔时摩竭国王频毗娑罗王。见世尊默然受请。便欢喜踊跃不能自胜。即从坐起头面礼世尊足。右绕三匝便退而去。只桓门乘羽葆车。还诣罗阅只城自宫殿所。尔时摩竭国王频毗娑罗。敕诸大臣人民。卿等善听。我欲请世尊于此三月及比丘僧供养衣被饮食床卧具病瘦医药。汝等各相劝率。答曰。如是天王。尔时摩竭国王频毗娑罗。在独处坐便作是念。我有资财能有所办。欲尽形寿供养世尊衣被饮食床卧具病瘦医药及比丘僧。当率劝大臣人民。尔时摩竭国王频毗娑罗。即日劝率诸大臣。我向者在独处坐便生是念。我有资财能有所办。欲尽形寿供养世尊。衣被饮食床卧具病瘦医药及比丘僧。我应敕群臣人民。卿等。随其种类请佛及比丘僧。汝等长夜受报无穷。答曰。如是天王。群臣人民从王闻教已。尔时世尊游在舍卫城。便出人间游行。与大比丘众千二百五十人俱。渐往诣罗阅只。尔时世尊住竹林迦兰檀园。与大比丘众千二百五十人俱。尔时摩竭国王频毗娑罗。闻佛至罗阅只城。住竹园迦兰陀所。与大比丘众千二百五十人俱。尔时王频毗娑罗敕诸群臣。速严驾羽葆车。往诣迦兰陀所问讯世尊。尔时群臣闻摩竭国王频毗娑罗敕。便往严驾羽葆车。白频毗娑罗曰。车已严驾今正是时。尔时摩竭国王频毗娑罗便乘羽葆车。群臣人民前后围绕。以王威势出罗阅城。往诣竹园迦兰陀所。便下车步入迦兰陀诣世尊所。犹如刹利王有五威仪。谓剑金屣盖天冠珠柄拂。皆舍一面。头面礼世尊足在一面坐。尔时摩竭国王频毗娑罗白世尊言。自还国已来在独处坐便生是念。我典此国界所有资财能有所办。欲尽形寿供养如来及比丘众。衣被饮食床卧具病瘦医药。亦当劝率臣人民使得蒙度。使长夜得离三涂永处安隐。尔时世尊告摩竭国王频毗娑罗。善哉善哉。大王。为众生故发弘誓意欲安隐众生。义理深远天人得安。尔时世尊为摩竭国王频毗娑罗说微妙法。劝乐令闻皆令欢乐。尔时摩竭国王频毗娑罗。从佛闻微妙法发欢喜心。即从坐起礼世尊足。绕佛三匝即退而去。出迦兰陀门还自乘车。诣罗阅城入自宫里坐其殿上。即其日办具甘馔饮食若干种味。即其日为佛比丘僧敷众坐具。手执香炉升高楼上东向叉手。至心念世尊。亦自思惟今时已到。愿世尊知时见顾。尔时世尊知时已到。便著衣持钵比丘僧前后围绕。入罗阅城往诣摩竭国王频毗娑罗宫。到已诸比丘僧各次第坐。尔时摩竭国王频毗娑罗。见佛比丘僧坐已定。自手执若干种甘馔饮食。饭佛及比丘僧。见世尊饭已摄钵。更敷小床在如来前坐尔时世尊为摩竭国王频毗娑罗。说微妙法渐渐共议。所谓论者。施论戒论生天论。欲秽浊漏为大苦。出家为要。尔时世尊知王心欢喜不能自胜皆悉柔和。犹如诸如来所应说法。苦习尽道。尔时世尊具为王说微妙法。尔时二百五十婇女。即于坐上逮法眼净。彼已见法得法。选择诸法奉持诸法。无疑犹豫希望已断。得无所畏及所应学法。归依佛法众受持五戒。尔时世尊见王频毗娑罗闻微妙法欢喜奉持。尔时世尊便说此偈。
　　祠火最为首　　诗颂亦为首
　　王为人中首　　众流海为首
　　众星月为首　　光明日为首
　　上下及四方　　诸所生品物
　　天上及世间　　佛最无有上
　　欲求种德者　　当求于三佛

　　尔时世尊以此偈为王说。即从坐起便退还去。

　　频毗娑罗王诣佛供养经

　　右一经。经名译主诸藏皆同。而其文相。国本宋本全同。丹本大别。似未知去取。今按开元录云。此经与增一阿含经第二十六卷等见品。同本异译。捡之国宋二本。与彼全同。即是彼经中抄出耳。何为异译耶。意者宋藏失法炬译本。遂抄彼本部为此别行。然彼增一即东晋瞿昙僧伽提婆译。既抄彼经。而云法炬译者何耶。况凡是抄经非异译者。开元录中曾被删去。此何独存耶。故今以丹藏为真本云。

