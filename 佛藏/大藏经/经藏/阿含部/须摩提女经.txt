  须摩提女经
　　吴 支谦译




　　　　须摩提女经

　　　　吴月氏优婆塞支谦译
　　闻如是。一时佛在舍卫国王舍城中。有一长者。名阿那邠池。有一女名曰须摩提。此女久殖妙因。天殊奇特。受佛高行静心玄室。尔时满富城中有满财长者。远涉诸国募求精婇。因入舍卫城与邠池相见。披释旷永欢叙情至。尔时须摩提女。以公类同尊暂出敬拜敷理。光颜万姿并美。面如白月初圆。目如众星夜朗。满财语邠池言。此女是谁家女。邠池言。此女正是我女。满财闻是欣然自叹。我相与少旧。周旋义不容外。我有小儿始欲觅婇。未有定处。卿此小女可为婚匹。邠池言。事不宜尔。满财自怨。何以故。事不宜尔。为当门望不齐。为当居生不等。卿亦豪尊富贵。我亦豪尊富贵。何以故。事不宜尔。邠池复言。我女长夜念佛奉持斋戒。卿家继属外神杀生血食。以是继属不同。事不宜尔。满财语邠池言。卿家所事别自供养。我家所事别自供养。虽复所事不同。何妨人自私好。
　　尔时邠池心不相与。苦相难却。我索卿黄金万斤明珠百石龙肝为礼。贶凤髓为案具。若能尔者脱可相与。满财闻是惊喜誓言。我能得备。邠池复言。我为戏耳非是情实。要当问佛然后相与。
　　邠池于是往问佛。世尊。今须摩提女为满富城中满财长者所求为婚。为当可与。为当不可与。佛言。若须摩提女嫁适彼国。当大度人民不可称计。邠池于是还语满财言。却后十五日备卿家礼法。满财闻是欢喜匍匐归返。
　　尔时满富城舍卫城相去三千二百里。满财于中引车万乘。龙马侠从憧麾絙云声钟地震。婇女扶轮僮奴侍隔。
　　尔时阿那邠池。先与女造十二种宝车。先以赤莲华[簞-(口*口)+?]内摩尼覆外。黄金重布白银罗络。琥珀扬班珊瑚琉璃车磲。合杂马瑙交间水精。鳞晖琉璃采饰。复以紫磨徘徊悬洒叠起。于是明明相发。光光相照。远瞻者不觉东影西倾。近视者不觉双目俱眩。
　　尔时满富城中先有制法。若此中有女嫁适彼国当重刑罚。若彼国索妇将来内入亦重刑罚。若犯制者。使供养六千梵志。兼可情意梵志所食。猪肉为羹。三酿为酒。满财自知犯制。大请群师宽庭列会。命须摩提女为诸师作礼。须摩提言。我虽女人志刚不可屈。此梵志之徒无异牛犊。丑陋五形贪嗜美味无惭无耻。与畜生何别。我宁形毁五兀。不能为是作礼。
　　尔时六千梵志闻即同忿。何处索民小家婢来骂辱我等。于是散坐处处告集克曰。卜时欲来诛杀满财并及五族。满财于是自闭高楼称天怨抂。胡为索是损我五族。以此为忧无方自释。
　　尔时须拔飞来楼上。见满财忧悴语言。卿为当盗贼所侵。为当死亡不埋。何故忧色乃尔。满财答言。非是死亡盗贼。但自昨日为儿娶妇。毁辱诸师并及五族。以此为忧无方自释。
　　尔时须拔语满财言。卿何处娶妇。满财答言。舍卫城中阿那邠池女。须拔闻是大惊大惧。卿妇今来此中我等将大遇也。满财问言。君何以知之。须拔报言。我本共舍利弗最少沙弥。名字均头年始三四。到雪山北乞食各得一钵。我于是高飞来至阿耨池边。尔时池边有天龙鬼神。遮护池水不听我近。
　　尔时均头沙弥。亦复飞来。乃更欢喜称言。大善。坐以金案奉修精竭。须臾之间上越四空还复本处。此最少沙弥有此神德。何况所事大师。满财问言。彼师可得见不。须拔报言。若欲见彼大师。当好求须摩提女。于是满财下楼敬意白须摩提女言。汝今所事之师可得见不。须摩提言。若长者回心倒意深自归德。我当为长者香粉涂身登楼远请。尔时须摩提女以香油涂身登高楼头。遥白佛言。世尊。女今在难为众邪所逼。愿世尊大慈大悲救济危厄。于是香气如云往到只桓精舍。阿难见香非常所见。白佛言。世尊。此香异香从何处来。佛言。此香是佛使之香。今须摩提女在满富城中。为诸邪道所逼。今遣香来请我并及卿等。速鸣槌集众普会堂上。语言。今须摩提女在满富城中。为众邪道所逼。今遣香来请佛并及时众。若有得神通变化者受筹。不得者默然。
　　尔时众中有周利槃特伽佛子罗云须菩提舍利弗迦叶目连等未受具戒。众中有一均头沙弥。于先受筹监拔圣路。阿难白佛言。彼国之中必无大器熟食。遣干绪负釜先路。干绪虽是使人。五通以备。背负万斛大釜。手提百斛大杓。踊身高飞径向彼国。
　　尔时满财楼头遥见语须摩提言。我见一人背负千斛大釜手提百斛大杓从空中来。是汝师非。须摩提言。此非我师。此是众僧中使人。名曰干绪。世尊欲来。并使负釜先路。
　　尔时均头沙弥。次后化作五百华树。人在其上结加趺坐。踊身高飞亦向彼国。满财楼头遥见语须摩提言。我见五百华树。人在其上结加趺坐从虚空中来。是汝师非。须摩提言。此非我师。此是舍利弗最少沙弥名字均头。周利槃特伽。次后化作五百师子。举声一唤飞落走伏。人在其上结加趺坐。踊身高飞经向彼国。满财楼头遥见问须摩提言。我见五百师子举声一唤飞落走伏。人在其上结加趺坐从虚空中来。是汝师非。此非我师。此是如来弟子周利槃特伽。佛子罗云。次后来化作五百金翅鸟王。人在其上结加趺坐。踊身高飞径向彼国。满财楼头遥见问须摩提言。我见五百金翅鸟王。人在其上结加趺坐从虚空中来。是汝师非。须摩提女言。此非我师。此是如来弟子佛子罗云。须菩提。次后化作五百象王。齐有六牙。被以金鞍。人在其上结加趺坐。踊身腾虚空亦向彼国。满财楼头遥见问须摩提言。我见五百象王齐有六牙被以金鞍。人在其上结加趺坐从空中来。是汝师非。此非我师。此是如来弟子须菩提。目连。次后来化作七宝山。人在其上结加趺坐。踊身高飞径向彼国。满财楼头遥见问须摩提言。我见七宝山。人在其上结加趺坐从虚空中来。是汝师非。须摩提女言。此非我师。此是如来弟子神足目连。上座大迦叶。次后来化作五百大龙。齐有七头白日升天。人在其上结加趺坐。踊身高飞径向彼国。满财楼头遥见问须摩提女言。我见五百大龙齐有七头白日升天从虚空中来。是汝师非。须摩提言。此非我师。此是如来弟子上座大迦叶。尔时须摩提女即为长者。而说偈言。
　　我师今当来　　光明非此比
　　长者一心念　　莫怀余异想

　　尔时如来知众生心至时运将会。身披僧伽梨于虚空之中去地七多罗树。身色紫金艳光腾赫。阿若车邻在如来左。舍利弗在如来右。阿难承佛威神复在如来左。自余比丘或复现神变相百千万种。弥塞虚空云行到彼。阿若车邻化作月天子。舍利弗化作日天子。自余比丘或复化作提头赖吒。或复化作比楼勒叉。或复化作阿修罗王乾闼婆王。严鼓戒兵恒沙竞起。阿须轮当东厢将军作征魔侯。转轮圣王当西厢将军作定魔公。乾闼婆王手捉百亿鬼兵。当后军却逻。释天王作外军都录。梵天王作中军都录。文殊师利与如来作匡部大臣都统内外。率齐众军一心同起。密迹力士手捉金刚杵。与如来作护持左右。天魔波旬手把琉璃琴赞扬大法。毗沙门王手捉七宝大盖。最在如来上。自余贤圣皆在虚空之中作唱伎乐。尔时如来亦复现神变相。百千万种声钟地震。当斯之时或复现神变相。或入火王三昧。扬烟走炎或入水王三昧。飞沙腾浪。或复化作雷公焰电。或作飞霜起雹。当斯之时十方云回天地倾转。百流西倾悬光东没。圣能如是何往不服。尔时六千外道高服神化。令须摩提女得法眼通。朗城中八万四千人民俱时得道。
　　尔时如来还摄圣众到只桓精舍。阿难长跪叉手前白佛言。世尊。此须摩提女有何因缘。恒在大富家生。复当邪网道中。不转女身今得法眼。城中人民皆悉得道。唯愿世尊。说其往因。佛语阿难。汝等谛听谛听。当为汝说。昔过去迦叶佛时有一王女。在高楼头遥发弘誓大愿。我恒大富家生。生常值佛布施众生心不退转。莫转女身今得法眼。城中人民悉发弘誓。崇集大斋积功累德。以此因缘今得值我兼度一切。尔时阿难。将来大愿不可不发。闻者不可不助。
　　尔时王女者今须摩提女是。城中人民今八万四千人是。比丘僧比丘尼优婆塞优婆夷。诸天龙王八部等闻经。欢喜奉行作礼。

　　须摩提女经


