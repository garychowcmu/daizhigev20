  佛说玉耶女经
　　失译




　　　　佛说玉耶女经

　　　　失译人名附西晋录
　　闻如是。一时佛在舍卫国祇树给孤独园。尔时长者给孤独。为子取妇。得豪贵长者家女。端正无双。憍豪慠慢。不以妇礼承事姑嫜夫主。给孤独家议曰。其妇憍慢。当以何法而教训之。若以杖捶非善法也。若无训教。其罪日增长者。唯佛大圣善能教训。办供设斋食。明日请佛。佛即受请。明日佛来将诸徒众。给孤独家尽出礼佛。玉耶不出。佛即放大光明紫磨金色。照玉耶室内。佛现三十二相八十种好。玉耶见佛光明相貌。即大惊怖。生畏惧心便出礼佛。佛告玉耶。女人之法。不当以倚端正而生憍慢。形貌端正。非为端正。唯心行端正。人所爱敬。是为端正。不得以倚面貌端正憍慢自恣。后生卑贱为人走使。
　　佛告玉耶。女人之法。有三鄣十恶。不自觉知。玉耶白佛。何等三鄣十恶。佛告玉耶。一者小时父母所鄣。二者出嫁夫主所鄣。三者老时儿子所鄣。是为三鄣。何等十恶。一者生时父母不喜。二者养育无味。三者常忧嫁娶失礼。四者处处畏人。五者与父母别离。六者倚他门户。七者怀妊甚难。八者产生时难。九者常畏夫主。十者恒不得自在。是为十恶。玉耶闻佛说三鄣十恶。身心战悚白佛言。唯愿世尊。教我作妇之法。佛告玉耶。作妇之法。当有五等。何谓为五。一如母妇。二如臣妇。三如妹妇。四者婢妇。五者夫妇。何谓母妇。爱夫如子故。名母妇。何谓臣妇。事夫如君故。名臣妇。何谓妹妇。事夫如兄故。名妹妇。何谓婢妇。事夫如妾故。名婢妇。何谓夫妇。背亲向疏永离所生。恩爱亲昵同心异形。尊奉敬慎无憍慢情。善事内外家殷丰盈。待接宾客称扬善名。最为夫妇之道。佛告玉耶。奉事姑嫜夫主。亦有五善三恶。玉耶白佛。何等五善三恶。佛告玉耶言。一者晚眠早起修治家事。所有美膳莫自向口。先进姑嫜夫主。二者看视家物。莫令漏失。三者慎其口语忍辱少嗔。四者矜庄诫慎。恒恐不及。五者一心恭孝姑嫜夫主。使有善名。亲族欢喜为人所誉。是为五善。何者三恶。一者未冥早眠日出不起。夫主诃嗔反见嫌骂。二者好食自啖。恶食便与姑嫜夫主。奸色欺诈妖邪万端。三者不念生活。游冶世间。道他好丑求人长短。斗乱口舌。亲族憎嫉。为人所贱。是为三恶。玉耶闻佛说五善三恶。信敬欢喜心生惭愧。白佛言。弟子愚痴。未见佛时。未闻法时。施自愆咎无量。及诸障碍不自觉知。今复闻说。开悟意解。乃知先来所行为非。自今已去。改往修来顺尊所说。不复敢违。唯愿圣尊。慈愍救济听我忏悔。得除愆咎。受我五戒得为弟子。佛言。善哉玉耶。听汝忏悔。莫复更作。垂赐戒法敬奉修行。佛言。谛听善思念之。玉耶言。唯然世尊。愿乐受持。佛告玉耶。持一戒者。身手不杀恩及群生。持二戒者。清净仁让不盗。减己济众。持三戒者。贞洁不淫行无沾污。持四戒者。不得妄语乃至戏笑。持五戒者。远酒不饮不犯众恶。护持禁戒。如救头然。自观身形不得久住。危命如电速。如风过庭。少壮必衰。莫恃姿容。当勤精进弃舍世荣。如菩萨法。汝今修行。可得至佛。佛道不可不学。经不可不听。吾今得佛。称善所致大乘教。无男无女。乐闻法者。随愿所得。玉耶白佛言。世尊。其善妇者。当得何荣。其恶妇者。当得何咎。佛告玉耶。其善妇者。现世荣誉亲族敬念。受福生天。天上寿尽还生世间。王侯子孙在所生处。一切尊敬。其恶妇者。是人憎嫉无不厌患。欲令早死。命终当堕地狱畜生奴婢。展转其中无有出期。玉耶闻说善恶妇法。心生畏惧。恳侧修行即得道迹。雕刻锦绣作珠宝帐。悬缯幡盖烧众名香。绕塔歌呗声彻十方。见者随喜稽首庙堂。阿难白佛言。当何名此经。佛言。此经名教化女人。名玉耶经。若女人得闻此经。受持读诵如法修行。舍是女身不得更受。说是经时。大众欢喜。作礼奉行。

　　佛说玉耶女经


