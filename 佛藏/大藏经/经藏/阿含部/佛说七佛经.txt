  七佛经
　　宋 法天译




　　　　佛说七佛经

　　　　西天译经三藏朝散大夫试鸿胪卿传教大师臣法天奉　诏译
　　如是我闻。一时佛在舍卫国祇树给孤独园。尔时有大苾刍众。持钵食时诣迦里梨道场。共坐思惟。过去世时有何佛出现。族姓寿量其义云何。如是思已。互相推问而不能知。尔时世尊知此苾刍思惟是事。即从座起。诣迦里梨道场。结跏趺坐。时诸苾刍。头面礼足住立一面。合掌恭敬一心瞻仰。
　　世尊问曰汝诸苾刍。于意云何。苾刍答言。我等思惟。过去世中有何佛出世。族姓寿量皆不能知。佛告诸苾刍。汝等乐闻。苾刍答言。今正是时。愿为宣说。佛言。汝等谛听。我今说之。过去九十一劫。有毗婆尸佛应正等觉。出现世间。三十一劫。有尸弃佛。毗舍浮佛应正等觉。出现世间。于贤劫中第六劫。有俱留孙佛应正等觉。出现世间。第七劫。有俱那含牟尼佛应正等觉。出现世间。第八劫。有迦叶波佛应正等觉。出现世间。第九劫。我释迦牟尼佛。出世间。应正等觉。复次过去劫中。毗婆尸佛。尸弃佛。毗舍浮佛。宣说尸罗清净戒律。成就智慧最上之行。
　　复次贤劫中。俱留孙佛。俱那含牟尼佛。迦叶波佛。亦说清净律仪及禅定解脱之法。我所说法。亦复如是。汝诸苾刍。过去毗婆尸佛。刹帝利姓。发净信心。而求出家。成正觉道。尸弃佛。毗舍浮佛。亦刹帝利姓。俱留孙佛。俱那含牟尼佛。迦叶佛婆罗门姓。我生净饭王宫。刹帝利姓。
　　尔时世尊。欲重宣此义。而说颂曰。
　　我说过去世　　九十一劫中
　　时有毗婆尸　　出现于世间
　　三十一劫中　　尸弃毗舍浮
　　如是正等觉　　皆姓刹帝利
　　俱留孙如来　　婆罗门之姓
　　俱那含迦叶　　其姓亦复然
　　我处阎浮提　　而为净饭子
　　虽证佛菩提　　亦姓刹帝利

　　尔时世尊说此偈已。告苾刍众言。汝等谛听我今复说七佛如来应正等觉所有族号。毗婆尸佛。尸弃佛。毗舍浮佛。憍陈族。俱留孙佛。俱那含牟尼佛。迦叶波佛。迦叶族。释迦如来。瞿昙族。
　　尔时世尊。重说颂曰。
　　毗婆尸如来　　尸弃毗舍浮
　　如是彼三佛　　悉是憍陈族
　　俱留孙如来　　俱那含迦叶
　　如是彼三佛　　悉是迦叶族
　　我处阎浮界　　生于净饭宫
　　出家证菩提　　是彼瞿昙族

　　尔时世尊说此偈已。告苾刍众言。汝等谛听。我今复说七佛如来。应正等觉寿量长短。毗婆尸佛应正等觉出现世间。寿八万岁。尸弃佛应正等觉。出现世间。寿七万岁。毗舍浮佛应正等觉。出现世间。寿六万岁。俱留孙佛应正等觉。出现世间。寿四万岁。俱那含牟尼佛应正等觉。出现世间。寿三万岁。迦叶波佛应正等觉。出现世间。寿二万岁。我化五浊众生。寿百岁故。
　　尔时世尊。重说颂曰。
　　毗婆尸如来　　尸弃毗舍浮
　　俱留孙世尊　　俱那含迦叶
　　如是出世时　　各自人寿量
　　八万次七万　　六万及四万
　　三万至二万　　如是释迦佛
　　而出于五浊　　人寿一百岁

　　尔时世尊说此偈已。告苾刍众言。汝等谛听。我今复说七佛如来父母国城种种名字。毗婆尸佛。父名满度摩王。母名满度摩。帝城亦名满度摩。尸弃如来。父名阿噜拏王。母同名阿噜拏。城名阿噜嚩帝。毗舍浮如来。父名稣钵啰底都王。母名钵啰婆嚩底。城名阿努钵么。俱留孙佛。父名野倪也那多。母名尾舍佉。王名刹谟刹摩。城名刹摩。俱那含牟尼佛。父名野倪也那睹。母名乌多啰。王名输部。城名输婆嚩帝。迦叶如来。父名稣没啰贺摩。母名没啰贺摩虞钵多。王名讫里计。城名波罗奈。我今应正等觉。父名净饭王。母名谟诃摩耶。城名迦毗罗。
　　尔时世尊。重说颂曰。
　　毗婆尸如来　　彼佛本生处
　　满度摩为父　　满度摩帝母
　　所都大城郭　　亦名满度摩
　　时丰国富盛　　人民恒快乐
　　尸弃佛世尊　　阿噜拏王父
　　阿噜拏嚩帝　　是佛母之名
　　所居城同号　　阿噜拏嚩帝
　　人民甚炽盛　　大富常安隐
　　毗舍浮如来　　父王及母名
　　稣钵啰帝都　　钵啰婆嚩帝
　　所都之国城　　名阿努波摩
　　其世亦安隐　　一切无灾害
　　俱留孙世尊　　彼父所立名
　　野倪也那多　　尾舍佉为母
　　刹谟刹摩王　　都彼刹摩城
　　时彼诸众生　　崇重于贤善
　　俱那含牟尼　　野倪也那睹
　　而是父之名　　母号乌多啰
　　国王名输部　　输婆嚩帝城
　　纵广多严饰　　有情无诸恼
　　迦叶波佛父　　稣没啰贺摩
　　母立没啰贺　　摩虞钵多名
　　讫里计国王　　都波罗奈城
　　其中诸众生　　昼夜常安隐
　　我今所生处　　净饭王为父
　　摩诃摩耶母　　城名迦毗罗
　　如是正等觉　　七佛诸如来
　　父母及国城　　分别名如是

　　尔时世尊说此偈已。告苾刍众言。汝等谛听。我今复说七佛如来声闻弟子。毗婆尸如来应正等觉大智弟子。名欠拏底写。声闻中第一。尸弃如来应正等觉大智弟子。名部三婆嚩。声闻中第一。毗舍浮如来应正等觉大智弟子。名野输多啰。声闻中第一。俱留孙如来应正等觉大智弟子。名散[口*爾]嚩。声闻中第一。俱那含牟尼如来应正等觉大智弟子。名稣噜努多啰。声闻中第一。迦叶波如来应正等觉大智弟子。名婆啰特嚩惹。声闻中第一。我今应正等觉大智弟子。名舍利弗。声闻中第一。
　　尔时世尊。重说颂曰。
　　毗婆尸如来　　有大智慧子
　　名欠拏底写　　尸弃佛世尊
　　有大智慧子　　名部三婆嚩
　　毗舍浮如来　　有大智慧子
　　名野输多啰　　俱留孙如来
　　有大智慧子　　名曰散[口*爾]嚩
　　俱那含牟尼　　有大智慧子
　　稣噜努多啰　　迦叶佛世尊
　　有大智慧子　　婆啰特嚩惹
　　我今应正觉　　有大智慧子
　　名曰舍利弗　　如是七佛子
　　于诸声闻中　　各各为第一

　　尔时世尊说此偈已。告苾刍众言。汝等谛听。我今复说七佛如来侍者弟子。毗婆尸如来应正等觉侍者。名阿输迦。尸弃如来应正等觉侍者。名刹摩迦噜。毗舍浮佛应正等觉侍者。名乌波扇睹。俱留孙佛应正等觉侍者。名没提逾。俱那含牟尼佛应正等觉侍者。名稣噜帝里野。迦叶如来应正等觉侍者。名萨里嚩蜜怛啰。我今应正等觉侍者。名阿难陀。尔时世尊。重说颂曰。
　　佛子阿输迦　　刹摩迦噜等
　　并乌波扇睹　　没提逾之者
　　稣噜帝里野　　萨嚩蜜怛啰
　　及彼阿难陀　　皆为佛侍者
　　常行慈悲心　　成就三摩地
　　通达诸法相　　具足大智慧
　　多闻而聪敏　　为大法之师
　　众中居第一　　名闻于十方
　　人天皆归敬　　精进力坚固
　　断尽诸烦恼　　而证无生灭
　　承侍佛世尊　　恒获于己利
　　如是诸如来　　成就真佛子

　　尔时世尊说此偈已。告苾刍众言。汝等谛听。我今复说七佛如来所度声闻之众。毗婆尸如来第一会说法。有六万二千苾刍得阿罗汉果。第二会说法。有十万苾刍得阿罗汉果。第三会说法。有八万苾刍得阿罗汉果。尸弃如来第一会说法。十万苾刍得阿罗汉果。第二会说法。八十亿苾刍得阿罗汉果。第三会说法。七万苾刍得阿罗汉果。毗舍浮如来。第一会说法。八万苾刍得阿罗汉果。第二会说法。七万苾刍得阿罗汉果。第三会说法。六万苾刍得阿罗汉果。
　　俱留孙如来一会说法。四万苾刍得阿罗汉。俱那含牟尼佛一会说法。三万苾刍得阿罗汉果。迦叶如来一会说法。二万苾刍得阿罗汉果。我今一会说法。一千二百五十苾刍得阿罗汉果。
　　尔时世尊。重说颂曰。
　　毗婆尸如来　　尸弃毗舍浮
　　俱留孙世尊　　俱那含迦叶
　　并释迦牟尼　　各各出世时
　　所度声闻众　　数有七十亿
　　九万余三千　　二百五十人
　　皆得阿罗汉　　不受于后有

　　尔时世尊说此偈已。告苾刍众言。汝等谛听。毗婆尸佛。尸弃佛。毗舍浮佛。乃至我今出现世间。住持教化。宣说法教。调伏有情。戒行仪范。受持衣钵。求证菩提。无有少法而各别异。尔时世尊而说颂曰。
　　如是过现劫　　毗婆尸等佛
　　所度众苾刍　　成就大智慧
　　勤修于正道　　菩提之分法
　　五根与五力　　四念四神足
　　七觉八圣支　　及彼三摩地
　　寂静眼等根　　通达于法藏
　　开悟诸群生　　增长于慧命
　　如是贤劫中　　皆叹未曾有
　　佛以大悲智　　自觉觉于他
　　威德大神通　　所说皆如是

　　尔时世尊说此偈已。与诸苾刍即从座起。还给孤独园。过是夜已。至平旦时。
　　诸苾刍众。从其本舍。往迦里梨道场。互相推问。过去如来入大涅槃。离诸戏论。永断轮回。而无过失。如是大丈夫。有如是智慧。如是持戒。如是三摩地。如是解脱。如是威德。如是种族。降世利生。甚为希有不可思议。
　　尔时世尊知诸苾刍心之所念。从座而起。诣迦里梨道场。结跏趺坐。告苾刍众言。于意云何。时诸苾刍白世尊言。我等闻说。过去如来。入大涅槃。离诸戏论。永断轮回。而无过失。如是大丈夫。有如是智慧。如是持戒。如是三摩地。如是解脱。如是威德。如是种族。降世利生。甚为希有不可思议。佛言。苾刍。汝今所说。何以故。苾刍白言。佛有清净法界。证真觉智。无不了知。愿为解说。佛言。苾刍。汝等谛听。我今说之。于过去世。有大国王名满度摩。彼王妃后名满度摩帝。
　　尔时毗婆尸佛。从兜率天降下阎浮。入于母腹住胎藏中。放大光明照诸世间无有幽暗。而诸恶趣一切地狱。日月威光亦不能照。佛光所及忽得大明。而彼有情互得相见。即发声言。何故此间有别众生。
　　尔时世尊而说颂曰。
　　菩萨从兜率　　下降阎浮时
　　如云亦如风　　须臾至母腹
　　身放大光明　　照耀人天界
　　地狱铁围山　　皆悉无幽暗
　　佛刹众境界　　随住于母身
　　如是大仙众　　亦来俱集会

　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮。入母胎时。部摩夜叉高声唱言。此大菩萨大威德大丈夫。舍天人身及阿修罗身。处彼母胎而受人身。如是四天王天。忉利天。夜摩天乃至梵辅等天闻此唱言。菩萨降神处母胎中。皆悉来集。
　　尔时世尊而说颂曰。
　　菩萨从兜率　　降神母胎时
　　部摩大夜叉　　唱言彼菩萨
　　弃舍天中身　　及于修罗质
　　处此母胎中　　即受人世报
　　四王忉利天　　夜摩及兜率
　　乃至于梵世　　皆悉闻斯事
　　菩萨降人间　　微妙真金色
　　诸天悉来集　　心怀大喜庆

　　尔时世尊说此偈已。告苾刍众言。汝今谛听彼菩萨摩诃萨从兜率天降阎浮时。有四大天子威德具足。身被甲胄。手执弓刀。拥护菩萨。人非人等皆不侵害。
　　尔时世尊而说颂曰。
　　菩萨降生时　　忉利天帝释
　　遣彼四天王　　各具大威力
　　身被金甲胄　　手执弓刀枪
　　恒时常卫护　　罗刹非人等
　　不敢作恼害　　安住母腹中
　　如处大宫殿　　恒受诸快乐

　　尔时世尊说此偈已。告苾刍言。汝今谛听。彼菩萨摩诃萨从兜率天下降阎浮处母胎时。其身清净光明照耀。如摩尼珠。母心安隐无诸热恼。
　　尔时世尊而说颂曰。
　　菩萨处胎时　　清净无瑕秽
　　犹如琉璃珠　　亦如摩尼宝
　　光明照世间　　如日出云翳
　　成就第一义　　出生最上智
　　令母无忧恼　　恒行众善业
　　有情皆归仰　　安处刹帝利

　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮处母胎时。未曾得闻母有染欲。色等五尘而无所著尔时世尊而说颂曰。
　　菩萨处胎时　　令母心清净
　　不闻染污名　　远离五欲过
　　断除贪爱根　　不受诸苦恼
　　身心恒安隐　　常得于快乐

　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮处母胎时。母自受持近事五戒。一不杀生。二不偷盗。三不淫欲。四不妄语。五不饮酒。于其右胁诞生。菩萨母后命终生天界中。
　　尔时世尊而说颂曰。
　　菩萨处胎中　　母自持五戒
　　右胁生童子　　无彼诸苦恼
　　譬如天帝释　　受妙五欲乐
　　于后命终时　　速得生天上

　　尔时世尊说此偈已。告苾刍众言。汝今谛听。彼菩萨摩诃萨右胁生时大地震动。身真金色离诸垢染。放大光明普照世间一切境界。所有恶趣黑暗地狱忽然大明。彼中众生互得相见。各各疑云。何故此间有别众生。
　　尔时世尊而说颂曰。
　　菩萨降生时　　大地皆震动
　　身相如真金　　不染诸尘垢
　　威德大神通　　光明照一切
　　幽暗业众生　　而互得相见

　　尔时世尊说此偈已。告苾刍众言。汝今谛听。彼菩萨摩诃萨右胁生时。母无疲困。不坐不卧。尔时菩萨大威德大丈夫。心不昏昧。足不履地。有四大天子捧童子身。
　　尔时世尊而说颂曰。
　　菩萨降生时　　母意无散乱
　　不坐亦不卧　　自在而适悦
　　威德大丈夫　　心离诸暗昧
　　四天捧其身　　足不履于地

　　尔时世尊说此偈已。告苾刍众言。汝今谛听。彼菩萨摩诃萨右胁生时。身体清净如琉璃宝。远离一切脓血洟唾不净之物。亦如摩尼珠憍尸迦衣。诸尘垢等而不能著。
　　尔时世尊而说颂曰。
　　菩萨降生时　　身器悉清净
　　远离诸秽恶　　脓血洟唾等
　　譬如憍尸衣　　及彼摩尼宝
　　莹净体光明　　尘垢皆不住

　　尔时世尊说此偈已。告苾刍众言。汝今谛听。彼菩萨摩诃萨右胁生时。有二天子。于虚空中降二种水。一冷二温。沐浴童子。
　　尔时世尊而说颂曰。
　　菩萨降生时　　空中有二天
　　沐浴童子身　　降彼二种水
　　温冷各相宜　　表圆于福慧
　　成就大无畏　　普遍视众生

　　尔时世尊说此偈已。告苾刍众言。汝今谛听。彼菩萨摩诃萨右胁生时。具三十二相。身色端严。眼根清净见十由旬。
　　尔时世尊而说颂曰。
　　菩萨降生时　　诸相悉具足
　　目净复端严　　远视十由旬

　　尔时世尊说此偈已。告苾刍众言。彼菩萨摩诃萨右胁生时。见忉利天。彼天帝释见此童子是真佛身。执白伞盖覆童子身。寒热风尘一切诸恶而不能侵。
　　尔时世尊而说颂曰。
　　童子初生时　　远视于忉利
　　帝释复睹之　　手执白伞盖
　　即来覆其身　　寒热风日等
　　及彼诸毒恶　　一切不能侵

　　尔时世尊说此偈已。告苾刍众言。汝今谛听。彼菩萨摩诃萨右胁生时。本母乳母养母。及诸宫人围绕保护。澡浴涂香种种承奉。
　　尔时世尊而说颂曰。
　　童子初生时　　乳养有三母
　　及彼诸宫人　　四面常围绕
　　澡浴复涂香　　令彼常安隐
　　如是昼夜中　　无暂而舍离

　　尔时世尊说此偈已。告苾刍众言。汝今谛听。彼菩萨摩诃萨右胁生时。身色端严。具三十二相。满度摩王。即召相师占其童子。婆罗门言。若令在家受灌顶轮王之位。主四天下具足千子威德无畏。不以兵杖弓剑能降他军。若复出家坚固修行成正等觉。
　　尔时世尊而说颂曰。
　　相师婆罗门　　占此天童子
　　告彼父王言　　具相三十二
　　如月出众星　　世间甚希有
　　若常在宫殿　　必绍转轮位
　　主领四大洲　　复生千太子
　　如是出家时　　速成无上觉

　　尔时世尊说此偈已。告苾刍众言。汝今谛听。彼菩萨摩诃萨右胁生时。身真金色诸相端严。如水生莲尘垢不著。一切有情瞻仰不足。所出言音微妙细密清雅流美。譬如雪山迦尾啰鸟。食花而醉。所出音声雅妙清响。众生闻者无不爱乐。童子言音亦复如是。
　　尔时世尊而说颂曰。
　　童子初生时　　身相真金色
　　亦如红莲华　　尘垢不能染
　　言音甚微妙　　如迦尾罗声
　　众人得闻之　　爱乐无厌足

　　尔时世尊说此偈已。告苾刍众言。汝今谛听。彼菩萨摩诃萨为童子时。远离邪妄。心意纯直。自觉觉他恒行正法。众人侍奉。如帝释天主宗敬父母。由此名为毗婆尸。
　　尔时世尊而说颂曰。
　　毗婆尸如来　　为彼童子时
　　通达大智慧　　远离于邪妄
　　自觉及觉他　　修习正法行
　　众人常爱敬　　如彼帝释天
　　侍养于父母　　名闻满世间
　　是名毗婆尸　　利益诸含识


　　　　佛说七佛经


