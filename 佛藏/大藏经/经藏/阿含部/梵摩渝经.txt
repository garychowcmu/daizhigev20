  梵摩渝经
　　吴 支谦译




　　梵摩渝经

　　　　吴月支优婆塞支谦译
　　闻如是。一时佛在随提国。与五百沙门俱行。时有逝心。名梵摩渝。弥夷国人也。年在耆艾百有二十。博通众经星宿图书。豫睹未萠一国师焉。梵摩渝遥闻佛王者之子出自释姓。去国尊荣行作沙门。得道号佛清净至尊。与五百沙门处随提国。开化众生。梵摩渝深惟叹曰。沙门瞿昙。神圣巍巍。为如来应仪正真觉道神通以足丈夫尊雄法御众圣天人之师。心垢已除诸恶已尽从自觉得无所不知。沙门逝心。释梵龙鬼。为其说法上中下语清净为首。玄妙卓远众圣所不闻也。梵摩渝。为门徒广陈之。期为无上正真觉众圣之王。吾等应为稽首禀化之矣。逝心弟子有亚圣者。厥名摩纳。亦博经典明齐于师。具睹秘谶知当有。佛身相奇特三十有二。至尊难双贯心照焉。师告摩纳。吾闻瞿昙神圣无上。诸天共宗独言只步众圣中雄。尔往睹焉。宗尊仪表真正弘摸。诚如群儒之所叹不乎。假其尔者。吾当驰就稽首奉礼。摩纳质曰。吾当以何观察。摩纳师曰。经不云乎。来世有王厥名白净。后名清妙。明德纯备。其生圣子有天中天。独尊之表躯体丈六。相有三十二。处国当为飞行皇帝。舍国为道行作沙门者。必得为佛。摩纳受教稽首师足。至随提国即诣佛所。揖让毕退就坐静心。熟视佛身相好不睹两相。一广长舌。二阴马藏。其意有疑。佛知摩纳心有疑望。即以神足现阴马藏。出广长舌以自覆面。左右舐耳缩舌入口。五色光出绕身三匝灭于顶上。摩纳心动喜怖交集。欣然叹曰。沙门瞿昙真是佛也。相好光明靡不备焉。观世希有真可谓如来应供正觉。吾当翼从观尊楷式。以化愚惑并启吾师。即寻世尊处内禅定。周旋教化拯济众生。或宿或归辄与僧俱未曾只独。六月之日犹影追身。具睹神化巍巍之德。稽首佛足辞还本土。到诣师所稽首如旧。就座而坐。师曰。吾使尔行观察瞿昙天尊之资。相好神化。审如群儒称扬之不虚乎。若其然者。吾当驰诣稽首足下。接足戴土之恭。对曰。其有相好神德逾天巍巍难称。释梵所不能测度。群圣莫能筹算。众贤所叹。亿载之分未获其一。非吾萤烛所能尽陈。略说其要。绝世之相三十有二。一相足下安平正。二相手足有轮。轮有千辐。三相钩锁骨。四相长指。五相足跟满。六相手足细软。掌内外握。七相手足合中缦。八相鹿[跳-兆+專]肠。九相阴马藏。十相身色紫金光辉弈弈。十一相身犹金刚。瑕秽寂静。十二相肌皮细软。尘水不著身。十三相一一孔一毛生。十四相毛绀青色。右转盘屈。十五相方身。十六相如师子上身。十七相不曲身如梵身。十八相肩满具肉连著身。十九相平住两手摩膝。二十相颊车如师子。二十一相四十齿。二十二相为方齿。二十三相齿间平。二十四相齿白无喻。二十五相广长舌。二十六相味味次第味。二十七相声如梵声。二十八相七合满起。二十九相眼中白绀青色。三十相眼睫上下眴如牛王。三十一相白毛眉中跱。三十二相顶有肉髻。光明韑韑遏日绝月。沙门瞿昙具有高雅。三十二相无一缺减。神妙之德景则无量。可奇可贵自古希有。吾睹瞿昙跬步发足。辄先举右足步。长短迟疾合仪。行时踝膝不相切摩。平身而进肩不动摇。若欲还顾略不以力。平住斯须。忽然后向不回身也。不低不仰头身正平。平视而进未尝顾眄。躇步之仪其为若斯矣。瞿昙行路。天施宝盖华下如雪。天龙飞鸟无敢历上。三界众生无见顶者。诸天作乐导从奉尊。龙神地祇平治途路高下如砥。足不蹈地轮相印现。光明辉辉煌煌七日乃灭。树木低仰若人跪拜之礼。若行应请。户楣高下平身而入。楣不高举瞿昙不伏。坐正中床不侵前后。叉手而坐未尝指拟。不以拄颊。下床不回忽然在地。天魔含毒而来。心不恐惧光颜更释。慈心愍之毒无不消。以钵受水钵不倾昂水不多少。澡钵之时水钵俱寂不有微声。未尝以钵下著于地。于中澡手手钵俱净。去钵中水高下近远。适得其所也。以钵受饭饭不污钵。抟饭入口嚼饭之时三转即止。饭粒皆碎无在齿间者。若干种味味味皆知。足以支形不以为乐。瞿昙受食。以八因缘。不以游戏。无邪行心。无欲在志。无巧伪行。远三界尘。令志道寂衣福得度断故痛痒塞十二海。灭宿罪得道力。守空寂不想空。澡钵如前。法衣应器意无憎爱。为布施家咒愿说经讫还精舍。不向弟子说食好恶。食自消化无大小便利之秽也。入户静默深惟诸定。须臾即出未尝失时。昼夜不眠亦无睡欠。广陈明法劝进弟子令入道堂。不以财色秽道之行示诸弟子。尊说高远。非仙圣众书所可闻见也。兴起同处清净为道。经行之时不顾眄视。颇[我*頁]姿则拂衣披纚。法服在身高下急缓于身雅好。入园洗足亦不摩抆而足自净。身色煌煌喻于天金。意不著爱志如虚空。其坐禅定霍然无想。三毒四痛五阴六入七结八瞢。瞢以无上之明消灭之焉。以空不愿无想之定断九神处。以十善消十恶。作十二部经。掘十二因缘根。六十二见诸弊恼疮。秽浊之念心寂然哉。以四等大乘自度尊身又济众生。欲说景模。弟子未问而先自笑。口中出光明娆身三匝以渐自灭。
　　阿难整服稽首而问。即大说法声有八种。最好声易了声濡软声和调声尊慧声不误声深妙声不女声。言不漏阙无得其短者。每大说经。二十四天梵释四王日月星宿。其中诸神帝王臣民。地祇海龙皆来稽首各自听经。经声入耳心各解了。如其种语也。佛之明慧犹昆仑河。千川万流皆仰之焉。川流溢满而河无指渧之减。佛之为明有逾之矣。众生受智各得满足。佛明不亏丝发之间。说经讫竟。诸开士尊。诸天帝王。臣民龙鬼靡不欣怿。稽首而退。奉戴执行者也。入里靖默。未尝以无上天尊之德。轻慢弟子逮乎众生。吾寻瞿昙。六月之间犹影追身。具视起居经行入室。澡漱饭饮咒愿说经。劝勉弟子禅定之时。摩纳曰。瞿昙景式容仪若兹。余之所陈犹以一渧添于巨海。非众圣心想拟可知。非诸天所能逮毕天地之所能论。巍巍乎其无上。洋洋乎其无崖。非测非度。难可具陈矣。
　　梵摩渝。从弟子闻天师之德愕然流泪曰。吾年西垂。殆至徒生徒死。不睹天师之上明矣。摩渝喜曰。吾以遇哉。睹佛而死厥荣难云。愚夫虽有天地之寿。何异乎土石之类哉。即兴正服五体投地。三顿首曰。归佛归法归命圣众。愿吾残命有余。得在觐见稽首禀化。佛以六通之明。睹彼自归佛遥受之。自随提国到弥夷国坐一树下。国王臣民逝心理家。展转相命曰。沙门瞿昙。出自释家帝王之子。宜在奢丽。而今清素志性淡泊。无贪淫之垢恚怒之毒愚痴之冥。处众圣之上。犹星中有月。神德广被诸天所宗。为如来应仪正真觉。秽冥已尽慧明独存。神圣富足未有。乾巛其中众。诸现在十方微著委曲。当来未萌无事不明。吐章施教言皆真诚也。国王群臣逝心高士。佥然而曰。我生时哉得睹天师。可尊可戴应为稽首。沐浴神化因共会聚车马步者。家无遗人到有稽首佛足者。跪者揖让者自名字者皆默而坐。梵摩渝。闻佛与圣众俱到。甚喜无量率其门徒俱诣佛所。适至林际意悟念曰。当先遣人表心致虔。直自进者为不恪乎。呼弟子曰。尔持吾名。稽首佛足下云。梵摩渝逝心年百二十。饥渴圣摸乐仰。清风欣怿。瞿昙起居常安淡泊无欲今诣请见。弟子礼师。即至佛所稽首毕具陈师请。向佛叹其师曰。国师梵摩渝。博通众经贯综秘谶。靖居斋房。豫知天文图书吉凶。靡不逆照豫明。斯世当有天师。巨容丈六天姿紫金。相有三十二。好有八十章。天中之天众圣中王。今故驰诣归命三尊。近在林树之外未敢自进。愿欲觐见恭禀神化。世尊即曰。善哉进矣。弟子返命。以佛明教具启师意。师即稽首于地欣怿而进。国内逝心长者理家。遥见其师征营竦栗拱手垂首。梵摩渝曰。复尔常坐。吾今自坐瞿昙世尊法御之侧也。即五体投地稽首佛足。恭肃而坐。靖默清心熟视佛相。即见佛三十妙相。两相不现瞢瞢有疑。稽首于地以偈问曰。
　　吾梵志经典　　秘谶记世要
　　浊世王名净　　后名曰清妙
　　太子名悉达　　容色紫金辉
　　身有天尊相　　忍秽以法御
　　无上正真相　　三十二具不
　　贞洁阴马藏　　无欲可别不
　　岂有广长舌　　覆面舐耳不
　　陈法逾众圣　　梵释希闻不
　　明导天人师　　能殄众疑不
　　怀道处世康　　来世获仙不
　　仙度处泥洹　　永离三界不
　　心意识魂灵　　能灭众苦不

　　梵志陈其心所疑。佛具知梵志心疑两相。即以神足现阴马藏也。出广长舌还自覆面。舐左右耳。口中光明照弥夷国。绕身三匝徐还入口。即报之曰。尔之所问。大士三十二相。吾相具足无减一焉。吾自无数劫来。行四等心布施持戒忍辱精进禅定智慧。拯济众生犹自护身。断求念空守无想定心垢除尽无复微曀。习斯行来诸殃悉灭。万善积著遂成佛身。相好光明独步三界。永离五道之愚冥。获无上至尊之明。故号曰佛也。若有贪淫恚怒愚痴之毒。五阴六衰之冥。丝发之大余在心者。佛道不成也。未有人物逮于今日众生所念。方来未然无数劫中。委曲深奥有所不知者。即非佛也。四无所畏八声十力十八不共法。三十二相八十种好。不足一事者亦非佛矣。吾今以具无一不足。故号为佛。沙门得应仪道者。能分一身为十。十为百百为千。千为万万为无数。又能合无数身。还为一身。以指按地三千大千皆为震动。以其心行得无欲定。故能然也。而况佛乎。佛眉一相之德恒沙可算。眉间之勋难可筹计。岂况尽身之德乎。重曰梵志信佛三尊者。现世安隐终生天上。所欲从念所疑当问。无嫌难也。梵志念曰。瞿昙所说玄妙深远。尽吾问也。又念曰。吾今当问现世事耶。来世事耶。意重悟曰。三世之要唯佛明焉。岂但仙圣群儒之所能照乎。梵志曰。何谓逝心。何谓通达。何谓为净。何谓寂然。何谓为佛。佛报梵志。吾以真言启释尔意。谛听著心。得三神足谓之逝心。明识往古分别生地。道眼睹见山石所不能遏。决闇释疑三世悉明。谓之通达。以得六通心垢除尽。谓之寂然。三毒已灭心如天金。谓之清净。生死痴本焦尽无余。清净道行降于三界诸痴。已索无穷不达。得一切智尊号为佛也。梵志欣然起立。五体投地头面著佛足。以口呜佛足。以手摩佛足。复自名曰。吾是梵摩渝逝心者。归命佛归命法归命僧。流泪而云。众生瞢瞢为六冥所蔽。睹佛不奉见经不读。见沙门无虔爱之心。不禀神化斯为长衰乎。其诸门徒睹师尽虔。顾相谓曰。吾等尊师。明达经典无书不睹。名被四国众儒所宗。今者屈尊体。叉手稽首瞿昙足下。何况吾等哉。佛告梵志。复坐吾明尔心。有真信慧。向于世尊。受教就坐。佛复说持戒之德。布施之福去家秽浊之垢。叹于道志之上行也。佛即知梵志有上士欢喜博解之心。佛为说至道之要。诸苦万端皆兴于身。明人深照知乐者。或返流求原逮于本无。斯谓上士慧明真谛。不知身之尤。苦者皆由习生。上士觉之。斯明者真谛。三界若幻有合则离。何盛不衰。因缘合则祸生。诸缘离则苦灭。上士观本乃知其空。斯明者真谛。以知本无即逮三界。空其心净其行。不愿诸欲得无想定。在心所取三尊可得也。梵志心解。犹若白[疊*毛]洁无垢秽入染成色。梵志心然。宿命屡奉诸佛执行清戒。今闻尊教。具解无上正真觉道。心垢寂尽。入三脱门长离众苦。复白佛言。吾未见佛时。怀巨误之行。为盲冥所蔽。信狂愚人言以为真谛。今始睹佛。狂病瘳矣。盲视聋听喑语偻申。囹圄囚出矣。庸夫愚惑徒生徒死。不获怀味天尊真道。长处焰火痛矣奈何吾生。时哉值睹佛极灵。为吾便说至奥之道。令吾复本无为长存。自今之后。归佛归法归比丘僧。愿为清信士。守仁不杀。知足不盗。贞洁不淫。执信不欺。尽孝不醉。天尊哀我明日晨旦。愿与圣众顾下薄食。佛默受之。梵志心喜稽首足下。还家具设百味之食。即以平旦。于舍为佛作礼长跪恭白愿佛。以时抂屈尊仪。佛正法服与圣众俱至梵志家皆就法坐。梵志自手行盥。肃心供养。如斯七日。佛说神化讫竟还随提国。未久之间梵志寿终。诸比丘闻之。共白佛以梵志丧。意将趣何道。世尊曰。彼梵志者。圣心博解通于不还。五盖以尽净若天金。于彼清净得应真无为而去。佛说经竟。比丘欢喜。

　　梵摩渝经


