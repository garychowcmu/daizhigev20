  佛说三摩竭经
　　吴 竺律炎译




　　　　佛说三摩竭经

　　　　吴天竺沙门竺律炎译
　　闻如是。一时佛在舍卫国祇树给孤独园。与千二百五十比丘五百菩萨俱。帝王人民及诸天龙鬼神无复央数。尔时有难国王名分陂檀。不信佛法但好外道。日于宫中饭诸尼揵万余人。难国王常喜贡高。自谓智慧无双。以铁鍱其腹。常恐智慧从腹横出。王欲为其太子娶妇。即问左右群臣。天下宁有智慧如我者不。若有者我欲为子娶其女。大臣便受王教。即遍至国中求索。了无有如王。亦自知国中无有。即更遣使者行到他国。求索智士女。尔时使者即受王教。便至舍卫国。使者便问国中人民。是国中宁有好道贤者不乎。人答言有。使者言。姓字何等。人报言。字为佛。使者言。佛宁有女无。人言。佛者道人也。无有女。使者言。次复有谁人。答言。复有人字阿难邠坻。大贤善好道。有好女国中第一。使者言。何用为第一。国中人言。曾与太子只共请买园田八十顷持上佛。复以象负运黄金数千万亿持雇园田。不贪重宝但念为善耳。使者闻国中人言。大欢喜自知以得消息即还本国白王言。乃舍卫国中有贤善者大好道。字阿难邠坻。难国王闻使者言。便作书即遣太子与群臣百官。严驾载珍宝。俱相随到舍卫国。止顿太子著城外。使人便入城至阿难邠坻舍。时守门者。便入白阿难邠坻。外有使者来。阿难邠坻即自出应门。见使者黑丑如鬼。阿难邠坻大惊言。汝何等人乎。即答言。我是难国王使者。阿难邠坻言。卿来欲何等求。使者言。我来宣传教命。难国王虽不相见遥相爱敬。人每往来歌叹卿功德无有量。闻君贤善大好道有女。故来欲为太子求君女。王亦自有书相闻。阿难邠坻即欲骂之。便自忍而不言。便呼前共坐。相问讯谈语。使者便以书视之。阿难邠坻即读书讫竟。答使者言。我有大人当往报之。若听我者。我当还语卿消息。便留坐使者。阿难邠坻便到佛所。即前为佛作礼。却长跪叉手白佛言。今难国王遣使者来到我家。其人状类黑如鬼。辞言。欲为王太子求我女三摩竭。今当云何。佛言。与之。阿难邠坻言。使者黑如鬼。其王太子当何类。我复曾从佛闻。难国王但事诸尼揵。裸形无有衣被。状类丑黑惊怖我女耶。佛言不也。与之。当知是因缘。三摩竭应当于裸形国度脱八万人。阿难邠坻不敢复问佛。心怀恨意。即还归谓使者言。卿奉王教命。故从远来求索我女。大善当相与。使者闻阿难邠坻言。即还到城外至太子所。便与太子相随来。到阿难邠坻舍。即从车上下。金银及礼娉与阿难邠坻。便共请人客。饮食相娱乐七日讫竟。阿难邠坻遣送三摩竭奴婢衣服及与珍宝无复央数。太子便载三摩竭去还归本国。
　　尔时难国王见子妇来归即大欢喜。便请其师尼揵若陀弗及万二千弟子。悉入宫饭之。难国王夫人及太子悉下饭具。尔时呼三摩竭来出。欲令下饭分共礼诸师。三摩竭适至第三门中。遥见诸尼揵悉罗坐裸形无有衣被。三摩竭即大惊。是为狗畜生无有异。便两手覆面遥唾之。即还入室不肯复出。诸尼揵皆嗔恚三摩竭所。即告王言。从何得此荧惑不吉利之人在王宫。促遣令去。若不遣去者。当坏败王国中。诸尼揵不肯复饭食即欲起去。王便辞谢诸师。我当为大师遣去。明日不复令现于宫中。诸尼揵及饭食讫便去。即日太子自往至三摩竭所。三摩竭时大嗔恚。教婢令闭门。如是四五日。太子不敢复往。夫人即问太子。何故不往。太子默声不言。夫人以知之。即自往到三摩竭所。我为子娶。若今当承事我子。何故折辱我子。三摩竭答言。夫人子所事师及国中人民。皆如狗畜生无有异。夫人闻之大惭愧。即还白王言。大王。自用道智无双。国中无有可王意者。王乃劳群臣八千里求妇。今妇无所畏难折辱我子。复面骂我言。比狗畜生。王闻夫人言。即自往到三摩竭所。尔时三摩竭大憍慢。不肯出为王作礼。王即遥问三摩竭。我行八千里娶。若以贤善故。若间者既辱我师。今复面骂夫人及太子。岂有不可乎。三摩竭报言然。大王师及夫人太子并其国中人民。皆如狗畜生无异。王即惊言。是小女子。今折辱我如是。我恐智从腹中横出以铁鍱我腹。我日饭诸道士万余人。谁能及我者。今汝交面相骂。三摩竭言。王国中人民所事师。常无有衣裳裸形相视。当有何等道。设使有道尚不足以贵。何况无道。大王。虽日饭是辈万余人者。皆是我所不恭敬辈。常唾贱者。尔时难国王大穷。即自思惟。当共谁议是事。即自往到尼揵若陀弗所。前为师作礼白言。我娶妇以于舍卫国得妇。间者无状。既折辱大师今复憍慢面骂我及夫人太子。比狗畜生。虽是妇不以妇礼事我。今当云何。师告王。复往问之言。汝国中人民所事。何如我国中人民所事。如何等言。王往慎勿得嗔怒徐问之。自当有语。王即受教如师所言。便至三摩竭所问言。汝国中人民所事。何用胜我国中人民所事。三摩竭言。我国中人民所事最尊。男女皆有衣裳尊卑异路。身体不相见。现有大小名佛。教授数千亿万人。皆令得度世泥洹道。入火不烧入水不溺。能典揽三千大千日月万二千亿天地。变化入无间出无孔。知当来过去今现在事。身有三十二相八十种好道德通达。诸天帝王人民杂会稽首来谒。王闻三摩竭语。即大踊跃欢喜。
　　尔时难国王告三摩竭言。汝所事佛。宁可得见不。三摩竭言。我能为大王。遥请之即可致。王言。大善。乃相去八千里。请佛当云何。三摩竭言。不须大王遣人请。但当至意遥烧香请也。佛神通照知人心中所念。王夫人及太子皆当随我后。三摩竭即自上高台上。政服便向舍卫国长跪烧香。持头面著地作礼言。今难国王。不知天下有佛。当用一切人民故。哀悲诸勤苦。愿佛明旦与诸比丘僧。劳屈尊神来到难国王所饭。言适竟。香烟便达佛所。绕佛三匝于佛上化作香盖。佛时适为无数千人说法。尔时阿难前长跪叉手白佛言。是何等感应乃尔。愿佛解说其意。佛告阿难。难国王及三摩竭。明旦当请佛及诸比丘僧。三摩竭有至心欲令难国人民。悉舍邪见令向正道。香来至此请佛。尔时即告摩诃目揵连敕诸比丘僧。明旦当到难国三摩竭所食。摩诃目连受佛教。即宣语诸比丘。明日当就请。勿得他余行于是三摩竭。皆令王夫人太子及诸婇女。斋戒烧香布坐席。设饭食具悉办。三摩竭知佛当来。与王夫人太子婇女及诸尼揵共住中庭。三摩竭告王夫人太子。皆随我后。今诸罗汉当先来至。佛最在后。卿曹慎莫惊怖。随我所为。三摩竭于是复长跪烧香言。饭具已办愿佛用时。佛知三摩竭心所念。即告诸比丘。今日当到难国食。尔曹各以道变化自在所为。诸比丘即受教。中有化作龙虎。凤凰孔雀牛鸠鸽百鸟枭兽交露帐者。诸众僧悉在其中坐各各皆不同。尔时佛自坐师子交露帐中。即与千二百五十比丘五百菩萨诸天鬼神龙俱。从虚空中神足飞行。适至难国。佛便放光明天地大震动。诸罗汉菩萨各悉作变化先来下。难国人民见此变化皆大惊怖。王问三摩竭言。是佛不也。答言。非佛。三摩竭告王。勿恐是诸弟子也。佛最在后。身中有三十二相八十种好。须臾之间佛俱从上来下。释梵四天王在前导。诸天鼓琴作其倡伎而乐佛。三摩竭与王夫人太子。即持华香迎佛。前为佛作礼。便相将入宫即就座。诸菩萨阿罗汉皆前坐。大小相次。三摩竭即令王夫人太子前行澡水。便下饭食具。国中人民来观者甚众多。王令大臣闭宫门。人民见王闭宫门。大嗔恚王所各持斧欲破宫门。佛遥知之言。我所行化皆欲令作善。今难国人民皆来观。而王闭宫门也。佛尔时欲令一切人等见佛。即使宫门墙壁悉化作水精色内外相见。难国人民见佛及诸菩萨罗汉皆大欢喜。
　　尔时佛有一罗汉名宾头卢。时坐山上忽忘至难国。宾头卢坐来久。适欲以针缝缕衣。以针刺地。缕与衣相连。是时佛已应难国王宫中坐已。宾头卢即以神足飞行至难国。山便随宾头卢后。尔时国中有一女人怀躯。见山来政黑恐堕其上。便大惶怖即堕躯。佛以遥知之。即令摩诃目连以神足飞行迎问。宾头卢汝后何等。宾头卢即还顾见山。以手揽山掷故处八千里。尔时宾头卢即到前。为佛作礼却坐。
　　佛告宾头卢。我教天下人欲令悉度世。今汝既失期复杀一人人命至重是我道所不喜。汝从今已后。不得复随我食及与众会。若当留住。后须弥勒佛出。乃般泥洹去耳。宾头卢闻佛说如是。即默然忧愁复自悔责。食讫便起前为作礼。及诸菩萨阿罗汉。共辞便入山中。尔时难国王师。尼揵若陀弗白佛言。宁可共捔道不。若不如者当投著井中。佛言。大善不须多言。三问不如者。当投著井中。尼揵若陀弗言。大善。佛即问。若诵经时云何。尼揵若陀弗言。我诵经时匍匐而行。匍匐而行是为狗。狗乃匍匐而行。尼揵若陀弗便不如佛。诸弟子皆嗔。余语为赐那正说是事也。悉还恚其师所。取师欲投著井中。师即大惶怖。以两手拒地不肯入井中。佛言。置之。
　　尔时中庭自然有大火出。其焰上诣第七梵天。其火中自然有千叶莲华。华上有五百梵天。皆叉手长跪问佛。饭何等人得福多者。饭何等人得福少者。佛答梵天言。譬如以五种谷散著火中。为生不。梵天言。不生。佛言。难国王前后所饭诸尼揵。譬如五谷著火中终不复生。今日饭佛及诸菩萨罗汉得福多无有量。譬如人有好地有好种。天复时雨何忧不生。今佛是一切人福田。随人所种必得其愿。愚痴人喜教他为外道。是人命尽皆当堕太山地狱中甚勤苦。悔无所复及。前人坐之未出。后人复教作之。世间人愚痴。但更相欺调。是故不知真道。若有黠人当学正道。其道不生不老不病不死。是为泥洹大道。世间凡有九十六种道。皆不及佛道。佛言。以一天下树枝及与鸟毛。作笔书佛经。树枝鸟毛悉皆可尽。佛智不可尽。大如须弥山墨磨研。四海水沾笔。须弥山墨四海水皆可尽。佛智终不可尽。五百梵天闻佛语。应时举声言。善哉。审如佛所言。于是五百梵天忽然不见。尔时难国王眷属三百人。千二百婇女。五百大臣。见佛变化皆踊跃欢喜。悉发阿耨多罗三藐三菩提心。时二千婆罗门即除须发皆作比丘。应时悉得罗汉道。万二千尼揵应时悉解脱。中有得须陀洹道者。有得斯陀含道者。有得阿那含道者。国中细民复有六万四千人。皆信向佛法即受五戒悉为优婆塞。佛说经已。即与诸菩萨阿罗汉俱现神足飞去。尔时难国王及夫人太子群臣人民。皆大欢喜。悉持头著地遥为佛作礼。

　　佛说三摩竭经


