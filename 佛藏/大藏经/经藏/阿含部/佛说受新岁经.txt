  受新岁经
　　西晋 竺法护译




　　佛说受新岁经

　　　　西晋月氏国三藏竺法护译
　　闻如是。一时佛在舍卫国东苑鹿母园中。与大比丘众五百人俱。是时世尊。七月十五日。于露地敷坐。比丘僧前后围绕。佛告阿难曰。汝今于露地速击揵槌。所以然者。今七月十五日是受新岁之日。是时尊者阿难。右膝著地长跪叉手。便说此偈。
　　净眼无与等　　无事而不练
　　智慧无染著　　何等名受岁

　　尔时世尊复说此偈报阿难曰。
　　受岁三业净　　身口意所作
　　两两比丘对　　自陈所作短
　　还自称名字　　今日众受岁
　　我亦净意受　　唯愿原其过

　　尔时阿难复以此偈问其仪曰。
　　过去恒沙佛　　辟支及声闻
　　尽是诸佛法　　独是释迦文

　　尔时世尊复更以偈报阿难曰。
　　恒沙过去佛　　弟子清净心
　　皆是诸佛法　　非今释迦文
　　辟支无此法　　无岁无弟子
　　独逝无伴侣　　不与他说法
　　当来佛世尊　　恒沙不可计
　　彼亦受此岁　　如今瞿昙法

　　是时尊者阿难闻此语已。欢喜踊跃不能自胜。即升讲堂手执揵槌。并作是说。我今击此如来信鼓。诸有如来弟子众者尽当普集。尔时阿难复说此偈。
　　降伏魔力怨　　除结无有余
　　露地击揵槌　　比丘闻当集
　　诸欲闻法人　　度流生死海
　　闻此妙响音　　尽当速集此

　　尔时尊者阿难已击揵槌。至世尊所头面礼足。在一面住白世尊言。今正是时。唯愿世尊。何所敕使。是时世尊告阿难曰。汝随次第坐。如来自当知时。是时世尊坐于草坐。告诸比丘。汝等尽当坐于草坐。诸比丘对曰。如是世尊。时诸比丘各坐草坐。是时世尊默然观诸比丘已。便敕诸比丘。我今欲受新岁。我无过咎于众人乎。又不犯身口意耶。如来说此语已。诸比丘默然不对。如来是时复三告诸比丘。我今欲受新岁。然我无过于众人乎。是时尊者舍利弗。即从坐起长跪叉手。白世尊言。诸比丘众观察如来无身口意过。所以然者。世尊今日不度者度。不脱者脱。不涅槃者令得涅槃。无救护者为作救护。为盲者作眼目。为病者作医王。三界独尊无能及者。最尊最上。未起道意者令发道意。众人未悟。尊令悟之。未闻法者使令闻之。为迷者作径路导以正法。以此事缘如来无咎于众人也。亦无身口意过。是时舍利弗白世尊言。我今亦向如来自陈。然无过咎于如来及比丘僧乎。世尊告曰。汝今舍利弗。都无身口意所作非行。所以然者。汝今智慧无能及者。种种智慧。无量智慧。无边之智。无与等智。疾智捷智。甚深之智。平等之智。少欲知足乐之处。多诸方便。念不错乱总持三昧。根原具足戒。成就三昧。成就智慧。成就解脱。成就解脱知见。成就勇悍。能忍所说。知恶之为非法。心性庠序。不行卒暴。犹如转轮圣王最大太子。当绍王位。转于宝轮。舍利弗亦复如是。转于无上清净法轮。诸天世人及龙鬼神魔若魔天。本所不转。汝今所说常如法议。未曾违理。
　　是时舍利弗白佛言。此五百比丘尽当受岁。此五百人尽无过咎于如来乎。世尊告曰。我亦不责此五百比丘身口意行。所以然者。此舍利弗大众之中。极为清净无诸瑕秽。今此众中最小下座。得须陀洹道。必当上及不退转法。以是之故我不怨责此众。
　　尔时朋耆奢在此众中。即从坐起前至世尊所。头面礼足白世尊言。我今堪任欲有所论。世尊告曰。欲有所说今正是时。朋耆奢即于佛前。叹佛及比丘僧。而说此偈。
　　十五清净日　　五百比丘集
　　诸缚结悉解　　无爱更不生
　　转轮大圣王　　群臣所围绕
　　普遍诸世界　　天上及世间
　　大将人众导　　为人作导师
　　弟子乐侍从　　三达六通彻
　　皆是真佛子　　无有尘垢者
　　能断欲爱刺　　今日自归命

　　尔时世尊可朋耆奢所说。是时朋耆奢作是念。如来今日可我所说。欢喜踊跃不能自胜。即从坐起礼佛却退还就本位。尔时世尊告诸比丘。我声闻中第一造偈弟子。所谓朋耆奢比丘是。所说无疑难。亦是朋耆奢比丘是也。尔时诸比丘闻佛所说。欢喜奉行。

　　佛说受新岁经

　　按此受新岁经。竺法护译者。国本宋本。皆编于容函中。丹藏则容函中。有名受岁经者。而与此经大别。今依开元录捡之。则丹藏之经正是容函受岁经耳。此宋藏经。与此竟函新岁经。文异义同。似是同本异译耳。则开元录中以新岁经。为单译者厥义未详。今且欲类聚以待贤哲。故以此经移编于竟函焉。

