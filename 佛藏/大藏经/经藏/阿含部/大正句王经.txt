  大正句王经
　　宋 法贤译




　　　　大正句王经卷上

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时尊者童子迦叶在憍萨罗国。游行次第至于尸利沙大城之北尸利沙林鹿野园中止住。是时有王名大正句。都尸利沙城。其王先来不信因果。每作是言。无有来世亦无有人复无化生。常起如是断见。
　　尔时尸利沙大城中有大婆罗门及长者主等。互相谓曰。云何此沙门童子迦叶。来至此城之北尸利沙林鹿野园中。是时尊者迦叶于彼城中名称普闻。而彼城中一切人民。素闻迦叶善说法要。常说种种深妙之义。已得无病常行头陀。是即应供是大阿罗汉今既来此。我等宜共往诣彼林礼觐供养。于是城中大婆罗门及长者等。咸出城北往诣尸利沙林鹿野园中欲伸参问。
　　尔时大正句王在高楼上。遥见城中婆罗门长者等同共出城。行诣城北往尸利沙林鹿野园中。王既见已问侍臣曰。云何城中婆罗门长者同共出城。诣尸利沙林鹿野园中。侍臣白王。有一沙门名童子迦叶。游化至此大城之北尸利沙林鹿野园中而为止住。是故城中诸婆罗门及长者等。同共出城礼觐供养。王闻所奏即谓侍臣。汝可往彼宣告彼众婆罗门及长者等。汝宜且止须臾小待。我今速至当与汝等同共往彼。礼觐沙门童子迦叶。何以故。如我意者。或恐汝等婆罗门长者。为彼沙门童子迦叶邪法引导。不依智识妄称有人及有他世。复有化生。时彼侍臣受王敕已。往婆罗门长者处宣示王敕。谓彼众言。正句大王宣告汝等且止须臾。我当速至与汝同往。礼觐沙门童子迦叶。人众受敕不敢前进。尔时侍臣传王命已。复还王处而上奏言。臣适奉命往婆罗门长者众处具传圣旨。令婆罗门与长者等且止须臾。王今速至当与汝等同礼沙门童子迦叶。彼众奉命已止不进。时正句王严整车驾出于宫城。与婆罗门及长者众同共往诣尸利沙林鹿野之园。王心憍慢所乘车驾至不通处。方乃下车徒步而进。行至园中尊者住处。时正句王与婆罗门长者众。等见于尊者童子迦叶。初未信重不甚恭肃。王与尊者互伸问讯退坐一面。时婆罗门长者众等。见王如是亦微郑重。咸共相与围绕而住。
　　尔时大王即伸问言。尊者迦叶。当听我语。如我意者。无有来世复无有人亦无化生。我意如是。尊者云何。迦叶答言。王若乐闻如是正义。先当诚心谛信而住。王即报言。唯然受教。
　　尔时迦叶告大王言。王见日月为有无耶。此世来世于理显然。不委大王。当云何见当云何闻。王言。迦叶。若此日月此世来世。如我见闻同于尊者。迦叶复言。如王所见。日月为有来世亦然。大王。不应执如前见。迦叶复言。大王。如沙门婆罗门乃至应供世间解等。须知定有若因若果此世来世。以智自通如实了知。大王。不应如前执于断见。
　　尔时大王迷执未省。谓迦叶言。汝今云何作如是言。如我意者实无来世。而汝迦叶勿复强言。
　　复次迦叶报大王言。即今王身为有无耶。如王此身以为有者。云何断见言无来世。当以何喻证于此理。大王答言。尊者迦叶。我今有喻证于此理。今身是有来世即无。王言。迦叶。如我亲属或染疾病。缠绵既久将趣命终。我时往彼问讯告言。汝病深重定知不可。若是殒殁切有相嘱。我闻沙门及婆罗门先有是言。若人破戒造恶业者。命终之后堕于地狱。如沙门婆罗门等言若真实。汝等亲属命终之后必堕地狱。何以故。汝诸亲属破戒造罪。以此当知定落恶趣。若在恶趣当遣使来。或复自来告语于我。今在地狱极受苦楚。汝若来报我必往救。但有去人曾无来者。迦叶。如我之意以此为喻定无来世。
　　迦叶报言。大王。此喻虽陈未为正说。我今问王。譬如有人犯于王法。为巡守者执之。将至王所而白王言。是人违犯如是之罪不敢隐覆。王闻所奏即敕有司。令将罪人反缚两手牢固其身。驱往四衢多人聚处。鸣鼓告示。今此罪人犯如是法。东西南北遍于城内咸使闻知。后将出城。依法处断。有司奉命。即将罪人。反缚两手牢固其身。驱往四衢多人聚处。鸣鼓告示。今此罪人犯如是法。东西南北遍于城内。准王宣命处处告示。仕庶知已驱领出城依法处断。如此罪人。临赴法时告监守言。愿垂哀愍放我少时。暂至家中辞别亲属。大王。彼监守人。还敢暂放令归家不。王言。不也迦叶。设使此人种种哀切。彼监守人亦不敢放。何以故。王法所录无容暂赦。
　　尊者迦叶复言。大王。王诸亲属以罪业故。命终之后堕地狱中。以其罪业常受苦楚。是诸罪人告其狱卒。乞暂相放还归人间。至于王所求王救苦。大王。是地狱卒还肯放不。王言不也。迦叶复言。大王。义同世间无暂放理。大王。勿将此喻同于来世。执断见者非为正理。是故当知。有今世者定有来世。乃至沙门婆罗门应供世间解。以智自通。了知真实。不应更执如前之见。王复报言。尊者迦叶。斯言非当我意未允。不应更言实有后世。
　　复次迦叶报大王言。王意如是。勿更有喻可为证耶。王言。迦叶。我今更有亲属之喻可以为证。迦叶。如我亲属染于重病。将其命断还当付嘱告病人言。我闻沙门及婆罗门常作是说。若人持戒修诸善法。或有惠施三轮清净。见他殊胜不生嫉意。是人命尽生于天界。若彼沙门及婆罗门所言诚实。汝之命终必生天界。何以故。我观于汝常具戒品及修善法。三轮清净而行惠施。仍于他胜不生嫉意。以此当知定生天界。若得生天当遣使来。或复自来用报于我。即今已得生于某天受于快乐。迦叶。我诸亲属若实生天必来相报。云何亲属但见终殁无来报者。以此当知。定无来世。迦叶告大王言。我今亦欲重说譬喻。令王得见实有来世。大王。譬如秽坑臭不可近。时有一人误堕其中。臭秽难堪方便得出。身既出已即用诸香煮水沐浴。复以涂香以涂其身。身既香洁。又以殊妙迦尸迦衣及珍宝花鬘庄严其身。住于家中受其快乐。大王。于意云何。如是之人还复乐入前秽坑不。王言。不也迦叶。彼秽恶坑人非所乐。迦叶复言。大王。彼人生天亦复如是。既得生天。岂复更思还来人间。
　　复次大王。人间百年等忉利天是一昼夜。大王亲属修诸善法。既生天界昼夜受乐。岂复更思还来报王。我生天界昼夜受乐。大王。汝与天人寿命长短为相等不。王言。不也迦叶。迦叶复言。大王。天界人界本自悬隔。不应如愚颙望相报。然后方可信有后世。大王。彼沙门婆罗门应供世间解。乃至后世须知实有。可以自智如实了知。不应更作无后世见。王报迦叶。如尊者言亦未可信。何以故。所云人间百年等忉利天为一昼夜。有何人来告语于汝。人间百年等忉利天为一昼夜。迦叶复言。如王所见喻生盲人。何以故。生盲之人本自不见青黄赤白细妙粗恶长短色相。便作是言。本无如是青黄赤白细妙粗恶长短色相。又言。我亦不知我亦不见。是生盲人以己不见。便乃执云本无如是青黄赤白乃至长短色相。大王。勿同生盲执无色相。王言迦叶。如我意者而彼天界。若实有者我即言有。既实本无。云何令我说云实有。复言迦叶。汝非善人。何以故。我见本正。云何喻我同彼生盲。迦叶。汝前所说生天等事。我实不信。若信此言。如食毒药如刃临身。如上山坠身自害其命。如是诸恶我皆远离。
　　复次迦叶报大王言。我念往昔有婆罗门。家中巨富又乃耆年。唯有一子年才十六。母即丧亡。彼婆罗门不能鳏独遂再婚娶。未久之间妻乃有妊。妻未生产。其婆罗门寻亦命终。于是其子白继母言。家中财物金银珍宝。乃至一切受用之具悉属于我。更无别人分我财物。时彼继母闻子语已。即告子言。我今所怀汝父遗体。待其长育与汝均分。其子时复再言其事。母起思念。此子年幼情性痴騃。虽与深言未能分晓。又以贪惜欲疾娩身。多设方便求于速产。日月未满返损其孕。大王。彼之女人以贪嫉故返损其孕。大王。今者以愚痴故起于断见。王复报言。迦叶尊者。莫如前言。持戒修善及行惠施。命终之后得生天上。寿命长远常处快乐。我实不信。我今若信迦叶之语。是食毒药是受刀剑。是坠高山自害其命。云何迦叶。坚作是语。如我之意定无有人无有后世亦无化生。
　　复次迦叶告大王言。莫复有喻证于斯事。王言。迦叶。我复有喻证于斯事。知无有人无有后世亦无化生。迦叶。如我亲属或染重病。我即往彼安慰问讯。命未断者还与我语说其苦恼。及命终已无有与我说苦恼者。以此可知定无后世亦无化生。迦叶告言。我念往昔有一聚落。其中人民不识螺相。亦复未曾闻其螺声。忽有一人从外而来。到彼聚落而便止住。是人常持一螺以为功业。每日执螺诣于圣像鸣螺供养。供养已讫复还住处。时聚落中一切人民。忽闻螺声咸悉惊怪。互相谓曰。此是何声。我等众人本所不闻。大王。时聚落中一切人众共往螺处。问彼螺言尔从何来可依实答。若不言实我当破汝。螺知我意速说其由。大王。彼人民众。于其螺相及与螺声。本所不见本所不闻。欲使其螺共为问答。螺既无情岂能言答。何以故。亦如大王。与命终人欲共言论。人既命尽岂能再言。大王不应执如是见。谓无有人及无后世亦无化生。迦叶复言。有沙门婆罗门具天眼者。以净天眼悉见于人死此生彼。受身好恶端正丑陋。或得生天或堕恶趣。大王。如是等事皆可为证。不应更言无有后世亦无化生。王言。迦叶。虽说此喻我意未允。如我之见定无有人亦无化生及无后世。
　　复次迦叶告大王言。若如是者。复有何喻可证无人亦无后世及无化生。王言。尊者。譬如官吏执法理人。及其临莅自违条制。后被弹奏王遂具知。乃敕法司将犯罪人依法断理。王复令言。彼犯罪人可缚双手。将赴法处而苦治之。以绳系缚秤轻重。割皮削肉悬置异处。是人命在知其痛苦。若命已断自无声息。又彼罪人命末断时身即柔软。命既断已其身僵硬。至于轻重死活不同。尊者。我以此知定无来世。亦无有人复无化生。迦叶复言。大王。于意云何。譬如铁丸亦有轻重软硬之异。其铁热时体轻而软。其铁冷后体重而硬。大王。有情无情皆禀四大。以彼四大有其合散。是有软硬冷热之异。勿将此理比于后世及化生等。大王须知。实有彼沙门婆罗门或具天眼者。见于众生死此生彼。乃至端正丑陋。或生天上或堕恶趣。悉可证知。实有来世及化生等。王言。尊者。如汝所言未为诚信。我之意者。实无有人无有后世亦无化生。

　　　　大正句王经卷上



　　　　大正句王经卷下

　　　　西天译经三藏朝散大夫试光禄卿明教大师臣法贤奉　诏译
　　复次迦叶告大王言。勿更有喻证彼无人及无后世亦无化生。王言。我复有喻可证斯理。尊者。譬如有人犯极重罪。近臣知已即白于王。今有此人犯极重罪。王既知已。乃令所司捉缚罪人依法断理。法司奉命即将罪人。缚其两手镬中煎煮。复宣令曰。待其糜烂彻见骨已。可于镬中以杖翻搅。子细寻觅彼后世人及化生等出入之者。法司奉命一依王旨。至糜烂时乃于镬中翻搅寻觅。终不见有后世之人及化生等出入之者。乃至展转重重寻觅亦终不见。王言。尊者。以此喻知。实无有人无有后世亦无化生。于是迦叶告大王言。大王。譬如有人于眠睡时梦一殊胜园林。园中乃有种种树木。花果茂盛池沼清洁。其人梦中甚可爱乐。大王。是彼园林为实有不。又复看玩及彼出入为是实不。王言。不也迦叶。如梦所见皆非真实。迦叶报言。亦如大王所执断见非为真实。大王。要须诚谛知实有人有后世有化生。乃至实有沙门婆罗门。具清净天眼超越世间。见诸众生死此生彼端正丑陋。或得生天或堕地狱。斯是真实。不应更执如前断见。王言。尊者。云何重重作如是说。如我之意定知无人无有后世亦无化生。
　　复次迦叶报大王言。复有何喻可证无人无有后世复无化生。王言。尊者。我复有喻以证斯理。譬如有人执行王事自违条格。近臣奏闻。王乃具知。令付法司鞫问情实。其罪既重宣令苦治。即使先割皮肉后断筋脉折骨挑髓。寻觅于人及化生者。法官奉命准法施行。如王所言不敢违越。一一次第于皮肉筋脉骨髓之内。寻觅于人及化生等。始终不见有人及化生等。尊者以此喻知实无有人亦无化生复无后世。迦叶告言。大王。我念昔时有一道人住于山中。时有商人将多车乘载于财货。近道人庵止宿而去。时彼道人乃于明且观彼宿处恐遗财物。果于是处见一童子。才离乳哺未识东西。是众商人之所遗坠。道人慈愍恐彼童子饥渴所损。将归庵中如亲养育。而彼道人事火为行。常专其心添续柴薪未曾断灭。以彼童子日来月往。渐渐长大年十五六。道人思惟。童子长大堪可委付。一日道人以缘事故。当入城隍暂抛庵所。即诫童子我有事缘要须暂出。庵中之火如我每日添续柴薪勿令断灭。言讫便行。道人既出童子痴騃由贪戏玩。为贪戏故忘其事火。以无添续火遂断灭。尔时童子见火灭已。收拾柴薪积于炉内。发言祝曰。汝火速出。若火不出我当坏汝。是彼童子苦切求哀火终不出。火不出故更发恶言。火不出者亦当打汝。是时童子求火不出。心即忧怖。道人归来必当辱我。住在一面思惟火事。道人事毕归还庵中。见子默坐便知火灭。谓童子言。汝贪放逸致火灭耶。童子答言。我暂忘失火已灭矣。火灭之后积薪于炉。以善恶言祈火不出。道人言曰。汝甚痴騃。火若灭已得火方然。未闻积薪于冷灰中有火自出。设汝炉中积无量薪作多方便。徒自疲劳无由得火。大王。而此童子于火灭后灰中求火。亦如大王愚迷不回。于死尸中搜求于人及化生者。妄执无人起于断见。大王。应须知实有人及有化生有于后世。王言尊者。莫如此言。我或从汝言有后世必为人议。何以故。今此都人便作是语。王自昔来不信因果。常作是语云。无后世及无有人亦无化生。今日却随迦叶所化。迦叶复言。大王。我念往昔有二商主。皆有财宝一国无过。后于一时相约为侣。同往他邦货鬻求利。是二商主。各集商人以为伴侣。于是各各多装车乘。排比鞍马同日上路。行赴前程去国既遥。艰险在近。一人商主素知此路前有艰险。告一商主言。汝今知不。前路艰险无有人烟。商众既多宜其预备。二主议已。一主先行。意在少人所须易足。所有米面饮食之用。乃至柴薪皆亦持去。前行之次忽逢一人相迎而来。身大黑色两目皆赤。顶发稀疏衣服褴缕。驾一驴车其状如鬼。商主问言。仁者。前路还有饮食柴薪等不。彼人答言。前路之中甚有饮食柴薪等物。皆悉无乏。汝之所载咸可弃之。免汝前行为重所滞。是时商主闻此语已。谓商众曰。汝等人众咸闻所言。前路之中饮食等物既不乏少。何用赍持分外之物困于车马。商主及伴皆非智人。便以所持弃之而去。行第一日至于日没。唯有旷野不逢人烟。四顾杳然无所取给。饮食既乏悉受饥渴。忍苦终夜强复前进。于第二日又行至夜。但在旷野余无所睹。商众共议前所逢者。思其相貌定知是鬼。我等无智便信彼言。妖妄惑人以致如是。至第三日人马俱乏悉不能进。相顾无语待死而住。彼一商主隔日而进。亦逢是人相迎而来。乃问言曰。前路之中还有饮食所须物不。彼人同前一一妄说。饮食所须皆不乏少。何用所持重滞车马。是物可弃汝宜知之。后一商主智慧聪明。凡所施为必先思虑。素知此路有大旷野艰险之处。度其地里险难非遥。又察是人颜貌不常行李粗恶。或恐妖妄不可信之。与诸商人议论而进。至第三日忽于路次见前商主及众商人饥乏而住。顾问所以果是亦逢丑恶之人妖妄所误。商众共议即以所持饮食之分。均分相济。令彼商众同度艰险。大王。彼一商主。以愚痴故信彼妖妄。致于险路受大苦恼。大王。以愚痴故自执断见。必于长夜受大苦恼。
　　尔时大王闻此语已。告尊者言。勿复引喻我心不回。所以者何。恐彼国人谓我无定。正句大王常作是语。实无有人及无化生亦无后世。今日翻为迦叶所化。是故我今不易前见。
　　尔时迦叶又告王言。昔有二人薄有财贿结伴经营。钱物虽殊有利相报。结契已定择日方行。不日之间便达他国。彼地多麻价贱可贩。二人议毕出钱收买。如法装结担负而行。言到他邦有利即货。前至别国见兜罗绵得利倍多。可以回麻作兜罗绵。一人有智。寻易其麻买兜罗绵。一人无智谓同伴言。我不易麻为兜罗绵。何以故。以此麻担用功装结远负而至。是故我实不能易也。二人即日各负货物。相次前进又至一国。彼国多丝复倍绵利。彼有智者便货其绵再易为丝。一无智者又说前言。不能易麻更求丝利。二人持货再复前行。至一国中疋帛至贱。比于丝利倍数转多。其有智者见利倍多。便易其丝为于疋帛。一无智者由惜其麻。自远持来不肯回易。二人负货又复前行。至一国中唯有坑冶。疋帛甚贵银价至微。易帛为银有百倍利。一有智者卖帛买银期利百倍。时无智者由谓此麻未得厚价惜而不易。彼一智者又闻人言。某国出金绝无有银。即呼伴云可往彼国。不经时序达彼国中。时有智者便易其银还买黄金。买得金已看玩欢喜。私自计云。我昔离家钱物至寡。初始买麻已忻厚利。不期至此获得黄金。世之贵重不过于此。将至家乡足以致富。即呼伴言。岁月只赊可共还国。随其所得济彼尊亲。时负麻人谓同伴言。我本买麻比望厚利。及其至此利转轻微。君今欲回岂敢相滞。亦且担负相逐而归。或遇价高随处货卖。议毕已择日旧路而归。去国匪遥宗亲得信。家人共出郊外相迎。忻喜非常各还所止。获金之家父母妻儿问得何利家主报言。得金可富。乃至宗亲亦可给济。彼负麻者家人亦问。自尔经营当获何利。是人报言。唯得此麻更无别物。家人闻已苦恼其心。谓彼人言。似汝经营。我等宗亲不免贫贱。大王。彼负麻人执性愚迷。虽睹真金不肯回易。致令亲属苦恼长时。亦如大王不自觉知执于断见。长夜受苦后悔难追。王闻此语告尊者言。我意不回盖有所以。缘此国人熟知我见。若回所执国人相议。正句大王常言无人无有后世亦无化生。今日翻为迦叶所化。我定不能受斯耻也。迦叶报言。大王。我念往昔有不律人。畜养群猪求利为活。忽往他处睹粪秽多收拾负之。欲将归家以饲群豢。不期中路值雨淋漓。秽污满身心便追悔。大王。彼不律人众所轻贱。以污身故尚解回心。王处尊位翻顾浮言。专执其心不舍断见。
　　尔时迦叶复言。大王。我前种种巧说譬喻。欲令大王舍于断见。知有后世及信三宝。大王妄执强对于我。今复为王更说譬喻。汝若信者谛听谛受善思念之。王言尊者。愿为我说。尔时迦叶告大王言。我念往昔有猪名曰大腹。时彼大腹。引以群猪入深山野。于山野中忽逢师子。师子见猪告而言曰。我是兽王汝速避路。大腹报言。令我避路事当不可。要我斗者必不相违。且止须臾待我被甲。时师子言。汝何上族是何名字。敢能如是索我相斗。所要被甲今随汝意。时彼大腹。往秽坑中遍涂其身。还师子前言与汝斗。是时师子报大腹言。我是众兽中王。常以獐鹿等兽而为食啖。或劣弱者尚弃不食。况汝不净秽污之身。若与汝斗实染污我。尔时师子即为大腹。宣说偈言。
　　汝本不净身　　今复加臭秽
　　汝意求斗者　　我即堕于汝

　　迦叶尊者报大王言。王之所见。由如彼猪与师子斗。我如师子先堕于汝。时正句王闻尊者迦叶说是语已。深心惭悔谓迦叶言。尊者。我从初闻日月喻时早已信伏。但为欲闻尊者智慧辩才故。以是言激引宣说。唯愿尊者。察我诚心知我信伏。誓愿归依迦叶尊者。迦叶报言。勿归依我。我归依处谓佛法僧。汝当归依。王复告言。依尊者教归佛法僧受近事戒。从今已去誓不杀不盗不淫不妄复不饮酒。终于身命持佛净戒。
　　尔时大王受化导已。诚心向佛受三自归。永奉五戒。与婆罗门长者等。欢喜踊跃礼拜而退。

　　　　大正句王经卷下


