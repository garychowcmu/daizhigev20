  古来世时经
　　失译




　　佛说古来世时经

　　　　失译人名附东晋录
　　闻如是。一时佛游波罗奈仙人鹿处。尔时诸比丘饭食已后。会于讲堂而共讲议。设有长者所行平等。有净戒比丘奉行真戒。来入其舍从受分卫。若复曰获致百斤金。何所胜乎。或有比丘报之曰。百斤千斤有益耶。熟思计之。奉戒比丘。遵修正真受其分卫。念彼长者其福最上。于时贤者阿难律在彼会中。闻说法言。答报之曰。何但百千。正使过此无极之宝。犹不及长者供养饭食真戒比丘。所以者何。忆念吾昔在波罗奈国。谷米踊贵人民饥馑。我负担草卖以自活。彼有缘觉名曰和里。来游其国。我早出城欲担负草。尔时缘觉著衣持钵入城分卫。中道吾负草还于城门中。复与相遇空钵而出。和里缘觉遥见吾来。即自念言。吾早入城此人出城。今负草还。想朝未食。吾当随后往诣其家。乞可以适饥。我时担草自还其舍下草著地。顾见缘觉追吾之后如影随形。我时心念。朝出城时见此缘觉入城分卫。而空钵还。想未获食。吾当断食以奉施之。即持食出长跪授之。身安隐具。愿上道人愍伤受之。时缘觉曰。谷米饥贵人民虚饥。分为二分。一分著钵一分自食。尔为应法耳。身报之曰。唯然圣人白衣居家。炊作器物食具有耳。徐炊食之早晚无在。道人愿受加哀一门。时彼缘觉悉受饭食。吾因是德七反生天为诸天王。七反在世人中之尊。因此一施。为诸国王长者人民群臣百官所见奉事。四辈弟子比丘比丘尼。清信士女所见供养。衣被饮食床褥卧具病瘦医药。自来求吾。吾无所望。初生在家为释种子。诸藏踊出金银珍宝不可胜计。及余财物无能限者。弃家损业行作沙门。假使尔时知其道人缘觉道成。广大其心福不可量。于是颂曰。
　　吾曾担负草　　贫穷佣以活
　　供养于沙门　　和里缘觉称
　　因斯生释种　　号曰阿难律
　　吾便于歌舞　　鼓琴瑟笛成
　　吾时见导师　　正觉胜甘露
　　即发欣欢心　　出家为沙门
　　便知本宿命　　前世所更历
　　在彼忉利天　　受安则七反
　　于彼七此七　　计终始十四
　　在天上世间　　未曾至恶道
　　得知人去来　　生死之所趣
　　虽在于彼乐　　不如圣道甘
　　以五品定意　　寂然为一心
　　洗除结众垢　　道眼睹清净
　　所用故出家　　在家损其业
　　其愿以合成　　以具足佛教
　　亦不乐于生　　亦不乐求死
　　初不择其时　　寂然定其志
　　维耶竹树间　　吾命尽于彼
　　在于竹树下　　灭度而无漏

　　尔时世尊道耳彻闻。阿难律比丘为众比丘自说宿命。本所更历福德之报。从定室出诣讲堂坐比丘前。告诸比丘。汝等共会何所讲论。诸比丘曰。吾等普会各论罪福善恶所归。贤者阿难律。自说宿命所兴德本。佛告诸比丘。汝等以说过去世事。复欲闻如来讲说当来之本。诸比丘曰。唯然世尊。今正是时。应为比丘说当来法。闻则奉持。佛言。谛听善思念之。唯然世尊。愿乐欲闻。佛言。当来之世人当长命寿八万岁。此阎浮提人民炽盛五谷丰贱。人聚落居鸡鸣相闻。女人五百岁乃行嫁耳。都有三病老病大小便。有所思求。尔时有王号曰为轲。主四天下为转轮圣王。治以正法。自然七宝金轮白象绀马明珠玉女之妇藏臣兵臣。王有千子勇猛多力姿容殊胜。降伏他兵。治四天下。不加鞭杖刀刃不施。行以正法人民安隐。王有四车皆七宝成。其轮千辐高三十二丈。其车甚高威光巍巍。在上举幡令一切布施众生。饭食衣被床卧车乘香华灯火。供养沙门道人及贫穷者。惠施讫竟。以家之信弃国捐王。舍家学道行作沙门。时族姓子所以慕道。下其须发身被法衣。获于无上净修梵行。究竟佛教。现在自然成六神通。生死为断所作已办了名色本。
　　尔时贤者比丘在会中。即从坐起。偏袒右肩。长跪叉手白世尊曰。我当来世当为轲王乎。主四天下自然七宝而有千子。治以正法广施一切。出家学道成无著慧耶。于是世尊呵诘比丘。咄愚痴子。当以一生究成道德。而反更求周旋生死。言我来世为转轮圣王贪于七宝。千子勇猛然后入道。佛告比丘。汝当来世得为轲王主四天下。广施一切出家成道。佛告比丘。后来世人其命增长八万岁。当有世尊号曰弥勒如来至真等正觉明行成为善逝世间解无上士道法御天人师号佛世尊。如我今也。天上天下诸天梵释。沙门梵志莫不归伏从受道教。普说法化上中下。善分别其义清修梵行。普兴道化犹如我今也。其清净教流布天上天下莫不承受。其比丘众无央数千。
　　尔时贤者弥勒处其会中。即从坐起偏袒右肩。长跪叉手前白佛言。唯然世尊。我当来世人寿八万岁时。当为弥勒如来至真等正觉。教化天上天下如今佛耶。于是世尊赞弥勒曰。善哉善哉。乃施柔顺广大之慈。欲救无数无极之众。乃兴斯意欲为当来一切唱导。亦如我今也。汝当来世即当成佛。号曰弥勒如来至真等正觉明行成为善逝世间解无上士道法御天人师号佛世尊。于时贤者阿难持扇侍佛。佛告阿难。取金缕织成衣来。当赐弥勒比丘。阿难受教。即往取奉授世尊。世尊取已便与弥勒。谓弥勒言。取是法衣以施众僧。所以者何。谓如来至真等正觉。于世间人多所饶益。救以至德。弥勒即以奉众僧。时魔波旬心自念言。沙门瞿昙。为诸比丘讲当来世。今我欲往乱其法教。魔即时往于世尊前。以偈颂曰。
　　我想尔时人　　体柔发姝好
　　众宝璎珞身　　头戴珠华饰

　　于是世尊言。今魔波旬故来到此欲乱道教。佛即报魔。以偈颂曰。
　　尔时世人民　　无著狐疑断
　　蠲除生死网　　事办无穿漏
　　于弥勒佛教　　净修于梵行

　　于是天魔复以偈颂。报世尊言。
　　我想尔时人　　体衣文鲜明
　　栴檀以涂身　　庄严其身首
　　于城鸡头末　　轲王之治处

　　于是世尊以偈报魔曰。
　　尔时人至诚　　无我无所受
　　不用珍异物　　心无所贪著
　　在于弥勒世　　清修于梵行

　　魔人以偈复报佛言。
　　我想尔时人　　贪宝好饮食
　　便工于歌舞　　但乐鼓琴瑟
　　在于鸡头末　　轲王之所处

　　时佛以偈复报魔言。
　　彼人度无极　　坏网无所拘
　　禅定行平等　　欣然无所著
　　魔波旬当知　　汝以投于地

　　尔时魔波旬心自念言。如来神圣已知我所住兴灭。忧愁不乐羞愧而去。佛说是时莫不欢喜。

　　佛说古来世时经


