  施食获五福报经
　　失译




　　施食获五福报经(亦名佛说施色力经)

　　　　失译人名今附东晋录
　　闻如是。一时佛游舍卫国祇树给孤独园。是时佛告诸比丘众。当知食以节受而名损。佛言。人持饭食施人有五福德。智者消息意度弘廓。则有五福德道。何谓为五。一曰施命。二曰施色。三曰施力。四曰施安。五曰施辩。何谓施命。一切众生依食而立身命。不得饭食不过七日奄忽寿终。是故施食者则施命也。其施命者。世世长寿生天世间。命不中夭。衣食自然财富无量。何谓施色。得施食者颜色光泽。不得食时忿无润形。面目燋悴不可显示。是故施食者则施颜色。其施色者。世世端正生天世间。姿貌炜炜世之希有。见莫不观稽首为礼。何者施力。人得饭食气力强盛。举动进止不以为难。不得食者饥渴热恼气息虚羸。是故施食则施力也。其施力者。世世多力生天世间。力无等双出入进止而不衰耗。何谓施安。人得饭食身为安隐不以为患。不得食者。心愁身危坐起无赖不能自定。是故施食。则施安也。其施安者。世世无患心安身强。生天世间不受众殃。所可至到常遇贤良。财富无数不中夭伤。何谓施辩。得施食者。气充意强言语通利。不得食者身劣意弱。不得说事口难发言。是故施食则施辩才。其施辩者。世世聪明生天世间。言辞辩慧口辩流利无一瑕秽。闻者喜悦莫不戴仰。是五福德施。若发道意施于一切。既得此福。所生之处常见现在佛咨受深法。四等四恩六度无极三十七品。法身现相寿命无穷相好分明。三十二相致十种力以成佛道。为立大安普济危厄。智慧辩才出万亿音度脱十方。佛说是经时。诸比丘众天龙鬼神四部弟子。莫不欢喜作礼而去。

　　施食获五福报经


