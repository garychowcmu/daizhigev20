  是法非法经
　　后汉 安世高译




　　佛说是法非法经(出中阿含)

　　　　后汉安息国三藏安世高译
　　闻如是。一时佛在舍卫国祇树给孤独园。是时佛告诸比丘。比丘应曰唯然。比丘从佛听佛说。有贤者法。比丘听说。亦有非贤者法。当听熟听熟知熟念说。比丘唯然从佛受教。佛便说是。
　　何等比丘非贤者法。若比丘大姓。喜道欲学道。若有余同学比丘非大姓。比丘大姓故。为自憍身欺余。是非贤者法。
　　何等为贤者法。贤者学计是我不必从大姓。能断贪淫能断嗔恚能断愚痴。或时有比丘非大姓家。但有方便受法。如法说如要行随法行。为从是名闻故。如法行随法谛不自誉。亦不欺余。是贤者法。或时一者比丘。色像多端正。余比丘不如。便从端正故自誉欺余。是非贤者法。贤者复不尔。贤者自计色端正我不必从。是能断贪淫能断嗔恚能断愚痴。或时有比丘不端正。但随法多少受行。便从是得誉得名闻。受法谛随法行。不自誉亦不欺余。是贤者法。
　　或时一者比丘。善语言善说。余比丘不如。便从善语言善说自誉欺余。是非贤者法。贤者复不尔。贤者学计是我不必从善美语。亦不从知善美说。能断欲贪能断嗔恚能断愚痴。
　　或时比丘。言语不善美。亦不善说故。但如法受教。多少随行。便从是得恭敬。从是得名闻。是法从受法行谛。不自誉亦不欺余。是贤者法。
　　或时是闻一者比丘。年大多知识。相知富饶。余比丘不如。便从年大从多知识。从是自誉自憍欺余。是非贤者法。
　　贤者复不尔。贤者但念学计是我不必从年大故。亦不从多知识故。亦不从多得福故。能断贪欲能断嗔恚能断愚痴。
　　或时比丘年亦不大。亦不多知识。福亦不饶。但受法欲随法。欲随法行。多少便从是得名闻。是从法随法谛。不自誉不自憍亦不欺余。是贤者法。
　　或时是闻一者比丘。知闻经能说经。知律知入通经。余比丘不如。便从入故。从通经故。自誉自憍欺余。是非贤者法。
　　贤者复不尔。贤者但计学。是我不必从入故。亦不从通经故。能断贪欲能断嗔恚能断愚痴。
　　或时有比丘。无有入。亦不通经。但受法随法。正求随法行。便从是得恭敬得名闻。是从持法随法行谛。不自誉不自憍亦不欺余。是贤者法。
　　或时一者比丘。自求不从相知求。不过七家。一处坐一时食。从后不取。余比丘不如。便从一食后不取。自誉自憍欺余。是非贤者法。贤者复不尔。贤者但学。我不必从一食后不取不从。是故能断贪欲能断嗔恚能断愚痴。或时比丘不一食不从后取。但受法随法正受随法。从是得恭敬。从是得名闻。是法随法谛。不自誉不自憍亦不欺余。是贤者法。
　　或时一者比丘。土中冢间止但三领名故。余比丘不如。便从名故。自誉自憍欺余。是非贤者法。
　　贤者复不尔。贤者但计学。我不必从三领名故。能断贪欲能断嗔恚能断愚痴。或时比丘。无有三领名。但受法随法。正受随法。便从是得恭敬得名闻。是法随法谛。不自誉不自憍亦不欺余。是贤者法。
　　或时一者比丘露中止。或时树下。或时空泽冢间。在所卧具。余比丘不如。便从是故。自誉自憍欺余。是非贤者法。
　　贤者复不尔。贤者但计学。我不必从是露中树下空泽间故。能断贪欲能断嗔恚能断愚痴。
　　或时比丘。无有是上说。但受法随法。正受随法。便从是得恭敬得名闻。是法随法谛。不自誉不自憍不欺余。是贤者法。
　　或时比丘。已得第一禅。余比丘不如便从第一禅故。自誉自憍欺余。是非贤者法。
　　贤者复不尔。贤者但学第一禅者。佛说自知是受是法谛。不自誉不自憍不欺余。是贤者法。
　　或时比丘。有二禅德。或有三禅德。或有四禅德。如第一禅说。是贤者法。
　　或时比丘。解空行意。或时解识行意。或时解非常行意。或时解无有思想意行有思想行意。余比丘不如。便从是得思想无有思想行。便自誉自憍亦欺余。是非贤者法。贤者复不尔。贤者但计学。无有思想亦无有思想行。佛说从计我有是是受法随法谛。不自誉不自憍不欺余。是贤者法。
　　佛说比丘我已说贤者法。亦说非贤者法。比丘当自思惟。贤者法亦当思惟。非贤者法已思惟。当行贤者法。舍非贤者法。受贤者法随法。比丘应当学是佛说。是比丘受著心行。

　　佛说是法非法经


