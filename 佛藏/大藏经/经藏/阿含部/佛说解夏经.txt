  解夏经
　　宋 法贤译




　　佛说解夏经

　　　　西天译经三藏朝奉大夫试光禄卿明教大师臣法贤奉　诏译
　　如是我闻。一时佛在王舍城迦兰陀竹林精舍。与五百苾刍众俱。皆是阿罗汉。诸漏已尽所作已办。除诸重担逮得己利。尽诸有结心善解脱。唯一苾刍现居学位。世尊已为授记。见法得法当证满果。
　　尔时世尊安居既满。当解夏时。于十五日与苾刍众敷座而坐。会众坐已。是时佛告苾刍众言。我今已得梵行寂静。是最后身。以无上乐断除诸病。我之弟子了知诸法皆已通达。是故我今说解夏法。诸苾刍众。我于夏中所有身口意业。汝等可忍。
　　是时尊者舍利弗闻佛语已。从座而起偏袒右肩。右膝著地合掌向佛。而白佛言。世尊。如佛所说。我今已得梵行寂静。乃至身口意业可忍者。我等知。佛身口意业无诸过失。我等苾刍今无可忍。于意云何。我佛世尊难调者能调。无止息者善为止息。无安隐者而善安慰。未寂静者令得寂静。如来善了正道。善说正道。开示正道。乃至我等乐声闻菩提者。佛为善说。令声闻等如理修行而证圣果。是故我等于佛世尊身口意法而无可忍。
　　尔时尊者舍利弗白佛言。世尊。我今对佛身口意业所有不善求佛可忍。
　　佛告舍利弗。汝今所有身口意业我当忍可。于意云何。汝舍利弗。具戒多闻少欲知足。断诸烦恼。发大精进。安住正念。具等引慧。闻慧。捷慧。利慧。出离慧。了达慧。广大清净慧。甚深慧。无等慧。具大慧宝。未见者令见。未调伏者。令得调伏。未闻法者而为说法。具嗔恚者而令欢喜能为四众说法无倦。譬如金轮王子。而受灌顶继绍王位依法而治。汝舍利弗。亦复如是。为我之子。受灌顶法绍法王位。如我所转无上法轮。如我漏尽证得解脱。是故汝舍利弗。所有三业我今忍可。时舍利弗闻佛忍可。投诚礼谢。复白佛言。世尊。如佛为我忍可三业。于此会中五百苾刍。身口意业所有不善。唯愿世尊。亦如是忍。佛告舍利弗。五百苾刍所有三业我亦可忍。于意云何。此五百苾刍皆是阿罗汉。诸漏已尽所作已办。除诸重担逮得己利。尽诸有结心善解脱。唯一苾刍现居学位。而此苾刍我已授记。见法得法当证满果。舍利弗。是故我于五百苾刍所有三业皆悉可忍。
　　尔时舍利弗重白佛言。世尊。我与五百苾刍众等。所有三业佛已可忍。我今有疑。当复启请。愿佛世尊。为我分别世尊。此五百苾刍中几苾刍得三明法。复几苾刍得俱解脱。复几苾刍得慧解脱。
　　佛告舍利弗。此五百苾刍中。九十苾刍得三明法。九十苾刍得俱解脱。余者苾刍得慧解脱。舍利弗。如是苾刍尽诸烦恼皆住真实。尔时会中有一尊者。名嚩拟舍。作如是念。我今对佛苾刍众前。以解夏伽陀伸于赞叹。是时尊者嚩拟舍。作是念已。从座而起。偏袒右肩右膝著地。合掌恭肃。说伽陀曰。
　　解夏十五日　　清净行律仪
　　五百苾刍众　　悉断烦恼缚
　　皆尽诸漏法　　而证圣果位
　　内寂外善调　　解脱而离有
　　尽生死边际　　所作皆已办
　　无明我慢结　　断尽无有余
　　我佛最上尊　　断诸邪念法
　　及断有漏法　　善除爱病苦
　　爱灭不复生　　离取大师子
　　尽诸有怖畏　　唯我佛世尊
　　譬如金轮王　　千子常围绕
　　善治四天下　　调伏四海边
　　又如战得胜　　为最上调御
　　声闻得三明　　离死法亦然
　　佛子皆如是　　证灭不复生
　　我今礼法王　　无上大日尊

　　是时嚩拟舍苾刍。说此伽陀已复还本座。
　　尔时尊者舍利弗与诸苾刍。闻佛宣说解夏之法。心生快利踊跃欢喜。信受奉行。

　　佛说解夏经


