  兜调经
　　失译




　　佛说兜调经

　　　　失译人名今附东晋录
　　闻如是。一时佛在舍卫国。国中有一婆罗门名曰兜调。有子名曰谷。兜调为人急弊常喜骂詈身死还自为其家作狗子。名曰骡。其子谷者爱是狗子为著金锁。床卧常以氍氀毾[毯-炎+登]。食以金盘美食。谷出至市。佛过谷门白狗吓佛佛即言。汝平常时举手言咆今反作狗吓不知惭愧。狗便惭走。持头面插床下啼泪出。佛去后狗不复上所卧床。便寝卧地食之不食。谷从外来见狗不食。问家言。狗何为如是家言。属者有一沙门来过。不审何言。狗因走入床下卧地。食之不食。谷言。沙门向何道去。家言东去。谷即随而追及。佛于树下为诸比丘说经。佛遥见谷来。佛告诸比丘。谷来不至道死者。便堕地狱中。诸比丘问佛。何为堕地狱中。佛言。是人持恶意来欲害人故。当堕地狱中。谷至佛前因问。属者何沙门过我门骂我狗。令不食不卧其处。佛即报言。我过汝门白狗吓我即谓言。汝平常时举手言咆。今反作狗吓不知惭愧。狗便惭走。持头面插床下啼泪出。谷问佛。是狗于我何等耶。佛言。不须问。闻者令汝不乐。谷言。听为我说之。佛言。说者令汝嗔怒。谷言。不敢嗔。愿欲闻之。佛言。是汝父兜调也。谷言。我父兜调在世时明经道经不作狗。佛言。但坐所知自贡高故作狗耳。汝欲知审是汝父不。还归于家语狗言。汝审是我父兜调者。当于故器中食汝审是我父者。当还于故处卧。汝审是我父者。先时所有珍宝藏物当示我处。谷即还归呼狗言。骡汝审是我父兜调者。当食是食。狗即食其食。谷复言。骡汝审是我父者。当卧故处。狗即卧故处。谷复言。骡汝审是我父者。先时所有珍宝藏物当示我处。狗即以口指床右。足下以前两足爬地示之。谷即掘骡所爬地。得珍宝琦物甚众多。谷大欢喜。因还到佛所。佛遥见之。告诸比丘。今谷来不至道死者。即生天上。诸比丘问佛。何因缘得生天上。佛言。是人持善意来故。当生天上。谷到佛所前为佛作礼白佛言。审如佛语。谷复问佛言。人居世间。何故独有寿者有不寿者。何故独有多病者有少病者。何故面独有好色者有恶色者。何故独有尊者有卑者。何故独有媚者有不媚者。何故独有富者有贫者。何故独有明者有愚者。佛告谷。人于世间喜杀生无慈心者。死入地狱中。地狱中罪竟复为人。即不寿。人于世间不杀生有慈心死上天。从天来下生人间即长寿。人于世间喜斗乱持刀杖恐人。死入地狱中。地狱中罪竟复为人即多病。人于世间喜和合。不持刀杖恐人。死生天上。从天来下生人间即少病。人于世间喜嗔怒。闻善语亦怒。闻恶语亦怒。见贤者亦怒。见愚者亦怒。不别善恶但欲嗔怒。死入地狱中。地狱中罪竟。复为人面无色萎黄熟。人于世间不嗔不怒见贤者敬之。见愚者忍之死上天。从天来下生人间面色常好。为人和心贤善。人于世间不媚者。见老人不起。不孝父母见父母不敬爱。人有孝顺敬父母及长老者常恚恨之。死入地狱中。地狱中罪竟。复为人即不媚。为众人所憎恶。人于世间孝父母敬长老。若有人不孝者不敬长老者。辄往教之。喜为人说善言死上天。从天来下生人间。为人所爱敬。人于世间憍慢不敬尊者。自用强梁死入地狱中。地狱中罪竟。复为人因作下贱。人于世间不憍慢常敬尊者。用人不强梁死上天。从天来下生人间。因作尊者。人于世间悭贪虽富不惠施贫人。不视宗亲不喜布施。贪惜饮食不施沙门道人。复不敢自饱死入地狱中。地狱中罪竟。复为人即贫贱乞丐。人于世间无悭贪之心。为人无贫富好布施沙门道人。施与贫者爱视宗亲。饭食常自饱满死上天。从天来下生世富乐为人所敬爱。人于世间闻有明经高远。若沙门及道士。不好往问度世之道。心嫉高远死入地狱中。地狱中罪竟。复为人即愚痴。无所识知与畜生同伍。人于世间闻有明经高远。若沙门道士。好往问度世之事。心不嫉妒。贪爱高远死即上天。从天来下生人间。为人即明经晓道。为众人所尊用。佛言。人作善者得上天。为恶者下入地狱。人求寿得寿。求不寿得不寿。求病得病。求不病得不病。求面好色得面好色。求恶色得恶色。求尊者得尊者。求下贱得下贱。求媚得媚。求不媚得不媚。求富得富求贫得贫。求智得智求愚得愚。人于世间作善恶。譬如种谷得谷。种麦得麦种稻得稻。作善得善作恶得恶。谷即却长跪言。前头来时见狗不食。心怀嗔恚愚痴故耳。今佛所语。如盲得视如聋得听。如人堕深水得出。如狂痴得愈。如人行冥中得见日月。愿从佛求哀乞悔过唯加大恩。即奉行五戒为优婆塞。佛言。后世人有讽诵是经者若听闻音声者。心中恻然衣毛。为竖泪即为出。如是者。其人皆当为弥勒佛作弟子。得度世去。

　　佛说兜调经


