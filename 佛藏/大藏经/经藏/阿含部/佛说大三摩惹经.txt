  大三摩惹经
　　宋 法天译




　　佛说大三摩惹经

　　　　西天译经三藏朝散大夫试鸿胪卿传教大师臣法天奉　诏译
　　如是我闻。一时佛在迦毗罗林。与大苾刍众。皆阿罗汉。诸漏已尽。所作已办。逮得己利。尽诸有结。心得自在。如是五千五百人俱。
　　尔时十方。复有释梵大威德诸天。与诸眷属恭敬围绕。身色端严。光明照耀。来迦毗罗林。诣世尊前。头面礼足。住立一面。时四大梵王各以伽陀而颂佛德。第一梵王。而说颂曰。
　　此大三摩惹　　宣扬妙法音
　　我佛无能胜　　天人普来集

　　第二梵王。而说颂曰。
　　历大僧祇劫　　修行深信心
　　守护眼等根　　不住诸尘境

　　第三梵王。而说颂曰。
　　戒定慧真实　　清净无垢染
　　如帝释金刚　　坚固不可坏

　　第四梵王。而说颂曰。
　　若人归依佛　　永不堕恶道
　　彼人命终时　　速得生天上

　　尔时世尊。以净天眼。普观大会。人天之众无量无数。告苾刍众言。过去如来应正等觉。集会人天。而为说法。亦复如是。我于今日。普集人天。欲为说法。汝等受持。若人勇猛。决定无畏。犹如师子。深信坚固而无所著。大地山间乃至梵世。皆得涅槃。说是法时。复有一千七百有学天人及无数诸天。光明照耀。来诣佛所。佛告苾刍。汝等谛听。我观彼等诸来天众。应以声闻所乐之法。而可度之。
　　尔时复有七千大药叉。具大神通威德。光明照耀。与诸眷属。恭敬围绕。来迦毗罗林。
　　复有六千大药叉。住金山上。具大神通威德。光明照耀。与诸眷属。恭敬围绕。来迦毗罗林。
　　复有三千大药叉。住娑多山。具大神通威德。光明照耀。与诸眷属。恭敬围绕。来迦毗罗林。
　　复有供毗罗等百千药叉。住王舍城尾布罗山。具大神通威德。光明照耀。与诸眷属。恭敬围绕。来迦毗罗林。
　　复有湿嚩弥怛啰．半左始．尾湿嚩弥嚩等药叉大将。具大神通威德。光明照耀。与诸眷属。来迦毗罗林。
　　复有东方护世天王乾闼婆主。名地里多啰瑟姹啰。具大神通无量威德。身色妙好。光明炽盛。与其眷属。恭敬围绕。来迦毗罗林。集会听法。南方护世天王。鸠槃拏主。名尾噜茶迦。具大神通无量威德。身色妙好。光明炽盛。与其眷属。恭敬围绕。来迦毗罗林。集会听法。西方护世天王。是大龙主。名尾噜博叉。具大神通无量威德。身色妙好。光明炽盛。与其眷属。恭敬围绕。来迦毗罗林。集会听法。北方护世天王。大药叉主。名俱吠啰。具大神通无量威德。身色妙好。光明炽盛。与其眷属。恭敬围绕。来迦毗罗林。集会听法。复有四大天王。侍从鬼神。所谓摩野．迦致．尾枳致．跋里虞．跋里俱致等。皆有神通势力。我慢无明。形貌粗恶。种种变化。与其眷属。恭敬围绕。来迦毗罗林。集会听法。
　　复有药叉神将。所谓印捺啰．谟嚩噜拏．钵啰惹钵帝．婆啰捺嚩惹．伊舍曩．赞难曩．迦么．悉里瑟吒．俱你建吒．你建吒．满尼摩尼摩尼左啰．钵啰拏那．乌波半左迦．娑多拟里．海摩嚩多布啰拏佉祢啰俱尾吒虞波罗药叉．阿吒嚩俱曩啰啰惹[口*爾]．曩里沙婆唧怛啰细曩．巘驮里嚩．祢里伽设帝摩多隶．半左罗巘拏酥谟摩曩弥里具。并其眷属。怛里颇梨．怛里建吒计。乃至世间行者。俱有神通威德。光明照耀。恭敬围绕。来迦毗罗林。集会听法复有诸大毒龙。所谓怛叉迦．剑末罗湿嚩多噜．钵啰钵多．钵啰惹虞．莎虞曩娑贺扫那娑俱．地里多啰瑟吒啰．俱祖啰．爱啰嚩尼龙等。嗔恚暴恶。有大神通威德。光明炽盛。与诸眷属。恭敬围绕。来迦毗罗林。集会听法。
　　复有金翅鸟。名曰无畏。与其飞禽清净眼等并诸眷属。亦具神通威德。光明照耀。恭敬围绕。来迦毗罗林。集会听法。
　　复有无能胜金刚手。海内住者。一切怖畏药叉。并其眷属。皆具神通威德。光明照耀。恭敬围绕。来迦毗罗林。集会听法。
　　复有阿修罗众。所谓尾么唧怛啰。稣唧怛啰。钵啰贺。那母唧隶。及一百末隶阿修罗子。并诸眷属。具大神通无量威德。光明照耀。恭敬围绕。来迦毗罗林。集会听法。
　　复有四大王天。忉利天。夜摩天。兜率陀天。化乐天。他化自在天。及诸天众。皆具神通威德。光明照耀。恭敬围绕。来迦毗罗林。集会听法。
　　复有名夭。所谓嚩噜拏天。嚩噜尼天。稣摩天。毕里瑟吒天。阿誐摩天。蜜怛啰嚩噜尼天。地天。水天。火天。风天。如是十天。具大威德。神通变现。并其眷属。光明照耀。恭敬围绕。来迦毗罗林。集会听法。
　　复有那罗延天。娑贺梨左天。日天。月天。星宿天。帝释天。莫伽天。一切最尊贤圣天。并二眷属天等。如是十天。具大神通无量威德。光明照耀。恭敬围绕。来迦毗罗林。集会听法。
　　复有诸天女等。所谓娑呬迦天女。如火焰天女。阿里瑟吒天女。稣摩天女。乌多摩天女。补瑟波嚩悉你天女。左啰迦天女。稣跋捺啰天女。羯叉阿左喻多天女。钵啰捺喻么曩天女。莎你迦等。无数天女。并诸眷属。具大神通无量威德。身相端严。光明照耀。恭敬围绕。来迦毗罗林。集会听法。
　　复有大药叉女。所谓舍摩药叉女。摩贺舍摩药叉女。摩耨沙药叉女。摩耨数怛摩药叉女。讫里拏药叉女。钵啰谟沙药叉女。摩曩钵啰努沙迦药叉女。末啰贺药叉女。摩贺末啰药叉女。苾刍牟尼迦药叉女。如是十大药叉女。亦具神通威德。光明照耀。与诸眷属。恭敬围绕。来迦毗罗林。集会听法。
　　复有十大药叉女。所谓输讫罗药叉女。竭拏末罗药叉女。迦噜拏药叉女。你罗迦嚩悉你药叉女。阿嚩那多计舍药叉女。钵啰目契闭多迦嚩悉泥药叉女。娑那摩多药叉女。贺里帝药叉女。噜唧迦药叉女。如是药叉女等。亦具神通威德。光明照耀。与诸眷属。恭敬围绕。来迦毗罗林。集会听法。
　　复有贺里帝及童男童女眷属。亦具威德神通。光明照耀。与诸眷属。恭敬围绕。来迦毗罗林。集会听法。
　　如是十方梵王帝释天人八部。诸大苾刍。无量无数。皆来集会。
　　尔时会中。有大黑神。名祖蹲那。具大神通。勇猛暴恶。恼害人天。障修善事。以手拍地。发大恶声。于虚空中。化大风云电雹雷闪种种恶相。众皆惊怖。佛即观察。说声闻法。魔既闻已。归依息恶。与诸苾刍。同住声闻乘。是时众会。见佛降魔。踊跃欢喜。信受奉行。

　　佛说大三摩惹经


