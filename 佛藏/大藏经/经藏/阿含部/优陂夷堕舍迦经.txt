  优陂夷堕舍迦经
　　失译




　　优陂夷堕舍迦经

　　　　失译人名今附宋录
　　闻如是。一时佛在舍卫国止城东出。有女人子字芜耶楼。人呼为芜耶楼母。佛在芜耶楼母家殿上坐。有一女人奉持教戒。字堕舍迦以月十五日朝起沐浴。有七子妇皆使沐浴著好衣。日未中因饭。饭已澡手。将七子妇至佛所前为佛作礼。佛言就座。皆却就座。佛问优陂夷堕舍迦。今日何等沐浴著好衣。与子妇俱至佛所。堕舍迦言。今日十五日我斋戒。我闻一月当六斋。我与子妇俱共斋不敢懈慢。佛告堕舍迦。佛正斋法有八戒。使人得度世道。不复堕三恶处。所生常有福祐。亦从八戒本因缘致成佛。
　　何等为佛正斋法。是间有贤善人持戒。一月六日斋。月八日一斋。十四日一斋。十五日一斋。二十三日一斋。二十九日一斋。三十日一斋。斋日朝起告家中言。今日我身斋。家中今一日。且莫饮酒莫斗诤莫道说钱财。家中事意所念口所说。当如阿罗汉。阿罗汉无杀意。斋日持戒亦当如阿罗汉。无杀意无捶击意。念畜生及虫蛾。使常生如阿罗汉意。是为一戒。今日与夜持杀意使不得杀。持意如是为佛一戒。
　　佛言。斋日持意当如阿罗汉无贪心。无所贪慕于世间。无贪毛菜之意。斋日如是持意如阿罗汉。富有者。当念作布施。贫无有者。当当念施。是为二戒。
　　佛言。斋日持意当如阿罗汉。阿罗汉不畜妇亦不念妇。亦不贪女人亦无淫意。斋日如是持意如阿罗汉。是为三戒。
　　佛言。斋日持意当如阿罗汉。不妄语不伤人意。语即说佛经。不语者但念诸善。斋日如是持意如阿罗汉。是为四戒。
　　佛言。斋日持意当如阿罗汉。阿罗汉不饮酒。不念酒不思酒。用酒为恶。斋日如是持意如阿罗汉。是为五戒。
　　佛言。斋日持意当如阿罗汉。阿罗汉意不在歌舞。闻亦不喜音乐声。亦不在香华气。斋日如是持意如阿罗汉。是为六戒。
　　佛言。斋日持意当如阿罗汉。阿罗汉不于高好床卧。意亦不念高好床上卧。斋日如是持意如阿罗汉。是为七戒。
　　佛言。斋日持意当如阿罗汉。阿罗汉日中及食。日中已后至明不得复食。得饮蜜浆。斋日如是持意如阿罗汉。是为八戒。
　　佛复告优陂夷堕舍迦。是间有人头发有垢自沐其头。沐已其人便喜言。我头垢已去。有人持八戒一日一夜者。明日即喜。喜者便念佛经戒乃如是。其有人心中有恶意即去善意即还。
　　佛言。有人身体饶垢入水中治。身垢皆去出水即喜言。我垢去身轻。其有人斋戒一日一夜。明日即喜念佛正语。自念当何时得道。使我心不复动不复走。使我心一志无为之道。佛言。有人衣多垢。以得灰浣之垢去。其人即喜。其有人斋戒一日一夜。明日即喜。便念比丘僧言。比丘僧中。有须陀洹斯陀含阿那含阿罗汉。念比丘僧如是。
　　佛言。如人有镜镜有垢。磨去其垢镜即明。其有人斋戒一日一夜。有慈心于天下。心开如明如镜者。不当有嗔怒意。其有人一日一夜斋戒。阅哀天下。净心自思自端其意。自思念身中恶露如是。如是者不当复嗔怒。
　　佛告优陂夷堕舍迦。持八戒斋一日一夜不失者。胜持金银珠玑施与比丘僧也。天下有十六大国。一者名鸯迦。二者名摩竭。三者名迦夷。四者名拘薛罗。五者名鸠溜。六者名般阇荼。七者名阿波耶。八者名阿洹提渝。九者名脂提渝。十者名越只渝。十一者名速摩。十二者名速赖吒。十三者名越蹉。十四者名末罗。十五者名渝匿。十六者名剑善提。是十六大国中珍宝物施与比丘僧。不如斋戒一日一夜也。斋戒使人得度世道。以财宝施与。不能使人得道。今我得佛道本从是八戒起。
　　佛告堕舍迦。天下人多忧家事。我用是故。使一月六斋持八戒。若有贤善人。欲急得阿罗汉道者。若欲疾得佛道者。若欲生天上者能自端其心一其意者。一月十五日斋亦善。二十日斋亦善。人多忧家事故与一月六斋。六日斋者。譬如海水不可斛量。其有斋戒一日一夜者。其福不可计。佛告堕舍迦。且将子妇归。诵念是正斋法八戒也。优陂夷堕舍迦。前为佛作礼而去。

　　优陂夷堕舍迦经


