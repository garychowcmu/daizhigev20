  本相猗致经
　　后汉 安世高译




　　佛说本相猗致经

　　　　后汉安息国三藏安世高译
　　闻如是。一时佛在舍卫国祇树给孤独园。佛便告比丘。本有爱不见不了。今见有从有爱。设是本有爱无有今为有。今见分明。从是本因缘。令致有爱。有爱比丘从致有本。不为无有本。何等为比丘从有爱致本。谓为痴。
　　痴亦比丘有从致本不为无有本。何等为比丘痴有本从致。谓为五盖。
　　五盖比丘亦从有本致。不为无有本。何等为比丘五盖从有致。谓为三恶行。三恶行比丘亦有本从致。不为无有本。何等为比丘三恶行本从致。谓为不摄根。
　　不摄根比丘亦有本从致。不为无有本。何等为比丘不摄根从致。谓非本念故。
　　非本念比丘亦有本从致。不为无有本。何等为比丘非本念从致。谓不信故。
　　不信比丘亦有本从致。不为无有本。何等为比丘不信本从致。谓恶非法闻故。
　　非法闻比丘亦有本从致。不为无有本。何等为比丘非法闻本从致。谓非贤者人事。
　　非贤者亦有本从致。不为无有本。何等为比丘非贤者从致。谓非贤者人共会乐。
　　如是比丘已不贤者聚会满。令不贤者事满。已不贤者事满。令非法满。已非法满。令不信满。已不信满。令非本念满。已非本念满。令不摄根满。已不摄根满。令三恶行犯法满。已三恶行犯法满。令五盖满。已五盖满。令痴满。已痴满。令有世间爱满。如是爱乐满稍转稍转猗增有。
　　度世智慧解脱亦有本。不为无有本。何等为度世智慧解脱本。谓七觉意为本。
　　七觉意从有本。不为无有本。何等为七觉意从有本。谓为四意止。
　　四意止从有本。不为无有本。何等为比丘四意止从有本。谓三清净行。
　　三清净比丘亦有本从行。不为无有本。何等为比丘三清净有本。谓为守摄根。
　　守摄根亦有本。不为无有本。何等为比丘守摄根有本。谓为本念故。
　　本念比丘亦有本。不为无有本。何等为比丘本念本。谓为信本。
　　信本比丘亦有本。不为无有本。何等为比丘信本有本。谓闻法经本。
　　闻法经亦有本。不为无有本。何等为闻法经本。谓事贤者本。
　　事贤者亦有本。不为无有本。何等为事贤者有本。谓贤者聚本。
　　如是比丘。聚贤者能得事贤者。已事贤者。便闻法言。已闻法言。便致信本。已致信本。便得念本。已得念本。便摄守根。已摄守根。便得三清净。已有三清净。便得四意止。已得四意止本。便有七觉意。已有七觉意。便有无为解脱得度世。如是解脱度世。转转本。令得度世。佛说如是。弟子受行。

　　佛说本相猗致经


