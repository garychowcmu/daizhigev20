  佛说戒德香经
　　东晋 竺昙无兰译




　　　　佛说戒德香经

　　　　东晋天竺三藏竺昙无兰译
　　闻如是。一时佛游舍卫国祇树给孤独园。时贤者阿难闲居独思。世有三香。一曰根香。二曰枝香。三曰华香。是三品香唯随风香不能逆风。宁有雅香随风逆风者乎。贤者阿难独处思惟于义所归不知所趣。即从坐起往诣佛所。稽首佛足下长跪叉手而白佛言。我独处思惟。世有三香。一曰根香。二曰枝香。三曰华香。此三品香唯能随风不能逆风。宁有雅香随风逆风者乎。佛告阿难。善哉善哉。诚如汝问。有香真正随风逆风。阿难白佛。愿闻其香佛言。若于郡国县邑村落。有善男子善女人。修行十善身不杀盗淫。口不妄言两舌恶口绮语。意不嫉妒恚痴。孝顺父母奉事三尊。仁慈道德威仪礼节。东方无数沙门梵志歌颂其德。南西北方四维上下沙门梵志咸歌其德。某郡国土县邑村落。有善男子善女人。奉行十善敬事三宝。孝顺仁慈道德恩义不失礼节。是香名曰随风逆风靡不周。照十方宣德一切蒙赖。佛时颂曰。
　　虽有美香花　　不能逆风熏
　　不息名栴檀　　众雨一切香
　　志性能和雅　　尔乃逆风香
　　正士名丈夫　　普熏于十方
　　木蜜及栴檀　　青莲诸雨香
　　一切此众香　　戒香最无上
　　是等清净者　　所行无放逸
　　不知魔径路　　不见所归趣
　　此道至永安　　此道最无上
　　所获断秽源　　降伏绝魔网
　　用上佛道堂　　升无穷之慧
　　以此宣经义　　除去一切弊

　　佛告阿难。是香所布不碍须弥山川天地。不碍四种地水火风。通达八极上下亦然。无穷之界咸歌其德。一身不杀生。世世长寿。其命无横。不盗窃者。世世富饶又不妄遗财宝。常存施为道根。不淫色者。人不犯妻。所在化生莲华之中。不妄言者。口气香好言辄信之。不两舌者。家常和合无有别离。不恶口者。其舌常好言辞辩通。不绮语者。人闻其言莫不咨受宣用为珍。不嫉妒者。世世所生众人所敬。不嗔恚者。世世端正人见欢喜。除愚痴者。所生智慧靡不咨请。舍于邪见常住正道。从行所得各自然生。故当弃邪从其真妙。佛说如是。时诸比丘闻之欢喜。作礼而去。

　　佛说戒德香经


