  佛说戒香经
　　宋 法贤译




　　　　佛说戒香经

　　　　西天译经三藏朝散大夫试光禄卿明教大师臣法贤奉　诏译
　　如是我闻。一时佛在舍卫国祇树给孤独园。与大比丘众俱。尔时尊者阿难来诣佛所。到已头面礼足。合掌恭敬而白佛言。世尊。我有少疑欲当启问。唯愿世尊为我解说。我见世间有三种香。所谓根香花香子香。此三种香遍一切处。有风而闻。无风亦闻。其香云何。
　　尔时世尊告尊者阿难。勿作是言。谓此三种之香。遍一切处有风而闻无风亦闻。此三种香有风无风遍一切处而非得闻。阿难。汝今欲闻普遍香者。应当谛听。为汝宣说。阿难白佛言。世尊。我今乐闻。唯愿宣说。
　　佛告阿难。有风无风香遍十方者。世间若有近事男近事女。持佛净戒行诸善法。谓不杀不盗不淫不妄及不饮酒。是近事男近事女。如是戒香遍闻十方。而彼十方咸皆称赞。而作是言。于某城中有如是近事男女。持佛净戒行诸善法。谓不杀不盗不淫不妄及不饮酒等。具此戒法。是人获如是之香。有风无风遍闻十方。咸皆称赞而得爱敬。
　　尔时世尊。而说颂曰。
　　世间所有诸花果　　乃至沉檀龙麝香
　　如是等香非遍闻　　唯闻戒香遍一切
　　旃檀郁金与苏合　　优钵罗并摩隶花
　　如是诸妙花香中　　唯有戒香而最上
　　所有世间沉檀等　　其香微少非遍闻
　　若人持佛净戒香　　诸天普闻皆爱敬
　　如是具足清净戒　　乃至常行诸善法
　　是人能解世间缚　　所有诸魔常远离

　　尔时尊者阿难及比丘众。闻佛语已。欢喜信受。礼佛而退。

　　佛说戒香经


