  阿那邠邸化七子经
　　后汉 安世高译




　　　　阿那邠邸化七子经

　　　　后汉安息国三藏安世高译
　　闻如是。一时婆伽婆。在舍卫祇树给孤独园。尔时阿那邠邸有七子。无笃信于佛法众。彼不归命佛归命法归命比丘僧。亦不改杀生。亦不改不与取。亦不改他淫。亦不改妄语。亦不改饮酒。尔时阿那邠邸长者告彼七子言。汝等。今可自归命佛归命法归命比丘僧。亦莫杀生。莫不与取。莫他妻淫。莫妄语。莫饮酒。皆悉莫犯。彼子作是语。我不堪任归命佛归命法归命比丘僧。莫杀亦不与取他淫妄语饮酒。皆不堪任。阿那邠邸长者言。我当赐汝千两金。汝等。可归命佛归命法归命比丘僧。改莫杀生不与取他淫妄语饮酒。皆悉改之。尔时七子已得千两金。便归命佛归命法归命比丘僧。改不杀生不盗不他淫不妄语不饮酒。时阿那邠邸长者。与彼七子各赐千两金。已授三自归受五戒。便往园至世尊所。头面礼足在一面坐。时阿那邠邸白世尊言。我于此间有七子无笃信意。亦无欢喜心于佛法众。不自归命佛归命法归命比丘僧。亦不改杀生。不改盗。不改他淫。不改妄语。不改饮酒。世尊。时七子各各赐千两金。便使归命佛归命法归命比丘僧。而授五戒。云何世尊。彼七子颇有福善诸功德。使后有所获不。世尊告曰。善哉善哉。长者。多饶益众生。欲安隐众生天人得安。长者。彼七子缘是功德。诸善功德皆悉具足。谛听彼七子所因功德诸善所获果报。我今当说。此北方有国城名石室。国土丰熟人民炽盛。彼有伊罗波多罗藏。无数百千金银珍宝车渠马瑙真珠琥珀水精琉璃及诸众妙宝。彼揵陀赖国人。七岁中七月七日。或以裓盛抱戴。随其所欲皆悉费用。然彼伊罗钵多罗藏无所减少。若复长者。彼七子及此伊罗钵多罗大宝藏彼七千两金百倍千倍百千倍无数倍。皆悉不及汝七子所获功德。长者。复有国名迦陵磲。有城名蜜絺罗。谷米丰熟人民炽盛。彼有宝藏名般筹。无数珍宝金银车磲马瑙真珠水精琉璃珊瑚琥珀。乃至迦陵磲国人民。七岁七月七日中。随意所欲担负多少。无所减少。然彼迦陵渠国有所减少。若复长者七子。所有七千两金。及般筹大宝藏。于彼七千两金。百倍千倍百千倍无数倍。皆悉不及七子七千两金。所获功德而无与等。复有长者。鞞提师国城名须赖吒宾伽罗大宝藏。无数百千珍宝藏。金银车磲马瑙真珠琥珀水精琉璃。于彼鞞提师国。七岁七月七日中。随其所欲担负多少。皆负持去。于彼宾迦罗宝藏无所减少。若复长者七子七千两金。及宾迦罗宝藏。此七子七千两金。百倍千倍百千倍无数倍。皆悉不及七子所获功德。不可称计。复有长者。加尸国波罗奈城。彼有藏名蠰伽(龙名)。无数金银珍宝车磲马瑙水精琉璃真珠琥珀。彼七子七千两金。及此蠰伽大宝藏。彼七子七千两金所获功德。百倍千倍百千倍无数倍不如也。长者。置此乾陀越国人。舍此迦陵磲人。舍此鞞提施人。舍此迦尸人。犹如此阎浮提十六大国男女大小。彼尽随其所欲担负取此四大宝藏。金银珍宝车磲马瑙真珠琥珀水精琉璃。彼于七岁七月七日中。随其所欲皆悉担负持去。彼四大藏无所减少。长者。彼七子七千两金。及此四大宝藏。百倍千倍百千倍无数倍皆悉不及。是时世尊。便说偈言。
　　伊罗钵乾陀　　蜜絺及般筹
　　宾伽及须赖　　蠰伽波罗奈
　　如此四宝藏　　种种珍宝满
　　无数不相及　　所作功德果

　　尔时世尊与阿那邠邸。说微妙法劝令欢喜。时同那邠邸长者。已从如来闻微妙法。即从座起偏露右肩右膝著地。叉手向佛白世尊言。愿世尊。当受我请及比丘僧。欲设甘露饮食。为彼七子故。时世尊默然受阿那邠邸请。时阿那邠邸已见世尊默然受请。头面礼足便退而去。还家即其日。施设甘露饮食。施设甘露饮食已即敷坐具。为佛比丘僧故而白时到。今正是时。愿世尊临顾。是时世尊知时已到。便著衣持钵。比丘僧前后围绕。入舍卫城诣阿那邠邸家。即就座坐及比丘僧。时阿那邠邸长者及七子便至世尊所。头面礼足在一面坐。时阿那邠邸长者白世尊言。我有此七子各赐千两金。使自归命佛归命法归命比丘僧。使受五戒。今愿世尊。与此等说法。使我等七子。于如来所使逮等见。时世尊告阿那邠邸长者言。如是长者。如是长者。时阿那邠邸长者。见佛比丘僧坐定。及七子以甘馔饮食而供养之。时阿那邠邸长者及七子。甘馔饮食饭佛比丘僧。见世尊食竟除去钵。时阿那邠邸长者便至世尊所。头面礼足在一面坐。时彼七子。如来与说微妙法。而世尊知阿那邠邸七子至心听法。诸佛世尊常应所说法苦习尽道。时世尊与彼阿那邠邸长者七子。说如是法。各于坐上诸尘垢尽。无有瑕秽得法眼生。彼已见法。逮得深法无有狐疑。亦无犹预想得无所畏。以解了如来深法。自归命佛归命法归命众。而受五戒。时世尊与阿那邠邸长者及七子。复重说法已便从座起而去。是时阿那邠邸长者及彼七子闻佛所说。欢喜奉行。

　　阿那邠邸化七子经


