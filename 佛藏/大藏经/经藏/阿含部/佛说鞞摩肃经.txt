  鞞摩肃经
　　刘宋 求那跋陀罗译




　　佛说鞞摩肃经

　　　　宋天竺三藏求那跋陀罗译
　　闻如是。一时婆伽婆。在舍卫城祇树给孤独园。于是鞞摩肃(姓也)异学。中食后行彷徉而行至世尊所。到已白世尊曰。唯瞿昙。形色极无上妙。此迦旃延。云何为色妙。此瞿昙。谓色妙极妙。更无有妙最胜者。最妙最好彼色最妙。彼色最上最好。犹若迦栴延。有人作是说。人中有妙者我欲淫之。或有作是言。汝谓此人中妙者。字是姓是像是。若长若短若中。若端正不端正。若白黑。若刹利女婆罗门女。居士女工师女。东方南方西方北方。问已不能报。汝不知不见。谓此人中妙至北方。而言欲淫。此迦旃延。汝所言彼色为最妙。彼色为最上彼色无上。问色已不能知。犹若瞿昙。阎浮檀金。巧工师子极磨治净著白器中。形色极妙。色有所照。是故瞿昙。我作是说。色为最妙色为最胜。彼色为最胜彼色无上彼色最上。是故迦旃延。我还问汝。随所思还报之。于迦旃延意云何。此阎浮檀金巧师子极磨治净。著白器中形色有照。谓此即照虫于闇冥时。色妙色有所照。谁光最胜最上最妙最好说。此瞿昙。即照虫于阎浮檀金。光明最胜最上最好最妙说。于迦旃延意云何。即照虫于闇冥时光明有所照。谓油灯明于闇冥时。光明有所照。谁光明最胜最妙最好最上。唯瞿昙。油灯光明。于即照虫。光明最胜最上最妙最好。于迦旃延意云何。谓油灯光明。于夜闇冥有所照。谓此大火积。于夜闇冥光明有所照。谁光明最胜最上妙好。唯瞿昙。火积光明于油灯光明最胜上妙好。于迦旃延意云何。谓火积于闇冥时光明有所照。谓星过夜半天晴无云曀。光明有所照。谁光明最胜上妙好。唯瞿昙。星光明于火积。光明最胜上妙好。于迦旃延意云何。谓星过夜半已天晴无云蔽。光明有所照。谓月夜欲半天无云蔽。光明有所照。谁光明最胜上妙好。唯瞿昙。月光明于星光明。最胜上妙好。于迦旃延意云何。谓月夜欲半天晴无云蔽。光明有所照。谓日于夏时。日中光明有所照。谁光明最胜上妙好。唯瞿昙。日光明于月光明。最胜上妙好。此迦旃延。彼多有天诸谓如是威神。极有所能光明所不及。我本在中坐。本在中有所说。我不作是说。光明最胜光明最上光明最妙。汝迦旃延。谓即照虫光明最下最不如而说言是最上最胜最妙耶。问光明已而不能知。于是鞞摩肃异学。被世尊面责。默然住无有言。身面污回。面无言默然住。于是世尊。而责鞞摩肃已。还欲令言。告鞞摩肃异学曰。复次迦旃延。有五姓欲爱念爱色近淫染著。眼知色耳知声鼻知香舌知味身知细滑。此迦旃延。或有爱色。或有不爱色。谓或有一于色欢喜具满。喜意所念亦满。于彼色于余色。不欲不思。不欲得不愿求。是彼色最为妙最为上。此迦旃延。或有一爱声香味细滑。或有一不爱滑。或有一细滑者欢喜具满。喜意所念亦满。于彼细滑更余细滑。不欲不思。不欲得不愿求。是彼细滑最上最妙。于是鞞摩肃异学叉手向世尊。白世尊曰。甚奇瞿昙。而沙门瞿昙无量方便。为我说淫乐求淫乐。犹若瞿昙。草木因火然。火因草木然。如是我沙门瞿昙。以无量方便说于淫。说淫乐求淫乐止。迦旃延。汝为不善于此长夜作异见作异忍作异欲作异求。我此所说等与等知其义。此迦旃延。我弟子诸比丘。晨起及暮常不眠卧。常行讲论必成等道。具足分别生得尽。梵行已成所作已办。名色已有知如真。我此所说等与等知其义。于是鞞摩肃异学。于世尊极嗔恚。极怀恨不欢喜。说世尊诽世尊骂世尊。如此沙门瞿昙。为非骂说已白世尊曰。此瞿昙。或有一沙门婆罗门。不知过去世。不知当来世。无量生世间。而记说圣生已尽。梵行已成所作已办。名色已有知如真。是故瞿昙。我作是念。云何或一沙门婆罗门。不知过去世。不知当来世。无量生世间。而记说圣生已尽。梵行已成所作已办。名色已有知如真。于是世尊作是念。念此鞞摩肃异学。于我极嗔恚。极怀恨不欢喜。诽谤我骂詈我。此沙门瞿昙。我骂说之而白我曰。此瞿昙。或有一沙门婆罗门。不知过去世。至知如真。世尊知已。告鞞摩肃异学曰。此迦旃延。或一沙门婆罗门。不知过去世。至知如真。彼时应作是言。置过去世。置当来世。不应念一生。复次迦旃延。我作是说。置过去世。置当来世。不应念一生。我弟子诸比丘。不谀谄亦不幻质直行。我教授之我为说法。如所设则能学。近于法知有善。犹若迦旃延。年少童男。彼父母或系手足。于彼时有智生。彼父母解手足。彼但忆解不忆缚。如是迦旃延。我作是说。置过去世。至知有善。犹若迦旃延。因油灯炷则得然。或有人不更著油不更易炷。前者皆尽后亦不益。不久速灭。如是迦旃延。我作是说置过去世。至知有善。犹若迦旃延。有十积木。二十三十四十五十六十积木。火烧然而然。则知有大火积。或有人更不著薪不著草。不著牛粪不著[麩-夫+孚]不著扫。不久皆尽亦不更著。不久速灭。如是迦旃延。我作是说置过去世。至知有善。说此时鞞摩肃异学。远尘离垢诸法眼生。于是鞞摩肃异学。见法得法。了法清净法。离邪离疑。更无尊天不复信他。离诸犹豫得立果。于世尊境界得无畏法。从坐起头面礼世尊足。唯世尊。我宁可得于世尊学道。受具足为比丘。于世尊所行于梵行。此比丘当行梵行。彼鞞摩肃。则于世尊学道。受具足为比丘。尊者鞞摩肃。学道受具足。知法至成阿罗汉。佛如是说。鞞摩肃闻世尊所说。欢喜而乐。

　　佛说鞞摩肃经


