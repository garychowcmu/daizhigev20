  佛说食施获五福报经
　　失译




　　　　佛说食施获五福报经

　　　　失译人名今附东晋录
　　闻如是。一时佛在舍卫国祇树给孤独园。佛告诸比丘。当知食以节度受而不损。佛言。人持饭食施人。有五福德令人得道。智者消息意度弘廓。则获五福。何等为五。一曰施命。二曰施色。三曰施力。四曰施安。五曰施辩。何谓施命。人不得食时。颜色燋悴不可显示。不过七日奄忽寿终。是故智者则为施食。其施食者则为施命。其施命者。世世长寿生天世间。寿命延长而不夭伤。自然福报财富无量。是为施命。何谓施色。人不得食时。颜色憔悴不可显示。是故智者则为施食。其施食者则为施色。其施色者。世世端正生天世间。颜华炜哗人见欢喜稽首作礼。是为施色。何谓施力。人不得食时。身羸意弱所作不能。是故智者则为施食。其施食者则为施力。其施力者。世世多力生天人间力无等双。出入进止力不耗减。是为施力。何谓施安。人不得食时。心愁身危坐起不定不能自安。是故智者则为施食。其施食者则为施安。其施安者。世世安隐生天人间不遇众殃。其所到处常遇贤良。财富无量不中夭伤。是为施安。何谓施辩。人不得食时。身羸意弱口不能言。是故智者则为施食。其施食者则为施辩。其施辩者。世世聪明口说流利无所踬碍。慧辩通达生天世间。闻者欢喜靡不稽首听采法言。是为五福施食之报。
　　佛言。若族姓子族姓女。若发道意。施一切饮食衣被。在所生处见现在佛咨受三法。四意三脱致十种力。三十二相八十种好。进止十方犹如日出。晖晖有光遍照十方教化一切。般泥洹后经法续现。奉之得度与佛无二。佛说是时。天龙鬼神世间人民。帝主大臣四辈弟子。靡不欢喜为佛作礼。

　　佛说食施获五福报经


