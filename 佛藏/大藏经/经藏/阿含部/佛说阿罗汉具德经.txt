  佛说阿罗汉具德经
　　宋 法贤译




　　　　佛说阿罗汉具德经

　　　　西天译经三藏朝散大夫试光禄卿明教大师臣法贤奉　诏译
　　尔时世尊。在舍卫国给孤独精舍之内。敷座而坐。有诸苾刍及天龙八部人非人等围绕世尊。默然合掌听佛所说。
　　尔时世尊告诸苾刍。我今称赞诸大声闻。能于佛法清净修持。而于自果皆具己德。汝等谛听善思念之。吾当为汝次第宣说。
　　诸苾刍。我弟子中有大声闻。弃舍王位久为出家。最初悟道梵行第一。憍陈如苾刍是。
　　复有声闻少贪常喜持头陀行。大迦叶苾刍是。
　　复有声闻具大辩才智慧第一。舍利弗苾刍是。
　　复有声闻修持精进具大神通。目乾连苾刍是。
　　复有声闻有所观瞩得大天眼。阿你噜驮苾刍是。
　　复有声闻具足定慧多闻第一。阿难苾刍是。
　　复有声闻善解轨仪能持律藏。优波离苾刍是。
　　复有声闻于大众中能说妙法。富楼那弥多罗尼子苾刍是。
　　复有声闻坐卧等物悉皆具足。捺罗[摩*余](切身)末罗子苾刍是。
　　复有声闻说法之音如师子吼。宾度罗拔啰堕舍苾刍是。
　　复有声闻善解经律而能论义。迦旃延苾刍是。
　　复有声闻能于佛法信解第一。末朅哩苾刍是。
　　复有声闻修持得果光显氏族。迦留陀夷苾刍是。
　　复有声闻有所演说具大妙音。跋捺哩哥苾刍是。
　　复有声闻善解美语而能谈论。童子迦叶苾刍是。
　　复有声闻四威仪中具大精进。率噜拏酤胝嚩蹉苾刍是。
　　复有声闻于一切处能具速通。嚩哩呬哥苾刍是。
　　复有声闻善能进趣悟道得果。唧哩野哥苾刍是。
　　复有声闻能具火界神通。修伽陀苾刍是。
　　复有声闻舍于上族而乐出家。贤苾刍是。
　　复有声闻释氏王族而舍出家。优楼频螺迦叶苾刍是。
　　复有声闻于灵塔处而先受请。布兰那苾刍是。
　　复有声闻随所敷演而有大智。俱絺罗苾刍是。
　　复有声闻威仪端谨身貌圆满。乌波细那末朅梨子苾刍是。
　　复有声闻唯于佛法解义第一。半托迦苾刍是。
　　复有声闻于四谛理能断疑惑。大半托迦苾刍是。
　　复有声闻言直无隐警诫诸苾刍。劫宾那苾刍是。
　　复有声闻常行警诫诸苾刍尼。难那哥苾刍是。
　　复有声闻人多归仰恒得财利。细嚩罗苾刍是。
　　复有声闻诸根隐密人所莫测。难努苾刍是。
　　复有声闻善持戒律清净无缺。罗睺罗苾刍是。
　　复有声闻于所受身少病少恼。未酤罗苾刍是。
　　复有声闻常行布施而能不灭解空第一。须菩提苾刍是。
　　复有声闻于一切时而能少语。昂誐帝哩野苾刍是。
　　复有声闻于宿命智具足。获得所有往昔种种之事悉能解说。输毗多苾刍是。
　　复有声闻能修净行善住山岩。护国苾刍是。
　　复有声闻坐卧等物悉皆具足。憍梵波提苾刍是。
　　复有声闻于进趣中而能得定。哩嚩多苾刍是。
　　复有声闻修行能断已生烦恼。那罗陀苾刍是。
　　复有声闻而能止息未生烦恼。弥企哥苾刍是。
　　复有声闻常具慈行。梨婆多苾刍是。
　　复有声闻能于苦中善行悲行。毕陵伽婆蹉苾刍是。
　　复有声闻具大舍行。婆那梨苾刍是。
　　复有声闻具大舍力。得胜苾刍是。
　　复有声闻于善恶法悉能了达。羯诺迦嚩蹉苾刍是。
　　复有声闻于世贪欲悉能速断。难陀苾刍是。
　　复有声闻于所嗔恚便能速除。弥[口*爾]罗苾刍是。
　　复有声闻能修胜果速断我慢。摩那嚩苾刍是。
　　复有声闻于愚痴法而能速断。婆啰堕惹摩那嚩苾刍是。
　　复有声闻清净修持善解因果。摩那嚩苾刍是。
　　复有声闻能修圣果具大利根。盎堀摩罗苾刍是。
　　复有声闻三业调顺诸根柔软。萨哩波那娑苾刍是。
　　复有声闻于微妙义善能咨问。摩喝枳苾刍是。
　　复有声闻有所言论具大辩才。啰陀苾刍是。
　　复有声闻以甚深义能问于母。羯罗波苾刍是。
　　复有声闻善闲法义结集伽陀。嚩拟舍苾刍是。
　　复有声闻所出语言悉皆真实。尾舍珂半左梨子苾刍是。
　　复有声闻以清净心常乐求法。达哩弥哥苾刍是。
　　复有声闻修欢喜行具忍辱力。布兰拏苾刍是。
　　复有声闻自内观法善达本心。野输那苾刍是。
　　复有声闻于世法中善解占相。蜜哩誐尸啰苾刍是。
　　复有声闻以殊胜心善解妙法。达磨哥苾刍是。
　　复有声闻于欲自在善了去来。补特伽罗苾刍是。
　　复有声闻于一切时而能善语。波摩那苾刍是。
　　复有声闻方便善巧能敷妙法。达哩弥罗苾刍是。
　　复有声闻得妙法义能次第说。誐嚩捺多苾刍是。
　　复有声闻于一切时说法无倦。割闭怛计苾刍是。
　　复有声闻恒肃容仪常怀欢喜。无能胜苾刍是。
　　复有声闻常具多喜。正觉苾刍是。
　　复有声闻唯于智慧而得解脱。善生苾刍是。
　　复有声闻而能获得定慧解脱。嚩涩波苾刍是。
　　复有声闻能断其贪。昝(惹敢切)谟哥苾刍是。
　　复有声闻具善解脱。吠啰吒星贺苾刍是。
　　复有声闻清净修持知已信解。叉摩哥苾刍是。
　　复有声闻于世间中最得殊胜。摩呬哥苾刍是。
　　复有声闻智解高深能破外论。最胜苾刍是。
　　复有声闻能具正见善破魔军。奶讫啰咩[口*爾]苾刍是。
　　复有声闻能于智慧善破愚迷。惹伽迦叶苾刍是。
　　复有声闻常行平等。仆虞哥苾刍是。
　　复有声闻修清净智渐渐少尘。率噜拏酤胝羯兰拏苾刍是。
　　复有声闻于进趣中具大清净。乌怛噜苾刍是。
　　复有声闻身貌无缺诸根圆满。昂拟卢苾刍是。
　　复有声闻而于修持善解空法。仙授苾刍是。
　　复有声闻于空法中深生信解。尊那苾刍是。
　　复有声闻于自果中唯具神通。摩贺哥苾刍是。
　　复有声闻善能观于八解脱义。信重苾刍是。
　　复有声闻于威仪中乐妙色衣。谟贺啰惹苾刍是。
　　复有声闻广谈妙理具大眷属。散惹曳苾刍是。
　　复有声闻定慧具足恒受人天供养。善现苾刍是。
　　复有声闻发心出家乐修圣行。毗舍罗苾刍是。
　　复有声闻因遇苦缘而乃出家。没粗驰哥婆啰特惹苾刍是。
　　复有声闻厌离轮回而求出家。逊那哩哥帝哩野酤苾刍是。
　　复有声闻悟世不坚深生厌离。逊那哩哥婆啰特惹苾刍是。
　　复有声闻默然止息容仪端谨。萨呬瑟努哥苾刍是。
　　复有声闻清净修持性淳少辩。乌波祢那苾刍是。
　　复有声闻恒独进修具寂静行。难祢哥苾刍是。
　　复有声闻善于定慧得大解脱。颈必罗苾刍是。
　　复有声闻于愚迷者能令清净。龙护苾刍是。
　　复有声闻能修净行最后出家。须跋陀罗苾刍是。
　　尔时世尊复说颂曰。
　　梵行少贪欲　　智慧与神通
　　天眼及多闻　　清净能持律
　　坐卧等安乐　　具师子吼音
　　信解与甚深　　善分别经律
　　光显于氏族　　具大微妙声
　　精进力难思　　善巧能谈论
　　有大速通力　　灵塔先受请
　　直言无隐行　　警诫于僧尼
　　能隐密诸根　　恒持清净戒
　　于身少病恼　　常行于布施
　　少语恒默然　　具足宿命智
　　坐卧具丰足　　常乐住山岩
　　已生烦恼断　　未生令止息
　　恒入三摩地　　大慈及利益
　　过失悉能除　　悲心息苦轮
　　常行善恶法　　速除我慢相
　　能断贪嗔痴　　诸根利清净
　　善解因果法　　能问甚深理
　　柔软一切根　　具足大辩才
　　问母甚深义　　能宣真实语
　　善结集伽陀　　忍辱力能坚
　　常乐甚深法　　具足忍辱力
　　善达于本心　　占相悉能知
　　具忍辱欢喜　　所欲常自在
　　深入妙法门　　善以慧解心
　　广宣微妙法　　说法依次第
　　无倦广敷宣　　欢喜及多喜
　　证得慧解脱　　得定慧解脱
　　贪欲永已除　　深得解脱门
　　了知自信解　　世间得最胜
　　能破外论师　　善开发愚迷
　　能破诸魔军　　出家舍苦恼
　　清净智少尘　　圆满具诸根
　　解空无二法　　具得神通力
　　善观八解脱　　受乐妙色衣
　　有大亲眷属　　受人天供养
　　信心而出家　　常行平等行
　　厌世乐出家　　深厌轮回苦
　　恒行寂静心　　具少分辩才
　　止息默然住　　解脱行能深
　　清净愚迷者　　具如是功德
　　故名阿罗汉

　　尔时世尊说是颂已。复告诸苾刍曰。于此众中而有十大声闻。我今称说汝应善听。
　　所谓憍陈如苾刍。迦旃延苾刍。富楼那苾刍。薄拘罗苾刍。离婆多苾刍。盎堀摩罗苾刍。耶输那苾刍。苏惹多苾刍。酤胝羯兰拏苾刍吠舍罗苾刍。如是十大声闻。于此众中而为上首。
　　尔时世尊复告诸苾刍曰。我今称赞诸大声闻苾刍尼。亦于自果而修己德。于我苾刍尼中有大声闻苾刍尼。弃于王族久为出家。清净威仪常修梵行。摩诃波阇波提苾刍尼是。少贪知足行头陀行。钵吒左啰苾刍尼是。智慧深广有大辩才。善相苾刍尼是。能行善行威德无过。莲花色苾刍尼是。于所修持善得天眼。苏摩苾刍尼是。修闻思慧获大多闻。输婆羯哩摩啰女苾刍尼是。善能持律轨范无亏讫哩舍苾刍尼是。能于妙法善巧敷宣。施法苾刍尼是。恒以慈心宣扬妙法。释女达磨苾刍尼是。精修圣因光显族氏。大白苾刍尼是。志求大果信心出家。室珂罗哥长者母苾刍尼是。宿植良因具大福德。罗睺罗母耶输陀罗苾刍尼是。恒慕修持具大精进。螺髻苾刍尼是。而于自果能具速通。贤苾刍尼是。智慧甚深善解经律。妙颈苾刍尼是。如是诸苾刍尼。于大众中而为上首。
　　尔时世尊复告诸苾刍曰。汝等谛听。我今称说乌波萨哥。于信心中亦修己行。所谓初发信心归依三宝。布萨乌波萨哥。跋梨乌波萨哥是。住乌噜尾螺。具足能行清净戒法。那酤罗父乌波萨哥是。住于婆拟数。而于众僧常行布施。给孤独长者是。住于舍卫城。曩修圣因具大福德。善授长者是。住于舍卫城。于众僧中常施饮食。最首长者是。住于广严城。恒于佛法僧中而能种种布施。同生长者是。住于王舍城。恒为病苦者而施于汤药。大名长者是。住迦毗罗城。能于信心中常行慈悲行。蜜茶哥长者是。住于大贤城。能以四摄法善化众会。心贺悉多哥长者。及阿吒嚩哥是。同住于大野。从初发信心而能具大智。乌波离长者是。住那烂陀城。能于众会中谈论师子吼。勇猛长者是。住于王舍城。善有大智慧能破外论师。讷哩目珂栗蹉尾长者是。住于广严城。恒于大众中广说微妙法。唧怛噜长者是。住苏波罗哥城。有所谈论具大辩才。胜军王是。都舍卫城。于信心中利根第一。哥路王弟是。住于舍卫城。而于信心中能具大智慧。仙授乌波萨哥是。住于舍卫城。于信心中能持梵行。布啰拏乌波萨哥是。住于舍卫城。珍宝具足库藏丰盈。广聚人民多闻第一。摩伽陀国频婆娑罗王是。都于王舍城。常于三宝发菩提心。而于世间多饶其子。[口*爾]嚩哥长者是。住于王舍城。信心精进能具速通。无畏王子是。住于王舍城。已断根本而生信解。摩伽陀国韦提希子阿阇世王是。都于王舍城。如是乌波萨哥。于大众中而为上首。
　　尔时世尊复告诸苾刍。汝等善听。我今称说乌波萨吉。于信心中亦修己行。所谓初发信心归佛法僧。难那乌波萨吉。及难那力乌波萨吉是。往乌噜尾螺。能起初心信解戒法。诺酤罗长者母是。住于婆拟数。恒于众僧常行布施。毗舍佉母乌波萨吉是。住于舍卫城。宿施因丰具大福德。哩提罗长者母是。住于舍卫城。修治汤药施病苦者。大军长者妇是。住波罗奈城。于疾病者而能承事。善爱长者妇是。住于波罗奈城。久已发信心常行于慈行。奢摩嚩帝乌波萨吉是。住憍睒弥国。而于众会中多闻能第一。酤没儒怛啰乌波萨吉是。住憍睒弥国。善能敷妙法而有大辩才。善意王女是。住于舍卫城。久发信心能具大智。尊那王女是。住于王舍城。而于色相中端严居第一。正觉王女是。住于王舍城。能生信解意善发菩提心。没怛啰长者妇是。住于王舍城。于所住世多饶其子。[口*爾]嚩哥长者妇是。住于王舍城。恒善能修持而具大精进。率噜拏长者妇是。住于瞻波城。恒于众僧中能施住止处。难那长者女是。住于竹林中。久发信心深解禅定。哥路乌波萨吉是。住于竹林中。如是乌波萨吉。于大众中而为上首。
　　尔时大苾刍众及天人阿修罗等闻佛所说。皆大欢喜。信受奉行。

　　佛说阿罗汉具德经


