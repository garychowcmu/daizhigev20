  佛说四泥犁经
　　东晋 竺昙无兰译




　　　　佛说四泥犁经

　　　　东晋西域沙门昙无兰译
　　闻如是。一时婆伽婆。在舍卫城祇树给孤独园。尔时世尊告诸比丘。有四大泥犁。云何为四。诸比丘。提舍大泥犁。瞿波离比丘大泥犁。禘婆达兜大泥犁。末佉梨大泥犁。诸比丘。彼提舍大泥犁。身出火焰长二十肘。诸比丘瞿波犁大泥梨。身出火焰长三十肘。诸比丘。调达大泥犁。身出火焰长四十肘。末佉梨大泥梨身出火焰长六十肘。诸有人民。欲求安隐获其义者。若三十大海水灌彼身上。彼海水尽火不灭。犹如融铜。若有人以二十渧水著彼融铜中。彼水渧速疾灭。彼提舍比丘亦复如是。火焰不灭。若复有人欲求安隐获其义者。复以二十大海水灌其身上。彼水速尽。所以然者。彼提舍比丘愚人。遮比丘僧使一日不食。以此因缘。使提舍比丘入大地狱诸有比丘。于瞿波离比丘。有一人起欲使安隐获其义者。以三十大海水灌其身上。彼海水速尽。譬如二日所融铜。或有一人以三十渧水著融铜中。消尽无余此亦如是。瞿波离比丘愚人。或有人起欲使获安隐义者。以三十大海水灌其身上。彼大海水速尽。所以然者。彼瞿波离比丘愚人。谤舍利弗目乾连比丘。身坏命终生三恶道。堕钵头摩地狱以此因缘。瞿波离比丘入大泥梨。彼调达大泥梨。若复有人欲使获安隐义者。复以四十大海水灌其身上。彼大海速尽彼火不灭。譬如三日融铜。若有人以四十渧水著融铜中。即时消尽无余。此亦如是。调达愚人。若有人起欲使获安隐义。以四十大海水灌其身上。彼大海水速尽彼火不灭。所以然者。调达愚人欲害如来。杀阿罗汉比丘尼。坏乱比丘僧。身坏命终趣三恶道。生阿鼻地狱中。由此因缘。使彼调达比丘入大地狱。身出火焰长四十肘。诸有比丘。彼末佉梨大泥犁。若有一人起欲使获安隐义。以六十大海水灌其身上。彼海水速尽。彼火不灭。譬如四日所融铜。若有人以六十渧水著融铜中。即时消尽无余。彼末佉梨亦复如是。若有一人起欲使获安隐义者。以六十大海水灌其身上。彼大海水速尽此火不灭。所以然者。此末佉梨愚人。教受百拘梨人使行邪见。以此因缘。使末佉梨身出火焰长六十肘。如是诸比丘。四大泥犁。时诸比丘闻佛所说。欢喜奉行。

　　佛说四泥犁经


