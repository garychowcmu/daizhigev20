  那先比丘经
　　失译




　　那先比丘经卷上

　　　　失译人名附东晋录
　　佛在舍卫国祇树给孤独园。时诸比丘僧比丘尼优婆塞优婆夷。诸天王大臣长者人民。及事九十六种道者。凡万余人日于佛前听经。佛自念人众日多身不得安。佛意欲舍人众去到闲屏处坐思惟念道。佛即舍人众去入山至校罗丛树间。其树有神佛坐其下思念清净之道。去丛树不远有群象五百余头。中有象王贤善知善恶之事。譬如人状象辈众多周匝象王边。中有雄雌长齿中齿少齿者。象王渴欲行饮水时诸小象走居前入水饮。饮已于水中走戏挠捞水令浊恶。象王不能得清水饮。象王饥欲行食草诸小象复走居前食啖美草。走戏蹈践其上。象王不能得净草食。象王自念我群众多患。是诸象及小象子挠水令浊令草不净。而返常饮浊水食足践之草。象王自念我欲弃是诸象去至一屏处快耶。象王即弃群而去转行入山到校罗丛树间。象王见佛佛坐树下心大欢喜。则前至佛所低头屈膝为佛作礼却在一面住。佛自念我弃众人来在是间。象王亦复弃众象来到是树间。其义适同。佛为象王说经言。佛于人中最尊。象王于诸象中亦尊。佛言我心与象王心适相中合。我与象王俱乐是树间。象王听经竟心即开解晓知佛意。便视佛所彷徉经行处。以鼻取水洒地以鼻捞草扫地。以足蹈地令平好。象王日朝暮承事。如是久后佛便取无为泥洹道去。象王不知佛处为周旋行求索佛不得。啼泣愁忧不乐不敢食饮。时国中有佛寺。舍在山上名迦罗洹。中有五百沙门共止其中。皆已得阿罗汉道。常以月六斋日诵经至明时。象王亦在山上近于寺边。象王知有六斋日诵经。至其日象王常行入寺听经。诸沙门知象王喜听经。欲诵经时须象王来到乃诵经。象王听经彻明不睡不卧不动不摇。象王数闻经承事佛故。久后象王亦以寿终。死便得为人作子生婆罗门家。不复闻佛经亦不见沙门。便弃家入深山学婆罗门道在山上。止近比亦有一婆罗门道人俱在山上。相与往来共为知识。其一人自念我厌世间县官忧苦老病死后当入地狱饿鬼畜生贫穷中。用是故我除头须。被袈裟作沙门求度世无为道。其一人自念我愿欲求作国王得自在。令天下人民皆共属我随我教令。两人共愿如是。久后二人各复寿终得于世间作人。其一人前世宿命欲求作国王者。生于海边为国王太子。父母便字子为弥兰其一人前世宿命欲求度世无为泥洹道者。生于天竺罽宾县。父母便字为陀猎。生便被袈裟俱生。所以与袈裟俱生者本宿命所愿。其家有一象王亦同日生。天竺名象为那。父母便因象字其子名为那先。那先长大年十五六有舅父字楼汉。楼汉作沙门。有绝妙之才世间无比。眼能彻视耳能彻听自知所从来。生行即能飞出能无间入无孔自在变化无所不作。天上天下人民及蜎飞蠕动之类。心所念楼汉皆预知之。那先便自往到舅父计自说言。我意佛道欲除头须被袈裟作沙门。今我当为舅父作弟子宁可持我作沙门耶。楼汉知那先宿命作善有慧甚重哀之因听令作沙弥。那先始作小沙弥受十戒日。诵经学问思惟经戒即得四禅悉知诸经。独未受大沙门戒。于时国山中有佛寺舍名曰和禅。和禅寺中有五百沙门皆得阿罗汉道。中有第一阿罗汉名頞陂曰。能知天上天下去来见在之事。那先年满二十因作大沙门受大沙门戒。便到和禅寺中至頞陂曰所。时五百阿罗汉。适以十五日说大沙门戒经在讲堂上坐。大沙门皆入那先亦在其中。众沙门悉坐。頞陂曰悉视坐中诸沙门心皆是阿罗汉。独那先未得罗汉道。頞陂曰便说譬喻经言。若入折米米正白中有黑米即剔不好。今我坐中皆清白独那先为黑未得阿罗汉道。那先闻頞陂曰说经如是大愁。便起为五百沙门作礼已即出去。那先自念我不宜在是座中坐。我亦未得度脱其余沙门皆已度脱。譬若众师子中有狐狗今我亦如是。我从今不得道者不复入众中坐也。頞陂曰知那先意便呼那先著前。以手摩那先头。汝今得阿罗汉不久勿愁忧也。頞陂曰便欲坐止那先。那先复有一师年八十余字迦惟曰。其县中有一优婆塞大贤善。常日饭迦惟曰弟子。那先至为师持应器行取饭具。师令那先口含水行到优婆塞家取饭具。优婆塞见那先年少端正行与人绝异。宿知有慧预闻有明志之名能说经道。优婆塞见那先入其舍中。便即起立前为作礼却叉手言。我饭诸沙门日久。来尝有为我说经者。今从我那先求哀愿。为我说经解我愚痴。那先即自念我受师教令我口含水不得语。我今吐水者为犯师戒。如是当云何。那先念优婆塞亦高才有志。我为其说经想即得道。那先便吐水而坐即为说经。人布施作善奉行经戒。今世安隐后世便生天上。下生人中即当明慧富贵。后不复入地狱饿鬼畜生中。人不奉行经戒者于今世苦。后世复堕三恶道中无有出时。优婆塞闻经心即欢喜。那先知优婆塞心欢喜。便复说深经言。世间万物皆当过去无有常在者。万物过去皆苦世间人身亦如是。世间人皆言是我身过我许。是皆不得自在泥洹道者。最乐泥洹者不生不老不病不死不愁不忧。诸恶勤苦皆悉消灭。那先说经已。优婆塞即得第一须陀洹道。那先亦自得须陀洹道。优婆塞大欢喜。便为那先好美饭。那先语优婆塞先取具著师钵中。那先饭竟澡漱讫毕持饭具还与师。师见饭具言若今日持饭具来大好已犯众人约当逐出汝。那先愁不乐。师言会众比丘僧众。比丘僧悉会坐。师言那先犯我曹众人约来。当共逐出不得止众中也。頞陂曰说譬喻言。如人持一箭射两准。如是曹人不应逐出也。那先自说得道亦令优婆塞得道。不应逐出。那先师迦维曰言。正使一箭中百准会为众人约。不得留止。余人悉不能如那先得道当已绝后不逐出那先者。余人复效无以却后众坐中皆默然。随师教即逐出那先。那先便以头面著师足。起遍为众比丘僧作礼。礼竟便去入深山中坐树下。昼夜精进念道不懈。便自成得阿罗汉道。能飞行亦能眼彻视耳彻听。亦能知他人心所念。自知前世所从来生。得阿罗汉已便即来还入和禅寺中。诸众比丘僧中叩头求哀悔过和禅诸比丘僧。诸比丘僧即听之。那先作礼竟便出去。那先转行入诸郡县街曲里巷。为人说经戒教人为善。中有受五戒者。中有得须陀洹道。中有得斯陀含道者。中得阿那含道者。中有作沙门得阿罗汉道者。第一四天王。第二忉利天帝释。第七梵天王皆来到那先前。作礼以头面著足却坐。那先皆为诸人说经。名字彻闻四天。那先所行处。诸天人民鬼神龙。见那先无不欢喜者。皆得其福。那先便转到天竺舍竭国止泄坻迦寺中。有前世故知识一人。在海边作国王太子名弥兰。弥兰少小好喜读经学异道悉知异道。经法难异道人无有能胜者。弥兰父王寿终。弥兰即立为国王。王问左右边臣言。国中道人及人民谁能与我共难经道者。边臣白王言。有有学佛道者。人呼为沙门。其人智慧博达。能与大王共难经道。今在北方大秦国。国名舍竭古王之宫其国中外安隐人民皆善。其城四方皆复道行。诸城门皆雕文刻镂。宫中妇女各有处所。诸街市里罗列成行。官道广大列肆成行。象马车步男女炽盛乘门道人亲戚工师细民。及诸小国皆多高明。人民被服五色焜煌妇女傅白皆著珠环。国土高燥珍宝众多。四方贾客卖买皆以金钱。五谷丰贱家有储畜。市边罗卖诸美羹饭饥即得食。渴饮蒲萄杂酒乐不可言。其国王字弥兰以正法治国。弥兰者高才有智。明世经道能难去来见在之事。明于官事战斗之术。智谋无不通达。时王出城游戏诸兵众屯绕外。其王心自贡高。我为王能答九十六种经道。人所问不穷人心适发便豫知所言。王语诸傍臣曰。尚早入城亦无所作。是间宁有明经道人沙门能与我共难经说道者无。王傍臣名沾弥利望群。沾弥利望群白王言。然有沙门字野和罗大明经道。能与王共难经说道。王便敕沾弥利望群行往请来。沾弥利望群即行请野和罗言大王欲见大师。野和罗言大善王欲相见者当自来耳。我不往也。沾弥利还白王如是。王即乘车与五百骑共往到寺中。王与野和罗相见。前问讯已便就坐。五百骑从悉皆亦坐。王即问野和罗言。卿用何故弃家捐妻子剃头须。被袈裟作沙门乎。卿所求何等道。野和罗报王。我曹学佛道行忠政于今世得其福。后世亦得其福用。是故我除头须被袈裟作沙门。王问野和罗言有人白衣有妻子。于家有妻子行忠政。于今世得其福不后世亦得其福不。野和罗言白衣于家有妻子。有行忠政。于今世得福于后世亦得其福。王言白衣于家有妻子有行忠政。于今世后世同得其福。卿无故而弃妻子除头须被袈裟作沙门为。野和罗便默然无以报王。傍臣白言是沙门大明健有智迫。促未及说耳。王傍臣举手言王得胜王得胜。野和罗便默然受负。王即左右顾视诸优婆塞。诸优婆塞面亦不惭。王念是诸优婆塞面亦难惭者。独复有明经健沙门。能与我相难者耳。王语沾弥利宁复有明慧沙门。能与共难经说道者。无时那先者诸沙门师。常与诸沙门俱出入。诸沙门皆使说经。那先时皆知诸经要难。能说十二部经。说经而种种别异章断句解已。知泥洹之道。无有能穷者无有能得胜者。能解诸疑能明思者。所言智如江海能伏九十六种道。为佛四辈弟子所敬。为诸智者所归仰。常以经道教授人。那先来到舍竭国。其所相随弟子皆复高明。那先如猛师子。沾弥利白王有异沙门。字那先智慧深妙明诸经要。能解诸疑无所不通。能与王共难经道。王问沾弥利审能与我共难经道不。沾弥利应唯然能与王共难经道。尚能与第七梵天共难经道。何况于人王。即敕沾弥利便行请那先来。沾弥利即往到那先所白言。大王欲相见。那先即与诸弟子相随到王所。王虽未尝与那先相见。那先在众人中被服行步。与人绝异。王遥见阴知是那先。王自说言我前后所见人众大多。入大座中大多。未尝自觉恐怖。如今日见那先。那先今日定胜我。我定不如矣。我心惶惶不安也。沾弥利白王言。那先已来在外那先既至。王问沾弥利何所是那先者沾弥利因指示王王即大欢喜正我所隐者竟是那先。王即见那先衣被行步与众人绝异。那先即到前相问讯语言王便大欢喜因共对坐。那先语王言佛经说言人安隐最为大利。人知厌足最为大富。人有所信最为大厚。泥洹道者最为大快。王便问那先。卿字何等那先言父母字我为那先。便呼我为那先。有时父母呼我为维先。有时父母呼我为首罗先。有时父母呼我维迦先。用是故人皆识知我世间人皆有是字耳。王问那先谁为那先者。王复问言头为那先耶。那先言头不为那先也。王复问眼耳鼻口为那先耶。那先言眼耳鼻口不为那先。王复问颈项肩臂足手为那先耶。那先言不为那先。王复问髀脚为那先耶。那先言不为那先。王复问颜色为那先耶。那先言不为那先。王复问苦乐为那先耶。那先言不为那先。王复问善恶为那先耶。那先言不为那先。王复问身为那先耶。那先言不为那先。王复问肝肺心脾脉肠胃为那先耶。那先言不为那先。王复问颜色苦乐善恶身心合是五事宁为那先耶。那先言不为那先。王复问假使无颜色苦乐善恶身心无是五事宁为那先耶。那先言不为那先。王复问声响喘息为那先耶。那先言不为那先。王复问何所为那先者。那先问王言名车何所为车者轴为车耶。王言轴不为车。那先言辋为车耶。王言辋不为车。那先言辐为车耶。王言辐不为车。那先言毂为车耶。王言毂不为车。那先言辕为车耶。王言辕不为车。那先言轭为车耶。王言轭不为车。那先言舆为车耶。王言舆不为车。那先言扛为车耶。王言扛不为车。那先言盖为车耶。王言盖不为车。那先言合聚是诸材木著一面宁为车耶。王言合聚是诸材木著一面不为车也。那先言假令不合聚是诸材木宁为车耶。王言不合聚是诸材木不为车。那先言音声为车耶。王言音声不为车。那先言何所为车者。王便默然不语。那先言佛经说之如合聚。是诸材木用作车因得车。人亦如是。合聚头面耳鼻口颈项肩臂骨肉手足肝肺心脾肾肠胃颜色声响喘息苦乐善恶合聚名为人。王言善哉善哉。王复问那先能与我共难经说道不。那先言如使王持智慧与我相问者能相难王持骄贵者意不能相难。王问那先言智者诸何等类。那先言智者谈极相诘语相解语相上语相下语有胜有负正语不正语自知是非是。为最智智者不用作嗔怒智者如是。王复问那先言王者语何等类。那先言王者语自放恣敢有违戾不如王语者王即强诛罚之王者语如是。王言愿用智者语不用王者语。莫复持对王者意与我语与我语。当如与诸沙门语。当如与诸弟子语。当如与诸优婆塞语。当以与众沙门给使者语。无得怀恐怖极正心。当相开悟。那先言大善。王言我欲有所问。那先言王便问。王言我已问。那先言我已答。王言答我何等语。那先言王亦问我何等语。王言我无所问。那先言无所答。王内自思惟念是沙门大高明慧。我甫始当多有所问。王意自念日欲冥当云何明日。当请那先归于宫中善相难问。王告沾弥利语。那先今日迫冥明日相请归于宫中善相难问。沾弥利望群即白那先言。日欲冥王当还宫明日王欲请那先。那先言大善。王即骑马还宫。于马上王续念那先字意念欲言那先。那先念至明日。明日沾弥利望群及傍臣白言王。审当请那先不王言当请之。沾弥利望群言。请者当使与几沙门俱来。王言在那先欲与几沙门俱来耳。王主藏者名悭。悭白王言令那先与十沙门俱来可(耳王)。复言听那先欲与几沙门俱来耳。悭复白王言令那先与十沙门俱来可。王复言听那先自在欲与几沙门俱来。悭复白王令那先与十沙门俱来可耳。王闻悭语大数王便嗔怒悭所汝真悭无辈。汝字为悭不望汝强惜王物自汝物当云何汝不知逆我意。当有诛罚之罪。王言可去哀赦汝罪今我作王为不能堪饭沙门耶。悭便惭愧不敢复语。沾弥利望群即往到那先所。便前作礼白言大王请那先那先言王当令我与几沙门俱行。沾弥利望群言自在那先欲与几沙门俱行。那先便与野和罗等八十沙门俱行。沾弥利望群悉俱行旦欲入城。沾弥利望群道中并问那先。昨日对王言无有何用为那先。那先问沾弥利望群卿意何所为那先者。沾弥利望群言我以喘息出入命气为那先。那先问沾弥利望群言人气一出不复还入其人宁复生不。沾弥利望群言气出不还定为死也。那先言如人吹笳气一出不复还入。如人持锻金笛吹火气一出时宁得复还入不。沾弥利望群言不复还入。如人以角吹地气一出时宁复还入不。沾弥利望群言不复还入。那先言同气出不复还入人何以故犹不死。沾弥利望群言喘息之间我不能知愿为我曹解说之。那先言喘息之气皆身中事。如人心有所念者舌为之言是为舌事。意有所疑心念之是为心事各有所主。分别视之皆空无有那先也。沾弥利望群心即开解便受五戒为优婆塞。那先便前入宫到王所上殿。王即为那先作礼而却。那先即坐八十沙门皆共坐。王极作美饭食。王手自著那先前饭众沙门饭食已竟。澡手毕讫。王即赐诸沙门人一张亵袈裟革屣各一量。赐那先野和罗各三领袈裟各一量革屣。王语那先野和罗言。留十人共止遣余人。令去那先即遣余沙门。令去留十人共止。王敕后宫诸贵人妓女。悉于殿上帷中听我与那先共难经道。时贵人妓女悉出殿上帷中。听那先说经。时王持座坐于那先前。王言当说何等。那先言王欲听要言者当说要言。王言卿曹道何等最要者用何等故作沙门。那先言我曹欲弃世间勤苦不欲更后世勤苦。用是故我曹作沙门。我曹用是为最要善。王言诸沙门皆不欲更今世后世勤苦故作沙门耶。那先言不悉用是故作沙门。沙门有四辈。王言何等四。那先言中有负债作沙门。中有畏县官作沙门者。中有贫穷作沙门者。中有真欲弃灭今世后世勤苦故作沙门。那先言我本至心求道故作沙门耳。王言今卿用道故作沙门耶。那先言我少小作沙门有佛经道及弟子。诸沙门皆多高明。我从学经戒入我心中。以是故弃今世后世勤苦故作沙门。王言善哉。王问言宁有人死后不复生者不。那先言中有于后世生者。中有不复生者。王言谁于后世生者。谁不复生者。那先言人有恩爱贪欲者后世便复生。人无恩爱贪欲者后世不复生也。王言人以一心念正法善故后世不复生耶。那先言人以一心念正法念善智慧及余善事故后世不复生。王言人以一心念正法善与智慧是二事其义宁同不。那先言其义各异不同。王问那先牛马六畜颇有智无有智。那先言牛马六畜各自有智其心不同。那先言王曾见获麦者不左手持麦右手刈之。那先言智慧之人断绝爱欲。譬如获麦。王言善哉。王复问那先何等为余善事者。那先言诚信孝顺精进念善一心智慧是为善事。王言何等为诚信者。那先言诚信者无所复疑。信有佛有佛经法信有比丘僧。信有阿罗汉信有今世。信有后世。信有孝顺父母。信有作善得善。信有作恶得恶。得信是以后心便清净。即去离五恶。何等五恶。一者贪淫。二者嗔恚。三者睡眠。四者戏乐。五者所疑。人不去是五恶心意不定。去是五恶意便清净。那先言譬如遮迦越王车马人从濿渡水令水浊恶过渡以去王渴欲得水饮。王有清水珠置水中水即为清。王便得清水饮之。那先言人心有恶譬如浊水。佛诸弟子得度死生之道心以清净如珠清水人却诸恶诚信清净。譬如明月珠王言善哉善哉。王问言人精进诚信者云何。那先言佛诸弟子自相见辈中脱诸恶心。中有得须陀洹者。中有得斯陀含者。中有得阿那含者。中有得阿罗汉者。中有因相效奉行诚信者。皆亦得度世道。那先言譬如山上大雨其水下流广大。两边人俱不知水深浅畏不敢渡。如有远方人来视水隐知水广狭深浅。自知力势能入水便得渡过。两边人众便效随后亦得渡。去佛诸弟子亦如是。见前人净心得须陀洹斯陀含阿那含阿罗汉道。皆从善心精进所致也。佛经言人有诚信之心。可自得度世道人能制止却五所欲自知身苦者。乃能得度世人皆从智慧成其道德。王言善哉善哉。王言何等为孝顺者。那先言诸善者皆为孝顺。凡三十七品经皆由于孝顺为本。王言何等为三十七品经。那先言有四意止有四意断有四神足有五根有五力有七觉意有八种道行。王复问那先言何等为四意止者。那先报王言佛说一为身身观止。二为观痛痒痛痒止。三为观意意止。四为观法法止。是为四意止。王复言何等为四意断。那先言佛说已分别止四事不复念是为四意断。以得四意断便自得四神足念。王复问何等为四神足念。那先言一者。眼能彻视。二者耳能彻听。三者能知他人心中所念。四者身能飞行。是为四神足念。王复问何等为五根者。那先言一者眼见好色恶色意不贪著是为根。二者耳闻好声恶骂声意不贪著是为根。三者鼻闻香臭意不贪著是为根。四者口得美味苦辛意不贪著是为根。五者身得细滑意亦不喜身得粗坚意亦不恶是为五根。王复问何等为五力者。那先言一能制眼。二能制耳。三能制鼻。四能制口。五能制身。令意不堕是为五力。王复问何等为七觉意者。那先言一意觉意。二分别觉意。三精进觉意。四可觉意。五猗觉意。六定觉意。七护意。是为七觉意。王复问何等为八种道行。那先言一直见。二直念。三直语。四直治。五直业。六直方便。七直意。八直定。是为八种道行。凡是三十七品经皆由孝顺为本。那先言凡人负重致远有所成立皆由地成。世间五谷树木仰天之草皆由地生。那先言譬如师匠图作大城当先度量作基址已乃可起城。那先言譬如伎人欲作当先净除地平。乃作佛弟子求道。当先行经戒念善因知勤苦便弃诸爱欲便思念八种道行。王言当用何等弃诸爱欲。那先言一心念道爱欲自灭。王言善哉善哉。王复问言何等为精进者。那先言持善助善是为精进。那先言譬如垣墙欲倒从边拄之舍欲倾坏亦复拄之是为精进。那先言譬如国王遣兵有所攻击兵弱欲不如。王复遣兵往助之兵便得胜。人有诸恶如兵少弱时人持善心消灭恶心。譬如王增兵得胜。持五善心消五恶心。譬如战斗得胜。是为精进助善。如是那先言精进所助致。人善道已。得度世道无有还期。王言善哉。王复问何等为意当念诸善事者。那先言譬如人取异种华以缕合连系之风吹不能散。那先复言譬如王守藏者知王帑藏中金银珠玉琉璃珍宝有其多少。道人欲得道时意念三十七品经。譬如是正所谓念度世之道者也。人有道意因知善恶知当可行知当不可行。分别白黑自思惟以后便弃恶就善。那先言譬如王有守门者。知王有所敬者。知王有所不敬者。知有利王者。知有不利王者。守门者知王所敬者。知利王者便内之。知王不敬者知不利王者。守门者即不内。那先言人持意亦如是。诸善者当内之。诸不善者不当内。守意制心譬亦如是。那先说经言人当自坚守护其意及身中六爱欲持意坚守自当有度世。时王言善哉善哉。王问那先言何等为一其心者。那先言诸善中独有一心最第一人能一其心诸善皆随之。那先言譬如楼陛当有所倚诸为善者皆著一心。那先言譬如王将四种兵出行战斗。象兵马兵车兵步兵皆导引王前后。佛诸经戒及余善事皆随一心亦譬如兵。那先说经言诸善中一心为本学道人众多皆当先归一心。人身生死过去如水下流。前后相从无有住时。王言善哉。王复问何等为智慧者。那先言我前说己人有智慧能断诸疑明诸善事是为智慧。那先言譬如持灯火入冥室。火适入室便亡其冥自明。明人有智慧譬如火光。那先言譬如人持利刀截木。人有智慧能截断诸恶譬如利刀。那先言人于世间智慧最为第一。人有智慧能得度脱生死之苦。王言善哉。王言那先前后所说经种种别异。但欲趣却一切恶耶。那先言然佛经所说种种诸善者。但欲却一切恶也。那先言譬如王发四种兵。虽行战斗初发行时意但欲攻敌耳。佛所说经种种诸善。但欲共攻去一切恶耳。王言善哉善哉。那先说经甚快也。王复问那先言。人死所趣善恶之道续持故身神行生耶。更贸他神行生耶。那先言亦非故身神亦不离故身神。那先因问王身小时哺乳时身至长大时续故身非。王言小时身异。那先言人在母腹中始随精时至精浊时故精耶异也。坚为肌骨时故精耶异也。初生时至年数岁时故精耶异也。如人学书时傍人宁能代其工不。王言不能代其工。那先言如人犯法有罪宁可取无罪之人代不。王言不可。那先以精神罪法语王王意不解。王因言如人问那先那先解之云何。那先言我故小时身耳。从小至大续故身尔。大与小时含为一身养是命所养。那先问王言譬如人然灯火宁至天明不。王言然灯油至明。那先言灯中炷火至一夜时续故火光不至夜半时故火光不至明时故火光不。王言非故火光。那先言然灯从一夜至夜半复更然灯火耶向晨时复更然灯耶。王言不中夜起更然火续故一炷火至明耳。那先言人精神展转相续亦譬如是。一者去一者来人从精神生至老死后精神更趣所向生。展转相续是非故精神亦不离故精神。人死以后精神乃有所趣向生。那先言譬如乳湩化作酪。取酪上肥煎成醍醐。宁可取醍醐与酪上肥还复名作乳湩。其人语宁可用不。王言其人语不可用。那先言人神乳湩从乳湩成酪从酪成肥从肥成醍醐。人神亦如是从精神生从生至长从长至老。从老至死死后神更复受生一身死当复更受一身。譬如两主更相然。王言善哉善哉。王复问那先人有不复于后世生者。其人宁能自知不。那先言然有能自知者。王言用何知之。那先言其人自知无恩爱无贪欲无诸恶用。是故自知后世不复生。那先问王譬如田家耕犁种谷多收敛著囤中。至后岁不复耕不复种。但仰囤中谷食。其田家宁复望得新谷不。王言其田无所复望。那先言其田家何用知不复得谷。王言其田家不复耕不复种故无所望。那先言得道亦如是自知已弃捐恩爱苦乐无有贪心。是故自知后世不复生。王复言其人于后世不复生者于今宁有智异于人不。那先言然。有智异于人。王言宁能有明不。那先言然有明。王言智与明有异同乎。那先言智与明等耳。王言有智明者宁悉知万事不宁有所不及知不。那先言人智有所及有所不及。王言何等为智有所及有所不及。那先言人前所不学前所不及知。人前所学前所及知。智者所见人及万物皆当过去归空不得自在。人心所贪乐皆种苦本从是致苦。慧者知非常成败之事。是智为异于人。王问言人有智慧痴愚所在。那先言人有智慧诸愚痴皆自消灭。那先言譬如人持灯火入冥室。室中皆明冥即消灭智如是。人有智慧诸痴愚皆悉消灭。王言人智今为所在。那先言人行智以后智便消灭智所作者故作。那先言譬如人夜于火下书火灭字续在。智者如是有所成已。智便消灭其所作续在。王言智有所成已便自灭是何等语。那先言譬如人备火豫作戒火五瓶水。如有失火者其人持五瓶水水滴灭火。火灭以后其救火人宁复望得完瓶归家用不。王言其人不复望瓶破。火灭岂复望瓶耶。那先言道人持五善心消灭诸恶亦譬如瓶水灭火。王言何等为五善。那先言一者信善有恶。二者不毁经戒。三者精进。四者有慧念善。五者一心念道。为是五善。人能奉行是五善者。便得智慧便知身及万物非常。便知苦不得自在。便知空无所有。那先言譬如医师持五种药诣病者家以药饮病人。病者饮药得愈医宁复望得故药复行治人不。王言不复望得故药。那先言五种药者。如五善智。其医者。如求道人。其病者。如诸恶。愚痴者。如病人。得道度世者。如病得愈人。智所成致人度世道人已得道智亦自灭。那先言譬如健斗人把弓持箭前行向敌以五箭射敌得胜。其人宁复望箭归归不。王言不复望箭。那先言五箭者。人五智也。智人从智得道如健斗得胜敌家。诸恶者。如诸恶道人持五善心灭却诸恶。诸恶皆灭善智即生。人从善智得成度世道者常在不灭。王言善哉。王言如人得道后世不复生者后宁复更苦不。那先言或有更苦者或有不更苦者。王言更苦不更苦云何。那先言身更苦耳心意不更苦。王言身更苦心意不更苦云何。那先言身所以更苦者。其身见在故更苦心意弃捐诸恶无有诸欲。是故不复更苦。王言假令得道人不能得离身苦者是为未得泥洹道耶。王言人得道已无所恩爱身苦意安何用为得道。王言假令人得道已成当复何留。那先言譬如果物未熟不强熟也。已熟亦无所复待。那先言王属所道者舍犁曰所说舍犁曰在时言。我亦不求死我亦不求生我但须时可时至便去。王言善哉善哉。

　　那先比丘经卷上



　　那先比丘经卷中

　　　　失译人名附东晋录
　　王问人更乐者为善耶不善也。人更苦为善耶为不善也。佛得无不说有乐或有苦。王言如使有为无有苦。那先问王言如人烧铁著手中宁烧人手不。复取冰著手中其冰宁复烧人手不。王言然两手皆威也。那先问王言。如是两手中物皆热耶。王言不两热。那先言两冷耶。王言不两冷也。那先言两手中皆烧。那先言我重问王。王前后两热当言两热。两冷当言两冷。何缘一冷一热能同言烧人手乎。王言智虑甚浅近不能及是难也。愿那先为我解之。那先言佛经说之。凡有六事。令人内喜。有六事令人内愁。复有六事。令人不喜亦不愁。外复有六事。令人愁。王问何等为六事。令人内喜。那先言。一者目有所视复有所望。是故令人内喜。二者耳闻好声复有所望。是故令人内喜。三者鼻闻好香复有所望。是故令人内喜。四者舌得美味复有所望。是故令人内喜。五者身得细滑复有所望。是故令人内喜。六者心得乐受复有所望。是故令人内喜。如是六事令人内喜。王复问何等为外六事。令人喜。那先言一者眼见好色念之不可常得皆当弃捐便自思惟审然无常。是故令人外喜。二者耳闻好声念之不可常得皆当弃捐。是故令人外喜。三者鼻闻好香念之不可常得皆当弃捐。是故令人外喜。四者口得美味念之不可常得皆当弃捐。是故令人外喜。五者身得细滑念之不可常得皆当弃捐。是故令人外喜。六者心念爱欲思惟念之是皆无常皆当弃捐念之是以后更喜。是为六事令人外喜。王复问何等为内六事令人内愁。那先言。一者令人内愁者目所不喜而见之令人内愁。二者耳不欲所闻而闻之令人内愁。三者鼻不欲所臭而嗅之令人内愁。四者口不欲所得而得之令人内愁。五者身不欲所著而著之令人内愁。六者心不可所喜而有之令人内愁。是为六事令人内愁。王复问何等为外六事。令人不喜。那先言。一者目见恶色令人不喜。二者耳闻恶声令人不喜。三者鼻闻臭腥令人不喜。四者舌得苦辛令人不喜。五者身著粗坚令人不喜。六者心有所憎令人不喜。是为外六事令人不喜。王复问何等为六事。令人不愁亦不喜。那先言。一者目有所见亦不喜不愁。二者耳有所闻音亦不喜亦不愁。三者鼻有所嗅亦不喜亦不愁。四者口有所得亦不喜亦不愁。五者身有所触亦不喜亦不愁。六者心有所念亦不喜亦不愁。是为内六事。令人不喜不愁。王复问何等为外六事。令人愁者。那先言。一者目所见死者因自念身及万物无常。其人自念言我有是念何以不得道因外愁。二者耳不乐好音其人自念言。我有是念何以不得道因外愁。三者鼻不喜臭香其人自念言。我有是念何以不得道因外愁。四者口不味苦甜其人自念。我有是念何以不得道因外愁。五者身不好细滑亦不得粗坚其人自念言。我有是念何以不得道因外愁。六者心不喜爱欲其人自念言。我有是念何以不得道因外愁。是为六事令人外愁。王言善哉善哉。王复问那先人以死后谁于后世生者。那先言名与身于后世生。王问那先故人名身行生耶。那先言不也。非故名亦非故身持是名身于今世作善恶乃于后世生耳。王言如使今世用是名身作善恶于后世身不复生者极可作善恶径可得脱不复更诸苦耶。那先言于今世作善后世不复生者便可得脱无耶。人作善恶不止当后生耳是故不得脱。那先言譬如人盗他人果蓏其主得盗果者将至王前白言。是人盗我果其盗者言。我不盗是人果是人所种小栽耳本不种果也。我自取果我何用为盗我不盗是人果我不应有罪过。那先问王言。如是两人共争谁为直者谁不直者。王言种栽家为直本造所种盗者无状应为有罪。那先言盗何用为有罪。王言所以盗者有罪本种栽家所种从栽根生故上有果耳。那先言人生亦譬如是人今世用是名身作善恶乃生于后世今世作善恶者是本也。那先言。譬如人盗他人禾穟其主得盗便牵问之汝盗我禾穟。为盗者言我不盗卿禾穟卿自种禾我自取穟我何用为犯盗。两人相牵至王前白如是谁为直者谁为不直。王言种禾谷为直盗者为不直。那先言何以知盗禾穟者为不直。王言是种禾者为本有不种禾者为无缘何有穟。那先言人生亦譬如是。人今世用是名身作善恶。乃生于后世。今世作善恶者是其本也。那先言。譬如人冬寒于一舍中然火欲自温炙。其人弃火而去。稍稍然及壁土烧屋连及楼舍。舍主因言起火者牵至王前白言。是人起火延及烧我楼舍。然火者言我然小火自温炙耳。我不烧楼舍。那先问王谁为直者。王言本然火者为不直本所生也。那先言人生亦尔。譬如人今世用是名身作善恶。乃生于后世今世作善恶者是本也。那先言譬如人夜然烛火著壁欲用自照饭食。烛稍却及壁上及竹木林材。便烧一舍火大炽延及烧一城中。举城中人民共诟言。汝何为烧一城中乃如是。然火者言我但然小烛火以自照饭食耳。是自大火非我火也。如是便共争讼相牵至王前。那先问王言。如是谁为直者谁为不直者。王言然火者为不直。那先言何以知。王言本是火所生也。汝饭食已不当灭火也而令火烧一城中。那先言。人生亦譬如是人今世用是名身作善恶。乃生于后世今世作善恶者是其本也。人用不知作善恶故不能得度脱。那先言。譬如人以钱娉求人家小女。以后女长大他人复更求娉求女得女以为妇。前所娉家来自说言。汝反取妇为。后家言。汝自小时娉女我自大时娉妇我何用为婴汝妇耶。便相牵诣王前。那先言王如是谁为直者谁为不直者。王言前娉家为直。那先言王何以知。王言是女本小今稍长大是故知为直也。是前娉家妇也。那先言人生亦譬如是人今世用是名身作善恶。乃生于后世今世作善恶者是其本也。那先言譬如人持瓶从牧牛家买乳湩。得湩已复还寄其主言我今还。不久其人须臾来还取瓶湩湩以转作酪。买湩家言。我持湩寄卿今反持酪还我牧牛者。言是汝故乳今自转为酪。两人因共争讼相牵诣王前。那先问王言如是谁为直者。王言牧牛家为直那先言王何以知。王言汝自买湩停置地自转成酪。牧牛家当有何过。那先言人生亦譬如是人今世用是名身作善恶。乃生于后世今世作善恶者是其本也。王复问今那先当复于后世生耶。那先报王言用是为问我前说已如使我有恩爱者后世当复生。如使我无恩爱者不复生。那先言譬如人竭力事王。王当知其善使赐其财物。其人得物极自施用衣被饮食欢乐自乐。其人论议言。我有功于王。王未曾有赏赐我也。那先问王如彼人得赏赐。反言未曾得其人语宁可用不。王言其人语不可用。那先言是故我语王言。如使我有恩爱者当复于后世生。如使我无恩爱者不复于后世生。王言善哉善哉。王问那先言。卿前所说人名与身何等为名何等为身者。那先言今见在为身心所念者为名。王复问人何故有名行于后世生而身不行生。那先言人身以名前后相连。譬如鸡子中汁及与上皮乃成鸡子。人名与身相连如是不分也。王言善哉。王复问那先何等为久者。那先言以过去事为久。当来事亦为久。见在事为无有久。王言善哉。王复问那先言审为有久不。那先言。或有久或无有久。王复言。何等为有久何等为无有久。那先言其得道泥洹者为无久。未得道当复更死生者为有久。人于今世好布施孝于父母于当来世当得其福。王言善哉善哉。王复问那先言诸以过去事当来事今见在事是三事何所为本者。那先言已过去事当来事今见在事愚痴者是其本也。愚痴生即生神神生身身生名名生色色生六知。一为眼知。二为耳知。三为鼻知。四为口知五为身知。六为心知。是为六知。是六事皆外向。何等为外向眼向色耳向声鼻向香口向味身向滑心向贪欲是为六外。向名为沛。沛者合沛者知苦知乐。从苦乐生恩爱。从恩爱生贪欲。从贪欲生有致便生因老。从老因病从病因死从死因哭从哭因忧从忧因内心痛。凡合是诸勤苦合名为人。人以是故生死无有绝时。人故本身不可得也。那先言譬如人种五谷生根从根生茎叶实至后得谷已。后年复种得谷甚多。那先问王如人种谷岁岁种谷宁有绝不生时不。王言岁岁种谷无有绝不生时也。那先言人生亦如是。展转相生无有绝时。那先言譬如鸡生卵卵生鸡从卵生卵从鸡生鸡。人生死亦如是无有绝时。那先便画地作车轮问王言。今是轮宁有角无。王言正圆无有角。那先言佛经说人生死如车轮展转相生无有绝时。那先言人从眼万物色识即觉知是三事合。从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。耳闻声识即觉知三事合。从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。鼻闻香识即觉知三事合。从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。口得味识即觉知三事合。从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。身得细滑识即觉知三事合。从合生苦乐从苦乐生恩爱从恩爱生贪欲从贪欲生因有致从有致因生从生因作善恶从善恶便生。意有所念识即觉知三事合。从合生苦乐从苦乐生恩爱从恩爱生贪欲从贪欲生因有致从有致因生从因生作善恶从善恶便生。那先言人展转相生无有绝。王言善哉。王复问那先卿言人生死不可得本不可得本意云何。那先言有本者当不复生。有本者当复过去用是为本。王言无本者当不复生。见有本者当过去如是本为未绝耶。那先言然皆当过去。王复问那先人生死宁有从旁增益者不。那先问王言世间人及蚑行蠕动之类宁有从旁增益者不。王言我不问那先世间人及蚑行蠕动之类。我但欲问卿人生死本耳。那先言树木生以栽为本五谷生以谷为本。天下万物皆各以其类本生。人从六情恩爱为本。那先言人有眼有色有识。有耳有声有识。有鼻有香有识。有舌有味有识。有身有细滑有识。有念有法有识。从是生苦乐从苦乐生恩爱从恩爱生贪欲从贪欲生合是诸苦乃成为人耳。眼耳鼻口身神识念使有致并合为沛。从沛生苦乐从苦乐生恩爱从恩爱生贪欲从贪欲因生有致从有致因生从生因老因病从病因死因忧从忧因哭从哭因内心痛人生如是。那先言无眼不见色不觉不知从不觉不知无有合。无有合无有苦乐无有苦乐便不生恩爱。无恩爱不生贪欲无贪欲无有致无有致不生不老。不生不老不病不死不病不死不愁不哭。不愁不哭不内心痛无是诸苦便度脱得泥洹道。无耳无所闻无鼻无所嗅无口无所味无身无细滑无识无所念。无所念无沛无沛无苦乐无苦乐无恩爱无恩爱无贪欲无贪欲无胞胎。无所胞胎无所生不生不老不老不病不病不死不死不愁不愁不哭不哭不内心痛。捐弃诸苦便得泥洹道。王言善哉。王复问那先言世间宁有自然生物无。那先言无有自然生物皆当有所因。那先因问王。今王所坐殿有人功夫作之耶自然生乎。王言人功作之材椽出于树木垣墙泥土出于地。那先言人生亦如是。界如和合乃成为人。是故无自然生物也皆有所因。那先言譬如窑家作器取土水和以为泥烧作杂器物其泥不能自成为器。会当须人工有薪火乃成为器耳。世间无有自然生者也。那先语王言譬如箜篌无弦无柱无人鼓者宁能作声不。王言不能自作声。那先言如使箜篌有弦有柱有人工鼓者其声宁出不。王言有声。那先言如是天下无自然生物皆当有所因。那先问王如钻火燧无两木无人钻者宁能得火不。王言不能得火。那先言设有两木有人钻之宁能生火不。王言然即生火。那先言天下无有自然生物皆当有所因。那先问王言譬如阳燧钩无人持之亦无日无天宁能得火。那先言如阳燧有人持之有天有日宁能得火不。王言得火。那先言天下无有自然生物皆当有因。那先问王言若人无镜无明人欲自照宁能自见其形不。王言不能自见。那先言如有有镜有明有人自照宁能自见形不。王言然即能自见。那先言天下无有自然生物皆有所因。王言善哉。王复问那先世间人宁为有人无。那先言世间不能审有人也适当呼谁为人。王言身中命即为人不。那先问王人身中命能用眼视色。不能用耳听音声。不能用鼻闻香。不能用舌知味。不能用身知细滑。不能用意有所知不。王言能。那先言今我与王其于殿上四面有窗自在欲从何窗者宁能见不。王言得见。那先言设令人命在身中自在欲从何孔视耳能以眼视色。不能用耳视色。不能用鼻视色。不能用口视色。不能用身视色。不能用意视色不。王言不能。那先言设令命在耳能以耳有所闻。不能以耳有所见。不能以耳知香臭。不能以耳知味。不能以耳知细滑。不能以耳有所念不。那先言设令命在鼻能以鼻知香臭。不能以鼻闻音声。不能以鼻知味。不能以鼻知细滑。不能以鼻有所念不。那先言设令命在口能以口知味。不能以口有所见。不能以口听音声。不能以口闻臭香。不能以口知细滑。不能以口有所念不。那先言设令命在身中能以身知细滑。不能以身有所见。不能以身听音声。不能以身知臭香。不能以身知味。不能以身有所念不。那先言设令命在识能以识有所念。不能以识听音声。不能以识知臭香。不能以识知味。不能以识知细滑不。王言不能知也。那先言王所语前后不相副。那先言如我与王共在殿上坐彻坏四窗者视宁广远不。王言然广远。那先言设令命在身中挒眼去之其视宁广远不。决耳令大其听宁能远不。决鼻令大闻香宁能远不。决口令大知味宁能多不。副剥皮肤知细滑宁多不。决判去意其令宁大不。王言不也。那先言王亦语前后不相副。那先问王言王持藏人来入在王前住王宁觉知在前住不。王言知在前。那先言持藏者即入王室宁知入室不。王言知入室也。那先言设令人命在身中人持味著口中能知甜醋酸醎辛苦。王言知之。那先言王所语前后不相副也。那先言如人沽美酒著大器中急塞一人口倒置酒中令尝酒其人宁知酒味不。王言其人不知。那先言何以故不知味。王言未入口到舌上故不知味。那先言王所语前后不相副。王言我愚痴智未及是难愿相解之。那先言人从眼见色神动。神动即生苦乐。意念合耳鼻口身意皆同合为意有所念神动。神动即生苦乐从苦乐生意从生念展转相成适无常主。王言善哉。王复问那先人生眼时眼与神俱生耶。那先言然同时俱生。王复问眼居前生耶。神居前生耶。那先言眼居前生神居后生。王言眼语神言我所行生处。汝当随我后生相语言两耶。神语眼言汝所生处。我当随汝后生两相语不。那先言两不相与语。王言卿不言同时俱生何以故不相语。那先言有四事俱不相语。那先自言何等四。一为下行二为向门三为行辙四者为数。是四事俱不相语。王复问何等为下行者。那先报王言高山上天雨其水随流当如何行。王言下行。那先言后复天雨其水流当复如何行。王言当随前流水处行。那先问王言。前水宁语后水言汝当随我后来。后水宁语前水言我当随汝处流行。前水后水相语言尔不。王言水流各自行。前后不相语也。那先言眼亦如水。眼不语神言汝当随我后生。神亦不语眼言我当随汝后行生也。眼与神俱不相语也。是名为下行。耳目鼻口身意亦尔。王复问何等为向门者。那先言譬如大城都有一门。其中有一人欲出当从何向。王言当从门出耳。那先言后复有一人欲出当复从何向出。王言故当从前一人门出耳。那先言王前出人宁语后人言。汝当随我后出。后人宁语前人言。我当随卿所从门出。两人宁相语言尔不。王言前人后人俱不相语也。那先言眼亦如门。眼不语神言汝当随我后生。神亦不语眼言我今当随汝后生。眼与神俱不相语也。是为向门。耳鼻口身意亦尔。王复问那先言何等为辙行者。那先问王言前车行有辙后车行当从何所行。王言后车当从前车辙中行。那先言前车轮宁语后轮言汝当随我处从后来。后车轮宁语前轮我当随汝处行。宁相语言尔不。王言俱不相语也。那先言人亦如是。眼不语神我所生处汝当随我生。神亦不语眼我当随卿后生。那先言耳鼻口身神俱不相语。王复问那先何等为数。那先言数者校计也书疏学问是为数。耳目鼻口身神稍稍习知共合。是六事乃为有所知。不从一事有所知也。王言善哉。王复问那先言。人目生时与苦乐俱生不。那先言目与苦乐俱生皆根从合生。王复言何等为合者。那先言两相触为合。合者譬如两羊相抵是为合。一羊如目一羊如色。合为名沛。譬如一手为目一手为色两手合为沛。譬如两石一石为目一石为色。两石合为沛。耳目鼻身神皆同合为沛。譬如雨石一石如神一石如志。两石合为沛。神志合如是。是名为沛。王言善哉。王复问那先。乐何等类。那先言自觉知为乐。那先言譬若人事国王。其人贤善。王赐与财物。其人得之。用自快乐。在所欲为。其人自念。我事王得赏赐。今得乐乐如是。那先言譬如人心念善口言善身行善。行善如是死后得生天上。其人于天上极意自娱乐自念言。我在世间时心念善口言善身行善。是故我自致生此间。得乐甚乐。是为觉。王言善哉。王复问那先。何等为觉者。那先言从知为觉。譬如王有持藏者入藏室中自视室中。自知有若干钱金银珠玉缯帛杂香色皆知杂处。是为觉知。王言善哉。王复问那先言。人有所念何等类。那先言人有所念因有所作。譬如人和毒药自饮。亦复行饮人。身自苦亦复苦他人身。那先言譬如人作恶死后当入泥犁中。诸所教者皆入泥犁中。恶人有所念所作言如是。王言善哉。王复问那先言。何等为内动者。那先言志念内便动。王言动行时云何。那先言譬如铜鋗铜釜。有人往烧之。其器有声。举乎有余音。而行人如是志动念因行。那先言烧时为动有余音为行。王言善哉。王复问那先言。能合取分别之不。是为合。是为智。是为念。是为意。是为动。那先言假令以合不可复分别也。那先言王使宰人作美羹。中有水有肉有葱蒜有姜有盐豉有糯。王敕厨下人言。所作美羹如前取羹中水味来。次取葱味来。次取姜味来。次取盐豉味来。次取糯味来。羹以成人宁能一一取羹味与王不。王言羹一合以后不能一一别味也。那先言诸事亦如是。一合不可别也。是为苦乐是为智是为动是为念。王言善哉善哉。王复问那先言。人持目视盐味宁可别知不。那先言王知乃如是耶。能持目视知盐味。王言目不知盐味耶。那先言人持舌能知盐味取。不能以目知盐味也。王复言人用舌知味云。那先言人皆用舌别知味。王言诸盐味皆当用舌别知耶。那先言然。诸盐味皆当用舌别知耳。王复问那先言。车载盐牛轭盐。车牛宁能别知盐味不。那先言车牛不能别知知盐味也。王问那先言。盐味宁可称不。那先言王智乃尔能称盐味。王问那先言。盐味不可称也。其轻重可称耳。王言善哉。王复问那先。凡人身中五知作众事所成耶。作一事成五知耶。那先言作众事所成。非一事所成也。譬如一地五谷当生时各各自生动类人身中五事皆用众事各所生。王言善哉善哉。王复问那先。世间人头须发肤面目耳鼻口身体四支手足皆完具。何故中有寿命长者。中有短命者。有多病者。中有少病者。中有贫者。中有富者。中有贵者。中有贱者。中有大士者。中有小士者。中有端正者。中有丑者。中有为人所信者。中有为人所疑者。中有明孝者。中有愚者。何故不同。那先言譬如诸树木果众中有醋不甜者。中有苦者。中有辛者。中有甜者。中有正醋者。那先问王言。是皆树木何故不同。王言所以不同者。其裁各自异。那先言人亦如是。心所念者各各异。是故令世间人不同耳。中有短命者。中有长命者中有多病者中有少病者中有富者中有贫者中有贵者中有贱者中有大士者中有小士者中有端正者中有丑者中有语用者中有语不用者中有明者中有愚者。那先言是故佛所言随其人作善恶自当得之。中有豪贵者中有贫穷者。皆是前世宿命世作善恶各自随其德得之。王言善哉善哉。王复问那先言。人有欲作善者。当前作之耶。当后作之乎。那先言当居前作之在后作之。不能益人也。居前作者有益于人。那先问王言。王渴欲饮时使人掘地作井。能赴王渴不。王言不赴渴也。当居前作井耳。那先言人亦如是。人所居皆当居前。在后作者无益也。那先问王。王饥时乃使人耕地粪地种谷。饥宁用饭耶。当豫有储。王言不也。当先有储贮。那先言人亦如是。当先作善。有急乃作善者无益身也。那先问王。譬如王有怨。当临时出战斗。王能使人教马教象教人作战斗具乎。王言不也。当宿有储贮。临时便可战斗。临时教马教象教人无益也。那先言佛经说言。人当先自念身作善。在后作善无益也。那先言王莫弃大道就邪道。无效愚人弃善作恶。后坐啼哭无所益也。人家弃捐忠正就于不正。临死时悔在后。王言善哉善哉。王复问那先。卿曹诸沙门言。世间火不如泥犁中火热也。卿曹复言。持小石著世间火中。至暮不消也。卿曹复言。极取大石著泥犁火中即消尽。是故我不信也。卿曹复言。人作恶死在泥犁中。数千万岁其人不消死。是故我重不信是语也。那先问王。王宁闻见水中有雌蟒雌蛟雌鳖雌蟹怀子以沙石为食不。王言然。皆以是为食。那先问王。沙石在腹中宁消不。王言然皆消。那先言其腹中怀子宁复消不。王言不消也。那先言何以故不消。王言相禄独当然故不消。那先言泥犁中人亦如是。数千万岁不消死者。其人所作罪过未尽故不消死。那先问王言。雌师子雌虎雌狗雌猫怀子。皆肉食啖骨入腹中时宁消不。王言皆消尽。那先问王言。其腹怀子宁复消不。王言不消也。那先言用何故不消。王言独用禄相故不消也。那先言泥犁中人亦如是。数千万岁不消死者。泥犁中人所作过恶未解故不消死。那先问王言。雌牛雌马雌驴雌麋雌鹿怀子。皆食草刍为餐不。王言然。皆以是为食。那先言其刍草宁于腹中消尽不。王言皆消尽。那先言其腹中子宁消尽不。王言不消尽也。那先言何故不消尽。王言独以相禄当然故使不消尽。那先言泥犁中人亦如是。是罪过未尽故不消死。那先问王言。夫人及长者富家女。饮食皆美恣意食。食于腹中宁消不。王言皆消。那先问王言。腹中怀子宁消不。王言不消也。那先言何以故不消。王言独相禄故使不消也。那先言泥犁中人亦如是。所以数千岁不消死者。用先世作恶故未解故不消死。那先言人在泥犁中长在泥犁中老过尽乃当死。王言善哉。王复问那先。卿曹诸沙门言。天下地皆在水上。水在风上。风在空上。我不信是也。那先便前取王书水适以三指撮举之问王言。是中水为风所持不。王言然。为风所持。那先言风持水亦如是。王言善哉。王复问那先言。泥洹道皆过去无所复有耶。那先言泥洹道无所复有也。那先言愚痴之人径来索内外身爱。坐是故不能得度脱于老病死。那先言智者学道人内外身不著也。人无有恩爱无有恩爱者无贪欲。无贪欲者无有胞胎。无有胞胎者不生不老。不生不老不病不死。不病不忧不哭。不忧不哭不内心痛。便得泥洹道。王言善哉。王复问那先言。诸学道者悉能得泥洹道不。那先言不能悉得泥洹道也。正向善道者学知正事。当所奉行者奉行之。不当奉行者远弃之当所念者念。不当所念者弃之。人如是者得泥洹道。王言善哉。王复问那先。人不得泥洹道者。宁知泥洹道为快不。那先言然。虽未得泥洹道。由知泥洹道为快也。王言人未得泥洹道者。何以知为快耶。那先问王言。人生未尝截手足为痛处。王言人虽未尝更截手足。由知为痛也。那先言何用知为痛也。王言其人截手足时呻呼用是知为痛。那先言人亦如是。前得泥洹道者转相语泥洹道快。用是故信之。王言善哉。王复问那先。那先宁曾见佛不。那先言未曾见也。王言那先诸师宁曾见佛不。那先言诸师亦不见佛也。如使那先及诸师不见佛者定为无有佛也。那先问王言。王见五百水所合聚处不。王言我不见也。那先言王父及太父皆见是水不。王言皆不见也。那先言王父及太父皆不见此五百水合聚处。天下定为无此五百水所聚处耶。王言虽我父及太父皆不见此水者。实有此水。那先言虽我诸师不见佛者。其实有佛。王言善哉。

　　那先比丘经卷中



　　那先比丘经卷下

　　　　失译人名附东晋录
　　王复问言。无有复胜佛者耶。那先言然。无有胜佛者。王复问。何以知为无有胜佛者。那先问王言。如人未曾入大海中。宁知海水为大不。有五河河有五百小河流入大河。一者名恒。二者名信他。三者名私他。四者名[言*宰]叉。五者名施披夷。尔五河水昼夜流入海。海水亦不增不减。那先言王宁能闻知不。王言实知。那先言以得道人共道说无有能胜佛者。是故我信之。王言善哉。王复问那先。何用知无有能胜佛者。那先问王。造作书师者为谁。王言造书师者名质。那先言王宁曾见质不。王言质以死久远未曾见。那先言王未曾见质。何用知质为造书师。王言持古时书字转相教告。用是故我知名为质。那先言用是故我曹见佛经戒。如见佛无异。佛所说经道甚深快。人知佛经戒已后便转相教。用是故我知为无有能胜佛者。王复问那先。自见佛经道可久行之。那先言佛所施教禁经戒甚快。当奉行之至老。王言善哉。王复问那先人死已后身不随后世生耶。那先言人死已后更受新身故身不随。那先言譬如灯中炷更相然。故炷续在新炷更然。人身如是。故身不行更受新身。那先问王。王小时从师学书读经不。王言然。我续念之。那先问王。王所从师受经书。师宁复知。本经书耶。悉旧得其本经书。王言不也。师续自知本经书耳。那先言人身如此。置故更受新身。王言善哉。王复问那先。审为有智无。那先言无有智。那先言譬如人盗他人果蓏。盗者宁有过无。王言有过。那先言初种栽时上无果蓏。何缘盗者当有过。王言设不种栽何缘有果。是故盗者无状。那先言人亦如是。用今世作善恶。生于后世更受新身。王言人用是故身行作善恶。更新善恶所在。那先言人诸所作善恶随人。如影随身。人死但亡其身。不亡其行。譬如然火夜书。火灭其字续在。火至复成之。今世所作行后世成。如受之如是。王言善哉。王言那先宁能分别指视善恶所在不耶。那先言不可得知善恶所在。那先问王。树木未有果时言宁能分别指视言其枝间无有果。宁可豫知之不耶。王言不可知。那先言人未得道不能豫知善恶所在。王言善哉。王复问人当于后世生者。宁能自知不。那先言其当生者自知。王言何用知之。那先言譬如田家耕种天雨时节。其人宁豫知当得谷不。王言然。犹知当得谷多。那先言人亦如是。人当于后世生豫自知。王言善哉。王复问那先。审有泥洹无。那先言审有。王言那先宁能指示我佛在某处不。那先言不能指示佛在某处。佛以般泥洹去不可得指示指示见处。那先言譬如人然大火。以即灭其火。火宁可复指示知光所在不。王言不可知处。那先言佛以般泥洹去不可复知处。王言善哉。王复问那先。沙门宁。自爱其身不。那先言沙门不自爱其身。王言如令沙门不自爱其身者。何以故。自消息卧欲得安温软。饮食欲得美善自护视何以故。那先问王言。宁曾入战斗中不。王言然。我曾入战斗中。那先言在战斗中曾为刀刃箭所中不。王言我曾颇为刀刃所中。那先问王。刀刃矛箭疮柰何。王言我以膏药绵絮裹耳。那先问王言。王为爱疮故以膏药绵絮裹耶。王言我不爱疮。那先言殊不爱疮者。何以持膏药绵絮裹以护之。王言我欲使疾愈耳。不爱其疮。那先言沙门亦如是。不爱其身。虽饮食心不乐。不用作美。不用作好。不用作肌色。趣欲支身体奉行佛经戒耳。佛经说言。人有九孔。为九矛疮。诸孔皆臭处不净。王言善哉。王复问那先。佛为审有三十二相八十种好身皆金色有光影耶。那先言佛审有三十二相八十种好皆有金色有光影。王言佛父母宁复有三十二相八十种好身皆金色有光影耶。那先言佛父母无是相。王言如使父母无是相者。佛亦无是相。王复言人生子像其种类。父母无有是相者。佛定无是相。那先言佛父母虽无是三十二相八十种好身金色者。佛审有是相。那先问王。王曾见莲华不。王言我见之。那先言此莲华生于地。长于泥水之中。色甚香好宁复像类泥水色不。王言不像类地泥水色。那先言虽佛父母无是诸相者。佛审有是诸相。佛生于世间长于世间。而不像世间之事。王言善哉。王复问那先。佛审如第七天王梵所行。不与妇女交会不。那先言然。审离于妇女。净洁无瑕秽。王言假令佛如第七天王所行者。佛为第七天王梵弟子。那先问王。第七天王者有念无念。王言第七天王梵有念。那先言是故第七天王梵及上诸天皆为佛弟子。那先问王言。鸟鸣声何等类。王言鸟鸣声如雁声。那先言如是鸟为是雁。弟子各自异类。佛亦如是。非第七天王梵弟子。王言善哉。王复问那先。佛宁悉学知奉行经戒不。那先言佛悉学知奉行经戒。王言佛从谁师受经戒。那先言佛无师。佛得道时便悉自知诸经道。佛不如诸弟子学知佛所教。诸弟子皆当奉行至老。王言善哉。王复问那先。人父母死时悲啼哭泪出。人有闻佛经。亦复悲啼泪出。俱泪出宁有别异不。那先言人有父母啼泣皆感思爱恩念愁忧苦痛。此曹忧者愚痴忧耳。其有闻佛经道泪出者。皆有慈哀之心。念世间勤苦。是故泪出。其得福甚大。王言善哉。王复问那先。以得度脱者。未得度脱者。有何等别异。那先言人未得度脱者。有贪欲之心。人得度脱者。无有贪欲之心。但欲趣得饭食支命耳。王言我见世间人。皆欲快身欲得美食无有厌足。那先言人未得度脱者。饭食用作荣乐好。人得度脱者。虽饭食不以为乐不以为甘。趣欲支命。王言善哉。王复问那先。人家有所作。念久远之事不。那先言人愁忧时。皆念久远之事。王言用何等念之。用志念耶。用念念耶。那先问王言。宁曾有所学知以后念之不。王言然我曾有所学知。以后复忽忘之。那先言王是时无忘耶而忘之乎。王言我时妄念。那先言可差王为有象。王复问那先。人有所作皆念。如甫始有所作。今见在所作皆用念知耶。那先言已去之事皆用念知之。今见在之事亦用念知之。王言如是人但念去事。不能复念新事。那先言假令新者有所作不可念者亦如是。王言人新学书技巧为唐捐耶。那先言人新学书画者有念。故令弟子学者有知。是故有念耳。王言善哉。王复问那先。人用几事生念耶。那先言人凡有十六事生念。一者久远所作生念。二者新有所学生念。三者若有大事生念。四者思善生念。五者曾所更苦生念。六者自思惟生念。七者曾杂所作生念。八者教人生念。九者像生念。十者曾有所忘生念。十一者因识生念。十二者校计生念。十三者负债生念。十四者一心生念。十五者读书生念。十六者曾有所寄更见生念。为十六事生。一王复问那先。何等为念久者。那先言佛弟子阿难女弟子优婆夷鸠仇单罢。念亿世宿念时事。及余道人皆能念去世之事。如阿难女弟辈甚众多。念此以便生念。二王复问。何等为新所学生念者。那先言如人曾学知校计。后复忘之。见人校计便更生念。三王复问那先。何等为大事生念者。那先言譬如太子立为王。自念为王豪贵。是为大事生念。四王复问那先。何等为思善生念者。那先言譬如为人所请呼极善意宾遇待之。其人自念言。昔日为某所请呼善意待人。是为思善生念。五王复问那先。何等为更苦生念。那先言譬如人曾为人所挝捶闭系牢狱。是为更苦生念。六王复问那先言。何等为自思惟生念者。那先言譬如曾有所见。若家室宗亲及畜生。是为自思惟生念。七王复问那先言。何等为曾杂所作生念者。那先言譬如人名万物字类色香臭甜苦。念此语事是为杂生念。八王复问那先言。何等为教人生念者。那先言人自喜忘边人或有者或忘者。忘为教人生念。九王复问那先言。何等为像生念者。那先言人牛马各自有像类。是为像生念。十王复问那先。何等为曾所忘生念者。那先言譬如人卒有所忘。数数独念得之。是为曾所忘生念。十一王复问那先。何等为因识生念者。那先言学书者能求其字。是为因识生念。十二王复问那先。何等为校计生念者。那先言如人共校计成就悉知策术分明。是为校计生念。十三王复问那先。何等为负债生念者。那先言譬如顾鼓所当债归。是为债局生念。十四王复问那先。何等为一心生念者。那先言沙门一其心。自念所从来生千亿世时事。是我为一其心生念。十五王复问那先。何等为读书生念者。那先言帝王有久古之书。念言某帝某年时书也。是为读书生念。十六王复问那先。何等为曾有所寄更见生念者。那先言若人有所寄。更眼见之便生念。是为所寄生念。王言善哉。王复问那先。佛宁悉知去事甫始当来事耶。那先言然。佛悉知之。王言假令佛悉知诸事者。何故不一时教诸弟子。何故稍稍教之。那先问王。国中宁有医师无。王言有医师。宁能悉知天下诸药不。王言能悉识知诸药。那先问王。其医师治病。为一时与药。稍稍与之王言人未病。不可豫与药。应病乃与药耳。那先言佛虽悉知去来见在之事。亦不可一时悉教天下人。当稍稍授经戒令奉行之耳。王言善哉。王复问那先。卿曹沙门言。人在世间作恶。至百岁临欲死时念佛。死后者皆得生天上。我不信是语。复言杀一生死即当入泥犁中。我不信是语。那先问王。如人持小石置水上。石浮耶没耶。王言其石没。那先言如令持百枚大石置船上。其船宁没不。王言不没。那先言船中百枚大石因船故不得没。人虽有本恶。一时念佛。用是故不入泥犁中。便得生天上。其小石没者如人作恶。不知佛经死后便入泥犁中。王言善哉。王复问那先。卿曹用何等故行学道作沙门。那先言我以过去苦现在苦当来苦。欲弃是诸苦。不欲复受更。故行学道作沙门。王复问那先。苦乃在后世。何为豫学道作沙门。那先问王。王宁有敌国怨家欲相攻击不。王言然。有敌国怨家。常欲相攻击也。那先问王。敌主临来时。王乃作斗具备守掘堑耶。当豫作之乎。王言当豫有储待。那先问王。用何等故豫作储待。王言备敌来无时故。那先问王。敌尚未来何故豫备之。那先复问王。饥乃田种渴乃掘井耶。王言皆当豫作之。那先言尚未饥渴。何故豫作调度。王言善哉。王复问那先。第七梵天去是几所。那先言甚远。令石大如王殿。从第七梵天上堕之。六月日乃堕此间地耳。王言卿曹诸沙门言。得罗汉道。如人屈伸臂顷。以飞上第七梵天上。王言我不信是。行数千万亿里。何以疾乃尔耶。那先问王。王本生何国。王言我本生大秦国。国名阿荔散。那先问王。阿荔散去是间几里。王言去二千由旬合八万里。那先问王。颇曾于此遥念本国中事不。王言然。恒念本国中事耳。那先言王试复更念本国中事。曾有所作为者。王言我即念已。那先言王行八万里。反复何以疾。王言善哉。王复问那先若有两人于此俱时死。一人上生第七梵天。一人生罽宾。去是七百二十里。谁为先到者。那先言两人俱时到耳。王言相去远近大多何以俱至。那先问王。试念阿荔国。王言我已念之。那先复言王试复念罽宾。王言我已念之。那先问王念是两国何所疾者。王言俱等耳。那先言两人俱死。一人生第七梵天上。一人生罽宾。亦等耳。那先问王。若有一双飞鸟。一鸟于大树上止。一鸟于小卑树上止。两鸟俱止。谁影先在地者。王言其影俱到地耳。那先言两人俱死。一人生第七梵天上。一人生罽宾。亦俱时至耳。王言善哉。王复问那先。人用几事学知道。那先言用七事学知道。何等为七。一者念善恶之事。二者精进。三者乐道。四者伏意为善。五者念道。六者一心。七者适遇无所憎爱。王复问那先。人用此七事学知道耶。那先言不悉用七事学知道。智者持智别知善恶。用是一事别知耳。王复问那先。假令用一事知者何为说七事。那先问王。如人持刀著鞘中倚壁。刀宁能自有所割截不。王言不能有所割截。那先言人心虽明。会当得是六事共成智耳。王言善哉。王复问那先。人家作善得福大耶。作恶得殃大耶。那先言人作善得福大。作恶得殃小。人家作恶日自悔过。是故其过日小。人家作善日夜自念欢喜。是故得福大。那先言。昔者佛在时其国中有人杌无手足而取莲华持上佛。佛即告诸比丘言。此杌手足儿却后九十一劫不复堕入泥犁中畜生薜荔道中。得生天上。天上寿终复还作人。是故我知人作小善得福大。作恶其人自悔过日消灭而尽。是故我知人作过其殃小。王言善哉。王复问。那先。智者作恶愚人作恶。此两人殃咎谁得多者。那先言。愚人作恶得殃大。智人作恶得殃小。王言不如。那先言。王言我国治法大臣有过则罪之重。愚民有过则罪之轻。是故智者作恶得殃大。愚者作恶得殃小。那先问王。譬如烧铁在地。一人知为烧铁。一人不知。两人俱前取烧铁谁烂手大者耶。王言。不知者烂手大。那先言。愚者作恶不能自悔故其殃大。智者作恶知不当所为。日自悔过故其殃少。王言善哉。王复问。那先。人有能持此身飞行上至第七梵天上及至郁单越地及所欲至处者不。那先言能。王言。奈何持此身上第七梵天及郁单越地及所欲至处乎。那先问王。王宁自念少小时跳戏一丈地不。王言。我年少时意念欲跳便跳一丈余地。那先言得道之人意欲跳至第七梵天上及至郁单越地者亦尔。王言善哉。王复问那先。卿曹诸沙门言。有骨长四千里。何等身骨乃长四千里。那先问王。曾闻大海中有大鱼名质。身长二万八千里者不。王言然有是。我曹闻之。那先言如是二万八千里鱼。其胁骨长四千里。王怪之为。王复问那先。卿曹诸沙门说言。我能断喘息之事。王言奈何断喘息气耶。那先问王。宁曾闻志不。王言我闻之。那先言王以为志在人身中耶。王言我以为志在人身中。那先言王以为愚人不能制其身口者。不能持经戒者。如此曹人亦不乐其身。那先言其学道人。能制身口能持经戒能一其心。得四禅便能不复喘息耳。王言善哉。王问那先。为呼言海海为是水名为海耶。用他事故言海。那先言人所以呼为海者。水与盐参各半。是故为海耳。王复问那先。何以故海悉醎如盐味。那先言所以海水醎者。淡畜以来久远及鱼鳖虫多共清便水中。是故令醎耳。王言善哉。王复问那先。人得道以宁。能悉思惟深奥众事不。那先言然。人得道以能悉思惟深奥之事。那先言佛经最深奥知众事。不可称量众事。皆智平断之。王言善哉。王复问那先。人神智自然。此三事宁同各异。那先言人神者主觉。智者晓道。自然者虚空无有人。王复问那先言。得人何等为得人者。眼视色耳听声鼻闻香口知味身知粗软意知善恶之事。何所为得人者。那先问王。如令人能目自视。脱瞳子去之视宁广远不。裂大其耳听声宁广远不。决鼻令大。其闻香宁多不。开口令大。知味宁多不。剥割肌肤。宁令信知粗软不。拔去其志。盛念宁多不。王言不也。那先言佛在所作甚难。佛所如甚妙。王复问那先。所作何等甚难何等甚妙。那先言佛言能知人腹中。目所见事悉能解之。能解目事能解耳事能解鼻事能解口事能解身事能解败事能解疑事能解所念事能解神事。那先言人取海水含之。宁能别知口中水是泉水是某流水是某河水。王言众水皆合为一。难各别知。那先言佛所作为难皆能别知是诸水味。今海水见目前之事。王尚不能别知今人神不见人身中有六事不可见。那先言是故佛解之从心念至目所见。从心念至耳所听。从心念至鼻所嗅。从心念至口知味。从心念至身知苦乐寒温粗坚。从心念有所向。佛悉知分别解之。王言善哉。那先言夜已半我欲去。王即敕傍臣取四端[疊*毛]布揾。置麻油中持以为炬。当送那先归。恭事那先如事我身。傍臣皆言受教。王言得师如那先作。弟子如我。可得道疾。王诸所问那先辄事事答之。王大欢喜。王即出中藏好衣直十万已上那先。王语那先。从今已去愿那先日与八百沙门。共于宫中饭食及欲所得。皆从王取之。那先报王我为道人略无所欲。王言那先当自护。亦当护我身。那先言何等当自护及护王身。王报言恐人论议呼王为悭。那先为王解诸狐疑。而不能赐与。恐或人言那先不能解王狐疑故王不赏赐。王言那先受者当令我得其福。那先亦当护其名。王言譬如师子在金槛中。犹为拘闭常有欲望去心。今我虽为国王在宫省中其意不乐。欲弃国去而行学道。王语竟。那先便起归佛寺。那先适去王窃自念。我问那先为何等事。那先为解我何等事。王自念。我所问那先莫不解我意者。那先归佛寺亦自念。王问我何等事。我亦报王何等事。那先自念。王所问者我亦悉为解之。念此事至天明。明日那先被袈裟持钵直入宫上殿坐。王前为那先作礼已乃却坐。王白那先。那先适去我自念。问那先何等语。那先报我何等语。我复自念。所问那先。那先莫不解我意者。我念是语。欢喜安卧至明。那先言我行归舍亦自念。王为问我何等事。我亦为王说何等事。我复自念。王所问我辄为解之。用是故欢喜至明。语竟那先欲去。王便起为那先作礼。

　　那先比丘经卷下


