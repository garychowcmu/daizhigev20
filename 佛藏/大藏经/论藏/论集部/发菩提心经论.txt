  发菩提心经论
　　天亲菩萨造  后秦 鸠摩罗什译




　　　　发菩提心经论卷上

　　　　天亲菩萨造
　　　　后秦龟兹国三藏鸠摩罗什译

　　劝发品第一

　　敬礼无边际　　去来现在佛
　　等空不动智　　救世大悲尊

　　有大方等最上妙法。摩得勒伽藏菩萨摩诃萨之所修行。所谓劝乐修集无上菩提。能令众生发深广心。建立誓愿毕定庄严。舍身命财摄伏贪吝。修五聚戒化导犯禁。行毕竟忍调伏嗔碍发勇精进安止众生。集诸禅定为知众心。修行智慧灭除无明。入如实门离诸执著。宣示甚深空无相行。称赞功德使佛种不断。有如是等无量方便助菩提法清净之门。当为一切上上善欲分别显示。悉令究竟阿耨多罗三藐三菩提。诸佛子。若佛子受持佛语。能为众生演说法者。应先称扬佛之功德。众生闻已乃能发心求佛智慧。以发心故佛种不断。若比丘比丘尼优婆塞优婆夷。念佛念法又念如来。行菩萨道时为求法故。阿僧祇劫受诸勤苦。以如是念。为菩萨说法乃至一偈。菩萨得闻是法示教利喜。当种善根修习佛法。得阿耨多罗三藐三菩提。为断无量众生无始生死诸苦恼故。菩萨摩诃萨欲成无量身心。勤修精进深发大愿。行大方便起大慈悲。求大智慧无见顶相。求如是等诸佛大法。当知是法无量无边。法无量故福德果报亦复无量。如来说言如诸菩萨最初发心下劣一念福德果报。百千万劫说不能尽。况复一日一月一岁乃至百岁。所习诸心福德果报岂可说尽。何以故。菩萨所行无尽。欲令一切众生皆住无生法忍。得阿耨多罗三藐三菩提故。诸佛子。菩萨初始发菩提心。譬如大海初渐起时。当知皆为下中上价乃至无价如意宝珠作所住处。此宝皆从大海生故。菩萨发心亦复如是。初渐起时。当知便为人天声闻缘觉诸佛菩萨一切善法禅定智慧之所生处。复次又如三千大千世界初渐起时。当知便为二十五有。其中所有一切众生。悉皆荷负作依止处。菩萨发菩提心亦复如是。初渐起时。普为一切无量众生。所谓六趣四生。正见邪见修善习恶。护持净戒犯四重禁。尊奉三宝谤毁正法。诸魔外道沙门梵志。刹利婆罗门毗舍首陀。一切荷负作依止处。复次菩萨发心。慈悲为首。菩萨之慈无边无量。是故发心无有齐限等众生界。譬如虚空无不普覆。菩萨发心亦复如是。一切众生无不覆者。如众生界无量无边不可穷尽。菩萨发心亦复如是。无量无边无有穷尽。虚空无尽故众生无尽。众生无尽故菩萨发心等众生界。众生界者无有齐限。我今当承圣旨说其少分。东方尽千亿恒河沙阿僧祇诸佛世界。南西北方四维上下各千亿恒河沙阿僧祇诸佛世界。尽末为尘。此诸微尘皆不与肉眼作对。百万亿恒河沙阿僧祇三千大千世界所有众生。悉共聚集共取一尘。二百万亿恒河沙阿僧祇三千大千世界所有众生。共取二尘。如是展转取十方各千亿恒河沙阿僧祇诸佛世界所有地种。微尘都尽。是众生界犹不可尽。譬如有人析破一毛以为百分。以一分毛渧大海水。我今所说众生少分亦复如是。其不说者如大海水。假使诸佛于无量无边阿僧祇劫。广演譬喻说亦不尽。菩萨发心悉能遍覆如是众生。云何诸佛子。是菩提心岂可尽也。若有菩萨闻如是说。不惊不怖不退不没。当知是人决定能发菩提之心。假令无量一切诸佛于无量阿僧祇劫。赞其功德亦不可尽。何以故。是菩提心无有齐限不可尽故。有如是等无量利益。是故宣说为令众生普得受行。发菩提心。

　　　　发菩提心经论发心品第二

　　菩萨云何发菩提心。以何因缘修集菩提。若菩萨亲近善知识供养诸佛。修集善根志求胜法。心常柔和遭苦能忍。慈悲淳厚深心平等。信乐大乘求佛智慧。若人能具如是十法。乃能发阿耨多罗三藐三菩提心。复有四缘。发心修集无上菩提。何谓为四。一者思惟诸佛发菩提心。二者观身过患发菩提心。三者慈愍众生发菩提心。四者求最胜果发菩提心。思惟诸佛复有五事。一者思惟十方过去未来现在诸佛初始发心具烦恼性亦如我今。终成正觉为无上尊。以此缘故发菩提心。二者思惟一切三世诸佛发大勇猛。各各能得无上菩提。若此菩提是可得法我亦应得。缘此事故发菩提心。三者思惟一切三世诸佛发大明慧。于无明[穀-禾+卵]中建立胜心积集苦行。皆能自拔超出三界。我亦如是当自拔济。缘此事故发菩提心。四者思惟一切三世诸佛为人中雄。皆度生死烦恼大海。我亦丈夫亦当能度。缘此事故发菩提心。五者思惟一切三世诸佛发大精进。舍身命财求一切智。我今亦当随学诸佛。缘此事故发菩提心。观身过患发菩提心。复有五事。一者自观我身。五阴四大俱能兴造无量恶业。欲舍离故。二者自观我身。九孔常流臭秽不净。生厌离故。三者自观我身。有贪嗔痴无量烦恼烧然善心。欲除灭故。四者自观我身。如泡如沫念念生灭。是可舍法欲弃捐故。五者自观我身。无明所覆常造恶业。轮回六趣无利益故。求最胜果发菩提心。复有五事。一者见诸如来。相好庄严光明清彻遇者除恼。为修集故。二者见诸如来。法身常住清净无染。为修集故。三者见诸如来。有戒定慧解脱解脱知见清净法聚。为修集故。四者见诸如来。有十力四无所畏大悲三念处。为修集故。五者见诸如来。有一切智。怜愍众生慈悲普覆。能为一切愚迷正道。为修集故慈愍众生发菩提心。复有五事。一者见诸众生为无明所缚。二者见诸众生为众苦所缠。三者见诸众生集不善业。四者见诸众生造极重恶。五者见诸众生不修正法。无明所缚复有四事。一者见诸众生为痴爱所惑受大剧苦。二者见诸众生不信因果造作恶业。三者见诸众生舍离正法信受邪道。四者见诸众生。没烦恼河四流所漂。众苦所缠复有四事。一者见诸众生。畏生老病死不求解脱而复造业。二者见诸众生忧悲恼苦而常造作无有休息。三者见诸众生爱别离苦而不觉悟方便染著。四者见诸众生怨憎会苦常起嫌嫉更复造怨。集不善业复有四事。一者见诸众生为爱欲故造作诸恶。二者见诸众生知欲生苦而不舍欲。三者见诸众生虽欲求乐不具戒足。四者见诸众生虽不乐苦造苦不息。造极重恶复有四事。一者见诸众生毁犯重戒虽复忧惧而犹放逸。二者见诸众生兴造极恶五无间业。凶顽自蔽不生惭愧。三者见诸众生谤毁大乘方等正法。专愚自执方起憍慢。四者见诸众生虽怀聪哲而具断善根。反自贡高永无改悔。不修正法复有四事。一者见诸众生生于八难不闻正法不知修善。二者见诸众生值佛出世闻说正法不能受持。三者见诸众生染习外道苦身修业永离出要。四者见诸众生修得非想非非想定谓是涅槃。善报既尽还堕三涂。菩萨见诸众生无明造业长夜受苦。舍离正法迷于出路。为是等故发大慈悲。志求阿耨多罗三藐三菩提。如救头燃。一切众生有苦恼者。我当拔济令无有余。诸佛子。我今略说初行菩萨缘事发心。若广说者无量无边。

　　　　发菩提心经论愿誓品第三

　　菩萨云何发趣菩提。以何业行成就菩提。发心菩萨住干慧地。先当坚固发于正愿。摄受一切无量众生。我求无上菩提。救护度脱令无有余。皆令究竟无余涅槃。是故初始发心大悲为首。以悲心故能发转胜十大正愿。何谓为十。愿我先世及以今身所种善根。以此善根施与一切无边众生。悉共回向无上菩提。令我此愿念念增长。世世所生常系在心终不忘失。为陀罗尼之所守护。愿我回向大菩提已。以此善根。于一切生处常得供养一切诸佛。永必不生无佛国土。愿我得生诸佛国已。常得亲近随侍左右如影随形。无刹那顷远离诸佛。愿我得亲近佛已。随我所应为我说法。即得成就菩萨五通。愿我成就菩萨五通已。即能通达世谛假名流布。解了第一义谛如真实性。得正法智。愿我得正法智已。以无厌心为众生说。示教利喜皆令开解。愿我能开解诸众生已。以佛神力遍至十方无余世界。供养诸佛听受正法广摄众生。愿我于诸佛所受正法已。即能随转清净法轮。十方世界一切众生听我法者闻我名者。即得舍离一切烦恼发菩提心。愿我能令一切众生发菩提心已。常随将护除无利益与无量乐。舍身命财摄受众生荷负正法。愿我能负荷正法已。虽行正法心无所行。如诸菩萨行于正法。而无所行亦无不行。为化众生不舍正愿。是名发心菩萨十大正愿。此十大愿遍众生界。摄受一切恒沙诸愿。若众生尽我愿乃尽。而众生实不可尽。我此大愿亦无有尽。复次布施是菩提因。摄取一切诸众生故。持戒是菩提因。具足众善满本愿故。忍辱是菩提因。成就三十二相八十随形好故。精进是菩提因。增长善行于诸众生勤教化故。禅定是菩提因。菩萨善自调伏能知众生诸心行故。智慧是菩提因。具足能知诸法性相故。取要言之。六波罗蜜是菩提正因。四无量心三十七品诸万善行共相助成。若菩萨修集六波罗蜜。随其所行。渐渐得近阿耨多罗三藐三菩提。诸佛子。求菩提者应不放逸。放逸之行能坏善根。若菩萨制伏六根不放逸者。是人能修六波罗蜜。菩萨发心先建至诚立决定誓。立誓之人终不放逸懈怠慢缓。何以故。立决定誓。有五事持故。一者能坚固其心。二者能制伏烦恼。三者能遮放逸。四者能破五盖。五者能勤修行六波罗蜜。如佛所赞。
　　如来大智尊　　显说功德证
　　忍慧福业力　　誓愿力最胜

　　云何立誓。若有人来种种求索。我于尔时随有施与。乃至不生一念悭吝之心。若生恶心如弹指顷。以施因缘求净报者。我即欺十方世界无量无边阿僧祇现在诸佛。于未来世亦当必定不成阿耨多罗三藐三菩提。若我持戒。乃至失命。建立净心誓无改悔。若我修忍。为他侵害乃至割截。常生慈爱誓无恚碍。若我修精进。遭逢寒暑王贼水火师子虎狼无水谷处。要必坚强其心誓不退没。若我修禅。为外事所娆不得摄心。要系念在境。誓不暂起非法乱想。若我修集智慧。观一切法如实性。随顺受持。于善不善有为无为生死涅槃。不起二见。若我心悔恚碍退没乱想。起于二见如弹指顷而。以戒忍精进禅智求净报者。我即欺十方世界无量无边阿僧祇现在诸佛。于未来世。亦当必定不成阿耨多罗三藐三菩提。菩萨以十大愿持正法行。以六大誓制放逸心。必能精勤修集六波罗蜜。成阿耨多罗三藐三菩提。

　　　　发菩提心经论檀波罗蜜品第四

　　云何菩萨修行布施布施若为自利他利及二俱利。如是布施。则能庄严菩提之道。菩萨为欲调伏众生令离苦恼。是故行施。修行施者于己财物常生舍心于来求者。起尊重心如。父母师长善知识想。于贫穷下贱起怜愍心如一子想。随所须与心喜恭敬。是名菩萨初修施心。修布施故善名流布。随所生处财宝丰盈。是名自利。能令众生心得满足。教化调伏使无悭吝。是名利他。以已所修无相大施。化诸众生令同己利。是名俱利。因修布施获得转轮王位。摄受一切无量众生。乃至得佛无尽法藏。是名庄严菩提之道。施有三种。一以法施。二无畏施。三财物施。以法施者。劝人受戒修出家心。为坏邪见说断常四倒众恶过患。分别开示真谛之义。赞精进功德。说放逸过恶。是名法施。若有众生怖畏王者师子虎狼水火盗贼。菩萨见已能为救护。名无畏施。自于财物施而不吝。上至珍宝象马车乘缯帛谷麦衣服饮食。下至麨搏一缕之綖若多若少称求者意随所须与。是名财施。财施复有五种。一者至心施。二者信心施。三者随时施。四者自手施。五者如法施。所不应施复有五事。非理求财不以施人。物不净故酒及毒药不以施人。乱众生故。罝罗机网不以施人。恼众生故。刀杖弓箭不以施人。害众生故。音乐女色不以施人。坏净心故。取要言之。不如法物恼乱众生。不以施人。自余一切能令众生得安乐者。名如法施。乐施之人。复获五种名闻善利。一者常得亲近一切贤圣。二者一切众生之所乐见。三者入大众时人所宗敬。四者好名善誉流闻十方。五者能为菩提作上妙因。菩萨之人名一切施。一切施者非谓多财。谓施心也。如法求财持以布施。名一切施。以清净心无谄曲施。名一切施。见贫穷者怜愍心施。名一切施。见厄苦者慈悲心施。名一切施。居贫少财而能用施。名一切施。爱重宝物开意能施。名一切施。不观持戒毁戒田非田施。名一切施。不求人天妙善乐施。名一切施。志求无上大菩提施。名一切施。欲施施时施已不悔。名一切施。若以华施。具陀罗尼七觉华故。若以香施。具戒定慧熏涂身故若以果施。具足成就无漏果故。若以食施。具足命辩色力乐故。以衣服施。具清净色除无惭愧故。以灯明施。具足佛眼照了一切诸法性故以象马车乘施。得无上乘具足神通故以缨络施。具足八十随形好故。以珍宝施。具足大人三十二相故。以筋力仆使施。具佛十力四无畏故。取要言之。乃至国城妻子头目手足。举身施与心无吝惜。为得无上菩提度众生故。菩萨摩诃萨修行布施。不见财物施者受者。以无相故。是则具足檀波罗蜜。

　　　　发菩提心经论尸罗波罗蜜品第五

　　云何菩萨修行持戒。持戒若为自利他利及二俱利。如是持戒。则能庄严菩提之道。菩萨为欲调伏众生令离苦恼。是故持戒。修持戒者。悉净一切身口意业。于不善行心能舍远。善能呵啧恶行毁禁。于小罪中心常恐怖。是名菩萨初持戒心。修持戒故。远离一切诸恶过患。常生善处。是名自利。教化众生令不犯恶。是名利他。以己所修向菩提戒。化诸众生令同己利。是名俱利。因修持戒。获得离欲乃至漏尽成最正觉。是名庄严菩提之道。戒有三种。一者身。二者口。三者心。持身戒者。永离一切杀盗淫行。不夺物命不侵他财不犯外色。又亦不为杀等因缘及其方便。不以杖木瓦石伤害众生。若物属他他所受用。一草一叶不与不取。又亦未尝眄睐细色。于四威仪恭谨详审。是名身戒。持口戒者。断除一切妄语两舌恶口绮语。常不欺诳离间和合。诽谤毁呰文饰言辞。及造方便恼触于人。言则至诚柔软忠信。言常饶益劝化修善。是名口戒。持心戒者。除灭贪欲嗔恚邪见。常修软心不作过罪。信是罪业得恶果报。思惟力故不造诸恶。于轻罪中生极重想。设误作者恐怖忧悔。于众生所不起嗔恼。见众生已生爱念心。知恩报恩心无悭吝。乐作福德常以化人。常修慈心怜愍一切。是名心戒。是十善业戒。有五事利益。一者能制恶行。二者能作善心。三者能遮烦恼。四者成就净心。五者能增长戒。若人善修不放逸行。具足正念分别善恶。当知是人决定能修十善业戒。八万四千无量戒品。悉皆摄在十善戒中。是十善戒能为一切善戒根本。断身口意恶。能制一切不善之法。故名为戒。戒有五种。一者波罗提木叉戒。二者定共戒。三者无漏戒。四者摄根戒。五者无作戒。白四羯磨从师而受。名波罗提木叉戒。根本四禅四未到禅。是名定共戒。根本四禅初禅未到。名无漏戒收摄诸根修正念心。见闻觉知色声香味触不生放逸。名摄根戒。舍身后世更不作恶。名无作戒。菩萨修戒不与声闻辟支佛共。以不共故名善持戒。善持戒故则能利益一切众生。持慈心戒。救护众生令安乐故。持悲心戒。忍受诸苦拔危难故。持喜心戒。欢乐修善不懈怠故。持舍心戒。怨亲平等离爱恚故。持惠施戒。教化调伏诸众生故持忍辱戒。心常柔软无恚碍故。持精进戒。善业日增不退还故。持禅定戒。离欲不善长禅支故。持智慧戒。多闻善根无厌足故。持亲近善知识戒。助成菩提无上道故。持远离恶知识戒。舍离三恶八难处故。菩萨之人持净戒者。不依欲界不近色界不住无色界是清净戒。舍离欲尘除嗔恚碍灭无明障是清净戒。离断常二边不逆因缘是清净戒。不著色受想行识假名之相是清净戒。不系于因不起诸见不住疑悔是清净戒。不住贪嗔痴三不善根是清净戒。不住我慢憍慢增上慢慢慢大慢。柔和善顺是清净戒。利衰毁誉称讥苦乐不以倾动是清净戒。不染世谛虚妄假名。顺于真谛是清净戒。不恼不热寂灭。离相是清净戒。取要言之。乃至不惜身命观无常想生于厌离。勤行善根勇猛精进是清净戒。菩萨摩诃萨修行持戒不见净心。以离想故。是则具足尸罗波罗蜜。

　　　　发菩提心经论羼提波罗蜜品第六

　　云何菩萨修行忍辱。忍辱若为自利他利及二俱利。如是忍辱。则能庄严菩提之道。菩萨为欲调伏众生令离苦恼故修忍辱。修忍辱者。心常谦下一切众生。刚强憍慢舍而不行。见粗恶者起怜愍心。言常柔濡劝化修善。能分别说嗔恚和忍果报差别。是名菩萨初忍辱心。修忍辱故。远离众恶身心安乐。是名自利。化导众生皆令和顺。是名利他。以己所修无上大忍化诸众生令同己利。是名俱利。因修忍辱获得端政。人所宗敬。乃至得佛上妙相好。是名庄严菩提之道。忍辱有三。谓身口意。云何身忍。若他加恶侵毁挝打。乃至伤害悉能忍受。见诸众生危逼恐惧。以身代之而无疲怠。是名身忍。云何口忍。若见骂者默受不报。若见非理来呵啧者。当濡语附顺。若有加诬横生诽谤皆当忍受。是名口忍。云何意忍。见有嗔者心不怀恨。若有触恼其心不乱。若有讥毁心亦无怨。是名意忍。世间打者有二种。一者实。二者横。若有罪过若人慊疑为彼所打。自应忍受如服甘露。于彼人所应生恭敬。所以者何。善能教诫调伏于我。令我得离诸过罪故。若横加恶伤害于我。当自思惟我今无罪。当是过去宿业所招。是亦应忍。复应思念。四大假合五众缘会谁受打者。又观前人如痴如狂。我当愍之。云何不忍。又骂者亦有二种。一实二虚。若说实者我应生惭。若说虚者无豫我事。犹如响声亦如风过无损于我。是故应忍。又嗔者亦尔。他来嗔我我当忍受。若嗔彼者。于未来世当堕恶道受大苦恼。以是因缘。我身若被斫截分离。不应生嗔。应当深观往业因缘。当修慈悲怜愍一切。如是小苦不能忍者。我即不能自调伏心。云何当能调伏众生。令得解脱一切恶法成无上果。若有智人乐修忍辱。是人常得颜貌端正多饶财宝。人见欢喜敬仰伏从。复当观察。若人形残颜色丑恶。诸根不具乏于财物。当知皆是嗔因缘得。以是因缘。智者应当深修忍辱。生忍因缘有十事。一者不观于我及我所相。二者不念种姓。三者破除憍慢。四者恶来不报。五者观无常想。六者修于慈悲。七者心不放逸。八者舍于饥渴苦乐等事。九者断除嗔恚。十者修习智慧。若人能成如是十事。当知是人能修于忍。菩萨摩诃萨修于清净毕竟忍时。若入空无相无愿无作。不与见觉愿作和合。不猗著空无相无愿无作。是诸见觉愿作皆空。如是忍者是无二相。是名清净毕竟忍也。若入尽结若入寂灭。不与结生死合。不猗尽结寂灭诸结生死皆空。如是忍者是无二相。是名清净毕竟忍也。若性不自生。不从他生。不和合生。亦无有出不可破坏。不可坏者是不可尽。如是忍者是无二相。是名清净毕竟忍也。无作非作无所猗著。无分别无庄严。无修治无发进。终不造生。如是忍者是无生忍。如是菩萨修行是忍。得受记忍。菩萨摩诃萨修行忍辱性相尽空。无众生故。是则具足羼提波罗蜜。

　　　　发菩提心经论卷上



　　　　发菩提心经论卷下

　　　　天亲菩萨造
　　　　后秦龟兹国三藏鸠摩罗什译

　　毗梨耶波罗蜜品第七

　　云何菩萨修行精进。精进若为自利他利及二俱利。如是精进。则能庄严菩提之道。菩萨为欲调伏众生令离苦恼故修精进。修精进者于一切时常勤修集清净梵行。舍离怠慢心不放逸。于诸艰难不饶益事。心常精勤终不退没。是名菩萨初精进心。修精进故。能得世间出世间上妙善法。是名自利。教化众生令勤修善。是名利他。以己所修菩提正因。化诸众生令同己利。是名俱利。因修精进。获得转胜清净妙果。超越诸地乃至速成正觉。是名庄严菩提之道。精进有二种。一者为求无上道故。二者广欲拔济众苦而起精进。菩萨成就十念。乃能发心勤行精进。云何十念。一者念佛无量功德。二者念法不思议解脱。三者念僧清净无染。四者念行大慈安立众生。五者念行大悲拔济众苦。六者念正定聚劝乐修善。七者念邪定聚拔令反本。八者念诸饿鬼饥渴热恼。九者念诸畜生长受众苦。十者念诸地狱备受烧煮。菩萨如是思惟十念。三宝功德我当修集。慈悲正定我当劝励。邪定众生三恶道苦我当拔济。如是思惟专念不乱。日夜勤修无有休废。是名能起正念精进。菩萨精进复有四事。所谓修行四正勤道。未生恶法遮令不起。已生恶法速令除断。未生善法方便令生。已生善法修满增广。菩萨如是修四正勤道而无休息。是名精进。是勤精进能坏一切诸烦恼界。增长无上菩提正因。菩萨若能受于一切身心大苦。为欲安立诸众生故而不疲惓。是名精进。菩萨远离恶时谄曲邪精进已修正精进。所谓修信施戒忍定慧慈悲喜舍。欲作已作当作。至心常行精进无悔。于诸善法及拔济众苦。如救头然心不退没。是名精进。菩萨虽复不惜身命。然为拔济众苦救护正法。当应爱惜。不舍威仪常修善法。修善法时心无懈怠。失身命时不舍如法。是名菩萨修菩提道勤行精进。懈怠之人不能一时一切布施。不能持戒忍于众苦勤行精进摄心念定分别善恶。是故说言六波罗蜜。因于精进而得增长。若菩萨摩诃萨精进增上。则能疾得阿耨多罗三藐三菩提。菩萨发大庄严而起精进。复有四事。一者发大庄严。二者积集勇健。三者修诸善根。四者教化众生。云何菩萨发大庄严。于诸生死心能堪忍不计劫数。于无量无边百千万亿那由他恒河沙阿僧祇劫。当成佛道心不疲倦。是名不懈庄严精进。菩萨积集勇健而起精进。若三千大千世界满中盛火。为见佛故为闻法故。为安止众生于善法故。要当从是火中而过。为调伏众生。心善安止于大悲中。是名勇健精进。菩萨修习善根而起精进。如所发起一切善根。悉以回向阿耨多罗三藐三菩提。为欲成就一切智故。是名修习善根精进。菩萨教化众生而起精进。众生之性不可称计。无量无边同虚空界。菩萨立誓我当度之无有遗余。为欲化度勤行精进。是名教化精进。取要言之。菩萨修助道功德助无上智慧。修集佛法而起精进。诸佛功德无量无边。菩萨摩诃萨发大庄严所行精进亦复如是无量无边。菩萨摩诃萨修行精进无离欲心。拔众苦故。是则具足毗梨耶波罗蜜。

　　　　发菩提心经论禅那波罗蜜品第八

　　云何菩萨修习禅定。禅定若为自利他利及二俱利。如是禅定。则能庄严菩提之道。菩萨为欲调伏众生令离苦恼故修禅定。修禅定者。善摄其心。一切乱想不令妄干。行住坐卧系念在前。逆顺观察髑髅顶脊臂肘胸胁髋髀。胫踝安般数息。是名菩萨初修定心。修禅定故。不受众恶心常悦乐。是名自利。教化众生令修正念。是名利他。以己所修清净三昧离恶觉观。化诸众生令同己利。是名俱利。因修禅定。获得八解乃至首楞严金刚三昧。是名庄严菩提之道。禅定由三法生。云何为三。一从闻慧。二从思慧。三从修慧。从是三法渐渐而生一切三昧。云何闻慧。如所闻法心常爱乐。复作是念。无碍解脱等诸佛法。要因多闻而得成就。作是念已。于一切求法时转加精勤。日夜常乐听法无有厌足。是名闻慧。云何思慧。思念观察一切有为法如实相。所谓无常苦空无我不净。念念生灭不久败坏。而诸众生忧悲苦恼憎爱所系。但为贪恚痴火所然。增长后世苦恼大聚。无有实性犹如幻化。见如是已。于一切有为法即生厌离。转加精勤趣佛智慧。思惟如来智慧不可思议不可称量。有大势力无能胜者。能至无畏安隐大城不复转还。能救无量苦恼众生。如是知见佛无量智。见有为法无量苦恼。志愿进求无上大乘。是名思慧。云何修慧。从初骨观乃至阿耨多罗三藐三菩提。皆名修慧。离欲不善法。有觉有观离生喜乐入初禅。灭觉观内清净心一处。无觉无观定生喜乐入二禅。离喜故行舍。心念安慧身受乐。诸贤圣能说能舍。常念受乐入三禅。断苦断乐故。先灭忧喜故。不苦不乐行舍念净入四禅。过一切色相。灭一切有对相。不念一切别异相故。知无边虚空。即入虚空无色定处。过一切虚空相。知无边识。即入无色识定处。过一切识相。知无所有。即入无所有无色定处。过一切无所有处。知非有想非无想。安隐即入无色非有想非无想处。但随顺诸法行故而不乐著。求无上乘成最正觉是名修慧。菩萨从是闻思修慧。精勤摄心。则能成就通明三昧禅那波罗蜜。
　　复次。菩萨修定。复有十法行。不与声闻辟支佛共。何等十。一者修定无有吾我。具足如来诸禅定故。二者修定不味不著。舍离染心不求己乐故。三者修定具诸通业。为知众生诸心行故。四者修定为知众心。度脱一切诸众生故。五者修定行于大悲。断诸众生烦恼结故。六者修定诸禅三昧。善知入出过于三界故。七者修定常得自在。具足一切诸善法故。八者修定其心寂灭。胜于二乘诸禅三昧故。九者修定常入智慧过诸世间到彼岸故。十者修定能兴正法。绍隆三宝使不断绝故。如是定者。不与声闻辟支佛共。复次。为知一切众生烦恼心故。是故修集诸禅定法助成住心。令此禅定住平等心。是名为定。如是等定。则等于空无相无愿无作。空无相无愿无作等者则众生等。众生等者则诸法等。入如是等是名为定。复次。菩萨虽随世行不杂于世。舍世八法灭一切结。远离愦闹乐于独处。菩萨如是修行禅定。心安止住离世所作。复次。菩萨修定。具诸通智方便慧故。云何为通。云何为智。若见色相若闻音声。若知他心若念过去。若能遍至诸佛世界。是名为通。若知色即法性。解了音声心行。性相寂灭三世平等。知诸佛界同虚空相而不证灭尽。是名为智。云何方便。云何为慧。入禅定时生大慈悲不舍誓愿。心如金刚。观诸佛世界。庄严菩提道场。是名方便。其心永寂无我无众生。思惟诸法本性不乱。见诸佛界同于虚空。观所庄严同于寂灭。是名为慧。是名菩萨修行禅定通智方便慧故差别。四事俱行。得近阿耨多罗三藐三菩提。菩萨摩诃萨修行禅定。无余恶心。以不动法故。是则具足禅那波罗蜜。

　　　　发菩提心经论般若波罗蜜品第九

　　云何菩萨修习智慧。智慧若为自利他利及二俱利。如是智慧。则能庄严菩提之道。菩萨为欲调伏众生令离苦恼故修智慧。修智慧者。悉学一切世间之事。舍贪嗔痴建立慈心。怜愍饶益一切众生。常念拔济为作将导。能分别说正道邪道及善恶报。是名菩萨初智慧心。修智慧故远离无明。除烦恼障及智慧障。是名自利。教化众生令得调伏。是名利他。以己所修无上菩提。化诸众生令同己利。是名俱利。因修智慧获得初地乃至萨婆若智。是名庄严菩提之道。菩萨修行智慧。有二十心能渐建立。何谓二十。当发善欲亲近善友心。舍离憍慢不放逸心。随顺教诲乐听法心。闻法无厌善思惟心。行四梵行修正智心。观不净行生厌离心。观四真谛十六圣心。观十二因缘修明慧心。闻诸波罗蜜念欲修集心。观无常苦无我寂灭心。观空无相无愿无作心。观阴界入多过患心。降伏烦恼非伴侣心。护诸善法自伴侣心。抑制恶法令除断心。修习正法令增广心。虽修二乘常舍离心。闻菩萨藏乐奉行心。自利利他随顺增进诸善业心。持真实行求一切佛法心。复次。菩萨修行智慧。复有十法善思惟心。不与声闻辟支佛共。何谓为十。思惟分别定慧根本。思惟不舍断常二边。思惟因缘生起诸法。思惟无众生我人寿命。思惟无三世去来住法。思惟无发行而不断因果。思惟法空而殖善不懈。思惟无相而度众生不废。思惟无愿而求菩提不离。思惟无作而现受身不舍。复次。菩萨复有十二善入法门。何谓十二。善入空等三昧而不取证。善入诸禅三昧而不随禅生。善入诸通智而不证无漏法。善入内观法而不证决定。善入观一切众生空寂而不舍大慈。善入观一切众生无我而不舍大悲。善入生诸恶趣而非业故生。善入离欲而不证离欲法。善入舍所欲乐而不舍法乐。善入舍一切戏论诸觉而不舍方便诸观。善入思量有为法多过患而不舍有为。善入无为法清净远离而不住无为。菩萨能修一切善入法门。即能善解三世空无所有。若作是观。观三世空智慧力故。若于三世诸佛所种无量功德。悉以回向无上菩提。是名菩萨善观三世方便。复次。虽见过去尽法不至未来。而常修善精进不懈。观未来法虽无生出。不舍精进愿向菩提。观现在法虽念念灭。其心不忘发趣菩提。是名菩萨观三世方便。过去已灭未来未至现在不住。虽如是观心心数法生灭散坏。而常不舍聚集善根助菩提法。是名菩萨观三世方便。复次。菩萨观一切善不善我无。我实不实空不空。世谛真谛正定邪定。有为无为有漏无漏。黑法白法生死涅槃。如法界性一相无相此中无法可名无相。亦无有法以为无相。是则名为一切法印不可坏印。于是印中亦无印相。是名真实智慧方便般若波罗蜜。发菩提心菩萨摩诃萨。应如是学。应如是行。如是行者即近阿耨多罗三藐三菩提。菩萨摩诃萨修行智慧心无所行。法性净故。是则具足般若波罗蜜。

　　　　发菩提心经论如实法门品第十

　　若善男子善女人。修习六波罗蜜。求阿耨多罗三藐三菩提者。应离七法。何等为七。一者离恶知识。恶知识者。所谓教人舍离上信上欲上精进集众杂行。二者离于女色。贪著嗜欲。狎习世人而与执事。三者离于恶觉。自观形容贪惜爱重。染著守护谓可久保。四者离于嗔恚暴慢嫉忌。兴起诤讼坏乱善心。五者离于放逸憍慢懈怠。自恃小善轻蔑于人。六者离于外道书论及世俗文颂绮饰言辞。非佛所说不应赞诵。七者不应亲近邪见恶见。如是七法所应远离。如来说言。不见更有余法深障佛道。如此七法是故菩萨应当远离。若欲疾得无上菩提。当修七法。何谓为七。一者菩萨当亲近善知识。善知识者。所谓诸佛及诸菩萨若声闻人。能令菩萨住深法藏诸波罗蜜。亦是菩萨善知识也。二者菩萨应当亲近出家。亦当亲近阿兰若法。离于女色及诸嗜欲。不与世人而共从事。三者菩萨应当自观。形如粪土但盛臭秽。风寒热血无可贪著。日当就死宜思厌离精勤修道。四者菩萨应当常行和忍恭敬柔顺。亦劝化他人令住忍中。五者菩萨应当修集精进常生惭愧。敬奉师长怜愍穷下。见厄苦者以身代之。六者菩萨应当修习方等大乘诸菩萨藏。佛所赞法受持读诵。七者菩萨应当亲近修习第一义谛。所谓实相一相无相。若诸菩萨欲疾逮得无上菩提。应当亲近如是七法。复次。若人发菩提心。以有所得故于无量阿僧祇劫。修集慈悲喜舍布施持戒忍辱精进禅定智慧。当知是人不离生死不向菩提。何以故。有所得心及诸得见。阴界入见我见人见众生见寿命见。慈悲喜舍施戒忍进定智等见。取要言之。佛法僧见及涅槃见。如是有所得见即是执著心。执著者。是名邪见。所以者何。邪见之人轮转三界永离出要。是执著者亦复如是。永离出要。终不能得阿耨多罗三藐三菩提。若人发菩提心。应当观察是心空相。何等是心。云何空相。心名意识。即是识阴意入意界。心空相者。心无心相亦无作者。何以故。是心相空无有作者。无使作者。若无作者则无作相。若菩萨解了如是法者。于一切法即无执著。无执著故于诸善恶解无果报。于所习慈了无有我。于所习悲了无众生。于所习喜了无有命。于所习舍了无有人。虽行布施不见施物。虽行持戒不见净心。虽行忍辱不见众生。虽行精进无离欲心。虽行禅学无除恶心。虽行智慧心无所行。于一切缘皆是智慧。而不著智慧。不得智慧。不见智慧。行者如是修行智慧。而无所修亦无不修。为化众生现行六度而内清净。行者如是善修其心。于一念顷所种善根。福德果报无量无边。百千万亿阿僧祇劫不可穷尽。自然得近阿耨多罗三藐三菩提。

　　　　发菩提心经论空无相品第十一

　　往昔一时佛在迦兰陀竹林。与诸大众无量集会。尔时世尊斑宣正法。告诸大众。如来所说诸法无性空无所有。一切世间所难信解。何以故。色无缚无解。受想行识无缚无解。色无相离诸相。受想行识无相离诸相。色无念离诸念。受想行识无念离诸念。眼色耳声鼻香舌味身触意法亦复如是。无取无舍无垢无净。无去无来无向无背。无闇无明无痴无慧。非此岸非彼岸非中流。是名无缚。无缚故空。空名无相。无相亦空。是名为空。空名无念。无念亦空。是名为空。空念亦空。是名为空。空中无善无恶。乃至亦无空相。是故名空。菩萨若如是知阴界入性。即不取著。是名法忍。菩萨如是忍故。得授记忍。诸佛子。譬如菩萨仰书虚空。悉写如来十二部经。经无量劫佛法已灭。求法之人无所见闻。众生颠倒造恶无边复有他方净智慧人。怜愍众生广求佛法。行到于此见空中字。文画分明即便识之。读诵受持如所说行。广演分别利益众生。此书空者识空字人可思议不。而得宣传修习受持。引导众生令离系缚。诸佛子。如来说言。过去世时求菩提道。得值三十三亿九万八千诸佛。尔时皆为转轮圣王。以一切乐具。供养诸佛及弟子众。以有所得故不得授记。于后复值八万四千亿九万辟支佛。亦以四事尽形供养。过是以后。复值六百二十万一千二百六十一佛。尔时皆为转轮圣王。以一切乐具尽形供养。诸佛灭后起七宝塔供养舍利。后佛出世奉迎劝请转正法轮。供养如是百千万亿诸佛。是诸如来皆于空法中说诸法相。以有所得故亦不得授记。如是展转乃至得值然灯佛兴。见佛闻法即得一切无生法忍。得是忍已乃得授记。然灯如来于空法中说诸法相。度脱无量百千众生。而无所说亦无所度。牟尼世尊兴出于世。于空法中说有文字。示教利喜普得受行。而无所示亦无受行。当如是法性相尽空。书者亦空识者亦空。说者亦空解者亦空。从本来空未来亦空现在亦空。而诸菩萨积集万善方便力故。精勤不懈功德成满。得阿耨多罗三藐三菩提。此实甚难不可思议。于无法中说诸法相。于无得中说有得法。如此之事诸佛境界。以无量智乃可得解。非是思量所能得知。新发意菩萨诚心敬仰爱乐菩提。信佛语故渐能得入。云何为信。信观四谛。除诸烦恼妄见结缚得阿罗汉。信观十二因缘。灭除无明生起诸行得辟支佛。信修四无量心六波罗蜜得阿耨多罗三藐三菩提。是名信忍。众生于无始生死取相执著不见法性。当先观察自身五阴假名众生。是中无我无有众生。何以故。若有我者我应自在。而诸众生常为生老病死之所侵害不得自在。当知无我。无我即无作者。无作者亦无受者。法性清净如实常住。如是观察未能究竟。是名顺忍。菩萨修信顺忍已。不久当成最上法忍。

　　　　发菩提心经论功德持品第十二

　　菩萨具足修无相心。而心未曾住于作业。是菩萨于诸业相知而故作。为修善根求菩提故不舍有为。为诸众生修大悲故不住无为。为一切佛真妙智故不舍生死。为度无边众生令无余故不住涅槃。是名菩萨摩诃萨深心求阿耨多罗三藐三菩提。诸佛子。菩萨成就十法。终不退失无上菩提。何谓为十。一者菩萨深发无上菩提之心。教化众生亦令发心。二者常乐见佛以己所珍奉施供养深种善根。三者为求法故以尊敬心供养法师听法无厌。四者若见比丘僧坏为二部。互起诤讼共相过恶。勤求方便令其和合。五者若见国土邪恶增上佛法欲坏。能读诵说乃至一偈令法不绝。专心护法不惜身命。六者见诸众生恐畏苦恼。为作救护施以无畏。七者发勤修行求如是等方等大乘甚深经法诸菩萨藏。八者得是法已受持读诵。如所说行如所说住。九者自住于法。亦能劝导令多众生入是法中。十者入法中已能为解说。示教利喜开悟众生。菩萨成就如是十法。于无上菩提终不退失。菩萨应当如是修行此经。如是经典不可思议。所谓能生一切大慈悲种。是经能开悟引导具缚众生令其发心。是经能为向菩提者而作生因。是经能成一切菩萨无动之行。是经能为过去未来现在诸佛之所护念。若有善男子善女人。欲勤修集无上菩提。当广宣流布如是经典。于阎浮提使不断绝。令无量无边众生得闻是经。若有善男子善女人闻是经者。是诸人等悉得猛利不可思议大智慧聚。不可称量福德果报。所以者何。是经能开无量清净慧眼。能令佛种相续不断。能救无量苦恼众生。能照一切无明痴闇。能破四魔及诸魔业。能坏一切外道邪见。能灭一切烦恼大火。能消因缘生起诸行。能断悭贪破戒嗔恚懈怠乱意愚痴六极重病能除业障报障法障烦恼障诸见障无明障智障习障。取要言之。此经能令一切恶法消灭无余。能令一切善法炽然增长。若有善男子善女人。闻是经已。欢喜爱乐生希有心。当知是人已曾供养无量诸佛深种善根。所以者何。此经是三世诸佛之所履行。是故行者得闻是经。当自庆幸获大善利。若有书写读诵此经。当知此人所获福报无量无边。所以者何。此经所缘无边故。兴发无量大誓愿故。摄受一切诸众生故。庄严无上大菩提故。所获福报亦复如是无有限量。若能解其义趣如说修行。一切诸佛于阿僧祇劫。以无尽智说其福报。亦不能尽。若有法师说是经处。当知是中便应起塔。何以故。是真实正法所出生处故。是经随在国土城邑聚落寺庙精舍。当知是中即有法身。若人供养香花伎乐悬缯幡盖歌呗赞叹合掌恭敬。当知是人已绍佛种。况复具足受持经者。是诸人等成就功德智慧庄严。于未来世当得授记。决定当成阿耨多罗三藐三菩提。

　　　　发菩提心经论卷下


