  迦叶仙人说医女人经
　　宋 法贤译




　　迦叶仙人说医女人经

　　　　西天译经三藏朝散大夫试光禄卿明教大师臣法贤奉　诏译
　　尔时喏嚩迦仙人忽作是念。世间众生皆从女人而生其身。而彼女人从初怀孕至满十月。或复延胎至十二月方始产生。或于中间有其病患。于病患时极受苦痛。我今方便请问于师。禀受方药与作救疗。作是念已。即诣于师迦叶仙人。伸师资礼而作问言。大师迦叶是大智者。我今欲有所问愿垂听许。迦叶仙言。恣汝所问。时喏嚩迦仙人白言。女人怀孕期当十月或十二月。日满方生。云何中间有诸病患逐致胎藏转动不安。或有损者苦恼无量。我师大智愿为宣说救疗如是病苦方药。作是问已。听受而住。
　　尔时迦叶仙人。告喏嚩迦仙言。女人怀孕不知保护。遂使胎藏得不安隐。我今为汝略说随月保护之药。怀孕之人。第一月内胎藏不安者当。用栴檀香莲华优钵罗花入水。同研后入乳汁乳糖同煎。温服此药能令初怀孕者。无诸损恼而得安乐。
　　复次告喏嚩迦仙言。女人怀孕于第二月胎藏不安者。当用青色忧钵罗花。俱母那花根。菱角仁羯细噜迦等药。诸药等分。捣筛为粖用乳汁煎候冷。服之此药能令胎藏。不损疼痛止息昼夜安隐。
　　复次女人怀孕至第三月胎藏不安者。当用迦俱[日*(匕/示)*(入/米)]药叱啰迦俱[口*(匕/示)*(入/米)]药及蓖麻根等诸药。等分以水相和研令极细。又入乳汁同煎令熟。后入乳糖及蜜。相和冷服。此药能安。胎藏止息。疼痛若有患者服之安乐。
　　复次女人怀孕至第四月胎藏不安者。当用蒺藜草根并枝叶等。忧钵罗花并及茎[卄/幹]等分用之。以水相和研令极细。复用乳汁同煎令熟。候冷服之。此药能安胎藏止息疼痛。患者服之而得安乐。
　　复次女人怀孕至第五月胎藏不安者。当用瓠子根及忧钵罗花。各用等分捣筛令细。后入蒲萄汁乳汁乳糖同煎候冷服之。此药能安胎藏止息疼痛。患者服之而得安乐。
　　复次女人怀孕至第六月胎藏不安者。当用闭阿罗药子摩地迦罗惹药萨讫多嚩药各用等分。以水相和研令极细。复入乳汁同煎。后入乳糖及蜜。候冷服之。此药能安胎藏止息疼痛。患者服之而得安乐。
　　复次女人怀孕至第七月胎藏不安者。当用蒺藜草枝叶并根。捣筛为粖。用乳糖及蜜为丸。用肉汁服之。复以肉汁餐饭食之。或食菉豆粥饭。此药及饭能安胎藏。患者服食而得安乐。
　　复次女人怀孕至第八月胎藏不安者。当用三[牟*含]誐药莲花青忧钵罗花蒺藜草各等分以冷水相和研令极细。后入乳汁及糖蜜等同煎。候冷服之。此药能安胎藏止息疼痛。患者服之而得安乐。
　　复次女人怀孕至第九月胎藏不安者。当用蓖麻根迦俱[口*(匕/示)*(入/米)]药舍罗钵赧尼药没哩贺底药。各等分以冷水相和研令极细。入乳汁同煎。候冷服之。此药能安胎藏止息疼痛。患者服之而得安乐。
　　复次女人怀孕至第十月胎藏不安者。当用菉豆忧钵罗花。等分以水相和研令极细。复入乳糖及蜜并乳汁同煎。候冷服之。此药能安胎藏止息疼痛。患者服之而得安乐。
　　复次女人怀孕延胎十一月胎藏不安者。当用青忧钵罗花娑路刚药莲花并茎。等分以冷水相和研令极细。后入乳汁乳糖同煎。候冷服之。此药能安胎藏止息疼痛。患者服之而得安乐。
　　复次女人怀孕延至第十二月胎藏不安者。当用迦俱[口*(匕/示)*(入/米)]药叱啰迦俱[口*(匕/示)*(入/米)]药甘草忧钵罗花。各等分捣筛令细。以水同研。后入乳汁相和煎熟。候冷服之。此药能安胎藏止息疼痛。患者服之而得安乐。
　　尔时喏嚩迦仙人。闻师说是女人怀孕保养法已。欢喜信受作礼而退。

　　迦叶仙人说医女人经


