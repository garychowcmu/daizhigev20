  菩提行经
　　龙树菩萨集颂  宋 天息灾译




　　　　菩提行经卷第一

　　　　圣龙树菩萨集颂
　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　赞菩提心品第一

　　如佛妙法体无边　　佛子正心归命礼
　　佛甘露戒垂覆护　　我今赞说悉依法
　　此说无有未曾有　　亦非自我而独专
　　我无自他如是时　　乃自思惟观察作
　　如是发心观察时　　能令我此善增长
　　时见如是娑婆界　　此乃是彼佛世尊
　　此界刹那难得生　　得生为人宜自庆
　　思惟若离菩提心　　复次此来何以得
　　如云覆蔽夜黑暗　　闪电光明刹那现
　　佛威德利亦复然　　刹那发意人获福
　　是故善少力虽劣　　能破大恶之业力
　　如是若发菩提心　　此善勇进能超彼
　　思惟无量无边劫　　见佛咸说此真实
　　若不快乐得快乐　　增长救度无边众
　　为诸有情处众苦　　令离百千诸苦怖
　　受多快乐百千种　　为恒不离菩提心
　　彼善逝子处缠盖　　行在轮回无所爱
　　若刹那说菩提心　　人天欢喜悉归命
　　若有受持不净像　　喻佛宝像而无价
　　如药变化遍坚牢　　等修持妙菩提心
　　菩提心宝验无边　　价直世间无可喻
　　调御行人伴侣等　　悉使受持而坚牢
　　芭蕉不实而生实　　生实芭蕉而身谢
　　菩提心树而清净　　恒生胜果而不尽
　　已作暴恶众罪业　　依菩提心刹那脱
　　勇猛依托无大怖　　彼痴有情何不依
　　譬如劫尽时大火　　刹那焚烧罪业薪
　　若赞慈尊无量言　　是曰善哉之智者
　　彼种种觉心　　正智而平等
　　菩提誓愿心　　而行菩提行
　　喻去者欲行　　彼之分别说
　　智分别说已　　所行如智用
　　菩提之愿心　　大果如轮回
　　福故不间断　　亦如彼行意
　　若彼等无边　　有情界解脱
　　与彼心平等　　菩提愿不退
　　彼等好睡眠　　亦复多迷醉
　　间断于福流　　喻空无所有
　　妙臂而问此　　劣意之有情
　　于解脱得生　　为自为如来
　　乃思惟疗除　　苦恼之有情
　　使苦恼尽已　　获得无边福
　　有情无边苦　　云何而疗治
　　使一一安乐　　获无边功德
　　何以利父母　　如是及眷属
　　得天及仙人　　净行婆罗门
　　如是彼有情　　乃过去睡梦
　　不愿于自利　　唯愿生利他
　　有情最胜宝　　希有何得生
　　种种意利他　　不独于自利
　　欢喜世间种　　精进世间药
　　心宝与有福　　而彼云何说
　　云何诸有情　　得一切快乐
　　为发菩提心　　供养于如来
　　迷爱乐快乐　　乃喻于冤嫌
　　远离与随行　　悉从于自意
　　若彼求快乐　　苦恼种无边
　　积诸善快乐　　诸苦恼消除
　　破坏迷惑因　　善哉云何得
　　亲彼善知识　　彼福如是得
　　作利若回向　　彼必返赞叹
　　作善不求利　　说彼是菩萨
　　若有布施于少食　　修善供养于世间
　　所施大小如蚊蚋　　亦获快乐得半日
　　云何获得于能仁　　要度无边有情尽
　　有情无尽若虚空　　一切智求自圆满
　　佛子静念而思惟　　若烦恼生自心作
　　数生烦恼复生疑　　佛说此人堕地狱
　　佛子若发菩提心　　灭大罪力得胜果
　　我今归命摩尼心　　救度有情得快乐

　　　　菩提行经菩提心施供养品第二

　　端彼摩尼恭敬心　　用奉供养于如来
　　及彼清净妙法宝　　佛功德海量无边
　　世间所有诸妙花　　乃至妙果及汤药
　　所有珍宝澄清水　　悉皆奉供而适意
　　山中之宝及众宝　　适悦树林寂静处
　　蔓花庄严树光明　　结果低垂枝[橠-多+可]橠
　　人间天上香涂香　　乃至劫树及宝树
　　池水清净复庄严　　鹅鸿好声极适意
　　谷自然生非所种　　别别庄严而供养
　　等虚空界量广大　　此一切有悉受用
　　我今所献并子等　　供养最上佛牟尼
　　为我不舍于大悲　　受彼最上之供养
　　我以无福大贫穷　　更无纤毫别供养
　　我今思惟为自他　　愿佛受斯随力施
　　我自身施一切佛　　以自身等遍一切
　　加被我作上有情　　有情恒常佛教化
　　我得如来加被已　　化利有情无怖畏
　　过去罪业悉远离　　未来众罪不复作
　　宝光明处甚适悦　　天盖庄严奉真如
　　水精清净复光明　　种种妙堂香浴作
　　大宝瓶满盛香水　　复著适意诸妙花
　　洗浴如来无垢身　　我当赞咏献歌乐
　　清净香熏上妙衣　　用盖覆彼最上色
　　我今献此上衣服　　愿佛慈悲哀纳受
　　种种柔软妙天衣　　彼庄严中而最上
　　供养如来并普贤　　及彼文殊观自在

　　　　菩提行经护戒品第三

　　持戒为护心　　护之使坚牢
　　此心不能护　　云何能护戒
　　喻醉象不降　　不患于疼痛
　　放心如醉象　　当招阿鼻等
　　念索常执持　　系缚于心象
　　得离放逸怖　　获一切安乐
　　若能系一心　　一切皆能系
　　若自降一心　　一切自降伏
　　师子熊虎狼　　夜叉罗刹等
　　一切地狱卒　　皆悉是其冤
　　若怖一切冤　　无边苦恼集
　　皆因心所得　　佛世尊正说
　　地狱众苦器　　及热铁丸等
　　谁作复何生　　贪嗔痴所有
　　由彼诸罪心　　佛生诸世间
　　三界心灭故　　是故无怖畏
　　若昔行檀施　　今世而不贫
　　今贫勿烦恼　　过去云何悔
　　若人心少分　　行檀波罗蜜
　　是故说果报　　同一切布施
　　若人心持戒　　嫌谁而牵杀
　　嗔心之冤家　　杀尽等虚空
　　大地量无边　　何皮而能盖
　　履用皮少分　　随行处处覆
　　外我性亦然　　所有谁能劝
　　但劝于自心　　外我而自伏
　　身贫而无福　　彼果同所行
　　若心施一衣　　感果而增福
　　诸行若修持　　心念恒不舍
　　一切无利心　　虚假宜远离
　　一切心法财　　宜秘密观察
　　离苦获安乐　　彼得超世间
　　我云何修行　　修行唯护心
　　是故我观心　　恒时而作护
　　喻猕猴身疮　　一心而将护
　　人中恶如是　　恒常而护心
　　怖苦恼之疮　　我一心常护
　　破坏于众合　　心疮乃无怖
　　常作如是行　　不行人中恶
　　人中罪不犯　　自然而不怖
　　我欲尽身命　　利行而供养
　　别别身命尽　　善心而不退
　　我欲守护心　　合掌今专作
　　心念念之中　　一切方便护
　　喻于重病人　　诸事不宁忍
　　散乱心亦然　　不堪诸事业
　　心散乱不定　　闻思惟观察
　　如器之渗漏　　于水不能盛
　　由多闻之人　　于信方便等
　　过失心不定　　获不寂静罪
　　心不决定故　　迷惑贼所得
　　所有之福善　　偷堕于恶处
　　烦恼众盗贼　　魔著故得便
　　由魔罗发起　　破坏善生命
　　守彼意根门　　恶不能牵去
　　念彼罪苦恼　　次复获安住
　　善哉随师教　　获得善念生
　　奉于教诲师　　当一心供给
　　于诸佛菩萨　　刹那心决定
　　当怖畏忆念　　慈哀现面前
　　尘心而不定　　去去不复还
　　若能守意门　　护之住不散
　　我今护此心　　恒常如是住
　　喻木之无根　　不生恶枝叶
　　眼观于色相　　知虚假不实
　　物物恒谛观　　是故而不著
　　因见而观察　　观之令不惑
　　所来观见已　　安畏以善来
　　欲行不知道　　望四方生怖
　　决定知方已　　观心行亦然
　　智者之所行　　思惟于前后
　　是善是恶等　　如是事不失
　　不住于此身　　离此复何作
　　云何住此身　　当复观中间
　　观内心亦然　　而用诸方便
　　以法为大柱　　缚之令不脱
　　当以如是意　　观我之所在
　　诸识皆如是　　摄令刹那住
　　若怖因业力　　能趣求快乐
　　修彼檀戒度　　乃至大舍等
　　若修菩提因　　彼别不思惟
　　一向修自心　　当起如是见
　　如是修诸善　　不起于怖畏
　　而令诸烦恼　　决定不增长
　　种种正言说　　见在而甚多
　　观览悉决了　　破疑网得果
　　如草被割截　　念佛戒能忍
　　刹那行此行　　获得殊胜果
　　欲于诸正说　　皆悉得通达
　　当观照自心　　常修于精进
　　喻木之无情　　无言无所作
　　见自心亦然　　决定令如是
　　心起于轻慢　　如彼迷醉人
　　惟求自赞誉　　非彼修行者
　　若他人于我　　而生于毁谤
　　谓是嗔痴等　　住心恒似木
　　如木不分别　　利养尊卑称
　　亦不为眷属　　乃至承事等
　　利他不自利　　但欲为一切
　　是故说我心　　坚住恒如木
　　一心住如木　　于尊亲朋友
　　乃至于三业　　不生憎爱怖
　　观察于烦恼　　如空而不著
　　当勇猛坚牢　　受持为恒常
　　无善惭可怖　　当一心求他
　　清净住三昧　　为他所尊重
　　虽居童稚位　　不使他嗔恼
　　自亦不嗔他　　慈悲恒若此
　　我受持禅那　　使意恒寂静
　　为一切有情　　恒居无罪处
　　念念须臾间　　多时为最胜
　　如是受持心　　不动如须弥
　　鹫贪肉不厌　　人贪善亦然
　　身心不修行　　云何能出离
　　云何护身意　　一切时自勤
　　汝等何所行　　各各专一心
　　迷愚不自制　　妄贪如木身
　　此身不净作　　云何返爱恋
　　骨锁肉连持　　外皮而庄饰
　　自觉令不贪　　解脱于慧刃
　　割截诸身分　　令见中精髓
　　审观察思惟　　云何见有人
　　一心如是观　　审谛不见人
　　云何不净身　　贪爱而守护
　　处胎食不净　　出胎饮血乳
　　不如是食饮　　云何作此身
　　豺鹫等贪食　　不分善与恶
　　要同人爱身　　受用成业累
　　但如是护身　　至死无慈忍
　　与豺鹫无别　　汝何恒此作
　　身死识不住　　衣食宁可留
　　身谢识必往　　受用云何贪
　　是故今作意　　不贪如是事
　　如是不远离　　得彼诸不善
　　如似人生身　　肢体求成就
　　受身智不增　　轮还徒自困
　　于世亲非亲　　悦颜先慰喻
　　如是常自制　　心念恒不舍
　　笑不得高声　　不戏掷坐具
　　轻手击他门　　谛信恒自执
　　如盗如猫鹭　　求事行无声
　　修心亦如此　　当离于粗犷
　　他人之所嫌　　无义利不说
　　恒得诸弟子　　言上而尊爱
　　一切所言说　　闻之使称善
　　观彼作福事　　称赞令欢喜
　　衷私说彼德　　彼闻心必喜
　　欲赞说彼时　　先观彼德行
　　修诸欢喜事　　难得彼诚心
　　勤修利他德　　当受快乐报
　　憎爱苦宜舍　　来生大苦故
　　此苦我不住　　来生大快乐
　　善言声柔软　　悲根闻生喜
　　显彼适意事　　当信真实语
　　恒悲念有情　　爱护如爱眼
　　为彼住真实　　必当得成佛
　　彼真实得成　　各此利朋友
　　刹那修功德　　离苦大安乐
　　功德殷勤修　　恒作而自得
　　不炫不覆藏　　谁云诸事等
　　檀波罗蜜等　　殊妙而最上
　　别行非最上　　利下无远离
　　佛如是利他　　恒常之所切
　　如来之教中　　见彼慈悲事
　　三界师入灭　　分别出家人
　　食有可不可　　不离三衣等
　　将求妙法身　　不苦恼众生
　　于众生如是　　随意获圆满
　　舍非须尽命　　彼舍要平等
　　悲心当清净　　果报自圆满
　　净心而重法　　不执器杖等
　　不持伞盖头　　无诸轻慢事
　　为男子女人　　说法深广大
　　不分人胜劣　　令彼重平等
　　法之不广大　　乃及非法行
　　远离不敬礼　　乐说于大乘
　　齿木及洟唾　　不弃于净地
　　净水及净舍　　勿得弃便痢
　　吃食勿满口　　食勿令有声
　　食时不语言　　亦勿大开口
　　坐不得垂足　　行亦不挑臂
　　不与女同乘　　亦不同坐卧
　　诸所不律事　　人见心不喜
　　一切人既睹　　远离而不敬
　　人问于道路　　不得一手指
　　双手而指之　　示其道所至
　　凡所诸行步　　不弄臂作声
　　亦勿妄弹指　　威仪如是守
　　师虽已化灭　　四仪应当学
　　奉戒行不轻　　决定获圣果
　　菩萨行无量　　所说无有边
　　当以清净心　　决定而奉行
　　于一昼一夜　　分之各三时
　　行道普忏悔　　住佛菩提心
　　菩提心自住　　亦令他获得
　　佛子住学戒　　一心如是持
　　佛戒体清净　　不见有纤毫
　　恒作如是行　　彼福无有量
　　无始为有情　　行行而不别
　　如是为有情　　化令一切觉
　　当知善知识　　如命不可舍
　　菩萨戒最上　　大乘法亦尔
　　解脱依师学　　而能生吉祥
　　佛佛说智经　　读之见戒法
　　若人心护戒　　所行悉已见
　　若身若心位　　当微细观察
　　口诵身不行　　当得何所喻
　　譬如重病人　　空谈于药力
　　虚空藏经中　　说谟罗波底
　　如见集戒定　　广如经所说
　　圣龙树菩萨　　一心之所集
　　随所住之处　　劝恒伸供养


　　　　菩提行经卷第一



　　　　菩提行经卷第二

　　　　圣龙树菩萨集颂
　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　菩提心忍辱波罗蜜多品第四

　　奉行诸善业　　施戒而先导
　　供养于如来　　百千劫无尽
　　修行于羼提　　嗔罪而不立
　　观种种体空　　是故一心忍
　　不得贪快乐　　守意令平等
　　心有嗔恼病　　无睡恒不足
　　彼此有施主　　供给于利养
　　随彼爱重心　　无得生嗔恼
　　凡诸亲近事　　不起于憎嫌
　　于彼无所嗔　　乃得其安乐
　　忍如是等事　　若对于冤家
　　于嗔若能除　　世世获安乐
　　冤若生于心　　于爱亦无喜
　　若餐嗔恼食　　无忍善不坏
　　彼食我大冤　　于我无善利
　　知彼冤不食　　是故忍坚牢
　　凡见冤来去　　欢喜而不嗔
　　于冤若起嗔　　善利终灭尽
　　忍心常若此　　令嗔不得起
　　住忍无时节　　嗔冤自不生
　　若人自保爱　　不作恶口业
　　口业若不离　　后感冤家苦
　　畏苦不出离　　不行众苦因
　　是故坚忍心　　获得诸快乐
　　彼讷陵誐子　　邪见求解脱
　　刀割火烧身　　无利由能忍
　　愚痴无正见　　虚受大苦恼
　　我以菩提心　　云何苦不忍
　　蚊蚤壁虱等　　常饥渴苦恼
　　大痒烦苦人　　住忍而不见
　　寒热并雨风　　病枷锁捶打
　　被诸苦恼事　　忍不求快乐
　　杀他血流迸　　坚牢心勇猛
　　割身自见血　　怕怖而惊倒
　　智者心清净　　常惧嗔恼侵
　　与烦恼相持　　忍心恒勇猛
　　蛇腹行在地　　喻嗔伏于心
　　杀之谓无勇　　杀彼得最胜
　　如来大悲者　　愍苦说轮回
　　使识罪根本　　住忍而不作
　　父母何计心　　惧子遭沦溺
　　持心离嗔怒　　自远大苦报
　　譬如无智人　　令罪而得生
　　修行而无智　　嗔生亦复尔
　　欲住不思议　　当须持自心
　　于此生爱重　　令嗔不生起
　　若贪彼尘境　　而生种种罪
　　因彼诸业力　　而不得自由
　　于境若不贪　　彼集无因立
　　和合心无故　　是故无有生
　　不贪而不生　　无得而自说
　　我得如是故　　是生不思议
　　彼无生不生　　是得云何有
　　瞻察于彼此　　灭尽得无余
　　此心恒清净　　喻随色摩尼
　　所变悉从因　　无因相何有
　　过去行行时　　彼行何所作
　　随彼所行因　　等因而感果
　　一切虽由因　　因善恶由心
　　说求性寂静　　如是有何过
　　若取和合因　　是乐于苦恼
　　此心不可住　　智人应自劝
　　是故见冤家　　想作善知识
　　因行如是行　　当获得快乐
　　如是诸有情　　由业不自在
　　自在若成就　　谁肯趣于苦
　　散乱心缘尘　　心被刺不觉
　　食断食增嗔　　于苦而返爱
　　自若无福行　　返爱缠缚业
　　如餐毒药食　　堕于生死崖
　　自住是烦恼　　诚由不自护
　　欲解脱他人　　此事何由得
　　烦恼迷昏浊　　而致于自杀
　　毒盛无有悲　　云何嗔不护
　　自性既愚迷　　于他行娆乱
　　生彼嗔无疑　　如火而能烧
　　有情性愚时　　所行诸过失
　　愚迷故若此　　如烟熏虚空
　　若人嗔不护　　愚迷无智故
　　喻持杖劝人　　而增彼嗔恼
　　我于过去生　　苦恼诸有情
　　是故于今身　　被苦恼能忍
　　我身喻于铁　　受彼烧锤锻
　　如彼铁持身　　何得有其苦
　　我今看此身　　如无情形像
　　虽被诸苦恼　　而嗔无所起
　　愚迷起爱业　　不知其苦本
　　得苦缘自过　　云何生嗔恼
　　喻受地狱苦　　飞禽剑林等
　　知自业所生　　何处有嗔恼
　　我得如是业　　此过知所起
　　设令入地狱　　不由他所作
　　欲尽我之业　　无量无有边
　　我业既如是　　长时受地狱
　　我此过如是　　彼实我冤家
　　云何分别知　　愚迷嗔造作
　　若人自护持　　对冤忍不恚
　　是心功德生　　地狱云何入
　　尽我之所行　　得因如彼时
　　不忍嗔不护　　破坏于修行
　　意无相无形　　散乱即破坏
　　由身护持故　　身苦当忍受
　　我于口恶业　　众过而不作
　　身不被众苦　　云何心有嗔
　　我于今生中　　净心行利行
　　于利益既无　　何事于食饮
　　凡所作为事　　要在于利他
　　彼无利非爱　　定获罪无疑
　　不如今殒没　　无贪邪寿命
　　邪命住虽久　　死当堕苦趣
　　譬如在梦中　　百年受快乐
　　如真实得乐　　觉已知暂非
　　喻彼时无常　　寿命之延促
　　觉此二事已　　彼何得快乐
　　久处于欢娱　　自谓得多益
　　如行人被劫　　裸形复空手
　　福利随过减　　罪根还复生
　　福尽罪不生　　为获不嗔利
　　彼何为活命　　一向作不善
　　如是不思惟　　无善不破坏
　　无得赞于嗔　　破坏有情故
　　如是心利他　　彼嗔无由生
　　为彼修心人　　于忍不住故
　　见彼烦恼生　　是赞忍功德
　　塔像妙法等　　有谤及破坏
　　佛等无苦恼　　我于彼不嗔
　　于师并眷属　　不作于爱业
　　今因过去生　　见之而自勉
　　觉心观有情　　恒在众苦恼
　　见彼如是已　　于苦恼能忍
　　嗔恚与愚痴　　分别过一等
　　于此毒过咎　　何得说无过
　　云何于过去　　而作害他业
　　如是诸业因　　间断此何作
　　如佛福亦然　　我今一心作
　　与一切有情　　慈心互相睹
　　喻火烧其舍　　舍中而火入
　　舍中若有草　　彼火自延蔓
　　如是还喻心　　和合于嗔火
　　烧彼福功德　　刹那无所有
　　若人杀在手　　放之善可称
　　地狱苦能免　　此善谁不赞
　　若人在世间　　少苦不能忍
　　地狱苦无量　　嗔因何不断
　　我以如是苦　　历百千地狱
　　一一为利他　　所作不自为
　　我无如是等　　诸大苦恼事
　　以离世间故　　为利如是行
　　离苦获快乐　　彼皆赞功德
　　得彼如是赞　　云何而不喜
　　彼既得如此　　无碍之快乐
　　利他行最上　　智者何不勉
　　如是最上行　　得快乐不修
　　此见若不舍　　破坏于正见
　　若敬爱于他　　以德而称赞
　　他德既称赞　　乃是自敬爱
　　当发菩提心　　为一切有情
　　令得诸快乐　　云何嗔有情
　　佛为三界供　　欲有情成佛
　　世利得不实　　彼烦恼何作
　　若人之骨肉　　乃及诸眷属
　　养育与命等　　不喜嗔何生
　　如彼求菩提　　当用菩提心
　　而不爱有情　　福自舍何嗔
　　若人有所求　　出财大舍施
　　所求既不获　　不如财在舍
　　清净功德福　　何障而不获
　　得已自不受　　如住嗔修行
　　作罪与作福　　不同不随喜
　　亦复不依作　　当自一无得
　　若爱于冤家　　欲求其欢喜
　　复求诸赞说　　此事无因得
　　虽欲利圆满　　返苦而无乐
　　菩提心不忍　　于利不成就
　　烦恼之恶钩　　牵人不自在
　　由如地狱卒　　掷人入汤火
　　我本求利他　　何要虚称赞
　　无福无寿命　　无力无安乐
　　自利行不圆　　智者应须觉
　　后后而自行　　当爱乐圆满
　　修行要称赞　　若持刃自杀
　　如世不实事　　无益无利乐
　　譬如破坏舍　　日照内外见
　　亦由称赞非　　须用心明了
　　汝思惟于声　　起灭而平等
　　心如此利他　　当行如是行
　　于他何所受　　而行于利益
　　彼既获快乐　　我利益非虚
　　彼彼获利乐　　以一切赞我
　　云何而于我　　无别威德乐
　　彼如是赞我　　以爱彼自得
　　彼无缘若此　　如愚如迷者
　　此赞我虽获　　速破而勿著
　　憎恶正德者　　由此而嗔作
　　是赞成障碍　　我令不发起
　　护不堕恶趣　　为彼行无我
　　若解诸有情　　利养尊卑缚
　　令有情解脱　　彼意云何嗔
　　若人欲舍苦　　来入解脱门
　　此是佛威德　　云何我嗔彼
　　此嗔我不作　　于福障碍故
　　修行平等忍　　彼无不获得
　　自身诸过失　　忍辱故不作
　　过失不作故　　彼福而获得
　　若人福无有　　安忍而自生
　　常令安住忍　　云何说障碍
　　世求利益人　　不于施作障
　　障碍出家故　　是不得出家
　　世间诸难得　　求者而能与
　　我唯说善利　　于过无所得
　　以彼菩提行　　远离于所冤
　　如出舍中藏　　是故云不难
　　忏悔于业因　　彼初为先导
　　是故于忍果　　如是而得生
　　彼无我所心　　此心乃住忍
　　成就不思议　　供养于妙法
　　此心为利他　　乃至以寿命
　　或以冤不供　　云何别说忍
　　于彼彼恶心　　各各与忍辱
　　于如是得忍　　因供养妙法
　　佛土众生土　　大牟尼说此
　　于彼奉事多　　能感于富贵
　　如来及于法　　与有情平等
　　尊重于佛故　　尊有情亦然
　　立意乃如是　　于自无所作
　　以彼大平等　　平等于有情
　　大意于有情　　慈心而供养
　　发心如佛福　　如佛福可得
　　是故佛法行　　佛有情平等
　　佛无所平等　　功德海无边
　　佛功德精纯　　无功德能比
　　虽三界供养　　见之而不能
　　佛法等之师　　是最上有情
　　供养诸有情　　当如此作意
　　于自之眷属　　不能起利行
　　于他之奉事　　不作得何过
　　破坏身入无间狱　　若彼作已我复作
　　广大心为彼一切　　如是常行于善事
　　喻世人为自在主　　由于己事不称情
　　云何而为彼作子　　我作非彼奴仆性
　　喻佛入苦而无苦　　如得快乐复欢喜
　　要欢喜彼一切佛　　佛喜为彼能此作
　　如身烦恼而普有　　欲一切乏悉充足
　　于有情苦亦复然　　我无方便空悲慜
　　是故此苦我远离　　救一切苦兴大悲
　　先娆恼于忍辱人　　彼罪我今而忏悔
　　我今奉事于如来　　同于世间诸仆从
　　众人足蹈我顶上　　受之欢喜而同佛
　　世间一切贱能作　　以悲慜故无有碍
　　见此一切无比色　　彼如是尊谁不敬
　　如是为奉于如来　　如是为自利成就
　　如是为除世苦恼　　如是我今乃出家
　　譬如一王人　　能调伏大众
　　众非一能调　　以长亲王故
　　彼一而非独　　盖有王之力
　　制断不怯劣　　亦无有过失
　　悲慜心住忍　　力若地狱卒
　　将护于有情　　如事以恶王
　　嗔非王所令　　如彼地狱苦
　　烦恼于有情　　彼苦而自受
　　喜非王所与　　如得于佛等
　　善心于有情　　此心何不受
　　将护于有情　　后当得成佛
　　见感尊重称　　此善何不见
　　无病复端严　　快乐而长命
　　富贵作轮王　　斯皆从忍得

　　　　菩提行经菩提心精进波罗蜜多品第五

　　智者行忍辱　　菩提住精进
　　懈怠远离福　　如离于风行
　　精进力何解　　彼要分别说
　　懈怠不精进　　如毒宜自观
　　贪味于睡眠　　谓快乐无事
　　轮回苦可嫌　　而从懈怠生
　　烦恼之舍宅　　懈怠力牵入
　　已到无常门　　云何今不知
　　精进为自他　　此行汝不见
　　懈怠复睡眠　　此如屠肆牛
　　若此而不见　　一切道皆断
　　彼既无所得　　云何乐睡眠
　　若得于威仪　　无常而忽至
　　施为不可及　　何以住懈怠
　　精进而不修　　安然若精进
　　忽然趣无常　　思惟而苦苦
　　见彼焰魔门　　苦恼复情急
　　刹那而泪下　　眷属不能救
　　听闻地狱声　　自念业热恼
　　身住不净处　　惊怖不能极
　　地狱苦极恶　　恶业何复作
　　如鱼鼎中活　　彼得如是怖
　　地狱业作已　　乃受汤火苦
　　身糜烂苦恼　　如何得清净
　　魔王多苦人　　捉人送无常
　　无常苦可畏　　此见懈怠果
　　愚迷著睡眠　　此过而不劣
　　入于大苦河　　复不得人身
　　除乐最上法　　无边乐种子
　　懈怠并戏笑　　苦因汝何乐
　　见负嗔力多　　知彼自精进
　　自他各所行　　如自他平等
　　我何得菩提　　而无分别作
　　以如来真实　　实言正解脱
　　彼蚊蚋虻蝇　　及虫虾蚬等
　　若获精进力　　亦当得菩提
　　彼我何生人　　能知利不利
　　恒知诸精进　　何不得菩提
　　或舍于手足　　于此而生怖
　　愚迷违师教　　此利彼不知
　　断坏及烧煮　　无边皆拔出
　　无数俱胝劫　　而未得菩提
　　历此无数苦　　久久证菩提
　　喻若毒苦伤　　毒尽苦皆出
　　作一切医人　　救疗诸病苦
　　是故苦消除　　一切病皆少
　　是故说救疗　　甜药不利病
　　上医疗大病　　甜药皆不与
　　前后皆如是　　智者咸所行
　　后后而进修　　身肉而舍用
　　智者观身肉　　喻菜而生有
　　枯谢弃粪土　　是舍不名难
　　若身所作苦　　心谓其虚作
　　智者心非恶　　彼无恶业苦
　　知法意快乐　　具福身快乐
　　无此虚轮回　　得苦云何悲
　　求尽过去罪　　深利他福海
　　此力菩提心　　二乘等要急
　　如是利不乐　　行行何得苦
　　菩提心辇舆　　智者乘得乐
　　为成就有情　　乐施方便力
　　身力苦怖作　　观之唯称赞
　　断如是分别　　增长于精进
　　我身而能舍　　超过身方便
　　我消除自他　　无数之过失
　　一一之过失　　若劫尽无余
　　彼过一一尽　　我无有纤毫
　　无边苦已脱　　我心云何损
　　我求多功德　　为利于自他
　　学一一功德　　劫尽学无尽
　　纤毫之功德　　我生不曾作
　　或当得生处　　虚度无所有
　　我乐兴大供　　供养佛世尊
　　为贫不能作　　而愿不圆满
　　不施怖者安　　不修母快乐
　　如入母胎藏　　母唯病苦恼
　　过去为离法　　我今得果报
　　所生既如是　　当行何法行
　　一切善心根　　世间之牟尼
　　彼根恒不退　　常得好果报
　　烦恼苦缠绵　　而得种种怖
　　于他爱障难　　生罪而自感
　　若人于处处　　能起于善愿
　　而感彼彼福　　获得供养果
　　若人于处处　　作罪取快乐
　　而感彼彼报　　获得苦器侵
　　月藏中清凉　　广博妙香洁
　　佛音味第一　　非修而不得
　　而彼善逝子　　得解善逝法
　　如莲出最上　　亦如仁觉月
　　焰魔之狱卒　　牵引于罪魂
　　火坑及洋铜　　烧煮悉皆入
　　焰炽杀器杖　　断肉百千斤
　　堕落热铁地　　斯由多不善
　　是故心作善　　极微细观察
　　依彼金刚幡　　修学而作观
　　初学观和合　　不观汝非学
　　而无最上名　　汝要回心作
　　生中之所作　　增长于罪苦
　　上事业不修　　彼下不求胜
　　三种事应知　　由业烦恼力
　　将来之恶因　　于此云何作
　　世间之烦恼　　拘人不自由
　　我如人不能　　是故我无作
　　下业之所修　　云何令安住
　　当观我无我　　而此我所作
　　一滴之甘露　　鸟食变金翅
　　我意谓微劣　　能脱少苦难
　　嗔作无心难　　以不善罪故
　　无心见发起　　广大胜难及
　　是故清净心　　颂作此文句
　　使知彼三界　　我远离戏论
　　我得胜一切　　无人能胜我
　　我今而自知　　是佛师子子
　　有情离我人　　而彼得最上
　　不降懈怠冤　　懈怠冤自降
　　以恶趣所牵　　身善速破坏
　　由仆从愚恶　　寄食而受瘦
　　彼受于一切　　修行住我慢
　　而此得名声　　下劣云何说
　　如是若勇猛　　自胜彼冤家
　　勇猛行此修　　慢冤而不胜
　　彼慢心若起　　此实我冤家
　　胜果虽欲生　　是果悉皆舍
　　喻精进师子　　烦恼兽中见
　　烦恼兽千万　　虽众不能敌
　　世有大苦恼　　人自悉具见
　　烦恼不降伏　　乃得如是苦
　　我宁使头落　　及刳剔心肠
　　烦恼诸冤家　　一切我不降
　　因修此精进　　得彼慢业尽
　　获得胜果报　　自感嬉戏乐
　　为快乐修因　　彼却不获得
　　所修不决定　　亦得不殊胜
　　轮回欲不足　　喻贪刀刃蜜
　　福甘露若贪　　食之后转美
　　是故业寂静　　感妙果随行
　　如日温月寒　　昼夜而相逐
　　精进之有力　　能破于懈怠
　　获得远离故　　深心而爱乐
　　烦恼棒坚牢　　斗彼念慧剑
　　喻棒剑相持　　同彼女人学
　　执剑手无力　　失之而怖急
　　念剑失亦然　　地狱而在心
　　世间知善人　　不肯饮毒血
　　心过亦复然　　心过而不作
　　出家精进心　　喻执持油钵
　　钵坠必当死　　坠之故惊怖
　　著睡眠懈怠　　喻毒蛇在怀
　　不去当被伤　　去之宜须急
　　一一之深过　　要回心思惟
　　此过不可守　　云何我复作
　　和合之业因　　断以正念剑
　　云何名自位　　此念而获得
　　正念心不发　　纤毫不能灭
　　来业如往行　　一切报皆得
　　如彼睹罗绵　　随风而来往
　　精进人亦然　　增上如是得


　　　　菩提行经卷第二



　　　　菩提行经卷第三

　　　　圣龙树菩萨集颂
　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　菩提心静虑般若波罗蜜多品第六

　　佛喜精进增　　安住禅定意
　　慜彼散心人　　烦恼芽间住
　　我今知身心　　不生于散乱
　　是故远世间　　亦远离疑惑
　　利益行可爱　　爱不离世间
　　智者乃思惟　　是故此皆舍
　　依于奢摩他　　尾钵奢曩等　　如是而起行　　破坏于烦恼
　　先求奢摩他　　不藉世间行
　　无常而恒有　　于爱何得要
　　若见于千生　　不复起爱著
　　不乐尾钵舍　　亦不住等持
　　见已不止足　　是患过去渴
　　如实而不见　　安得尽烦恼
　　意缘于爱集　　被烦恼烧然
　　思惟彼下堕　　短命须臾住
　　善友不长久　　坚固法不成
　　行与愚迷同　　决定堕恶趣
　　何得同愚迷　　以毒分牵故
　　而于自眷属　　刹那获怨恨
　　凡夫性异生　　喜怒而无定
　　多嗔承事难　　远离于善利
　　下劣心自赞　　缚著憎爱罪
　　彼不舍于嗔　　当堕于恶趣
　　迷愚不摄心　　为此无功德
　　自赞毁谤他　　轮回乐自得
　　愚迷之所持　　住是等不善
　　不善不和合　　彼事皆获得
　　一身我所乐　　而意无所贪
　　远离于愚迷　　当得爱承事
　　不为于赞叹　　住于何善事
　　略如蜂造蜜　　寂静得成就
　　我行一切处　　如未曾有者
　　恒得于多人　　赞叹而敬爱
　　若迷于处处　　得意乐快乐
　　以此于世间　　得生死怖畏
　　是故彼智者　　怖畏于生死
　　知千种苦恼　　住之决定受
　　若于刹那顷　　自修于精进
　　获得好名称　　亦复多利养
　　以彼同利人　　毁我非功德
　　若此加毁谤　　我谓赞欢喜
　　虽毁谤不嗔　　称赞亦不喜
　　谓佛及有情　　种种皆如是
　　称赞得功德　　毁谤招苦报
　　世间不思惟　　是谓愚痴故
　　自性苦同住　　彼生何所乐
　　愚迷非朋友　　此乃如来说
　　若在于愚迷　　自利无不爱
　　若入利他门　　如是为自爱
　　不毁于有情　　不一心承奉
　　损于利物行　　如烦恼坏善
　　如彼天宫殿　　及于树根舍
　　随彼爱乐心　　从意得为上
　　自性之广大　　斯为无碍处
　　彼所未曾见　　亦不能观察
　　富贵喻坯器　　虽成不坚牢
　　受用然自由　　苦恼而速至
　　如盗他人衣　　分之著身上
　　行住不自在　　苦恼当求离
　　称量于自身　　彼实苦恼法
　　我此如是身　　是身必当坏
　　观察于此身　　性与身相离
　　性然无所坏　　身当为豺食
　　一生定一死　　有情界如是
　　彼复见何事　　诸大各分去
　　如人远路行　　欲及于住舍
　　忧苦彼别无　　唯求无障碍
　　喻轮回亦然　　咸受于生住
　　直至于四人　　彼方获远离
　　如是之一身　　冤家所不赞
　　直至如是成　　不厌患世间
　　过去世间时　　生死无悔恨
　　所行行不近　　能离世间苦
　　念佛心口同　　无有人嫌毁
　　是故身意调　　寂静无烦扰
　　如是我恒行　　灭尽诸烦恼
　　解脱于自心　　复解脱一切
　　得此心平等　　于今世后世
　　断彼苦恼缚　　乃至地狱等
　　若有男女等　　合掌多恭敬
　　善利非算数　　无罪可称说
　　有善用自金　　远离弃掷怖
　　此行若能行　　得最上寂静
　　彼人有此获　　我自得无异
　　明了如是行　　何不趣寂静
　　一心住贪爱　　此为下趣牵
　　业感焰魔门　　前见见可怖
　　彼门是汝冤　　烦恼今不同
　　分明住贪爱　　今见何能脱
　　过咎自藏护　　一一他眼见
　　彼今所食啖　　妒忌何不护
　　飞鹫常所贪　　唯爱此肥肉
　　复以血庄严　　此食偏所重
　　喻见鬼形容　　枯瘦及行动
　　相貌既如是　　睹之堪可怖
　　口吻及牙涎　　皆从不净生
　　不净非所堪　　食饮彼何爱
　　睹罗绵藏触　　细滑乐嬉戏
　　臭秽岂不漏　　欲者心自迷
　　此贪谓若盖　　迷者坚乐著
　　无著即无事　　云何而不离
　　衰老相随生　　肉泥加饰染
　　不识彼空幻　　而复乐歍吻
　　如袋不净满　　迷人不思惟
　　不净如是多　　彼汝何喜行
　　身肉非净成　　愚智而皆见
　　自性元无心　　云何妄爱肉
　　若彼无爱心　　是得分明见
　　若能无彼此　　自不见歍吻
　　别有非不净　　而自不希有
　　如是不自净　　彼汝非希有
　　愚迷不净心　　体喻于莲花
　　慧日照开敷　　非净身何爱
　　不净今无常　　染爱今不正
　　欲出正净身　　云何由染爱
　　云何歍吻他　　由贪彼不净
　　于彼不净地　　种子生增长
　　汝受不净身　　此身唯虫聚
　　是身既非净　　非净不可爱
　　不净而不一　　而汝自不嫌
　　无别不净器　　此器孰多爱
　　龙脑香米等　　食饮而适悦
　　入口味最上　　是地合清净
　　若此甚分明　　彼不净不离
　　秽恶弃尸林　　是身同若此
　　皮剥肉溃烂　　见之得大怖
　　既能知彼已　　复何生爱乐
　　白檀香复洁　　身无如是妙
　　云何殊胜香　　用心而别爱
　　自性臭若贪　　不乐于寂静
　　亦于法诸香　　一切皆染污
　　若复发甲长　　牙齿兼垢黑
　　垢腻之所持　　恶性身裸露
　　狂乱自痴迷　　欲用行大地
　　复持诸器仗　　一心待自杀
　　寒林枯骨形　　见乃发恶声
　　聚落枯骨动　　迷人返爱乐
　　不净乃如是　　此苦为彼爱
　　如彼那落中　　无苦痛不受
　　少年贪受乐　　不求胜善力
　　少年如不求　　老至欲何作
　　如彼日将落　　为作困不就
　　复如鹿兽群　　至夜空还去
　　锡杖钵随行　　在路而困苦
　　如犊随母行　　无所畏亦尔
　　若自为欲迷　　自卖为仆从
　　彼不得自在　　亦复随业牵
　　如女产林野　　如战命难保
　　迷者为欲诳　　恃我感奴仆
　　断欲者心净　　于苦能审察
　　见彼欲火烧　　复若毒枪刺
　　迷人求欲境　　喜获妄守护
　　无利事无边　　清净皆破坏
　　世间虚幻财　　愚人忙忙贪
　　轮回往来苦　　解脱于何时
　　如是贪欲味　　欲者受不少
　　喻牛牵重车　　至彼口无草
　　欲味与无草　　见者人难得
　　见已破知非　　刹那觉希有
　　而身为作此　　一切时疲倦
　　胜定业不修　　必当堕地狱
　　彼百俱胝劫　　分受困不觉
　　彼行大苦苦　　不为求菩提
　　无器仗毒火　　无山崖冤等
　　离欲者若此　　说离地狱苦
　　远离如是欲　　生爱乐分别
　　爱乐非空处　　而诤善林地
　　善财月光明　　白檀凉香洁
　　广宝楼阁间　　行住甚适悦
　　善林声不闹　　清净风长扇
　　彼处而寂静　　思惟心爽利
　　若处何可亲　　空舍岩树下
　　舍爱离烦恼　　自在护根识
　　是处主宰无　　自在随行住
　　欢喜爱快乐　　何推帝释天
　　观功德智慧　　如是等诸法
　　复正菩提心　　消除于疑惑
　　先当如是观　　重自他不二
　　我自一切行　　苦乐亦平等
　　手作多种事　　守护如一身
　　世坏不坏法　　苦乐等亦尔
　　如己之别苦　　一一皆消尽
　　如是我受持　　为于有情等
　　我若爱于他　　令得平等乐
　　彼得快乐已　　于自胜何夺
　　我若不爱他　　彼得诸苦怖
　　彼苦怖不脱　　于自当何胜
　　苦害令若得　　而由不爱护
　　未来苦害身　　云何而可护
　　我若住邪见　　复起于我慢
　　如是别得生　　如是别得死
　　作罪不作罪　　如彼手与足
　　手足苦不同　　云何同说护
　　以此知不合　　心住于我慢
　　是合当尽断　　彼自宜随力
　　种子集次第　　排行若军伍
　　若此而无苦　　彼不知何得
　　苦本非主宰　　世一切不胜
　　若住于尸罗　　是苦不能立
　　若住戒清净　　能障一切苦
　　一切苦无因　　诸苦而无有
　　悲苦云何多　　何力而能生
　　思惟于世间　　是故悲苦多
　　一苦而非多　　见有情获得
　　悲苦如是生　　于自他平等
　　自苦不消除　　欲消除他苦
　　是故妙人月　　说彼有情句
　　善者如是观　　他苦平等护
　　设在无间中　　如鹅游莲池
　　为解脱有情　　彼若欢喜海
　　如是恒不足　　如彼解脱味
　　作是利他日　　无我无有疑
　　利他无所求　　果报谁云爱
　　是故我如此　　无德而自谓
　　悲心与护心　　为他如是起
　　智者细微知　　输羯罗血等
　　智者得了此　　观察物不实
　　是身非别作　　何以自不知
　　以自知他身　　如是故不难
　　自知己有过　　不知他功德
　　自性不乐舍　　徒观察他施
　　此身之和合　　因缘如拍手
　　此是世间缘　　有情何不知
　　云何学无生　　如学而自知
　　自身而非身　　以自如他身
　　如是而利他　　作已不疑虑
　　果熟而自受　　当获彼无生
　　是故世间学　　悲心与护心
　　此爱心自蔽　　深重如烦恼
　　知有情怖畏　　为师而示学
　　若能如是学　　虽难而不退
　　沙门见怖畏　　彼无得护者
　　若自及与他　　急速而当救
　　嗔如冤怖多　　无爱怖获少
　　以最上秘密　　自他转行利
　　水陆与飞空　　勿令人住杀
　　由若于今时　　救度于饥渴
　　若人为财利　　杀父毁三宝
　　见世恶庄严　　死得阿鼻财
　　何有于智者　　见爱而供养
　　见冤不欲睹　　供养云何说
　　斯鬼而自利　　舍之而何受
　　利他而不生　　云何舍受用
　　以自利害他　　地狱而别生
　　自害而利他　　诸功德具足
　　作意善逝见　　如是行别处
　　下劣不自爱　　愚痴投恶趣
　　自利知微细　　今当堕奴仆
　　利他微细知　　当为自在主
　　世有诸苦者　　昔自迷贪爱
　　世诸快乐者　　于他昔利乐
　　何要多种说　　此中间已见
　　愚迷乐自为　　牟尼利他作
　　不求佛菩提　　轮回何得乐
　　自苦欲与他　　回转无由得
　　观察于后世　　善利不成就
　　于奴仆起业　　主者而返受
　　互相之利乐　　迷者见而离
　　而返互相苦　　当受恶苦报
　　若得世间灾　　乃至惊怖苦
　　彼一切自作　　云何而此作
　　不能舍自身　　于苦不能离
　　如不离于火　　不能远烧害
　　自苦若能除　　能消除他苦
　　以彼自他受　　是故而取喻
　　汝今无别思　　利益诸有情
　　汝决定作意　　因业有分别
　　眼以见为能　　所观不为眼
　　手以执为用　　所持宁为手
　　但为诸有情　　亦不住身见
　　离见乃善逝　　常行如是利
　　见彼下品人　　而起自他见
　　虽观彼憎爱　　我心不疑惑
　　作此善无我　　获得无我我
　　大毁及赞叹　　无苦亦无乐
　　我所作业因　　获彼善安住
　　谦下世最上　　无德乃有德
　　以彼德不称　　一切德自有
　　谦下而若此　　胜我由斯得
　　离戒见烦恼　　由得无我力
　　如医诸病人　　随药力痊差
　　我如是救疗　　自见而云何
　　然自有功德　　彼德我无住
　　地狱之恶门　　于彼愁不生
　　以有功德故　　斯乃为智者
　　若自平等观　　利益自增长
　　自利分尊卑　　斗诤而成就
　　此一切世间　　谁得见功德
　　若此功德名　　不闻此人得
　　罪盖覆心宝　　是不自供养
　　于自利益分　　而总不获得
　　有见而暂喜　　久久必不喜
　　如是一切人　　哂笑而毁訾
　　下劣心我慢　　自胜嫌人同
　　夸智慧颜容　　种族财富等
　　以此为自德　　常欲闻称赞
　　闻赞生胜心　　欢喜而得乐
　　以此为得利　　自谓功德力
　　宿造纤毫因　　得此不正业
　　尽此少报已　　永在于轮回
　　如是轮回中　　受彼百千苦
　　过于无边劫　　不知其出离
　　被苦常大困　　罪心而不觉
　　如是不知觉　　久久发善种
　　后见如来言　　真实得功德
　　汝若见过去　　不受彼恶业
　　菩提正快乐　　此乐不得离
　　是故而取喻　　彼输揭罗等
　　汝云何更作　　我慢及不善
　　诸行及己身　　观之而不见
　　获得如是离　　利他汝常行
　　自乐而苦他　　此行乃下劣
　　汝自之一心　　于他作憎爱
　　中间忽思惟　　何时何此作
　　乃自舍快乐　　他苦亦不行
　　宁自落其头　　更不造别过
　　乃至于小过　　此大牟尼说
　　以别胜善等　　于他暗称赞
　　喻仆人事主　　当事于有情
　　彼住于过失　　无定无功德
　　自如不知人　　作此功德意
　　汝若紧迅作　　自为及为他
　　彼紧迅若此　　必苦恼自退
　　此修乃第一　　而未得其力
　　喻新住威仪　　以财而惊怖
　　如此受持身　　降心不散乱
　　汝当如是住　　汝此何不作
　　以是常观察　　妄心令不起
　　如此调伏我　　息一切过失
　　见我去何处　　无明一切坏
　　同彼过去时　　如汝之坏我
　　自利我今有　　此远离不远
　　如人卖于他　　苦多不自在
　　汝有情不与　　虽名不散乱
　　是故如以人　　付狱卒不殊
　　狱中种种事　　被害亦长久
　　此得为自利　　怨念彼不生
　　不作于自爱　　而自爱得有
　　若见自护持　　护持不实故
　　此身乃如如　　而作于守护
　　得上品柔软　　到此亦复然
　　若此而得到　　如地一切受
　　若不能圆满　　何人求用意
　　爱心之烦恼　　而不能破得
　　如彼久富贵　　不能求一切
　　若贪于他物　　不受于贤名
　　是故求增胜　　身心不放逸
　　彼爱终灭尽　　此动此不觉
　　诸恶不净身　　此我云何执
　　我此身云何　　虽活而必死
　　与土而无异　　我见何不破
　　为此不实身　　虚受于苦恼
　　何更于无情　　复起于嗔怒
　　我今徒育养　　终为豺鹫食
　　至此无爱嗔　　彼爱何能立
　　若彼住嗔怒　　当欢喜供养
　　彼如是不知　　何为作辛苦
　　我今爱此身　　乃为我所亲
　　一切爱自身　　云何我不爱
　　是故我舍身　　为舍于世间
　　观此多过咎　　喻如持业器
　　彼业世间行　　我去而随身
　　静念不散乱　　当断于无明
　　是故破烦恼　　我处于禅定
　　邪道不牵心　　自名最上住


　　　　菩提行经卷第三



　　　　菩提行经卷第四

　　　　圣龙树菩萨集颂
　　　　西天中印度惹烂驮啰国密林寺三藏明教大师赐紫沙门臣天息灾奉　诏译

　　菩提心般若波罗蜜多品第七

　　如来智慧仁　　为一切世间
　　令求远离苦　　是故智慧生
　　真如及世间　　今说此二法
　　知佛真如故　　说法而智慧
　　彼世间凡夫　　见二种相应
　　害及胜害等　　乃世相应事
　　彼二事见已　　见之乃为智
　　智见世间性　　是喻于真如
　　此说无去来　　智者无不见
　　色等甚分明　　乃世相应事
　　不净而为净　　智者喻有利
　　为知世间故　　是说世间性
　　为见于真如　　见以刹那住
　　世间行相应　　此行无过失
　　知女人不净　　异世诸害事
　　谓佛福虚幻　　使我云何信
　　有情若幻境　　云何复生灭
　　彼因集和合　　乃得于幻缘
　　有情种子生　　云何有真实
　　杀彼虚幻人　　无心性等罪
　　平等心虚幻　　罪福得生起
　　真言力等持　　幻境心无著
　　以彼种种幻　　种种因业生
　　何有于一人　　得于一切力
　　若住于真如　　或住于净戒
　　如是即佛行　　谁云菩提行
　　因缘当断尽　　幻化不可得
　　因缘若断尽　　无生而自得
　　若不住疑妄　　幻境而不立
　　幻境若彼无　　一切不可得
　　如是即真如　　得现于心体
　　心如是若分　　虚幻何由见
　　心不自见心　　世尊之所说
　　如剑刃虽利　　虽利不自断
　　自性由若斯　　复喻如灯光
　　破闇然得名　　而不云自照
　　又若水精珠　　体本唯清澈
　　因青而有青　　影现随众色
　　非青而现青　　如心而自作
　　又如彼灯光　　智者知此说
　　智慧此开通　　知者何所说
　　虽开而不开　　如人无所睹
　　石女义不生　　与此义不二
　　亦同无心识　　缘念无所得
　　非念而别生　　虚妄念如毒
　　谓若因若果　　为法而自说
　　有谈眼药方　　见瓶而无药
　　若见闻觉知　　此有而非有
　　念断于苦因　　此实念当念
　　念念而无别　　此心当平等
　　前尘常惑人　　了之无所有
　　如幻而不实　　妄心而自见
　　住尘处轮回　　喻空无所依
　　住尘性亦然　　亦无有所得
　　若与不善俱　　不善汝所得
　　若心有取舍　　施一切如来
　　如是用心意　　而有何功德
　　幻境一切知　　烦恼云何断
　　于彼幻三毒　　远离而不作
　　知于烦恼心　　彼作而未尽
　　于彼得见时　　空有意无力
　　烦恼性非尽　　与空而相杂
　　至彼无所学　　彼后乃得尽
　　彼性而无得　　亦复不能见
　　彼性若无住　　云何住此身
　　若性而无有　　身住于无性
　　是性如去来　　随现而无著
　　劫树与摩尼　　能如意圆满
　　佛变化亦然　　当为斯行愿
　　喻法咒林树　　咒成而枯坏
　　毒等虽久害　　彼彼皆消除
　　菩萨之修行　　所作诸事业
　　菩提行最胜　　佛树能成就
　　以彼平等行　　而住于寂静
　　及作不思议　　供养得何果
　　随彼所行因　　而得于彼果
　　供养等真实　　得果而称实
　　云何得法空　　实得解脱法
　　不离牟尼道　　当得于菩提
　　汝不求大乘　　何法求圆满
　　二乘得成就　　成就非圆满
　　若彼所作因　　怖畏于大乘
　　别怖怖非实　　此怖实名怖
　　此法要当知　　大乘之所论
　　离此为他法　　知彼外道论　　法乃僧根本　　僧知法出离
　　心若有著处　　涅槃不可得
　　解脱心无著　　烦恼得消灭
　　烦恼业消除　　斯由解脱力
　　爱取不相缘　　以此无执持
　　爱业而羸劣　　是无有痴爱
　　受爱得相缘　　此受而有得
　　安住有著心　　是得名处处
　　若心之不空　　复得名为著
　　心性若云空　　如识而无得
　　如应正等觉　　所说之妙法
　　是义乃大乘　　大乘行平等
　　说法之一时　　了一切过患
　　一味之平等　　诸佛无不说
　　迦叶大尊者　　如言之不知
　　彼汝云不觉　　不受当何作
　　解脱力若怖　　轮回得成就
　　迷彼苦空事　　而得于此果
　　迷空彼若此　　不得谤于法
　　此空审观察　　是故得不疑
　　离闇知烦恼　　因法知于空
　　欲速一切知　　彼言审观察
　　若物生于苦　　是苦怖得生
　　彼苦因空作　　彼何得生怖
　　若于彼物怖　　斯即名我所
　　如是我无所　　苦怖云何得
　　牙齿发爪甲　　骨肉并血髓
　　鼻洟唾脓涎　　脂肪及肠胃
　　便痢汗热风　　九漏并六识
　　如是诸法等　　一切皆无我
　　说彼智与声　　声恒受一切
　　若说声智离　　彼离云何知
　　若智之不知　　彼智难知故
　　彼智既决定　　乃近于智智
　　此智非声受　　彼声何以闻
　　彼声近于心　　彼知色如是
　　若受于色声　　而色复何受
　　如彼一父子　　思惟无真实
　　有情尘所翳　　无父亦无子
　　知声色如是　　亦无于自性　　彼色如是知　　喻乐暂和合
　　彼自性如是　　彼一而言有
　　余色咸不实　　此说色下品
　　彼一切智心　　烦恼悉清净
　　思惟一觉心　　彼等彼若无
　　爱若虚不实　　云何住于见
　　无我而无心　　此心喻画像
　　是心智相应　　清净愚痴破
　　如是之自心　　彼作云何作
　　彼愚痴无行　　此我而虚作
　　有行自出离　　而无恶业果
　　破坏业若为　　善果云何得
　　此二之行果　　互相破成就
　　彼说知不虚　　彼自而无事
　　因果定相应　　恶见要不生
　　此行而实住　　作受今当说
　　过去未来心　　彼我无有生
　　此心生我破　　我无复生起
　　如芭蕉作柱　　无所能胜任
　　我心生亦然　　是得善观察
　　有情若不有　　此行云何为
　　彼行今若为　　而为有痴事
　　有情何实无　　痴喻其爱事
　　若灭于苦恼　　当断于痴事
　　我慢为苦因　　痴是得增长
　　彼事心不回　　观空为最上
　　无足无胫膝　　无腰复无腿
　　无臂亦无肩　　无脐无胸背
　　无肋兼无胁　　无手亦无鼻
　　无项复无头　　骨锁等皆尔
　　观此一切身　　不行于一处
　　彼行于处处　　何处自安住
　　以彼身手等　　一切处皆住
　　彼一身如是　　乃至于手等
　　无内无外身　　何独身手等
　　手等无分别　　云何彼复有
　　彼既无痴身　　宁云意手等
　　住已近殊胜　　观者知人喻
　　若彼因和合　　木人此可同
　　若了如是相　　彼身同此见
　　如是舍足指　　手指亦皆舍
　　彼初观节合　　后见节自离
　　此身破已竟　　彼住分别见
　　分别见此身　　得喻如虚空
　　如是之梦色　　智者何所乐
　　设施若无身　　何有男女等
　　若喜真得苦　　此者何不解
　　观察此云何　　爱乐深烦恼
　　乐者之不实　　如彼无执受
　　汝苦复云何　　如彼自无得
　　彼有苦微细　　既微而不说
　　以彼微细故　　不说令他喜
　　因嗔而苦生　　既生而有灭
　　若于定有见　　于生自不受
　　如是而既知　　如是观因果
　　禅爱或相应　　得生彼疑地
　　善根之所利　　皆为于何人
　　彼此何和合　　和合而何得
　　人喻于虚空　　虽合而无入
　　无入而非合　　是无分别行
　　不求和合名　　若见而无见
　　和合彼不求　　云何名得生
　　有物非和合　　如导而先知
　　而彼识无相　　不住于和合
　　彼触法如是　　何受而得生
　　我今何所为　　而得于苦害
　　若不得所受　　苦害而不觉
　　此位彼得见　　何爱不远离
　　今见此梦触　　自心之幻化
　　既见彼触性　　彼受汝亦得
　　先世与后世　　念念而无受
　　若此观自身　　受亦无所得
　　所受既不实　　彼即知无有
　　若此无自身　　云何如是害
　　色性之自住　　无根无中间
　　无内无外色　　别处亦不得
　　身若无异处　　无合无分别
　　有情之自性　　寂静彼无所
　　智者若先知　　云何而有著
　　智者同智故　　彼生何得著
　　是智是后得　　是智云何得
　　如是一切法　　虽生而无得
　　如是法若无　　是法云何二
　　彼余法若是　　有情皆寂静
　　彼他心有疑　　于自即无有
　　彼定彼后有　　此法无彼此
　　思惟于自心　　是二互相住
　　如得于正住　　一切智者说
　　若有诸智者　　获得于智智
　　智者得是智　　彼即是无位
　　智者得是智　　有得而无住
　　无住即无生　　彼说于涅槃
　　若彼之二法　　如是极难住
　　若法由于智　　智者何因有
　　是智由于知　　知者无所得
　　二法互相由　　是有情无性
　　无父定无子　　欲子生何得
　　有父而有子　　彼二法亦尔
　　芽从种子生　　种子得何求
　　知从智所生　　彼实何不行
　　芽从智种生　　知从智芽有
　　若彼知不知　　何得有智智
　　一切人因缘　　彼前皆已说
　　因果所生起　　等喻如莲花
　　因果何由作　　皆从于过去
　　此果云何得　　由过去业力
　　世间因自在　　自在彼何说
　　如是得后有　　彼彼名何杂
　　是事唯不定　　非心非贤圣
　　过恶无善报　　彼何得自在
　　不见如虚空　　不见自过去
　　自在不思议　　此理不应说
　　彼主何最上　　彼亦自无定
　　善恶各自性　　智者知无边
　　因业有苦乐　　彼说何等作
　　先因若不有　　果报谁云得
　　云何不作恒　　彼无于别见
　　彼作既无别　　何得见彼彼
　　若见和合因　　无复云自在
　　此和合无主　　彼法乃无主
　　彼爱不自爱　　此爱而无作
　　所得而由他　　何云自在作
　　彼不作过去　　谓若恒不灭
　　爱此最上数　　谓世间恒常
　　有情尘闇蔽　　住此恶功德
　　谓此说最上　　此说世间恶
　　一三之自性　　不合而无有
　　是德无所有　　彼各各三种
　　功德虽无声　　此声有还远
　　如衣等无心　　由此生快乐
　　色性之亦然　　观之性无有
　　彼等快乐因　　有无若衣等
　　此衣等快乐　　此乃性快乐
　　彼等之快乐　　不能得久远
　　彼得是微细　　云何彼粗细
　　快乐如是实　　思惟何不受
　　离粗得微细　　微细不久远
　　一切物亦然　　久远何不得
　　快乐得不粗　　快乐不常定
　　彼无有所生　　此说不真实
　　彼真实德生　　彼得无欲住
　　为食不净食　　而有于因果
　　爱无价之衣　　买睹罗种子
　　不爱世间痴　　彼住真如智　　彼智世间有　　云何而不见
　　同彼世间量　　若此分明见
　　世量而非量　　彼无妄言说
　　是故观真如　　彼空而不生
　　知性之不触　　是性而无执
　　彼性实非实　　是故非实性
　　是故彼梦觉　　此疑彼无有
　　彼性若见有　　乃不实生者
　　是故知彼性　　无因即无所
　　一切皆无主　　因缘中安住　　由彼无别异　　不住复不去
　　于实彼若迷　　返为世间胜
　　为从因所生　　为从幻化作
　　何来彼何去　　了知而若此
　　若此而了知　　乃见彼无性
　　云何知假实　　同于影像等
　　性若云自有　　是因何所立
　　彼若是不有　　彼因故不用
　　有无之性相　　因俱胝百千
　　彼位云何性　　何得于别性
　　彼性无性时　　是性何时得
　　无性即无生　　当依彼性行
　　性无过去性　　而由性不生
　　无有性无性　　喻幻化和合
　　一切有无性　　有如是不灭
　　此一切世间　　是故不生灭
　　知行空不实　　喻梦喻芭蕉
　　分别灭不灭　　一切不可得
　　性空乃如是　　何得而何受
　　不实恒若斯　　彼彼云何得
　　何苦何快乐　　何爱何不爱
　　彼爱何所爱　　要当知自性
　　世间亦可知　　何名为无上
　　何人何所亲　　何生而何得
　　一切喻虚空　　彼此受皆失
　　欢喜嗔相对　　因喜或斗诤
　　嗔恼诸邪行　　一切令破坏
　　罪恶自爱乐　　是得恶趣名
　　死即堕恶趣　　得苦而无悔
　　或往来天中　　生生而得乐
　　舍于多罪崖　　谓真实如是
　　如是真无性　　复互相憎爱
　　说彼将来恶　　溺无边苦海
　　色力并寿命　　彼得而唯少
　　虽获于快乐　　而由饥困者
　　眠睡灾昏迷　　如虚幻和合
　　当尽彼虚幻　　若此而难得
　　彼学何所作　　何行何断除
　　彼彼诸魔事　　斯为大罪崖
　　于彼多正道　　难胜而不行
　　复于刹那中　　难得生觉悟
　　过去未来苦　　难竭烦恼海
　　而于此苦海　　我恨苦求离
　　如是此安住　　若自不乐住
　　如须臾须臾　　入火而澡浴
　　见如是自利　　而受于此苦
　　无老死自在　　彼行因如是
　　从彼恶法来　　感恶而前死
　　苦火热如是　　我何时得息
　　自作于快乐　　福云生缭绕
　　以我何见知　　而说知慧空
　　稽首具足知　　稽首福德重

　　　　菩提行经菩提心回向品第八

　　菩提行若此　　思惟于行福
　　菩提行庄严　　一切人皆得
　　乃至一切处　　身心苦恼者
　　彼得此妙福　　欢喜快乐海
　　若有不自在　　而处轮回者
　　使得世间乐　　及得菩提乐
　　若有世界中　　乃至于地狱
　　而令彼等人　　悉受极快乐
　　寒苦得温暖　　热苦得清凉
　　菩萨大云覆　　复浴法水海
　　铁树铁山峰　　剑林光闪烁
　　一切成劫树　　罪人喜安乐
　　喻迦那摩．迦啰拏　　鸳鸯鹅雁声适悦
　　池沼清净无浊秽　　微妙诸香生喜乐
　　地狱炉炭聚　　而得摩尼聚
　　热地水精严　　复宝山和合
　　以如是供养　　善逝宫皆满
　　炭火热剑雨　　今后洒花雨
　　彼剑互相杀　　今后花互散
　　烂捣诸身肉　　喻君那花色
　　肉骨与火同　　弃堕奈河水
　　以我善力故　　令得天宫殿
　　彼光如千日　　彼满那枳你
　　焰魔之狱卒　　见者不惊怖
　　乌鹫等飞类　　悉离恶食苦
　　爱彼普快乐　　此得何善生
　　福喻于虚空　　观此上下等
　　如见金刚手　　速灭除灾患
　　降彼花香雨　　破灭地狱火
　　云何名快乐　　云何名欢喜
　　处彼地狱者　　得见观自在　　同一切威德　　俱胝髻童子
　　大悲菩提心　　救度于一切
　　以彼天供养　　天冠及天花
　　乃至悲心花　　适悦宝楼阁
　　天女之言说　　百千种歌咏
　　赞大圣文殊　　及普贤菩萨
　　以此善功德　　同于地狱者
　　大圣观自在　　观察地狱苦
　　无量苦可怖　　手出甘露乳
　　济彼诸饿鬼　　与食与洗浴
　　令饱满清凉　　离苦得快乐
　　如彼北洲人　　色力并寿命
　　聋者得闻声　　盲者得见色
　　妊娠及产生　　喻摩耶无苦
　　虽衣虽饮食　　庄严而清净
　　一切随求意　　得利复得益
　　怖者不受怖　　不乐而得乐
　　烦恼得无恼　　见者皆欢喜
　　病者获安乐　　解脱一切缚
　　无力而得力　　爱心互相施
　　安乐于十方　　行道一切至
　　恶事皆灭尽　　当成就好事
　　乘船商贾人　　得满所求意
　　安乐到彼岸　　亲等同嬉戏
　　饥馑时路行　　得伴无所畏
　　不怖贼与虎　　复不怖迷醉
　　旷野无病难　　耄幼无主宰
　　贤圣悉加护　　诸烦恼解脱
　　悲愍信智慧　　具足相修行
　　恒得宿命通　　而得无尽藏
　　乃至虚空藏　　无缘无方便
　　无少才不喜　　有情乏名闻
　　当得大名称　　出家若丑陋
　　当得具色相　　若彼有三界
　　使彼得丈夫　　亦离高下品
　　当破我慢意　　今我一切福
　　利诸有情等　　常离一切罪
　　恒作善利事　　菩提心所行
　　菩提行不退　　远离我慢业
　　当得佛受记　　一切有情等
　　得无量寿命　　寿命得恒长
　　破坏无常声　　劫树苑适悦
　　一切方皆得　　妙法而适意
　　同佛佛圆满　　彼诸高下石
　　如掌而平坦　　柔软琉璃色
　　一切地皆得　　诸大菩萨众
　　普遍诸国土　　以自住光明
　　庄严于大地　　诸树及飞禽
　　光明于虚空　　说法声不住
　　诸有情常闻　　佛及佛子等
　　彼彼恒得见　　无边供养云
　　供养于世尊　　天雨依时节
　　谷麦咸丰实　　世间得具足
　　王法得依行　　药力倍增盛
　　明力皆成就　　罗刹拏吉你
　　斯等皆悲愍　　无有苦有情
　　无罪复无病　　不轻慢下劣
　　烦恼无所得　　读诵而自在
　　随意而行住　　众集乃恒常
　　成就于僧事　　苾刍住净戒
　　复得一切解　　观察于心业
　　舍离诸烦恼　　苾刍所得利
　　当远离斗诤　　诸出家亦然
　　不得破禁戒　　得戒而守护
　　恒乐尽诸罪　　若彼不破戒
　　得益往天趣　　若彼持钵者
　　为得于善利　　得清净种子
　　名闻满诸方　　永不受罪苦
　　恒行无苦处　　无边诸有情
　　供养一切佛　　当受一天身
　　彼成佛世间　　不思议有情
　　乐佛而得乐　　愿为于世间
　　菩萨得成就　　彼尊若思惟
　　彼有情令得　　辟支佛安乐
　　及得声闻乐　　天人阿修罗
　　意重而恒护　　若彼宿命通
　　出家此恒得　　若彼欢喜地
　　文殊师利住　　我若以彼位
　　随力而能与　　若知和合住
　　得生于一切　　若有欲见者
　　及有欲闻者　　如是彼得见
　　文殊师利尊　　如日照十方
　　为一切有情　　彼文殊修行
　　我得如是行　　彼或住虚空
　　或住于世间　　今我住亦然
　　得坏世间苦　　世间若有苦
　　彼一切我得　　世间一切善
　　菩萨之乐得　　一药救世间
　　一切皆富乐　　一切同利养
　　佛教而久住　　以善意清净
　　归命于文殊　　我说善知识
　　清净此增长


　　　　菩提行经卷第四


