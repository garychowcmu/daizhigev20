  提婆菩萨释楞伽经中外道小乘涅槃论
　　提波菩萨造  后魏 菩提流支译




　　　　提婆菩萨释楞伽经中外道小乘涅槃论

　　　　提波菩萨造
　　　　后魏北印度三藏菩提流支译
　　问曰。何者外道所谓涅槃。
　　答曰。外道所说涅槃有二十种。是诸外道等虚妄分别。如是等因能生六道。如来为遮是等邪见故说涅槃因果正义。何等二十。一者小乘外道论师。二者方论师。三者风论师。四者违陀论师。五者伊赊那论师。六者裸形外道论师。七者毗世师论师。八者苦行论师。九者女人眷属论师。十者行苦行论师。十一者净眼论师。十二者摩陀罗论师。十三者尼犍子论师。十四者僧佉论师。十五者摩醯首罗论师。十六者无因论师。十七者时论师。十八者服水论师。十九者口力论师。二十者本生安荼论师。
　　问曰。何者外道说诸受阴尽如灯火灭种坏风止名涅槃。答曰。第一小乘外道论师说。
　　问曰。何等外道说方名涅槃。答曰。第二外道方论师说。最初生诸方。从诸方生世间人。从人生天地。天地灭没还入彼处名为涅槃。是故方论师说方是常名涅槃因。
　　问曰。何等外道说风为涅槃因。答曰。第三外道风仙论师说。风能生长命物能杀命物。风造万物能坏万物。名风为涅槃。是故风仙论师说风为常是涅槃因。
　　问曰。何等外道说梵天是涅槃因。答曰。第四外道围陀论师说。从那罗延天脐中生大莲华。从莲华生梵天祖公。彼梵天作一切命。无命物从梵天口中生。婆罗门两臂中生。刹利两髀中生。毗舍从两脚跟生。首陀一切大地。是修福德戒场生一切华草。以为供养。化作山野禽兽人中猪羊驴马等。于界场中杀害供养梵天。得生彼处名涅槃。是故违陀论师说梵天名常是涅槃因。
　　问曰。何等外道说不见分别见常无常是涅槃。答曰。第五外道伊赊那论师眷属作如是说。伊赊那论师尊者形相不可见遍一切处。以无形相而能生诸有命无命一切万物。名为涅槃。是故伊赊那论师眷属作如是说。伊赊那是常名涅槃因。
　　问曰。何等外道。分别见种种异相名涅槃。答曰。第六裸形外道论师说。
　　问曰。何等外道说见一切法自相同相名涅槃。答曰。第七外道毗世师论师作如是说。谓地水火风虚空微尘物功德业胜等十种法常故。和合而生一切世间知无知物。从二微尘次第生一切法。无彼者无和合者。无和合者即是离散。散者即是涅槃。是故毗世师论师说。微尘是常能生一切物。是涅槃因。
　　问曰。何等外道说身尽福德尽名为涅槃。答曰。第八苦行论师说。
　　问曰。何等外道说自性人命转变名涅槃。
　　答曰。第九外道女人眷属论师说。摩醯首罗作八女人。一名阿提[仁-二+致]。二名提[仁-二+致]。三名苏罗婆。四名毗那多。五名迦毗罗。六名摩[少/兔]。七名伊罗。八名歌头。阿提[仁-二+致]生诸天。提[仁-二+致]作阿修罗。苏罗婆生诸龙。毗那多生诸鸟。迦毗罗生四足。摩[少/兔]生人。伊罗生一切谷子。歌头生一切蛇蝎蚊虻蝇蚤蚰蜒百足等。如是知者名为涅槃。是故女人眷属论师说。女人是常名涅槃因。
　　问曰。何等外道说罪福尽德亦尽故名涅槃。
　　答曰。第十外道行苦行论师说。
　　问曰。何等外道说烦恼尽故依智名涅槃。
　　答曰。第十一外道净眼论师作如是说。
　　问曰。何等外道说见自在天造作众生名涅槃。
　　答曰。第十二外道摩陀罗论师言。那罗延论师说。我造一切物。我于一切众生中最胜。我生一切世间有命无命物。我是一切山中大须弥山王。我是一切水中大海。我是一切药中谷。我是一切仙人中迦毗罗牟尼。若人至心以水草华果供养我。我不失彼人。彼人不失我。摩陀罗论师说。那罗延论师言。一切物从我作生。还没彼处名为涅槃。是故名常。是涅槃因。
　　问曰。何等外道说众生递共因生名涅槃。
　　答曰。第十三外道尼犍子论师作如是说。初生一男共一女。彼二和合能生一切有命无命等物。后时离散还没彼处名为涅槃。是故尼犍子论师说。男女和合生一切物。名涅槃因。
　　问曰。何等外道说证谛道名涅槃因。
　　答曰。第十四外道僧佉论师说。二十五谛自性因生诸众生是涅槃因。自性是常故从自性生大。从大生意。从意生智。从智生五分。从五分生五知根。从五知根生五业根。从五业根生五大。是故论中说。随何等何等性修行二十五谛。如实知从自性生还入自性能离一切生死得涅槃。如是从自性生一切众生。是故外道僧佉说。自性是常能生诸法。是涅槃因。
　　问曰。何等外道说有作所作而共和合名涅槃。
　　答曰。第十五外道摩醯首罗论师作如是说。果是那罗延所作。梵天是因。摩醯首罗一体三分。所谓梵天那罗延摩醯首罗。地是依处。地主是摩醯首罗天。于三界中所有一切命非命物。皆是摩醯首罗天生。摩醯首罗身者。虚空是头。地是身。水是尿。山是粪。一切众生是腹中虫。风是命。火是暖。罪福是业。是八种是摩醯首罗身。自在天是生灭因。一切从自在天生。从自在天灭。名为涅槃。是故摩醯首罗论师说。自在天常生一切物。是涅槃因。
　　问曰。何等外道说一切物自然而生名涅槃。答曰。第十六外道无因论师作如是说。无因无缘生一切物。无染因无净因。我论中说。如棘刺针无人作。孔雀等种种画色皆无人作。自然而有不从因生名为涅槃。是故无因论师说。自然是常生一切物。是涅槃因。
　　问曰。何等外道说诸物皆是时作名涅槃。
　　答曰。第十七外道时散论师作如是说时熟一切大。时作一切物。时散一切物。是故我论中说。如被百箭射时不到不死。时到则小草触即死。一切物时生。一切物时熟。一切物时灭。时不可过。是故时论师说。时是常生一切物。名涅槃因。
　　问曰。何等外道说见有物名涅槃。
　　答曰。第十八外道服水论师作如是说。水是万物根本。水能生天地。生有命无命一切物。下至阿鼻地狱上至阿迦尼吒天。皆水为主。水能生物。水能坏物。名为涅槃。是故外道服水论师说。水是常名涅槃因。
　　问曰。何等外道说见无物名涅槃因。答曰。第十九外道口力论师说。虚空是万物因。最初生虚空。从虚空生风。从风生火。从火生暖。暖生水。水即冻凌坚作地。从地生种种药草。从种种药草生五谷。从五谷生命。是故我论中说。命者是食后时还没。虚空名涅槃。是故外道口力论师说。虚空是常。名涅槃因。
　　问曰。何等外道说见有无物是涅槃因。
　　答曰。第二十外道本生安荼论师说。本无日月星辰虚空及地。唯有大水。时大安荼生如鸡子周匝金色时熟。破为二段。一段在上作天。一段在下作地。彼二中间生梵天名一切众生祖公。作一切有命无命物。如是有命无命等物散没。彼处名涅槃。是故外道安荼论师说。大安荼出生梵天是常。名涅槃因。

　　　　提婆菩萨释楞伽经中外道小乘涅槃论


