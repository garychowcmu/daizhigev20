  佛一百八名赞
　　宋 法天译




　　佛一百八名赞

　　　　西天译经三藏朝散大夫试鸿胪卿传教大师臣法天奉　诏译
　　归命一切智　　一切世间师
　　牟尼大法王　　一百八名号
　　无边功德海　　具足众吉祥
　　能灭诸有情　　罪业诸烦恼

　　我今归命礼　　一切大吉祥
　　救度诸群生　　令得大安乐

　　我今归命礼　　悲愍二足尊
　　圆满于众生　　一切吉祥事
　　我今归命礼　　无相无上尊
　　成就天中天　　秘密大明义
　　如来正等觉　　利乐于世间
　　最上百八名　　我今集彼说

　　南无一切义成就。南无正等觉。南无一切智。南无大释子。南无一切法自在无畏。南无大金仙。南无功德海。南无如来。南无应供。南无善逝。南无世尊。南无一切世间解。南无离一切垢染。南无最上法灯。南无无畏净饭王子。南无甘蔗王种。南无瞿昙。南无日族。南无吉祥大牟尼。南无囕拟啰娑族。南无天人师。南无十力降魔军。南无离过除毒。南无调御丈夫。南无妙解脱。南无除障暗。南无止息降诸根。南无清净戒。南无无垢王。南无灭罪无我相。南无无惊无怖畏。南无第一法圆满。南无无边无可喻。南无大论师。南无希有不思议精进。南无三界亲慈父。南无三明知三世。南无灭三毒。南无具足三变通。南无说三乘菩提。南无无相亦无老。南无无我无二执。南无无怨无戏论。南无无业无怖。南无施愿无畏。南无法师子二足尊。南无调伏除烦恼。南无最上意清净。南无明行足。南无自在变化王。南无调伏心清净。南无离尘无上士。南无止息一切罪。南无得清凉。南无得寂静。南无救度世间师。南无勇猛大清净智。南无圆满吉祥相。南无能除怨。南无沙门月。南无释师子。南无作善清净业。南无六佛法庄严。南无六根清净眼。南无第一六神通。南无六趣海到彼岸。南无无师自然觉。南无善逝德成就。南无一切世间为爱乐。南无无等大智慧。南无恒入三摩地。南无一切有情利益主。南无真实降诸根。南无一切世间尊。南无普遍有情精进者。南无永过轮回苦。南无圆满诸所求。南无降伏得最胜说四谛。南无到彼岸度他大龙王。南无得最上涅槃。南无尊师大梵行。南无第一寂静乐。南无秘密最胜大丈夫。南无调伏声闻者。南无利益诸有情。南无世间供养出世智。南无圣智照世间。南无离世法利养。南无出世为如来。南无大法主。南无大法王。南无调御明。南无救度第一二足尊。南无行忍辱。南无善意端严相。南无善持善戒相。南无金色光善逝。南无善逾爱尊重。南无人师子吉祥云。南无佛陀。南无无畏独除闇。南无无边利世间。南无无等三有师。南无能断诸结缚。南无无我最第一。南无普照一切眼。南无证理净慧眼。南无三慧真实眼。如是一百八名。若复有人。于其辰朝。发志诚心。或读诵。或礼念。或忆持。或听闻。获得最上吉祥福德。所有一切烦恼及诸罪业。速得清净不受轮回。当得解脱乃至成佛。
　　此大牟尼功德名　　我今读诵及礼念
　　普将回施与群生　　同得证成菩提果


　　佛一百八名赞


