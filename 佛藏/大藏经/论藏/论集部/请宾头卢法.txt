  请宾头卢法
　　刘宋 慧简译




　　请宾头卢法

　　　　宋沙门释慧简译
　　天竺国有优婆塞国王长者。若设一切会。常请宾头卢颇罗堕誓阿罗汉宾头卢者字也。颇罗堕誓者姓也。其人为树提长者现神足故。佛摈之不听涅槃。敕令为末法四部众作福田。请时于静处烧香礼拜。向天竺摩梨山。至心称名言。大德宾头卢颇罗堕誓。受佛教敕。为末法人作福田。愿受我请。于此处食。若新作屋舍。亦应请之言。愿受我请。于此舍床敷止宿。若普请众僧澡浴时。亦应请之言。愿受我请。于此洗浴。及未明前具香汤净水澡豆杨枝。香油调和冷暖。如人浴法。开户请入。然后闭户。如人浴讫顷。众僧乃入。凡会食澡浴。要须一切请僧至心求解脱。不疑不昧。信心清净。然后可屈。近世有一长者闻说宾头卢阿罗汉受佛教敕为末法人作福田。即如法施设大会。至心请宾头卢。氍氀下遍布华。欲以验之。大众食讫。发氍氀华皆萎。懊恼自责。不知过所从来。更复精竭。审问经师。重设大会。如前华亦复皆萎。复更倾竭尽家财产。复作大会。犹亦如前。懊恼自责。更请百余法师。求请所失。忏谢罪过。如向上座一人年老。四布悔其愆咎。上座告之。汝三会请我。我皆受请。汝自使奴门中见遮。以我年老衣服弊坏。谓是被摈。赖提沙门不肯见前。我以汝请欲强入。汝奴以杖打我。头破额右角疮。是第二会亦来。复不见前。我又欲强入。复打我头额中疮。是第三会亦来。如前被打。头额左角疮。是皆汝自为之。何所懊惋。言已不现。长者乃知是宾头卢。自尔以来。诸人设福皆不敢复遮门。若得宾头卢。其坐华即不萎。若新立房舍床榻。欲请宾头卢时。皆当香汤洒地。燃香油灯。新床新褥奋绵敷之。以白练覆绵上。初夜如法请之。还闭房户。慎勿轻慢窥看。皆各至心信其必来。精诚感彻。无不至也。来则耨上现有卧处。浴室亦现用汤水处。受大会请时。或在上坐。或在中坐。或在下坐。现作随处僧形。人求其异终不可得。去后见坐处华不萎乃知之矣。

　　请宾头卢法


