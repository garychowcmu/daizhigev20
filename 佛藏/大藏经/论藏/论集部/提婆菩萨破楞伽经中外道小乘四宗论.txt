  提婆菩萨破楞伽经中外道小乘四宗论
　　提波菩萨造  后魏 菩提流支译




　　　　提婆菩萨破楞伽经中外道小乘四宗论

　　　　提波菩萨造
　　　　后魏北印度三藏菩提流支译
　　问曰。外道所立四宗法非佛法者何者是。答曰。谓一异俱不俱。问曰。云何言一异俱不俱。答曰。有诸外道言。一切法一。有诸外道言。一切法异。有诸外道言。一切法俱。有诸外道言。一切法不俱。是诸外道于虚妄法中各各执著。以为实有物故。问曰。何等外道说一切法一。答曰。言一切法一者。外道僧佉论师说。言一切法异者。外道毗世师论师说。言一切法俱者。外道尼犍子论师说言一切法不俱者。外道若提子论师说。问曰。云何僧佉人说一切法一。答曰。僧佉外道言。我觉二法是一。何以故。二相差别不可得故。问曰。云何二相差别不可得。答曰。如牛马异法。二相差别可见可取。言此是牛此是马。而我离觉我不可得。离我觉不可得。如我经中说。我觉体相如火与热。二法差别不可得。问曰。云何差别不可得。答曰。彼法不可说异故。譬如白叠不可说言此是白此是叠。二法差别如白叠。一切法因果亦如是。问曰。云何毗世师外道说一切法异。答曰。所言异者。我与觉异。何以故。以说异法。问曰。云何名说异法。答曰。如说此是白此是叠。此是天德。此是天德叠。我与觉异亦如是。此是我此是智故。问曰。有何差别彼法不可说一。答曰。譬如白叠此是白此是叠。如是一切因果各异。不可说一故。问曰。云何尼乾子说一切法俱。答曰。言一切法俱者。如我与觉不可说一不可说异。复有异义可说一可说异故。问曰。云何不一不异亦一亦异。答曰。如我与命用相有异方便异故言。如贪嗔痴等得言有异。譬如灯明得说言一得说言异。以有此有彼无此无彼。得言一。灯异处明异处。故得言异。如灯明因果白叠一切法亦如是。亦得说一亦得说异。故言俱也。问曰。云何若提子外道说一切法不俱。答曰。不俱者。谓一切法不可说一不可说异。以二边见过故。以说一异俱论师等皆有过失故。智者不立如是三法。问曰。云何过失。答曰。若离白别无叠者。白灭叠亦应灭。若异白更有叠者。应有叠非白有白非叠。是故一异俱等法我俱不立。虽然一异俱等一切法不可得言无。答曰。此诸外道虚妄分别。是邪见相非是智相。皆是不善。此义云何。又一等法虚妄分别。以不得言即彼法。彼法一不得言瓶。瓶一以瓶即是瓶故亦不得异法。异法一以不得言瓶共。叠一以瓶相异叠相异以异法离异法。异法不得一不得异。以异法不成异法。以异法不得言异法。若二法说一说异。彼二法应说一应说异。若不说一不说异者。此是虚妄分别。若彼二法是一者。不得言彼法是异。若无二者云何言一。以彼法相待成故依世谛虚妄分别。第一义谛中无彼外道虚妄分别戏论过故。此是总答四种外道邪见之相。
　　自此已下别答四义。如是一一观察迦毗罗忧楼佉等外道虚妄分别义不成就。此义云何。言一切法一者。此义不然。以灭应灭。不灭不应灭。俱灭俱不灭此义云何。汝向说我与觉相差别不可得如白叠。我破此义。何以故。以此义不与诸经论相应故。汝说诸法差别不可得者。此义不然。如手爪彼法二相差别不可得故。此明何义。如爪指掌名之为手。若异此法手不可得。如是白叠一不可得。何以故。无异法故。我觉一不可得。如是白叠一不可得。如手与指掌。若此灭者彼亦应灭。此义云何。若白灭者叠应灭故。如截手即截指掌。汝意若谓白灭叠不灭者。此义不然。若叠不灭白亦不应灭。如截于手指掌应在如截指掌手亦应在故。汝意若谓青黄赤等唯灭白色不灭叠者。云何言一。若不尔者青黄赤等色不应灭。不尔叠不灭者青黄白等色亦不应灭。
　　问曰。我青黄赤等覆白色而不灭白。此义云何。答曰。叠亦如是覆叠而不灭叠。又此义不然。洗叠已还见白色故。叠亦如是。覆叠不灭叠。是故白即是叠。叠即是白。若叠灭者青黄赤白等色云何见。若汝意谓白灭覆非灭叠应灭覆叠不应灭白。若尔有法灭覆有法不灭不覆。云何言一。是故一义不成。已答外道僧佉论师一切法一竟。
　　问曰。迦那陀外道论师言一切法异者。我与觉异。以说异法故。此是我此是觉。如白叠此是白此是叠故。答曰。此义不然。以无譬喻故。如人说言。此是手此是指掌。彼人虽说此语不能说异法。是故不得言我觉异。如白叠以见世间有二种差别故。一者相二者处。相差别者。色香味触不异相有异相故。处差别者。如谷豆等有白叠不异相有差别。如彼色香味触。若不尔者有四种过。此义云何。白灭叠亦灭。如彼色香味触。譬如火和合烧瓶成赤色已又为青色。香味亦尔。若不尔者色香味触亦不应灭。如彼白叠异不可得。若白灭者叠亦应灭。叠不灭者白亦不应灭。
　　问曰。此义不然。依彼法有此法。譬如画壁依壁有画。壁灭画亦灭。画灭壁不灭。我白灭叠不灭义亦如是。答曰。汝此譬喻事不相似。壁是先有画是后作。而彼白叠起无前后。不可得言此白先有叠是后作。已答外道卫世师论师一切法异义竟。
　　问曰。尼揵子外道论师言一切法俱。迦毗罗等论师皆有过失。以说一异故。是故我说俱而不俱。譬如灯明。有此有彼。有彼有此。无此无彼。无彼无此。如有灯有明有明有灯。无灯无明无明无灯。异者能照所照。以灯异处明异处。是故说异。如我觉白叠等。亦得说一亦得说异。譬如白于叠中别处不可得言此是白此是叠。如世间此是牛此是马等。白叠不尔。是故我不说异亦不说一。若一者白灭叠应灭。又若一者亦不应说赤叠黑叠等。是故我言得说一得说异。此义云何。答曰。此义不然。如向说僧佉毗世师等过失。与此无异。以何等义僧佉一如向说。以何等义毗世师异如向说。云何向说。如向说言。灯明一者灯即是明。明即是灯。此唯有别数而无别义。若尔灯亦应明。明亦应灯。若此二法。一者云何异处。如手与指掌无差别。脚手有差别。手指掌无差别。若一者云何言异。是故不得言一言异。此一异义不成。已答外道尼犍子论师一切法俱竟。
　　问曰。若提子论师言。僧佉等论师说一切法一异俱皆有过失。我若提子不说一切法一异俱。如我论中不许此义。唯许不俱。是故我无僧佉等过失。虽然不得说言无不俱。此义云何。答曰。此义不然。以无譬喻故。以无譬喻者我说。世谛有如是法。第一义谛中无如是相。是故此成我所说义。此明何义。以无彼法即无此法无彼法体亦无此法体。以此法不成彼法。彼法不成此法。以此法毕竟非彼法。彼法亦毕竟非此法。以白非叠以叠非白。以灭不应灭。以一者即白是叠叠即是白。不尔者灭是灭。不灭者不灭。若尔云何虚妄分别。彼法是一异俱不俱。若尔叠亦应非叠非不叠。白亦应非白非不白。以叠即是叠白即是白。是故叠非叠白非白。是故非白不得白。如是一异俱不俱皆是虚妄分别。唯有言说无有实义。如是我觉因果等义亦如是故。已答外道若提子论师一切法不俱竟。

　　　　提婆菩萨破楞伽经中外道小乘四宗论


