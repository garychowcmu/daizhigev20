  佛说八大灵塔名号经
                        　　宋 法贤译

                        
        　      


　　佛说八大灵塔名号经

　　　　西天译经三藏朝散大夫试光禄卿明教大师臣法贤奉　诏译
　　尔时世尊告诸苾刍。我今称扬八大灵塔名号。汝等谛听。当为汝说。何等为八。所谓第一迦毗罗城龙弥你园是佛生处。第二摩伽陀国泥连河边菩提树下佛证道果处。第三迦尸国波罗柰城转大法轮处。第四舍卫国祇陀园现大神通处。第五曲女城从忉利天下降处。第六王舍城声闻分别佛为化度处。第七广严城灵塔思念寿量处。第八拘尸那城娑罗林内大双树间入涅槃处。如是八大灵塔。重说颂曰。
　　净饭王都迦毗城　　龙弥你园佛生处
　　摩伽陀泥连河侧　　菩提树下成正觉
　　迦尸国波罗柰城　　转大法轮十二行
　　舍卫大城祇园内　　遍满三界现神通
　　桑迦尸国曲女城　　忉利天宫而降下
　　王舍大城僧分别　　如来善化行慈悲
　　广严大城灵塔中　　如来思念寿量处
　　拘尸那城大力地　　娑罗双树入涅槃

　　如是八大灵塔。若有婆罗门及善男子善女人等。发大信心修建塔庙承事供养。是人得大利益。获大果报。具大称赞。名闻普遍甚深广大。乃至诸苾刍亦应当学。
　　复次诸苾刍。若有净信善男子善女人。能于此八大灵塔。向此生中至诚供养。是人命终速生天界。
　　尔时世尊复告诸苾刍。汝等谛听我今当说。游止国城及于住世。而说颂曰。
　　二十九载处王宫　　六年雪山修苦行
　　五岁王舍城化度　　四年在于毗沙林
　　二年惹里岩安居　　二十三载止舍卫
　　广严城及鹿野苑　　摩拘梨与忉利天
　　尸输那及憍睒弥　　宝塔山顶并大野
　　尾努聚落吠兰帝　　净饭王都迦毗城
　　此等圣境各一年　　释迦如来而行住
　　如是八十年住也　　然后牟尼入涅槃


　　佛说八大灵塔名号经


