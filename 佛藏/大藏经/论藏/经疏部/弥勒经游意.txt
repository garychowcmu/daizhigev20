  弥勒经游意
　　隋 吉藏撰




　　弥勒经游意

　　有十重。
　　　第一序王　第二释名　第三辨经宗体　第四论因果　第五出世久远　第六论成道真应　第七辨三会人多少　第八论与释迦同时涅槃　第九明教大小　第十杂料简

　　第一序王

　　诸佛出世大事因缘故。居初发心不足之地。专觉无所得大乘修诸万行故。或上兜率。为诸天子。说般若波罗蜜。或五十六亿七千万岁时。下阎浮提。乃成种觉。故前佛后八相成道。绍位绍尊。皆是一生补处。故前记释迦。次授弥勒。明此菩萨功等十地。德成高行。逾三忍之上忍。方当改斯秽土。为彼净国。人寿即八万四千。田即一种七获。况乃名华软草浮空满地。宝藏神盈瞿逸陷。三会说法。道挂天人。一切名字悟无生忍也。

　　第二释名

　　此经若存胡音。应言佛陀般遮阿那罗弥勒菩萨耨多罗修摩兜率陀提婆修多罗。汉言觉者说观慈氏大心众生上生知足天经也。今简异名不同。一名毗留。亦名阇那迦。此云成。佛陀此云觉者知者见者等也。三藏云清净觉也。修多罗亦云修妒路修吒罗修林岚。异名有四。三藏云。修多阑多含五异名。今上下生两经。举胡汉两音与人法二种。因经明以尔者修行之人。皆是前生后生人得成佛故也。次简阿逸多与弥勒。阿逸多此云无能胜。故净土经云莫能胜也。弥勒者。亦弥帝礼。或名弥帝隶迦也。婆修密经亦言和修密经。云阿罗弥勒也。皆云观慈氏。但相传。或云阿逸多是名弥勒是性。或云阿逸多是性弥勒是名。两释未详取舍也。人曩劫行慈。久习慈因。修慈以立为名。举德标人。故言慈氏。故释论云。阿难问佛。何因缘故。得弥勒字。佛答。过去久远。于阎浮提中。有一佛出世。名曰弗沙佛。彼时有国王。名昙摩留枝。往佛所时。见一比丘。入慈心三昧。形身安静。放大光明。王见则问佛。此比丘。入何三昧。光明乃尔。佛答王云。此比丘。入慈心三昧。王闻此语。信增钦仰言。此慈心定魏魏乃尔。我亦修习此慈心三昧。尔时。昙摩留枝王。今弥勒是。于世则发此慈心。自此以来。常字弥勒。久习性故。至成佛时。犹名慈氏。如然灯佛。生时。一切身边如灯故。名然灯佛。初本乞油供养诸比丘因缘。名然灯。亦名锭光佛。如声类书云。有足名锭。无足目镫也。贤愚经十二卷云。弥勒生在波罗捺国劫波利村辅相之家。初生有三十二相。身紫磨黄金色。姿容挺特。辅相欢喜。召相师相之。相师善。因尔立名。则问儿生时凡有何相。答言。其母素性不能良善。怀儿以来。慈矜苦。相师喜言。是儿者必慈心。因此为立名。号曰弥勒。父母爱重。心无有量。其殊胜名相相称。令国土宣传闻名。波罗捺国王名梵摩达。闻之心怀惧。恐夺王位。意欲未长大时方便除之。其父母知之。遣人遂与其舅。舅名波婆利。领五百弟子。在异国学道。舅得弥勒已教学问。学未□岁时。则通经书。其舅。后时闻有佛出世。则遣弥勒等十六人往至佛所。思念为四。一问几相。二问年寿。三问弟子。四问性。弥勒问已。如来欢喜答。佛更开化说法。其十五人。则得法眼净。各从坐起。则索出家。佛言善来。便髻自堕。重以方便。为其说法。十五人成阿罗汉。弥勒七岁发心而已。弥勒后时从佛还迦维罗国。大爱道比丘尼为佛自手纺绩。作一端金色缕之叠袈裟。系心积想。以奉世尊。世尊不受之。还令供养众僧。逐语则供养众像。众僧之中行之。无有欲取者。弥勒前则取著之也。时佛过波离捺国。身紫摩黄金色。又被金缕织袈裟。表里相称。行乞食至大上。擎钵住止。人民见之。视者无有足。虽皆敬重之。而无有人与食者。时有一穿珠师。将还家供养。其妇怒言失穿珠师之利。弥勒则将此师还众僧。众僧广说法供养利重。佛为其人。阿那律过去世一毡生生世世无贫。亦为说施弥勒未来果报事也。

　　第三辨宗体

　　一往大判。上生经者。以大乘为宗体。下生经者。以小乘为宗体。故上生经内。具证六度四等菩萨行。亦具诠中假。故大乘因果等为宗。如后第九段中简也。下生经。但辨戒定慧三品三藏。故小乘为宗。故三会说法证四果而已。亦但说假。不明中故也。同经中。具明常乐等四德。云何小乘为宗耶。答。常乐等四德义。辨小乘涅槃义。说四德等。亦是对坏其无常等。说常乐等。未必与破三修比丘说常乐等四德。或傍明大乘故下生经云。则此日出家得阿耨三菩提也。一家义宗。而法无非经。色表非色。香表非香等。而法例无非经。但就释迦教。色声等为经体。不二而二明之。十五色中。三色为经体得也。若言宗体异者。正法为体。因果为宗也。具如大经疏与大品疏等也。

　　第四论因果

　　有三。第一明因行。第二论果德。第三辨始终。
　　第一明因行。经与论释不同。如摩德楞伽藏经云。于一一地中。经百千大劫。方成一地之行。不数软根者也。若如大智论迦旃延子云。三阿僧祇劫。修习果行也。
　　问曰。迦旃延子。申半教与辨菩萨积劫解行者。何谓半教。则是小乘大乘满教也。
　　答。亦难知之。但有傍有正。迦旃延虽正明小乘教。而傍明大乘满教菩萨行。何傍也。如成实论云。正解三藏中实义。而不妨彼论大小。利业品云。檀等六波罗蜜得阿耨三菩提果也。阿僧祇者。十十名百。十百名千。十千名万。十万名亿。千万亿名那由他。千万那由他名频婆。迦陀。过伽陀名一阿僧祇也。就释迦菩萨发心行行者。第一阿僧祇中。解行而不自知我当作佛。第二阿僧祇中。虽自知我当作佛。而不敢发言。心无所畏。具之而知也。经弥勒发心在前。释迦发心在后故。佛藏经云。弥勒昔时值善明佛出。于佛所。最初发菩提心。故经云。弥勒发心在释迦前四十劫也。又大方便报恩经云。今释迦前有一佛出世。名大释迦牟尼。时于地狱中火车见受苦。方得发大心。从此过去大释迦佛至罽那尸佛。为初阿僧祇。是时释迦菩萨。不离女身。从罽那尸佛。至燃灯佛。名为第二阿僧祇。是时始得离女身。是时菩萨持华供养。上燃灯佛。敷鹿皮衣。布发淹泥。是时燃灯佛。坐为授记。汝于来世。过九十一劫。当得作佛。号释迦牟尼。从燃灯佛至毗婆尸佛。名为第三阿僧祇。修种智满足作佛也。
　　第二论果德。有近果与远果者。如经云。劫后十二年二月十五日。还本生处。舍命生于第四天。名为近果也。远果有二种。一者五十六亿七千万岁时。下阎浮提成佛。则是应近果。二者若积劫修行。金刚心后成佛。名为真果。是远果也。
　　问。横疏论之有可如此。竖密正果何不辨之。
　　答。正果非近与远。非因非果。不辨之。若欲强明之。亦得也。
　　第三辨始终时节。如贤劫等经云。有三世劫。劫有千佛。过去庄严劫千佛。现在贤劫千佛。未来星宿劫千佛。此三千佛。往昔同修行胜因故。次第致果。在乎三劫。又贤劫佛千独为一类。然贤劫千佛中。前四佛已过。今弥勒是第五佛。当出世兴也。出世有前有后故。今具叙之。大论迦旃延子云。过三阿僧祇劫。是时菩萨百劫修行三十二相业自在迟速。迟则百劫。疾则九十一劫也。五华散供养佛故。后九十一劫当作佛。但直明之。应百劫满足作佛。精进苦行故。超逾九劫。余九十一劫也。若不超者。应在弥勒后成佛故。经中往往云。弥勒发心行道在释迦前。但不精进苦行故。成佛处后。故弥勒自念言。我千阿僧祇劫。生在兜率陀天。说法度诸天。不能暂舍身种种苦行也。释迦精进苦行故。超之九劫。得成佛也。如大经中闻罗刹说偈超十二劫。大论云超九劫。不同者。诸师释云。小劫超十二劫。大劫超九劫。三劫各超三劫。故九劫也。
　　问。大经云何得师偈超十二劫。大论名为九劫耶。若大经云。雪菩萨。闻罗刹为说诸行无常是生灭法生灭灭已寂灭为乐故。超十二劫。大论云。广解弗沙佛出世时节。不定说时节久远。但彼佛有二弟子。一者名释迦。二者名弥勒。弗沙佛。观释迦菩萨心未纯熟。所化弟子心已纯熟。所以尔者。释迦心自利为傍。化他为正。又弥勒心已纯熟。而所化弟子心未纯熟。所以尔者。自行为正。化他为傍故也。是时弗沙佛。作如是思惟。一人之心易可化度。众人心难调伏。故弗沙佛。欲使释迦疾得成佛。则雪山于宝窟中。入大光明三昧。是时释迦菩萨化外道仙人。上采名华。仍见弗沙佛化生宝窟中身放光明。菩萨见佛。心大欢喜。便先翘一脚立。叉手向佛。一心观佛。目不曾眴。七日七夜。以偈赞佛。天上天下无如佛。十方世界亦无比。世界所有我尽见。一有如佛者。七夜谛观于佛。目未曾眴。于是得超九大劫。于贤劫中成佛也。有人言。今超者相好业中超有种智曰超。今谓不然。超非超者并然后熟。波若业超。若得波若则万事进也。但此九十一劫。佛出世不同。如释论第九卷云。前九十劫中。有三佛出世。后十劫中。有千佛。九十劫中初劫有毗婆尸佛。秦言种种见也。第三十二劫中有二佛。一名尸弃佛。秦言火。亦云顶髻。二鞞怒婆附佛。秦云一切胜也。第九十一劫。劫初有四佛。一名迦罗鸠餐陀佛。亦名呴楼孙佛。大论不见翻。昆仑三藏冠顶亦云帽佛。佛生时如珠有出也。二名迦那含牟尼佛。秦云金仙人。又云屈仙人。三名迦叶佛。四名释迦牟尼佛。四佛足前三佛。则是七佛。其前三佛在九十劫中佛也。初佛寿命八万岁。第二佛寿命七万岁。第三佛寿命六万岁。余有四佛。在第九十一劫。劫号为贤劫。初人寿命数千万岁。渐减渐减。五百万岁时。有转轮圣王。即出行化。从尔后。稍稍减也。贤劫经云。至四万岁时。有第四呴那提佛。亦云呴楼孙佛。出世五浊。经六万岁。至三万岁时。有第五呴那含牟尼佛。出世五浊。经云四万岁也。二万岁时。有第六迦叶佛出世。寿命二万岁。迦叶佛后渐渐减人命至千二百岁时。释迦始上兜率天。于天数四千岁。则人间五十六亿七千万岁。人寿命百岁时。从兜率下。阎浮提作佛。正法五百岁。像法千年。过千五百岁。则释迦法灭尽。别经云末法一万年也。唯有辟支佛。行也。人命稍稍促至十岁时。三灾竞起。土地雕荒。诸恶人死尽。国界空疏。相见则相杀。时有仙人出世。名郭相。亦云郭智。劝戒云莫相杀因缘渐渐促短。劝须修善行慈之相。恶人等。改往修来。因缘经故。即复所生子。寿二十岁。如是子复生子。子孙寿四十岁。传增至百岁一万三万六万岁时。有转轮圣王。出世行化。王王相次。经第七时。人寿八万四千岁时。弥勒佛出兴世。于时安乐人民炽盛时下生也。大贤劫经云。慈氏佛光照四十里。梵志种。父名梵摩。母字梵经。大弥勒经意云。父是因缘有人主之德。故言修梵摩。此云善德。亦云善净。母名梵摩拔提。此云德主。亦云净主也。贤劫经云。子曰德力。多闻侍者曰海氏。智慧弟子慧光。神通弟子曰坚精进。佛在世时。人寿八万四千岁。正法八万岁。舍利共兴一大寺弘法也。师子佛光照四十里。君子种。父名勇师子。母名江音。子名大力。多闻侍者名善乐。神足弟子名雨氏。智慧弟子名智积。佛在世时。人寿七万岁。三会说法。正法亿岁。舍利流八方上下也。从呴楼秦佛。至九十九佛。共出前半劫。后楼至如来。独用半劫。楼至佛灭后。更六十二劫中。空过无有佛出世。过尔与后。第六十三劫中。有一佛。号为净光称王如来。出世寿命十小劫。化众生。过此佛后。复三百劫。空无有佛出也。此虽有千佛。前后合言三千佛也。
　　问。楼至如来。何以独用半劫耶。
　　答。应是随机缘应如数耳。
　　问。此何故贤劫中有千佛耶。
　　答。力士经云。昔有转轮王出世。有千子具足。诸王子各发菩提心。愿求作佛。父圣王欲诫。此千王子。虽前作佛。题取千王子名。对王子。以香汁洗之。令千王采取算。得第一者最初佛。如是至九百九王子。最后一王子。一名字第千佛。诸王子讥言。我成佛化已尽。汝复作佛何所处度。小王子闻此语悲泣。复更思惟。世界无边。众生无尽。我今发愿。愿我作佛时。我在世界众生寿命。具与诸王子等所度众生数亦同之。于是地六种动。佛即与其授记。以是因缘故。最后一佛。独当半劫也。以泣啼故。名为啼泣佛。啼泣标佛。楼至者此啼泣。亦云光明。佛生时有胜光明故。于是诸王子即发愿。王子作佛时。我等金刚护楼至佛。但金刚护。此是五性执金刚护。此是五性中促金刚神护也。
　　问曰。贤劫中千佛。可是圣王世。千子具足。提所名牵取偈。次第出世作佛。去来两二世二千佛。何因各千佛出世耶。
　　答。诸法师云。不见经说因缘。此即有之。而类例得言。如现千佛因缘。如大品经云。此天主问。须菩提答。释般若者。十方恒河沙佛国中。亦如天主问须菩提答。所以尔者。诸佛道同故也。地摄两论。成毗二家义宗。成佛之体。更非异物。亦是众生神识有续不断。终成极果。若诸治滓秽。则众粗斯尽。种智国明湛然常住在之。曰则广修万众行善满。以成万德也。故金刚心谢。法身即起。转无明以为明。故大经云。无明转反为明。若通论成佛。凡有识之者。皆是其体。故大经云。而众生悉皆有心。凡有心者。悉得三菩提。别而论。唯积劫修行。金刚心后。众德圆备。乃名真成佛也。今大乘宗。横论之。假名说之。亦有此意。但一家义宗彼。若彼诸家。心识成佛。云心打破洗尽净假名名为真成佛。而弥勒者。如十住断经与诸佛下生经意。久已成佛。但迹中一日出家则此日成佛也。若论法身之体。名言心识绝。但慈悲满足。不违誓愿。万德庄严。所以尔者。为化物故形杂界应。迹众生故。种种应现。为化物令出有无与生死故。虽形不同。今七佛形寿等不同。如长阿含等经云。第一毗婆尸佛。亦名维卫佛。佛是刹利王种。刹利此云分田。是性憍陈如。佛身长二千四百里。紫摩黄金色。诸金钗是树下金。夫人一时礼佛。头上钗落地。都不见金钗下乎。横之佛光影不现。故知佛色紫磨黄金色。复昧阎浮提金。阎浮提阿阇那。此云岁树也。南阎浮提此树表名也。此树高上四十千里也。毗婆尸佛。父名般头摩多。母名槃摩底。子名欠拏。城名槃头摩也多。圆光百二十由旬。寿命八万岁也。第二尸弃佛。亦名式佛。亦是刹利王种。姓憍陈如。身长一千六百八十里。身色亦紫摩金色。通身光一百由旬。寿命七万岁。尸弃佛。父名明相。母名光曜。子名无量也。第三毗舍婆佛。亦云鞞怒附佛。亦是刹利种。性憍陈如。身长一千二百八十里。圆光四十由旬。通身光六十由旬。寿命六万岁也。毗婆沙云。佛父名善证。母名称戒。子沙学。城名无逾。第四呴楼孙佛。亦名迦罗鸠餐驮佛。是婆罗门种。此云行。性迦叶。身长一千里。圆光三十二由旬。通身光五十由旬。寿命四万岁也。毗婆沙第四十六云。多闻弟子名散奢婆孙。佛父名礼德。母名善枝。子名上胜。城名安和也。第五呴那牟尼佛。亦是婆罗门种。性迦叶。身长八百里。圆光一千二百里。通身光一千六百里。寿命三万岁。有多闻弟子名苏坻。佛父名女德。母善胜。子名道师。城名清净也。第六迦叶佛。此云龟。亦是婆罗门种。姓迦叶。姓为名也。身长十六丈。寿命二万岁。亦云三万年也。大经云。迦叶佛七日入灭。此意释不同。一云七月入灭。二云七日说常乐我净。非入灭。此意似应二万岁也。佛父名梵德。母名财主。子名进运。城名婆罗捺也。多闻弟子名药婆参也。第七释迦牟尼佛。此是刹利种。姓释迦。身长一丈六尺。圆光七尺。佛寿八十岁。与释迦寿命。经论出不同。中本起经云。佛寿八十。双卷泥洹经云。七十九。行年八十。胎经第十二卷王世品云。释迦寿命八十四也。阿含经云。佛寿八十五。释论第三十四卷云。释迦佛寿百岁。婆娑云。三阿僧祇劫。寿命。与他化自在天寿一种。万六千岁。但八十年。受余年者。众生机品堪八十故。入灭余化众生者。付诸声闻菩萨等也。如此等时不同意。或时随物所宜。见应寿无定。如来大期八十。于第七十九年说大经。若尔者。法华云四十余年者。此必是大经之所说。更退一年。是七十八年上说法华。若尔以八十为定者。十九出家。三十成道。正取上。仍说法者。佛初说法时。有人年十一许。已能至佛所谓法比至堪闻法。至佛灭去。复得年已六十一。佛灭度去已。复四十许年时。此人始百一岁。具闻说法。始终之说法。此人在世。由能说法行化。纯风相在。盛行佛法也。此是诸师说意也。释迦父名净饭王。母摩耶。子名罗睺罗。城名迦毗罗跋提法。多闻弟子等如居士经说也。毗婆尸佛至释迦。初生时为行七步。举手而言。三界皆苦。天上天下唯为独尊。又皆于四方。观见老病死沙门。学道皆趣鹿野苑。转四谛法轮。诸师说如此也。又七佛并是上金色也。观佛三昧经第八卷云。弥勒身长千尺。若如成佛经云。身丈十六丈。圆光百由旬。寿命八万四千岁。是婆罗门种。姓梵志。父名修梵摩。此云净德。亦名善德。母梵摩跋提。此云德殊。子名德力。城名翅头末。多闻弟子名海氏也。胎经第二卷云。释迦从胁生。弥勒从顶生。我寿百岁。弥勒八万四千岁。我国是土。汝国是金。我苦。汝上乐也。寻弥勒是贤劫第五佛。过去名庄严劫。有千佛。最初佛名华光佛。最后佛名毗舍婆如来也。现在贤劫有千佛。最初佛名呴楼孙佛。最后佛名楼至佛也。未来名星宿劫。有千佛。最初佛名曰光净光称王佛。最后佛名须弥相如来也。若依称扬诸佛三千佛经云。过去千佛中。最初佛名人中尊佛次师子步佛。最后佛名金刚王佛。贤劫千佛中。最初佛名呴那提。次伽那含牟尼。最后佛名楼至佛。未来千佛中。最初佛名王中王佛。最后佛名曰转场尊上德佛也。

　　第五明出世时节久近

　　劫初人寿命数不同。或云千万亿岁。或云四万岁。或云八万四千岁也。渐渐转促。正于百年乃至十岁。杂心亦同也。故楼炭经云。人寿至十岁时。有三小劫。一者刀剑劫。二者谷贵劫。三者疾疫劫。刀剑者。人多贪粗。行十恶法。若行善众共笑。推为愚。争共灭。相教作恶。无一善人。尔时人民。亦寿十岁。时女生五月日生儿。人多行非法。所有饮食羹味一切衣服皆悉灭尽。天下山林豁谷崖岸自然而生。所有七宝皆没地中。但棘荆。于时人民不教。父母不承。卑沙门无人。人民相见。但欲杀害。譬如猎师见鹿獐便欲杀之。于时草木瓦石。皆化为刀剑。展转相杀人既止寿十岁中。有之者。见此相杀。走入山林溪谷深河相中藏。言无有能杀我者。我亦不杀汝。人便在山林。食诸树根果。相杀七日便止。又经云。七日方止。时人死者。皆堕泥利中也。相杀既止。智者乃出。相见共相约敕。不宜相杀害。于是天下人民。更善行。其后生子皆寿二十岁。如是后生孙寿四十岁。稍增至八十。乃至百千一万二万四万六万岁。既约相戒。并为善行。其寿稍稍增长。如久久天下人民皆寿八万四千岁。然后当有佛出世名弥勒。天下兴衰。其相如此。是为刀兵劫也。饥饿劫者。人多作非法。恶疾邪见。悭贪嫉妒。守财不施。水旱不节。田种无收。米谷转尽。食粒惊贵。释秕糠街巷叶落。以自尔。秕叶既尽。家凿地下。食草木根。在先而死捺则死人复共食啖。啖之转饥渴。于屠杀之处。乃至冢间。拾诸骸骨。煮汁饮之。以此自消。饿饥死尽者。生饿鬼中。名为饥饿劫也。疾病劫者。人皆正见。修行十善。终不生三劫中也。但人无福德。值恶时恶人故。疾病众多。又无他方计少有贤业。虽行众善不能攘劫。遇病辄死。生平在世。侵烧挝打捶。既其心乱。临死时。接其精神。直落三恶道中。受无量苦也。故经云。一日一夜持不杀戒。终不生刀兵劫疾病劫也。又云若以呵梨勒果施僧。终不生病疾疫劫中。若一食施僧供僧。终不生饥馑劫。此阎浮提恶劫可起。余方少此间刀劫起。彼唯重嗔。此间疾病劫起。彼惟气力羸劣。此有饥馑劫。彼但小小渴耳。此三劫者。出长阿含经三法度经华严经及大论与杂心论等撰之也。经云三劫者时序改发恶时为小劫。非是四十里方名等小中大三劫也。

　　第六辨成道

　　先明七佛成道。坐树不同。依长阿含经明之。第一毗婆尸佛。坐波罗树下成道也。第二尸弃佛。坐分陀利树下成道也。第三毗舍婆。坐博落叉树下成道也。第四呴楼孙佛。坐尸呴琉树下成道也。第五呴那含牟尼佛。坐忧昙婆罗树下成道也。第六迦叶佛。坐呴律陀树下成道也。第七释迦牟尼佛。坐贝多罗树下成道也。又十住毗婆娑。明前六佛树名是同。唯释迦坐阿输陀树下成道也。第八弥勒。龙华树下坐成道。但成道真应二种成道。毗如第四重中说。今文明之。理成佛即是真成佛也。二应迹成也。言理成者。从夫修行。乃至登十地。未多常住。穷学后心。如来圆明。斯即本无今有。故言理真成也。言应迹成者。如弥勒大士。即出家日。坐龙华树下。成等正觉。故言应迹成也。总谈因果。不出二种。一实行修因得实行之果。即是凡夫依怖修行无所得。乃至十地。此等并是实行之因。金刚心后。佛果起时。此是实行之果也。二迹中行因得应身之果。如释迦六年苦行。此即迹中修因。三十成道。此是应身之果。今弥勒成道迹因应也。

　　第七明三会度多少不同

　　依观佛三昧经明之。七佛三会度人不同。第一毗婆尸佛三会说法。初会说时度十六万八千人。第二会时度十万人。第三会时度八万人也。第二尸弃佛。亦三会度人。初会时度十万人。第二会时。度八万人。第三会时度七万人也。第三毗舍婆佛二会说法度人。初会时度七万人。第二会时度六万人也。第四呴楼孙佛。一会说法。度四万人。第五拘那含牟尼佛。亦一会说法。度三万人也。第七释迦牟尼佛。亦一会说法。度千二百五十人也。并是善来得戒人也。诸师云。此观佛三昧经未知何时度千二百五十人。初度提谓婆梨人等。不见多人。为五人说法。只见枸邻等五人。若合诸天明之。经自云八万诸天悟道。故难解之。又非是一会度人也。但是一坐异闻悟道。名千二百五十人也。又云优楼毗缧迦叶等三兄弟为一千。舍利弗目连二人眷属为二百五十人。又云。身子弟子等六百五十人。目连六百人。合一千二百五十人也。释迦一会说法者偏就于鹿苑中为说四谛法轮明之也。此七佛中。三会。或一会。或会不同也。第八弥勒佛三会说法度人。多少不同。如胎经。释迦语弥勒偈言。汝生安乐国。亦不如我累苦。汝说法甚安。我说法甚难。初说九十六。二说九十四。三说九十二。我初说十二。二说三十六。汝所三说人。是吾先所化。九十六亿人。受五戒者。九十四亿。受持三戒者。九十二亿人。一称南无佛。汝父梵摩净。将八万四千。非我先所化。是汝初开度。报恩经与本经亦云。三种人是释迦先化人得此经说也。又胎经第三卷法住品云。佛告弥勒。我今缘尽。无教化处。今所化众生。分作三分。付阿难度。与难陀复罗度之。余一分付弥勒度脱之也。

　　第八辨弥勒与释迦同时涅槃不同灭度

　　寻佛是周庄王十年夏四月八日辛卯度恒星不现时即是佛生日。佛是惠王八年四月八日出家。于时年十九。至惠王十九年四月八日成道。于时年三十。至经五年二月十五日灭度。于时年八十。佛自出世。从周庄王至契。合得一千二百四十年。具如大经疏中辨之也。菩萨处胎经集法品云。如来即二月八日成。八日转法轮。二月八日降魔。二月八日而入涅槃也。诸经说小小不同。次明弥勒入涅槃时节故。如弥勒观经云。优婆离问佛言。世尊往昔于毗尼中及前后诸经。说阿逸多当得作佛。此人具凡夫身。未断诸结。其人今者虽复出家。不修禅定。不断烦恼。佛说此人成佛无疑。此人命终。生何国土。佛答言。此人从今去。十二年中命终必得往生兜率天上。仍为诸天子广说法也。优婆离又问佛。今此大士。何时于阎浮提生于彼天。佛答。却后十二年二月十五日。于波罗捺国劫波利大婆罗门家本所生处。结跏趺坐。入灭尽定。而取灭度。时诸人等起众宝塔。供养舍利。于兜率天上宝台内摩尼殿上师子床坐。忽然化生。于莲华上。结跏趺坐。身如阎浮檀金色。长十六由旬。有三十二相八十种好。昼夜六时。说法度诸天子。五十六亿七千万岁。尔乃下来生此作佛也。言不修禅定不断烦恼者。旧论诸师云。此观经同初教法轮。亦如释迦。以凡夫身。六年苦行。方得作佛。为例也。今经既应现为慈心位。故上生经中。具六度四等菩萨行。即不退转之行。具论中假者可言不修禅定不断烦恼耶。但优婆离执小乘意问耳。半教之宗。真凡夫身成佛。都不论前身证圣与成佛。故作如此问耳。今大乘具论本迹故。佛答直明上天兜率生依正报事。修趣不修不断等事也。故大品经云。入法位人。得初授记。又十住断结经云。弥勒久已成。为慈悲本愿故。现身成佛。大品经梦行品云。弥勒久行六度。无所得故。又如大品第卷云。昔于华严城内。见燃灯佛。即得不虽六波罗蜜行。若尔岂得言不修定断烦恼耶。大经第三十四卷云。发心毕竟二不别。如是二心先心难。自未得度先度他。是故我礼初发心。发心已为天人师。胜出声闻及缘觉。如是发心过三界。是故得名最上道也。华严经第四十七四十八卷云。弥勒菩萨语善财云。我于此阎浮提南界摩离国内拘提聚落婆罗门种性中生。为欲灭彼憍慢心故。化度父母及亲族故。于中受生。于此命终。生兜率天。化度彼故。于彼天上。寿命终尽时。下生此间。成等正觉。汝及文殊师利。谓得见我。汝往诣文殊处。问菩萨行。修菩萨道。何以故。文殊师利。常为诸佛之母。常为诸菩萨之师也。若尔诸经分明如此说者。可言不修定烦恼耶。但诸论师等义宗。发心之位定下假名定前为发心。即是真凡夫位次故。作如此判耳。今明发心位。具中假明之故即齐也。又寻捡众经。释迦与弥勒灭度时节释不同一者。地摄成毗诸家云。弥勒于人。入般涅槃。应是释迦灭度。何以得知。说法华经时。亦有弥勒。若至双林法席。不复见列弥勒名。说法华在前年之末。说涅槃是今岁之初。若弥勒在佛后生天者。便应在涅槃法席。而今无者。当知必是佛前入涅槃也。二大经云。弥广菩萨者。通论诸菩萨。若尔弥勒预在弘广菩萨限中。无有一菩萨名弘广故也。三今谓则不然。如第一诸师说。第二云似有如此义。而释论第一卷与第百卷。亲云佛灭度后阿难文殊弥勒三人结集大乘藏。故知佛灭后方入涅槃。若尔成略。故不引名。或是如第二释也。

　　第九简教大小乘

　　旧诸师云。释迦一化现形致教。不出二途。一是世教。二是出世教。明世教有三种。一者三归。二者五戒。三者十善也。二者出世教。亦有三种。一顿教。为利根大行人说。如华严大乘等经是也。二者偏方不定教。为中根人。如夫人与金光明等经是。三者阶渐次第教。此为下根人说经。即是五时四时等经教是也。谈此经。于二种中道出世教与三教中。师解若同。一云是偏方教。明未来因果成佛净土因果之事。依正二果事事精华。具如经文所说也。二云此是次第教。五时教中此是初教。补释迦。并论一生成佛事。亦是小乘。指授记事名本末经中说也。又此既从阿含中出。阿含中是三藏教。此经理因是小乘教。若如大弥勒经别说。未必是阿含中出也。又一云是大乘教故。中阿含复释是大乘。即此经文中。有常乐等语。今谓不然。汝既言阿含经复是大乘等者。非正宗。傍明大乘也。故今谓上生经是正是大教。故经文多具明六度四等菩萨行菩提心无上道也。亦具论中假故。大乘因果。第三假明宗中说下生经是小乘为宗故。说文唯证四果而已也。
　　问。若尔经文何言证常乐等四德耶。
　　答。寻常等语品。漫如小乘灭度无为中亦义记常乐。大乘妙有亦得明常乐。假属大乘。可例如般若教。已上一例。或可是对悟无常说常等事。何必是破三修比丘说常乐我净也。

　　第十明杂料简

　　问。此经既是大乘经。何故不安五事。
　　答。传云。既从大成佛经出。故略尔不安五事。大经云。既有五事。所以小本无。如观音经。不安五事。大本成佛经安五事。佛住优摩加陀国。游彼沙山。此翻云孤陀山。过去诸佛常降魔处。夏安居中。与舍利弗等。经行山顶。与说经也。
　　问。此经宗。净土因果为宗。是名净土。
　　答。此国土秽土中净秽土。非是如无量寿净土等。何以知之者。大论云。地居故非诸天。无欲故非欲界。贤愚经云。弥勒出世时五百岁行嫁有妇女等。即得是好净土也。
　　问。释迦何故十九出家三十成佛。弥勒何以且趣出家。初夜成道耶。
　　答。旧云弥勒发心来久故。所以小乘时成道。释迦发心成近故。所以久时成道。
　　问。释迦发心成近故。不即成佛者。发心成近故。在后成佛。何言前佛成。
　　答。释迦精进苦行故前成佛。
　　问。由精进苦行前成佛者。精进苦行故即得出家成佛。不应久久成佛也。今未必然。是明随缘机宜方便久远不同示耳。
　　问曰。释迦何故托生刹利性。弥勒何以托生婆罗门性。
　　答。释迦所化众生。刚强难化。故所以托生贵姓。化众生也。弥勒所化众生。柔软易化。故所以托生婆罗门性。故菩萨处胎经云。汝说法者易。我说法者难也。释论云。诸佛八相成道。一上天。二下入胎。三住胎。四出胎。五出家。六成道。七说法。八灭度。大弥勒经云。七乞食。八寻迦叶。九灭度也。瑞应经云。乘白藏入胜经处胞胎身处天宫也。华严经广说入胎事殊绝不可思议。可弥勒佛出世时。田一种七获。米长七寸。白如珂玉。甘甜如蜜。如劫初米四寸也。衣寸从树生。自然而有。同如北郁单越国也。又明珠柱长。小本云。十里当照八由旬是三千二里也。又云明珠柱。一云明珠庄严柱故。言明珠也。二云柱是明珠作。如金作柱也。又贤愚经云。人寿八万四千岁也。又经云。叹尸骨身者。大本云。迦叶入灭尽定。得待弥勒出时。三衣钵具已。仍不入无为涅槃。有人言。骨身舍利故。放光相出八十八反瑞故。皆言骨故。又云。入灭尽定。骨身不朽坏。犹如骨坚。故言骨身也。今谓应如后解。阿含经云。佛声闻弟子有四人。至今犹未入涅槃。传佛法。灭尽时。方入无余。一摩诃迦叶。二宾头卢和上。三君头拔叹。四罗睺罗。是四比丘。若尔迦叶入灭尽定中。不入无余涅槃。弥勒成佛已领大众。往至迦叶所。用三种法。发起迦叶。一香油流。二打楗槌。三吹螺。迦叶从灭定起。破众生心故。作十八反。如金翅鸟飞腾虚空须弥山。放金身光明。破伏彼众生心也。
　　问。三种事从灭定起者。如阿难入第二禅。摩王打阿难顶。尚不出定。云何三事出灭定耶。
　　答。迦叶昔在要。于弥勒出世时当出定故应起。次假三方便得发起也。
　　问。往者奢崛山须言狼迹。何言山耶。
　　答。狼迹山是崛山之所山。如钟山之有独龙山也。
　　问。迦叶何时得佛大衣。与八万四千法藏。待弥勒来狼迹时。起灭定。付嘱弥勒佛。
　　答。释迦入涅槃时阿难迦叶复来佛所。尔时佛从棺起。广为说法。尔时付迦叶。迦叶得此二物。后时奉弥勒佛也。
　　问。既有弥勒成佛经耶。无释迦成佛经耶。
　　答。道理应有之。但未见之。但现释迦。欲劝结因缘故偏明之。三世诸佛出世。必前往兜率。乃下生成佛。故应有之。彼诸佛各说之。与通论授记。如大释迦牟尼佛。汝未来世。当得作佛。名如我名释迦牟尼。燃灯因五华授记释迦当得作佛。即是释迦成佛经也。
　　问。弥勒但成佛迹能坏佛耶。
　　答。义理备有此义。始生日成。终成名坏。或如应作。魔坏佛法。亦有舍佛义。或如举本长存废灭亦身等亦舍佛义。而今言成佛者。此是据始标胜。故言成佛也。
　　问。援记有通别不。
　　答。有之。若记未来当作佛。如大经言。凡有心者皆当作佛。如是道理通记。又如生法师所明。一阎提成佛等通记也。别记。当其国土寿命等。此是迹中别。如今经等。为别记也。
　　问。佛身形是应长云何。
　　答。经说不同。成佛经观佛三昧经。身长八十肘。之二尺即是十六丈。又云一肘四尺。若尔则三十二丈。下生经云。身长千尺。即是百丈。一倍过人。即五十丈也。脊长广三十丈。面长二丈四尺。身与面平掌。旧明分之一。匈与身五分之一。如是身长八尺。面与掌并八寸。匈广六尺。释迦身长丈六。面掌并一尺六寸。匈广三尺。此得相称。然弥勒身百丈面长四丈。释诸法师云。恐相传经者误自惑处所生。人形不同。如此人鼻短。胡人则长。何必是误也。观佛三昧经云。诸佛出世。无不黄金色。又下生经云。弥勒应生。亦作黄金色也。又弥勒未来成佛岁数。如诸经说不同。一如双卷泥洹经云。一亿四千余岁。乃当有弥勒世也。又二如贤劫定意经云。弥勒五亿七十六万岁下作佛。三如观经与一切智光仙人经。同云五十六亿万岁与下作佛。四菩萨处胎与贤愚经云。及贤劫经。同云五十六亿七千万岁方下作佛也。又弥勒云。释迦灭后。如阎浮提日月数。凡五十六亿七千万岁。方出世也。
　　问。补处菩萨。何意必生第四天中。不生下天与上天耶。补处菩萨必生第四天者大论与涅槃经具说之。大经第三十卷云。下天中其心闇钝。在上天者。其心放逸。唯第四天最胜故。必生彼天也。大论云。下天结使厚。上天结使利。唯兜率天不厚不利。智慧安隐。又下天寿命短促。命终时。佛来出世。机不合故。上天中寿命长远。未时佛出世时过去。须机过度故。第四天时寿命处中。合机时故。必生死皆中天也。如长阿含经。华严经。楼炭经。俱舍论。立世毗昙等。意合杂耳和耳。
　　问。六欲天诸事同人间不。
　　答。有同身不同者。四王身皆半由旬。衣长一由旬。具应二分。天寿五百岁。大而明之。以人间五十。天中一日一夜。亦以三十日一月。十二月一岁。彼五百岁即人间九万岁也。若食净揣含洗衣服。为细滑食。男天嫁娶女身行阴阳。一一同人间。以昔三业善根。今生为天。自然化现。在女儿天上生天。形之大小。如人间两年儿。又传云。男生坐父天胜上。女生坐母胜上。与既有女天男天。何容男天胜上坐。若尔则无分别男女二天也。又男女两异者。一头上华等多与群菩萨故。分男女也。又儿生未久头自知饥渴。七宝好器盛百味食。若福多者。饭色自白。若福中者。饭色自青。若福下者。饭色自赤。饭食味甘露苏醍。若食竟亦不污食器。器中食饭不停。如苏投水也。又诸天等。入池沐浴。诸香树下。枝条垂曲。取者涂身。庄严具华鬘宝器药果宝乐器。各各有树出。遍往诣之。唯意所取。入诸园林。无天女。鼓乐歌。赞叹相向。业生染著。视西忘东。其戏乐。忘其东西等方所。又念识知承先世业。得生天上。戏叹池浴澄。荣华果茂。其城七重。皆广六千由旬。阑楯罗网宫殿垆壁行树。皆悉七重。毗沙门王。常有五大鬼神。一名那阇楼。二名檀陀罗。三名醯摩拔陀。四名提谓罗。五名修逸疏摩。当随付卫。半月三斋。八日十四日十五日。四天王常以八日。敕诸使者。汝等案行世间。观察人民。出敬沙门及婆罗门长老。受持斋戒布施不。使者具闻善闻恶。闻恶不悦。言善则喜。十四日。四王当遣太子。安行天下。十五日四王自行历诸世界。得善恶事。然后诸善法殿致具启。天帝释闻作恶则言善则乐。谓偈叹劝受持斋戒人与我同行善法。具出长阿含与大智论楼炭经等也。余三天大势岂同意也。忉利天此云三十三天。此天居须弥山顶。有三十三天宫。王名释提桓因。此云能作天主。身长一由旬。衣长二由旬。广二由旬。衣重六铢。寿六千岁。若欲临命时。有五相现。一衣垢腻。二头上华萎。三身体臭秽。四腋下汗流。五不乐本坐。事现时心大愁。如地狱苦也。饥食嫁娶犹四天王也。身体相近抱。以气成阴阳。三法度经云。行欲如人间也。以身口意三业善根。生忉利天。自然化现。在天胜上。如三岁儿也。天即恣言是我男我女。自识前世施持得身。若欲得食。现满金器。福有深浅。食有差别。降如四天王天也。城纵广八万由旬。楼炭经云。广长各三百万也。其七重九百九十门。门有六十表。青衣夜叉守之。三十三天。金城银门。银城金门。如是七宝互为城门。楼阁台观。周匝围绕。园林浴地。宝华开。杂树行列。华果繁茂。香风四起。悦者天心异类寄青鸟无数和呼也。又园中有观池。纵百由旬。其水清澄。七重宝堑。生四种华。青黄赤白。红彩杂色。香气普薰。闻一由旬。根如车载。汁白如乳。味甘如蜜。复有杂园。大欢喜园。中间有树。名度。七由旬。高百由旬。枝叶四布五十由旬。其香风逆闻百由旬。内有忉利殿。南又有一树。名波利质多。一树高四千里。枝叶分二千里。风吹华香。逆风行闻二千里。当树华时。诸共坐树下。以欢乐。帝释与三十二臣。故三十三天也。炎摩天事契之时。大论云。妙喜天宫。风轮所持在虚空中。名时善。身长二由旬。衣长四由旬。广二由旬。衣重三铢。从树而生出。明净光曜。有种种色。身体光明。不须日月。三业善根。生此然烛明铢。布施持戒定等业。生此天。寿二千岁。饮食嫁娶成欲。如下天。法经云。相抱成欲也。初生之时。形如人间四年儿。光明等。下天不及也。兜率天此云知足。天宫。风轮所持。在虚空。名善喜。后边身菩萨生在此天。身长四由旬。衣长八由旬。广四由旬。衣重一铢半。寿天四千岁。食同下天。亦有嫁娶。执手成欲。其天初生时。如人间五岁儿。如弥勒生。异余人天故。弥勒上生经云。兜率陀天。七宝堂内。摩尼殿上。师子床上。忽然化生。故大经云。名色命三种。异余天生也。亦自知前世如下天事也。衣冠歌舞身光明。胜下天也。化乐天事。化乐天宫。亦有为风轮所持。在虚空中。王名名善。自化五欲。以自娱乐。身长八由旬。衣长十六由旬。广八由旬。衣重铢。寿天八千岁。饮食等。多下天同。亦有嫁娶。相见成欲。三法度经云。以深染污心。与天女共语成欲。其天初生。如人间八岁儿。光明殊胜兜率天也。他化自在天事。他化自在天宫。亦为风轮所持。在虚空中。天王名自在。待集他所化以娱乐也。又名爱乐。于欲界中。独得自在娱乐。身长十六由旬。衣长三十二由旬。衣重半铢。寿命天万六千岁。饮食如下天。亦有婚姻。暂相视成欲。楼炭经云。谓念便成欲。三法度经云。共女各深染著。相视成欲。若不染心不成欲。但乐与已。人间相抱时乐心也。彼天初生时。如人间七岁儿也。彼天见他人所化种种事。至取乐。故云他化自在天也。第七魔波旬天者事。魔天宫。在欲色二天中间住也。者譬如石魔。破坏佛弟子。恐德也。宫纵广六十由旬。城堑七重。广严犹如第六天也。又有十法。一飞去无退数。二飞来无限数。三去无碍。四来无碍。五天无身皮肤骨然筋脉血。六无身之有不净大小便利。七身无极。八无有女故不产。九天目不眴。十身谓意。好青色则青色。好黄色则黄色。好赤白等众色。谓意与现之。此是彼天十法也。又有十事。一飞行无极。二往还无极。三无诸盗贼。四不相说自行善事。亦不说他人作恶。五无相侵损。六诸天互齿等通是一切刀刃也。七发绀青色清净甚长也。八诸天等青色发者。身亦随青色。九欲得白色亦随白色。十欲得黑色。身即随黑也。此七天诸事不同者。依长阿含。涅槃。楼炭。三法。华严等。并释论中意。更有出入不同。今取一礼料简之也。
　　问。释迦出时与弥勒出时地水阔狭云何耶。
　　答。阔狭有异。弥勒水减增。今时人小。水广地狭。后时人多。水减地增也。人即福德人处处满。受乐。无有相损之事也。水减者。弥勒出世时。四海四面各减三千由旬十二万里也。是时阎浮提水小而地阔。人物多也。释迦处世。海广而地狭七千由旬。今弥勒时。地广十千由旬。合三十万里也。
　　问。四域中南阎浮提地水减。余三域一地水亦有减耶。
　　答释迦不同。一言但秽损一地增减。是佛出家教三处。非佛出家不增减也。二言四域处各增减也。则同此说。释迦所化处。四域恶趣六欲天等间四禅四无色无相天阿那含二十五有也。又云。百亿须弥山百亿日月有也。又诸法何依造一色地。经云。须弥山王北。郁单曰地广。此云最上地。各广长三十六万里。地形正四方。彼人面形逐地势。证正四方如方镜也。以福德自然食。无有君臣异。亦无有疾病患等也。山有弗于逮地。此云初月地。地广长各三十六万里。地形周匝圆如镜。彼人面形。逐地形势。圆如十五日也。山西有瞿耶尼地。此云满月。云货牛。彼用黄牛市易故言货牛也。地广长三十二万里。地形如十五月。彼人面形。逐地形上平下圆也。山南阎浮提地。此云秽树。秽树洲口高四千万里。地广长二十八万里。地形北广南狭。此人面一逐地形势。上广下狭也。弥勒出时。四海水减三千由旬。水足四处。地地则广千三由旬。地地如镜广与平。正同琉璃。地虽平如镜严。而或是空地。名华香树充满庄严。或复是名华香庄严。而未心有城色银金人家。故明色比次。鸡飞相及。不相违也。虽复如此种庄严。与未心有人故。明福德之人充满其中也。
　　问。谁谓出此经。
　　答。是罗什法师伪秦时弘始四年二月十五日出翻。沙门道习笔受。见二秦中出也。
　　问。此经凡有几种。
　　答。略有五种。一大成佛经。一卷十五纸。有如是五事。小成佛经传云从此出也。二有弥勒本愿经一卷。是竺法护以晋大安二年七月十七日出。三弥勒观经一卷。是为安阳侯以宋孝建中出。四弥勒问戒经一卷。五弥勒光身经一卷。复有弥勒口教经一卷。若尔合六经耶。
　　问。白银弥勒出何经。
　　答。一切智光仙人慈心经云。弥勒金色放白银光明。黄金校饰。如白银山。唯有此文。无有白银色。
　　问。兜率陀。二名兜术陀。三名斗师陀。四名那兜率陀。五名中阿含三十卷云兜率吻叹。此五。同翻云知足。大论亦同也。

　　终弥勒经游意


