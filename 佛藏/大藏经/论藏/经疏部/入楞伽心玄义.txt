  入楞伽心玄义
　　唐 法藏撰




　　入楞伽心玄义一卷

　　　　西明寺沙门法藏撰
　　将释此经十门分别。一教起所因。二藏部所摄。三显教差别。四教所被机。五能诠教体。六所诠宗趣。七释经题目。八部类传译。九义理分齐。十随文解释。
　　初教起所因者。先总后别。总谓一事法华云。如来唯为一大事因缘出兴于世。谓开示悟入佛之知见。解云。佛意欲令以己所得授与众生为本意也。二别显者谓诸圣教起必赖缘缘乃多端数过尘算。智论云。如须弥山非无因缘。非少因缘而令震动。般若教起亦复如是。广如彼说。今别显此经略显十义。一顺古。二满愿。三机感。四破恶。五回邪。六殄执。七酬问。八除疑。九显实。十成益。初顺古者谓如下文。过去诸佛亦曾于此山顶说五法三性八识二空内心所证。我亦同彼。是知未来诸佛亦同此说。此则如大王路三世同游也。二满愿者。谓佛过去曾见古佛。说内证法因则立愿。今既成佛。酬满本愿亦说斯法。下文云。佛告大慧。如来本愿力故当为汝说。三机感者。谓诸菩萨及此城中诸夜叉等根熟宜闻。上感如来应机说法。如下文中罗婆那王劝请品说。四破恶者为破诸罗刹等毒恶心故。断诸杀生食肉等故。如彼品说。五回邪者。为破四宗诸外道等。令邪执永尽归正见故。如下广说。六殄执者。为破二乘诸法执见。乃至令彼定性二乘亦向无上大菩提故。具如下说。七酬问者。谓酬大慧等百八问故。及酬随事别别问故。并如文显。八除疑者。但初学菩萨闻诸大乘经所说深义。未能决了生三种疑。一闻毕竟空执无因果。二闻如来藏具足功德。疑同外道神我。三闻说能所心境。执无唯识。今明真空其必不坏幻有。性德举体不碍真空。虚妄之境皆从心现。为破此等多种疑故。具如下说。九显实者。为显大乘根本实义。所谓五法三性八识二空。莫不皆于自心如来藏立。为学大乘者生正见处正信。正行由此成就。皆如下说。十成益者。令诸菩萨始从正信终至正证。断障得果。坐宝莲华成最正觉。略显由此十种因缘故令此教兴。
　　第二明藏部所摄者。教既兴已。次辨此教何藏所收。略辨三义。初就三藏。二约二藏。三约十二部。先就三藏者。一修多罗。此云契经。谓契理契机。契经即藏。持业立名。二毗奈耶此云调伏。谓调治三业制伏恶行。调伏之藏。依主立名。三阿毗达摩此云对法。谓简择妙理明了对智。对法之藏。依主立名。二明所摄者。于此三中正唯契经藏摄。以涅槃中始从如是终至奉行。唯契经故。或亦对法藏收。以瑜伽云世尊自说循环研核。明了法相为摩怛履迦。摩怛履迦此云本母。即对法之异名。此经既有问答研覆。故知亦是对法藏摄。若据遮酒完调心行。亦有调伏义。此说应知。二明二藏摄者。谓前三藏通大小乘故。摄论云。由上下乘差别故。立菩萨声闻二藏。以诸缘觉有藉教者。亦是资声悟道。俱入声闻藏摄。有不藉教者。但由思修得果。亦不立藏故。彼论中不立缘觉藏。又就所证所得理果。不异诸声闻故。唯立二藏。又据教行少异声闻藏。亦别立藏。如普超三昧经及入大乘论。三乘名为三藏。今此经者唯是菩萨收。下文亦说诸小乘义兼摄。应知三十二部中何部摄者。或唯一部以瑜伽中唯方广部是菩萨藏。余眷属声闻故。或三部摄。谓方广希法授记。余九是小乘故。如法华说。或九部摄。除论义因缘譬喻。余九是大乘故。如涅槃第三说。或具十二部摄。谓于大乘中自具十二故。或十二所不摄。以小乘亦具十二非摄此故。如法华云。受持十二部未足为难。信受此经是则为难。或于大乘三藏十二总所不摄。以理超言外。故经云言说别施行。真实离文字。又云二夜中间不说一字。以言即无言摄。无所摄故。
　　第三显教差别者。自佛法东流。此方诸德分教开宗。差别纷纠难备说。及西方诸师所说差别并如华严记中说。若依此经宗及通诸教种类相收。或四或五。今且辨四。一有相宗。二无相宗。三法相宗。四实相宗。释此四宗略以六义。一就法数。初宗立七十五法．有为．无为．执实之法。如小乘说。二破彼前宗所立法相。荡尽归空。性无所有。二空真理相想俱绝。如般若等经中观等论。三法相宗中。立三性三无性有为无为色心等百法。皆依识心之所建立。如深密经瑜伽等论说。四实相宗。会前教中所立法相。莫不皆依如来藏缘起称实显现。如金作严具。如此楞伽及密严等经起信宝性等论说。二就心识者。初宗但说六识。二无相宗明六识空。更无别立。法相宗立八识。然皆生灭不同真性。四实相宗明前八识皆是如来藏随缘所成。亦生灭亦不生灭性相交彻。镕融无碍。各如本部经论所明。三约缘起法。初宗说有。二说为空。三亦空亦有。谓遍计空依他有。四非空非有。谓相无不尽故非有。性不碍缘故非空。理事俱融二边双寂。不妨一味。二谛宛然。四就回小者。初宗一切二乘总不成佛。二宗中定性二乘亦不成佛。不定性中已入见道则不回心。自下位中可有回心入菩萨道。三宗中定性不回。不定种性乃至罗汉并许回心入大。四宗中定与不定一切俱回。谓定者要入涅槃然后方回。不定者即身回也。五就乘者初宗唯三无一。二宗亦三亦一。谓三显一密也。四宗唯一无三。谓一乘究竟悉成佛故。六就持法人。其初宗是达摩多罗等论师所持。二龙树提婆等所持。三无著世亲等所持。四马鸣坚意等所持。更有余宗余义。广如华严记中说。此经于上四中。第四所说通亦具前。准思可见。
　　第四教所被机。于中有二。初简机后择器。初者此经及余俱说。众生有五性差别。一菩萨种性。二缘觉性。三声闻性。四于上三乘不定种性。五定无三乘性。若依权教大乘有二义。一于此五中唯菩萨种性及不定性是此所为。余皆非器。以性各定故。二亦兼为令于自位。各得利益。终不能获入大乘益。若依实教大乘有其三义。一现所被。谓菩萨种性及不定性。二转生被。谓定性二乘要入涅槃后受变易身。方入大乘。如须陀洹八万劫乃至辟支十千劫等。如涅槃说。又法华云。彼人虽生灭度之想。入于涅槃。而于彼土求佛智慧(云云)。智论云。有妙净土出过三界。阿罗汉当生其中。彼论亦引此文也。三远被。谓无性众生障重难入。既有佛性久久会当入此法中。如佛性论及宝性论说。又涅槃中凡诸有心皆有佛性等。是故五性皆是所为。悉皆当得大菩提故。二择其器者。虽有种性然由现起障业差别。于此乘法有器非器。于中非器有五。一无信心故。谓尚不信有未来业果。是以广造恶业。何况信有菩提涅槃。是难非器。二著有故。谓知有业果不造诸恶。修诸善品求人天报。乐著三有不求出离故。亦非器。三邪求故。谓虽求出离于外道邪见以求解脱。执见在怀根机未熟。此亦非器。四劣求故。谓虽舍外道而求二乘。根若未熟亦非其器。五错求故。谓虽学大乘不了真空。妄取断灭。或执有缘起。求彼性空。于此圆融无障碍法拒逆不受。遂成非器。次辨法器亦有五重。一证器。谓大菩萨闻此法已即便证入故。二行器。谓地前菩萨观此实法以成正行故。三解器。谓初心菩萨依此实法顺理生解。以成正见。依此起行速成大益。四信器。谓依此法生清净信。发菩提心不求名利。直心趣向。受持领纳。习解习行亦得为器。胜鬘经中正智有三种。一如实智。当此证器也。二随顺法智。当此解行器也。三仰权智。当此信器也。彼云唯佛所知非我境界。但当信向故同此也。五通器。谓前五非器随其根熟悉皆当得入此法故。
　　第五能诠教体者。通论教体。略辨十门。一名句能诠门。二言声诠表门。三声名合诠门。四声名俱绝门。五通摄所诠门。六遍该诸法门。七缘起唯心门。八会缘归实门。九性相无碍门。十圆明具德门。初名句能诠者。若约小乘婆沙论中。亦以名句文等次第行列等为能诠教体。若大乘中维摩等经。亦以文字以为诠表。此经下文随相亦尔。唯识论云。名诠自性句诠差别。文即是字。为二所依。准释应知。二言声诠表者。若小乘中依发智论。十二部经以佛音声语音语路用以为性。名句文等显佛教作用。若大乘中以名句依声假立无别体性。是故唯以音声为性。维摩经云。以音声为佛事。三声名合诠门。若小乘中由前两说诸德合为此第三句。若依大乘十地论中。说者以二事说。听者以二事闻。谓音声及名句。耳识闻声同时意识领解名句。又维摩云。诸佛音声语言文字而作佛事。四声名俱绝者。此义小乘无。以彼法执不归空故。若大乘中音声文字当相即空。无所有故终日说法未尝说也。经云。其说法者无说无示。又云如幻说等。良以无说之说。是如幻说前三句显之。说即无说。虽说性空。此第四句显之。合此四句为一教体。是故离有离无并超情表。是谓大乘真实教体。五通摄所诠者。瑜伽论云。依契经体略有二种。一文二义。文是所依义是能依。此二俱是所知性。解云以义因文显故说能依性空如幻。准前应知。六遍该诸法者。非但以此声名及义。然亦遍该色香味触及默然等。并成诠表。如下文扬眉动目等。及维摩云。诸佛威仪进止无非佛事。嗅香食饭皆得三昧。性空幻有无碍准前。七缘起唯心者。此上所说诸教法等。莫不皆是唯心所现。是故俱唯识为体。然有二义。一约本影有无。二说听相摄。前中四句。一唯本无影。如小乘说。但有心外无唯识故。达摩多罗论师所立。二有本有影。谓由众生闻法善根增上缘力。击佛心中利他种因。于佛智上有文义相生。名本性相教。由佛此教增上缘力。击闻法者漏无漏种。于闻者识上有文义相生。为影像相教。是故本在心外影在心内。以此宗许众生心外有佛色声诸功德故。护法等论师皆立此义。三唯影无本。谓离众生心佛果唯有如如及如如智。大悲大愿增上缘力。令彼所化根熟众生心中现佛色声说法。无有心外如来色声并相功德。龙军论师及坚慧论师等并立此义。四非本非影。谓前心内所现之影离心无体。是故本影俱无所有。龙树提婆多立此义。二说听相收者。亦有四句。一所化众生无别自体。以如来藏为众生体。佛智证此以为自体。是故众生举体皆在佛智中现。佛性论第二卷如来藏品云。一切众生悉在如来智内。故名为藏。以如如智称如如境故。一切众生决定无有出如如境者。并为如来之所摄持。故名所藏众生。为如来藏。解云。由此当知。所化众生举体全在佛智中。况所说教。是故唯以佛心为体。二能化诸佛无别自体。证真之智同真。一味众生虚妄揽真为性。是则佛体在众生心内。依体起用。佛色声等既从众生心体中起。还在众生缘起心中。是故诸佛色声等事尚是众生心内之事。况言教等。是故一切唯众生心。三由前二义不相离。故无碍双现。谓佛心中众生听众生心中佛说法。众生心中佛为佛心里众生说法。是故全摄各无障碍。四佛唯众生心佛相尽也。众生唯佛心众生相尽也。既形夺两尽说听双亡。何教体之有。此上四句合为一事。全此全彼。即有即无无障无碍。思之可见。八会相归性者。以妄计即空缘起无性。经依此义说一切法即真如也。又云。文字性离。是则解脱。以相虚未尝。不尽。性实未尝不显。是故终日说未曾说也。九性相融通门者。谓虚相尽而不碍存。真性现而不妨用。是则相即真而相不坏。真即相而真不变。性相双融二而无二。经云。众生即法身法身即众生。法身众生义一名异。然义一之旨宜深思之。十圆明无碍门者。先开后合。开者于一教法开为二门。一真性平等。二虚相差别。其真性有二义。一随缘义。二不变义。经云。不染而染染而不染。是此二义也。其虚相亦有二义。一不存义。二不坏义。经云诸法无所有如是有世界即非世界是名世界等是此义也。二合者。亦有二重。一以真中随缘义。与相中不坏义合为一义。是真不异俗。以真中不变义与相中不存义合为一义。是俗不异真。二真中不变义。相中不坏义。真乖俗故是非一义。真中随缘义相中不存义。俗乖真故是非一义。以真中随缘未尝改变。即性不改。无不随缘。随缘不改。一味无二。亦由相中存亡不二。致令真俗亦一亦异及非一非异。思之可见。大乘法味意在于斯。
　　第六所诠宗趣者。语之所表曰宗。宗之所归曰趣。通辨此经宗趣有十。一或说无宗。二或唯妄想。三或自觉圣智。四或说一心。五或开二谛。六三无等义。七或以四门法义。八或以五门相对义。九立破无碍。十显密自在。初无宗者。谓辨诸法性相圆融。心言路绝。既无所立故不可辨宗。经云。一切法不生者。不应立宗。五分论多过故。是故以无宗为宗。此语亦不受为趣。二或以妄想为宗者。以妄想有二义。一病二药。病谓执见。但是虚妄之想。是所对治故是病也。药谓佛语众生言。汝起有无见皆是妄想。众生闻已即离彼见。故是药也。但由佛说于妄想还治妄想之病。是故唯以妄想二字消释一部经文。以妄念若起即是妄想。遂令妄念止息。即到此经处故以为宗。是故以妄想为宗。妄尽为趣。三以自觉圣智为宗者。非直觉一切法唯是自心悉皆平等。亦复觉此能觉智之自体如理一味。妙绝能所离觉所觉。故下云。无有佛涅槃。远离觉所觉。觉在初心满在佛果。经文具辨。故以为宗。是故举觉为宗。觉泯为趣。四或说。一心为宗者。以辨诸法皆由心现。谓习气内扰。妄境风起吹击心海。涛波万端。莫不皆是心之所现。下文所说虽有多门。莫不皆显此唯心义。故以为宗。是则举唯心为宗。心尽为趣。下文云。无心之心量我说为心量。五二谛为宗者。谓开前一心以为二谛。即心相差别染净缘起。凡圣区分以约俗谛。心体平等染净相尽。一味无二名为真谛。此中真俗相对有其五义。一相违义。二相害义。三相顺义。四相成义。五无碍义。初者谓谈真违俗。以违俗生灭故。顺俗则违真。以乖真一味故。如水静波动。理必相违。若不尔者二谛杂乱。此是非一门也。二相害者。非直二理相违。亦乃互夺其体。谓要由泯俗令尽。真性方显。亦由覆真令隐俗相得成。如举水波无不尽。取波水无所遗。全体互夺二谛方立。若不尔者则二谛别体不成非一。此则非异之非一门也。三相顺者。谓此尽俗之真要不碍俗立。以真非断空故。此覆真之俗要不碍真显。以俗是虚幻故。如尽波之水必不碍波。以水非木石故。动水之波要不隐水。以波虚无体故。若不尔者各乖本位。二谛不成。上是非一之非异门也。四相成者。非直相顺才不相违。亦乃全体相与方各得成。谓真是理实故必不违缘。举体随隐而成俗。以俗是事虚故必不乖理。举体相尽而显真。如虚波揽水成。水彻于波相则无波而非水。成波乃名水。则波彻于水体。无水而非波。动静交彻二谛双立。若不尔者理事不融。二谛俱坏。此非异门也。五无碍者。合前四句所说。为一无碍法界。是故即真即俗即违即顺即成即坏。圆融自在同时俱现。圣智所照无碍顿见。是谓二谛甚深之相。经意在此。故以为宗。观此成行。用以为趣。六以三无等义为宗趣者。一无上境。二无等行。三无等果。初者谓前二谛所观之境。依此令成悲智等行。行满究竟得智断果。如摄论十殊胜义释。论师摄为此三。谓初二殊胜为无等境。以所知依是第八识。及所知相是三性。俱是所观故。次六殊胜为无等行。以四寻．思观。六度．十地及三学等俱是正行故。后二殊胜是无等果。以彼果即是菩提。彼果断是涅槃。俱是所得故。今此经中上下所辨不出此三。故亦同彼以为宗趣。七以四门法义为宗趣者。一五法。二三性。三八识。四二空。初谓凡圣心境随缘为五。克其自实不离三性。三性所依唯有八识。八识义立方显二空。或亦依空性以立诸识。束八识以为三性。开三性以为五法。是则依本起末。凡圣区分不离二空。性唯一味。是故于此四义或随观一门。即起信生解行成得果。或二或三乃至具四。开合无碍。以成正见。大乘法相不越于此。此经盛说故以为宗。余义至文当辨。八五门相对为宗趣者。一教义相对。设教为宗以义为趣。要令寻教得其义故。二理事相对者。谓就义中缘起事相。意令趣入真性故。三境行相对者。说真俗谛境。意欲令成无二正行故。四比证相对者。于行中近说地前次行。意在入地深证。五因果相对者。谓令菩萨顺行万行。令成佛果菩提。此上十事五对。于此一部通皆备足。故为宗趣。九立破无碍者。此经所破略有三位。一邪见外道。二法执二乘。三谬解菩萨。其外道者。谓宗六师乃至九十五种皆悉随机以理征破。务令舍邪归正。如经可知。二二乘二部乃至十八皆亦随此破其所执。务令舍小归大。亦如文显。三谬解菩萨闻说真空将谓断灭。闻有业果谓实非空。闻此二说将谓别体。今并授以正理令舍妄归真。亦如文显。所立亦三。一万法唯心通治三病。二唯一真性如来藏法。三以不动真性而建立诸法。或亦泯事归理理现而事不坏。二揽理成事。事立而理不隐。三理事圆融。不二而二。此法若立无惑而不遣。即立无不破也。障尽方证。即破无不立也。是则立破之破非破也。破立之立非立也。立破形夺双泯无寄。经意在此故以为宗。是则立破为宗无寄为趣。十显密自在门者。但入法根器有其二种。一纯二杂。为彼纯器直示法体令修证得果。若为杂器以覆相密语。亦言异意异。名为密意。如下文。二夜中间不说一字。四种平等此佛。即彼五无间业。证大菩提。如是非一。是则教有显密不同。理无隐现差别。随机显密。经至八万四千。其次统收犹为一百八句。若摄末以归本。唯是一心。真如是归心一性不碍百八宛然。散说八万四千不失一心平等。良以本末无二圆通无碍。是故以显密为宗。泯二为趣。深性宗趣包括多涂。略举十门显斯一部宗趣之义。略辨如是。
　　第七释题目者。略以十义释。一翻名。二指事。三显用。四显德。五表法。六辨行。七表玄。八开释。九合辨。十解品。初翻名者梵言楞伽。此云难入亦云险绝复云可畏亦曰庄严。阿伐哆陀罗此云下入。以梵语中下入上入悉有别名。唯从上下入别有此名。如入菩萨等。解四卷者。翻为无上。此甚讹也。勘诸梵本及十卷中。都无宝字。十卷中翻为入者。当名也。二指事辨者。有二义。此摩罗耶山居南海中。孤峙削成故名险绝。二山顶有城回无门户。名为难入。非直山无入路。亦乃城绝户扉。唯有神通者飞空下入方预其中。故名此城以为难入。佛及大众应机降迹。故名为入。即从天及处用以题名。罗刹居中复名可畏。众宝校饰。复曰庄严。三显用者有二义。一城为难入。佛能入之。二罗刹难化。入中化之。果用垂降至此二难。故云入难入也。四显德者。谓一心真性周绝四句。迥超情表犹崖城绝户故云难入。垂言巧辨宣示悟入。故云能入。此即教入义而义现也。五表法者有三义。一城表理玄。二罗刹表障重。三入显行成。行成离罗刹之障。证难入之城。对法论中转依略有三义。一转成。谓行成也。二转离。谓灭障也。三转显。谓证理也。此中三义当知亦尔。六辨行者。谓真理性融掩绝图度。圣智玄悟妙证相应。故云入难入也。此则以智入理也。七表玄者。谓自觉圣智举体是真。更无余智能证此真故。名难入。还令即真之智证此即智之真。此即无入入。入而即无入。名难入也。八开释者开此一题为六义三对。一通别一对。谓入楞伽经是一部通名。劝请品是当篇别目。二就前通中教义一对。入楞伽是所依所诠。经之一字是能起能诠。三就所诠之中境智一对。谓楞伽是所入之境。入是能诠之智。是故开之有此三对。九合辨者。谓难往之入故即依处难显佛力也。且依义显教依理显德。依境显行。皆依主释也。难即入故境智不殊。持业释也。入之难及入即难二。翻前可知。二合教义者。谓诠入楞伽之经。则教依义立。或依入楞伽城方宣此教。则经名依处而立。皆依主释也。若文字性离。是则解脱。教即义故持业释也。或处能表义。经即处故亦持业释。十释品名者。劝谓劝发。请谓求请。即请佛亲降其处。劝演内证法轮。又亦劝请是一悟。谓诸佛降赴。诸佛说法。品中明此。故以为名。问准余经应题序品。何不尔耶。答若望为经由致理是序品。但以品内事别或题异号。如华严妙严等。何故四卷都名佛语心品者。准下文此经一部俱是楞伽心也。佛语者准梵语正翻名为佛教。于佛教楞伽中。此为中心要妙之说。非是缘虑等心。如般若心等。此是满部之都名。非别品目。
　　第八部类传译者。先明部类依所见闻有其三部。一大本有十万颂。如开皇三宝录说。在于阗南遮俱槃国山中。具有楞伽等十本大经各十万颂。二次本有三万六千颂。如此所翻诸梵本中皆云三万六千偈。经中某品即备答一百八问。如吐火罗三藏弥陀山。亲于天竺受持此本。复云西国现有龙树菩萨所造释论。解此一部。三小本千颂有余。名楞伽纥伐耶。此云楞伽心。即此本是旧云干栗太心者讹也。其四卷本就中人更重略之耳。言传译者其四卷本。宋元嘉年中天竺三藏求那跋陀罗。于丹阳祇洹寺译。沙门宝云传语。慧观笔受。其十卷本后魏季天竺三藏菩提留支。于洛阳永宁寺译。今此一本即大周圣历元年于阗三藏实叉难陀。于神都佛授记寺译华严了。寻奉敕令再译楞伽。文犹未毕。陀驾入京令近朝安置清禅寺。粗译毕犹未再勘。三藏奉敕归蕃。至长安二年有吐火罗三藏弥陀山。其初曾历天竺廿五年。备穷三藏尤善楞伽。奉敕令共翻经沙门复礼法藏等。再更勘译。复礼辍文御制经序。赞述云尔。其四卷回文不尽。语顺西音。致令髦彦英哲措解无由。愚类庸夫强推邪。解其十卷虽文品少具。圣意难显。加字混文者泥于意。或致有错。遂使明明正理滞以方言。圣上慨此难通。复令更译。今则详五梵本。勘二汉文。取其所得正其所失。累载优业当尽其旨。庶令学者幸无讹谬。
　　第九明义分齐者。先义后文。义者然此经中义理浩汗。撮其机要略显十门。一缘起空有门。二诸识本末门。三识体真妄门。四本识种子门。五佛性遍通门。六二乘回心门。七行位卷舒门。八障治无碍门。九违顺自在门。十佛果常住门。初者于缘起性。此土南北诸师各执空有。不足为会。但西域清辨论主依般若等经习龙猛等宗。造般若灯及掌珍等论。确立比量辨依他空。护法等论师依深密等经习无著等宗。造唯识等论。亦立比量显依他不空。后代学人智光戒贤继其宗致。传芳不绝。今谓不尔。前龙树中观无著亲释。提婆百论世亲注解。以龙树所辨明有不异空。无著所说明空不异有。是以二士相契冥合为一。非直理无违诤。亦乃仰称龙树为阿阇梨。后代论师为时浇慧薄。闻空谓断因果。闻有谓隔真空。是以清辨破违空之有。令荡尽归空。方显即空之有。因果不失。护法等破灭有之空。令因果确立。方显即有之空。真性不隐。此二士各破一边共显中道。此乃相成非相破也。若不尔者无著世亲何不破于龙猛等论。而还造释赞述彼空。后人不达其旨随言执取各互相违。非直俱不见理。更增斗诤。得谤人法罪。何者谓怖空恐断励力立有。不了幻有是不异空之有故。是故乖空则失于有。失于有者良为取有。既失空失有。而谓立有。此是情有非是法有。岂非具谤真空幻有。以己所见情有之法称为佛说。是亦谤佛。异有立空。当知亦尔。真空必不异有。立灭色之断空。谓为真空。此是不了恶取空。故性中不了真空。称为佛说。是故亦为人法双谤。或有说言。依他有故非无。遍计空故非有。将为中道者。此乃语是非有非无。见乃是有是无。二见常存将为中道。亦谤人法。或说。断无名为非有。无有可对名曰非无。此亦语是非有非无。见是断灭空见。或说。缘成似有故非无。无实体故非有。此亦语是非有非无。见乃唯是假有之见。此并唯改其语而不破其见。莫若缘成幻有举体荡尽即有非有也。揽荡尽真空以为幻有。即空非空也。以即空之有即是即有之空。泯然一味中道。俱离以有即空即是空即有故。是故非有不堕于空见。非无不堕于有见。是则二见双尽。然无二法体如不二法门品盛明此事。缘起空有应如是知。
　　二诸识本末者。有二义。一据二分。二就八识。初者论师或说。相见二分各别种生。但相由而起。俱不离识故说唯心。有说相分皆是见分所现。无别种性。云前说识所缘唯识所现故。如三摩地所行影像。又经云。从心相生与心作相。是故随见分行解带彼相。见生故说唯识。今依此经皆是心现。但随其相异说有彼种。理实皆与见分无别。二就八识者。诸论皆说。前七转识虽依第八。然各自种生。非即第八。以识变识无实用故。今依此经非谓第八变起七转。但彼七转皆揽第八为体而起。如揽水成波波无异水之体。下经云。于藏识海境界风动转识浪起。故知皆以第八为体。不尔岂浪异水别有自体。波浪同喻深思可见。诸余异说会释可知。三识体真妄门者。有说。此第八识从业等种子辨体而生。是异熟识。生灭有为。如瑜伽等说。有说是如来藏随缘所成。如金作环钏。密严经云。如来清净藏世间阿赖耶。如金与指环展转无差别。准此第八举体是真如。此二说若为和会。今释有二。一约法。二就教。法中此识本末融镕。通有四句。一摄本从末门。唯是有为生灭等法。二摄末归本门。则唯是如来藏平等一味。三本末无碍门。起信论云。不生不灭与生灭和合。非一非异。名阿赖耶识。下经云。如来藏受苦乐与因俱。若生若灭。准此本末合举。用以为体。四本末俱泯门。谓形夺两亡理事无寄。下经云。不坏相有八。无相亦无相等。解云。然此四句合为一心。是故经论各随说一。于理遍通。如唯辨严具金无所遗。唯显于金严具不失。双存本末。法未曾二。俱泯性相。不碍双在。若虚心融会随说皆得。若随言执著触事成碍。二就教会者。或得名不得义。如小乘中。但闻阿赖耶名。或得名得一分生灭义。如瑜伽等。三或得名得全分义。如楞伽密严起信等。四或得义不存名。亦如楞伽同性经等。亦如维摩默住以显不二等。四本识种子门者。有二义。一辨种子新熏本有。二辨种子与识同异。初者有说。种子皆是新熏。要是所生方能生故。或说皆是本有。以从无始无初际故。或说。诸种子熏非熏如无漏种子。无始来而有熏习故。若非本有初生无漏后无因故。此亦难解。以不离过故。过有三种。一此种应常。以非所化故。犹如虚空。二定不能生果。以不从因生故。犹如真如。三应同外道从冥生初觉。冥非因生故。如是等过皆不能离。若尔初无漏法从何因生。今总通释。谓。无始无明与如来藏合为习气海。通为一切染净法因。是故凡一种子皆有四义。一就所依用本非新。二据能依。用新非旧。三由前二义合为一种。四二义同体。形夺俱离。是则于一种子或熏非熏俱不俱等。随说皆得无所障碍。又由习气海中有带妄之真。名本觉。为无漏因。多闻熏习为增上缘。或亦闻熏与习海合为一无漏因。梁论云。多闻熏习与本识中解性和合。一切圣人以此为因。又习气海中有带真之妄。为染法因。余准同前。是故染净等种各具四义。准上可知。二种子与识同异者。或说种子是实非假。寄本识中不同识体。谓种通三性。识唯无记。或说假而非实。以离本识无别体故。或说通二。以体同本识用各别故。今释。种子但是本识功能差别。更无别体。是故生起现行亦与本异。如海为波因随风缘大小起浪差别。然于海中求差别因了不可得。而能随缘起差别。识海亦尔。随境界风生诸识浪。识中浪因无若干状。而能为因生果差别。故论云。种子但是本识功能。准释可知。五佛性遍通门者。有说。一切众生中有一分无佛性者。如五性中。一分半有佛性。余定无佛性等。如瑜伽等说。有说。一切众生悉有佛性。唯除草木。如涅槃楞伽等。如此二说。今并和会。然有二义。一就法。二就教。法中于一佛性融通隐显有其四义。一就执非有门。如小乘中。随于法执总不说有大菩提性。二随事亏盈门。如瑜伽等中。但就法尔种子有为无漏为菩提性。是故不说普遍众生。三约理遍情门。如此经及涅槃等凡诸有心皆有佛性。是故众生无非有心。有心无非有性。以心必有性。性必为因。背凡成圣。若尔何故前教定说有无佛性耶。佛性宝性二论自释。为一阐提谤法罪重。依无量时故作是说。非谓究竟无清净性。四相想俱绝门。如诸法无行经。解佛种性皆离名离相离见离念。具如彼说。二就教者。佛性论第二卷末云。若一切众生悉有佛性。何故如来经中说有一分无般涅槃众生。但如来说法有二种。一了义。二不了义。汝不应执不了义。解云。此是天亲菩萨论主良断可定百篇也。六二乘回心门者。有说。定性二乘定不回心向大菩提。如深密经等。有说。一切二乘究竟悉皆得大菩提。如法华等。今会此二说亦有二义。一法。二教。法中前经约就此生定入涅槃。必不回心故作是说。后经纵入涅槃后必当起趣大菩提。由根有利钝法有迟疾。如经八万六万乃至十千等。此经三昧酒所醉等(云云)。二约教者。或一切二乘皆不回心。如小乘说。或诸二乘不定性者。未入见道亦有回心。余并不回。如大般若及净名经等。或诸二乘定种性者一切不回。不定种性纵得罗汉而许回心。如深密等经。或诸二乘定与不定。一切皆回。但有入灭不入灭迟疾差别。如法华涅槃楞伽密严等说。良由教有浅深前后差别。故以末后方为了教。余如前说。七行位卷舒门者。然有二义。先位。后行。位中有五句。一舒．二卷．三俱．四泯．五圆。初者谓比证贤圣因果位别。始从十信十解十行十回向十地阶降。从微至著从浅至深。次第相成方至究竟。具如经论说。二卷者。有二义。一依华严五位相收。十信满心即具后四位。余之四位各摄诸位。以缘起相由故。事随理融。故广如彼说。二依此经诸地相即云十地。即为初。初即为八地。乃至无所有。何次。又思益经云。得诸法正性者。不从一地至于一地。不从一地至于一地者。此人不住生死涅槃中。又华严说。十地差别如空中鸟迹。解云。此并就理融事同理。无二故作是说。三俱者以前二说不相离故。即舒常卷即卷恒舒。自在无碍双融俱现。或本智就实而卷。后智就机而舒。二智寂用无碍动静双融故俱现也。四泯者。谓卷舒相夺两相俱尽。以二智相泯同真一味俱不存也。五圆者。谓前四义不相离故合为一法。无碍俱现。或即位非位。非位即位。卷位即舒。舒位即卷。同一圆明无碍法。余准可知。二行者亦有五义。一舒。谓十度次第修。二卷。谓一念具万行。三俱。谓前二义无碍双现。四泯。谓行契真而俱尽。五圆谓一行具前四。无碍圆明俱现。并准可知。八障治无碍门者。亦有五义。一障。二治。三俱。四泯。五圆。初中障有五义。一覆真所知深厚难断。二虚妄即空体无所有。三俱者具前二义。障义方成。谓若不覆真则是智非障。若不体空则是真非障。是故具此二义障义方立。四泯者。谓体无不空。理无不障。同体相夺则非空非障。五圆者。谓具前四义。合为一障。是则恒障理而理不隐。体常空而理不现。就障空有无二。就理即隐显无二。障即真非真。理即妄非妄。又即真之妄方能翳真。即妄之真方为妄翳。思之可见。二治者。谓无漏圣智亦有五义。一照．二寂．三俱．四泯．五圆。初者。谓无漏智起照一切法。同一真如证契相应。二寂者。谓此性证智非真契同真性。亦乃内证自体。是故此照未尝不寂。若不尔者岂可此智唯见诸法同真而智独非真耶。显是则由照证真真证亡照。三俱者。谓内真亡照而不碍照。朗然圆照而不碍寂。是故由证故有照。由证故亡照。以无照谁证存照乖证。四泯者。亦由前二义不相离。故互相形夺寂照俱泯。是则就照非照非不照。就寂非寂非不寂。并思之可见。五圆者。合前四义为一圣智。圆明具德寂用自在。难可名目。思之可见。三俱者。谓障治相对。无漏智起诸惑种灭。如秤两头低昂时等。亦如筑即碑碑即筑。粗说虽尔若依十地论非初非中后。如是断惑又不见惑性真。是迷不成断。若见惑性真惑无不成断。是故由智照非照。由惑断非断方乃为智断。若不尔者。见有惑可断。是惑而非智。若见惑性空是智而非惑。是则见有惑之智。此智亦须断。诸惑之性空。此惑不须断。经云。若人欲成佛勿坏于贪欲。又云。烦恼即菩提等。此并就智见惑性相尽无断。方为实断也。四泯五圆准释可知。九违顺自在门者。有四义。一显．二名．三用．四法。初显者。善行顺理不善违。顺相显可知。二名者。然有二义。一言违意顺。谓如云不作五无间不得大菩提。二言顺意违。谓如外道修善背于解脱。又如调达五邪法等。三约用者。谓菩萨留惑增修大行。摄论云。诸惑成觉分等。经云。一切众魔及诸外道皆吾侍也。此则虽惑而顺也。有漏善品趣向人天。违出离道。此则虽善而违也。四约法者。诸惑就实无非称理。如云烦恼即菩提等。善亦准此。善法存相亦有乖真如。住事布施不到彼岸。惑亦准此。思益云。如来或说净法为垢。惑法为净。谓贪著净法为垢。见垢法实性为净。解云。由前四义。是故或违顺相分。或即违常顺。即顺恒违。或即顺非顺。即违非违。理恒不离。思之可见。十佛果常住门者。先总。后别。初者或有处说。三身俱常。谓法身凝然报化相续。或有处说。三身俱无常。谓法身离不离报化生灭等。或有处说。法身是常报化无常。或有处说。报亦常。谓修生大智证真同性。亦不思议常。下经具显。若尔何故唯识等论云。生者必灭。一向记故。修生佛果岂得无有刹那灭耶。解云。此四记就相粗说。生者必灭是就凡夫分段生死。非约佛果证理功德。何以故。若言佛果修生即令有灭。亦应灭者复生。是分别记。谓有烦恼者生。无者不生。佛果既无烦恼。刹那灭已应更不生。则便断灭。当知不尔。故知佛地大智内同真性。一味平等机感所须智用无尽。如置盐水器无不消尽。然其醎味未曾有失。佛智证真相无不尽。本愿应机时未曾失。是故下文佛果大智皆非刹那。乃至广说。二别显者。然此修生功德与本性通有四义。一或唯修生以功行不虚故。二或唯本有以无不契真故。三或修生之本有。以法身为了因所显故。四或本有之修生以无分别智从真如所流故。如金严具。亦有四义。一或唯严具金无所遗。二或唯真金具无不尽。三金之严具以金显具。明严具殊胜。四严具之金以具显金。明调练之金方堪作具。是故于一金庄严具四义融通。严具无二。随举一门无不收尽。佛果理智当知。亦尔。或摄本有以立修生。说为无常。或摄修生以同本有。无二是常。或互全收而不坏二义。亦常亦无常。或形夺而两亡。二义双泯。即非常非无常。于一佛果四义圆通。或就理随说皆得。或就情随取皆失。佛果正理应如是知。

　　入楞伽心玄义一卷(终)


