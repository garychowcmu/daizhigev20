  般若波罗蜜多心经赞
　　唐 圆测撰




　　佛说般若波罗蜜多心经赞

　　　　沙门　测撰
　　将释此经四门分别。一教起因缘。二辨经宗体。三训释题目。四判文解释。
　　言教起者窃以至理幽寂妙绝有无之境。法相甚深能超名言之表。然则趣理无方乃开二藏之说设教有依具现三身之应。可谓泉水澄清月影顿现诸敌冥动天鼓自鸣。然则应物有时随机接引。所以如来说三法轮未入法者令趣入。故波罗奈国施鹿林中创开生死涅槃因果。此则第一四谛法轮能除我执。为已入者回趣大乘。鹫峰山等十六会中说诸般若。此是第二无相法轮。由斯渐断有性法执。而于空执犹未能遣。是故第三莲华藏等净秽土中说深密等了义大乘。具显空有两种道理。双除有无二种偏执此即教之兴也。
　　言宗体者体即总明能诠教体。宗者别显诸教所诠。然佛教体诸说不同。萨婆多宗用声为体名等无记声是善故。依经部宗相续假声离声无别名句等故。依大乘宗诸教不同有处唯声如无垢称。或有佛土声为佛事。有处但用名等为体如成唯识。法无碍智名等为境有处合说声及名等如十地经云。说听之者皆依二事。谓声名等如何。诸教有此异者据实以假从实皆用声及名等以为体性。而诸圣教各据一义故不相违。所以者何以假从实用声为体离声无别名句等故。以体从用名等为体能诠诸法自性差别。二所依故。假实相藉合说为体随阙一种说不成。故以境从心用识为体。经说诸法不离识故摄妄归真用如为体仁王等说诸法性故。所诠宗者略有三种。一随病别宗二部别显宗三约时辨宗。随病别宗者谓诸有情由无明故起贪嗔等八万四千诸尘劳门。是故如来应病设药。蕴等八万四千法门由此一一随其所应。蕴处界等为所诠宗。部别显宗者于一一部虽有诸门究其意趣随部各别。如法华经一乘为宗无垢即以不二为宗。依涅槃经佛性为宗华严贤圣因果为宗。自余诸部准上应知。约时辨宗者虽诸圣教部类众多就时辨宗不过三种。三种即是四谛无相了义大乘如深密说。今此一部诸宗之中无相为宗。
　　佛说般若波罗蜜多心经　言题目者佛说即是标能说主。梵音佛陀此翻名觉。具真俗智自他觉满故名为佛。开敷妙门令众生解名之为说。般若波罗蜜多辨所说法。此土翻为智到彼岸。心经正显能诠之教。卢道之中心王独秀于诸般若此教最尊。从谕立名故曰心也。经有二义贯穿摄持。贯穿所应说义摄持所化生故。此即依主就能所诠法谕立号故言佛说般若波罗蜜多心经。
　　观自在菩萨　第四判文解释。于此经中总有三分。初明能观智次舍利子下辨所观境。后以无所得故下显所得果。所以无序及流通者于诸般若简集纲要。故唯正宗无序流通如观音经不具三分。观自在菩萨者就初分中复分为二。初标能观人次辨观智体。此即第一标能观人。若依旧本名观世音。观诸世间称菩萨名音声语业。以救诸难因而立号名观世音。犹未能显观身意业。而今本云观自在者内证二空外观三业。不依功用任运自在故曰观自在。今此菩萨实是因位一生补处。为已成佛设尔何失。若是菩萨如何会释观音三昧。彼经说曰佛告阿难我今道实其事不虚。我念观世音菩萨于我前成佛号曰正法明如来应供正遍知明行足善逝世间解无上士调御丈夫佛世尊。我于彼时为彼佛下作苦行弟子。若是佛者如何会释观音授记。故彼经曰善男子阿弥陀佛寿命无量百千亿劫。当有终极当般涅槃。复曰善男子阿弥陀佛正法灭后过中夜分明星出时。观世音菩萨于七宝菩提树下结加趺坐成等正觉。号普光功德山王如来十号具足。乃至国名众宝庄严。又无量寿曰观音菩萨于是国土修菩萨行。命终转化生彼佛国。解曰观音名同人异故彼此说互不相违。如法华经诸佛同号日月灯明。又解观音自有二种一实二化。一者实身如观音经二者化身如无量寿。如法华论。释迦如来成道已久就化相故。今乃成佛虽有两释。后解为胜顺诸圣教不违理故。
　　行深般若波罗蜜多时者　第二辨能观智于中有二。初明智体后辨智用。此辨智体行谓进行是能观智深即甚深。深有二种一者即行深。无分别智内证二空离诸分别。无能所行以为行相故名行深。故大品曰不见行不见不行是名菩萨行深般若。二者境深谓二空理离有无相绝诸戏论。无分别智证此深境故曰行深。梵音般若此翻名智。言波罗者名为彼岸。蜜多名到顺彼应云智彼岸到。从此方语智到彼岸。因智断障至涅槃城是故说为智到彼岸。时谓时分智度论说依有为法假说时分。而时数等非蕴处等诸数所摄法。沙门论亦同此释。故彼论曰因法假名时离法无别时。瑜伽等说有为法上前后分位假立时分。不相应法行蕴所摄。依佛地论亦同此说故彼论曰立不相应时节分位。或心影像总释意曰。般若有三谓即文字观照实相为显观照简实相等。故言行深般若波罗蜜多时(此中应说三种般若)。
　　照见五蕴皆空者　辨其智用用有二种。一者自利二者利他此明观空即是自利。将释此文先叙诸观后依前观。释此经文言诸观者若夫佛法甚深本唯一味。学者未悟乃成异说。是故世尊佛地经说佛告妙生譬如种种大小众流。未入大海各别所依水有差别水有增减。若入大海无别所依水无差别水无增减。如是菩萨未证入于如来清净法界大海各别所依智有差别智有增减。若已证入如来清净法界大海无别所依智无差别智无增减受用和合一味事智。亲光释曰千年已前佛法一味过千年后空有乖诤。佛灭没已一千年后南印度界健至国中有二菩萨一时出世。一者清辨二者护法。为令有情悟入佛法立空有宗共成佛意。清辨菩萨执空拨有令除有执。护法菩萨立有拨空令除空执。然则空不违有即空之理非无不违空即色之说自成。亦空亦有顺成二谛非空非有契会中道。佛法大宗岂不斯矣。问有无乖诤宁顺佛意。答执我胜论甚违圣教佛自许为解脱菩萨。况二菩萨互相影向令物生解违佛意乎。故今略述二种观门。一者清辨依诸般若及龙猛宗立一观门。谓历法遣相观空门立一切法皆悉是空无生无灭本来寂静自性涅槃。故般若经曰一切有为法如梦幻泡影如露亦如电应作如是观。又思益经云以心分别诸法皆邪不以心分别诸法皆正。又中论曰若有所不空应当有空。不空尚不得何况得于空。又中论曰诸佛或说我或时说非我。诸法实相中非我非非我。如是等文诚证非一。是故清辨掌珍论曰真性有为空如幻。缘生故无为无有实不起似空华。二者护法依深密等及弥勒宗立一观门。谓在识遮境辨空观门立一切法通有及无。遍计所执情有理无。依他起性因缘故有。圆成实性理有非无。故深密说依所执故说一切法皆无自性。宝积经说若拨诸法皆无性者我说彼为不可治者。瑜伽等曰依所执性故契经说一切诸法皆无自性。辨中边论颂虚妄分别有。于此二都无此中唯有空于彼亦有此。故说一切法非空非不空有无及有。故是故契中道。如是等文诚证非一。是故二十唯识等曰非知诸法一切种无乃得名为入法无我。然达愚夫遍计所执自性差别诸法我无如是乃名入法无我。叙观如上今当释文。
　　言五蕴者所谓色蕴受想行识五色根境及法处。色方所可知有质碍义故名为色。苦乐舍受如次领纳违顺中境故名为受。诸识俱想取境分齐如男女等起诸说故名之为想。思等心法驱役于心令造善等名之为行。眼等诸识于境了别故名为识。五种皆有积聚义故名之为蕴。如是五蕴有其三种一者遍计所执五蕴情有理无。二者依他起性五蕴因缘假有。三者圆成实性五蕴真实理有故。中边曰蕴有三种一所执蕴二种类蕴三法性蕴。斯取新本。十八空论亦同彼说。故彼论曰所有三种一者分别二者种类三者如如。于此三种五蕴之内一一皆有生法二空。言皆空者显所证理。即前二空依此诸空分成两释。依清辨宗自有二解一曰三中遣前二性非圆成实。故中论曰因缘所生法是即说为空。一曰三性五蕴皆空。故掌珍曰无为无有实不起似空华准此应知。圆成亦遣。依护法宗三种蕴中但遣所执以辨空性。所引理教具如上说。或有本曰照见五蕴等皆空虽有两本。后本为正。捡勘梵本有等言故后所说等准此应知。
　　度一切苦厄者　此即第二显利他用此有三种。一曰苦即是厄故名苦厄。六释之中是持业释。有漏诸法无非是苦故世尊说三界皆苦。然此苦门略有三种所谓苦苦坏苦行苦。中则有八谓生老病死怨憎会苦爱别离苦求不得苦五盛阴苦。广有苦苦谓二十五有一一皆有生住异灭四有为相。故成百苦。二十五有四人四恶趣四空及四禅梵王六欲天无想阿那含。拟注一曰苦厄即是四厄。所谓欲有见及无明。如是四种系诸有情令受诸苦犹如车轭。若依此释苦之厄故名为苦厄。故六释中是依主释。一曰苦厄别有所目如前两释故六释中是相违释。
　　舍利子者　自下第二辨所观境于中有二。初约四句以辨空性后依六义以显空相。前中有二初标受化人后正辨空性此即标人。梵音奢利富多罗或云舍利弗多罗。此翻舍利名鸜鹆弗多罗此云子。母眼青精似鸜鹆眼故立母名号为鸜鹆。明度经曰鹫鹭子或云优娑提舍者从父立号。旧翻身子者谬也。问此般若是菩萨法何故世尊告舍利子而非菩萨。答如智度论说舍利弗其人得十千三昧。于一切佛弟子中智慧第一故。世尊说一切众生智唯除佛世尊欲比舍利弗智慧及多闻。于十六分中犹尚不及一。又舍利弗年始八岁凡所立论辞理超绝时诸论师叹未曾有。愚智大小一切皆伏自余因缘广如彼论。是故此中告舍利子又欲引小回趣大乘。
　　色不异空空不异色色即是空空即是色者　此约四句正辨空性于中有二。初约色蕴以辨四句后类四蕴皆有四句。此约色蕴以辨四句将释四句。先辨空性者如前分别。空有二种。一者生空二者法空。所说生空有其四种。一者所执我无说之为空。诸法数中所不摄故。是故瑜伽菩萨地曰有为无为名为有。无我我所名为无。二者生空所显真如空所诠故亦说为空。三者苦谛所摄有漏别空即用有漏五蕴为体故。成唯识第六卷曰。别空非我属苦谛故。四者诸法所摄通空非我。即用诸法以为体性。故诸经说一切法无我。虽有四种依三性理摄以为三。一所执性空二依他性空三圆成实空。如其次第三性为体。法空四种虽无正文以理推征应有四句。法空三种准上应知。若广分别有十八空如十八空论。依大般若或说十六十七十八乃至二十。具如彼经。今依三性以释四句。于四句中初之二句标宗正说后之二句遣外疑情。色不异空者标俗不异真。空不异色者标真不异俗。后遣外疑情外人设疑互相依故为不异耶。为相即故名为不异故作此说。色即是空空即是色非相依故名为不异。非相即故名为不异。即依此文西方诸师自有两释。一清辨等曰色有三种谓所执等空能遣性体非三性。今言色即是空者遍计所执本来无故说之为空。据实此空亦非是空。故中论曰若有不空法。则应当有空法。实无不空法何得有空法。后二性空准此应知为除有执说彼空言。依他起性犹如幻等从缘故空。圆成实性以不起故如似空华自体亦空。有解宗中更有一释遣前二性非圆成实。两宗共许离有无相绝戏论。故问色空相对为一异耶。一体相即便成一执体若异者则是异执。亦一亦异宁不相违非一非异应成戏论。释此四句分别成两解。一外道小乘多依表门。以说四句言有无等有所诠故二依大乘有无等言皆是遮诠。一切诸法不可说故。然一切法皆有二相。谓即自共。自相唯是现量智得非假智言所可得故。若假智言所诠得者谓即共相且如说青。茎叶等相其相各异唯现量得。由斯假智及诸名言但能诠表青上共相。而说青时遮黄等故名为说青。非正表青故说遮诠。就遮诠中自有两说。一清辨宗其性道理不可以名名不可以相相。破而无执立而无当。所引理教准上应知。二护法宗实有世俗胜义道理皆离名言。于中真性对世俗故说真性言非无所诠。清辨宗中一师所说亦同此释。是故护法破清辨曰。若依真性说诸法空便成相符极成之失。于清辨宗遣依他性护法不许故有差别。由斯道理内宗所说有无等言皆是遮诠。远离一异戏论等失。依清辨宗释文已讫。二依护法释四句者色有三种。谓三性色空亦有三。体即三性是故无著菩萨辨中边曰。空有三种一无性空性非有故。二异性空与妄所执自性异故。三自性空二空所显为自性故。依遍计色对空四句有其三种。一所执色对所执空以辨四句。随情所执根境等色不异所执本无之空。是故说为色即是空。本无之空随情即有故言空即是色。此是同性相即。标宗二句准上应知。二所执色对依他空以辨四句。附托依他所执实色不异依他无实之空。是故说言色即是空。而彼妄情于彼空处执有实色故言空即是色。标宗二句准应可知。此是异性相即。三所执色对圆成实以辨四句。于圆成性执为实色不异圆成自性之空。于自性空执为实色故言色即是空空即是色。标宗二句准应可知。此如依他异体相即。依他起色对异性空有其四句。谓缘生色不异依他异性之空。然此空性是质碍故。是故说为色即是空空即是色。此是同性相即。标宗二句准应可知。又释依他缘生之色对二性空有二四句。对异性故不异前释。对自性空亦有四句。谓缘生色用如为体。然彼空性不异依他。故成唯识作如是说。故此与依他非异非不异如无常等性。又中边云此中唯有空于彼亦有此。由斯道理依他圆成互不相离。是故说言色即是空空即是色。非缘生空故说相即。不尔应成违宗失故。此是异性相即。标宗二句准应可知。圆成实性对自性空有其四句。谓圆成实是依他起色。实性故名之为色。我法二空之所显故说圆成空。由此道理是故说言色即是空空即是色。此是同性相即。标宗二句准应可知。
　　受想行识亦复如是者　此即第二类释四蕴皆有四句。四句相即准上应知。又解此经自有两本一本如上。一本经曰受想行识等亦复如是。所言等者准下经文有六善巧。谓蕴处界缘生四谛菩提涅槃。今举四蕴等余五门皆有四句故说等言。六门义别后当分别。
　　舍利子是诸法空相不生不灭不垢不净不增不减者　自下第二约六种义以显空相。于中有二。初约六义正显空相后依空相遣六门法。显六相中命舍利子如上已释。六相即是不生不灭不垢不净不增不减。然此六相西方两释。一者清辨二者护法。依清辨宗释六相者本无今有名生。暂有还无名灭(如瑜伽说)性染不净名垢离染非垢称净(如诸教说)执法有用曰增妄计法坏名减(如摄大乘论说)三对六相三说不同。一曰此文约位辨三。谓真空性离诸相故。道前远离流转生灭。道中即无惑智垢净。道后永舍体用增减。一曰此文约性辨三。遍计所执本来无故不生不灭。依他起性从缘生故不垢不净。圆成实性以不起故不增不减。一曰此说三对六相一一皆通诸位诸性。总遣三性无所存故。三中后胜。顺本宗故。依护法宗理实空相乃有众多。谓非一异及有无等。而经且说三对六者。生灭即是有为通相垢净止辨诸法自性。增减言显法上义用理实。三空通有六相经意正显是自性空。生法二空所显真理通与迷悟为所依故。
　　是故空中无色无受想行识者　自下第二依前空相遣六门法。遣六门法即分为六。此即第一遣五蕴门。谓诸法空具六种相是故空中无五蕴法。五蕴义别如前已释。此中所说六门法者总显二乘通别二境。初三止显诸法性故。是故说言三乘通境。依前法性随根别说缘生等门。是故后三名为别境。故法华曰为声闻人说四谛法。为缘觉人说缘生法。为诸菩萨说六度法。
　　无眼耳鼻舌身意无色声香味触法者　此即第二遣十二处故今略说十二处义。三门分别。一明教兴二释名字三出体性。言教兴者自有二意。所谓悟入生法二空。入生空者如彼二十唯识论云。依此所说十二处教谓。若了知从六二法有六识转。都无见者乃至知者。便能悟入有情无我。入法空者即此所说遣十二处显法空理。清辨护法遣法差别如上应思。次释名者先总后别。初即总明十二处者十二是举数。处是生长义。谓六根境生长一切心心所法故名为处。六释之中是带数释。后别名者如瑜伽论第三卷说。复次屡观众色观而复舍故名为眼。数数于此声至能闻故名为耳。数由此故能嗅诸香故名为鼻。能除饥羸数发言论表彰呼召故名为舌。诸根所随周遍积聚故名为身。愚夫长夜莹饰藏护。执为己有计为我所及我。又诸世间依此假立种种名想。谓之有情人与命者生者意生及儒童等故名为意。数可示现在其方所质碍可增故名为色。数宜数谢随增异论故名为声。离质潜形屡随风转故名为香。可以舌尝屡招疾苦故名为味。数可为身之所证得故名为触。遍能任持唯意忆性故名为法。第三出体者。眼根者如诸论说。四大所造眼识所依净色为体如说眼根。乃至耳根四大所造耳识所依净色为体。意根通用八识为体。色者如集论说四大所造眼根所行二十五色以为自性。谓青黄赤白长短方圆粗细高下若正不正光影明闇云烟尘雾迥色表色空一显色。声有十一谓若可意若不可意若俱相违若因受大种若因不受大种若因俱大种若世所共成若成所引若遍计所执若圣言所摄若非圣言所摄。香有六种谓好香恶香平等香俱生香和合香变异香。味有十二苦酢甘辛咸淡若可意若不可意若俱相违若俱生若和合若变异。触有二十六所谓四大滑涩轻重软缓急冷饥渴浊饱力劣闷痒黏病老死疲息勇。如此五尘广如杂集。诸论同异具如别章。法处即用百法门中八十二法以为自性。谓心所法中五十一色中有一。谓法处色不相应二十四。无为有六依集论等。八十八法以为自性。谓四种法处色及二无为具如彼说。余门分别广如别章。
　　无眼界乃至无意识界者　此即第三遣十八界此十八界三门分别。一显教兴二释名字三出体性。言教兴者谓执色心以为我者及下根者。是故世尊说十八界。次释名者先总后别。总名十八界者十八是数界是种族义及性别义。一切诸法十八种族及性别故。是带数释准上应知。次别名者六根六尘如处中说。六识得名有其二义。一者从境名为色识乃至法识。随境立名顺识义故。二者从根名为眼识乃至意识随根立名具伏发等五种义故。此即色之识故名为色识。乃至意之识故名为意识。故六释中是依主释。若具分别如成唯识第五卷说。后明体者眼等十二如处中说。眼等六识百法门中如其自名。眼等六识以为自性。自余诸门广如诸论。
　　无无明亦无无明尽乃至无老死亦无老死尽者　此即第四遣缘生门。然此缘生自有二种。一者流转二者还灭。由无明故能起诸行乃至由生为缘老死。如是顺流五趣四生如满月轮始不可知。于空性中无此流转。故经说言无无明乃至无老死。由观智力令无明灭。无明灭故诸行亦灭。如此乃至由生灭故老死亦灭。此即轮前还归涅槃。故名还灭。于空性中无此还灭故经亦说。无无明尽。乃至亦无老死尽。如何说此经起门者如法华经。为求缘觉故说缘生。而今此缘为显法空故说此门。然此缘生不同常释故。今略以三门分别。一释名二出体三废立。言释名者先总后别。言总名者十二即是总标其数如缘起经。如是诸分各由自缘和合无阙相续而起故名缘起。依瑜伽论因名缘觉果名缘生。于此名中举数显宗故六释中是带数释。后出别名者三际中愚于境不了故名无明。福等三业迁流造作名之为行。眼等八识了别境界故名为识。相等色等召表质碍故曰名色。眼等六根生长心等名为六处。苦等三触对前境故名为触。苦等三受领顺违等名之为受。自体等贪染自境故名为爱。欲等四取执取境等名之为取。行识等种能招生等故名为有。识等五法本无今有名之为生。即彼五法衰变灭坏故名老死。第二出体有其三义。一引生差别二正出自性三现种分别。引生差别者无明及行名为能引能引识等五果种故。识等五种名为所引是前二支所引发故。爱取有三名为能生近生当来生老死故。生及老死即是所生。是爱取有近所生故。正出体者能发正感福等三业为无明支。即彼所发为行支体亲生当来第八识种为识支体。除后三因。余因皆是名色支体后之三因如名次第。即后三种有解名色即摄五种以为自性。于中随胜立余四种。谓赖耶种名为识支立余三种。谓六处等能润行等六种种子。贪欲名爱缘爱复生欲等四取为取支体。然此四取如瑜伽论第十卷说。如其次第于诸欲境及余四见于诸邪戒及萨迦耶见所起贪欲为取支体。经论同异如缘起等。行及识等六种种子被润已后转名为有。识等五种所生果法始从中有至本有中未衰变位名为生支。至衰变位总名为老身坏命终说名为死。现种别者有其二义。一就实正理门二相从假说门。相从假说一一皆通种及现行。故十地论无明有二一者子支二者果支。乃至老死应知。亦尔就实正理生与老死唯现非种。识等六支唯种非现无明与行及爱取支皆通现种。第三废立有其三义。一约定遍废立诸支二约开合分别诸支三约世地辨其同异。约支废立者如成唯识第八卷。说问如何老位不别立支。答非定有故附死立支。问病何非支答不遍定故老虽不定遍故立支。诸界趣生除中夭者将终皆有衰朽行故。问名色不遍何故立支。答定故立支。胎卵湿生六处未满定有名色。又名色支亦是遍有有色化生初受生位虽具五根而未有用。尔时未名六处支故。初生无色虽定有意根而不明了未名意处故。问爱非遍有宁别立支生恶趣者不爱彼故。答定故别立不求无有生善趣者定有爱故。问若尔不还应无有爱。答虽不现起然如彼取定有种故。又爱遍生恶趣者于现我境亦有爱故。依无希求恶趣身爱。经说非有非彼全无。二开合差别有其二义。一引生相对以辨开合二发润相对以辨开合。引生相对如彼论说。何缘所生立生老死所引别立识等五支。因位难知差别相故依当果位别立五支。具说如彼。果位易了差别相故总立二支以显三苦。具说如彼。发润别者如彼论说。何缘发业总立无明润业位中别立爱取。虽诸烦恼皆能发润。无明力胜具足如彼而发业位无明力增以具十一殊胜事故谓所缘等广如经。于润业位爱力偏增。说爱如水能沃润故要数溉灌方生有芽。且依初后分爱取二无重发义。立一无明三约世地辨其同异有其二义。一约地辨同异二约世辨同异。地同异者如彼论说。诸缘起支皆依自地有所发行。依他无明如下无明发上地行。不尔初伏下地染著。所起上定应非行支。彼地无明由未起故。世同异者如彼论说。此十二支十因二果定不同世。因中前七与爱取有或异或同。若二三七各定同世。如是十二一重因果足显轮转及离断常。施设两重实为无用。或应过此便致无穷。解曰论依先申自宗一重缘起破萨婆多两重缘起。寻即可知自余诸门广如彼说。
　　无苦集灭道者　此即第五遣四谛门。如何说此四谛门者如法华经为求声闻说应四谛。今此经中为显法空遣四谛法。然此四谛三门分别。一释名字二出体性三种数差别。言释名者先总后别。言总名者四是标数。谛有二义如瑜伽论。一如所说相不相离义。二由离此故致究竟意处是带数释准前可知。言别名者谛别不同乃至四种一苦二集三灭四道。三苦所成名之为苦。能招后果故名为集。集苦尽故名之为灭。能除能通故名为道。第二出体者苦谛即是有漏五蕴能感惑业以为集谛。择灭无为为灭谛体。道谛即道无漏圣道。第三种数别者或二或三。所言二者一者世俗二者胜义。于一一谛皆具四谛如显扬等。恐繁不叙。依胜鬘经亦有二种。一者有作二者无作。由烦恼障及所发业感分段生。彼所感果名为苦谛。能感惑业故名集谛。彼苦集尽名为灭谛。生空观智名为道谛。无漏业因无明为缘感变易生。所招异熟以为苦谛。能感惑业名为集谛。彼苦集尽故名灭谛。法空观智名为道谛。问岂不法执不能发业亦非润生。无漏圣道非苦集谛如何经说无漏为因无明为缘。答如成唯识第八卷说。断法执及资助缘故说无漏为因无明为缘。理实即前感分段业及所感果由资力故。转胜转妙以为变易。广说如彼。所言三者二种四谛皆具三性。谓所执等如中边论及成唯识第八卷中。广辨其相寻即可知不繁具述。
　　无智亦无得者　此即第六遣智断门。如何说此智断门者如法华经。为诸菩萨说六度法。今此经中为显法空遣智断门。然即智断自有两释。一曰在因名智即是般若。果位名得即是菩提。一曰菩提名智涅槃名得。虽有两释后说为胜。诸部般若皆遣菩提及涅槃。故菩提涅槃后当分别。
　　以无所得故菩提萨埵依般若波罗蜜多故心无挂碍者　自下第三显所得果于中有二。初正明得果后引例。证成前中有二。初辨观有能后显所得果此即初也。于中有三初以无所得故者辨空离相。理实空性离六门法。举后显前但言无得。次菩提萨埵者观人发意如前所说。菩提名觉萨埵即是所化有情。上求菩提下化有情发此智悲故名菩萨。后依般若波罗蜜多故心无挂碍者辨观有能。翻名释义如上。应知般若名智别境中慧心言即显与慧俱心。心有二种所谓性相挂碍即是惑智二障。总释意曰真性空理离六相故。发意菩萨依彼观智令慧俱心证空断障。非诸执有异生二乘内证二空断其二障。
　　无挂碍故无有恐怖远离颠倒梦想究竟涅槃者　此即第二显所得果。或有本云远离一切颠倒梦想虽有二本后本为胜。然所得果有其四种。一无挂碍故无有恐怖者远离诸怖畏。怖畏即是五种怖畏。如佛地论第二卷说。五怖畏者一不活畏二恶名畏三死畏四恶趣畏五怯众畏。如是五畏证得清净意乐地时皆已远离。二远离颠倒者远离果颠倒。即是三四七八。三者谓即想见及心。四者所谓无常为常于苦为乐不净为净无我为我。七倒不异前三四倒。八倒谓即于前四倒更加四种。理实佛果常乐我净执为无常无我不净翻乐为苦。三远离梦想者远离梦想果。即八妄想其想如梦故名梦想。瑜伽名为八种分别。释彼意曰诸有情类由不了知真如空性。由此因缘能生三事。一者根境二我见慢三贪嗔痴。由贪等故能造诸业能生有情及器世间。由斯长时转轮生死故。寻思等生法空观断除惑业证大菩提故。今略述八分别义如瑜伽论三十六曰。又诸愚夫由于如是所显真如不了知故。从是因缘八分别转能生三事。能起一切有情世间及器世间。云何名为八种分别者。一者自性于一切法分别自性如色声等。二者差别谓即于彼分别可见不可见等。三者总执谓即于彼色声等上计有情我舍军林等。四者我分别。五者我所此二分别于诸有漏有取之上即计为我惑计我所。六者爱分别。七者非爱。八者俱相违。如其次第于妙非妙及俱离事所生分别。三藏解曰八种皆以无记异熟生慧为其自性。或可寻伺以为自性生三事者。初三分别能生戏论所依缘事六根六境。次二分别能生我见及以我慢。后三如次生贪嗔痴。当知此中所依缘事为所依故生我见慢。见慢为依生贪嗔痴。由此三事能现有情及器世间流转品法。四寻等观具如诸论。此经意曰由般若故内证法空远离颠倒八种妄想。四究竟涅槃者证得涅槃果。涅槃略以四门分别。一释名字二出体性三种数多少四问答分别。第一释名旧曰梵音名为涅槃或云泥洹。此土翻译名为寂灭。大唐三藏曰波利匿缚喃此云圆寂。究竟离障生死喧动故曰圆寂。谓欲存旧名为涅槃。第二出体诸说不同。萨婆多宗有余无余皆用择灭无为为体有实自性。依经部宗烦恼灭处名有余依。苦果尽处名无余依。假而非实自有两释。一曰灭谛为体惑业灭处灭谛摄故。一曰皆用道谛为性于道建立惑等灭故。今依大乘诸说不同。昙无忏曰四德为林玄致为本。真谛三藏说大乘中有四涅槃三是道果本来清净非道果摄。又说般若及以大悲为无住处涅槃自性。如此等说不可具述。今三藏曰四种涅槃用如为体。故成唯识第十卷曰。四种涅槃皆依真如离障建立。而涅槃说法身般若解脱三事成涅槃者举能成智意。取所成离障真如非能成智为其自性法。数类分别自有两释。一曰初后即是真如中间二种择灭所摄。一曰初一即是真如后三皆是择灭所摄。虽有两说护法正宗以后为正。第三种数分别者略即二种广开为四。所言二者一者性净二者方便净。开为四者自性清净有余无余及无住处。如成唯识第十卷说。涅槃义别略有四种。一本来自性清净涅槃。虽有客染而本性净具无数量微妙功德。唯真圣者自内所证其性本寂故名涅槃。二有余依涅槃。谓即真如出烦恼障虽有微苦所依未灭而障永寂故名涅槃。三无余涅槃。谓即真如出生死苦烦恼既尽余依亦灭众苦永寂故名涅槃。四无住处涅槃。谓即真如出所知障大悲般若常所辅翼由斯不住生死涅槃。利乐有情穷未来际用而常寂故名涅槃。一切有情皆有初一。二乘无学容有前三。唯我世尊可言具四。第四问答。问如何善逝有有余依。答虽无实依而现似有。或苦依尽说无余依。非苦依在说有余依。是故世尊可言具四。问若声闻等有无余依如何有处说彼非有(如胜鬘等)答有处说彼都无涅槃岂有余依彼亦非有(此亦胜等)然声闻等身智在时有所知障。苦依未尽圆寂义隐。说无涅槃非彼实无。烦恼障尽所显真理有余涅槃尔时未证无余圆寂。故亦说彼无无余依。非彼后时灭身智已无苦依尽无余涅槃。广说如彼。问诸所知障既不感生如何断彼得无住处。答彼能隐覆法空真如故断彼时显法空理。此理即是无住涅槃。令于二边俱不住故。问若所知障亦障涅槃如何断彼不得择灭。答择灭离缚彼非缚故。问既尔断彼宁得涅槃。答非诸涅槃皆择灭摄不尔性净应非涅槃。有说。亦是择灭所摄广说如彼。已外问答如理应思。
　　三世诸佛依般若波罗蜜多故得阿耨多罗三藐三菩提者　自下第二引例证成。于中有二初正明得果后约用叹胜。此即初也文有三节。三世诸佛者辨得果人。三世即是过现未来有为法也。如其次第曾有现有及以当有以为三世。又说如次当不有法正现有法曾不有法以为三世。然此三世有其三种。一种子三世二道理三世三唯识三世。如此三世诸宗同异具如诸论。如理应思。梵音佛陀此翻觉者。具有五义故名为佛如佛地论。言五义者一具二智(一切智一切种智)二离二障(烦恼所知)三达二相(一切法一切种法)四具二利(自利利他)五具二譬(如睡梦觉如莲华开)具此五义故名为佛。次依般若波罗蜜多故者辨能得智如前可知。后得阿耨多罗三藐三菩提者显所得果即是菩提。梵音如上。而翻此言诸说不同。一曰阿之言无耨多罗云上三名正藐言真后三名正菩提曰道。总言无上正真正正道。一曰阿之言无耨多罗曰上三名正藐言遍三云知菩提名觉。如理智缘真如名正。如量智缘俗言遍。无分别智断二无知名知。菩提出睡梦之表称觉。此四智是菩提体超二乘果故名无上。今大唐三藏曰阿之言无耨多罗名上三名正藐名等三又言正菩提云觉。无法可过故言无上。理事遍知故云正等。离妄照真复云正觉。即是无上正等正觉。问标宗得果但说涅槃。引例证成唯菩提者。以觉证灭岂不相违。答理实皆通智断二德各据一义。影略互显此。菩提义略以三门分别。一释名字二出体性三诸门分别。第一释名梵音菩提此翻名觉。觉有三种谓三乘智而今且说无上菩提。即真俗智双证二空故名为觉。第二出体有其二种。一就实出体四智为性故。成唯识第十卷曰菩提即是四智相应心品为体。二相从假说略有三门。一智断分别即用二空观智。及断二障所证无为。以为自性故。瑜伽论菩萨地曰二断二智名为菩提。彼说二断为菩提者智之果故。相从假说亦名为智。三二身分别通用三身以为自性。故摄大乘智殊胜体即是三身。彼曰法身通名智者智之性故似说名智。三五法分别通用五法以为自性。佛地经曰有五种法摄大觉地。所谓四智及净法界。彼经真如为大觉者同摄大乘。觉之性故。依智度论觉之境故名之为觉。故彼论云说智及智处皆名为般若。第三诸门分别先释四智后辨三身。且说四智五门分别。一标名出体门二转识得智门三心所相应门四所缘差别门五初得现起门。一标名出体门者一大圆镜智如依圆镜众缘影现。如是依止如来智镜诸处境识众像影现。从谕立号即用第八相应心品以为自体。有十一喻如佛地经。二平等性智自他有情悉皆平等从用立号名平等智。有十平等如经广说。第七相应心品为体。三妙观察智相应心品善观诸法自相共相从用立号名妙观察智。有十种喻如经广释。第六相应心品为体。四成所作智普于十方示现种种变化三业所应作事。此亦从用名成所作智。有十种喻如经广说五识相应心品为体。二转识得智者佛地第三。有二师说。一曰转第八识得大圆镜智。转第七识。得平等性智。转第六识得妙观察智。转五现识成成所作智。一曰转第六识得成所作智。转五现识得妙观察智。此不应理非次第故。说法断疑则遍观察非五用故。无性摄论亦有两释。广如彼说。大庄严论同佛地论第二所说。成唯识第十卷中即同佛地初师所说须会。三心所相应者一一皆与二十一法心品相应。谓所遍行别境各五善有十一具如佛地。四所缘差别者大圆镜智如佛地论。自有两释一曰缘如一曰通缘一切诸法。虽有两说后者为胜。唯识第十亦同彼说。若广分别具如佛地。平等性智佛地唯识皆有三释。一曰但缘第八净识。一曰但缘平等真如。一曰普缘真俗为境。具如二论。妙观察智缘一切境无有诤论。成所作智有其二说。一曰但缘五种现境。一曰遍缘三世诸法。后说为正。如彼二论。五现起差别者依佛地论。大圆镜智金刚心时初得现起。平等性智相应心品菩萨初地初现观时最初现行。妙观察智相应心品亦在初地。初现观时最初现行。成所作智自有二释。一曰初地已上皆得现行。一曰佛果方得现行。后说为正。广如彼论。依成唯识大圆镜智自有两释。一曰金刚心时初得现起。一曰佛果方得现起后说为正余如佛地。三身略以七门分别。第一释名字。第二出体性。第三五法摄身。第四常无常。第五形量大小。第六所化同异。第七依土差别。第一释名先总后别。言三身者三是标数身有三义谓体依聚故。成唯识第十卷曰。体依聚义总说名为身。佛地第七亦同彼释。此即六中带数释也。后别名者一自性法身谓即真如体常不变故名自性身。力无畏等诸功德法所依止故亦名法身。次受用身能令自他受用种种大法乐故名受用身。后变化身谓利有情示现种种变化事业名变化身。第二出体法身即用真如为体。次受用身即用四智自利功德。及为地上所现化相一分功德以为自性。其中同异五法门中当广分别。第三五法摄身依佛地论自有两释。有义前二摄自性身中间二种摄受用身。成所作智摄变化身。经说真如是法身故(如金光明经及佛地经等)。论说转去阿赖耶识得自性身。大圆镜智转第八得故知前二摄自性身(如摄大乘说得自性摄论庄严皆转第八得圆镜智)。此经中说成所作智起诸化业。庄严论说成所作智于一切界发起种种无量难思诸变化事。故知后一摄变化身(更勘说处)平等性智如诸论说。能依净土随诸菩萨所乐示现种种佛身(更勘说处)。妙观察智亦如论说。于大集会能现一切自在作用说法断疑(如庄严论说)。又说转去诸识故得受用。故知中二摄受用身(如摄大乘论说)。又佛三身皆十义中智殊胜摄故知三身皆得有智(如摄大乘中殊胜也)。有义初一摄自性身。四智自性相应共有及为地上菩萨所现一分细相摄受用身。若为地前菩萨等所现一分粗相化用摄变化身。诸经皆说清净真如为法身。故赞佛论说如来法身无生灭故。如此等文故知法身即净法界。具说如彼。庄严论说大圆镜智自受用。佛摄大乘说转诸转识得受用身。然说转去阿赖耶识得法身者。此说转去第八识中二障种子。显得清净转依法身。非说镜智是法身佛。又受用身略有二种。一自受用三无数劫修所成故。二他受用为诸菩萨受法乐故是故四智相应共有及一分化为受用身。经论皆说化身为化地前众生现种种相。既是地前众生境界故知非是真实功德。但是化用。经论唯说成所作智能起化业非即化身。但虽三身智殊胜摄法身是智所依证故。化身是智所起用故。似智现故说假为智亦无有过。成唯识论不异前说故不重述。第四常无常者问受用变化既有生灭。云何经说诸佛身常。答由二所依法身常故受用法乐无休废。故数数现化无断绝故。如常受乐如常施食故说名常。庄严论说常有三种。一本性常谓自性身。此身本来性常住故。二不断常谓受用身受用法乐无间断故。三相续常谓变化身没已复现化无尽故。具说如彼。第五形量大小者自性法身由如虚空不可说其形量大小。就相而言遍一切处。受用身者有色非色非色诸法无形质故。亦不可说形量大小。若就依身及所知境亦得说言遍一切处。色有二种。一者实色二者化色。言实色者三无数劫修习所生充满法界。遍实净土唯佛与佛乃能知之。言化色者由悲愿力为入大地诸菩萨众。现种种身形量不定。为化地前所现化身通色非色。非色无形故无形量。色即不定随所化故。广说如彼。第六所化同异者如佛地论。一切如来所化有情为共不共。论有三说。一曰唯共一切功德行愿同故广如彼说。一曰不共以佛所化诸有情类本相属故。广说如彼。如实义者有共不共。无始时来种性法尔更相系属。或多属一或一属多。广说如彼。依成唯识同第三释。如论应知。第七依土差别者如成唯识。身有四种所谓自性受用及变化身。土有四种一自性土二自受用三他受用四变化土。即前四身如其次第住四种土。虽自性身与自性土体无差别。而属佛法相性异故义说能所。其变化身非唯住净亦通秽土广如彼论。
　　故知般若波罗蜜多是大神咒是大明咒是无上咒是无等等咒者　自下第二举用叹胜于中有二。初长行广释后举颂结叹。前中有二初明自利后辨利他。此即初也。所言咒者咒术之名。明即妙慧证空断障。言要妙术故以咒言叹其胜用。神用莫测名大神咒。遣暗除痴称大明咒。超过二乘故云无上。越彼菩萨佛慧均平是故重言名无等等。
　　能除一切苦真实不虚者　此即第二辨利他用。依此妙慧令诸有情越生死苦证涅槃乐。舒舌发际尚表诚言。况覆三千而语有谬。故经说曰是真语者。
　　故说般若波罗蜜多咒即说咒曰揭谛揭谛波罗揭谛波罗僧揭谛菩提莎婆呵者　此即第二举颂结叹于中有二。初长行标举后以颂正叹。然释此颂诸说不同。一曰此颂不可翻译古来相传。此咒乃是西域正音秘密辞句。翻即失验故存梵语。又解咒中说诸圣名或说鬼神。或说诸法甚深奥义言含多义。此方无言正当彼语故存梵音。如薄伽梵。一曰诸咒密可翻译如言南无佛陀耶等。释此颂句判之为三。初揭谛揭谛此云度度。颂前长行般若二字。此显般若有大功能自度度他故云度度。次波罗等句即颂长行波罗蜜多。此云彼岸到是即涅槃名彼岸也。揭谛言度度到何处。谓即彼岸是度之处。故云波罗揭谛。言波罗者翻名如上。僧揭谛者此云到竟。言菩提者是彼岸体。后莎婆呵此云速疾。谓由妙慧有胜功用即能速疾到菩提岸。又解颂中有其四句。分为二节。初之二句约法叹胜后有二句就人叹胜。就约法中先因后果。重言揭谛此云胜胜。因位般若具自他利二种胜用。故云胜胜。波罗揭谛言彼岸胜。由般若故得涅槃胜岸。故言彼岸胜。就叹人中先因后果。波罗僧揭谛此云彼岸僧胜。此叹因位一乘菩萨求彼岸人。菩提莎婆呵此云觉究竟。此叹果位三身果人。觉法已满名觉究竟。或可四句叹三宝胜。初之二句如次应知叹行果法。第三四句如次应知叹僧及佛矣。

　　般若心经赞(终)


