  阿弥陀经疏
　　宋 智圆述




　　刻弥陀经义疏序

　　孤山圆师撰弥陀经义疏。后又钞之名曰西资。吾邦未见流行。学者憾焉。比偶获义疏。订正镂刻。使学者免传写之劳。他日若有得钞者。与此疏并行于世。则在西刹行者。岂不大资哉。窃望焉。
　　　时
　　正德甲午仲秋谷旦
　　　　　　　　谈峰莲光院沙门光荣谨书

　　佛说阿弥陀经疏(并序)

　　　　孤山沙门释智圆述
　　夫心性之为体也明乎静乎一而已矣。无凡圣焉。无依正焉。无延促焉。无净秽焉。及其感物而动随缘而变则为六凡焉。为三圣焉。有依焉。有正焉。依正既作则身寿有延促矣。国土有净秽矣。吾佛大圣人得明静之一者也。乃假道于慈托宿于悲。将欲驱群迷使复其本。于是乎无身而示身无土而示土。延其寿净其土。俾其欣促其寿秽其土俾其厌。既欣且厌则渐诱之策行矣。是故释迦现有量而取秽土。非欲其厌耶。弥陀现无量而取净土。非欲其欣乎。此则折之。彼则摄之。使其复本而达性耳。故净名曰。随所调伏众生而取佛土者。其是谓乎。虽宝楼金地无悦目之玩。而非惑荡之色而能达唯心无境矣。虽风树鸟声有入耳之娱。而非惉懘之音而能念三宝有归矣。夫如是则复乎明静之体者如转掌耳。经云众生生者皆是阿鞞跋致是也。大矣哉圣人之善权也如此。是故群经森列而偏赞净方。其有旨哉。佛说阿弥陀经者。其偏赞之谓欤。吾爱其辞简而理明其文约而事备足可以诱弱丧而击童蒙焉。于是约龙树之宗。准智者之说。依经辨理为之义疏。若极深研几则吾岂敢。庶乎有助于真风。为益于后昆尔。
　　释题玄义五重。二土果人名也。方等实相体也。信愿净业宗也。舍苦得乐用也。生苏大乘教也。夫名以诠体。会体由宗。宗成有用。四义成列。大小未辨。故须教相区以别之。初六字之名有通有别。经字通名。大小同号故。上五别名。此说异彼故。于别名中佛是果人之通名。弥陀是果人之别号。释迦既此方化主。庶物咸知。故隐别而彰通。弥陀是彼土世尊。理须标简。故略通而存别。通别互现其义惟明。若统而括之凡有三对。经即能诠之教。上乃所诠之义。教义对也。阿弥陀标彼土世尊。佛说指此方化主。彼此对也。说者诚实口业。佛者黄金之色身。身口对也。宽之狭三对在焉。佛者极果之美号也。果必由因克。始悟名因。悟必从迷。不迷何悟。迷非本是悟复何从。欲瓢明斯旨。当晓六即。一理即佛。二名字即佛。三观行即佛。四相似即佛。五分真即佛。六究竟即佛。凡圣不滥故六初后皆是故即。理即佛者。一念心即如来藏理。如故即空。藏故即假。理故即中。三智一心本来具足非适今也名理即佛。名字即佛者。理虽即是自用不知。以未闻三谛不识佛法。如牛羊眼不识方隅。或从知识或从经卷闻如上说。于名字中通达解了。知一切法皆是佛法名名字即佛。观行即佛者。若但闻名口说。如虫食木偶得成字是虫不知是字非字。既不通达。宁是菩提。必须心观明了理慧相应所行如所言所言如所行言行相应名观行即佛。相似即佛者。愈观愈明。愈止愈寂。粗垢自落。六根互□□□□证如鍮似金贵实珠形色相似名相似即佛。分真即佛者。因相似观入初住位。破无明见佛性。开秘藏显真如。始发心终等觉。或普门示现于九界利生。或八相成道以佛身度物名分真即佛。究竟即佛者。从等觉心转入妙觉。智光圆满不可复增。惑闇灭尽更无可断。唯佛与佛乃能知之名究竟即佛。譬若贫人家有宝而无知者。知识示之而后知。于是耘除草秽而掘出之渐渐得近。近已藏开尽取用之获大富乐。以喻六即。其旨可见。今言佛者即释迦化主乃究竟人也。如此解者岂但识果地之崇高必由因克。抑亦达自心之微妙本有果性。是则始凡理具趣取无怯。终圣在佛上慢不生。说者悦也。得机而说称悦。佛怀此经即得彼物机。与弥陀有缘者乃赞彼依正令发愿往生。既生彼国则不退转而终趣菩提称悦。佛其在此矣。阿弥陀梵语也。兹言无量。阿之言无。弥陀言量也。何故名无量耶。以四义故得名。一光明照耀无量。二寿命数限无量。三大小弟子无量。四一生补处无量。由兹四事以立尊号。诸经翻为无量寿佛者。乃下之一义耳。四义悉在经文。夫诸佛皆有生法二身则有两种无量。一生身无量。此则有量之无量。二法身无量。此是无量之无量。法身譬虚空无生无灭。生身如水月有隐有显。故释迦弥陀俱得法身之无量。但此土机劣故见生身是有量。彼土根胜故见生身是无量。但以人天莫数故言无量。若望法身定属有量。当知释迦亦能现无量以取净土。弥陀亦能现有量以取秽土。故大论曰。释迦文佛更有清净国土如阿弥陀佛国。阿弥陀佛亦有不严净国如释迦文佛国。又云此间阎浮提恶故佛寿应短。余处好故佛寿应长。涅槃云。西方去此三十二恒河沙有无胜国。所有庄严如安乐世界。我于彼土出现于世。岂非释迦现净耶。鼓音王经云。阿弥陀佛婆罗门种。母名殊胜妙颜。亦有恶逆弟子名为调达。既有女人及恶逆者。岂非弥陀现秽耶。故知二佛生身皆为两重。若示净秽随缘不同。问释迦既自能现净土。何故不劝众生发愿生彼而度令往弥陀国耶。答物机不等。为化亦殊。若唯于一佛有缘则始终自化。若于二佛有缘则彼此共化。是故释迦现秽土而折伏。弥陀现净土而摄受。此折彼摄共熟众生令至菩提耳。问菩萨法应度众生。何以但求乐国。答大论四十三有此问而龙树答云。菩萨有二种。一者慈悲心多为众生。二者多集诸佛功德。乐多集功德者至一乘清净无量寿国土。好多为众生者至无佛法僧处赞叹三宝之音。问若尔应乐多集功德者即不化众生也。答不然。先后异耳。故大论四十五又云。菩萨有先自成就功德然后度众生者。有先成就众生后自成就功德者。经者梵言修多罗。义翻契经者。诠表义理契合人心。即契理契机也。经者佛地论云。能贯能摄故名为经。以佛圣教贯穿所应说义摄持所化生故。释名竟。二辨体者。方等实相为经正体。方谓方广。等谓平等。实相之体横遍诸法故言方广。竖该凡圣故言平等。是则圆融大乘悉名方等。但鹿园一向说小。十二年后创谈斯理。故偏得其名。所以无量义云。次说方等摩诃般若。涅槃云。从酪出生生苏。譬从修多罗出方等典皆指第三时也。此经既属生苏。则宜用此名以释其体。应知弥陀由究显此体故依正庄严。众生由理具此体故愿生。即得方广平等其在此乎。然则体义有三。谓主质义底义达义也。若乃为四章之所依作三分之所趣。况四民之臣主喻三光之丽天。此主质义也。若乃大乘因果无非实相。智度大海唯佛穷底。此即体是底义也。若乃般若是一法佛说种种名。实相亦尔。多诸名字号。此即体是达义也。释体竟。三明宗者。信愿净业为经宗致。然则宗者要也。种种众行言因则摄。无量功德言果则摄。当知因果并宗要。经云应当发愿生彼国土。是明因也。又云闻是经受持者皆得不退转于阿耨多罗三藐三菩提。是明果也。虽两义兼有而因正果傍。以正劝行人求生故。故经云若有信者应当发愿生彼国土。又云闻说阿弥陀佛执持名号乃至七日即得往生。故以信愿净业为宗也。明宗竟。四论用者。此经以舍苦得乐为用也。用谓力用。依言修习能舍此方之众苦得受彼国之极乐。是经之力用也。论用竟。五判教者又二。一教味区别。二经疏因起。初文此经既对告声闻弟子。验非初乳顿说。而谈众生作佛。岂是酪味小乘。不说诸法皆空。则非熟苏般若。又不开会二乘故异法华涅槃。教文实当第三生苏方等大乘也。详其所劝。该乎人天及四教初心。比乎观经。则彼乃定业此唯散善。彼被圆机此通偏渐。论得生则但云心不颠倒即得往生。岂与夫乘金刚台证无生忍同耶。语庄严则但云华如车轮。岂与夫华叶小者纵广二十五由旬同耶。以此观之优劣可知矣。二经疏因起者。此经有新旧两译。一秦罗什法师旧译。名佛说阿弥陀经。一唐玄奘三藏新译。名称赞净土佛摄受经。秦本立题即依经云如我今者称赞阿弥陀佛不可思议功德之利也。唐本立题即依经云当信是称赞不可思议功德一切诸佛所护念经也。护念乃摄受之异名耳。乃知两译立题各有文证。今所解者秦本也。此疏之因起。予忝学天台之道。誓欲用三观法门撰十疏以伸十经以为法施之资焉。笔削之功已及其七会卧疾经年。虑石火不久过隙难留。有负畴昔之心。于者乎遂扶羸隐几续成其三。即无量义普贤观及此经也。彼二疏中各有因起一章。斯文也染毫于大宋天禧五年辛酉十月晦。绝笔于十一月二日午后。虽辞理无取。庶填本誓且为往生之先容也。十疏既毕。一生几何。空华之躯谷响之言于我何有哉。是时予行年四十六也。世有弥陀经疏。自日东传来言智者说者非也。词俚义疏。谅倭人之假托乎。判教竟。释经为三。一从如是讫列众为序。二从尔时讫生彼国土为正宗。三从舍利弗如我今者讫经为流通。诸经皆有通别两序。六事同有故言通。发起事异故言别。此经存通而阙别。问佛说诸经皆有发起。或因献盖。或由放光。或饭讫收衣。或晡时禅起。何于此经全无由藉乎。答夫大圣垂范皆有兴致。但事非特异。故译者略而不叙耳。何者。以此众集。知必请法。是故如来无问自说。应知集众义兼发起。新译则有其词。故彼经集众之末乃云。为闻法故俱来会座。是也。而诸经咸有如是等六事者。大论明。佛将灭度。阿难咨问。一切经首当安何语。答云当言如是我闻佛住某国与某大众等。岂唯我然。三世诸佛经初皆尔也。今释六事作二意分之。前三彰阿难。后三显教主。前三者。一阿难示所闻。如是故。二阿难显能闻。我闻故。三阿难指闻时。一时故。后三者。一称教主美号。佛故。二明教主所居住舍卫等故。三示化主徒众。与大比丘等故。虽离成二意。终成阿难之证信也。言如是者。实相之理无二相称如。绝百非曰是。经诠此理故云如是。又如是只是指事之词。谓如是净土之教是我亲闻故。次句即云我闻也。我闻者。我有三种。一见二慢三名字。阿难于结集时已是无学人则见慢俱尽。但为传化故顺世间名字称我也。闻者大论云。耳根不坏。声在可闻处。因缘和合作意欲闻即闻也。然则理本无闻。顺世称闻尔。一时者。谓如是净土之教我闻当于某年某月某日也。而不言年等但云一时者。以诸国王制立时各不同故。如此土四时彼三际东夏以合朔为月旦西干以既望为月旦。两方尚尔。四夷可知。既难以准定故通言一时耳。佛者。夫法通四人所说。今指亲从佛闻。非从弟子诸仙诸天化人而闻也。天竺言佛陀此翻觉者。谓究竟觉了诸法唯只是心。如此觉了之人故号觉者。在舍卫国等者。谓我从佛闻乃有其处。即在舍卫祇园闻佛说也。在者住也。如来本住寂光。怜悯众生故迹住舍卫。梵语舍卫此翻闻物。谓具足欲尘财宝之物闻解脱之人故也。祇树等者。即祇陀太子所施之树。给孤长者所施之园。祇陀此云战胜。波斯匿王太子生时。王与外国战胜。因立其名。给孤独者。此方语梵云须达多。翻为善施。以善行施故乡人美之名给孤独也。少而无父曰孤。老而无子曰独。以此长者常给施此人故。树先园后者。君尊臣卑故。与大比丘下徒众也。阿难谓非但我于祇园独闻。况佛与声闻菩萨诸天人天众同住。而我厕预其间同得闻故。所以六事展转相由者。阿难意在谬非谬传以生物信也。父为三。一声闻众二菩萨三杂众。以形服言之。则声闻顶袍每居佛侧故先。菩萨随机外厥状不常故次。人天身非出俗故后。众生但见其迹莫测其本。故以形服而分胜劣。若以内心。则声闻沈空。人天著有。菩萨从中道。故列于季孟之间以表示之。声闻众分六。一明类。二示数。三显位。四叹德。五列名。六总结。与大比丘僧明类也。与共也。大者梵云摩诃。而含三义。大义多义胜义。此诸尊者悉为天王大人所敬故言大。遍解内外典籍故言多。超出九十五种外道故言胜。译者偏就一义而翻也。比丘者因果六义。因名乞士怖魔破恶。果号应供杀贼无生。乞士者求资身永离四种邪食故。怖魔者。发心出家魔王怖其出境故。破恶者。能破九十八使烦恶因故。而此所列同闻众皆大罗汉。名虽在因其实果人也。僧者具云僧伽。此翻众和合。谓四人以上乃至无量示事理二和无有违诤故名众也。千二百五十人俱者示数也。佛初成道度五人讫乃化三迦叶。谓优楼频螺伽耶那提也。兄弟共有弟子千人。次化舍利目连。二人共有弟子二百五十人。悉翻邪向正而获上果。感佛之恩故常随侍。又普曜云。诸经多列千二百五十人者。重其最初归佛故经家列之。而未必俱在会也。皆是大阿罗汉显位也。谓诸比丘非是学人。皆无学极果。罗汉含三义。一应供。堪为人天福田故。此乃乞士之果也。二杀贼。断尽烦恼故。此乃破恶之果也。三无生。不受后有故。此乃怖魔之果也。众所知识叹德也。闻名钦德曰知。睹形敬奉曰识。长老下列名。舍利此翻珠子亦身子。以其母好身形而聪明之相在乎眼珠。因名珠亦名身也。尊者是珠所生故名珠子。摩诃目揵连者。摩诃云大。目揵连云胡豆亦采菽。上古有仙。隐居求志。采菽豆而食。尊者是彼苗裔也。同姓者众。标大以别之。摩诃迦叶此云大饮光。古仙身光翕赩吞饮余光使不得现。从此命族。迦旃延云扇绳。尊者早孤。其母恋子不得再嫁。如绳系扇。由是立名。俱絺罗云大膝。以膝盖大故。舍利弗舅氏也。离婆多云室星。北方宿也。父母祷此星而生子故。周梨槃陀伽者翻蛇奴。或言周利云大路边。槃陀伽云小路边。以此尊者生于道旁故。诸经律谓周梨槃特是也。难陀云喜。本牧牛人。以牧牛事佛。佛为说法。然后入道。阿难陀此云庆喜。佛之从弟也。以佛成道日生。举国欣庆因立喜名。罗睺罗云障蔽。此修罗之名。以其能障蔽日月故。此尊者障佛出家。如修罗障月故。乃如来之嫡子也。憍梵波提云牛呞亦牛迹。以过去为牛故。口有牛呞。足有牛蹄之相。宾头卢颇罗堕或云宾度罗跋罗堕阇。或云军屠钵汉。皆梵音楚夏也。宾头卢翻不动。颇罗堕真谛三藏翻揵疾或利根或广语。本行集翻重幢。婆罗门十八姓中一姓也。尊者是彼种族故。迦留陀夷云黑光或粗黑。以其形丑黑故。劫宾那云房星。以父母祷房星得子故。薄呴罗云善容。以彼好容仪故。阿[少/兔]楼驮云无贫亦无灭。以其常富是故。如是下总结。弟子者。学居师后故称弟。解从师生故称子。弟则显师之谦让。子乃明资之尊仰。并诸下菩萨众又三。一明类二列名三总结。初文菩萨者。菩谓菩提此云觉。萨谓萨埵此云众生。谓以智上求菩提。以悲下救众生也。列名中文殊师利此云妙德。以微妙三德分开发故。法王子者大论云。佛为法王。菩萨入法正位乃至十地故悉名法王子。皆任为佛。如文殊师利也。阿逸多此云无胜。超出偏小故。乾陀诃提此云不休息。中道正观念念流入故。常精进者无二边懈怠。与如是等总结也。及释提桓因下杂众。具云释迦因陀罗。此翻能天帝。能为诸天作主故。言等者等取梵王护世也。此皆天主上首。无量诸天即其余天众也。大众即总包人及修罗等也。经末结益云一切世间天人阿修罗等闻佛所说。故知在会也。新经则于此备列之。尔时下二正宗分为二。一总告二别示。初文告舍利弗者。经家叙对告人也。所以不告菩萨诸天而告声闻者。意令小乘初心欣乐求生回小入大故。身子已证上果在方等时菩提心死。自谓证入无余究竟灭度。大乘望之方生变易。而此二途并不求生极乐同居也。今如来对告者高训下耳。问且小初求生。岂名入大耶。答经云阿耨多罗三藐三菩提。岂非入大耶。从是下总告之辞也。初句明相去之数量。次二句明依正之名号。前句指界标名。后句举佛显号。简非过未故云今现在法。舍利下二别示为二。一明二报庄严。二劝愿生彼国。初又二。一依报二正报。初又二。一征名释义。二约报示相。初又二。一征名。其国下二释义。故名极乐者。以对娑婆备有众苦故受极乐之名。若四土转论其乐未极。言四土者。一凡圣同居土。谓具缚凡夫断惑圣人同居住故。二方便有余土。谓修方便道断四住惑。而余有无明在故。所以出三界外受法性身而有变易生死也。三实报无障碍土。谓修中道真实之观破无明惑。得生彼土而受色心无碍之报也。四常寂光土。即心性妙理也。常即法身。。寂即解脱。光即般若。应知前三是事。后一是理。三土如像如饭。寂光如镜如器。若各论苦乐者。五浊重故苦。体观断惑巧故乐。方便也。次第修证故苦。圆融顿入故乐。实报。分证未极故苦。究竟圆满故乐。寂光也。初后约果论苦乐。中二望因明苦乐。若展转相望。则前七皆苦。后一唯乐。当知究竟寂光乃名极乐耳。佛意欲令一切咸至第八之乐故。且赞第二令厌初苦。若得第二既不退转则第八可期。大圣之善权其若是乎。又舍利弗下二约报示乐相。为五。一栏网行树庄严。二池水楼阁庄严。三金地天华庄严。四奇妙杂鸟庄严。五风树妙音庄严。由兹五严故名但受诸乐也。初文栏楯者。栏槛也。纵曰栏。横曰楯。四宝者。金银琉璃水精也。二池水楼阁庄严。八功德水者。称赞净土经云。一澄清。二清冷。三甘美。四轻软。五润泽。六安和。七饮时除饥渴。八饮已长养诸根。亦以金银下列七宝也。琉璃具云吠琉璃。此云不远。以西域有山去波罗奈城不远山出此宝故以名之。字体本作流离。后人从玉。颇梨正云窣坡致迦。其状少似此方水精。然有赤白二色。车渠梵云牟娑洛揭拉婆。此云青白色宝。尚书大传曰。大贝如大车之渠。渠谓车[車*閏]。赤珠者。佛地论赤虫所出或珠体赤名赤珠。智论云。真珠出鱼腹中竹中蛇脑中。不必唯生蚌胎也。玛脑梵云摩婆罗伽隶。此云玛脑。此宝色如马之脑。因以为名。新本云阿湿摩揭柆。此云藏杵。或翻胎藏。取此宝坚实为名字体作马脑。后人加石或玉。池中下明莲华有三。先通示形量。如车轮故。次示光色。有四异故。后总示香气。微妙香洁故。三金地天华庄严。曼陀罗翻适意。以适悦人意故。其色白故或翻为白华也。衣裓古释云衣襟也。真谛云外国盛华器也。饭食经行者。食后经行以消息故。四奇妙杂鸟庄严。又二。一正明二释疑。初文凡有四意。一举类。二列名。三演音。四显益白鹤者。相鹤经曰。体尚洁故其色白。声闻天故其顶赤。食于水故其啄长。轩于前故后指短。栖于陆故足高而尾凋。翔于空故毛丰而肉疏。大喉以吐故。修颈以纳新。故天寿不可量。鹦鹉者山海经云。黄山有鸟如鸮。青羽赤啄人舌能言名曰鹦鹉。郭璞注云有白者。舍利者此云春莺或翻鹙鹭。迦陵频伽此云妙声。在[穀-禾+卵]中其音已超众鸟故。共命之鸟者。两首一身异神识同报命故名共命。法华云命命。天王云生。涅槃云耆婆耆婆。悉此鸟耳。耆婆梵语。此翻活或翻生或翻命。雅音者雅正也。演畅者。演广也畅通也。五根谓信进念定慧也。能生曰根。增进堪任障曰五力。七菩提分者云觉分亦支也。诸经云七觉支是也。七者谓念择进喜轻安定舍。前一兼定慧。次三是慧。后三是定。八圣道分者。诸经谓八正道是也。八者正见正思惟正语正业正精进正定正念正命。闻是音已下显益也。念佛如医王。念法如良药。念僧如瞻视人。三者既备则烦恼之病可差也。此念别想三宝耳。又反观自心寂而常照则诸相炳然念佛。照而常寂则无法可得名念法。寂照不二即存亡亡存和合名念僧。此念同体三宝也。众鸟一音演说。众生随类各解。故约别相同体两义释之。舍利下二释疑又二。一斥内疑二为解释。初文者恐身子内心疑云。既有杂鸟则有畜趣。此三恶之一也。以由众生造罪而感三恶报生。何名净土耶。故佛斥云。汝勿谓此鸟实是罪报所生也。所以下二为解释又二。一简非二显是。初又二。一直言彼无。二举名况实。初文汝莫言实是造罪感报。以彼土无三恶道也。舍利弗下二举名况实。且彼净土尚无三恶道之名字。况有罪报所生之实体乎。是诸下二显是如文。五风树妙音庄严如文。舍利弗于汝意下二明正报。问以身望土则身贵而土贱。何故先土而后身。答有二意。一者名便既报名依正故先土后身。二者义便以世界先成后乃佛出故。就文分二。一征名释义。二约报示相。初又二。一征名。阿弥陀此云无量。舍利下二释义又二。一明名含二义。二明成道十劫。初文有二义故得无量名。一光明无量。二寿命无量。问释迦光明亦能照无量国。应名阿弥陀。答释迦现劣应身常光一寻而已。及现通放光方照无量。彼佛现胜应身常光无量。故受其名。舍利下二明成道十劫。以前总告云今现在说法故。此示其已成之劫数也。又舍利下二约报示相又二。一大小弟子庄严。二生者不退庄严。前言庄严则庄严极乐。此言庄严则庄严无量。语同意别也。然则弟子是其辅佐。生者是其人民。既二皆无量故使法王名无量也。望前共有四义。一光明二寿命三弟子四生者。此四皆无量。是故号阿弥陀也。前二从自。后二从他。初文谓声闻弟子菩萨弟子悉无量也。声闻者闻四谛声教而悟道故。又舍利弗下二生者不退庄严。阿鞞跋致此翻不退转。而不退有三。位行念也。通教初果以去齐罗汉位不退。七地行不退。八地念不退。别教以信行向对之。初地证念不退。向但修耳。圆教初信至七信位不退。八信以去行不退。初住证念不退。经云皆是则义必该三。一生补处即等觉也。彼国既寿长境胜故于生身多至等觉。阿僧祇翻无数。舍利弗众生闻者下二劝愿生彼国。文为三。一总劝二别示三结意。初文众生闻者。谓闻向依报极乐正报无量也。与诸上善人是同彼正。俱会一处是同彼依。舍利弗下二别示又二。一反显二正示。初文不可以小善得生。则反显可以多善得生也。小善谓等闲发愿散乱称名。多善谓执持名号要期日限。舍利弗下二正示又四。一修因二感相三显益四得生。初文执持名号者。执谓执受。持谓任持。信力故执受在心。念力故任持不忘。其人下二感相。是人下三显益。即得下四得生。悉如文。舍利弗下三结意。我见是利故说此言者。谓见彼世界极乐寿命无量二报庄严之利也。遂劝众生发愿生彼故云故说此言。舍利弗下三流通分文为二。一佛劝流通。二众喜会散。初又三。一诸佛同赞二结劝往生。三举难劝信初又二。一明释迦赞。二显诸佛同。初如文。东方下二显诸佛同。而但列六合者。秦本略也。唐译则十方备矣。就文为六。谓四方上下也。而各有二。一叙彼佛现相表彰。汝等下二示彼佛发言劝信。阿閦鞞此云无动。不为二边所动故。出广长舌表无虚妄故。汝等众生当信等者劝信此经也称赞至佛所护念。是此经别名也。唐译名称赞净土经者正依此文也。称赞不可思议功德。释迦说弥陀之依正。一切诸佛所护念。显十方诸佛咸随喜护故使天魔不能挠乱念故令信者不退菩提。日月灯喻三智故。名闻光者。名称普闻如光遍照。大焰肩者。肩表二智。焰表照理。须弥灯者。须弥云妙高。妙则三智圆融。高则超过因位。灯则喻三智之遍照也。难沮者。内证实相四魔不沮败。网明者。智明如网遍覆十界故。达磨此云法也。下连法幢持法故存梵以异其文。而此三名似表三谛。法乃真空寂然可轨。法幢则俗谛照者可见。持法则中道双持二边。杂色宝华严身者。以万行因华严佛果之体故。娑罗此云坚固。舍利弗于汝意下二结劝往生又二。一闻经佛利益。二明愿生功能。初又三。一牒异名起征。舍利弗下二约经佛显益。阿耨多罗云无上三藐云正。又三云等。菩提云觉。极果超因故云无上。正则正观中道。等则双照二边。盖果上一心三智也。是故下三总结劝双信。舍利弗下二明愿生功德又二。一举愿显益。若已生等者。过去已发愿者已生。现在今发愿者今生。未来当发愿者当生。是故下二约信结劝。佛法大海信为能入智为能度故。舍利弗下三举难劝信又二。一明我赞彼。二明彼赞我。初文今者称赞。即所举六方是也。彼诸下二明彼赞我又二。一举彼赞二显不虚。初文释迦翻能仁。牟尼翻寂默。能仁则大悲应物。寂默则大智冥理。能为甚难希有之事者。一于五浊得菩提。二为众生说难信法。娑婆云堪忍。以众生堪任忍受三毒故。劫浊者梵语劫波。此云时分。下四浊聚在此时名为劫浊。见浊者即身边等五利使。烦恼浊即贪嗔等五钝使。众生浊者。揽利钝果报而立假名年促寿谓之命浊。通言浊者。譬如沙土投之清水。土失留升水亡清洁汩然浑浊。今由此五浊理水亡清。说是难信之法者。说一日执持名号命终即生极乐而得不退菩提。以兹少善根获此利。是为难信也。然则凡夫贤圣等无高下。心净土净超越须臾若生极乐。甚易可信。但为迷深执重闻而不受故云难信耳。舍利弗下二结不虚。是为甚难者。五浊界中行难行之行而得菩提。其事已难。复说此难信之法。二事兼作。是甚难也。诸佛赞我。岂虚言哉。佛说下二众喜会散。阿修罗云非天。彼趣富乐如天。而多谄诳无天行。故因受其名。闻所未闻故欢喜信受。重法尊师故作礼而去。

　　佛说阿弥陀经疏


