  胜鬘宝窟
　　隋 吉藏撰




　　雕胜鬘宝窟叙

　　原夫。所谓一乘之大车者。则是法王之宝辂也。是以万德珍琛。以校严其高广。四辩铃铎。以县列其旁边。栏楯总持。幰盖悲舍。禅綩以蓐。寂枕以休。华缨亸垂。四来举足归仰之喜。宝绳绞络。群黎宁有爱见之愆。傧则骈田奉崇。牛则[胎-ㄙ+內][月*覃]般若。况夫家且富丰。不偏其施。乘岂穷匮。无量其筹。何其盛哉。何其伟哉。然夫蒙庶冠痴佩婴。常舞色味之宅。骖疑驾惑。长驱生死之原。至如饕餮荣声。安寤热焰镜像。胶黐身世。未省漂草爨茅。其靡识火坑。胡暇论宝辂。于焉我
　　法王。自手擎四钵。而鹿园之教兹基。讫身卧双林。而象喻之诰聿极。凡鸾。音兴响金彩移辉。皆无非悯其嚚顽凄其蒙瞍者矣尔乃妙吉遍吉之诸髦。翊辅其化。西方东方之群杰。赞成其治。以故或恩或仇。皆是益物。遭叹遭呵。总为施权。要唯所以欲令辟痴冠决婴佩驾大辂驱广衢者耳。兹有
　　胜鬘夫人者。后宫维踪。本地谁得而测。柔淑乃质。慈悲宜应为殊。若夫逾阇信至之晨。虚空像现之日。寄缘兴教。托事契机狐胆外魔。忽坏兰仪之宣吐。狮吼了义。无畏莲眸之照临。实似周朝乱臣之一人。宁匪祇园影响之巨擘。其经号曰胜鬘狮子吼一乘大方便大方广也。夫狮子吼者。是一向记说。自非厥理之终穷。谁获其说之决定。一乘也者。唯一佛乘。是为真实。大方便也者。为说种种。是云权巧。盖夫无乘而乘。乘无所乘。称之一乘。无运而运。运无所运。即是真运。唯其无所运。是以无所不运。唯其无所乘。是以无所不乘。其非若斯妙玄指之言大方广。将以何称之者乎。但至理幽渊。奉之难入。茫茫叹喟。译语古简。读者不进。往往惋嗟。唐初有
　　嘉祥藏大师者。胄遐方而诞秀。协川岳而禀神。袭龙树之芳猷。探鹫峰之秘旨。论锋。共迦旃争锐。亮轶秋蝉。智囊与舍利竞储。丽譬春鸟。盖是灭后荃宰。法门英规者也。于是叹微言之已绝。伤颓风之不振。抗言动论。朱紫教理。发意吐语。泾渭指归。乃造疏若干卷。显此真诠以洞明。立言十万余。发兹玄旨而焕炳。未论深之者便开金藏。即亦翻之者真窥宝窟。庸非惊晓醉狂指视宝辂者耶。然夫请流吾邦。固过万重之涛澜。传至今日。亦经千余之星霜。华夏既已归乌有之家。桑域未曾入回禄之手。虽然书写袭秘。未泽学教之干吭。精蓝宝藏。宁息慕古之延领。矧且蒸湿恒虑。蟫蚀讵防。兹某夙奉此经。心庶湛邃。曾获斯记。怀涣层冰。乃意既道或里或田。何废书肆。亦闻若树若石。岂择枣梨。于是躬自不量。窃企广布。屡事仇正。犹恐剩鲁鱼之尘。仍命剞劂。且喜免潦鹤之瑾。所冀者。披奉男女。同共缔乎来缘。摄受仁贤。与俱驾乎一乘云尔。
　　元禄十六年季冬之吉沙门道空和南叙

　　胜鬘宝窟卷上(之本)

　　　　慧日道场沙门释吉藏撰
　　此经言约义富。事远理深。岂止胜鬘之一经。乃总方等之宗要。余玩味既重。燧钻累年。捃拾古今。搜捡经论。撰其文玄。勒成三轴。若少参圣旨。则福施群生。如其有差。请冥加授。
　　　玄意有五　一释名题　二叙缘起　三辨宗旨　四明教不同　五论经分齐
　　就释名门更开三别。一立名意。二明通别。三正释名。众经所以立名者。然至理无名。圣人无名相中为众生故。假名相说。欲令众生因此名相悟无名相。如悬峰可陟。要假绳梯。至道寂寥。寔由名相。盖是垂教之大宗。群圣之本意也。又所以立名。令依名识法。因法起行。因行得解脱果。龙树呵五百部云。不知佛意为于解脱故。法华经云。如来所演经典。皆为度脱诸众生故。又所以立名者。至人说法有略有广。略则一题之名。广则一部之教。演略为广。开一题成一部。括广为略。卷一部成一题也。又为利根人。但标一题。犹如龙树入彼海宫。观经题目。便能悟解。为彼钝人。闻略题目未解。寻广文乃悟。又为钝根人。不能具受广经。便略持一题为利根人堪能广持。故明一部。又为欲简别使众部不同。是故诸经各题名字欲令众生。因于众题。各解诸法。故明一部。又欲分邪正教异内外差别故。首题名字。若韦陀广主。谓外道经名。般若涅槃。内教之称。亦如三坟五典。震旦俗书。大小二乘。天竺圣教。以如是等众因缘故。是以圣教首题名也。次明立名通别门者。有人言。此经所明。章别十五。始从叹佛。终至胜鬘师子吼章。章虽十五。要分为二。前十四章。是自利行。后一利他。今言胜鬘师子吼者。是第十五利他行。一乘大方便及与方广。是前十四自利行也。所以不次第者。彼后一章。标人树德。标人在初。故前举之。一乘者。即是第五。一乘大方便者。是初四章。方广者。即是无边圣谛等章。如此分配。谓之别也。今所明者不同斯义。一就此经难之。二用净名经为类。一以此经难者。若言后有胜鬘师子吼章即用为题者。后立经名中。今以此胜鬘师子吼经嘱汝。亦应但付嘱一章经也。然后既通付一部。知今题胜鬘师子吼。亦通题一经。胜鬘师子吼既通一部。则一乘大方便等义亦同然。引净名为类者。如维摩经。一名不思议解脱。然彼非但詺不思议品以为不思议解脱。乃是通名一部。故肇师言。此经始自净国。终于供养。其文虽殊。不思议一也。以彼类此。故知今言一乘。非唯詺一乘章以为一乘。次明正释名门者。今就一题。作五双十义释之。言五双十义。初人法一双。题胜鬘。谓能说之人也。师子吼已下。明所说之法。谓人法一双。师子吼者譬也。一乘大方便方广者法也。谓法譬一双。一乘者谓体实也。大方便者谓权用也。谓体用一双。从胜鬘师子吼至一乘大乘大方便。谓一经之别名也。方广者。谓大乘经之通称也。谓通别一双。从胜鬘至方广。谓所诠之理也。经者能诠之教。谓理故一双盖是不二而二。故开五双。若二而不二。则十义无别。故下章云。无异摄受。无异正法也。今次第释之。夫道不孤运。弘之由人。斯乃法身大士。托质女形。隐迹后宫。和光同俗。欲弘风靡之化。故现妃后之形。仰请于佛。阐扬大教。是以须题胜鬘之人也。又所以题人者。一佛自说。二弟子说。三诸天说。四仙人说。五化人说。今欲简异佛说。故题胜鬘也。又众经标题。大明二种。一者。佛所说经。多从法为称。弟子所说者。多从人立名。佛若从人。则诸部无别。今欲使诸部名别。故从法为名。弟子若从法。则有滥师说。今欲使师资义分。故从人。是以师从法。欲明法别。资从人。为明人异。但泛明从人凡有四种。一从能说人以受名。即如此释经等。二从所说人而立称。如阿弥陀佛经等。三从能问人以立名。如文殊问般若经等。四从所为人以立名。如提谓经等。今此经从能说之人立名。如前所明。又女人秽陋。兼以五碍三监。遂能弘阐一乘。使七岁以上成佛。盖是世所希逢。宜须题其盛威德。是以首题标其人名。言胜鬘者。外国名为尸利摩罗。尸利此翻名之为胜。摩罗名鬘。鬘谓华鬘。而言胜者。一释云。鬘中之上。故云胜鬘。胜鬘父母。借彼世间殊胜之鬘。以美其女。故号胜鬘也。又其人生时。人献首饰之华。故因事立称。波斯匿王。为无儿息。祈神请福。后忽生一女。国民群寮。皆悉欢喜。各贡上宝华。雕丽珍饰。即从此事立名。故号胜鬘也。二云。以女比华鬘。女胜于鬘故曰胜鬘。凡有二胜。一形胜。二德胜。形胜者。女貌绝伦。华鬘不并。如世云将华比面。则面胜于华也。德胜者。其女聪慧利根。通敏易悟。有胜世人。故云德胜。又波斯匿王。唯生此女。王之爱惜。为光饰种胤。是女聪敏爱重。胜世宝雕饰于体。故云胜鬘。虽因世事为子立名。冥与德合。如彼纯陀父母所立名解妙义。维摩云无垢称。须菩提号曰空生。皆世俗立名。而冥与德合。大士亦尔。内备诸德而自庄严。如世华鬘用为首饰。故云胜鬘。涅槃云。德鬘优婆夷。故知以众德为鬘也。古注云。盖法身同事之美名。摄物之丽称也。征之以事。四体唯首为尊。饰严首唯鬘为贵。比般若则证鉴居宗。晖照则备德兼美。斯乃借喻显实。故独标胜鬘者也。此释意明外譬有三。一者四体。二者有头。三者有鬘庄严于头。合中。以因中诸行为四体。果地平等大慧为众德之最。故名为头。自平等大慧以外。余果地一切诸德。庄严此慧。故名为鬘也。馥法师云。胜鬘者。云大士以三乘为法身。二乘冠其首饰。此意明三乘之解。犹未端严。一乘之慧。方为妙极故也。维摩经云。深心为华鬘。竺道生注云。鬘既为首鬘。束发使不乱也。又释深心者。深入实相之心也。所入实相。既其妙微。则彻理之心。心亦端严。端严之慧居众善之先。犹鬘之在首。问。华之与鬘有何异耶。答。涅槃经云。愿诸众生。皆得佛华三昧。七觉妙鬘。系其首头。故华之与鬘。应是二物。若如维摩云深心为华鬘。则以华为鬘。应是一物。次论胜鬘住。旧说皆云是法身菩萨。但解法身不同。若依智度论。六地为肉身。七地已上为。法身。什肇注净名。大意亦尔。有人言。依地经及此经义。七地已前为色身。八地已上为法身。则胜鬘应是八地已上法身。又如净名天女辨屈身子。旧多云是八地法身。今胜鬘盛说。不愧于此。故知是八地法身。依法华论解观世音品云。知法界者。谓知法性。法性者。谓真如法身。则初地便得法身。又释六根清净中。地前菩萨是受于肉身。故经云虽未得无漏法性之妙体。则知登地便证法身。摄论等意亦尔。若依涅槃经。其名曰德鬘优婆夷位阶十地安住不动为众生故。现受女身。为王后者。欲母仪四海。德范六宫。先导之以俗礼。后引之入佛慧即五生中。谓胜生身也。师子吼者。胜鬘是其旧名。师子吼是其新称。胜鬘美其人也。师子吼者叹其说也。外国云呵梨。此云师子。汉书中说师子作黄色。然实应具五色。但见其黄色者耳。形容亦不过大。但以威猛能伏诸兽为兽中王。馥法师引思益经解师子吼有其多义。略说三种。一如说修行。二无畏说。三决定说。所说如所行。所行如所说。无有虚说。故名师子吼。二无畏说者。世俗云。小圣见大圣。神气尽矣。而胜鬘亲于佛前。对于胜众。纵任辨才。阐扬妙法。无所畏惧。故净名云。演法无畏如师子吼。又无畏有二。一不畏他。二能令他畏。兽王震吼亦复如是一不畏于百兽。二令百兽生畏。大士演法。义亦同然。不畏他者。胜人临座而弘道绰然。谓不畏他也。能令外道惊愧。天魔慑惧。谓令他畏也。师子吼名决定说者。此借师子性情为喻。如师子度河。望直而过。若使邪曲。即是回还。菩萨演教义亦如是。依究竟理说究竟教。若不究竟。即便不说。故下文云。师子吼者。一向记说。一向记说。犹是决定说也。又菩萨说法。能上弘大道。下利群生。邪无不摧。正无不显。故下文云。决定宣唱一乘了义。又能摧伏非法恶人。是故名为师子吼也。又师子吼者有十一义。后当具说。次明一乘。大方便已下。明所说之法。至道无二。故称为一。运用自在。目之为乘。依法华论。此大乘修多罗有十七种名。第十四名一乘经。以此法门显示如来无上菩提究竟之体破二乘非究竟故。此以究竟果德名曰一乘。下一章义亦同尔。故以泛论一义。凡有十种。法华疏内以具明之。今略叙宗要。一对昔三。是故名一。如法华云。为声闻说四谛。为缘觉说十二因缘。为菩萨说六波罗密。为对彼三。是故明一。故云唯有一理。无有三理。唯教一人。无有三人。又为对二。是故明一。如法华云。唯此一事实。余二则非真。问。对二对三。言似相违。云何通会。答。此犹是一义。无相违也。三是通明。二是别说。三是通明者。三中之一。即是一乘。是彼二乘故名三。言二乘者。但明三中之二。此非真实。三中之一。谓真实也。问。何以得知三中之一唯实。余二非真。答。法华经云。但有一佛乘故。为众生说法。无有余乘若二若三。二谓缘觉。三谓声闻。故以知三中之一为佛乘也。今举一譬示之。如人手中唯执一果。为诸子故说有三果。此是于一说三。故三是方便。亦得言唯有一果。于一果上说有余二。故二是方便。一是真实也。所以然者。唯有一果。无有三果。而言三者。故三是方便。唯有一果。无有余二。而言有余二者。故二是方便也。对二对三。类亦如是。犹是一义也。此具如法华广说。二者破三明一。昔赴三缘。权说三教。然三乘之人执为定实。今为破之。是故明一。三者会三归一。如下文说。于一乘中开出诸乘。今会之归一。是故言一也。四者本来无别。所以言一。如法华云。诸法从本来。常自寂灭相。法华论云。三乘之人同一真如法身。是故言一。五者三即是一。达观之者。体悟三即是一相。六者覆三明一。所化众生常有三一两缘。是以如来具有三一两教。如二鸟双游。不相舍离昔为三缘。覆一辨三。今为一缘。覆三以明一也。七非三非一。叹美为一。如大品云。诸法如中。非但无有三乘。亦无独一菩萨之乘。故知就理未曾三一。非一非三叹美为一。所言大方便者。依法华论第十三名一切诸佛大巧方便经。天亲释云。依此法门成大菩提已。为众生说人天声闻辟支佛等诸善法故。此意明大菩提一乘为真实。为众生说四乘为大巧方便。依此文为正解。所以此标二名者。一乘为体方便为用。一乘为实。三乘为权。欲明从体起用。及会权归实。结束佛教始终。故明此二也。有人言。一乘明所说之体。大方便者。明此法化义穷善巧。故云方便。若泛释。有五种方便。一进趣方便。如见道前七方便等。二善巧名为方便。如十波罗蜜等。三善权方便。如无三说三等。四施造方便。凡所造作。善巧施为。故名方便。如地持所说十二巧方便等。五显此一乘离相巧成。故名方便。方便中极故名为大。此即用一乘为方便也。复有人言。今此所论。是其第四施造方便。又前四章。渐增向果。亦得说为进趣方便。复有人云。乘有三义。谓性。随。得。十五章中。初四。后二。是乘随义。第五是得义。余七明性义。随义进趣善巧。性义习成善巧。得义摄益作用善巧。故名方便。今谓若尔则方便摄十五章尽。复何用一乘。又一乘章明乘是果。可是乘得。如来藏可是乘性。法身等云何乘性耶。今所明者。如法华论既有二名便有两义。一乘经既是无上菩提。大巧方便经即四乘教也。此即权实两举。体用双明。义无增减。故有诚文。宜可依用。大方广者。上来明别。今次辨通。如大方广佛华严。亦如大方等大集。故知方广是大乘经之通名也。所以须通者。或恐物疑胜鬘所说。非方等之例。是故今明胜鬘所说即是方广。方广者。依法华论第三名方大广。谓无碍大乘门。随顺众生根。住持成就故。此意通明大乘门无碍。故名方广。言别释者。理正曰方。文富称广。又一乘无德不包曰广。离于偏邪称方。古注云。真解无偏为方。理包无限称广。所言经者。自上已来明所诠之理。今明诠理之教。即是理教一双也。如涅槃七善中释知法知义。知法者谓十二部经。知义者谓十二部经所明之义。即理教之明证也。言经者。天竺名修多罗。此方随义翻译非一。传译者多用綖本二名。以翻修多罗。若依分别功德论及四分律。并验现今天竺僧詺缝衣之綖为修多罗。则以綖翻修多罗。若依仁王经及留支三藏所云。则以本翻修多罗。若綖若本。并有文证。但验方言。难可偏定。所言綖者。如世间綖有贯穿摄持之用。诸佛言教亦有贯法相摄人之能。与綖大同。故从喻立名。所言本者。以教能显理。教为理本。教能起行。故教为行本。今行为经。言綖本者。盖是翻译之家随方音便。故以经名代于綖本。类如毗含藏。正翻为灭。若依根本翻名。应言四分灭。十诵灭等。但翻译之家见此方俗法判罪教门名之为律。是以佛法制罪教门亦为律。故名四分律十诵律等。此亦如是。若依根本翻名以为綖本。应言涅槃綖法华綖等。亦是翻译之家以见此方先传国礼训世教门名为五经。是以佛法训世教门亦称为经。故言涅槃经等。既随俗代名。还依随俗释义。俗言经者常也。虽先贤后圣。而教范古今恒然。故名为常。佛法亦尔。虽三世诸佛随感去留。教范古今不可改易。
　　第二说经缘起门。问。净名经叹诸菩萨云。其见闻者无不蒙益。诸有所作悉不唐捐。今胜鬘既是法身大士。随感以现形。适机而演教。如肇公云。法身无像。物感则形。冥权无谋。动与事会。今有何等大因缘故演说此经。答。意乃多途。略明二种。一为逾阇国内七岁已上男女之流。宿昔共胜鬘结大乘眷属。今欲使其善根成就。故假仰请佛起诸愿行。乃至承佛神力说斯经。二者通为一切学大乘人。使禀教之流。识大乘法十五条义。则疑无不灭。解无不生。但有进路而无退道。究竟一乘得成佛也。是以第十六名云。此经断一切疑决定了义。即其明证。问。以何义故知有通别二种意耶。答。佛于逾阇国内像现虚空。胜鬘对佛演说斯教。佛去已后。胜鬘与王各化国内所有人民。令七岁已上皆学大乘法。是故当知有别为也。佛还舍卫。告命阿难及以帝释。令于天上人间广弘斯教。是故当知有通为也。
　　次明宗旨门。此中有二。一正明宗旨。二明同异。此经章虽十五。统其旨趣以一乘为宗。所以然者。凡有二义。一者。凡欲识经宗。宜观经题。若舒之章有十五。若卷之则归乎一乘。是故用一乘为经旨也。二者。如法华云。三世诸佛略明五乘。广则八万法藏。虽有广略不同。而意唯为显一理。教乎一人。故譬喻品云。诸有所说。皆为无上菩提。悉为化菩萨故。今当复以譬喻更明此义。更明此义者。更明唯有一理。唯教一人。故知若法若譬若语若默诸有所作为明一乘。法华既尔。此经亦然问。若尔。一教便足。何烦两经。答。般若一法。遂有五时。一乘无二。何妨两说。又虽复至道唯一。转势说法。故有多门。如将适病人。回变食味。又广略有无互现。此经略说。法华广明。此有二死五住之言。则法华无也。彼有三会及种种权实。则此教无也。余有无事多。不可具叙。若约缘不同者。法华为回小入大人说。故涌出品云。除前修习学小乘者。如是等人我今亦令得闻是经入于佛慧。即明证也。此经为直往菩萨说。阿逾阇国。谓无生国。此国常说无生。常有学大乘人习无生观。故为之直说一乘使成佛也。问。若尔。但应说一乘法。何故文中复辨三乘。答。为一乘人令识权实。识权则无退路。解实直进不回。又识权即能化他。解实则成自行。又此为会三故辨三。非为三缘而说三也。第二同异门者。人言此经亦以一乘为宗。于境智二门。乘义是境。例如法华会三归一。三一是二智之境。今明会五归一。一是实智之境。今谓义不全尔。若三一是所观之义。则名为境。即能照之智亦是乘。故下文云一乘即菩提。菩提即智也。大乘通境智。有人言于因果二门。乘义是因。因能趣果。今谓义不全尔乘具因果及非因果。如下会二乘归一乘。即以因果义为乘。若以三乘四智为乘。即从因趣果义。纵任自在。嬉戏快乐。此是自运名乘。佛自住大乘。还以此法度他。即以运他名乘。此则因果俱运。则因果俱乘。非因非果乘者。非因非果。言忘虑绝。故名大乘。文殊十礼经云。诸佛虚空相。虚空亦无相。离诸因果故。敬礼无所观。问。非因非果云何名运答。体悟非因果。令人出四句超百非。故是真运。故以非因非果是乘体。因果是用。江南瑶法师云。此经以三义为宗。论解惑所系。辨明八谛。谛则如解之所解。如惑之所惑也。次辨解惑之本。故明自性清净本无染。后则会二归一乘。此言三义者。以圣谛为解惑之境。即是一义。自性清净是解惑之本。是其二义。一乘明灭惑修行得成极果。是其三义。古人虽不见乘三义。而初一是乘境。次一是乘性。后一是乘得。今亦不同此说。若取三义。乘性乘境乘得。此三摄乘义尽。古人不见论明此三义。所以不说之。今明此经有十五章。悉得是经名。并得是乘体。但案题为宗。故以一乘为正也。
　　次辨教差别门有二。一明立教意。次明教门不同。论云。泥洹是真法宝。众生藉种种门入。门虽不同。大明二种。一藉事以受悟。如香积佛土。以香为佛事。二因无言以登圣。如寂漠世界。外无示说。内无识虑。三因方言以改凡。如娑婆国土。随物而现形。适机而演教。教虽万差。考其大宗。同是无名相中强名相说。欲令众生因言以悟无言也。但取相之徒。闻至理无言。教有于言。无言之理不得有言。有言之教不可无言。是则理教永分。生乎二见。大品云。诸有二者无道无果。涅槃云。明与无明愚者谓二。故下章云。坚执妄说违背正教。名为外道腐败种子。是故不应起理教二见。今所明者。所诠之理绝言。诠理之言常绝。故言满十方不吐一名字。如天女之诘身子。汝乃知解脱无言。而未悟言即解脱。既云言即解脱。亦应解脱即言。言即解脱。虽言无言。解脱即言。虽无言而言。言而无言。非定有言。无言而言。非定无言。故非言非无言。亦非理非教。名心无所依。乃识理教意也。如法华云。我以无数方便引导众生令离诸著。像法决疑经云。我从初出世乃至涅槃。不说一字不度一人。大集经云。菩萨了一切法门疾得菩提。所谓一切法心无所著。肇法师云。其为论也。言而无当。破而不执。傥然靡据。事不失真。萧焉无寄。理自玄会。家师朗和上。每登高座。诲彼门人。常云。言以不住为端。心以无得为主。故深经高匠。启悟群生。令心无所著。所以然者。以著是累根。众苦之本以执著故。三世诸佛敷经演论。皆令众生心无所著。所以令无著者。著者是累根。众苦之本。以执著故。起决定分别。定分别故。则生烦恼。烦恼因缘。即便起业。业因缘故。则受生老病死之苦。有所得人未学佛法。从无始来任运于法而起著心。今闻佛法更复起著。是为著上而复生著。著心坚固。苦根转深。无由解脱。欲令弘经利人。及行道自行。勿起著心。此叙说教之大意也。次明教门不同。南土人云。教有三种。一顿教。二渐教。三无方不定教。顿教。谓华严之流。渐教。从趣鹿苑乃至涅槃。五时次第。目之为渐。三无方之教。出前二种之外。即胜鬘尊经是也。故此经过大品。包法华。与涅槃齐极。虽以一乘为体。而显言常住。故得与涅槃理同。虽说一体三归。而以一乘为致故包法华之说。既义适两教。故属无方。又是别应于机。非双林之说。故异涅槃。立三教者云。楞伽法鼓及以此经。并属无方之教。但法鼓居此经之前。何以知之。法鼓在舍卫城为波斯匿王说。王于佛所。始得大乘之信。方遣书报女。乃有今说。故知法鼓居此经之前。楞伽经第四卷云。我以神力建立。令胜鬘及二智满足诸菩萨等。宣说如来藏及识藏。亦文云。胜鬘夫人承佛威神力说如来境界。以此故知楞伽在此经后也。在南海楞伽山顶。为海中住大菩萨。明八识二死五住一乘无相常住如来藏等。法鼓对大迦叶说。明如来常住真我之性。又明化城穷子等譬。事似法华。佛因波斯匿王击鼓吹呗来佛所。因为说法鼓。在此经前后义实如之。三教五时非今所用。北土彰于五时。立四宗教。谓因缘假名不真及真。如是等义。法华疏内具论得失。从菩提留支度后至于即世。大分佛教为半满两宗。亦云声闻菩萨二藏。然此既有经论诚文。不可排斥。但众生闻于二藏。则起大小二心。然须知至道未曾小大。赴大缘故而强名为大。随顺小缘故假名为小。欲令因此大小。了悟至理非大非小。然既不住于两是。岂可心存于二非。识此大宗。则三藏无失。问。为大小人说二藏者何等是大小人耶。答。菩萨有二。一直往菩萨。二回小入大。为此二人说菩萨藏。为直往人说。亦得名之为顿。以不从小入于大故。为回小人说。目之为渐。以其从小入于大故。此之顿渐如法华说。是诸众生始见我身闻我所说。即便信受入如来慧。此直往顿也。除前修习学小乘者。如是之人我今亦令得闻是经入于佛慧。即回小渐也。说声闻藏亦为二人。一本乘声闻。二退大取小。为此二人说声闻藏。今此经。二藏之中菩萨藏摄。二菩萨中直往所收。以彼七岁已上。未曾入小。顿闻大乘。是故名为直往人也。问。大小二乘俱有三藏。此经于三藏中何藏所收摄。答。题既云经。经者谓修多罗。修多罗藏摄。问。何故非余二藏所收。答。修多罗通。又为三藏之本通诠一切者。名修多罗本教。局诠戒行。名曰毗尼。重辨前二者。名阿毗昙。故婆沙云。种种杂说。名修多罗。广说戒律。名曰毗尼。说总相别相。名阿毗昙。涅槃经云。此是契经甚深之义。此是戒律轻重之相。此是毗昙分别法句。故知此三。约能诠之教有其本末。约所诠有通局不同。是故此经初藏所摄。
　　次明经分齐门。若依天竺。二种不同。龙树释般若不开章门。天亲解涅槃预科分齐。震旦诸师亦有二说。如什肇注净名不开于文。融朗解法华有其章段。今谓开与不开。可适时而用。又佛意在悟道但令得悟。则随时用之。摄大乘论云。教无定相。以利益为定。但使得益。则称会佛心。中论云。诸法无决定相。诸法无量方便。众生根性亦复无遍。故随机用之。勿生执著也。但末代相承多开章门。以其章门示经起尽。识义类不同。今略明三说。一分为七分。二开为二章。三开为三段。言七分者。第一初五句。结集缘起幽宗分。第二信法未久已下。寿量所解接化分。第三而说偈言已下。方便显德起信分。第四说调伏大愿已下。契理之行修成分。第五初观圣谛已下。明行所契理非作分。第六胜鬘夫人已下。真子胜鬘必堪绍继圣踪分。第七祇洹已下。付嘱流通奉行分。有人言。此经二处二会。言二处者。一舍卫处。二逾阇处。舍卫处。谓出家人处。逾阇在家人处。又舍卫是佛住处。逾阇是菩萨住处。又舍卫是他业所起处。谓须达为佛造也。逾阇是自业所感处。约此二处说法。即成二会。一一会中各有三分。从初乃至念请佛为序分。十五章经以为正宗。佛去已后胜鬘及王宣通此法。谓流通分。第二会三分者。尔时世尊入只桓林名为序分。尔时世尊告天帝已下。广说是经明正宗。说已告天帝已下。赞叹劝学付嘱流通。古旧相传多开三分。谓序正流通。从初至咸以清净心。叹佛实功德。名序分。从如来妙色已下十五章经。为正说分。从放胜光明以下。为流通分。所以明三者。圣人说法必有由致。故有序分。由致既彰。正宗宜开。故有正说。如来大悲无限。众生无穷。非止益当时。复欲远传遐代。故有流通分。又约时有初中后善。故开三分。又约法有体相用。故开三分。放光动地。表所说相。正说显诸法体。流通明经有势力。令闻者得利。故名为用。次约利有三。谓信解行。序分相。令未信者信。正说令已信者解流通叹教劝持。令已解者行。此皆大判也。三章各二。序中二者。一传经序。二说经序。正中二者。一正说经宗。二劝信护法流通二者。一胜鬘流通。二佛流通。初明二序。义有多门。一约人时有异。传说不同。故立二序。人异者。所谓如来阿难。时异者。谓当时后代。如来自说益于当时。阿难结集在于后代。宗归虽一。须立二序。但二序名不同。凡有四对。一从义以立名。谓通序。别序。众经大同。故名通序。发起事别。称为别序。二从时作名。谓经前序。经后序。别序谓经前序。通序谓经后序。三从人作名。即如来序。阿难序。如来说经。阿难传经。四从义意作名。谓证信序。发起序。此皆大判也。言大判者。如是我闻。一向是传经序。良以说经之前未有此言。既经之后方有。故一向属传经序。一时已下可具二义。若阿难后之所立。属传经序。当佛说时实有化主时处。属说经序。若依论所释。化主时处属说经序。法华论云。城山最胜。表经亦胜。十地论言。此法胜故。在于初时及胜处说依此二论。即以化主时处属说经序。依智度论说时方人令生信故。属传经序。虽复不定。大判为言。如是等六事佛命令安故。总属传经序也。从时波斯匿王下。是发起序。释此不定。有人言。从初至偈。名之为序。从偈已下即属正宗。今所明者。如前所说。初至妙色身前名为序说也。今略以六门释之。一明数门依江南诸师但明五事。以佛属住处摄。次天亲灯论。以明六事。第四是教主。若依三藏。凡有七事。开我闻为二。今以六为定也。二明立六意门。一为证信故立六。如龙树云。说时方人令生信故。二简内外。外经以阿沤二字为首。内教以六事在初。三分经论不同。弟子之论。归敬三宝。如来之经。明乎六事。三有无门。当佛说时。实有六事谓有信心。及传闻人。时节。教主。处所。同闻。而未立名字。此是体有文无。后之所立文体俱有。四具不具门。余经具足六事。金光明经略无同闻。此经亦无同闻之文。至后当说五前后门。温室等经称我闻如是。要前有传法之人。方有所传之法。二如是我闻。要有信心方得入于佛法。六因缘门。阿难四问答。第四问答故。有此六事也。如三世诸佛证。如三世诸佛说。故言如是。问。称如便足。何须言是。答。为欲简相似言。是者。是三世诸佛说。是三世诸佛证。故言是也。故古注云。说得于理。文旨相扶为如。理说应解。征信无昧为是。有人言。阿难遵佛所说之言。如于诸佛法说。理如理说。事如事说。因如因说。果如果说。如是一切如法之言。是当道理。故言如是也。良以乖法名之为非。故如法之言。得称如是。有人言。如是者。谓指牒法辞。如经中说。如是等功德。如是菩萨等。今亦尔。如是所说教门。我皆得闻。故云如是我闻。亦是印述之辞。如是如是。诚如圣教。如是如是。如汝所说。今亦尔。印定佛法。使人生信。故言如是。有人言。依智度论意。如是者。是信义。要具三。一是所信之法。二明信心。三明信相。内心信可是法。口如是言。言是法称合道理。故言如是。我闻者。古注云。明用表承宣。明其能虚已崇听。祗纳音旨也。有人言。阿难对彼未来众生。陈已所说。故言我闻。问。阿难既是得理圣人。有何所以同凡说我。答云。阿难虽复说我。不同凡夫云何不同。说我有三。一者。凡夫见使未亡。见心说我。二者。学人见使虽除。慢使犹在。慢心说我。三无学人见慢已除。随世流布。宣说言我。然今阿难结集法时。身居无学。见慢已断。随世流布宣说我闻。故不同凡也。问。无我是胜。真谛所收。有我既著。世谛所摄。何不从胜宣说无我。从劣说我。答。化我众生。法须如是。若不说我。何由可得标别彼此令人识。故知为别此彼令人识故。须说我也。乃至诸佛化我众生。例皆同尔我有三种。一佛性是主是常。是故名我。二八自在作用故名我。三统御名我。若就阿难实得具有二我。今辨圆经。但用后我。问。三种阿难。持于三藏。出何经耶。答。出阇王忏悔经。如法华疏说。阿难有三种。一直阿难。翻为欢喜。持声闻藏。二阿难跋陀。此云欢喜贤。持缘觉藏。三阿难伽罗。此云欢喜海。持菩萨藏。此是一人为三。亦是非三示三。又非三非一。能三能一。以其能三。故三人持三也。闻者。智度论云。耳根不坏声在可闻处。意欲闻。情尘和合。故耳识生。随耳识即生意识。能分别种种因缘得闻。地持亦云。听所知言说。是名闻也。一时者。古注云。美不异时。不失机。感应冥符也。大明一义凡四种。一者人一。二者法一。三者时一。四者机一。言人一者。从始至末。并是如来一人说。无有余人。故言人一。二者法一。阿难所领还是佛所说。无有异法。故言法一。三者时一。如来一时说。阿难一时领。故言时一。四者机一。众生一时有感。如来一时有应。机感交接。故云一时。此一皆大判也。言大判者。初亦有胜鬘说义不同。得言人一。但始终印定成经。皆由于佛。故推功在佛。名为人一。亦不得定如来一时说阿难一时领。自有阿难初未得闻。后方得闻。今但始终皆是阿难从佛闻法故云一时耳。所言时者。摄论云时有三种。一平等。谓无沉浮颠倒。二和合。谓令闻正法能闻。三转法轮时。正说正受。佛者。标其化主也。问。何故标佛耶。答。略明四义。一简邪明正。阿难若从外道天魔边闻。则不可信。以从一切智正师边闻。故传经可信。二简师弟子。佛法五人说。今不从余四人边闻。唯从佛闻是故称佛。三者为印定成经。虽有余人所说。佛不印定。不得成经。今欲印定成经。是故标佛。四明教起所由由佛在舍卫。故胜鬘父母生信心。父母既信。书报胜鬘胜鬘请佛。故如来应之。由佛应故。胜鬘叹佛。如是展转有十五章经。皆由于佛佛为教本。是以标佛也。佛者。觉也。觉有两义。一觉察二者觉悟。言觉察者。对烦恼障。烦恼侵害事等如贼。唯圣觉知不为其害。如人觉赋贼无能为。故名为觉。言觉悟者。对其智障无明昏侵事等如睡。圣慧独朗。如晓得悟故名为觉所对无明有二。一性结无明迷覆性理对除彼迷。觉法实性。故名为觉。二事中无明。于事不了。对除彼迷。觉知一切善恶无记。故名为觉。故持地云。义饶益聚。非义饶益聚。非义非非义饶益聚平等开觉。故名为佛既能自觉。复能他觉。觉行穷满。说之为佛。言其自觉。简异凡夫。云觉他者。彰别二乘。觉行穷满。显异菩萨。又四句。一眠而不觉。谓凡夫。二觉而不眠。所谓诸佛三亦眠亦觉。所谓菩萨二乘望凡为觉。望佛为眠。四非眠非觉。泯上三门归言亡虑绝。问。佛有三种。一化佛。二应佛。三法佛。今称佛住者。三佛之中是何佛住耶。答。义有多门。今就一途论之。普贤观经云。释迦牟尼。名毗卢遮那。遍一切处。其佛住处名常寂光。毗卢遮那。即是法身。法身佛住于常乐我净四德之土。然佛与土义论人法。谓人为能住。四德为所住。若同性经云。应身住净土。化身居秽国今是化佛也。摄论云。地前见化佛。登地见应身者。此应身是与真如相应。名为应身。应身有二。一内应。与真如相应。住真如土。二外应。住净土。奇特相好教菩萨也。地前未见真如。但见八相成道故言见化身。更有四句。如金光明三身品说也。所言住者。凡有二种。一者内住。二者外住。内住有二。一约人论。六欲天住法。是为天住。梵天乃至非想非非想住法。说为梵住。诸佛辟支罗汉住法。说为圣住。三种住中。住圣住。怜愍众生故。住舍卫国。二约行以别。论云。布施持戒善心三事。故名天住。慈悲喜舍。名为梵住。空无相无作说为圣住。圣住法。佛于中住。复说四住。三如上。第四佛住。首楞严三昧十力无畏等。如地持中亦约行分三。与彼说大同小异。若说梵住与前不异。若说天住。以八禅等为天住此义则异若说圣住。亦同亦异。同住三空。更加灭尽正受为异。地持又说。梵住中多住大悲。天住中多住第四禅。圣住中多住空及灭尽定也。所言外住者。凡有四双一化处住有净秽二土。如释迦居秽弥陀住净。二者异住同住。如释迦异俗住伽灆。天王佛与俗同住。犹如天子。三未舍寿分住。舍寿分住。未舍寿分住则无量岁舍寿分住。如答魔王请。唯留三月。余无量岁。悉皆舍之四通住别住。行住坐卧。皆名为住。谓通住也。四仪中一。称为别住。若内若外。皆是无住而住。住无所住也。古注云。列佛所在。重明旨异。舍卫是六师所居。佛住伏其顽首也。舍卫国者。此住处有二。一通处。二别处。亦是在家人处。出家人处。亦是喧处之与静虑。一欲生信。故委曲题之。二欲道俗兼化。所以喧静双举也。舍卫国者。三藏云。彼国正音。应云奢罗摩死底。此言好名闻国。昔有仙人好名闻在此中住。从仙人作名故云好名闻国也。又云。此国具有四义一多宝。二此中人多受五欲乐。三有法德。此国中人多行施戒。谓之法德。四未来得解脱。明此国中人。未来多生人天中及得解脱果。有此四义。远闻余国。故云好名闻国也从来旧翻为闻物国。此多出好物。远闻诸国。故名闻物也十二由经云。无物不有。胜于余处也问何故复名舍婆提。答昔劫初有仙人兄弟二人。弟名舍婆。此云幼少。兄称阿婆提。此云不可害二人共造此城。因以名之。弟略去婆。兄略去阿。二名双取。故名舍婆提。舍婆提复名憍萨罗。故智度论云。有好妙国土。名憍萨罗。近在雪山边日种诸释子。我在此中生。憍萨罗。未详翻译。仁王经列十六大国。第一憍萨罗。第二舍卫国。两国为异。与释论不同。今未详。问。佛何故多在王舍城及舍婆提。答。佛前受频婆娑罗请。故故住王舍城。次受波斯匿王请。住舍卫。又王舍城舍卫。国土丰乐。多有人众。佛于多人处教化众生也。如经说舍卫国有九亿家。贤愚经说有十八亿人也。王舍城中有十二亿家。又此二国多聪明人及六师等。故佛多住。又报法身恩。多住王城。报生身恩。多住舍卫。问。佛生迦维罗卫。云何乃云生舍婆提。答。佛元祖已来在舍婆提。未居迦维。从本立名。故云住舍卫。报生身恩。问佛从几世已来。住迦维罗国耶。答。佛祖名弥悉离王。在雪山南住。国名舍婆提。王有二夫人。后生一子名长生。次夫人生四子。一名听目。二名照目。三名尔楼。四名弥楼。后子立用为太子。四子多计才艺。后恐父王死后。四子夺其位。故数向王谗之。王遂用其语。徙四子并母在雪山西北憍娑罗二国界空地。此是波斯匿王国地界。造城名迦毗罗城。四子中。其弥楼王。即是亲祖。从弥楼生乌楼。乌楼生劬头罗。劬头罗生尸烋罗。尸烋罗生净饭王。至佛为七世祖也。此合取弥悉离王为七世。若直从四子已后。只六世耳。问。佛住舍卫凡得几年。答。经云。住舍卫得二十五年。有九亿家。三亿家不见佛不闻法。三亿家亦见佛亦闻法。三亿家见佛不闻法。真谛三藏云。舍卫始终得七年。王城得四年。今未详也。问。住阿逾阇国。对胜鬘说此经。何故不云佛住阿逾阇国。而言住舍卫耶。答。是佛住舍卫。付嘱此经。故从佛住处立名也。又舍卫是大国。逾阇是小国。从大处立名也。又从本立名。佛本在舍卫。胜鬘于逾阇感佛。故末在逾阇。从本立名。故称舍卫。问。若从佛住处立名。亦应从佛题经。答。各就一义。约能说人立名。故名胜鬘经就佛印定付嘱。故举佛住处也。祇树给孤独园者。此第二别处。就文为二。一者祇树。二给孤独园。只谓祇陀。三藏云。外国云鸠摩罗陀。此云童真太子。又言祇陀者。此翻战胜。昔有贼欲破舍卫。舍卫国主与贼交战遂使胜贼。因战胜日仍生太子。故字为战胜。太子舍此树处。为佛起立门楼。故云祇树也。给孤独园者。有长者名须达多。有人言。须谓须陀洹。其人得须陀洹果。故以为名。今谓不尔。未见佛时。已名须达也。须达是外国语。此名善与。彼家父母乞子。祷祠神祇。遂生此子。以善神授与。故名善与。彼土曾十二年不雨。其人巨富。拔济孤独。从德立名。称给孤独也。以黄金布地。市得此园。名给孤独园。又给孤独。叙其下愍。以金市园。标其上敬。又给孤独。叙其能济悲田。市园造寺。叙其能供敬田。又给孤独。叙其未见佛时修善。市园。明其见佛已后殖福。必是大权。故有斯盛德。问。国为通处。园为别处。而前通后别。树为别处。园为通处何故前别后通。答。祇陀为君。须达为臣。是君臣次第。不就通别前后也。又祇树是门处故前明。园是精舍故后举。又祇陀是本称。给孤是末名。问。何因造立精舍。答。余经广说须达长。者有七男儿。六已婚竟。为第七儿婚。往王舍城。因得见佛。遂获初果。仍请佛还舍卫。佛命身子与其俱还。以黄金满八十顷市得此园。此园在舍卫城南。去城一千步。三藏云。须达为过去第四鸠留村驮佛。已于此地起精舍。尔时此地广四十里。佛及人寿四万岁。须达尔时名毗沙长者。以黄金版布地。宝衣覆之。供养佛也。第五拘那含牟尼佛。人及佛寿三万岁。尔时须达名太家主长者。以银布地。满中乳牛牛子。以为供养。尔时地广三十里。第六迦叶佛寿及人寿二万岁。须达尔时名大悉长者。以七宝布地。地广二十里为供养。第七释迦佛及人寿百岁。地广十里。以金布地用为供养。弥勒佛出世。地还广四十里。以七宝布地为供养。佛及人寿八万岁。须达尔时名儴伽王。儴伽此云螺。其色白如螺。出家得成罗汉。问。余经皆有第六同闻。今何故阙耶。答。一云。佛说经时在于宫内。无声闻菩萨。唯下有婇女。上有诸天。不足为证。古注云。良以胜鬘渊悟超绝。独感至圣。不参凡学也。又如来现证。传天帝阿难是末。故不列也。后付嘱经时。嘱经时嘱为。唯有阿难及以帝释。亦不足为证。故无同闻众也。二解云。亦有同闻。即此经文云。如来光明普照大众。及天人修罗。而不列者为略故也。又此经本有四卷。今存略有一卷。时波斯匿王下若七分明义。上来明结集缘起幽宗分。今是第二筹量所解接化分。若就二序明义。上来证信序竟。今第二次释发起序。就文为二。第一明外缘发起。第二明内因感悟。二文各五。初章五者。一总明信法未久。二别叙王问夫人。三末利训答。四者作书叹佛。五遣使送书。敬授胜鬘。此五生起即成次第。初中前牒王及夫人。次总明信法未久。波斯匿王者。此翻为和悦。以其情用弘和。故云和悦。又以德接民。能令万性和悦。又翻为月光。如仁王经云月光王。三藏云。性月。而言光者。闻法解悟。得法光明。故言光也。有人言。波斯匿王。与佛同日生。佛号日光。国人言佛既号日光。当号大王为月光也。因国人号称为月光。若依父母所立名者。字为胜军。以其斗战无敌不胜。故云胜军。次论王位。仁王经云。于过去十千劫。于龙光王佛法中为四住开士。今位登十地。言时波斯匿王者。犹是佛住舍卫时。约前佛住。以明信法未久时故言时也。末利夫人者。亦云摩利。此是华名。江南有中寺安法师。多所博识。云此华色白而形小。故以华为名。此间无物以翻之。犹存末利之称。有人言。末利本字黄头。从末利园得之。因园受称。故云末利。如经云。其人本是舍卫城内。耶若达家守园之婢。于一日中请食守园。路值如来入城乞食。黄头见佛相好具足。发信敬心。念言我奉献饮食。或见哀受。遂往求施。佛时许之。当施食时。即自要愿。愿脱婢使为王夫人。其时值王出田游猎。天时暑热。遥见黄头所守之园。丛林郁茂驰往就之。王马骏快。在前而至。黄头见王迎接扶下。引至凉处敷衣请坐。随王所须。巧称王心。王问你是谁家之女。黄头实答。王具问已。将从始至。遣使人呼耶若达。达至。王问是卿何亲。达答曰是婢。王令索价。达云。直尔奉上。乞不用价。王言。我今婢为夫人。不得虚尔。达时遂索百千两金。王即与之。香汤洗浴。衣夫人服。与王同辇。载之还王宫。王极宠厚。五百夫人中得为第一。故今举之。此能信人。有人言。末利。是释摩男家庶女也。言信法者。先事外道。今始归佛。信于佛法故言信法。何缘得信。如经中说。末利夫人。因献佛食。得脱婢使。为王夫人。常自思念何缘得尔。岂不由昔施沙门食。得此福报。即问左右。颇曾见如是人不。傍人对曰。此应是佛。今在祇园。末利闻已。辞王礼觐。佛为说法。遂得信解。因信劝土。王心未回。因十七群童子比丘入城乞食。食已出城。于阿脂罗河游戏。王与夫人升楼遥见。王语夫人。所作正尔。何是可尊。劝我令信。夫人有愧。答云。此是年少耳。王何不看舍利弗大迦叶等。十七群中有一人得禅定天耳。遥闻王语。在岸上向诸比丘云。汝等洗竟。可上岸著衣。各盛满瓶水置前。结跏趺坐。诸比丘随其言。是得定比丘。以神通力。接诸比丘升空而去。末利夫人见已而白王言。王看我所尊者。作如是行。王遂起信。便往佛前。佛为王说法。得正信解。名为信法。此事出僧祇律第九卷。十诵律第三卷。问。为信大法。为信小法。答。相传云信小法已久。中阿含第六十卷。有善生经。广说彼王得信之事。中本起经度波斯匿王品。亦说得小乘信。故知得小乘信已久。但得大乘信未久。问何缘信大乘。答波斯匿王吹蠡击鼓。与末利夫人相随诣佛。佛因为说击法鼓经。出常乐我净之音。王于是始得信大乘法。故云信法未久。未久者。以前初信望后筹量时不遥也。故言未久。问。何故叙信法未久。古注云。王世事邪道。始悟正信。今欲显必不得久习为未久。又就事言之。父母之情慈爱于子。父母始得信解。即欲以已所信。令子悟之。故有未久之言。若就理辨。波斯末利多是大权。胜鬘夫人亦非实行。每欲速弘大道。使物早悟一乘。故叙信法未久之言也。共相谓言下。第二别明王告夫人。就文有四。一标女名位。二叹女内德。三明若女见佛。必蒙深利。第四明宜可与书。共相谓言者。夫妻共谈。欲论女量行。迭相告发。故云共相谓言。斯句是总叙夫妻之言。问。王告夫人。夫人未语。云何得名共相谓言。一释云。前来本有语论。因此而生今说。故云共相谓言。又人云。王向夫人有所说。即是共语。不必两人同语。为共相谓言。且王今前言。夫人后答。始终论之。则是共相谓言也。古注云。天慈发内。理化无偏。故云共也。胜鬘夫人是我之女者。正别标女名位也。胜鬘为名。夫人是位。又末利亦是夫人。今欲标异母亲。故复云胜鬘夫人也。是我之女者。知子莫若于父。故云我之女也。又显父慈爱之重。欲以道法利之。故云是我之女。又我以生其肉身。复欲使佛发其慧命。故云是我之女。慧利根。通敏易悟者。第二叹女之德。女若无德。虽报无益。良由有德。报必蒙利。故叹女之德也。智之在耳曰听。智之在心曰慧。速疾达理称利。能生妙解为根。故云听慧利根也。通敏易悟者。上叹其内解。今美其外学。博达事理曰通。内明在心为敏。一闻即领称易。未解令解名悟。问。善听为聪。善察为明。今何故云聪慧。不言明慧。答。今正示因闻得悟故也。若见佛者下。上叙其内德。今第三明外值胜缘。或可劝其自往佛所。或可知其必能通感。仰睹金容。为见佛义。见佛者。见佛宝也。必速解法。明闻法能解也。必速解法。谓解也。心得无疑。谓信也。即上敏悟之义也。若前未得小乘之信。今报令得正解。为离邪道之疑。前若已得小乘之信。于大乘理未解。今报得大乘之信。必离小乘之疑。古注云。封形存见。亦未识佛。能深悟速解。为见真佛也。宜时遣信发其道意下。第四章也。以内有明慧之因。外值诸佛之缘。因缘既具。故宜及时遣信发其道心也。夫人白言今正是时下。第三叙夫人答也。今正是时者。道机不可差也。又以胜鬘感佛必蒙利益。故言今正是时。又正是逾阇国内众生机感得益之时故也。以事为释正是作书遣使之时。王及夫人与胜鬘书下。第四作书叹佛。所以须父母作书者。一欲明父母之言。必无虚妄。使胜鬘信受。是故作书。二使胜鬘知二亲万德。心生欢喜。是故作书。三欲使胜鬘传教。传教未闻。使同发道意也书疏之仪。各随国风。在始或当前有劳问。而今此中但云叹佛。作书正应是王。而言王及夫人者。共议既同。则是父母同作一书也。书者舒也。若使不舒。即隐内义。是故遣书。略赞如来无量功德者。书不能载故称略。又书尚不能尽言。焉能穷德。是以言略。又胜鬘根利。不烦广美故云略叹。虽复略赞。而言约事圆。故云无量功德。叹美圣德名赞。恶尽曰功。善满称德。又德者得也。修功所得。故名功德也。又功谓功能。诸行皆有润益之力。此功是其善行家德。名功德也。如清冷功能。是水家之德。即遣内人下。第五遣使送书。就文为二。初遣内人。次内人[銜-金+缶]命。宫合之事。非外所通。故言内人也。名旃提罗者。出使人名也。依外国语。四名相滥。一名旃提罗。此云奄人。二扇提罗。此云石女。三云旃陀罗。此云杀狗人。四旃荼罗。此名为月。又旃提罗者。此云善信。其人善而有信。故言善信。今谓奄人是其通名。善信当其别称。未曾有经云。旃提罗翻为应作。王宫内有四石女。此则一人。古注旃提罗内监也。使人奉书下。第二内人[銜-金+缶]命。王既有命。故赍书往。彼阿逾阇者。此翻云无生。此国往昔大乘人住。多解无生。国从人立名。故云无生国也。又翻为不可战。边城险固。不可攻战。是支祥王所居。为舍卫之附庸。入其宫内者。上叙其通处。今到其别处也。既是女人。又是家信。故直进宫内。跪而授书。故云敬授。是敬君王之命。意不在胜鬘。胜鬘得书下。自上已来外缘发起。今第二内因感悟。由外缘发起。故内因感悟。故此二章。通名发起序也。就文亦五。第一明胜鬘欢喜。二明述书叹佛。欲申供养。三明兴请感佛。第四辨于佛应。第五三业敬叹。此五即是次第可生起之。得书欢喜者。就理释者。书中诠明佛德。发以大乘之信。是冥相关。有逾常意趣。是故欢喜。又事中。女在他国。得父母书。复睹使人颜色知国平安。二尊万福。是故欢喜。顶受者。上明内心欢喜。今明外形顶戴。又所诠事重。冥致极敬。故顶戴而受。不云奉敕。直言得书者。此是经家述事。非胜鬘自言。又外国之法。得尊长书。前以手受。次顶戴之。显已敬仰。然后寻读。故云顶受。又法。前拜书及信人。然后受书顶戴而受。执文曰读。背文曰诵。始则领受在心曰受。终则忆而不忘曰持。此书赞扬佛德。异于常信。故言生希有心。又此心由来未发。故名希有。上父母遣书。令发道意。今果如上语。则显知子莫若于父也。又佛德超出世间。深怀奇特。为生希有心。向旃提罗者。对使而言。故云向旃提罗。旃提罗是父母之使。对之如对父母。又旃提罗是传佛之使。对之犹如对佛。所以说偈者。一偈言约。能摄多义。胜鬘欲以略言摄佛广德。二者偈言巧妙。胜鬘欲以美妙之言赞扬佛德。是故说偈。三者随从国法。天竺风化。若见国王父母尊长及以三宝。多说偈赞叹。胜鬘今随国法。是故说偈。如法华疏内具陈也。我闻佛音声者。依七分明义三分已竟。今是第三方便显德起信分。所言方便显德起信者。父母送书。胜鬘悟解。感佛临降。即欲承佛威神。为众说法。但恐物未肯信受。故前叹佛德。次明佛为授记。物方生信。然后始得为物说法。故言显德起信分。今明远亦有斯意也。但如前分文。今是五中第二。上半述书叹佛。下半审书许供。我闻佛音声者。我闻父母叹佛音声。故云我闻佛音声也。问。胜鬘用眼读书。不曾耳听。何故言闻。答。父母作书。以身表口。胜鬘览读。以目代耳。故名为闻。又解。书本诠声。胜鬘寻书。如从父母面闻也。又解。传道声于书上故言闻。又解。父母作书赞叹于佛。此是身造口业。胜鬘读书。目作耳业也。世所未曾有者。述书所赞也。如书所叹。乃是出世功德。故云世所未曾有也。所言真实者审定书言也。问。前云胜鬘利根易悟。今既得书。何故疑惑不即领受。答。事有难信易信。世事易信。出世难信。今书所传。世间未有。故须审定。又胜鬘是聪慧人。凡所得事。审而详之。不同愚人遇便信受。故毗婆沙云。聪明之人有二种相。一善说法。二善思量也。应当修供养者。一解云。佛必如书中赞叹真实不虚者。则是无上福田。理合供养也。又解。必如书所叹真实不虚者。则传书之人有大恩德。我须报其人恩供养之也。故梵本文云。是言若真实。我当与汝衣也。修谓营修。修饰供具。又修是修行。欲令行供养仰惟佛世尊者。此第三胜鬘仰请。所以仰请者。既书所叹必能利益于我。是故仰请令我得见。半行以下须上。明佛有普慈之惠。半行明上哀于下。请令得见。书云慕上曰仰。胜鬘在生死内。复受女形。是极凡下。如来居生死之外。为大丈夫高远之极。故以下情慕上。所以称仰。惟者思惟。将欲请感。而下情测度。意地思惟也。仰惟如伏度。伏度之例也。佛世尊者。出所测度之人。佛者觉也世间有一夕之眠。则有一朝之觉。既有生死长夜。则有朗然大觉也。既能自觉。复能觉悟世间。为世崇重。故云世尊。普为世间出者释上思惟测度之意。我思惟测度。如来大慈无偏。如日月之照世。故云普为世间出。如华严云。无尽平等妙法界。悉皆充满如来身。无取无起永寂灭。为一切归故出世也。亦应垂哀愍者。夫如来出世。正为救苦众生。然我是世间一数。亦应哀愍于我。言亦应者。以上世间之言。以类于已。故亦应也。又慈在于佛。未敢自专。故言亦应。上心慈下。目之为垂。我则有苦无乐。故请佛哀愍。请心决定故言必令我得见。即生此念时下。第四明如来赴应。但释应凡有三家。第一解云。无应法起。如涅槃云。五指实无师子但以慈善根力令见师子。今亦如是佛实不从空而应。但胜鬘默念。自于空中见佛。此解似同摄论心外无境之义也。第二释云。有应法起。胜鬘默念。如来应起。故有应法起。第三释云。经具二文。宜应双用。随心所见。心外无法。是故无起。而境宛然。故言有起。须知无起而起。起无所起也。就文有三。一明应时。二辨应处。三出应仪。即生此念时者。谓应时也。一释云。佛应与心念同时。若声响之相应。故云念也。又释。要须念力成就。如来应念现身。但起示起速无差。故云即念时而现耳。空中现者。第二明应处也。今就事理释之。就事而言。男女有隔。既应后宫。不宜到地。就理释者。法身无为。而无所不为。即寂而动。故云空中现。又示赴感无方。来无处所。卓尔现空。又示普应十方。常是四绝。又示如来觉诸法如幻如虚空。以示常行于空。故于空现。又云。佛真法身。犹若虚空应物现形。如水中月。此明法身如空。以本垂迹。如从空而现。又会胜鬘上叹云。我闻佛音声。世所未曾有。世间之人不知感逝空即应。今既知感。逝空即应。故是世间所无也。问。前云男女事隔于空现者。观经何故于宫现耶。答。彼言宫中现者。在虚空之宫现耳。未必在地。又圣迹无方。不可一类。或处空现形。或入宫应物也。普放净光明。显示无比身者第三明应仪。凡有二句。一者普放光明。二者现无比身。有四面大光。及项后圆光。此并常光今更现非常之光谓于支节毛孔举体放光。故名为普亦可一光遍满虚空。通彻宫内。故称为普。又欲明感者便见。无感者不睹。非是光有偏私。故名为普。所言净者。一光体皎洁。二能除众生垢闇。显示无比身者。佛常身丈六。已自端严。今复为光所照。相好明了。故云显示。天下无类。故云无比。如常叹佛偈云。天上天下无如佛。十方世界亦无比。世间所有我悉见。一切无有如佛者。又本有常光今更普放光。本是丈六身。今更示奇特之身故云无比身也。所以显示无比身者。欲起胜鬘愿求之心。复欲发其不虚之叹故也。胜鬘及眷属头面接足礼者。此第五胜鬘敬叹。初半偈叙敬。下半偈明叹。自有见佛叹而不敬。今具足也。头是一身之尊。足是一身之卑。以尊捉卑。显敬诚之至。问。胜鬘在地。如来处空。云何得接。答。此举内心运想言接耳。咸以清净心者。又上是身业敬。今是意业敬。叹佛实功德。口业敬。此是总标叹。如来妙色身下。别出叹辞。咸者同也。胜鬘之与眷属。同运净心。以叹于佛。又净者信也。起净信之心。又不杂烦恼心叹。名净心。实功德者。书内叹佛。但是闻声。有言无事。今睹佛形。则事称于言。故称为实。又众德依实理而成。又妙出妄情故名为实。如来妙色身下。经有三分。自上已来序说已竟。今是第二正说。依经下文。凡有十六名字。一叹如来第一义真实功德。二不思议大受。三一切愿摄大愿。四说不思议摄受正法。五说入一乘。六说无边圣谛。七说如来藏。八说法身。九说空义隐覆真实。十说一谛。十一说常住安隐一依。十二说颠倒真实。十三说自性清净心隐覆。十四说如来真子。十五说胜鬘夫人师子吼。此十五并有别章解释。第十六云。复次憍尸迦。此经所说。断一切疑决定了义。入一乘道。今谓前十五有别章解释。后章之一章。总贯前之十五。故章虽十六。不出总别二也。有人言。唯有十四章。第十五无别体。今用十五也。就前十五章。古今南北开合不同。随心所见种种异说。今前以六门总释十五章经。宜留意观之。则略见一部之大意。勿咎其烦也。一钩锁相生。二章段次第。三适机前后。四互相摄。五以言无言。六如行说。钩锁相生者。书传盛德。面睹妙身。故前叹佛发心愿求也。叹佛既发菩提心。次明修菩萨行。菩萨之行以止恶为本。故次明受十大受。十受辨其止善。故次明行善。是以兴于大愿。十受之终云不忘失正法。三愿之末明摄受护持正法。今欲广释摄受正法成前愿行。故次明摄受正法。摄受正法虽是一乘。但欲转名示义。明摄受从一生多。一乘则摄多归一。故次明一乘。一乘所以究竟。由究竟谛成。故次明无边圣谛。无边圣谛说如来藏。故次明如来藏。藏显成身。故次明法身。法身不离如来藏。佛知所藏是其真实。能藏是空。以空义隐覆真实。故次明其义。所覆即是一谛。故次明一谛。此之一谛可以依凭。故明一依。接此一依。即明依藏有生死故是真实。不依藏有生死名为颠倒。故有颠倒真实章。生死依藏所依是深。今欲明此义。故有自性清净烦恼隐覆。始从叹佛。终竟自性清净。能信此法。堪绍佛业。为佛真子。故有真子章。若不信此法。则是外道种子非法恶人。宜须降伏。故有胜鬘师子吼章也。次明章段次第。此欲示经起尽。明义之大节也。然章虽十五。大开二门。初十三章。正明说法。次有二章。明劝信护法。所以有此二者。胜鬘当今教主。机缘属在其人。于前明说法。说法既竟。则信之大益。毁之大损。故次明劝信守护。就此两章。各分为二。初门二者。前有三章明起说方便。次十章经正明说法。所以然者。夫妙道难弘。喜生疑谤。要须三行三成。止谤息疑。尊人受道。方得演说也。三行三成者。一叹佛发心。佛即授记。二受大受。佛为现证。空出声华。三发大愿。则如来印成。以此三门为说法由渐。故是方便。方便既成。然后开宗授道。故有第二次明正说。后章二者。胜鬘说法既竟。佛欲令人信。故第一前明劝信。如来既明信法有益。胜鬘则明不信为损。宜须摧伏。故第二次明护法也。就前说法方便及与正说。各开为二。初门二者。叹佛明菩提心。十受三愿明修菩萨行。正说二者。一明乘行。二明乘境。然由境成行。应前明境。但欲接上愿行之因。故明摄受一乘之果。故前明乘行。行不孤生。起必托境。故次明境。就乘行乘境。各开为二。乘行二者。摄受辨广大出生。一乘明无二收入。乘境二者。初有四章。总明量无量谛。显佛与二乘究竟非究竟。次有四章。就无量谛中。自明三谛非究竟。一谛为究竟。此之两章。各开为二。初章二者。第一圣谛一章。明二乘依有量谛。无有三法。所谓无究竟智。无究竟谛。无究竟圣。佛依无量谛。则有此三也。次之三章。依无量谛中说藏。说法身及空义隐覆。即显有量谛中不说此三法。后章二者。一依。一谛。此二约显时之境。颠倒真实。及自性清净烦恼隐覆。此二隐时之藏。至此已来。叙章段次第意竟。第三适机前后门者。夫根性不同。法无定相。如来善巧非一。故教门无定前后。若应闻四谛以得悟则前明四谛。若宜听一乘以受。则后演一乘。余章类尔。其犹六度。自有从檀至智。自从智至檀。次第相生。无方演说。今亦尔也。第四明相摄门者。若作一乘明义。则一切无非一乘。故十五章经皆一乘也。若四谛明义。则十五章经无非四谛。故华严云。一中解无量。无量中解一。展转生非实。智者无所畏。但诸佛菩萨约义不同。转势说法。故有十五章经之差别也。第五言无言者。无言而言。故言有十五。言而无言。故不吐一字。此如空中种树。华果宛然。虚里织罗。文彩不失。肇公云。释迦掩室于摩竭。净名杜口于毗耶。须菩提无言而显道。释梵绝听以雨华。若留意此言。则小参圣旨。其守著文字。则是坚执妄谈。第六行说门者。夫留古训今。则使今学古。胜鬘如行而说。亦令末俗如说而行。胜鬘叹佛。末俗亦须用之而叹。十受三愿。乃至信正降邪。并须如说行也。若不尔者。圣有徒劳之弊。贫人有数宝之失。第一叹如来真实第一义功德章。略以三门释之。一来意门。二释名门。三分齐门。
　　一来意门者。略明六义。一承书所闻。二眼亲睹。三欲信佛。佛为生信之本。四欲归依于佛。叹佛功德。即明堪归之事。五发心求佛。须识佛胜德。可以愿求。六欲利益群生。令识佛德。方得礼念称叹及以归依。前五自行。后一利他也。

　　胜鬘宝窟卷上(之本)终


　　胜鬘宝窟卷上(之末)

　　　　慧日道场沙门释吉藏撰
　　二释名门者。体如而来。故名如来。又如诸佛。故名如来。问。体如而来。故名如来。此是应身可有来义。真如法身云何有来。答。如本隐今显。亦得称来。德不虚称。故云真实。古注云。圣应除惑。功德之实也。理极莫过。名为第一。深有所以。目之为义。修功所得。故名功德。又即功为德。如灯有破暗显物之功。即以此功为灯家之德。故名功德。美其实德。故名为叹。次分齐门者。就此一章。大开为二。第一叹佛功德。第二请护。所以有此二者。佛有胜德。是故揄扬。欲发心愿求。是以请护。就初叹佛又开为二。一者别叹。二者总叹。如来广德。非别不彰。故前别叹。非别能尽。故须总叹。又前正明叹。后辨叹所不能叹。乃穷称叹之美。就别叹中有四义三义二义一义无义。所言四义者。一叹应身。二叹法身。三叹解脱。四叹波若。面睹金容。故前叹应身。本故次叹法身。法身清净。无诸非法。故次叹解脱。解脱得成。功由波若。故次叹波若。所言三义者。应身真身。并属法身。次叹解脱。后叹波若。此三次第者。生死有三。谓报及业与烦恼以为次第。法身对报。解脱对业。般若对于烦恼。亦成次第。所言二义者。虽有三德。不出二义。解脱一德。累无不尽。法身波若。德无不圆。所言一义者。累无不尽。不可为有。德无不圆。不可为无。名为中道。是故经云。佛性名为中道种子。中道之法名之为佛。说中道故名大法师。此三种中道必有次第。由佛性本是中道。中道未现名种子。中道显现目之为佛。还为众生说中道法名大法师。次言无义者。经云。远离二边。不著中道。如后文说敬礼难思议。心行灭故不可思。言语断故不可议。故如来之德。舒之则遍乎法界。卷之则虑绝言亡。若体斯意者。方可识此中文也。今且就三德释之。初两偈叹法身。次一偈叹解脱。后一偈叹般若。涅槃经三法。以解脱为初。法身为次。般若为后。今法身为端者。正以仰对金容。就迹寻本也。但解三德不同。江南有其三释。第一云法师云。举法身对生死色。举般若对生死中心。生死色心被缚。佛地法身般若无累。故举解脱对彼有缚。第二藏法师云。法身当体。举解脱对昔有余涅槃。举般若对昔无余涅槃。第三旻法师云。法身当体与第二不异。但万德不出智断。举解脱明断。举般若明智。北土诸师云。夫涅槃以对生死。生死有三。一果报身。二业。三烦恼。对生死报身故说法身。对生死故说解脱。对生死烦恼故说般若。今明可具此诸义也。初叹法身二偈。四门释之。一卷舒门。二出正解门。三同异门。四详得失门。卷舒门者有四义三义二义一义无义有义。所言四义者。初偈叹应身。如来色无尽一句。叹色报身。智慧亦复然。叹智慧身。一切法常住。叹如如身。楞伽经中有此四身。言三义者。初有五句。叹佛色身。智慧亦复然。叹佛智慧。一切法常住。叹余戒定等诸功德法。言二义者。前别叹色智。后总美众德。谓总别一双也。言一义者。虽有总别不同。望后解脱波若。皆属叹法身。故是一义。又一义者。如肇公云。本迹虽殊。不思议一。故一义也。又一义者。即寂而动。故真即是应。即动而寂。故应即是真。故肇师云。岂近舍丈六。远求法身者哉。言无义者。即寂而动。虽真而应。即动而寂。虽应而真。虽真而应。故真非定真。虽应而真。故应非定应。非真非应。虑绝言亡。称为无义。虽非真应。而真应宛然。故是无义而有义。故称有义也。第二正释门者。古旧释次第相生。如来妙色身者。既面睹金容。故前叹妙色。一从妙因所生。二由妙本所垂。是故称妙也。世间无与等者。无物与之齐。故言无等。无物可比。故言无比。出情识之外。故言不思。超言说之境。称为不议。此皆自近之远有五叹也。言自近之远者。妙微语过世间。亦有无等语能过出世间。虽过世间。于出世中有二乘菩萨可得比类。是故今明于出世中亦无比类。犹言可思可议。是故今明心不能思。口不能议。有此妙身。是故今敬礼。又上三句辨叹。下一句明敬。自有敬而不叹。叹而不敬。今则具足。又三句辨口业。下句明身业。心通二处。如来色无尽者。上虽五叹。恐物有尽极。未必能一切处一切时常应。是故今明能应物无尽。所以无尽者。由本无尽。故应常不尽。由群生无尽。故垂形不穷。故有无尽叹也。智慧亦复然者。上叹色形。今美智慧。叹色有六。一微妙。二无等。三无比。四不思。五不议。六不尽。今叹智慧义亦应然。但略示智同于色。色既无尽。则智亦无尽。无尽者。无量无边之智慧也。所以偏叹色智者。形则无伦。智则无尽。盖是物之欣要。故偏说之。问。上睹金容。可叹妙色。未明智慧。云何叹智。答。将一色类智。既有绝妙之身。必有超群之智。又前赴感中具明色智。知感即应。故是智无不周。普放净光。故形色无比。上既双睹。故今俱叹。一切法常住者。上虽叹色智。恐未必具于余德。是故今明具一切德。故下文说。成就一切佛法。名如来法身。问。若尔。法身摄一切德。何故复有波若。答。若作法身名说。无非法身。余二亦尔。故下文说智慧身自在。则波若中有法身。今法身中亦有波若。故云智慧亦复然。解脱亦有法身。故云是故礼法王。若就别义者。摄论云。法身是众德所依。如身根为众根所依。是故法身具一切德。虽具众德。未必是常。故云常住。所以常者。如来藏中过恒沙佛法。显成今德。是故为常。若是无常。不足归依。以是常住。故可归依。今佛异昔佛。故明常住佛。今归异昔归。故归依常住。古旧之释判其真应者。一行半叹应身。常住已下叹法身。今用此意。第三同异门。初偈及第二偈下半。人无异释。有人言。如来色无尽者。此叹报身。报身其有常色。常故无尽。智慧亦复然者。此叹智慧报身之中不出功德智慧。以智慧同色常住。故言亦复然。第四详论得失门。且前问后家若言无尽是常住义者。下句复云一切法常住。文则为烦。又下归依章中。明无尽归。常住归。若无尽即是常住者。文则不应两出。又即言不巧。世间云。绝伦之貌。无尽之才。若以常释无尽。则于叹不巧。是故应用初师之说。次论法身有色无色。古今论诤。有人言。法身有色。泥洹经云。妙色湛然常安稳。不随时节劫数迁。涅槃云。舍无常色。获得常色。地论云。如来相好庄严为实报身。又菩萨广劫修作相好之因。而何无果。以文义推之。当知法身有色。破无色者云。若言色是碍义。故佛果无色者。亦应心是缘义。应说佛果无心。佛遂有无缘之心。应有无碍之色。问。无碍云何名色。答。若尔。佛无缘云何有知。次江南云旻藏等悉云。佛果无色。故涅槃云。愿得如来无色主身。文殊十礼经云。无色无形相。无根无住处。不生不灭故。敬礼无所观也。破有色者云。若言佛果有色者。应架芎隆之屋。带楚之裳。难意云。法身既有无碍之色。应处无碍之宅。应著无碍之衣也。肇公注净名。至人空洞无像岂国土之有恒。竺道生著法身无净土论。明法身无净土。此皆用无色义也。通初家难云。色与心此二非类。粗心可研习为妙心。粗色不可研习为妙色。是故佛果则无色有心。问。若尔经云何言舍无常色。答。盖是妙有炳然。故言色耳。二家各执。互成诤论。今依龙树一言决之。中论法品云。诸佛或说我。或说于无我。诸法实相中。无我非无我。亦应云。诸佛或说色。或说于非色。诸法实相中。非色非无色。又非色非不色。不知何以目之。叹美为色。亦非心非不心。不知何以目之。叹美为心。故色与无色。义不相违。又若言有色异心。有心异色。则成二见。经云。诸有二者无道无果。又若言有色有心。则名有所得。有所得者。无四无碍。有色无色。此虽一句之经。乃是佛法大事。悉须用龙树意通之。则无所滞著也。降伏心过恶者。第二叹解脱。前既明法身。则无非法故次明解脱。又前既对生死之报以明法身。今对生死之业故次明解脱。降伏心过恶者。断意地烦恼。除其因患。谓心解脱也。及以身四种。叹离果患。身有生老病死四种之缚。佛悉断尽。故言身四种。色难已穷。心滞复尽。便到佛果难伏之地。如来生不能生。老不能老。病不能病。死不能死。故云难伏地。佛能伏于众累。不为众累所伏。以能伏众累。不为众累所伏。便是自在法王是故致敬。有人言。身四种者。分段之身。四大所成。以为四种。如六种成人。是业果义。言难伏地者。谓金刚心。金刚能灭众惑。不为众惑所侵。故言已到。馥师以无明住地为难伏地。无始无明最为大力。唯佛能除。二乘不断到之言度。谓已过此累也。此实是断。而言伏者。如降伏四魔。难伏已伏。则高升累表。于法自在。故称法王。有人言降伏心过恶。则是远离意三邪也。及与身者。身三杀盗淫也。及四种者。离口四过。但举身则兼口。言四则兼意三。盖是偈要略之巧也。知一切尔炎者。第三叹般若。障累得除。功由般若。故次叹之。又叹法身无感不应。赞解脱则无累不除。美般若则无境不照。问。上云智慧亦复然。已叹智竟。今何故复叹。答。上略叹。今广叹。又上叹为成法身。今别叹般若也。释此不同。有人言。知者。叙其能照之智也。尔炎者。一切境界。是其所照境也。揽智慧以成身。纵任达观。故言智慧身自在也。一切万境。秉在佛心。无不练知。故言摄持一切法。妙德过人。堪可致敬。言是故今敬礼。此不分智释也。初句境智一双。次句体用一双。下句能持所持一双。有人言。初句叹智能照尽有无。故云知一切尔炎。一切即是有无二谛境。次句叹智用随心。故云自在。第三一句。摄理在心。记持不忘。如镜在高台。万像皆现。故云持一切法也。初句明智体。次句明智用。此二句明遍知。今辨常知也。古注云。照得其会。理宣于解。为摄持。有人言。初有两句。叹于空慧。摄持一切法。叹于有慧。即权实二智。亦是一切智。一切种智也。有人言。知一切尔炎。此叹一切智也。尔炎谓智母。以能生智故。又亦名为智境。则五明等法。能生智解。故智母。为智所照。名智境也。智慧身自在者。叹无碍智也。于诸法中。不假方便。任运能知。故云自在也。摄持一切法。叹清净智也。如实法性。谓一切法也。明证在心。故曰摄持。此三智出地持文。法华嘱累品亦明三智。谓如来智。佛智。自然智。即是地持三也。一切智。谓知世谛诸法。以无碍智。于世谛法知之自在也。三清净智。证第一义。又即是法华经三智。谓佛智。自然智。如来智。敬礼过称量下。有人言。上来别叹。今是结叹。亦云总叹。正叹者。叹应身法身般若解脱四德也。今明结叹前四也。即成四别。敬礼过称量者。结叹前应身。过于称量境界也。敬礼无譬类者。结叹前真身非譬类所及也。敬礼无边法者。结前叹解脱自在。离于系缚无边表也。敬礼难思议者。结前叹般若。内智深远。下地不测也。今明不然。前已四叹。今更结者。便是烦重。又摄德不尽。今明所以有此文来者。上但略叹三德。人情谓如来理极于此。故今明如来体与虚空同量不可穷尽。上所叹者。略叹少分耳。又上来叹如来德。人谓佛德可叹。今明叹所不能叹。乃穷称叹之美。故有此文来也。又上叹四德。此一一德。具过称量等四义。世间之物。可称其重轻。量其长短。佛德过称之故言过称量也。世间之物。可以譬况。可以类取。佛德不尔。故云无譬类。世间之物。有其边表畔齐。佛德不尔。故称无边法。世间之法。可以心思。可以口议。佛德不尔。故言敬礼难思议也。问。云何名为难思议。答。夫欲礼佛。须精识佛。龙树中论云。如来在世时。不言有与无。亦有及亦无。非有及非无。灭后亦尔。佛既绝乎四句。不可作四句而礼。若作有而礼。佛非是有。此则谤佛。又是礼有。不名礼佛。下三句亦然。问作绝四句而礼。是礼佛不。答亦非礼佛。所以然者。大品云。行亦不受。亦行亦不行亦不受。非行非不行亦不受。不受亦不受。则知五句皆舍。而般若即是佛。龙树云。若如法观佛。般若及涅槃。是三则一相。其实无有异。故知般若绝五。佛亦如之。问。所礼之佛既绝五句。能礼之人其义云何。答。须识不二二义。二不二义。若不二而二。师弟宛然。二而不二。则尊卑寂灭。故维摩云。普于一切国。供养诸如来。诸佛及以身。无有分别想。此意明上半即是不二二义。下半即是二不二义也。礼佛既尔。念与归依。义亦如是。此虽一句之经。乃是佛法大事。不可不留心也。哀愍覆护我下。第二明请护。上叹如来累无不尽。德无不圆。有堪护之德。是故今请佛覆护。又上来叹佛德。今发菩提心。佛既有胜德。故发心求佛也。又上通叹佛德。今欲请佛为师。己为弟子。结师徒也。又胜鬘将欲请佛为师。就佛受戒。故请护也。建此四意。使万类学之。就文开为四段。初请护。二许护。三明请护事。四与护事。此四即次第宜生起之。请护有四。初句正请护。次明所护事。三明护时节。四请摄受。哀者悲也。愍者慈也。愿佛内运慈悲之心。外以事来覆护于我。慈阴令我善增为覆。大悲使我离恶为护。令法种增长者。出覆护之事。胜鬘上来叹佛之善。能为未来法身种子。名为法种。愿佛覆护。令得增长。增长者。横阔为增。竖进为长也。问。但法身因增长真如。法身亦增长耶。答。本有渐显。亦有增长之义。种子二义。一广大。二甚深。令种子广大为增。令种子甚深为长。法身亦二义。令广大渐显为增。甚深渐显为长。此世及后下。出请护之时节也。此即现世。后谓来生。不但请如来慈阴现在。亦愿后生覆护。非止此世后生暂请如来。于一切处一切时愿佛常摄受。问。摄受与请护何异。答。覆护语通摄受。明别常摄受。所以为异。又请护明生善灭恶。摄受辨于人法。谓以法摄我为摄。我为弟子为受。问。何故不言过去摄受。答。过去事竟。不须请也。我久安立汝下。第二如来受请许护。佛言我前世已为汝作师。安立汝在正法中也。问。胜鬘之请。与今受请有何异耶。答。胜鬘但请二世。今许其三世。谓过去曾护。现在今护。未来当护。明我过去广劫已来。久安立于汝。是故今现世与汝相值。则知今日相值。未来亦然。此举过去证成现在未来也。此义一名异。始建曰安。终成为立。问。安立与开觉何异。答。令汝依福舍罪。名为安立。令汝罪福俱舍。名为开觉。又令发菩提心为安立。修菩萨行为开觉。又离生死厄苦为安立。渐入涅槃门为开觉也。又久安立者。安立功德也。开觉者。开觉智慧也。今复摄受汝者。以法摄汝令住正法中。受汝为弟子。我为汝作师。未来亦尔。我以作功德下。此第三明请护事。就文为二。一者口请。二者身请。就初有二。初三句牒三世善。第四句请佛摄受。就初又二。两句别明三世善。次一句总牒三世善。我已作功德者。领佛前世以开觉之言也。佛所以前世开觉我者。良由我过去世已曾种功德故也。现在者。现世也。及余世者。未来也。如是众善本者。总牒三世之善也。故云众善也。善虽三世。其理冥同。故总言如是众善本。本亦因也。欲以此善为菩提根。故名为本。唯愿见摄受者。明我过去已生善。现生善。当生善。摄此三善。一者令莫向三有。二者令莫向二乘。三者令莫取相。次将此众善亦有三事。一者令此善与众生共。二者令我与众生共成佛。三者以此善同入实相。今请佛摄受如此之善。故言唯愿见摄受也。尔时胜鬘下。古注云。既颂美已毕。则法供理同。今标寄归诚。欲化洽亲属。此意明礼佛。佛既授记。则引亲属修净土之因也。今明上来口请。今身请也。众师解云。上是口请乞记。今是身请乞。今谓不尔。此乃是请佛摄受。上是口请摄受三世之善为菩提基。今是身请三世之善为菩提基。夫善向菩提。是为理之中极。必须心形俱至。故上口请。今明身请。而心通二处。问。何故口礼。何故身礼。答。为叹故口礼为敬故身礼。又于暗处则须口礼。于明处则须身礼。又盲人故即须口礼。为聋人故即身礼。又生自他身业善故明身礼。生自他口业善故明口礼。又师徒相去远故即身礼。相去近故即口礼。问。敬与礼何异。答。凡有四句。一者礼而不敬。如恶心礼也。二者敬而不礼。如善心叹佛及念佛也。三亦敬亦礼。谓善心礼佛也。四不礼不敬。谓敬无所敬礼无所礼。又有四句。一心礼而身不礼。如须菩提端坐念佛。名真礼佛。二身礼而心不礼。如调达礼佛。密欲害伤。三身心俱礼。即是胜鬘。四身心俱不礼。谓外道见佛。将口对心亦有四句。义推可知。佛于众中下。第四许摄受。即是与护事。而与授记者决也。以汝未来必当作佛。是故受汝众善为菩提基。又以受汝众善为菩提基。故汝未来必当作佛。互相释。又胜鬘叹佛请护。现在得记。未来成佛者。令一切众生学之。叹佛请护。现在得记。未来成佛。又授胜鬘记者。为利时众。以众中诸天及人见胜鬘得净土记。发愿往生。故与之记。又将欲明胜鬘受十大受。及发三大愿。乃至广为大众说法。故须前为授记。以胜鬘现在得记。未来成佛。言必可信。则胜鬘所说宜应受行不须疑也。为此因缘。故授胜鬘记。就文为二。初明与记。二明得益。就与记中有二。一总明得记。二别明得记也。言即为授记者。总明得记也。法华疏内具释。一者记谓别也。佛记其不成六道及以二乘。当得作佛。以别于佛道。异于外道。故名为别。今授此记。故名授记。二者胜鬘行因。记得来果。此是有来果可记。故名为记。圣说授与。故名授记也。如地持中授记有六。一种姓未发心记。二已发心。三现前。四不现前。五时量时定。六时无量时不定。前之二种得记人。位地上下差别。前一在种性地。发心者位在解行已上。次二约处同异差别。同处对面而记者名现前。异处遥记者名不现前。后二约时分定不定差别。若记时劫数量名字。并记佛及国土名字者。名时定。若总言无量劫作佛。不委曲辨时劫数量及佛国土名字者。名时无量时不定。今胜鬘得记者。或是种姓。或是发心。经无成文。位地难定也。乃是现前授记非不现前也。若记近果。言无量劫人天中王者。应是时无量时不定也。记其远果。言过二万劫作佛号普光者。应是时量时定也。此六种授记。更有异释。如法华疏解。汝叹如来下。第二别明授记。就文为二。一明现因记得近果。二明当因记得远果。亦是当因当果。亦是菩萨因菩萨果。亦是佛因佛果。就初又二。初明因。次明得果。汝叹如来真实功德者。牒前善因也。以此善根下。第二明得果。得果中。前明时节。次明得果。今前释阿僧祇劫义。依法华论。但明二种僧祇。一明日月岁数不可数。谓小僧祇。二劫不可数。为大僧祇。有人言。三种僧祇。二种同上。三大劫僧祇。杂心说六十四劫名一大劫。所言六十四劫者。始从初火劫。终讫风劫。有六十四。六十四者。七火一水。过七水已。更经七火。方有一风。故合成六十四。合此六十四为一大劫。此大劫不可数。名一大僧祇。善生经云。刀兵饥馑为一小劫。十九小劫为一中劫。俱舍云。八十小劫为一大劫。依璎珞经下卷亦明三劫。一里二里三里乃至四十里石。方广亦然。以天衣重三铢。人中日月岁数三年一拂。此石乃尽。名一小劫。就小劫中自有一里二里乃至四十里也。六十里石。方广亦然。以梵天衣重三铢。梵天中百宝光明珠为日月岁数。三年一拂。此石乃尽。名为中劫。有八百里石。方广亦然。以净居天衣重三铢。即净居天百宝光明镜为日月岁数。三年一拂。此石乃尽。名一大僧祇劫。问。今经中明三阿僧祇劫行行成佛。定用何等劫耶。答。智度论摄论等云。或四十里石。天衣三年一下。拂之使尽。又四十里城。满中芥子不概令平。有百岁人取一芥子。取芥子尽。名一大劫。取此劫不可数为一大僧祇劫。望璎珞经即是彼小劫。多作此说。或可依璎珞经中大劫不可数名一僧祇。问。为直取三阿僧祇时节满即得佛不。答。不尔。若直数时节者。于时节中有或当空过。今取三僧祇念念善相次。取三阿僧祇劫善满。方乃得佛。问。三僧祇劫善满者。亦取人天及二乘及佛因不。答。法华论云。凡夫善及决定声闻善非佛因。不得成佛。要取发菩提心行菩萨行善。满三僧祇方得作佛。杂心中二种僧祇。善行僧祇。与劫僧祇。善行僧祇。即前善是。劫僧祇。谓时节也。问。三僧祇约位云何。答。初一僧祇行行到初地。二从初地行行经一僧祇到八地。三从八地一僧祇行行到佛地。问。何故尔。答。初从凡至圣。次从功用到无功用。后从因到果。问。约值佛云何。答。智度论述小乘云。释迦过去为凡之师。值过去释迦佛初发心。至赖耶尸弃佛为一僧祇。从赖耶尸弃至燃灯为二僧祇。从燃灯至毗婆尸佛为三僧祇。从毗婆尸至今释迦成佛复经九十一劫。小乘又云。前三僧祇行有漏六波罗蜜。后九十一劫种相好业。龙树但破其行有漏六度及百劫种相好业。不破其三僧祇。当知三僧祇。此通大小乘为定数。通名劫者。梵云劫波。此云分别时节。梵云迦罗波。此云时也。问。何故火劫起烧世界耶。如第一义法胜经说。佛欲示众生令知时节。又示众生业果成坏。又示众生有劫火起。令其畏劫火故。预修善法。今谓或佛示现劫火。或众生报尽一期。是故劫火等起。问。既但三僧祇行行成佛。今经文何故言无量阿僧祇耶。答。有人言。此云无量者。依华严经是百二十数中一数之名也。非是泛尔。言无量也。僧祇是外国语。此云无数。亦是一百二十数中一数之名。若尔。则无量无边及阿僧祇。经是僧祇劫。故下文作自在王则是初地。以一僧祇劫行行至初地故。亦可依经无量无边僧祇。即是僧祇无量。僧祇无边也。问。但三僧祇行行。云何言无量僧祇。答。此或可是时节僧祇。非善行僧祇。或可是小僧祇也。于人天中。第二明得果。人天简恶趣。自在王简庶民。胜鬘受质五碍三滥。对此故言自在。古注云。居上化物。为自在王也。胜鬘未来形遍六道。无所不为。就胜言之故云人天之中为自在王也。一切生得处常得见我者。上明尊胜果。今得见佛果。虽得尊胜果。若不见佛。则行愿不成。故须明见佛也。又尊胜果者受世乐。见佛者求出世乐。又尊胜果者明受果也。见佛者行因也。又尊胜果下利也。见佛者上弘也。即显成上佛摄受义也。又自有尊胜而不见佛。自有见佛而不尊胜。今具二也。通而言之。赞佛一因。得此两果。别而言之赞佛感尊胜请摄受感见佛。随相似义也。以常得见我。则知我常摄受汝也。即酬上愿佛常摄受言也。现前无异者。此一往美其叹佛之言耳。若后时悟解。则有胜于今也。过二万已下。第二得远果。前辨时节。次明得果。问。二万僧祇劫当得作佛者。是何位人耶。答。有人言。此是第十地入住满三心外。更起胜进。金刚心中所经小劫。进入佛地方便。非是大劫僧祇劫。今谓璎珞经说。无垢地菩萨千劫学佛威仪。谓象王视观等。无垢地即是等觉地金刚心菩萨。不云无量僧祇劫学佛威仪。有人言。前云无量僧祇劫为自在王者。此在初地。更经二万僧祇修行方得作佛。经二万僧祇劫者。此是水火等中劫。经言三大僧祇行成佛者。此取数六十四为大劫之劫。满三僧祇劫也。今谓经中多明水火等劫为三僧祇。不取后大劫为三僧祇。若必有文证者。亦宜用之。今言过二万僧祇者。或可是劫僧祇。非善行僧祇。或可是小僧祇也。当得作佛者。第二明得果。若长望文。自上来并是行因。今始明得果。就文为二。一明正果。二辨依果。两文各二。正果二者。一者别号。二者通号。诸佛立号义有多门。或从姓立名。如迦叶释迦等。或从光立名。如锭光等。或从声立名。如微妙声佛等。或从喻立名。如满月光佛等。或从因立名。燃灯佛等。今言普光者。从前见佛普放光明起心愿求。故成佛时名曰普光。古注云。照极无遗为普光也。如来已下。第二明通号。具足应十。明今略三。谓如来应供正遍知也。此三是十中之要也。彼佛国土下。第二次明依果。今且前论土义。古注云。国土是养众生封疆之域秤也。以理推验而实成佛者。则不必待乎记莂。既以权记。引于庸信故成佛必云封疆是妙。然封疆实是众生惑报。既以惑尽成佛。佛焉得有惑报之封疆哉。但道极则兼化物。故示居惑报之封疆耳。苟得摧级之旨。解亦无伤于佛实无土也。而众生惑报封疆复劣不同者。寔由资善有浓淡。烦惑有厚薄也。若惑薄善浓者。致报则妙。惑甚善微者。报必秽恶。经论备明也。所以授净土记者。一表胜鬘心净故生净土。二欲引同行眷属发愿往生。就文亦二。初明无秽。次辨有净。无秽中有二。一无秽果。二无秽因。无恶趣者。无三涂苦也。无老病者。无人中苦也。中年夭丧名为衰恼。又解无衰恼者。明无天中苦。天中五衰相现。是故生恼。故言衰恼也。不适意苦。前明无人天内苦。今明无人天外违缘不适意苦也。亦无不善恶业道名者。上来明无恶果。此辨无有恶因。十恶破戒违理名为不善。造作称业。通人向于三涂名之为道。净土中尚无此名。况复其事。依摄大乘论云。净土中无七种众生。谓二乘外道等。如彼广说。彼国众生以下。第二明有净土。亦开为二。一有净果。二有净因。彼国众生。谓人与天。翻前诸恶趣也。色。翻上老也。老侵于彼壮。故以好色翻之。力。翻前病。病夺强力。故以力翻之。寿。翻衰恼。衰恼夭于长寿。故寿命翻之。五欲众具皆悉快乐。翻上不适意苦。胜于他化自在诸天者。净土是人中果报。胜彼天也胜有二种。一境胜。如他化自在天。此人五欲升降非并。无量寿经云。他化自在天比无量寿国。如乞人之比帝释。净土五欲他化天优劣亦尔。二受用胜。秽土五欲受用生罪。净土五欲受用生福。如香积饭等具二种胜也。彼诸众生纯一大乘者。上来明有净果。今辨有净因。即翻上亦无不善恶业道等。诸有修习善根众生者。此是住处众生。对诸恶趣。教化众生是净土业。如经说直心是菩萨净土。菩萨成佛时。不谄众生来生其国。如是等是胜鬘未成佛时所化众生修善根者。胜鬘后成佛时得生其国。又他方世界大乘众生。见闻胜鬘国中纯说大乘。故发愿往生。如此众生愿生阿弥陀阿閦佛土等。又上明净土精妙。时众或谓难往生。今欲引之。若改恶修善者必得往生。胜鬘夫人下。上来明授记竟。今第二明大众愿生。就文为二。初正愿生。世尊悉记下。第二明佛如愿与记。授记之兴。正为此意也。佛所以记者。进此往生众生动一净土耳。尔时胜鬘下。自上已来明叹如来真实第一义功德门竟。今明受十大受。可作十门释之。一来意门。前章叹佛。明发菩提心。今次明修菩萨行。菩萨之行以止恶为本。故前明受戒。即菩提心菩萨行一双也。二上叹佛真实功德及以请护。此明就佛受于三归。归依既竟。次明受戒。即归戒一双。三上叹佛真实功德。此福既树。必招当果。故佛即授成佛之记。佛既记果在于当。此之当果。非行不得。行者无恶不止。无善不行。无人不度。上明当果。今辨行因。则因果一双。四上明净土有三。一无秽。二有净。三纯善众生来生其国。息一切恶。得土无秽果。修一切善。得土有净果。度一切人。得纯善众生来生其国也。以成上净土有三义。故明受三戒。五依璎珞经明有二本。一切众生初入三宝海。以信为本。住在佛家。以戒为本。上叹佛归依。即是信本。今欲生佛家。以戒为本。是故受戒。六涅槃经云。一切众生皆有佛性。悉当成佛。要令持戒。然后见性。戒即是引出佛性。是故受戒也。七上请护中云。令法种增长。今受十大受等。即是法种增长之义。故有此章之义。第二释名门者。依下文云不思议大受。菩萨戒法深且广。难持难行。非二乘所持。故明不思议。又不持不犯为正法戒。名不思议。所言大者。一当体大。谓普息一切恶。普修一切善。普度一切人。二得果大。谓诸佛菩萨大人王大天王。三是大人所行故名为大。九道中。六道二乘皆不能行。唯菩萨能行。故名大也。四者时大。谓三大僧祇劫常持此戒。五者永不失。一日之戒。日尽便无。一形之戒。形尽便灭。若一受菩萨大戒。虽经六道而戒法不失。故名为大。馥法师云。虚心敬纳。克已奉行。故称为受。第三明受戒不同门。依璎珞经受戒有三种。一者诸佛菩萨在前受。得真实上品戒。二者诸佛菩萨灭度后。千里内有前受戒菩萨者。请为法师。教授我戒。我前礼足。应以如是语。请大尊者为师。授与我戒。其弟子得正法戒。是中品戒。三者佛灭度后。千里内无法师之时。应在诸佛菩萨像前。胡跪合掌。自誓受戒。应如是言。我某甲白十方诸佛及大菩萨等。我学一切菩萨戒者。是下品戒。第二第三亦如是说。今胜鬘现前值佛是上品。但是自誓受。非佛所授。但第二从法师受有二种。若依璎珞经。戒师不作羯磨方法。初令礼过去一切佛。次礼未来佛。次礼现在佛。如是三礼已。法僧所尔。次令受三归依戒法。次令忏悔三世罪。次后正授十无尽戒。若如地持。菩萨戒师前为作羯磨。然后授戒相。乃是前后方便。非正授戒。又如受五戒十戒。受三归已。说戒相者。方名受戒。此则受三归复说戒相。乃得戒。何以知之。如直受三归人。但得归不得戒。如受大比丘戒前羯磨。则已受戒竟。后说四重等。令受者坚持。非说戒相为受戒也。以此证知。须前作羯磨。方得授戒。而璎珞梵网无羯磨者。或可前略。或可教门不定。适时而用。问。菩萨戒师。为用在家人。为用出家人。答。通于道俗。璎珞经云。夫妻六亲。得互为师也。问。第三于佛像前受戒。若无佛像。得自誓受不。答。依普贤观经。但虚心奉请释迦为和上。文殊为阇梨。弥勒为教授师。一切佛为尊证。一切菩萨为同学。不论有像无像也。问。何故戒法一种。要须受耶。答。欲显恶可顿止。以戒是止恶为宗。故有受法。以要期顿发故也。善难并生。余行皆是修善为宗。故无受法。以渐生故也。问。若恶可顿止。善不可顿生者。亦应惑可顿灭。解不可顿生。答。戒是止相。其相即静。故常有戒法。恶有顿止之义。余善是动相。修习方生。不可一时并修诸善。灭惑生解。并是行善。故与此非类。问。自誓发戒。与从师发戒何异。答。若从戒师作法成时。则一时俱发。今既心发口言。随发随生。非一时。问。授戒受戒。得何功德。答。璎珞经云。若能教一人出家授菩萨戒。胜造八万四千塔。其受戒者。堕在菩萨之数。超过三劫生死之苦。问。受戒而犯。何如不受不犯。答。璎珞云。有戒而犯。胜无戒不犯。有犯名菩萨。无犯名外道。问。五戒有受一分。乃至具足受五。菩萨戒云何。答。璎珞云。十重戒中有受一分名一分菩萨。乃至二分三分。若受十分名具足受戒。十重有犯无悔。得使重受。八万四千威仪戒。尽名为轻。有犯得使悔过。对手便灭。第四戒体相门。毗昙以色聚为体。成实用非色非心为体。譬喻部以心为体。璎珞云。一切菩萨凡圣戒。尽以心为体。心若尽者戒则尽。心无尽故戒无尽。故六道得受戒。但解语而受得不失。若依璎珞别明三戒体者。摄律仪戒。谓十波罗密摄众生戒。谓慈悲喜舍。摄善法戒。所谓八万四千法门。此以四等为化他。故是摄众生戒。十度是自行。故取为摄律仪。摄善法通自他。故取八万四千法门为摄善法也。第五戒所对治门。大宗此三种戒。则无恶不止。无善不行。无人不度。则五住地惑。通是所治也。然戒法以止善为体。止弃物之恶。为摄众生戒。止不修行之恶。为摄善法戒。除此二外。止起恶之心。为摄律仪。故三戒别治三惑也。又此三戒。行二乘三戒恶。摄律仪者遍防三业罪非。行二乘但防身口。摄众生者。不弃物之心。行二乘独善之行。摄善法者。誓行众善。行二乘偏近小行。第六作无作门。一云单用作善为体。二单用无作善为体。三合用作无作善为体然此三戒并有作无作。作即誓心。无作即是从心生戒远至菩提。小乘正以无作为体。作心罗难恒。大士即两取也。若尸罗与波若合用。则以心戒为本。常有心。则无作常生。第七通别门。通而为论。悉是摄律仪戒。皆有被物之用。通是摄众生戒。地持云。律仪悉总三聚戒。通名律仪。于律仪中分出余二聚。余残戒者是律仪。律仪既通。余二亦通。但约立意不同。故分为三。第八次第门。璎珞经。前明摄善。次明摄生。后明律仪。又初明无恶不息。次明无善不行。后明无人不度。今文明三戒次第者。前要须自行息恶。故第一明摄律仪。然后方能及他。故第二明摄众生。自行化他必须生善。通自行他化故明摄善法也。第九因果门。依摄大乘论。三戒为三德因。息一切恶为断德因。修一切善为智德因。度一切众生为恩德因。初一累无不寂。次一德无不圆。谓自成佛也。恩德亦令众生具得二事。则他成佛也。故受此三戒。若自若他一切成佛。即是不可思议广大之义。第十大小门。小乘无重受。大乘有重受。小乘有舍戒。大乘无舍戒。小乘有简众。大乘无简众。故奴婢畜生解佛语者。皆得受戒。小乘二师十师二十师。大乘唯一师。小乘防二业。大乘防三业。小乘尽一形。大乘至佛果。小乘随犯渐制。大乘未犯顿制。小乘戒有定数。如从十戒乃至五百。大乘不定。或六重。或八重。二十八轻。或四十二种。或十重四十八轻。涅槃疏内具会其同异也。就文为三。第一经家叙列受戒之仪。第二正受戒。第三请证除疑。初是受戒前方便。次正受戒。后是方便。摄三为二。初两正明受戒。后一明受之意。菩萨所以受戒者。为欲止谤除疑。令尊人重道。然后始得开宗授法。尔时胜鬘闻授记已。此领前记也。恭敬而立者。正叙授戒之仪。佛处空。胜鬘在地。欲使空地言交。受法仪便。是故立也。又胜鬘礼佛。请佛摄受。佛即授记。故闻记欢喜。恭敬而立。非欲立而受戒也。又佛前授记。闻记欢喜。将欲受戒。更整容仪。尽于处悟。为受戒方便。是故立。或言立是将行之貌。胜鬘将欲受行戒法。是故而立。受十受者。上之受字。明内心能受。下之受字。明戒是所受法。为行者预纳。故称为受。又要心摄持故名受。十是圆数之名。菩萨戒法长而且广。是故称大。世尊我从今日下。第二明正受戒。释此不同。凡有五师。昙林云。自此章为十大愿。然下别有三愿一愿。故不同此释。馥师云。前五为止恶。后五为生善。不分三戒。第三师云。初戒是总。谓总要心发戒。总出所防。从第二已去。谓别要心发戒。别出所防。第四师云。前九受世教戒。后一得正法戒。随事防禁。名受世教戒。证实离过。名得正法戒。前九中。初一受律仪。中四受摄善法。后四受摄众生。第五师云。初五摄律仪。中四摄众生。后一摄善法。此五随人取舍。但今用第五师释也。问。何以得知初是摄律仪。答。初五并明息恶。故是摄律仪。五为二。前一总明息恶。于所受戒不起犯心者。若从来已曾受五戒八戒等。今于佛前自誓于所受戒不起犯心。又昔受但防七支。不防意地。今欲遍心。故不起犯心。若从来未曾受戒。今自誓于所受戒不起犯心。即是受戒。亦即是得戒。亦即是持戒。于所受戒者得戒有二。一从受得。是所受戒。二非受得。谓定共道共戒也。今是受戒。谓息一切恶。修一切善。度一切生。不起犯心者。不起不息恶心。不修善心。不度生心也。故即是受三得三及持三也。又戒法有二。一受。二持。但受易而持难。故前明难必得其易又本为持故受。故持为受本。故前明于持也。又持必得戒。受未必得。又恐物谓胜鬘是深宫之女。一时勇猛能受。未必始终常持。是故今前明能持即是受也。一一戒中有三句。初言世尊者。请佛证也。又佛是发戒之缘。故对佛也。我从今日乃至菩提下。第二出受戒时节。今日。明持戒始也。乃至菩提。明持戒终也。无臂林云。梵本言菩提缦莚罗。此云道场。又为对于二乘尽形。故明时长也。于所受戒。第三明受戒。前辨时长。今明防广。并是异二乘也。大品云。有身口意。即是菩萨粗业。亦是犯戒。今知三业无生。故犯心不起。显胜鬘位高也。世尊我从今日。第二四戒。别防四恶。今是不慢戒。止于慢恶。师父为尊。兄姊为长又但今年高德胜。便是尊长也。慢譬高山。法水不住。是故于尊不起慢者。敬事尊长心不慢故。尊长便得如法教授。具如戒中说。人坐比丘立。不得为说法者也。第三于诸众生不起嗔心。亦得前于上不慢。此于下不嗔。又前别明于上不慢。今总辨于诸众生不起嗔心。此总别互得通二文也。菩萨以化物为首。若起嗔心。则于物隔碍。是故除之。问。于诸众生不起恚心者。此是何心。答。是慈悲心。以于众生起恚心者无慈故。以不嗔善根。是慈悲体故。金刚仙论师解四无量。言慈悲心体者。不嗔善根。是以对治嗔法故。问。慈悲治何等嗔。答。可嗔处嗔。以慈治。不可嗔处嗔。以悲治。又治杀众生心为慈。治打众生心名悲。又涅槃经云。嗔有二种。一上。二中。修慈断上。修悲断中。又嗔有二。一有因缘。二无因缘。慈心者断有因缘。悲心者断无因缘。有论师云。修慈为除众生嗔觉。修悲为除众生恼觉。第四于他色身及外众具不起嫉心者。谓是喜无量。嫉妒他者。心无喜爱。故知不嫉是喜心也。色身。谓内之好报。及外之妙果。夫为菩萨本应与物内外好果。而今他自得之。应生庆悦。岂更起于嫉心。第五戒于内外法不起悭心者。林公云。自财为内。他财为外。梵本云尔。有人言。内谓己身。外谓妻子财物。菩萨发愿。为众生故。受身及妻子财物。今众生来取内外之物。则会菩萨。林公云。不起悭心。是舍无量。金刚仙论师解云。舍心体者谓无贪善根。问。舍心治贪。不净观治贪。此有何异。答。色贪不净能治。淫贪舍心能治。此中明悭心不能舍。贪心亦不能舍。是故能舍必破悭贪。经论说四无量不同。或言大悲拔苦。大慈与乐。喜心庆前脱苦得乐。见前人脱苦得乐其心放舍。今摄此四或为两双詺之。谓敬上不慢。悲下不嗔。于他不嫉。于自不悭也。问。何故本命初即明不慢。答。胜鬘现居高位。多生慢心。前明不慢。故外书云在上不憍也。既于上不慢。恐于下起嗔。故明不嗔。又慢则不受他化。则自不成佛。嗔则不化于他则他。不成佛。过之大矣。故命初辨之。问。何故于慢嗔后辨不悭嫉。答。前二为使。后两为缠。使重缠轻。故前离于重。后息于轻。则众恶都寂。问。缠既有十。何故偏明离二。答。嫉是下贱之因。悭是贫穷之业。大士方欲为尊为导。宜应离之。又悭则不施他财。嫉则忌他得乐。个是障慈之本。故偏明离。又修罗则悭色嫉味。天主则悭味嫉色。故九结因之以成。菩萨对此偏言离也。问。第一戒既是总。何故别明不慢不嗔不嫉不悭四种戒耶。答。有人言。此四重故。地持论中说此四种为波罗夷。地持论明四法。第四是痴心。即是今文之第一慢也。今之第二。当地持中之第三。即是嗔心。今之第三。当地持中第一贪心。今之第四。当地持中第二悭吝心。故偏说四也。世尊我从今日乃至菩提不自为已聚畜财物。此下第二明有四戒。谓摄众生戒也。所言四戒者。第一戒别明以财摄众生。第二戒通明四摄法摄取众生。第三戒拔众生现世苦果。第四戒断众生苦因。四戒两双。初二止自为之恶。后二止弃他之恶。初二止自为恶者。一明不自为受乐果。次明不自为行乐因。后二止弃他之恶者。初明不弃物更受苦果。后明不弃物行苦因。此四摄生义尽。初文为二。第一明不自为己聚畜财物。凡有所受下。第二明为救众生。问。菩萨何故不为身畜财。答。为身畜财。但身自得乐。为他畜财。则与一切乐。又为自畜财。则豪善不生。为他畜财。则恒发无作。又为身畜财。则属五家。为他畜财。则属自己。又为身畜财。不得常财。为他畜财。自得常财。又为己畜财。则长悭贪。为他畜财。则知足少欲。胜鬘受此一戒。令我等学之。愿一切人畜一豪财。不隔三宝。无碍四生。又为他畜财。不说净不犯长物罪。第二戒中亦开为二。初明不自为己行四摄法。为一切众生下。第二为一切众生行四摄法。问。行四摄法本是为他。云何言不自为己行四摄耶。答。自有菩萨虽行四摄。以摄善归己。是故今明为他行摄。则摄善与他。又四摄摄他。即似如贪他属己。是故明不自为己。问。前已明布施。与今四摄中施何异。答。上别明布施。今通辨四摄。又上直明布施。救其交切之苦。四摄中施。摄令住理。是故为异也。以不染爱心者。凡行四摄。摄取众生。多起爱心。令知能摄所摄皆空。故不起染爱也。无厌足心者。从今时至后际。常行四摄。故无厌足也。无碍心者。行四摄时。怨亲平等也。又不染爱者。行四摄时。于亲人不起染也。无厌足者。于中人无懈怠也。无碍心者。于怨憎人无隔碍也。离此三种。故能摄受四生也。世尊我从今日若见孤独下。此第三拔众生苦前明有苦。次辨拔苦。无父曰孤。老人无侍曰独。重牢曰幽。谓深远无人处也。枷锁称系患之轻者曰疾。重者称病。不安曰危。障碍为难。数穷称困。逼恼名苦。亦得以为五双。孤独一双。据无眷属。幽系一双。约罪轻重。疾病一双。据其差甚。危难一双。就其自他。困苦一双。据其内外。经本不同。或云厄难。或云危难。馥法师云。对下安隐。应云危难。对下饶益。应云厄难。则二义俱通。但厄是灾厄。危是危亡。此二皆是障难也。终不暂舍者。上来叙苦。今欲拔苦。初明不舍苦。必欲安隐。正明拔苦。安隐者。安隐上五双众生也。无二亲者。为作父母。无侍者。为作儿息。乃至困苦者。令得安乐。以义饶益者道理。非唯损彼而益此也。又安隐者。与出世乐因。饶益。与其出世乐果。脱苦已后。任其所从。不相妨碍。故名然后乃舍也。世尊我从今日。第四拔苦因。或亦前是拔现苦。今是拔当苦也。今总释四戒。虽有四戒。不出慈悲。前两戒大慈与乐。后两戒大悲拔苦。与乐中。初一与现乐。次一与未来乐。又初一与世乐。次一与出世乐。又初一与乐果。后一与乐因。大悲戒中亦二。初一拔现苦。后一拔当苦。又初一拔苦果。后一拔苦因。又初一别拔人间苦。后一总拔一切众生苦。故下折伏摄受。明世出世利。故知遍拔一切苦。又初一拔其轻苦。后一拔其重苦。又初一拔其少时之苦。后一拔其长时之苦。就文为三。第一叙恶因众略生明不舍。第二广明不舍。第三释不舍意。捕鸟故名为捕。养猪羊鸡牛。称之为养。余屠杀等。事别非一。不可具举。是故总言诸恶律仪也。以罪众生。各有律仪戒。品类不同。故言诸恶律仪又解恶法名律。无作之罪。合此律仪式。故称为仪也。律仪多少。经论不同。依涅槃经说有十六。牛。羊。猪。鸡。为利故养。肥已转卖。即以为四。利故买。买已屠杀。复以为四。通前为八。捕鱼为九。捕鸟为十。猎师十一。劫盗十二。魁脍十三。两舌十四。狱卒十五。咒龙十六也。依杂心论说有十二。屠羊为一。养猪为二。养鸡为三。捕鱼为四。捕鸟为五。猎师为六。作贼为七。魁脍为八。守狱为九。咒龙为十。此十与前涅槃经同。屠犬十一。伺猎十二。此异前。此十二与涅槃所说有同异者有六。彼此是一。名字少异。一捕鸟。二捕鱼。三作贼。四屠脍。五守狱。六咒龙也。屠羊养鸡猪等。杂心中合之为三。涅槃中说之为八。猎师伺猎。杂心中说之为二。涅槃合之为一。是等彼此离合互异。杂心中屠犬。涅槃中略无。涅槃中养牛羊二种及两舌。杂心中略无。是等彼此有无互异也。如涅槃中十六。略为四不善律仪摄。劫盗一种。即是劫盗。两舌是两舌。即是有绮语。余者是杀业。若通取咒龙。亦得名绮语。但多取咒龙为杀方便也。杂心中十二。略为二不善律仪摄。作贼一种。是盗不善。自余是杀不善。此等犹自狭于成实身口七不善律仪也。问几捕。几养。几非捕养。答。捕鸟捕鱼猎师是捕摄。养猪羊牛鸡是养。余非捕养。正作恶因。未肯受化。始终须拔。故云终不舍置也。我得力时下。第二广明不舍。即是正断恶因也。力有二种。一者势力。二者道力。势力者。菩萨或时受于王位。能遮断之。或作天龙神鬼。令其舍离恶业。道力者。菩萨以道德之力。现通变化。断其恶业。问。前救苦中何故不尔。答。拔苦理亦须力。但今为明拔苦与乐。人皆乐从。不须强力。降恶就善。违情难化。人多不从。故求强力。于彼彼处者。所作恶者非一。故称彼彼。刚强应伏。伏令离恶。柔软应摄。摄令住善。故名折伏摄受也。何以故下。第三释折伏摄受之意。何以故者。即是问也。问意云菩萨。但应摄受。何故复行折伏。又问意者。菩萨何故行折伏摄受二种事耶。以折伏摄受令法久住者。此下即是答也。凡有二益。一令众生得世间益。二令众生得出世益。一一中有二句。初二句。第一令法久住。即是上弘大法。天人充满。恶道减少。下益众生。使其改恶修善。修善故天人充满。改恶故恶道减少。于如来所转法轮。第二得出世益亦二。初明佛转法轮。即是上弘大法也。如来所以不出世不转法轮者。良由众生无善感佛。众生若改恶修善。便感佛出世转法轮也。转法轮者。谓知苦断集证灭修道。而得随转者。佛今已解化于前人。前人依佛教修行。亦得见苦断集证灭修道。故言随转也。次合四句为三。一正明法久住。二正益人天。三终致出世。由行恶犯戒。则正法毁灭。恶道增长。障生无漏。令断其恶。故法得久住。天人增长。终置圣果也。见是利故者。见众生得世利出世利。是故行折伏摄受事也。世尊我从今日下。释此一戒不同。有人言。十戒为二。前九受世教戒。第十受正法戒。今明摄善法戒。然摄善即是正法。摄善之外无别正法。故三戒摄一切戒尽也。就文为二。第一正明戒体。第二解释。初言摄受正法终不忘失。有人言。正法者。即六度行也。摄者。摄六度也。故言摄受正法者。只以摄受正法不忘失故。六度便得成也。有人言。诸法实相理。名为正法。证法在心。名为摄受。一证常然。名不忘失。然正法语通。若理若行皆是正法。故备取此二现于后文。问。忘失是何惑耶。答。忘失是无明独一痴使也。何以故下。第二解释。此中应有问答。何以故。即是问也。问意云不摄受正法。此有何失。摄有何利。而言不得忘失。忘失正法者下。第二答也。就文为二。初明忘失之损。次辨不忘之益。损中又二。前别明损。后总结也。就别明失凡有二。一者。从初至摄受正法欲。明忘正法则退圣。随所乐入下。第二明不得越凡。初又二。第一明失乘三义。第二明失乘两欲。失乘三义者。乘有三种。谓乘性乘随乘得。忘失正法者。谓失乘性。乘性即是实相理。忘失正法则忘失大乘者。第二明失乘得。乘得即是乘果。乘由实相理成。既忘失实相。则忘失大乘也。忘大乘则忘诸波罗蜜者。第三忘失乘随。乘随谓因也。以随顺实相以修诸度。故以诸度故名曰乘随。问。此释出何文。答。龙树十二门论云。大分深义。所谓空也。若通达是义。则通达大乘。具足六波罗蜜。无所障碍。大分深义。所谓空也。所谓乘性。通达是义。则通达大乘。即是乘得。具足六波罗蜜。即是乘随也。彼论与此经文义全同。忘波罗蜜者则不欲大乘者。上来明忘正法失于乘三。今明失于两欲。初辨忘失六度之因。则于佛果大乘无欲乐心也。若菩萨不决定大乘者。决定谓信也。不决定。明于大乘无信。既于大乘无信。则于实相正法之理无欲乐心也。前明于佛果无欲。后明于理无欲。佛果望理。由理果成。故理为本。以果为末。故无本末二欲也。若欲于佛果。则欲于正法。若不欲于佛果。则不欲于正法。故文相接也。若约位论者。忘失大乘。谓忘失佛果。忘失诸一切波罗蜜。则忘失十地。于大乘不欲。则无内凡三十心。于正法不欲。则无外凡十信。此四摄一切位尽。从本以至末也。此四位得成者。初正法实相观明晦。故有四种阶位。故忘失正法。失此四位。后摄受正法中亦明四位。谓广大无量。得一切佛法。八万四千。今之四位。即是后四中。则是无量及得一切佛法之二位也。今之大乘。即是后得一切佛法。今之波罗蜜及二欲。此三位并摄入后之无量。后但明二者。无量谓因。得一切佛法谓果。但明因果二义。故今三位属因。一位属果。今欲广忘失之果过。故开为四。后欲明因果之义。故合之为二。至后当显。随所乐入下。上辨明忘正法故退圣。此明忘正法故不得越凡。既于实相之理无欲乐心。则随虚妄所乐便入三有。故永不得越凡。有人言。就位释之。凡有六阶。从上向下次第论忘失。忘失正法者则忘大乘。是第一阶。谓失佛果。诸佛得果大人所乘。故云大乘。乘依理成。理是正法。故不成彼乘。是以言忘。忘大乘者则忘波罗蜜。是第二阶。失十地行。十地所行名波罗蜜。忘正法者。非直失彼佛果大乘。亦失十地波罗蜜行。波罗蜜义后当释之。忘波罗蜜者则不欲大乘。是第三阶。失初地心。初地发心求佛大乘。名欲大乘。忘正法者。非直失波罗蜜行。亦失初地欲大乘心。不决定大乘。则不能得摄正法欲。是第四阶。失解行心。不决大乘。犹前文中不欲大乘。欲于大乘。决定趣向。故名决定。解行发心。求初地上摄受正法。名摄正法欲。忘正法者。非直失彼初地之中决定欲心。亦失解行摄正法欲。则不能得随所乐入者。是第五阶。失种性心。前一不能。括通此句。乐入。犹前摄正法欲。前正法欲。于初地上摄受正法。愿乐趣入。故名乐入。种入种性所行。随彼乐入。名随乐入。忘正法者。非直失前解行地中摄正法欲。亦失种性随乐入行也。永不堪任越凡夫。是第六阶。失种性前善趣行心。善趣位中修习净信。能越凡地。忘正法者。非直失前种性随乐。亦失善趣。故不堪忍越凡夫地。良由诸行皆依理成。故忘理者。诸行皆失。此皆应得不得名失也。我见如是下。上来第一别明过失。今第二总结也。又见未来下。上第一明忘失正法之损。今第二明不忘之益。而言未来者。若据胜鬘一人。据今受时为现在。说后时为未来。若就二人。胜鬘为现在。胜鬘已后为未来。摄受正法菩萨者。出未来证理之人也。无量福利者。还翻上失也。此受十大受者。结归大宗也。菩萨摩诃萨义。如法华疏释。得实慧故名菩萨。得方便慧名摩诃萨。又得般若故名为菩萨。得大悲故名摩诃萨。又具智慧故名为菩萨。具福德故名摩诃萨。声闻下根。从教立名。声者教也。缘觉中根。从义立名。缘者十二因缘名为义。菩萨上根。从果立名。菩提者无学果智也。求此果智。故名菩萨。声闻一超。但能超凡。故受一名。菩萨二超。故有二名。菩萨者超凡也。摩诃萨者超圣也。所谓有大心大行大愿。故名摩诃萨。法主世尊现为我证下。第三请证除疑。就文为二。初明请证。次辨除疑。所以须请证者。十戒难行。恐胜鬘有言无事。是故请证。佛既现前证我。必能行此十事。即是如说而行。凡有二句。初明佛亲现前。简非隔世。则对面前故名为现。唯佛世尊下第二句正请。明佛内心现知证法。自有对面。未必现知。今对佛面。佛复现知。而诸众生下。第二除疑。就文亦二。初明除疑请瑞。第二明大众疑除欢喜发愿。就初又二。前明生疑。次辨除疑请瑞。而诸众生者。辨所为之人也。善根微薄者。显须为所以。亦是起疑之因也。或起疑网者。正明生疑。薄善则疑。厚善不疑。所以称或。以十大受极难度故者。上明起疑之因。今明起疑之缘。即释生疑也。度谓究竟。恐胜鬘但有十受之初言。未能究竟到度彼岸。是故疑也。故俗书云。靡不有初。鲜克有终。彼或长夜非义饶益下。出生疑之过也。非义饶益。谓失现在善法利也。不得安乐者。疑既在心。或当起谤。则未来受苦。故云不得安乐也。又非义饶益者有苦。不得安乐者无乐也。为安彼故下。第二断疑请瑞。前请瑞。问。何故偏请华及音声。答。华令彼见。声使其闻。问。佛何故不自发言印证。答。不须佛言。空自声出。如自所誓。则取信为易也。又佛若发言。谓是人情。是故默证。正明感瑞。彼见妙华下。第二睹瑞疑除欢喜发愿。初明发愿。世尊悉记下。明佛记其所愿也。尔时胜鬘下。十五章二章已竟。今第三次明三大愿章。可作七门释之。一来意门。第一叹如来真实义功德。此善必种至菩提。故佛为授记。如来既记。果在未来。此果非行不克。故第二胜鬘对佛自誓受十大受。明修取果之因。因义虽多。不出止行两善。受十大受。即是止善。今发大愿。此明行善。问。三种戒中。初止一切恶。可是止善。第二修一切善。第三度一切生。云何亦是止善。答。第二戒止不修一切善之恶。第三戒止不度一切众生恶。故三戒并用止善为体。问。上亦有作义。云何判为止善耶。答。虽有作义。而意为止不作之失。故止门所摄。又求于佛果不出行愿。就行愿门相对者。上十大受名为行门。今三大愿即是愿门。又十受事难。誓期遐远。要须以大愿故扶持。故次十受而明三愿。又若作分外内义。上来明内分之行。今明分外之行。以明自誓受戒。是分内行。愿者求分外之事。未得者愿得之。问。上云我从今日乃至菩提。岂非分外胜进行耶。答。凡受三种戒。一切人皆得。此三戒在心。而发愿要求。未得之事令得。故愿是分外胜进解也。若文钩锁相生者。上第十受。明摄受正法终不忘失。是故今发愿。愿得正法智。乃至守护正法也。又前云令法种增长。上十受及以三愿。即是法种增长之事。第二释名门者。名一切愿摄大愿章。好体应云三大愿摄一切愿也。于出世道悕求名愿。亦是期心名愿。故地论云。愿者发心期大菩提故也。此愿义广。故称为大。此三大愿。总收一切诸愿。故言摄大愿也。又此三愿能得大果。能大利益。又是大人所发。故名为大。问。愿之与誓有何同异。答。亦同亦异。同者。如智之与慧。眼之与目。异者。以即事而行为誓。如十受等。要期未得为愿。第三体相门者。正以菩提心为愿体。如法华云。一切智愿犹在不失。以愿得一切智。故名一切智愿是菩提心。又地论云。愿善决定者。初地中说发菩提心。即是本分中愿。应知也。第四相摄门者。初一愿自行。成上摄律仪戒。第二外化愿。成上摄众生戒。第三护法愿。成上摄善法戒也。第五与十愿同异门者。第一愿。是十愿中第二愿摄。第二愿。是十愿中增长众生心行愿摄。第三愿。非实愿境界摄。须检十地十愿文也。第六自他门者。若论愿意。唯他非自。故此经云。以此实愿安慰无量众生。若以境别心。初一后一是自利愿。第二是利他愿。又前二显正愿。后一摧邪愿也。第七论位门者。有人言。初二愿境通于上下。第三愿境始从初地乃至金刚。若论愿心是地前也。就文有二。第一胜鬘发三大愿。二如来述赞。前发三愿。即是大愿。后佛述赞。明此三愿广摄多愿。即是大愿摄一切义。初中胜鬘复于佛前发三愿者。经家总举也。言尔时者。发愿时也。胜鬘者。举发愿人也。所言复者。前已辨行。今更明愿。所以言复也。于佛前者。发愿处也。发三愿者。正举愿心也。泛解发义有其四种。一前未生心。今忽起意。是故言发。二前已生心。今彰在口。所以言发。三先有愿心。今起行意。是以言发也。四先修行心。今始得证。是以言发。今此发者。就初言耳。胜鬘现在初起要期。名发三愿。作是言下。寄言显心。别明三愿。即是第二彰口名发。以此实愿安慰下。此明愿心所为。菩萨所以兴愿者。为欲安慰众生故也。众生既处生死。无归无救。常有恐怖。今以大愿摄受安慰。问。前受戒初通明不起犯戒之心。故则为一受。今总明安慰。何故不总为一类。答。亦得相类。但今安慰明发愿意。未正明发愿。即指下三愿以为安慰。不别为一愿也。问。受既有十。愿何故但三。答。互相类。止亦得三。即上三止。息恶。修善。度人。愿亦得十。如愿止一切恶。乃至不忘失正法。但受别明一一止恶。故数满为十。愿是总相说罗。故但为三也。此愿必有行来应之。故名为实愿也。又真实心起愿。故名实愿。又此愿实能利物。故名为实。又以此愿实能得果。故名为实。以此善根。于一切生得正法智。正明愿体也。指前叹佛归依受戒。用前实愿安慰众生善根。得正法智慧。故言以此善根也。三愿者。初名求正法智愿。第二名说智愿。第三名护法愿。言于一切生者。下谓未来一切受生身也。上明乃至菩提。今云生处。互举也。佛无生处。今约菩萨云生处也。正法智者。下有人言即六度智也。所言正者。此中论境不出有无。智不出权实。五度是缘有之心。波若是缘无之心。如有解有。如无解无。于正法道理中生。故言正法智也。有人言。正法智者。谓证真如慧此单取空智。隔凡成圣。导远众行。以空理为正法愿智此。又释。以同归之解为正法智。三乘为方便。以一乘为正法。解一乘为正法智。又释。取解常住法为正法智。后二是成论师释也。今明正法者。不可说其权实及以境智。如华严云。正法性远离。一切言语道。一切趣非趣。悉皆寂灭相。当知内外并实。缘观俱寂。不知何以目之。故强叹为正法智也。我得正法智已下第二名说智愿。得如实悟。还为众生如实说也。前是智慧心。后是大悲心。又前是智慧心。今是功德心。又前是自觉。后是觉他。又前是如说行。后是如行说也又佛敕弟子常行二事。一圣默然。二圣说法。前是圣默愿。后是圣说法愿。问。此正法智。起自何位。为物说耶。答。菩萨从初发心自学此智。得在初地。究竟在佛。为众生说亦复如是。今初发心。即学此智。得在初地。究竟在佛地也。我于摄受下。第三大愿。有人言。然此非是用身命财布施。名之为舍。证实离相。得净法身。舍离无常身命财等。故名为舍。与涅槃经中。破坏一切诸结烦恼及诸魔性。然后要于大般涅槃放舍身命同也。护持正法者。上明舍身命财。求所离欲。舍无常身命财。此明求所得。非谓降伏恶人。兴通圣教。名为护法。盖乃证法在已不失。名为护法矣。今谓经文及古旧意不同。此经正明舍身命财。弘通大法。谓护法愿也。或有众生须舍命得正法智。或舍二或舍三。而得正法智。问。初是自行愿。次是化他愿。今第三是何愿耶。答。通自行化他也。以护持正法得金刚身。欲自得金刚身。亦须护法。令他得金刚身。亦须护法。故通自他也。又护法正成化他之行。以天魔外道学三乘及有所得人。欲坏正法。正法不宣。众生便不得闻而生智慧。故须摧邪显正。众生使闻生法智也。所以护法属化他行。问。三愿是四无碍中备几无碍。答。前一愿是法义二无碍。以识正法名为正法义。故名正法智。第二是后二无碍。无厌心是乐说无碍。为众生说是辞无碍。第二有四。一法。二譬。如是菩萨下。第三合譬。此三大愿者。第四如来叹印。所以叹印者。一合理。二称物机。三可圣意。又上受十大受。空中有于瑞证。以释物疑。今乃无瑞证。正为大圣印述。即知其愿不虚。令人信受。又欲使一切众生。同此胜鬘发此三愿。故须叹述也。又胜鬘虽发三愿而不明大义。佛述中举圣。即是释其大义也。

　　胜鬘宝窟卷上(之末)



　　胜鬘宝窟卷中(之本)

　　　　慧日道场沙门释吉藏撰
　　尔时胜鬘下。第四明摄受正法章。作三门释之。一来意门。若明说法次第者。上来三章明起说方便。今此一章正明说法。江南彬师正为此释。中寺安师还传此解具如前释。若就化他门释者。上来三章明胜鬘自兴行愿。即言即行。谓自己所作利益。从此以去十章经。正明为他说法。若作因果门次第者。上来三章。并是地前菩萨所兴行愿。名世间行。即是因门。今明摄受正法。证悟于理。谓出世间行。名为果门。若对二章生起者。上二章经名为略说。从此以去称为广说。言略说者。第十受云。摄受正法令不忌失。第三愿云。于摄受正法舍身命财而守护之。此之二章。虽唱摄受正法之言。由未解释。故名为略。从此已去。广明摄受正法行相。故名为广。钩锁接次相生者。上明三愿摄一切愿。今明摄于三愿。同入一摄受正法愿。第二摄受位门。江南凡有三说。一彬师云。起自外凡。摄行万善。教化众生。出生五乘善根。便是摄受正法。庄严趣师正传此义。二宗师云。登地已上。真得万行。摄出生五乘。以为其位。传此说者。其人甚多。三昙达师释云。起八地之初。一心具万行教化众生。中兴寺钟表师。及安师。庄严旻师。盛传此解。今所明者。初心即行摄受正法。故涅槃云。发心毕竟二不别。大品云。菩萨从初发心即行无所得。故知起自初发心即行无所得故知起自初心。但成在初地。故前文云。若忘失正法。不得越凡夫地。故知不忘正法便能越凡。即初地也。仁王云。初地一心具八万波罗蜜。故知成在初地。任运现前。则居八地也。究竟圆满。在于佛地。故下文云。摄受正法。舍三得三。即是佛地。第三释名门。依下章文。此名为说不思议摄受正法。实相之理为正法。旧云。显证在心。名为摄受。今谓录法在心为摄。如法领证为受。大宗犹是悟解于理。与理相应名摄。摄受之德。妙出心言。名不思议。即是心行处灭。言语道断也。胜鬘于无名相中。为众生故。以假名相寄言标显。故名为说。问。前来何不名说。至此方明说耶。答。前来亦得名说。谓为众生说佛功德。说十大受。乃至说三大愿。但上叹佛功德。不名为说。十受就佛受戒。亦非是说。三愿是胜鬘发愿。亦不得称说。今欲为众谈上地之法。是故称说。就说法中有十章经。大开为二。前二章经。说于乘行。后八章经。说于乘境。然行由境成。应前境而后行。但为摄上愿行之因。明摄受一乘之果。是故前行后境。就境行各开为二。行中二者。摄受明广大出生。一乘辨无二收入。佛法虽旷。此二网罗。无义不尽。后当具说。就摄受一章。大开为二。一者略说。二者广说。前略后广。解义法然。又略说明收入义。谓摄一切诸愿。悉入一愿。广说辨出生义。明摄受正法出生八万法藏恒沙法门。又初明摄受正法体。正体外更无有法。次明摄受正法用。更无有出正法用。又前明摄受正法愿。后明摄受正法行。欲显摄受正法总摄一切愿行也。前三章明初行后愿。以归戒为本。方以大愿扶持。今印述他行。成前三愿。故前明愿摄。后明行摄也。就此二章各开为四。初章四者。第一请说。第二许说。第三正说。第四如来赞述。尔时者。标欲请时也。胜鬘者。说法之人也。白佛言者。咨启上圣也。我今当复承佛威神者。夫弟子说法。大圣在座。要假佛威神。方乃得说。不蒙教辄尔而言。即是慢相。故言当承佛力说也。又解。前三愿是胜鬘自力能辨。不假佛威。今欲说上地深法。非己分力所能。要假如来神力加被。然后得说也。问。佛既有力何不自说。胜鬘无力承于佛力而欲说耶。答。凡有二义。一者胜鬘当今教主。机属在其人。不属在佛。故无力而说。有力不说。二者众生若闻佛自说者。则谓法是甚深。唯佛能说。则唯佛能知。非我所解。则便自绝。以今胜鬘承佛神力能说。则我亦同然。故须胜鬘说也。此与地经金刚藏说增菩萨力。其义大同。又胜鬘欲令听众生信故言承佛神力。既承佛神力。则解如佛解。说如佛说。时众闻胜鬘说。即便信受也。前说三愿。今更说摄受。故名为复。复说在后。故名为当。外使物畏。目之为威。内难测度。称之曰神。下禀上力。名之为承。调伏大愿真实无异者。请说所说事也。证实相理。烦恼清净。故名调伏。要期旷济。故云大愿。离于虚忘。称为真实。称理不乖。说与佛同。故言无异。又一切诸行同入一愿。故名无异。如下章明从一生多。今辨摄多入一。故名无异。佛告胜鬘下。第二如来许说。说既合理。任其斟酌。故言恣听汝说。胜鬘白下。第三正说。就文有三。一称叹大愿。第二出愿体。第三结叹大愿。初明称叹大愿者。即是摄用归体。亦是劝物令修一正观。所谓摄受正法者。第二出体也。前明恒沙诸愿入于三愿。今收三愿入一大愿也。故外书云。诗虽三百。一言弊之。谓心不邪。浅法尚尔。况方等焉。问。此与前一切愿入三愿何异。答。前明摄一切愿以归三愿。今摄三愿以归一愿。谓摄受正法。又上明诸愿入三愿。谓以略摄广。今诸愿入一愿入一愿者。谓以总摄别。故摄受正法。深而且广。深则言忘虑绝。广则无德不苞。是故但明此一愿也。馥师云。即是第十受及第三大愿。但上离之为二。今合之为一。有人言。七地已前。随事立愿。随起行。今入八地。一心现前。具得前愿。为愿波罗蜜。是为一切入一大愿。谓摄受正法。真为大愿。今明位义。如上所判也。问。出世无量行德。以何义偏言愿耶。答。出世实有无量众行。今据一门说以为愿。如地经中彰其地体。说名为愿。虽复说愿。余皆在中。故地论云。是中即摄智断证修。及余助法。又复诸行趣顺菩提。通名为愿。又得正法者。是三世佛也。今一切菩萨意愿。悟解正法。犹如诸佛。以是因缘。摄受正法。摄一切愿行。又摄受正法。有行有愿。今此章明摄受之愿。后章辨摄受之行。文正尔也。摄受正法真为大愿下。第三结叹也。若悟解正法。证理不虚。故云真为大愿也。如地论云。愿善决定者。真实智摄故。问。何故举恒河沙。答。于诸河中。恒河中沙最多。故取为喻。又于四河中最大故。又余河名字喜转。此河名字世世不转。又世俗谓为吉河。入中洗者罪垢清净。又此河近佛生处。佛弟子眼见故举为喻。又此河广四十里。象马入中皆没。佛叹下。第四如来赞述。就文为二。一总叹。二别叹。总叹中言善哉者。良由胜鬘所说。一合理。二称机。故重言善哉也。依外国有三善哉。此间嫌多。所以存二。又一善善实慧。一善善方便慧。善是好之别称。哉是助语之辞。智慧方便下。第二别叹。又上是叹辞。今是所叹事。就文为二。第一叹其能说之功。第二叹所说正法功德无边。就初文又二。第一叹其所说会理称机。第二叹其所说同三世佛。引己为证。初文又二。第一叹教主。第二叹听众。初又二。第一叹其说功。第二释叹。智慧者。实智也。方便者。权智也。此二智经论中辨异有四。一约境分异。所谓照真谛名实智。照俗谛名方便智。二约行分异。照二谛名实智。随机宜利益他者名方便智。三体名实智。用名方便智。四约修辨异。修未成就名方便。修成满足名实智。甚深微妙者。实智证理。名为甚深。方便巧说。称为微妙。又二智并有甚深微妙二义。微曰玄微。微中之精为妙。汝以长夜下。第二释叹。何由有此二智能证能说良由过去行因来久。故能尔也。生死渊旷名长。无解自照称夜又生死难脱。故称长夜。而汝能于长夜之中。修于万行。故言殖诸善本。来世众生下。前叹教主。此叹听众。说既深而非浅识所解。故云久种善根乃能解汝所说。如中论引四百观论云。真法及说者。听者难得故。如是则生死。非有边无边。摄受正法名为真法。胜鬘为说者。久种善根众生则是听众。得此三事。生死有边。不得此三。生死无边。又举其解者尚难。显成胜鬘说是胜说也。汝之所说下。第二明说同诸佛。引己为证。欲使物生信。故有此章来也。初明同三世佛。我今得是无上菩提下。引己为证。所以具须明通别二佛。恐物谓释迦化偏。故须通引诸佛为证。如是我说下。上来第一叹能说合理称机。此第二叹所说正法功德无边。就文为二。初正叹。何以故下。释叹。我说摄受正法。称叹摄受正法功德也。如来智慧辨才亦无边际。以摄受正法功德无边。如来证此正法。故内智外辨亦无边也。又上明所说无边。今明能说无边。疑者云。理既甚深。说应不尽。故举无边之智。说无边之法也。又如来以无边德说无边法。故能说所说相称。是此不足称叹。胜鬘能以有边之德。说无边之法。方为希有。又如来有无边辨慧。说此摄受正法。不得其边。何以故下。第二释上如来辨慧无边及功德无边也。明摄受正法。体具恒沙功德。故摄受正法无边及如来辨慧无边。有大利益者。智慧也。又有大功德。出生万行。有大利益。出生五乘。胜鬘白佛下。所以有此章来者。若就略广明义。上来略明摄受正法。从此已下。第二广明摄受正法。问。何以知前略后广。答。前直明菩萨所有恒沙诸愿。皆入一大愿中。所谓摄受正法。故知是略。从此已去。旷举法譬而解释之。故知是广。二者。上明收入。今辨出生。问。何以知上明收入。今辨出生。答。上明恒沙诸愿皆入大愿中。故知是收入。今具举大云大地能生诸法。故是出生。收入者。摄用归体。所谓摄一切愿行同入实相正法。言忘虑绝。如法华云。究竟涅槃。常寂灭相。终归于空。出生者。从体起用。从一正法。出生一切五乘因果。三者。上就愿门明摄受正法。今就行门明摄受正法。故前文云。所有恒沙诸愿皆入一大愿中。故知是愿。今明摄受正法是行。是故文云。由摄受正法。出生一切因果。文具三条之义。就文亦四。第一胜鬘请说。第二许说。第三正说。第四称叹。今是初文。我当承佛神力者。摄受正法。位穷佛地。唯佛能说。今承佛神力。方能演说。承佛力者。请如来三业加。即加其三业也。更复演说者。前已略说。今复广说。故称更复。前说收入。今说出生。又前已说愿。今次说行。故更复演说也。摄受正法广大之义者。前明略大。今辨广大。前明体大。今明用大。前明愿大。今明行大。如是三条。有深所以。故称为义。佛言便说下。第二如来许说。林公云。此训为错。应言辨说。今谓辨说于言不便。依经便说是也。胜鬘白佛下。第三正说。就文为二。第一正明摄受正法。第二从世尊我见摄受正法有如是力下。仰推于佛。请佛证知。初以五门释之。一异释门。二正释门。三同异门。四引类门。五行用门。异释门者。有人言。摄受正法其义广大。谓总标也。即是无量释上广。得一切佛法已下。释上大。大有二种。得一切法谓证大。八万已下谓教大。则证教二道也。二正释门者又二。第一略标章门。第二广释。标章门者。通唯是一正法。别有四义不同。一广大。二无量。三得一切佛法。四八万四千。此四门可具二义。初句为总。后三句为别。以别释成于总。所以称广大者。以无量得一切佛法及八万四千。故称广大也。二者通是一正法。法法不同。凡有四种。一理。二行。三果。四教。理者。诸法实相理。如实相理而修行。故有行正法也。行满得果。故次明果。前三为自德。教正法者。即化他。此四摄一切正法尽。初言广大者。谓理正法也。次言无量者。行正法也。得一切佛法者。果正法也。八万四千者。教正法也。今标此四门。后次第解释也。又前三句即是乘三义。理正法。是乘性也。行正法。即乘随也。果正法。即乘得也。教正法。为他说乘三也。第三同异门者。此四与前不失正法中有同有异。上有五句。一正法。二一乘。三波罗蜜。四大乘欲。五正法欲。前之正法。即是今理正法。前大乘。即是今果正法。前波罗蜜及二欲。即是今行正法。但上广彰不妄失义。故复开为三。今作因果。故摄三为一。上但明自行。故不论教。今具自行化他。故有八万教门。第四引类门者。此四句。即龙树中观论三字也。中者。理正法也。观者。即行及果正法也。论者。即教正法也。故睿师云。其实既宣。其言既明。于菩萨之行。道场之照。无不朗然悬解矣。第五行用门者。即就事作之。七尺之身。本来四绝。即理正法。作四绝之观。谓行正法。四绝之观了了现前。即果正法。既如说而行。还如行而说。即教正法也。八万四千。如贤劫经说。彼有菩萨。名曰喜王。晏坐七日。作是思惟。菩萨行何三昧。便速逮致八万四千诸度法门。诸三昧门。诸陀罗尼解脱门等。过七日已。往诸佛所。顶礼佛足。请前所念。佛时对曰。快问是义。有三昧门名了诸法本。行是三昧。便速逮致八万四千诸度门等。何者是其八万四千。彼经宣说。诸佛功德。凡有三百五十种门。于彼三百五十种德。各修六度以之为因。便有二千一百诸度用此诸度。对治四大六衰之患。便有二万一百诸度。言四大者。所谓成身地水火风。由前诸度得净法身。故能舍之。言六衰者。外六尘。六尘之贼。衰耗善法。故名为衰。由前诸度。证诸法空。故能治之。彼前二万一千诸度。各对众生四种心患。便有八万四千诸度。言四患者。多贪为一。多嗔为二。多痴为三。三毒等分为四。又解。取身见为等分。以身见能生三毒故也。八万四千者。三百五十度谓果。六度谓因。谓因果一双也。此因果谓得也。自下明离四大六衰谓离果。果中有内蛇外贼。下明离因。因中有三毒及等分。故八万四千。无义不摄。八万四千既尔。三昧解脱陀罗尼等类亦同然。今说诸度。以为八万四千门矣。此八万四千善法。种别不同。故名为门。又此八万四千。通人神解。故称为门也。譬如劫初成时下。第二释四章。明即成四别。还依前次第释。第一从初至即是摄受正法。释上第一广大之义。第二从无异波罗蜜至最后即是波罗蜜。释第二则是无量因行章门。世尊我今承佛威神下竟之所瞻仰。释上第三得一切佛法果德章门。从世尊又善男子下。释上第四八万四千教法章门。就初又二。第一前释正法广大。第二从世尊摄受正法下。释摄受义。胜鬘前标二门。谓摄受正法广大之义。是故今双释此二门也。初门有四譬四合。第一兴云注雨譬。第二大水出生世界譬。第三大地能持重担譬。第四大地有宝藏譬。问。此四譬有何异。答。有人言。第一譬摄受正法能生多行。第二譬摄受正法能成多德。第三譬摄受正法能益多众。第四譬摄受正法备含多法。具此四多。是故前文云则是无量也。今明不尔。以三门释之。一次第门。二不同门。三释广大门。次第门者。云为水本。故前明云譬。水从云生。故次明水譬。地成由水。故有地譬。宝由地生。故有宝譬。合譬次第者。由实相理。出生于教。如云生于水。教由理成。如水由于云。禀教成人。故有地譬。由人有宝。故有宝譬。又初以云譬实相正法。次以水譬实相正法。第三以正法成人。第四得实相正法人。能生出世大宝。故并以理正法为四譬。未论教也。至后释八万法藏。方明于教。第二不同门者。虽有四譬。合成二章。前之二譬。明成人之法。后之两譬。辨法所成人。又前两譬明自行。后两譬辨化他。又前二譬明本出生。后两譬明末利益。第三释广大门者。此章名释上广大章门。所言广大者。四譬即成四大。谓大云大雨大地大宝。次合四大为二大。前二辨法大。后二明人大。次合二为一。虽有人法。总譬一正法。又一义者。即人是法。即法是人。如后章说也。次泯一归无。即人是法人。人非定人。即法是人法。法非定法。故非人非法。虑绝言忘。今且依人法各为二法。法中二者。初略。后广。又初明人天乘。后明四乘。人中二者。至后当释。又初明与四乘因益。后明与四乘果益。至文当显。初文前譬次合。所以举譬者。法之理深。非譬莫悟。故据近事以明远理。劫初成时者。今前叙坏。后次辨成。火灾起时。坏欲界至初禅。水灾起时。坏欲界至二禅。风灾起。坏欲界至三禅。既有三坏。即有三成。若坏欲界至初禅。世界成时。从二禅边兴云注雨。故欲界至初禅便成。若坏欲界至二禅。便从三禅边注雨。故欲界乃至二禅得成。若坏欲界至三禅。从四禅边注雨。故欲界至三禅便得成也。广如三界义中说。今取劫成者。一切世间诸成之中。劫成最大。譬得初地。乃至得佛。亦是一切成中之最大也。问。今正据何成喻。答。正就佛地。非佛究竟成就。无以能出生五乘等法也。故以劫初喻摄受正法人也。成时者。譬摄受也。正法显现在心。名为摄受。即是成时。问。劫初成时喻摄受正法人。普兴大云喻摄受正法。此是从人有法。乃是正明人出生。宁是法出生耶。答。譬意不正在人。乃明劫成时。大云普兴。雨众色雨。正明法出生。不明人出生。水聚譬亦尔。故二处文并不合劫成。问。云何理出生。答。由会实相理。得有诸佛菩萨及以二乘。由佛菩萨二乘故有人天也。普兴大云者。所以举劫初大云大雨者。云雨之大。莫过劫初。故借此大云大雨。以喻摄受正法之广大也。大云者。依法华经四义譬云。一如来大形普应。犹如大云。二如来大声普遍。犹如大云。三如来大号普遍。犹如大云。四如来大德充满。犹如大云。则是形声德号摄佛事尽。今以大云譬摄受正法。摄受正法。则无法不摄。犹如大云雨众色雨者。摄受正法为体。则是能生。从摄受正法出生因。如雨大雨也。及种种宝者。出生果。如种种宝也。以因果是众义大宗。立信根本。初譬但明此二。所以为略。又此中但明正法出生人天之因。人天之果。是以为略。故经云。雨无量福报。人天果也。无量善根。天人因也。如是摄受正法下。第二合譬。略不合劫初成时。虽举劫初时。意正在兴云注雨。故不合也。摄受正法。合上兴云。雨无量福报。合上雨种种宝。即果名为福报。及无量善根之雨。合因也。世尊又如劫初成时下。第二有三。一譬。二合。三结。劫初成时。不异向解。有大水聚者。劫初成时有持水风。令水不散。有消水风。令水渐尽。以成世界。世界坏从下以向上。世界成从上以成下。故论云。初坏处最后成。最后坏最初成。故用水聚出生三千大千世界。水之轻妙者。成上诸天宫殿。水之滓浊者。成下山河大地。是水聚能出生大千世界藏。问。欲界身不能触得上界物。云何得以欲界火烧上界禅。答。俱舍论云。从欲界火。别出火烧初禅。不用欲界火烧初禅。问。云何为三千大千世界。答。如龙树说。一四天下。合以为一。数之至千。名为小千。小千为一。数复至千。名为中千。中千为一。数复至千。名为三千大千世界。此大千界成坏同时。故合为一。三千隔别。故称为界。三千苞含人物。目之为藏也。四百亿类洲者。三千界中。有其百亿四天下。别名四百亿。地形各异名种种。东方有洲。名弗婆提。形如满月。人面像之。南方有洲。名阎浮提。其形上方下尖。人面像之。西方有洲。名瞿耶尼。形如半月。人面像之。北方有洲。名郁单越。其形正方。人面像之。洲谓洲渚。此等皆是水中高原。故名为洲也。释合譬文。凡有四家。今具叙之。第一家云。出生大乘无量界藏者。菩萨地中。要说有十。广则无边。故名大乘无量界藏。此正取菩萨十地诸位为无量界大乘界藏。一切菩萨神通之力者。合上四百亿类洲。菩萨神通之力是其行用。一切世间已下。明其行体。行有世间出世间别。三地已还。名为世间。四地已上。名出世间。是二之中。各有证行阿含行异。故有四句。一切世间安隐快乐。是三地证行体也。证行寂灭。名为安隐。证法适神。名为快乐。一切世间如意自在。释三地已还阿含行。谓八禅等也。及出世间安乐劫成。是四地已上证行体也。法从喻称。故言劫成也。乃至天人本所未得者。是四地已上阿含行。谓道品等也。三地已还阿含之行。是凡夫法。人天共得。四地已上阿含之行。是贤圣之法。人天不得。故名天人本所未得。此等皆从摄受中出也。第二家。余义并同。但取证道即是无分别正体智。阿含行即是后得智。用摄论意也。有人言。初譬明正出人天乘。今譬明正法出生三乘。谓菩萨及三乘也。从菩萨神通下。合四百亿类洲。于中有二。一以大乘行相合也。乃至人天未得者。以二乘行合也。菩萨行相中有四。菩萨神通力者。出世作用殊能行也。一切世间安稳快乐者。世间福报行。谓因为安稳。果为快乐。世间如意自在。世间作用殊能行也。出世安乐劫成者。出世方便福报行。以喻为法。故言安乐劫成。世出世各具二种行。但文中说之非次第耳。人天本所未得者。声闻缘觉善法。人天本所不得也。皆于中出者。皆于摄受中出。问。此师既云此譬出生三乘。云何合四百亿类洲。答。彼不分明相当。以菩萨世间出世间及二乘为四也。今谓此三家释。乃取十地位。义有余。而于文凡有二失。一者义局。二者破句。言义局者。大水聚譬。明世出世一切。云何但出生十地义耶。破句至后当显也。今所明者凡有二义。一者总别。二者因果。言总别者。大千为总。四百亿类洲为别。则以大乘为总。于大乘中离出四乘为别。又总别者。大乘为总。菩萨神通之力。于大乘中别明菩萨神通之用。二者以大乘为果乘。四乘为因乘。所以知然者。下明四乘中。但辨菩萨神通。不明佛乘。故知大千喻果乘。四百喻因乘。一切菩萨神通之力下。合上四百亿类洲。菩萨神通果报。喻如一百亿类洲也。菩萨神通者。总举大乘因行化导之要。如法华信解云。于菩萨法。游戏神通也。一切世间安稳快乐者。人中果报。一切世间如意自在者。是诸天果报。合此人天为二百。人报劣。直云安稳快乐。天报胜。故云如意自在。所以知是人天者。并称世间故也。及出世间安乐者。二乘人即成二百。合前为四也。此是古旧所说。于文相显。然四乘各有因果。夫因乐义不显。果报则欢乐义显。今欲叹正法能生四乘乐果。使物行正法。是故偏明果也。问。四种云何并称为乐。答。菩萨运五通。度六道。适大士之怀。所以称乐。如世间之戏乐也。又作事若难。则名为苦。菩萨运用自在。如戏不难。故名为乐。余三乐在文显然。劫成乃至天人本来所得皆于中出者。前二家牵劫成属上出世间。古旧牵劫成向下也。上有三。谓譬合结。今是第三结也。就结中。初结能生。次结所生。劫成者。牒上劫成也。即是明摄受正法义成。即是能生也。乃至天人者下。结所生也。明天人乘从摄受正法出也。本所未得者。大乘及二乘非是世间所得。亦从正法中出也。此文非但偏结水聚譬。亦通结云雨譬。此二通举劫成之事。是故通结也。又如大地下。第三譬。前之二譬。明所秉之法。法不自弘。弘之由人。故次明秉法之人。又上明理正法。由理成人。故人有利物之用。如由水成地。地有升持之能。及出宝之用也。问。此章正明理正法出生。云何今两譬乃明人出生耶。答。由理正法出生人故。人能出生四乘等用。则终是明法出生义耳。两譬为异者。今作三双释之。一初譬以荷负义为正。后以出宝义为正。二者初譬与众生四乘因行。后譬与众生四乘果德。又初譬师化弟子。后明弟子得法由师。文四。一譬。二合。三结。四叹。所以借大地譬者。地有三义。一牢固难倾。二生长万物。三能担屃山河。摄受正法菩萨亦具三义。一行体牢固。二广生物善。三荷屃众生。令离苦得乐也。又如大地者。上明云水出生四分藏。即是用云水以成地。今明地亦有荷屃之义。上明摄受正法出生五乘。今明摄受正法以成于人。人亦有荷屃义。故以地况人。如地能持四重担。得正法菩萨亦利益四种之人。大地即是能持。四重担即是所持也。有人言。大海最重。喻于凡夫。诸山次轻。喻于声闻。草木转轻。喻于缘觉。众生最轻。譬于菩萨。今明不尔。大海最重。喻于菩萨。诸山虽重。犹轻于大海。喻于缘觉。草木轻于诸山。喻于声闻。众生复轻草木。喻于凡夫。所以作此释者。物重譬于德重。物轻譬于德轻。如是摄受正法下。第二合譬。摄受正法以成男女。此得正法男女人。犹如大地。堪能荷屃四种重任也。逾彼大地者。地虽能持。无心屃担。菩萨大悲。有心能屃。又大地持少。菩萨屃多。又大地劫成能屃。劫坏不能。菩萨于一切时常能荷屃。故逾地也。何等为四下。合上所持。初解以大海喻凡夫者。依文次第合之。前举海山草木次人。今还次第合也。第二师释意。譬则从重至轻。合则从轻至重者。承文势故尔。以最后譬轻。故接轻合轻也。离善知识。谓不近善友也。虽有善友不相值遇。亲近义希。故称为离。三乘人及人中善人。能以善法利物。为善知识。不能听受正法。故曰无闻。或都不闻正法。或闻之甚希。或可虽闻不解。无恶不造。不能系念思惟。如法修行。言非法。授与福分善根。令修福舍罪。后生善处。渐得入道。故言而成就之。有下乘根性。后欣乐下法。故为求。为说四谛欣厌观法。故授与声闻乘。求声闻者。即是合上所担。所言求者。此是乐欲名之为求。授与之言。合上大地能持。下例作此释。问。缘觉之人。佛在世时。为其说教。可得是授。出无佛世。叵有授义以不。答。亦有二种授义。一者诸佛菩萨以神通力。起风动树。因而叶落。令其思量。故云授与。二者以人为缘。如猕猴教仙人坐禅。遂得缘觉。亦是授义。是名摄受正法下。第三总结。世尊如是摄受下。第四叹。为众生作不请之友者。四乘众生。虽有根性。乐欲未生。不能请求。菩萨照机。知其堪受。即便为说。故言不请。闻必得益。目之为友。同门曰朋。同志曰友。大士以善法惠利众生。令同志修学。故名为友。肇公言。真友不待请。如慈母之赴婴儿也。问。何故经中或云待请。或云不待请。答。待请方说者。显菩萨重法之心。不待请者。显菩萨大悲敦至。又待请者。令前人重法。不待请而说者。令物尊人也。若请方说。则能说之人便无大悲。故人则不尊也。大悲安慰下。前叹菩萨为物之友。今叹菩萨能生四乘善根。名之为母。众生在生死怖畏。菩萨以大悲覆护。以名安慰也。又如大地下。此第四譬。与上异者。上但明菩萨化众生。不明人得益。此下明上能化下。复明前人得益。何以知然。上云普为众生作不请之友。故知上直言师化弟子。此下言得大宝众生。皆由摄受正法男子女人。故知此明众生得益。余二义如上。就文有四。一喻。二合。三释。四结。菩萨化功利益众生也。又如大地有四宝藏。此句总标。何等为四下。别出四名。一者无价。喻于菩萨。二者上价。喻于缘觉三中价喻声闻。四下价喻人天。是名大地四种宝藏者。结也。就合譬中。初总合。即合总文也。问。菩萨自得已家自法。云何名为得众生四宝。答。此四是化他法。故名众生四种大宝。此四种宝虽主化物。出在菩萨。故云菩萨得之。何等为四下。合上别也。譬中从上至下。合从下至上。前已释之。如是得大宝众生下。第三解释。众生得益。皆由菩萨也。世尊大宝藏者下。第四总结。前明得正法菩萨有四宝藏。此结明菩萨之人。所以能荷屃四担者。皆由摄受正法。故推功于法也。世尊摄受正法摄受正法者。自上已来释广大章门。今释摄受章明。所以知上释广大者。上明有四譬。即是四大。谓大云大水大地大宝。虽有四大不出二种。前二明人秉法大后二明法所成人大。一切诸大不出人法。故知是释广大章门也。自上已来。凡四处明摄受正法。一第十受明摄受正法。令不妄失。次第三愿明摄受正法。舍身命财。而救护之。第三摄受正法愿章。明一切诸愿同入一愿。谓摄受正法。第四摄受正法行章。摄受正法其义广大。虽四处标名。犹未解之。至此方释也。摄受者。若智证于理。理生于智。则是境智二见。不名摄受。若能所并冥。境智俱寂。乃名摄受正法也。盖是佛法之大宗。证悟之渊府。又有此文来者。智证于理。有不二二义。二不二义。不二二义者。智为能证。理为所证。理为能生。智为所生。二不二者。不见智为能照。理为所照。理为能生。智为所生。如大品云。与般若相应。而不见应与不应。与般若相应。谓不二二义。不见相应不相应。谓二不二义。智度论云。实相非般若。能生般若。此是不二二义也。又云。缘是一边。观是一边。虽是二边。名为中道。即是二不二义。自上已来。明摄受正法。明不二二义。今明相即。是二不二义。又若约位论之。地前菩萨。未能证理。故境智犹二。登地已上。与理相应。缘观俱寂。若破病论之。时众闻摄受正法。则谓智为能摄。正法是所摄。则起境智二见。今破二见。故明不二。是以有此文来也。此四条义。通贯于后。并不可出也。世尊摄受正法。此一句牒前摄受正法语来也。前已释广大义竟。未释摄受正法。今欲释之。故牒将来。摄受正法者。正解摄受义也。将欲解释。故重题章门也。无异正法者。此明摄受即正法。谓智不异境。无异摄受正法者。此明正法不异于智也。正法即摄受正法。正结理不异智也。以不二故言不异。非是相似故言无异。世尊无异波罗蜜下。自上已来释广大章门竟。今释第二无量因行章门。由理成行。故次理明行也。又正法语通。非但理是正法。行亦是正法。故有此文来也。就文亦二。初明摄受。次明正法。上前明正法。后明摄受。今前明摄受。后明正法。与上不同者。接上摄受即明摄受故也。又摄受与正法。义无前后。故得回互释之。又欲明标释结义。所以前明摄受。言标释结者。初标即义。从何以故下。释即义。次此后结即义也。此中应明释名门。所言摄受正法者。六度即是因行正法。录六度之法在心。名之为摄。如六度法而顿证。故名为受。顿证之时。不见能摄所摄。能证所证。不知何以目之。强名摄受。此即是今文明相即义。又摄受有不二二义。二不二义。不二而二。故有能摄所摄能证所证。二而不二。则能所宛然而常寂灭。又约位明之。地前未得真证。故犹有能所。登地已上。永得于真证。故缘观俱寂。若破病者。众生谓能摄所摄异。破彼二见。故明不二。此是破二明不二。二病若去。不二亦除。如华严云。不著不二法。以无一二故。又智度论云。破二不著一。是名为法忍。法忍者。心安理法。不见一二也。就文有二。初总明不二。次别明不二。三总结不二。初文三句。无异波罗蜜者。明摄受正法不异波罗蜜。无异摄受正法者。明波罗蜜不异摄受正法。问。此与上摄受何异。答。有同有异。若言摄受不异波罗蜜。波罗蜜不异摄受。此与上智不异理。理不异智。其义则同。但上明理不异智。智不异理。今明智不异行。行不异智。若言摄受正法不异波罗蜜。波罗蜜不异摄受正法。此欲明摄受正法广大之义。非但理正法是。摄受正法。波罗蜜行法亦是摄受正法。是故摄受正法其义广大。摄受正法即波罗蜜者。上来两句明无异。今第三句结简无异。所以无异者。以即是故。名曰无异。非谓相似故言无异。问。结即中何因少一句。答。既言摄受即波罗蜜。当知波罗蜜即摄受。故不须第二句也。结中亦有二义。一结智与波罗蜜不异。二结摄受正法与波罗蜜无异。问。摄受是能摄受之智。正法是六度之行。智与行既其不二。云何一智体即具一切行。答。如一正观。止恶义边说名为戒。静义边名之为定。能照义边称之为慧。达到义边即波罗蜜。是故一智摄一切行。问。六度与正观无异。此是解与行无异。亦得言实相正法与六度无异不。答。上明智与理无异。望理智即是行。智既与理无异。即是行与理无异。问。云何无异。答。菩萨以实相心行六度。故六度即实相。今且就檀释之。然虽复四绝。三事宛然。此实相即檀。虽三事宛然。常是四绝。故檀即实相。檀度既尔。余行例然。问。上明从实相出生四乘因果。菩萨即以四乘因果行。利益于人。与今文明摄受正法何异。答。上明四乘之法利人。今明以六度之行益物。若尔。上即是四乘。六度益物即是一乘。前即是出生益物。今是收入利人。又上明从理出生行。今明行成。故用行益物。则上明其本。今辨末也。何以故下。上来第一明摄受。今第二明正法。亦上是标即。今是释即。何以故者。此是问辞。问意云。何故摄受正法即是六波罗蜜。摄受正法已下。此是答。答意云。六度即是正法。菩萨摄受六度正法。以化于人。故摄受正法与波罗蜜无异。此中明六度即为六阶。一一度中各有三句。一标机缘。二明菩萨行施。三结行成为波罗蜜。初言应以施成就者。此明所化机缘也。问。此是何等人耶。答。有人言。此是悭贪众生。宜教行施。故名成就。今谓文相不尔。经云应以施成就者。此明前人根缘应见菩萨行施得成就者。菩萨则为之行施。何关教前人行施耶。六度皆有此文。必宜前定之也。问。此是何人。答。此人不定。自有悭贪众生。不肯布施。菩萨前自行施。使彼学之。二者。自有贫穷众生。菩萨施其财物。令其欢喜。与菩萨为眷属。然后化令入道。故云以施成就之。自有众生。应见菩萨行施。而得悟道。故菩萨为之行施也。以施成就下。第二明菩萨行施。就文为二。初标二章门。次释二章门。以施成就者。标二章门也。施之一字。谓菩萨行施章门也。成就者。利物章门。乃至舍身支节者。释两章门。即前释行施章门。施有内外。舍身是内。舍余是外。外易内难。从外至内。故云乃至舍身支节也。乃至是其穷到之辞。将护彼意已下。释第二成就章门。将护彼意者。善顺机缘。名将护彼意。菩萨虽复内外顿舍。此是合理。未必称机。今欲明称机。故云将护彼意也。而成就之者下。以顺机缘行施。而前人遂便得益。故言而成就之。彼所成就众生建立正法者。释上成就之义也。菩萨以摄受正法心。为物行施。遂令众生悟道。得入摄受正法之中。故摄受正法得摄施行。亦得摄受一切众生。是故摄受正法其义广大。故前云摄受正法。即是波罗蜜。施行既尔。余五类然。摄受正法有二。一者摄行。谓摄受正法摄受正法。摄受六度等万行。二者摄缘。菩萨行六度。令一切众生皆得悟道。入正法中。故摄受正法其义广大也。是名檀波罗蜜者。第三结檀行成就。守护六根下。第二戒度亦三。一标机缘。二辨菩萨持戒。三结行成名波罗蜜。应以戒成就者。标机缘也。问。是何等缘。答。亦有多种。自有破戒之缘。令其改悔持戒。自有本未有戒。令其受戒。自有见持戒而起爱敬之心。自有见持戒而得悟道。问。何故一一度中出多缘耶。答。若如大品。一一度中凡有四句。一自行六度。二教他行。三叹行法。四美行人。则六度各对六缘。今此文中。药别病通。以明六行。故是药别。所对之缘不别标之。知病通也。以守护六根下。第二明菩萨持戒。就文为二。一明菩萨自持戒。第二明菩萨持戒。令物得益。守护六根者。六根如门。能通六尘恶贼。损坏戒善。故须防护。防护之法。唯念与慧。念心守境。慧巧分别知其损益。净身口意业者。菩萨持戒有始有终。守护六根。是其始也。净身口意。戒行成就。成就之中。净身口意。是正戒离性罪也。乃至正四威仪。谓离遮罪。乃至还是穷到之辞。性罪易离。遮罪难防。从易至难。亦是从重至轻。故云乃至正四威仪。将护彼意者。上来第一明菩萨持戒。今第二明使他行戒。具以如上说。是名下。第三结具戒行名波罗蜜。就忍行中亦三。一标所为缘。故言应以忍成就者。若彼众生下。第二明菩萨行忍亦二。初明行忍。二为成就众生也。骂詈毁辱诽谤是口辱。对面而论名为骂詈。背后道说称为毁辱。全无忘造称曰诽谤。恐怖者。是其身辱。打缚割截系闭等事说为恐怖。又恐怖者。亦通于口。以说诸恶事而恐怖之故也。以无恚心者。此明忍也。得无嗔善根。故云无恚。饶益心者。非但无嗔。菩萨见打骂时。即于前人起饶益心。罗汉之人得打骂时心亦不嗔。不能于中即起慈心饶益于彼。菩萨能也。第一忍力者。忍辱是第一道。如经中说。忍之为德。持戒苦行所不能及。故称第一。又智度论云。行生忍时。得无量功德。行法忍时。得无量智慧。德兼福慧。故云第一。乃至颜色无变者。乃至还是穷到之辞。菩萨行忍。不起嗔恚。不生结恨。亦不加报。此离重过。今明乃至无变。远离轻失。将护已下。第二同前。是名下。第三结成忍度也。进度亦三。易知。菩萨精进。为度众生。是故说言于彼众生不起懈心。此明离过。如经说。懒堕是精进家障。懈怠是精进之垢。障重垢轻。今说离轻也。尚无有轻。况当有重。生大欲心者。上明离过。今辨习德。于诸善法皆有修意。名大欲心。又于诸众生皆有度意。名大欲心。欲心是其精进方便。故前生之。第一精进者。正明精进体。第一精进。是心精进。乃至已下。谓身精进。行住坐卧。常能勤苦。名若四威仪。心易身难。从心生身。故言乃至也。禅度亦三。于彼众生以不乱心不外向心者。心不住于一境。名为乱心。心缘外境。名外向心。此是定障。菩萨得定。故远离之。有人言。不乱者。离性乱。不外向者。离事乱。佛性论云。性乱者是五识中乱。事乱者是意识中乱。又净名云。心不住内。亦不在外。是为菩萨晏坐。第一正念者。上明所离。今明所得。生空法空。常以空理自安。故云正念。问。生空法空。此是正慧。云何言正定。答。即一空观。二义说之。穷照曰慧。极静为定。故成实论云。尔时二种。如实知名慧。摄心名三昧。又念是禅因。能生定心。如禅支及四如意足。不言第一正定。而举其因者。对下不忘。显守境力。乃至久时所作。身业也。久时所说者。口业也。终不忘失。明定心恒忆。久时身口业不忘也。问。何故有此意来。答。菩萨因定发宿命通。故忆持久所作事。又因定得于三轮。第一正念。谓因定得他心轮。久时所作。是神通轮。久时所说。是说法轮。并不忘失也。夫心喧则情暗。神静则虑明。故见旷劫如在目前。故云不忘失也。智慧亦三。彼诸众生问一切义者。问五明等一切义也。亦问五法藏一切义也。五法藏者。三世为三。无为为四。不可说为五。以无畏心而演说者。夫畏由痴生。安由解发。既明达在坏。故有难能酬。有酬必塞。故云以无畏心而为演说也。一切论。谓世辨论。随世论。围陀论。毗伽罗论。卫世师论。又是五明论。此是明智人之所造。又学此论者。亦能生人明慧。故称五明。五明论者。谓内论。因明论。声明论。医方论。工巧论。故称五也。此五并须宾主论量。故称为论。但前之四种。假文处多。说之为论。第五一门。随事习之。宜称工巧。故文云一切论一切工巧。此五是生明智处。故言明处。义通真俗。故地持云。于五明处。具足一切闻思修证。则知通二谛也。如地持论具释。乃至种种工巧诸事者。乃至还是穷到之辞。始从第一内论。乃至第五工巧诸事也。是故世尊无异波罗蜜者。前摄受正法无异波罗蜜有三。一总标无异。二何以故下。别约六度释无异。今第三总结无异也。问。余处皆以六度为自行。今此何故说为化他。答。所对不同。余对四摄。故为自行。今对摄受内证之德。为物行六度。名为化他。问。布施施他。四摄摄他。何故六度为自行。四摄为化他。答。六度中但云布施。故是自行。摄中云布施摄。摄即是化他。故为化他也。问。此中何故以六度为化他行。答。欲释上则是无量义。无量义者。犹是广大异名。若自行六度。则行不广大。以为物行六。故六度广大。又六度有三种广大。一无恶不息。二无行不修。三无人不度。复名广大。世尊我今承佛威神下。第三次释上得一切佛法章门。所以知释得一切佛法章门者。下明舍三不坚。得于三坚。三坚即是果地佛法。故知是释上果德门也。又接六度文生。上明行于六度。即下利众生。今行六度。上求佛道。故以六度之因。得三坚之果。而文且据檀因。得于檀果。余行类之。故有此文来。又上明六度。即是化他。今明舍三得三。即是自行。又上明六度即是行广。今明舍三与后际等即时长。并具诸义也。就文亦三。一请说。二许说。三正说。所以至此更称承力者。上明因行易陈。今明果德难说。故重承佛力也。更说大义者。上明理大行大。今更说果大又上已说六度之因下利。今说舍三。得于上求之三。故名大义。许说可知。胜鬘白佛下。第三正说。就文为二。第一明舍三得三。第二称叹。就初又二。第一明摄受。第二辨正法。问。今摄受与上何异。答。上明摄受于理。即是智与理无异。次明摄受行。即智与行无异。今明摄受果。所言果者。谓佛地常身命财。明人摄受此果法。故人与果法无二。所以然者。证常身命财人。与常身命一体。故人法无二。又此中明无所得心。舍三即是檀行正法人。与此檀行正法无二。问。上已明六度无异。何故复明檀行无异。答。上虽明行广。今辨时长。迁应有上四义。未得人法不二观。则人法二。得不二观。即明人法无二。又破人法二。故明人法不二。惑者谓人能摄受正法。正法为人摄受。则起二见。为破二故明不二。具如上释。又具有二不二义。不二而二。法成人。人能御法。二而不二。即法统御名人。即人可轨名法。又即人之法。能生四乘因果。即法之人。亦能出生四乘因果。功用既齐。故人法无二。故前四譬中。前二明法出生。后二明人出生。即其事也。初文有三句。初双牒人法。无异摄受正法者。此明人不异法。无异摄受正法者者。此辨法不异人。摄受正法善男子女人下。结人即法。何以故下。上明摄受。今第二明正法。正法即是常身命财。何以故者。问也。此问有二意。一问所摄正法。二问人法何故不二。若摄受正法下。正答其两问。大意明其人舍三分已。得摄受中常身命财。身命则是正法。故酬其一问。常身命财。以成于人。故人不异法。酬第二问。就文有三。一总明此人为摄受正法。故舍于三分。二列三名。三广解释。就初中若摄受正法男女。为摄受正法故舍三分者。此明摄受菩萨为得佛果常身命财。故舍无常三分。此明舍意也。问。但应言为得常身命财。故舍三分。何得言为摄受正法。故舍三分。答。欲显摄受正法。其义广大。既明为摄受正法。当知摄受正法。即是常身命财。若言为常身命财。故舍三分者。或便谓摄受正法不摄常身命财。以是义故。言为摄受正法也何等为三下。第二列出三名。问。舍身命财何异。答。若舍身为奴。则不开舍命。又舍头目支节施人为舍身。为人取死为舍命。又释。舍身即是舍命。但本意不同。故成两别。如投身救虎。命虽不存。以肉施彼。意在施身也。他不耐我在。须得我死。于彼事乃办。菩萨为兹殒命。身虽不存。是只舍命。自身命外。国城妻子。悉以施人。为舍财。梁武别释此为一小科义。善男子下。第三广释。即成三别。男子女人。出能舍之人也。舍身者。正明舍也。生死后际等者。北土人有二释。一云。生死是前际。涅槃为后际。而言等者。生死涅槃于事不齐。于理则等。要得此等。方有舍得。等谓空平等观。上绝涅槃。下亡生死。得此等观。故能离老病死。得常身命财。此空平等观。为舍得处。此乃证实离相。故名为舍。非以身施人名之为舍。有人言。生死后际者。非生死为先际。涅槃为后际。唯就生死中自辨于前后。若具缚凡夫。是生死前际。金刚三昧。一品惑在。是生死后际。故詺金刚三昧。以为生死后际。言其等者。取佛果种智。良以金刚断种智证。此据终尽处以说。故举后际等也。南方人亦有两释。但有异有同。一云。以金刚穷学。为生后际。谓生死讫于此时。意明舍身之事。从初发心讫此为极。自此已外无复无常身可舍。又释。以涅槃为后际。生死尽于此时。故言生死后际等。毗婆沙中具此两释。但彼举小涅槃。今言大涅槃为异耳。馥师意。摄受正法以菩提为期。舍身命财以后际为限也。今须平量之。北土人以空平等为舍。此事不然。凡论空平等舍。从初地得平等观。即能平等行施。云何乃言后际方辨空平等施。若以涅槃为后际。此是舍无常身尽极处。自此已外。无复无常身可舍。此言合理也。若以金刚为后际。金刚犹是生死后分。此犹有无常身可舍。若以涅槃为后际。即得常身。更无有无常身可施。但得常而舍无常。约此亦得云有无常身可舍。今详经意。从因到果。则如向释。但今言与后际等。生死自有三际。一前际。谓过去。二中际。谓现在。三后际。谓未来。际既无尽。舍身与后际等亦无尽。如地经十无尽义。不取尽极为等。问。后际无尽。舍身亦无尽者。何由得常果耶。答。菩萨建无尽意。行满自然得常。离老病死者。上明行因。今辨得果。舍无常身布施。凡得二果。一所离果。二所得果。离老病死。谓所离果。老病唯在分段。死义通于变易。又变易亦有念念之老。无常之病。得不坏常住下。第二明所得果。就文有三。一所得常。二所得深。三所得体。体是常故。名为法身。亦无诸非法。妙法斯满。是法身义。既为身舍身。故得法身之报。此约相似因为论。不可破坏。故名常住。谓离分段也。无有变易。离变易也。又无有变易。释上常住。不思议功德者。第二明所得深。道出三乘十地。故无人能思也。如来法身者。第三明所得体。以功德法成身。故云功德身也。舍命者。标舍命布施也。生死后际等者。明布施时长也。毕竟离死下。上辨行因。今明得果。有二。一者所离。二者所得。言离死者。谓所离也。舍命是为他取死。故以离死为果。无常寿命要必有死。今明无有死。故云离死也。得无边常住下。明所得也。亦三。一所得常。二所得深。三所得体。无边者。生死之命有其分限。名之为边。常命异之。故言无边。以无边故。所以常住。不可思议功德者。明所得深。一切众生。无有能思议如来寿命。知其齐限。名不思议。此常命是修功所得。故名功德。通达已下。第三所得体。功德。总明其体。通达一切甚深佛法者。此别出命体。正用慧为命。所以偏说慧者。以慧为行主。能持众德。如命能持色心之报。故说慧为命。通达一切。谓广大慧。甚深佛法。谓甚深慧。以此广大甚深之慧为命。故名慧命也。如经言慧命须菩提。慧命舍利弗也。今言通达一切甚深佛法者。出慧命所照境也。舍财者。牒所舍也。生死后际。不异上解。得不共下。此明得果。但明所得。则兼所离。于中有二。一得自报财。二得他供财。自报财中亦三。一所得常。二所得深。三所得体。言得不共者。世财五家共有。今舍世财。得不共财。世财或尽或减。常财无尽无减。毕竟常住者。前辨异无常财。今显常住财也。问。何等为常住财。答。法华论释。我净土不毁。而众见烧尽。天亲云。报佛如来净土。第一义谛所摄。不可烧。彼论明报佛是常。报佛土亦常。故是常财也。有人云。常财者。谓十力无异无量佛法。故名为财。如维摩云富有七财宝。故以众德为财也。不可思议下。第二显所得深。具足功德下。第三显所得体。即以功德为财也。又上毕竟常住。成前无尽。具足功德。成上无减。总论世财有五。一五家共。二减。三尽。四无常。五非妙。法财翻之也。得一切众生殊胜供养者。财有二种。一自报财。二他供财。自所招净土境界是报财。天人奉养是他供财也。上来辨自供财。今明他供财。应迹为论。应感既彰。能致众生四事胜供。又能感三乘圣人四事胜供。世尊如是舍三分下。上第一明人法不二。行因得果。今第二称叹。凡有二句。第一牒所叹人。常为已下。正明称叹。叹中有二。一者上为佛记。二下为众生瞻仰。又上入佛境。故为佛记。下过群品。故为众瞻仰。问。何故云为佛所记。答。舍身财。此是大事。物恐未必得果。故明行因必有果可得。故佛记之。又记者决也。其人必得三果。又记者别也。其人不作八道必成佛也。为众生瞻仰者。众生不能舍三。其人能舍。众生厌无常欣常三。其人得常三。故为物所仰。又上弘佛法。故为佛所记。今成就众生故为众生所仰。世尊又善男子下。自上已来释三章门竟。谓理行果。由理成行。由行得果。此是自行。自行既成。则明化他。化他者。谓八万四千法门。谓化他之极。故上有四标。至此便有四释。问。今文乃明护法。云何言释上八万四千教法耶。答。夫护法者。正明护教。是以今明护法。即释上教也。舍邪教。显正教。称为护法。又有此文来者。释成舍三意也。所以舍三者。为护法故。如上第三愿云。为护正法舍身命财。佛性论明十因缘故常。第一义云。舍身命财为摄受正法。正法既无穷。以无穷之因。感无穷果。果即三身。故是常住。又成上得三。如涅槃云。护法因缘。得金刚身。又菩萨舍三为二事。一为下利众生。二为上护大法。前明为利四生。是故舍三。今为上护三宝。是故舍三。问。上三皆明摄受。护法中何故不明摄受。答。理行果是证义。故明摄受。护法中明教。故不明摄受。又为略故。又例前可知也。就文有四。一举护法之人。二法欲灭下。辨护法时。三不谄下。显能护行。四入法朋下。护之成益。善男子善女人者。出护法人也。法欲灭时者。护法时也。比丘下。出灭法人也。梵言比丘。此方义翻乃有五种。一名怖魔。初出家时。令魔怯怖。此义据始。二名乞士。既出家已。无所积聚。乞求自活。三名净命。以法乞求。离于邪命。此二据次。四名净持戒。出家已修持梵戒。五名破恶。以持戒故。离犯戒恶。此二据终。尼者言女。优婆塞。此翻为善宿男。怀善自居。故云善宿男。亦云近住。以怀善自居。近于佛住故也。夷者女也。此之四人。若能依教修行。则是护法人。故仁王经云。如师子不为余兽所食还为自身中虫所食。佛法亦尔。天魔外道不能殂坏我法。还是我四部弟子能坏我法也。朋党诤讼者。出灭法相也。朋党者。心坏也。诤讼者。口坏也。破坏离散。谓身坏也。又结集邪律。情助彼此。名为朋党。言竞是非。名为诤讼。分为异部。故名破坏。各各别行。故名离散。又是破和合众。故言离散也。以不谄曲下。正明护法。凡六句。前三异邪。后三同正。以不谄曲。身不邪也。形随恶党。名为谄曲。不欺诳者。口不邪。口宣邪法。称为欺诳。不幻伪者。心不邪也。惑心邪法。名为幻伪。又不谄曲。谓离谄垢。不诈善外相。不欺诳者。谓离诳垢。不覆藏内恶。四卷毗昙云。曲从谄伪生。故今合为不谄曲。成论云。谄心事成故名诳。故次不谄曲明不欺诳也。不幻伪者。若当诈善外相。覆藏内恶。名为幻伪。以不诈善外相。覆藏内恶。故名不幻伪。林公云。口业为欺诳。意为谄曲。身业为幻伪。又说法之人。于胜上者。则谄曲面之。于劣己者。则起欺诳。心不真实。名为幻伪。如梵天王为诸梵子说法。黑齿比丘乘神通往彼问之。是身从何三昧生。何三昧灭。彼不能答。但云我是大梵王。我是大梵王。彼说法竟。执黑齿手。汝莫众中问我。此则于黑齿而谄。于小梵而起欺诳。于二处心不真实。又凡夫二见颠倒。名为谄曲。二乘未究竟为欺诳。舍利弗言。呜呼深自责。云何而欺。空乱意菩萨名为幻伪。今护法菩萨无此二心也。下同正中。爱乐正法。是心正也。摄受正法。是口正也。善言求法。名为摄受。又爱乐是入正行。又爱乐正法者。始心欲乐也。摄受正法者。终心相应。入法朋中。是身正也。摄受法故。入诸德菩萨数中。名入法朋。入法朋者。此明护法行成。决定得佛。故为佛所记也。世尊我见摄受正法下。此文来者。凡有二意。一者远生。二者近生。远生者。上来胜鬘说摄受正法。今仰推于佛。仰推于佛者。显摄受正法有大功德力。二近生。叹摄受正法护法菩萨有于大力。请佛证知。就文为二。初明佛有能知之德。亦悉知见下。正明佛知也。佛为实眼者。如此护法之人。化功渊旷。下地不测。唯佛照之分明。故言佛为实眼。实智等五句。叹佛。为二。初实眼实智二句。叹佛能知见摄受正法之用。次有三句。叹佛能了于法。初照名眼。后知名智。又眼称。据五眼之中佛眼。智约三乘智中。取其佛智也。皆能如实称境。故名为实。龙树云。独佛一人有不诳法。故四眼中取佛眼。十一智取如实智。为法根本者。佛是得法之原。又法从佛出故。故为法根本。具了达一切。为通达法。能以正法授与众生。为正法依也。亦悉知见者。明胜鬘云。我见护法菩萨有如是力。佛有实眼实智。亦悉知见此人大力也。尔时世尊下。前广说摄受正法有四。前三章已说。今是第四随喜赞叹也。就文为二。第一明如来内心随喜。第二明外发言赞述。言大精进者。并起万行。遍趣群机。念念法流。此明可喜之事。上来胜鬘广明摄受出生自利。出生利他。及舍无常三分得常三分。乃是护法。并是大精进力。起随喜心者。随顺胜鬘所说。而生欢喜。又庆其所行。美其所说。故言起随喜心也。三义故喜。一所行合理。二所说称机。三仰推如来。情无专执。故佛随喜。如是胜鬘下。第二发言赞述。就文为二。一者印定。二者称叹劝修。初印定者。令一切众生生信心故。又欲成于经。夫佛所说者。方得称经。自外所说。须佛印定。又佛欲使物信受无疑。故须印定。如大力士下。第二称叹劝修。就文有四。一举力士对魔称叹。二举牛王对二乘叹。三举山王对菩萨叹。四明有大利益是故劝修。若据述成者。上四标四释。今还四述成。第一述成理法。第二述成行法。第三述成果法。四述成教法。并显在文。初三。一譬。二合。三举余善对以显胜。少触身分令人大苦者有人言。应云力士少身分触他。亦得云少触者。薄触他身则生大苦。合意明一念与摄受正法相应。出魔境故。魔大苦也。有人言。受五戒乃至出家。夜叉闻之。展转相告。乃至魔王。魔王闻之。宫殿便动。生于惊怖。闻摄受正法。生大苦恼。甚惊怖也。此以少况多。何况与正法相应。成诸佛菩萨。能以四乘之法。授与众生。馥师云。以摄受正法欲为小摄受正法。此意明直发心乐欲摄受。已胜出人天。实登圣故。功德无比也。我不见下。第三对余善叹。余善者。谓摄受正法外余凡夫二乘有所得善也。又如牛王下。第二举牛王对二乘叹。明述成意。二乘不摄受六度正法。今对之。故述成上因行也。亦三。谓合譬结。所以举牛王者。如法华云牛鹿羊譬三乘。今明牛王。即法华大白牛也。形色无比者。当相显胜。一切牛者。对劣显胜。譬菩萨行六度因。胜二乘也。又牛王取运屃之。譬摄受正法运出之力。超过二乘。问。法华以牛喻大乘。今云何以牛喻二乘。答。彼以三兽相对。故牛喻大乘。此牛王及余牛相对。故以牛王喻大乘。余牛喻二乘。合譬中。如是大乘少摄受者合牛王形色无比也。胜于二乘善者。合胜一切牛也。以广大者。第三结释胜之所以。六度行无不包。故言广。超二乘之上。故云大。譬如须弥山下。第三举山王对菩萨欢。又是述成第三果德。所以文云。能舍三分。胜不舍三分人也。一一譬。须弥。此云妙高。亦名安明。亦言善积。林公云。须弥留。此云善高。三百三十六万里。纵广亦然。略说有十宝山。广说六万诸山。以为眷属。须弥最胜。此山四宝所成。东面黄金。西有白银。南有琉璃。北有颇梨。是故此山端严殊特。端严殊特。当相显胜。譬摄受正法中。摄证行胜。胜于众山。对劣显胜。譬摄证行。胜于近学。如是大乘下。第二合譬。大乘合须弥山。果德高胜。云大乘舍身命财。以摄取心摄受正法。合前譬中端严殊特。舍身命财。彰其所离。以摄取心摄受正法。明其所得。以摄取心者。趣证方便也。摄受正法。是其正证也。又以摄取心。谓愿摄也。摄受正法。谓行摄也。胜不舍身命财初住大乘一切善根者。此合胜于诸山。地前菩萨。未能舍离无常三分。始学大乘。名为初住。此非得初地名为初住。以地前菩萨有相心多。学空心少。故不能舍。有人言。山王譬八地。超出七地。文言初住大乘者。七地始过二乘。习行成满。将进法流。故言一切善根。此非初地为初住。如大品说。或言七地为菩萨位。今云初住。其义亦尔。而云不舍身命财者。未能常舍。此于八地。故言未舍。非都不舍。今谓同初释也。以广大释胜所以。是故胜鬘下。第四劝修。若据述成者。则述成第四护法。以劝其开示教化。即是护法义也。已明理行果竟。故须护此三法。就文有二。初正劝修。第二举德释成劝修。开示者。有人言。用前力士开众生也。言教化者。用前牛王化众生也。言建立者。用前山王果德建立众生也。馥师同此释。有人言。智度论释无作品。为他说法。凡有十门。谓开示教诏等。大开为开。曲示为示。便舍邪取正为教化。令其善根成就为建立。又生其闻慧为开示。生其思慧为教化。生其修慧为建立。又生信心为开示。合其得解为教化。令如说修行为建立。又化下根为开示。化中根为教化。化上根为建立。又以教开悟。以理示之。教令修善。化令改恶。始建因行。终立果德。如是大利。即上理正法出生四乘名为大利。如是大福。即六度行称为大福。如是大果。即舍三得三。有人言。如是大利。谓断德也。大福。谓福德庄严。大果。谓智慧庄严。有人言。如是大利。谓得常身。如是大福。即是常命。如是大果。即是常财。有人言。化他之善为大利。化功还归菩萨故言大福。此二是因。必当成佛。故言大果。胜鬘我于下。第一正明称叹。今第二明叹所不能叹。若据称叹。上如是大利三句。以叹理行果三种功德。今叹第四护法功德。护法是化他行。故功德无边。从初摄受正法广大之义至此。胜鬘有四标四释。如来四述四叹。佛告胜鬘下。此是第五一乘章。略作八门释之。一来意门。一乘正是此经宗旨。又以一乘立名。故题云胜鬘师子吼一乘大方便。又一乘是三世诸佛出世本意。如法华说。三世诸佛。唯为显一理。唯为教一人。是故出世。为此义故。须明一乘也。问。此经以一乘为体。及用一乘标名。又是三世诸佛本意者。若尔。何不命初即说。至今方乃辨耶。答。若就修行次第。胜鬘初叹佛请摄。发菩提心。发菩提心竟。次修菩萨修菩萨行以止恶为本。故自誓受戒。既竟。次须发愿。愿行既成。便得证悟正法。故次明摄受。摄受从初地已上乃至佛地。但摄受多明因行。因行既成。次得一乘佛果。是故至此。乃得辨于一乘。若约位论之。初三。谓地前位也。摄受。明登地已上。一乘。正明佛果。问。何以得知摄受正法是登地已上。答。以文义两证。义证者。释摄受是证悟之名。是以摄受文中明相即无二之义。地前未能真证及境智俱寂。故知登地已上方有摄受。次文证者。山王譬中。摄受正法胜地前未能舍三。故知登地已上是摄受也。又一门因果次第者。一者发菩提心。二者修菩萨行。三者得于佛果。所以但明三者。如人欲到所在。必具三事。一发心欲到。二正陟路而行。三得到所在。胜鬘五章亦唯此三义。初一章谓发菩提心。次三章谓修菩萨行。后一章明得佛果。金刚般若亦明此三章。初广大等四心。谓发菩提心。次不住六尘行于六度。即行菩萨行。后明不可以身相见佛。明无为法身果。若明说法次第者。初三章明起说方便。令尊人重法。止谤除疑。摄受已去。正明开宗投道。称为正说。正说有二。一行法。二境法。如上释之。行法之中。有摄受之与一乘。前已说摄受竟。今次说一乘。是故有一乘章来也。第二同异门。凡有十种摄受正法与一乘同异者。大明佛法。凡有二门。一摄邪归正门。二摄异归同门。摄邪归正门者。众生失一正法成二种邪。一者起爱。二者起见。爱则天魔之流。见则九十六术。法华中。以天魔起爱之流。譬如毒虫。外道等喻同恶鬼。此二乖于正法。故名之为邪。诸佛出世摄此二邪。归五乘之正。名为摄邪归正门。禀教之流。虽舍二邪。封执五异。今摄彼五异同归一乘。故名摄异归同。法华之前多辨初门。法华已去多明后门。胜鬘前明摄受正法。略说诸佛摄邪归正门。今一乘章。略说诸佛摄异归同门。二者能释所释门。明以后成前。摄受正法。无法不摄。如上理行果教。但未对劣显胜。今一乘章。显摄受正法德行胜出二乘。故名以后释前。则摄受正法义乃圆备。三者因果不同。摄受正法。虽明理行果教。而多明因行。一乘虽具明一切法。多明于果。所以然者。摄受中。正明修行次第。如上生起。故多说因。一乘中。次对劣彰胜。就果德辨胜义显。故多说于果。四者摄受中显出生四乘行德。此一乘中但显出生声闻缘觉。所以然者。摄受中欲明广大。故须辨出生四乘。一乘欲明破二归一。以二乘多自谓究竟。故须破之。人天菩萨不执为究竟。故不须破。是故出生二乘行德。还就破之。以明会入。五者所出生因果广狭不同。摄受中出生通于因果。一乘中但出生二乘果德。所以然者。摄受中欲显广大。故须明出生因果。一乘中明二乘人。执果为究竟。不执因为究竟。是故但明出生果德。还就破之。以明会入。六者出生广略异。摄受中以出生为宗。欲显广大之义。故广辨其出。略明其入。正欲以入显出。一乘以会入为宗。欲显摄权入实。故广彰其入。略辨其出。正欲以出显入。七者愿行不同。摄受明收入。摄诸愿同入一大愿。所以然者。欲摄前三愿同入一愿。又未得证悟正法。故前起于愿。是故明摄诸愿归于一愿。一乘中明收入二乘。若行若愿若因若果并收入一乘。如说六处等以归一。即是摄二乘因果德以归于一也。摄受中出生四法。谓四乘因果。一乘中亦明出生四法。谓二乘果及世间出世间。至文当释之。八者大小不同。摄受正法中明收入。摄一切愿归于一愿。此则以大摄大。一乘中明收入。则摄小归大。摄受出生具生大小。一乘中出生以大生小。九者明广释义。更欲广释。摄受正法出生收入。未明摄受正法即是一乘。今欲明摄受正法即是一乘。明一乘生诸乘。摄诸乘归一乘。即是从正法生诸乘。摄诸乘归正法也。十者名义不同。摄受正法虽是一乘。随人随义。故三异名。如智度论云。般若是一法。佛说种种名。随诸众生类。为之立异字。仁王经云。八万法藏。即载名摩诃衍。即灭金刚。第三释名门。此章名为说入一乘章。交言曰论。直言名说。今无人论义。胜鬘直言演之。故言说也。会权入实。故名为入。亦得说于四乘为大乘方便。故名为入。唯有一理。唯教一人。唯行一因。唯感一果。故称为一乘也。又如法华论。以何义故名为一乘。谓同义故。言同义者。如来法身。声闻法身。缘觉法身。以三乘人同一法身。是故三乘同名一乘。所以言一。所言乘者。名为运载。运载有三。一者运人从因至果。如大品云是乘从三界出。到萨婆若中住。二者以德运人。令纵任自在。如法华云。得如是乘。令诸子等喜戏快乐。三者以自运他。如涅槃云。乘涅槃船。入生死海。运度众生。亦如法华云。佛自住大乘。如其所得法。定慧力庄严。以此度众生也。第四明乘体门。乘体不同。略明四种一依法华论。云何体法者。谓真如法身。为一乘体也。此就根本释体。根本即是真如法身。真如法身是佛性。故说为本。然后方有终因得果。二者。亦如法华论云。以无上菩提为一乘体。此据显时究竟果乘体也。三者。以万行为体。如智度论云。六波罗蜜以为乘体。此就因乘。四者以慧为乘体。如摄论云。乘以智为体。此就主为言。乘虽具万行万德。而慧为其主。故法华云。释迦玄音始唱。叹佛智甚深。多宝叹善。称大慧平等。故知就主为言。又示一德摄一切德。故但说于慧。又示根本唯有智慧。而下文云自性清净心即是慧也。又一切众生悉有佛性。佛性者即觉性。觉性者即是慧也。问。此经文正用何法。为一乘体。答。若会二乘因果悉入一乘因。得用因行为体。若因未究竟。果乃究竟。则以果德为一乘体。就果德中。对二乘无涅槃。佛有涅槃。对二乘无四智。佛有四智。则以涅槃四智为一乘体。又下文明一乘普摄众德。故云无边不断。无德不摄。故称无边。体是常住。目为不断。第五明一乘相。楞伽第四卷云。何者一乘相。谓如实觉知一乘道故。不分别所取能取境界。不生如是诸法相住。以不分别一切诸法。故名一乘道相。此是内外并冥。缘观俱寂。为一乘相也。此即泯上体门。谓非因非果。乃至非智非愚。始是一乘真体。一乘妙相也。第六明乘差别门。有一乘二乘三乘四乘五乘六乘七乘。一乘者。谓根本。唯有一佛乘也。言二乘者。此有多门。初明就一佛乘自开二种。一者根本一。谓为直往菩萨说于佛乘。二者摄末归本一。谓于佛乘分别说三。然后摄三归一。谓摄末归本一也。此为回小入大菩萨说也。二者次明因果为二。谓一乘因。一乘果。如法华唯显一理。谓一乘果。唯教一人。谓一乘因也。所言三者。如摄论云。乘性。乘随。乘得。乘性。谓真如。乘随。谓福慧。乘得。谓佛果也。所言四者。即前三种有其四义。乘性谓本有。随得名为始有。谓本始一双。就始有中。乘随为因。乘得为果。谓因果一双。即是四也。次明五种者。如中边论说。三即上性随得也。四谓乘障。五谓乘境。所言六者。十二门论云。一超二乘之上。故名为大。二诸佛最大。是乘能至。故云大乘。三诸佛大人之所乘故。故名为大。四灭众生大苦。与大利。故名为大。五观音势至之所乘故。故名为大。六者能尽诸法边底。故名为大。所言七义者。如地持说。一者法大。谓方等十二部经。二者发心大。由方等经发菩提心。三者解行大。由发菩提心增进得深解高行。四者净心大。由解行成就。得入初地。见真如法身。其心清净。名净心大。五众具大。谓修大福德。大智慧。六时大。谓三大阿僧祇劫行行。七者果大。谓无上菩提。第七明教意门。问。依何义故佛说一乘。答。有二种意。故说一乘。一者为密意。二者为显意。如法华前三乘教意。佛于三乘教中。若说三乘众生空。即说无三人。即密说三人同归一乘。又昔于三乘法中。说三乘法空。亦是密说三乘法。同归一乘。前据人无我同。后据法无我同也。次显说一乘者。即法华教及以此经。问。显说一乘为何等人。答。通为声闻菩萨二人。言为菩萨者。有二种菩萨。一者昔三乘中菩萨。其人虽学大乘。既闻说三乘。则心犹进退。或谓进成菩萨。或可退作声闻。是故为说有一无二。无二故无退。有一故唯进。为此菩萨故说一乘。二者一乘根性菩萨。过去闻一乘教。故有一乘种子。今世还为演说一乘也。前是三乘菩萨。后是一乘菩萨。言为声闻说一乘者亦有二人。法华之前。以大乘法密化。淘练其心。至法华经方得说一。故法华云。佛昔于菩萨前。毁呰声闻乐小法者。然佛实以大乘教化。即是证密说一乘事也。二者有未定根性声闻。可得转小成大。如小乘义云。从初方便至暖顶已来。根犹未定。可得回转。故得为说一。至增上忍时。余二乘根性。皆非数缘灭。不可回转。故不为说一乘也。第八摄人门。问。人天乘入一乘以不。答。有人言。人天众不入一乘。凡论入者是趣向故。入人天因。得人天果。以因感果竟。是故不入。问。若尔。声闻缘觉回向者可入一乘。不回者入无余涅槃应不入一乘。答。后回心时。二乘薰习种子犹在。故入一乘。问。若尔。人天种子岂不在耶。答。此不定。人天或断善根。故不说入。又二乘体是出法。虽未回心。以理说之则入一乘。问若尔。五善明义。应不摄凡夫善以为菩萨。答。摄善明菩萨意。有善皆行。故通摄凡夫十善。今一乘明义。辨出世因果。故但摄二乘入一乘。人天是世间因果。故不入一乘。今所明二乘有不入一乘。人天亦尔。如法华论云。人天善根。及决定声闻。并不成佛。故要须发菩提心。方得成佛。而今言五乘众生并皆成者。取人天二乘远为菩提心缘。籍人天二乘值佛菩萨发菩提心。然后方入一乘作佛。又言五乘作佛者。以五乘人从一乘出。是故五乘同归一乘。又五乘同有佛性。故同入一乘。如华论说。以二乘授记者。以三乘人法身平等故。常不轻授恶人记者。亦示众生有佛性故也。虽同有佛性。要须发菩提心方得作佛。不发者则不得作佛。就此一章开为二别。一佛命说。二受命说。所以命说者。以前善说摄受正法。深称圣心。如来赞述。因即劝之说于一乘。又复一乘是佛果德。惧彼胜鬘不敢宣说。故命令说。又前请事多。不敢复请。更有所说。须命乃说。汝更说者。已说因。今更说果。故云更说。问。应命说一乘。云何乃言更说摄受正法。答。以摄受即一乘。故仍前名命其说。前已说竟今更说者。以摄受有二义。前虽明出生。未辨收入。故云更说。又上已说摄受德行广大。今欲令其说此行德显异二乘。故言更说。所说摄受。乃是十方三世诸佛同说。故言更说诸佛所说也。所以明同说者。为欲遮疑使物信受故也。诸佛所说摄受正法者。举所说法。命令说也。问。何故不言诸佛所证。乃云所说。答。佛法二分。一者证分。二者说分。离相平等。自觉相应。是其证分。寄言显德。是其说分。证分绝言。说分可显。故今举说分劝其宣扬。故言汝说诸佛所说摄受正法也。胜鬘白佛下。第二受命而说。问。前说摄受之时。承佛力说。今既不承。云何能说。答。今亦是承力。但承力义异。前叹佛中。为佛光照。是佛身加。所以能担叹。前摄受中。蒙佛意加。所以能说。今此佛告。是口加。故能宣说。善哉世尊唯然受教者。胜鬘先自有心欲说大法。今闻佛告称其本意。故言善哉。又说于大法。必能下利群生。故复言善。以受命恭诺。故称为唯。称理合机。所以称然。然即可也。即白佛言下。受教正说。就文为二。初略说一乘。如世尊说六处下。第二广说一乘。前略后广。解义常法。略中明从一出多。显乘之本。广中明一切诸乘同归一乘。明乘之一。即是收入之义。问。此章明入一乘。但应说入。何故明出生耶。答。乘具出生收入二义。是故胜鬘俱说两门。又将明摄多归一。必须前辨从一生多。以从一生多。故方得摄多归一。法华亦尔。故将说一乘。前说无量义经。无量义经从一生多。法华则摄多归一。又法华自具二义。于一佛乘分别说三。谓出生义。我设是方便。令得入佛慧。谓收入义。今亦尔矣。问。摄受正明出生。何前明收入。后辨出生。一乘正明收入。何故前明出生。后明收入。答。摄受中欲摄三愿同入一愿。故前明收入。又未得证悟。故总发一愿。故前明收入。一乘中如上释。将明摄多归一。必须前明出生。就文为二。第一总标。第二解释。摄受正法是摩诃衍。总标也。摄受正法与摩诃衍体一义异。证悟离邪。名摄受正法。即此正法。为诸佛大人所乘。故名大乘。所以此摄受正法。即是大乘。问。何故胜鬘转摄受为大乘耶。答。今欲破二归一。摄小入大。故须转名大乘。何以故下。第二解释。就文又三。初问。次释。后结。何以故者。问也。然此非谓疑摄受正法非摩诃衍。盖未识摩诃衍义。所以为问。问意云。虽知摄受是摩诃衍。以何义故。名摩诃衍。摩诃衍者下。第二解释。就文为二。一者就法略释。二约喻广释。略释云。摩诃衍名为大乘。言大乘者。能生二乘。故名为大。声闻缘觉如上释之。更有二义名为声闻。一者从他闻法。即悟得解。故号声闻。二就所观法门解释。如地论说。我众生等。但有名字。故名为声。悟解义说为闻。缘觉。如法华疏观音品具释。世出世者。前二乘中。见道之前名为世间。见谛已上名出世间。又前二中。世俗善法名为世间。如下所说六处等法。无漏善法名出世间。如下四智及涅槃等。今欲将彼二中一切善法。皆从大出。故说世间出世间矣。有人言。从大乘出生四乘。声闻缘觉即是二乘。世间者。谓人天乘。出世间者。菩萨乘也。今以前释为正。

　　胜鬘宝窟卷中(之本)


　　胜鬘宝窟卷中(之末)

　　　　慧日道场沙门吉藏撰
　　世尊如阿耨大池下。第二就譬广释。大乘凡有二譬。初池譬。明大乘出生多乘。故名为大。二种子譬。明其多乘同依一乘。故得称大。又池譬明其始出生。种子譬辨其终。谓小乘依大乘得增长。又初譬本生于末。第二譬末依于本。又从池出河。河在池外。从大乘出小乘。小乘应在大乘外。为释此疑。故说种子依地。而种子不离地。一一中皆前譬次合。阿耨大池。此云清凉。亦名无热恼。清凉据其水称。无热恼从主得名。阿耨大龙。居此池中。无热之苦。林公云。具外国语。应云阿那婆达多。池出八大河。喻大乘能出诸乘。有人言。此中但明出生二乘。而譬中言出八河者。但取出生为喻。不论多少也。有人言。就二乘中亦有八。二乘即二。及下六处。故成八也。有人言。上大地出四檐檐既别喻四乘。今言出八。亦喻出生八乘。言八乘者。谓四乘因。四乘果也。问。如地经明大池出生四河。此经及涅槃云出八池河。阿含及婆沙云出二十河。复有余经云出八千二十河。云何通会。答。旧相承直云。阎浮中近北边有山名香山。纵广五百由旬。阿耨达池在香山顶。若依立世毗昙。从此北度九黑山香北有雪山。此山有池纵广五十由旬。名阿耨大池。于四面有四兽头。东有金象头。口中流出恒伽大河。即有四眷属小河。南有银牛头。口中出辛头大河。亦有四眷属小河。西有琉璃马头。口中流出悉陀大河。亦有四眷属小河。北有颇梨师子头。口中流出慱叉大河。亦有四眷属小河。此四大河去池四十里外。各分为五。随方赴海。四五即成二十。故阿含及婆沙说二十河。问。各流出四。云何言五。答。四本河即四。复有十六眷属。故成二十也。而言八者。佛出香山之东。今就东方一本大河。及四眷属合成五河。人皆同见。共取为喻。余方三大河。有大名声。人皆闻之。故取为喻。合前为八。余方小河。无大名声。人多不闻。故隐而不取。然诸四眷属河。一一各有五百眷属小河。随方入海。是故经中说八千二十河。合譬可知。种子喻中。前喻后合。种子譬诸乘差别。依地生是喻诸乘同依一乘。诸乘依一乘始起名生。依一乘增乃至成就名长。合譬易知。是故世尊下。第三总结。住于大乘者。明大乘人住大乘之法。摄受大乘者。智了悟大乘也。又依法起行名之为住。行成证法名为摄受。即是住于二乘摄受二乘者。大外无别小。小乘即是大乘粗近之法。故云即是住于二乘摄受二乘。又昔教说大为小。故云大即是小。又如池出大河。虽复池河名异。而同是一水。虽有大小名异。同是一乘。如世尊说六处下。自上已来名为略说。从此已去第二广说。亦是上明从一生多。今辨摄多归一。文为二。一会小因以入一乘。从阿罗汉归依佛下。会彼小果以入一乘。小因小果。皆入一乘之法。因人果人。皆成菩萨之人。如世尊说六处者。总举如来昔说于六。所以举昔六者。此是小乘经中说于六处。将欲会小入大。故前说小也。此六法是起行之所。故名为处。何等已下。次列于六。释六不同。今且为三双。一法住法灭一双。二约戒法得离一双。三约人始终一双。正法住正法灭者。问。云何为正法。云何为住灭。答。依杂心。经律阿毗昙。是名俗正法。三十七觉品。是名第一义。二种正法中。无漏正法。一得不失。不论住灭。今正论教法住灭。于教法中。通论三藏住灭。若别论。正辨戒律住灭。以戒律正是出家人所行故。如云戒律是佛法寿命。戒律住故佛法性。戒律灭故佛法灭。就戒律中凡有三种。一别解脱戒。二定共戒。三道共戒。道定二戒通于道俗。又一得不失。不论住灭。今正论别解脱戒住灭也所言住灭者。有二种住灭。一者时节理数有定期限。故有住灭。如释正法千年。像法千年。末法万年。所以有定数者。此是诸佛本愿故尔。如俱舍论云。释迦过去作瓦师。见过去释迦佛眷属及法住千年。是故发愿。愿我作佛国土弟子及法住世亦同千年。是故今成佛住法得于千年。首楞严经云。三昧力故。现分舍利。以本愿故。示法灭尽。此是期限定数也。二者人行法故。法则久住。人不行法。法则便灭。虽有二意。正以行佛法故。法则久住。不行佛法。法则便灭。以劝人行佛法故也。问。前云由本愿故灭尽。后云众生不行故灭尽。二义相违。云何会通。答。佛知众生不行法故灭尽。故与本愿不相违。波罗提木叉。毗尼。第二得离一双。此文来有多意。一法住法灭通三藏。今则别明以戒律正是出家所行。故所以别。又河西道既师云。佛法有二种。一者经藏。二者律藏。经藏以化外。律藏以化内。又经通化道俗。律则别化于道。上法住灭是经法。今是律法。又上是通法。今是别法。所以立波罗提木叉二名者。有其多义。一者得离之名。波罗提木叉。此云报解脱。持戒之因得解脱报。故云报解脱。故经言戒是正顺解脱之本。故木叉从德立名也。毗尼者。此翻为灭。谓灭现在身口七非。离过为称。木叉从未来受名。毗尼以现在为目。又解脱出于三界。毗尼灭于三涂。此一戒法。有期功能。是故如来立于两称。律名通上二义。亦得律是此间之名。木叉毗尼外国之称。如上玄章已说。出家受具足者。第三约人有始终一双。始则出家。终则受具足。约人者。佛法五众。出家得摄三乘。谓沙弥。沙弥尼。式叉摩尼。具足则摄比丘比丘尼二众。又出家三众。防恶不尽。但防身三口四。故与出家之名。二众防恶义尽。谓身三口四。故与具足之称。小乘法中受十戒为出家。受大戒为具足。大乘发菩提心为出家。受菩萨戒为具足。又净名云。发菩提心。是则出家。是则具足。而文中据罗汉为具足。盖据究竟处为言耳。实通凡圣也。又详文大意。此六始终但明一戒法。初明戒住灭。次明戒法得离。后明戒法始终。以戒是三学本故也。戒法既尔余行类尔。为大乘故说此六处者。第二会小入大。上小乘中。初总明六。次别明六。今会亦二。一总会。二别会。今前明总会。佛说此六为趣入大乘。为大乘家方便。故法华云。我设是方便。令得入佛慧。又云。入大乘为本。以故说是经。摄论云。大清净方便故。又上来说六。今明六意。佛所以说六者。言虽属小而意在于大。故云为大乘故说此六处。何以故下。第二解释。即别会。何以故者。谓问也。问意云。何故为大而说六耶。正法住者。答上问也。就文释三双即三。会初二中。前会住。次会灭。住中。前牒小乘中住。故云正法住者也。为大乘故说者。此明说大意。佛昔于小乘中说正法住者。说大乘为小住。当知小住即是大住。大住之外无别小住。如说大因为小果。大因之外无别小果。问。若尔。应云小住即是大住。何故乃说大乘住即正法住。答。今以本摄末。故大乘住。故即正法住。灭义亦尔。以显大外无别小故。离小乘兴废。无别大乘兴废也。波罗提木叉毗尼者。此第二双也。就文有四。一牒。二会。三释。四结。前双牒二法。故言波罗提木叉毗尼也。此二法者。义一名异。言义一者。体义一也。同是一戒。故言义一。所以于一戒上立二名者。即一戒体而有二能。能得未来解脱之果。故戒受木叉之名。能灭现在身口七非。故戒受毗尼之称。佛欲劝人持戒。故于一戒上立此二名。虽有解脱灭二名。而同是一戒法。故言义一。问。何故辨二法体一名异。答。为欲会小入大中义便。欲明会一即会二。故前明两法自相会也。毗尼者即大乘学者。第二正会。是大乘中所学法也。前是小乘中自相会。今是会小入大也。何以故下。第三释上即大乘学也。何以故者问也。毗尼本是小乘学法。何故说为大乘学。以依佛出家受具足。是正答问也。以小乘人无别出家受具足。依大乘佛出家受具足戒。所学毗尼宁非大乘。此举后出家受具足。以释木叉毗尼即大乘学。兼会出家受具足也。是故说大乘威仪下。第四总结也。以说大乘威仪。为彼毗尼出家受具足戒。是故毗尼出家受具足。即以大乘也。前明依大乘出家。此是就大乘人会小。今明就大乘法以会小。离大乘之法无别小乘法。示离大乘菩萨无别小乘罗汉。会小乘教入大乘教。即是教一。会小乘行入大乘行。即是因一。会小乘人入大乘人。即是人一。会小乘果入大乘果。即果一。是故阿罗汉下。会第三双出家受具足。又就文为三。初明无别小乘出家具足。次问。三释。是故。乘前显后。前明以说大乘威仪是毗尼是出家是具足。是故罗汉无别出家受具足。何以故下。问罗汉实有出家具足。何故言无。阿罗汉下。第三释也。以罗汉依佛出家受具足故无别出家受具足。况尔前有耶。又欲以前类后。罗汉既无出家受具足。且无四智涅槃。问。罗汉何时出家。何时受具足。答。此就因中论出家耳。非罗汉出家也。阿罗汉归依于佛下。自上已来明会因。今第二次明会果。会因者。会小乘因成大乘因。无别小乘因。又是集其因义。会果者。无有小乘究竟果。小乘究竟果。还是大乘因。故小乘因果。并属大乘因。又上夺因。今夺果也。又举果释成夺因。若得果满足。因便满足。果既非究竟。所行因宁得满耶。又上来会其世间善入一乘。今会出世善以入一乘也。又上会六处等。是会小乘之始。今会小乘之终。中间可知。就文为二。第一双标二种章门。何以故下。第二双释二章门。双标二章门者。阿罗汉归依佛。是一章门。明德不圆。阿罗汉有恐怖。第二章门。明障不尽。又罗汉有归依。标章门也。有恐怖者。释归依也。以有恐怖。故须归依。问。此章会果。何故夺其归依。答。前夺出家受戒。今夺归依。归戒是本。是故次戒明归。问。有归有几种义。答。一对昔明依无常佛。非究竟归依。今归依常住佛。始是究竟归。故下文云。无尽归常住归。为真归依。二者对昔别体归非究竟。明今一体归方是究竟。故下文云。如来即三归。此二义通显二乘。若因若果人。虽后归依于佛。而未识归依。三者。上破其有六。故明无六。今破二无明于二有。言二无者。一谓无归依。二谓无恐怖。二有者。一有归依。二有恐怖。有归依者。其人谓有生死怖。故有归依。今以免生死怖。故不须归依。今明虽免分段怖。犹有变易。故须归依也。问。罗汉何时有归。何时有怖。答。不愚法者。现知变易生死未尽。依佛求出也。现知变易对治未立。所以有怖。愚法之人。未来无余涅槃之后。心想生时。方归方怖。是义后当释。问。何故不言辟支有归怖耶。答。罗汉现在闻大乘经。自觉住有余地。有归怖。辟支出无佛世。不闻大乘。不知自住有余地。故不知归依也。问。若尔。何故下文说言罗汉辟支有怖畏耶。答。此论未来辟支。故尔。何以故下。第二释章门为二。初略释。次广释。略中释二即二。前解后怖章门。承言便故。次追释有归章门。前解怖中。何以故者问也。如来昔于余契经中。常说罗汉离于怖畏。今此何故说言有畏。阿罗汉下。次解释有三。初法。次譬。后结。阿罗汉于一切无行怖畏想住者。罗汉有三界内治道之智。名之为行。断三界烦恼尽。无有三界内分段生死。于三界内无有怖畏。是故昔日说罗汉无怖畏。未有三界外治道之智。名为无行。故有变易生死苦。明阿罗汉自知有三界外变易生死未尽。畏彼生死之苦。缘已无行。而生畏心。名怖畏想。由在怖畏中住。故名为住。又未进断。且名为住。有人言。一切无行。是怖畏境。五阴非一。名为一切。无定实迁流。故云无行。二乘人不知阴等生灭无性。谓有实相逼迫而生怖畏。心想此事。故云想住。故宝性论云。不断一切烦恼习气。故于一切有为行相。生极怖心常现在前。问。云何五阴无定实迁流名为无行。答。如人想谓言炎水流。言野马走。其实无流。且无马走。故言无定实迁流也。林公云。外国云。僧塞迦逻。此云行。大乘云行无体。故云无行。而小乘谓实有行。故生恐怖。如大品云。一切众生没在无所有中。此与后释意同也。前师约三界外事生怖。后师即约三界内事生怖。前师解行是治道之行。后师解行是迁流之行。如人执剑欲来容已下。第二譬说。初师云。变易之因。喻之为人。能招未来变易之果。名为执剑。当果临至。故云欲来。以必切身。名为害己。第二师云。如人者。喻五阴也。执剑者。喻阴体生灭也。欲来害己。譬生灭相逼切也。是故罗汉无究竟乐者。第三结也。依初师。是阿罗汉于变易生死有畏想。故无究竟乐。依后师。虽得有余涅槃。以怖畏心随逐。故无究竟乐。何以故下。第二释归依章门。何以故者问也。罗汉已证无学之果。何故须归耶。世尊下解释。于中初法。次喻。后合。依不求依者。是法说也。如来是不求依人。罗汉依彼不求依人。名依不求依。如众生无依下。第二譬说。如世间众生无所依凭。故多有怖畏。缘境生怖非一。名为彼彼。以怖畏故则求归依者。正明须依。求依大力。防所畏也。如是下。第三合譬。如是罗汉。合前众生。有恐怖。合彼彼怖。以恐怖故依如来者。合以恐怖求归依也。世尊下。上来第一略释归怖。今第二广释归怖。就文为二。从初至无边不断。广释怖畏。如来无有齐限时住下。广解归依。初文又二。第一正明罗汉辟支有畏所以。第二不受后有智下。会小入大。以有畏故。终须入大。此与前会世间善法小异者。前世间善法但举以会入。今此会出世中。广夺非究竟。后方会入。所以然者。欲明二乘不执世间善法以为究竟。故不须夺显非究竟。故直举会入而已。二乘执出世间法以为究竟。故须夺显非究竟。然后会入也。又是互文现意。且显会义多。初言阿罗汉及辟支佛有怖畏者。牒前怖畏。是故阿罗汉下广释。何故须广。前言罗汉于一切无行怖畏想住。未知此等无何等行。故须广释。谓无智及涅槃行。无四智故。智行不成。无涅槃故。断行不足。又无四智。道行不圆。无涅槃故。灭行不足。又无四智。菩提不圆。无涅槃故。涅槃不极。又无四智故。有为功德不满。无涅槃故。无为功德不圆。又就文有二。第一正明二乘四智未圆。涅槃不满。第二何以故唯如来下。释彼二乘不得所以。以其不成一切德故。就初。前明四智不圆。后彰涅槃不满。今言是故罗汉辟支者。牒彼不具四智人也。问。上来何故不显辟支。唯显罗汉。今此二人并举耶。答。良以辟支出无佛世。现在不彰依佛。乃可过未有依。不同罗汉。一切时依佛。故上显依佛中。不彰辟支。但彰罗汉。今此四智涅槃。二人齐有。故并举此二人。夺非究竟。有余生法不尽故。我生已尽智不究竟也。于中先略释四智义相。然后释四智义。三门辨释。一释四智义缘不同。二约四谛智分别。三约尽智无生智分别。义缘不同者。若阿罗汉无学理观智慧。于念念中皆具此四种义能。我生已尽乃至不受后有。如似一念精进。则能勤断二恶勤修二善。然理观智慧具此四义能现时。而无四种缘心。后出观在事中。有其四种缘心。缘已智能我生已尽。梵行已立。所作已办。不受后有。而无四种义能也。若论大乘中。佛及大菩萨。二谛并观。无入出观异。而义差别者。但真谛观。皆具此四种义能。而无四种缘心。俗谛观。有四种缘心。无四种义能。约四谛分别。若依婆沙论。我生已尽是集智。梵行已立是道智。所作已办是灭智。不受后有是苦智。彼论但随相别属四谛智异。据实一一谛皆具此我生已尽。乃至不受后有等四种义用也。约尽智无生智分别者。婆沙中诸师差别不同。说有四种。一说我生已尽是尽智。次余三智是无生智。二说我生已尽智。梵行已立智是尽智。余二是无生智。三说前三智是尽智。第四是无生智。彼论中问言。无有阿罗汉二刹那尽智后起无生智。何故我生已尽等三智是尽智。此问意云。罗汉唯一刹那照烦恼尽名尽智。第二刹那即是无生智。云何言尽智中具有我生已尽梵行已立所作已办等三智耶。彼论答言。虽一刹那。而有三种义。故作是说也。四说我生已尽等四智。非尽无生智。亦非无与十正见智。此是赞叹罗汉辞。言阿罗汉我生已尽。乃至不受后有。此言非尽智无生智等者。非是前三家别相属对。故言非。不一向非也。然尽智无生智中。具此四种。若直言我生已尽。梵行已立。所作已办。不受后有。如是说者。是尽智中四智。若言我生已尽不复更生。梵行已立不复更立。所作已办不复更办。不受后有不复更受。如此说者。是无生智中四智也。依毗婆沙。我生已尽是断集智。依此文者。是断苦智。所以然者。婆沙据集能招生。故我生已尽是断集智。此经言苦有二种。一分段生死苦。二变易生死苦。二乘虽断分段之苦变易犹在。故言有余。以不尽故。当更有生也。所以我生已尽智。是苦智。故当更有生也。有余梵行成故不纯者。梵行已立不究竟也。依毗婆沙梵行已立是修道智。依此文是证灭智。所以然者。梵名涅槃。证梵行名为梵行。是故说梵行已立是修道智。此经取梵行所证名为灭智。所证有二。一是有余。二是无余。分段尽处是其有余。变易尽处是其无余。罗汉辟支始证有余。虽有所成。而为变易因果所杂。名有余梵行成故不纯。故梵行已立是证灭智。事不究竟当有所作者。所作已办智不究竟也。依毗婆沙是证灭智。依此文是修道智。所以然者。依婆沙证得涅槃名所作已办。故所作已办是证灭智。此经明修道有二。一分段对治。二变易对治。二乘但修分段对治。余者未修。是故说言事不究竟。谓修道事不究竟故。当有所作。是故此经是修道智。不度彼故当有断者。不受后有智不究竟也。依毗婆沙是知苦智。若依此文是断集智。所以然者。苦果是后有。故婆沙不受后有是知苦智。此经明集有二种。一分段因。二变易因。二乘虽断分段之因。变易因在。名不度彼。故当必须断也。是故此经名断集智。若不须会。直依婆沙义且可尔。故诸胜鬘师有会不会者。上来夺其四智也。以不断故下。第二明涅槃不满。以不断故。牒前显后。理应具牒四智。但据后言之耳。去涅槃界远者。去大般涅槃。正明涅槃不满足也。又且得言夺四智。夺其有余。夺涅槃。夺其无余。何以故下。上来明四智不圆。涅槃未满。此下第二解释二乘不得所以。何以故者问也。如来昔说二乘四智究竟涅槃满足。今何故言不满足耶。唯有如来者。此解问也。以其不成一切德故。是以二乘四智及涅槃皆不满足。就文为二。一前解涅槃不满。二从罗汉辟支观察解脱四智究竟得苏息下。释前四智不圆。就初约人有二。文有五对。言人二者。一明如来得般涅槃。二明罗汉辟支不得。此据佛得显彼不得。又欲显示二乘归依之处。故明佛得。言文五对者。下有五番。明如来得二乘不得。今前总释涅槃大意。所以然者。此中既明佛涅槃。宜就此文释涅槃大意。此中有一义二义三义四义无义。言四义者。即是此中四种功德。言三义者。摄受五义。以之为三。初三句明般若。第四句明解脱。第五句明法身。所以明此三者。摄三德成总涅槃故也。次摄三为二。解脱一德累无不尽。法身般若德无不圆。次摄二句归一句。累无不尽不可为有。德无不圆不可为无。非有非无名中道一句。一句归无句。如法华云。究竟涅槃。常寂灭法相。终归于空。终归于法者。言亡虑绝。不可说涅槃及不涅槃。如肇公涅槃论云。有无绝于内。称谓论于外。九流于是乎交归。群圣于是乎冥会。次从无句而起于句。如涅槃云。低罗婆夷。实不食油。强名食油。涅槃亦尔。实无名相。强名相说。此明至理不可说涅槃不涅槃。不知何以美之。故强叹为涅槃耳。若言实有涅槃常。生死无常。则成断常二见。如下章说。若成断常二见。则生死涅槃皆生死。又生死涅槃皆是。则生死涅槃皆涅槃家之彰。故不应定执言有涅槃也。今以五番为二。初四明四种功德。后一总结。初四番者。一广狭相对。二浅深相对。三粗细相对。四清净不清净相对。一一对中有二义三义四义。言二义者。约人论之。言佛有涅槃。言二乘无涅槃。言三义者。一明佛得涅槃。次明二乘不得涅槃。第三会教。言四义者。一明佛得。二释佛所以。三明二乘不得所以。四正明二乘不得。唯有如来应等正觉得般涅槃者。此明如来独得涅槃也。般之言入也。成就一切功德故者。独释成佛得涅槃所以。佛成就一切德故得涅槃也。阿罗汉下。第二句显二乘不得涅槃所以也。言得涅槃者。第三会昔教也。其实不得。但昔方便言其得耳。唯有如来下。此第二对亦有三。一明佛得。成就无量功德。释成佛得所以。罗汉下第二句。明二乘不得。言得涅槃者。第三会教。唯有如来下。第三对且有三句。初明佛得。次明二乘不得。言得涅槃者。第三会教。唯有如来下。第四对且有三句。一明佛得。次明二乘不得。第三会教。初言所应断过皆悉断灭者。谓方便净也。成就第一清净。谓性净也。又以断一切过故。所以一切清净也。佛性论中。约位辨此四德。一切功德在第八地。无量功德在第九地。不思议功德在十地。第一清净功德在佛地。故论云。一切功德即是第八不动地位。无分别。无穿漏。无中间。自然成。菩萨圣道恒相应故。诸佛如来无境界中。一切功德皆得成就。二无量功德者。是第九善慧地位。无数禅定陀罗尼门海能摄。无量智所依止故。无量功德皆成就。三不可思议功德。是第十法云地位。一切如来秘密法藏。证见明了。智慧所依故。故不思议皆得成就。四究竟清净者。一切惑及一切习气一切智障已灭尽故。由灭尽智彰故。究竟清净功德圆满成就。问。何故明此四功德。答。涅槃与此四功德相摄不相离故。故论云。对身见众生说名法身。对颠倒众生说名如来。对始行大乘菩萨说名真谛。此三后当释。对十地菩萨说名佛有涅槃。具四功德。独佛有四功德。前约四人具四。后独佛有四。今此中但就佛论也。问。此四功德云何浅深。答。一切止是该罗之名。其义犹通。无量是数极。过前一切。不思议绝于图度。又过无量。此三就德门。故有胜劣。第四就断门。对二乘不净明佛净也。江南人。明佛具有四功德。即是四智义。初是我生已尽智。第二梵行已立智。第三所作已办智。第四不受后有智也。对上二乘四智。故明佛有四智。唯有如来得涅槃下。第五。前结叹如来得涅槃。是故罗汉下。结二乘不得。文处易知。言瞻仰者。降金刚已还。是众生位。如来居宗体极。道出三乘十地行外。为三乘十地众生之所瞻仰也。言阿罗汉辟支佛观察解脱者。此下明四智不究竟。于中且合为二。离成四。合为二者。一明二乘不得四智。若知一切苦下。明如来得。问。但应明二乘不得。何故明佛得。答。凡有二义。一举佛得显其不得。二欲标示二乘所入故也。前涅槃中初明佛得。后辨二乘不得。今前明二乘不得。后明佛得者。互现也。言离成四者。一显二乘不得。二何以故有二死下。释二乘不得所以。三若知一切苦下。释如来得之所以。四如来正师子吼我生已尽下。释如来得。二乘前明不得。后明不得所以。如来前明得之所以。后明得者。皆且互现也。前涅槃中。前明佛得。后明得之所以。今四智中。前明得之所以。后明得者。且是互现也。二乘涅槃中。前明不得所以。后明不得。方便言得。今四智中。前明不得。后明不得所以。且是互现。明不得中有二。一牒如来昔言。从且是如来方便下。会佛教意也。牒昔言中有二。一明二乘四智究竟。二从得苏息处。明二乘涅槃究竟。阿罗汉辟支佛。此是得智人也。观察解脱四智究竟者。是四智相。无学圣智。有为解脱。解脱即是四智正体。二乘出现有中。观彼解脱生四智究竟之想。名观解脱四智究竟。得苏息处第二得涅槃究竟。离分段死。故名为苏。六道之中不得往来。称之为息也。有人言。观察者。依杂心。尽无生二智境界在四门。尽无生二智开之。即成四智。境界在四门者。通观四谛为境界。故言观察。言尽无生二智境界在四门者。开尽无生智成四智如上释。境界在四门者。如言苦我已知。是尽智。不复更知。是无生智。余三亦尔。故云境界在四门解脱者。无学解脱位也。以得四智故。所以解脱四智究竟也。就释而言。二乘四智究竟得到彼岸也。有人言。此总结夺有余无余二果也。观察者。即是有余果。解脱者。即是无余果。四智者。只以有观察故。四智有解脱故。便得苏息。苏息处者。灰身灭智永寂之处也。且是如来方便者。第二会教。同上五对。故称为且。以方便者对实也。实录不得。言得故称方便。望法华即是两种方便。未得四智谓四智。皆是三车方便。未得究竟苏息处。自谓已得。皆是化城方便。又初句是法华前二周说。后是法华第三周说。但彼广故开三周。此略故但云一方便。有余者。明义不尽。对尽理之说。不了义者。对于了义也。何以故有二种死下。上总明二乘不得四智。今第二别明不得也。又上来明不得四智。今释不得所以。就文有二。初何以故者问也。问意云。如来昔说二乘有四智究竟。今何故言不究竟。有二种死者。第二答也。答中有二。一别释不得四智所以。二阿罗汉辟支佛后身菩萨为无明所覆下。通释不得四智所以。且初是明二乘不得四智。次明二乘不得四智功德。即成四别。前辨我生已尽智是方便。得有余下。就梵行已立是方便。凡夫人下。就所作已办明方便。所断烦恼更不能下。就不受后有明方便。今前明我生已尽中。正以有二种生死者就断一生死尽。权言究竟。余有一生死在。故不究竟。是故今昔教不相违。余三智且尔。我生已尽中。前明二死。次辨方便。初文有三。一举数。二列名。三分段者谓虚伪众生下。约人显别。有二种死者。此举二数也。且有二生。但死是可厌之法。故偏说耳。二死别有义章。今略以四门解释。第一释名门。言分段生死者。谓色形区别。寿期短长也。言变易者。无复色形区别寿期短长。但以心神念念相传前变后易也。如地持云。生灭坏苦。名变易苦。此微细生灭变易。通于凡圣。次三乘所得法身。神化自在能变易。故名变易。此变易性是死法。名变易死。此之一义。圣有凡无。三证得真实法身。隐显自在。名为变易。变易非死。但此变易。犹为无常死法所随。名变易死。此之一义。大有小无。今所论者。正据第二门说。圣人无漏法身为生死。不就神道变化为变易。以其虽是无漏。犹是有为。故名变易。问。云何名生死。答。初受名生命断为死。诸受根起。名生。诸受根没。次第不受根起。名死。后当释之。不思议者。三种人虽受彼生。不能测度。名不思议。又三界分段显然易了。变易取其微细改易。难可了知。名不思议。又此生死至佛方尽。故不可能测度也。第二出体门。有人言。分段有二种。一者系业分段。下二界用五阴为体。上界则用四阴为体。若不系业分段。用苦乐等受为体。变易亦有二种。一自报变易。用无漏五阴为体。若为物变易依身起化。用色阴为体。此唯据佛一人也。有人言。变易无色。直是心识冥传。念念生灭。相续不断。其中无有分限隔绝。劫数近远。乃至菩提。此生死方尽。故但用心法为体。第三明因缘门者。系业分段。用罪福不动业为因。四取为缘。不系分段。用微业为因。慈悲愿等缘。自报变易。用无漏业为因。无明为缘。为物变易。悲愿为因。众生根欲为缘。第四大意门者。诸法实言亡虑绝。未曾生死。未尝涅槃。但于颠倒众生。故成生死。对彼生死。故强名涅槃。但虚妄有其重轻。虚妄重者。说为分段。虚妄轻者。称为变易。盖是圣人善巧方便随虚妄颠倒。故立二死之名。此知分别空华。谈道阳炎。勿作实二妄解。此兴皇师大意也。何等为三下。第二列二死名也。分段者谓虚伪众生。第三约人显别。虚伪众生者。以取相为因。相心虚妄也。又未得无漏实解。随惑受生。回转五趣。或堕或升。无有定实。故为虚伪。此就凡夫为释。不论圣人。以三界本是凡夫惑故也。若通取小乘法。凡夫人及三果四向。乃至二乘未入无余之前。所受报身。名虚伪众生也。有人言。大乘法中。外凡善趣菩萨。皆于三界地中。妄爱受生。故言虚伪。若依旧明。从凡夫地迳大乘。未受初地已来。悉受分段死。此用法华论意释摄论及仁王经云。若如三藏云。十行第六心断惑。与二乘齐。未与二乘齐已来。并受分段身也。不思议变易谓阿罗汉辟支佛者。谓二乘入无余之后。未回小入大之前。取此罗汉辟支佛。回小入大二乘有二人。一在界内回小心。犹属分段所摄。二界外回心。为变易所摄。此二人回心入大。并是大力菩萨。大力菩萨且有二种。一直往大力。二回小入大名为大力。言大力者。以不为业系。自在受生。故言大力。问。云何故大力菩萨位耶。答。有人言。所谓种姓菩萨。所以然者。二障烦恼。都未断除。而不为烦恼所牵。又于三界受生自在。故名大力。此师虽云种姓受变易。而未判是何种姓。有人言。地前菩萨。能作五生。称为大力。地前位通。且未分判是地前何位。依三藏释摄大乘及仁王经并云。十行菩萨断惑。与二乘齐。即十行之人。为大力菩萨也。此大意同前二师。而判位在于十行。有人言。六地犹属分段。六地终心。三界报尽。便受变易。正取此经证。有人言。有四种生死。一流来生死。谓初托空。起一念识。二分段。三中间生死。二乘无学。四变易。七地所受余习为因。不生三界。未至法有。故中间生死。二乘无学。三界报尽。同生中间。闻法华等经。转为菩萨。习行满于七地终心。入八地法流。乃名变易。故以六地分段。七地受中间。八地受变易。有人言。不立四种生死。但立分段变易二种生死。六地为分段。七地已去为变易也。今谓位义难知。忆生罪过。不可定判也。若依法华论数处分明。又明地前是凡夫受分段身。舍分段身方入初地。则知初地已去是变易生死大力菩萨也。言意生身者。是初地已上一切菩萨。彼人受生。无碍自在。如心如意。名意受生。意有三义。一遍到。二速疾。三无碍。故云意生身。此等皆是变易生死差别也。有人言。从变易已去。无复形方分段。直是心识受生。故云意生身。馥师云。变易是借喻之名。杳深难测。如识代谢。故云意生身。乃至究竟无上菩提者。叙此生死分齐。至佛时乃尽耳。又此举不受位处。对显受处位别也。二种死中下。以无分段生死。故言我生已尽。此显二死中。但尽分段。未尽变易。此会释今昔二教义也。得有余果证故说梵行已立者。依涅槃经有二种。一所修梵行已毕竟故。说已立。二又舍学道。且名为立。今文明梵行已立。是证灭智。若就有余无余论者。分段尽处名曰有余。变易尽处说为无余。二乘但得分段尽处。名为有余证。如来就此。说其梵行已立。故是方便也。凡夫人天者。此明所作已办是方便。涅槃经曰有二。一如本所求。今日已得。说言已办。二修道得果。且说已办。所作已办是修道智。道有二种。一分段对治。二变易对治。二乘但修分段对治。如来就此。说其所作已办。故是方便。文中两句。第一对人彰释方便。第二对障显释方便。凡夫不办。七学未作。是对人也。凡夫于彼无学圣道。未能成办。二乘对彼。故说已办。学人亦尔。问。但云凡夫便足。何故复云人天耶。答。凡夫者。内凡夫人也。人天者。外凡夫也。三果四向。此为七学人。问。所作已办何异。答。所作已办差别者。如智度论说有其多种。今略显要者。断属爱烦恼名所作。断属见烦恼名已办。暖等四心名所作。苦法忍等无漏名已办。见谛名所作。思惟名已办。心解脱名所作。慧解脱名已办。今此二乘上果人所作已办者。应是心解脱名所作。慧解脱名已办也。随言义次第应言凡夫作。学人未办。而今此文不然者。非凡夫力所能办。故言未办。学人未作者。但作学地之行。未作无学之行。故言未作。又若言学人未办。功滥上果所作。所以然者。如心解脱人。望慧解人。亦是未办故也。若对凡夫及七种学人。说言所作已办。若对诸佛菩萨。则所作未办。虚伪烦恼断故说所作已办者。第二句对障显也。一切烦恼无非虚伪。于中分别妄爱受生。虚妄中极。故偏名虚伪。如来以其所修正道。能断如是虚伪烦恼。是故说言所作已办。望于无明。故是方便。又显虚伪粗烦恼断。未能断细。阿罗汉下。此第四明不受后有智以为方便。不受后有智是断集智。集有二种。一分段因。二变易因。二乘但断分段。余因未断。如来偏就断分段因。说不受后有。故是方便。文中初言所断烦恼障。昔日是方便也。非尽已下明。今有余不了之义。明今有余不了义中。前略开二门。次广释之。言二门者。非尽一切烦恼。是第一门。谓不断集体。集体即是烦恼体。亦尽一切受生者。是第二门。谓不断集能。谓烦恼招生用。又非尽一切烦恼。谓无尽智。非尽一切受生。谓无无生智。以此二智。为不受后有智体。何以故下。第二广释。何以故者问也。二乘两轮惑亡。三界生尽。今何故言非尽烦恼。非尽受生。有烦恼下。第二解释。释二章门即二。前明非尽一切烦恼。又如取下。广明非尽一切受生。前明非尽一切烦恼中又二。言有烦恼是罗汉辟支所不断者。略明非尽一切烦恼也。烦恼有二种下。广明非尽一切烦恼。初明有烦恼。是烦恼章门。从阿罗汉辟支佛所不断下。彰其不尽。是不尽章门。而云有烦恼罗汉不尽者。正取无明住地二乘不能尽。烦恼有二种下。第二解释。然但应释无明。其二乘不能断。而今释四住者。以举四住之粗。对无明之细故也。就文为二。前释烦恼章门。次释不断章门。此中应有五住地义。今略以八门释。第一释名门。见一处住地者。能生名地。令所生成立名住。心迷不解名惑。八忍七智推求谛理名见。缘一理总断烦恼。故名一处。故云见一处住地也。有人言。初一是见谛惑。系在三涂。一处具有五见。示其尤重以见谛为标。余三住地。即是三界思惟。受为系缚。故以受为名。又解。五利烦恼推求名见。入见道一处并断。名见一处。言住地者。本为末依。名之为住。本能生末。目之为地。今言四住地唯有二种。一见。二受。合三界见。总为一处。故云见一处住地。以对离爱为三处。故云见一处也。爱地者。欲界地中一切烦恼。除无明及见。说为欲爱。以此地中。著外五欲。故名欲爱。然欲界亦爱自身。但著欲情多。故偏言之。又简上界所爱色身。偏说欲爱也。色爱者。色界地中一切烦恼。除无明见。说为色爱。以此界中。舍外五欲。著己色身。故名色爱。然色界且爱己心。以此界中著色情多。偏说色爱。又简无色爱著心。故遍说色爱。有爱者。无色界中一切烦恼。除无明见。说为有爱。若就简下说之。应名无色爱。若随所取。应名心爱。但今为破患。故名有爱。外道多取无色界中以为涅槃。今为破之。故名有耳。有者。谓生死三有之法。故名为有。又总论五钝使。以爱为主。能感欲界果报者。名为欲爱。以爱为主能感色界果报者。名为色爱。以爱为主。能感无色界果报者。名为有爱。润业润生。爱结最强。故偏说爱。无有明解。染污如此。目无明。第二得名门。若依初解。见于一理。名见一处。此从能治得名。若依后意。五利烦恼名见。见道时一切并断。名见一处住地。此从能治所治合解名也。若四住地为二位。谓见与爱。离爱为三。以见为一。故名见一处住地。此则当体从处得名。余三住地当体立名。后一以过患为目。三释之中。以后意为正。所以然者。今释四住烦恼。且应从惑立名。岂得就解及惑合释也。璎珞经下卷释五住地。众生识始起一想。住于缘。顺第一义谛起名善。背第一义谛起名为惑。以此二为住地。故名生得善。生得惑。因此善惑为本。起一切善及惑。从一切法。缘生善惑名作。以得善作。以得惑作。而心非善惑。从二缘名。故名善惑二心。起欲界惑。名欲界住地。起色界惑。名色界住地。起心惑。名无色住地。以此四住地起一切烦恼。故为始起四住地。其四住前。便无法起故。故为无始无明住地。金刚智。知此始起一想有终。而不知其始前有法无法。生得一住。作得三住。唯佛知始知终。此经文难解。今略释之。一切众生识起一想。此是无明住地也。住于缘。起一念善恶。此是见一处住地。以初地也。一念生得善恶。故名见一处住地。以其顺谛起恶。当应见谛断之。故名为见。从一念生得。起三界惑。三界惑。即名三住地。三界惑从前生得惑起。故名为作。从四住地。更生四住地烦恼。亦名为起。此以前念四住。生后念四住。亦得以性成四住。起现行四住。金刚心。但见初起一念识有终灭之义。而不知其一念识前为有为无。佛则具知始终。此与涅槃经同。十地菩萨。但见其终。不见其始诸佛如来。具见始终。第三明体门。八十八使。为见一处住地体。贪嗔慢无明四使。为欲爱住地体。爱慢无明三使。为色有二住地体。若以爱见二法为体者。三界见。为见一处住地体。三界爱。为三住地体。所以合见而离爱者。正欲彰爱过患。润业润生皆由于爱。故今此经正明受生义。故广彰爱也。又众生多起于爱。少起于见。是故合见而离爱也。虽举爱见为端。其中有属爱属见烦恼者。皆摄入爱见中也。无明住地体者。谓不了生法二空及如来藏。为无明住地体。第四地起门有二种。一同类分别。五住种子能生为地。上心所生为起。二异类分别。四住地中。见一处为地。三住地。从见一处住地起。名起。故杂心云。见谛所断。是一切染污法因。又无明住地。无始能生是地。恒沙烦恼从无明生为起。次约粗细分别地起。无明是地。四住烦恼为起。又人言。起有四种。一性事分别。彼事识中。取性烦恼。名为性或。说之为地。余见爱等。缘境别生。说为事惑。通名为起。彼取性者。马鸣论中名执取相。亦名执相应染。余见爱等。马鸣论中名计名字相。寻名计我。及生诸结。名计名字。成实论师大意。且同此解。以通取相为根本。名住地。别相烦恼为枝条。故名为起。二本末分别。于前事中。十使为地。余缠垢等。以之为起。三成起分别。一切烦恼。宿习性成。同名地。对缘现生。斯名为起。四前能生后。通名为地。后起依前。同名为起。第五相应不相应门者。一就作缘念法辨相应不相应。不作缘念法不相应。即五住种子是也。上说心相应。故此文云起者刹那心相应。无始无明不相应。恒沙烦恼是相应。二粗细分。四住地是相应。以其粗故。无明不相应。以其细故。故起信论云。粗惑名相应。细惑不相应。第六依止门。见一处住地。及有爱住地。此二依意识生。欲爱依六识生。色爱依身眼耳意识生。无明不了性空及如来藏。依意识生。五住种子。并依本识生。第七门断惑位门。断惑义别有大章。若依三藏。十信伏见谛。十解断见谛。十解伏思惟。十行断思惟。从十行第七心去。伏无明及四住习。从初地已去。断无明四住习。今此大意。四住二乘所断。无明佛地断尽。若依前文。罗汉辟支及大力菩萨。此三人同受变易生死。若尔。则二乘与初地菩萨同断四住尽。从初地至佛地断于无明。其不尽者。地持法华疏中已释也。第八大意门。然凡夫随名著名。随相取相。闻说有五住烦恼。则言有惑可断。二乘未除。唯佛能尽。则言有人能断。有五住可断。则成断见。惑断而证涅槃。则成常见。法华中。以此喻穷子。是除粪之人。以有惑可断。有人能除。故名除粪。今大乘学。还作此解。是大除粪人也。金光明云。无明体性。本自不有。妄想因缘和合而有。无所有故。假名无明。是故我说名曰无明。无明既尔。四住且尔。岂可言有五住可断。但今约空。谓众生故。强名五住。知此五住本来无生。故名为断耳。大品云。若法先有后无。诸佛菩萨则有过罪。此经云。非坏法灭。本性清净。故名为灭。须留此门也。就释烦恼又为三。一别明四住。二心不相应无始已下。别彰无明。三此四住地力下。四住无明相对辨异。就释四住中有三。烦恼有二种。谓标数也。何等为二下。第二列名也。住地有四种下。第三广释。释上二门即二。一释住地章门。次释起章门。释住地章门中前列四数。此四住地生一切起烦恼者。总释住地之名。此之四种。性成在已。故名为住。地者。能生现起。故说为地。今言此四住生一切起烦恼者。对所生显能生为地。亦是能生起烦恼为地。起烦恼依之得立名住。起者刹那心刹那相应。次释起章门也。外国称刹那。此云念也。王一念缘境。烦恼法数随心而起。同时不相离。故言刹那相应。故马鸣言。心异念异。而同知同缘。名相应染。若非起烦恼。心自缘境。烦恼不起。不与心应。彼名爱结为念也。有人用成实论释。欲明从地起烦恼转粗。便有识想受行四心之异。前后想受。同缘一境。故言相应。此释意。唯是一境。识得此境上实法。想得境上假名。次想后起受。领境上好恶。次行于境起善恶。四心前后。缘一境。故名相应。世尊心不相应无始无明住地下。第二辨无明住地也。心不相应者。简上刹那心相应。无始者。简心刹那刹那起。若是起烦恼。与心别体。共心相应。此无明住地。即指妄想心体以为无明。不别心外有数法。共心相应。是故说为心不相应。故马鸣言。即心不觉。常无别异。故名相应。此无明住地。久来性成。不同起惑。作念现生。故言无始无明。暗惑之心。体无慧明。故曰无明。为彼恒沙起惑所依。名之为住。能生恒沙。故称为地。有人言。心不相应无始无明者。无明住地惑。即于一切有漏三性心中。以三性心。皆取相不悟理实。悉名无明。与心无别体。无可说相应。故名不相应。一切时恒有。不同余烦恼或有或无。故说无始。良以无明与一切有漏三性心无别体。故不可说相应。复以义异。故三性诸心或有或无。无明常有。故说无始也。体非慧明。故名无明。在一切心中成就。不同现起。故名为住。以此无明住。生一切烦恼。故说为地。问。四住中有住有起。无明中何故但说住不说起。答。以无明住地。更无别起。故不别说起。只以前所列见受等。通说为无明所起也。有人言。此无明是生死本因。故云无始是始。是以摄论云。无始者。即是显因也。若有始则无因。以有始则有初。初则无因。以其无始。则是有因。所以明有因者。显佛法是因缘义。有人言。无始无明者。始背明入暗时。烦恼微细。唯同是一无明。无有四心次第起。故言心不相应。此师云。所以明相应不相应者。为欲简惑粗细。惑粗者有四心。故相应。惑细者无四心。故不相应也。无始者有二释。一云。无明无有始。故众生无头。波若无底。二云。无明最在初。实录有始。但无有一法在此前者。故言无始也。世尊此四住地力下。此第三辨四住与无明优劣。为彰二乘有断不断。所以须辨也。又虽举五住。意在无明。就中前彰四住之力不及无明。后说无明胜过此四住力者。总以标举。四住能生现起。故名为力。一切上烦恼依种者。显其力相。此举所生。显前能生是力义。四住所起烦恼。粗强名上。故云一切上烦恼。四住。与上烦恼作依作种。已起烦恼依之得立。故名依也。未起烦恼。四住能生。因之为种。以作依作种。故称为力。比无明住地下。对胜显劣也。世尊如是无明住地下。此第二辨无明胜四住。如是无明住地者。总以标举也。于有爱下。对劣显胜。初法。次喻。后合。于有爱数四住地者。牒举前劣。有爱是其第四住地。前三皆是有爱品数。举后括前。名有爱数四住地也。无明住地其力最大者。辨胜过劣也。问。云何名算数譬喻。答。算数者。依振旦法。从一乃至载。数之极也。依外国。且从一数起。十万为一罗刃。十罗刃为一阿知罗刃。十阿知罗刃为一居致。十居致为一摩陀。十摩陀为一阿由陀。如是乃百二十转。至阿僧祇。名为算数。过算数道。名算数不能及。恒沙微尘。是譬喻辞。譬如恶魔下。第二譬说。恶魔喻无明地。魔名杀者。波旬此云极恶。智度论说恶有三种。一名恶。所谓有恶而加报也。二名大恶。无事横加。三恶中之恶。所谓于有恩处。反加毁损。今波旬者。前世于三宝中殖因。得此天报。不念报恩。返欲加损。故名极恶。然佛出世。都有一百二十部耶正。更相影向。得弘道利人。经言。住不思议解脱菩萨。多作魔王。即百二十部中之一部也。既言多有。必有非菩萨者。林公云。外国法。佛在世及灭后。共魔语。皆悉笑之为彼卑面。此云恶者。且恶物。此天有六种胜。一色胜。色中有二。一资貌等色。彼云槃泥。二青等色。彼留乌。此云[荁-旦+欺]。此方色字。翻彼二色。三力胜。四眷属胜。五众具胜。六自在胜。应有寿命胜。人中千六百年。是彼天一日一夜。彼三十日以为一月。于人中四万八千年。彼十二月以为一岁。于人中五十七万六千年。彼天寿命万六千年。于人中则有九百二十一居致。居致此方云千万。汉径常以亿字翻之。故千万为一亿。王民皆尔。多减少出。问。涅槃云。兜率中有三事胜。谓寿命胜等。今兜率天不及他化。云何言寿命。答。此取命能值佛。故言胜。不云命长胜。且可上天寿命不定。而兜率寿命定也。此魔居在第六天上。邻近他化。且领于他化。而胜他化。色力寿命者。正报胜也。眷属众具者。依报胜也。喻前文中于有爱等其力大也。合中云。如是无明力者。合前恶魔。于有爱下。合于他化自在胜也。恒沙等下。显其力也。于恒沙等数上烦恼依者。此辨无明能生恒沙力也。无明所起众多。喻同恒沙。所起增强。故名为上。且覆于诸佛上法。故名为上也。恒沙等惑。依无明得立。故称为依。且令四种烦恼久住者。前明四住烦恼。但能与四住所起为依为种。其义则劣。无明住地。能生恒沙。故能持四住。故名为胜。总论以四义为胜。一为众惑所依。二令见思久住。三二乘不能除。四唯佛能断。阿罗汉下。上广明烦恼。从此下去。彰其不尽。即是释不断章门。就文为三。初明二乘不断无明。二唯如来下。明佛能断。三结无明其力最大。但应明二乘不断。今为欲举佛能。显二乘不断也。又明二乘不断唯佛能断者。此显上无明力最大故也。后结云。如是世尊无明住地其力最大。故云大力也。问。佛是无学之人。菩提无学之智。云何以无学人。秉无学智。更断烦恼耶。答。佛智断与不断。自古及今。凡有两释。一云。金刚心为无碍断。佛果起证。则金刚心断。佛果不断。大品云。菩萨在无碍道中行。佛在解脱道中行也。二云。金刚心无碍伏。佛果起则断。用此文也。今所明者。检众经论。以金刚心断。而此文云佛果断者。诸佛果解脱道起证。故名断耳。又无明常相续。金刚心断其前念。佛果起。镇惑无处。而遮后念。种类不生。故名为断。又佛性论云。二乘住安立谛。故不能断。佛住非安立谛。故能断。安立是二谛观。无安立谛是中道观。又云。安立者名有所得。无安立者名无所得。故涅槃云。有所得者名为二乘。无所得者名为菩萨。世尊又如取缘下。广明非尽受生。即是释上节二章门。就文为二。一从又如取缘明受生差别。二从无明住地异离四下。明断惑不同。前中还三。一四住受生。二无明受生。三四住无明相对辨异。与前一切烦恼相似。举粗。正显细者不能断也。又如取缘有漏业因而生三有。是第一段。前已广明不尽烦恼。今此更明不尽受生。是故言又。前明惑体。今明惑用。故言又也。又如者。是指示之辞。指彼分段因之与果。是故言如也。取者。是其爱之别称。爱心取著。故名为取。助业牵生。因之为缘。理实诸结。皆名为缘。爱力增强。故偏说也。古疏多云。取支之取。起有漏业。如十二缘中取缘有也。馥师注且尔。斯则通说诸使助业取果。非止四取也。中论云。若取者不取。则解脱无有。又言。取者谓四取。欲取。戒取。见取。我语取。欲界一切烦恼。除戒见。名欲取。上二界一切烦恼。除戒见。名我语取。三界见名见取。三界戒名戒取。执受境界名之为取。炽然发业亦名。又佛性论云。取有二。一受资粮。受取者。如因受生爱。受资粮者。贪此受故。取四种资粮。四种资粮者。即四取也。一欲取者。贪欲界六尘。二见取者。于欲界中。唯除戒取。所余四见。名之为见。贪著此见。名为见取。三戒取者。于三界取世间邪正二道。为离苦得乐。是名为戒。贪著此戒。故名为戒取。四我语取者。缘内身故。一切内法。名为我语。贪著内法。名我语取。言缘内法者。色无色界定。缘内法成。故名我语。贪著此定。名之为取。此四。前二属断见。但执现在。谓无未来。后二属常见。执有未来故。又前二是在家人起。后二出家人起。又前出家在家斗诤因。后二是在家出家人修行因。又前二欲取为所成。见取为能成。后二我语为能成。戒取为所成。缘谓缘助。业为正主。牵生苦乐二受。故名有漏业因。问。何故名有漏业。答。烦恼是漏。善恶之业。从于漏生。与漏相随。名有漏业。问。今明四住受生。何须论业。答。由业受生。方得为缘。是以论云。烦恼为缘。有漏业为因。因缘具足。故得受生。如是无明住地缘下。第二辨无明受生。就文为二。一彰无明能生变易。二此三地下。彰彼变易同依无明。初中言无明缘者其两义。一润业牵生缘。用此无明瞙。润前生无漏。令因牵生果报。二发业缘。发业有二。一前为后缘。以前无明覆障真法。修起后治。故名为缘。故地持云。以有无明乐求净法。净法得生。故十因中。名已有因。二同时缘。无明住地。是妄识心。依此心体。修起得治。如依睡心。起梦中解。故名为缘。无漏业者。三乘圣人无漏之解。正能感于变易。故说为因。成论师云。有二种润。一膜润。二入体润。入体润有二说。一云。其解之体。带无明惑得变易报。二云。三十心中相似之解。及七地之前观外无漏体。带无明惑。得变易之果也。问。今正明无明受生何须论业。答。业牵生。方得为缘。故须辨也。问。无明为缘。斯事不疑。既称无漏。云何是感生因也。答。此无漏是有漏耳。但对三界内之有漏。故三界外者名无漏耳。问。云何对界内名为无漏。答。诸胜鬘师多不寻经首尾。好疑此事。下文云。生死有二种。一有为生死。二无为生死。分段是有为生死。变易无为生死。变易对界内名无为。实是有为。今且尔。感有为生死业。名为有漏。对此有漏故。感界外生死者。为无漏而体实是有漏。若体实是有漏。此即是入体润。非瞙润。以此释之。映如明镜。问。若对界内有漏业。詺界外为无漏业者。且应对界内。四住之暗。詺界外之惑名明。答。通义悉例。界外生死果。是无为因。是无漏缘。亦得是明。今文分四住受生。无明受生。是故不得说之为明也。佛性论明九种烦恼。释第五无明住地烦恼。在罗汉心中。为无漏业生家因。流有三义。一流入三界。二退失。如退失色界。生下界等。三流脱功德善根。失戒定慧。今无三流。故名无漏。业者。作意为义。能生四种生死。今文但作一变易生死。问。无漏云何是业。答。即此无漏作意之义。故名为业。生罗汉业。是变易果。生相云何。如智度论云。有妙净土。出过三界。是阿罗汉当生彼中。所言三种意生身者。如楞伽说。一三昧意生身。二觉法自性意生身。三种类俱生无行作意生身。初地至五地。禅度增强。是故说为三昧意生身。六七地。知法无性。故名觉法自性身。八地已上。无功用行。任运续起。名种类俱生无行作身。此之三种是其因行。用此三种因行。随意受生。故皆名意生身。今谓文云意生身者。非谓三种意为因而受生。三种意乃是所生之果。此三种果。由无明缘无漏业因所生。故文云。三种意生身生。皆由无明。又圣谛章云。灭意生身阴。名为苦灭谛。若以意为因受生者。意是集谛。不得云灭意生身阴苦名苦灭谛。有人言。三种意生身者。三界外阿罗汉辟支佛大力菩萨谓三也。此中唯是意。念念冥传。相续不断。故名意生身。今谓楞伽三种。约十地分之。乃是明菩萨有此三种生。今文乃明罗汉辟支大力菩萨三乘人意生身。不应以楞伽为释。后见林公疏同吾此释。此三地彼三种意生身生者。第二明彼变易因之与果同依无明。就中前辨。后结。辨中。初言此三地者。此世间中三乘地。谓阿罗汉辟支佛大力菩萨。是三乘地。故宝性论云。此三乘地。彼三种者。彼三乘变易三种果。复言生者。总显上三地及三种身起。名之为生。有人言。上来明别润。谓无明别润无漏业生三界外。从此三地去。辨无明通润三界内外。此三地。谓分段三界地也。彼三种意生身者。牒变易三种生也。复言生者。是分段及无漏业生者。谓无漏业能得变易之生。简异昔教。无漏不招生。故别称之。此二生及无漏业。悉依无明。故有是远相。由是通润义也。今谓不同此释。如前解也。有人言。此三地者。即是三界也。彼三种意生身者。如上解。谓三界外罗汉辟支大力菩萨。此三人以是意生。及无漏业生者。上三种意生身也。依无明住地者。明因果皆由无明也。有缘非无缘者。重显依之分齐。显无明与彼作缘。故有能生。非无缘而有也。是故三种意生身者。此第二自结也。是故者。能生所生无明。故三种意生身及无漏业。缘无明住地。略不结彼三地也。世尊如是有爱住地下。第三明四住无明相对辨异。为彰二乘有尽。故须辨之。如是有爱住地数四住地者。牒前四住。不与无明住地业同。对后辨异。此乃烦恼作果。名之为业。非是行业。四住之业。唯作分段。无明之业。能作变易。故曰不同也。上明四住不与无明同。今辨离无明不与四住同。上明惑不同。今明断惑不同。无明四住不同者。谓障弊不同。治道不同。为润不同。粗细不同。本末不同。一释云。四住未断。则不起无明。若起无明。则四住已断。又释云。四住惑中。带无明住地分起。无明住地异离下。上来广明一切受生差别。以下明断惑不同。就文有三。一总标离粗细有异。二举佛能尽于细。何以故。第三问答。辨释二乘。但能离粗。不能离细。无明住地异离四住地者。略以标举。无明受生。离在如来。四住受生。离在二乘。故云异离。即是离无明住地。异于离四住。故云无明住地异离四住也。佛地所断下。第二举佛能尽。显其异相。佛地所断。就位论也。对二乘不能断。故佛位能断。菩提智断。就行论之。又佛地所断者。明能离位异也。佛菩提智。明能治智异也。实是金刚断。而言佛菩提智断者。毗婆沙第三十六卷。明双道断惑。具有此释。谓忍能断。忍属于智。故言智断。如属王之人。其所作。皆言王作。今且应尔。实是金刚尽。故云佛断。何以故者。征前起后。何故无明唯是佛断。余人不断。下对释之。就文有二。一显二乘但能断粗。无漏不尽下。第二明不能断细。于中有三。一无漏不尽者。总显不断。以二乘无漏不能尽无明。故云无漏不尽。又解云。五住烦恼通名为漏。二乘但断四住之惑。谓所无之漏不都尽也。林公云。二乘无漏。犹是无明。无漏不尽。即无明不尽。故云无漏不尽。二不得自在已下。显不尽相。不得自在力者。显不得无碍道正断自在力也。亦不作证者。且不作解脱道证除也。有人言。由不断无明。故灭道不圆。不得自在力者。道谛不圆。且不作证。灭谛不圆也。三无漏不尽者即是无明下。指出所未断者体也。此中有二句。无漏不尽者。牒上二乘无漏不能尽也。即是无明住地者。出所不尽者之体性也。世尊阿罗汉下。上来别明罗汉辟支不得四智。此下总明其不得所以。又上来别明罗汉不得四智。今明不得四种功德。所以然者。恐物但言罗汉不得四智。得诸功德。是故今明非但不得四智。亦不得四智之外四种功德。故有此章来也。就明不得四智功德中有四。言其四者。一断过有余。二以不断下。明三事有余。三以成就下。知谛有余。四名得少分下。得涅槃有余。此四次第者。初接上无漏不尽即是无明住地。故前明断过有余。以不断无明故。但得有余解脱。故次明三事有余。以三事有余。但知有余四谛。故明知谛有余。四谛为归涅槃。故明涅槃有余。又四中。初一明二乘人有余过不净。第二不成一切功德。第三不成无量功德。以不能观无量谛故。第四不成不思议功德。不能即寂而常用故。具此四义。故二乘人不得四智。与涅槃中四义相似。初中有二。一彰二乘及后身菩萨。为无明覆故。不能证见诸法。二不知见下。显不能证见。故不能除障。罗汉辟支后身菩萨。为无明所覆。是障也。罗汉辟支后身菩萨者。举被覆人也。菩萨之人。于最后生未成佛前。名最后。此等皆为无明所覆。最后既覆。余不待言也。问。正应言二乘不得四智。为无明覆。何故举菩萨也。答。举菩萨显二乘被覆深重。宗师通以变易望分段为最后身。馥师且尔。此意不局补处为最后身也。于彼彼法不知不觉。是无治也。如来藏中。恒沙佛法。是彼彼法。是无明覆。故不知不觉。罗汉辟支。全不断故。一向不解。名为不知。后身菩萨。虽断未尽。不得同佛圆觉。故云不觉。以不知见故者。以不证见。故不能除障。亦是无治有障。以不知见。是无治也。不见由是前之不觉。所应断者不断不究竟者。是有障也。二乘不知。是故不能分断。后身不见。显后身虽断不尽。故不究竟。以不断下。第二明三事有余。以不断故者。牒前起后也。以不断故者。谓不断无明。名有余解脱者。离四住之因分段之果也。非离一切解脱者。未离无明之因变易之果。故法华云。但离虚妄。名为解脱。其实未得一切解脱也。当知法华与胜鬘无异。而昔执五时四宗之流。谓法华未了。斯经了义。其言误矣。有余净非一切。此明法身有余也。二乘所得五分法身。名有余净。未得真如法身。非一切清净。问。清净与解脱何异。答。解脱从离过受名。清净是当体为因。故法华论云。法身者。是自性清净。若三德各分。解脱离业障。法身离报障。故云清净。此如上释。有余德非一功德。此明般若有余也。若福智分别。般若非功德。若通论之。则般若亦是功德。慧有断障照法之功。故名为功。此功是慧家之德。故云功德也。二乘但得戒定慧功德。名有余功德。第三知谛中。牒前三事以起后。知有余苦乃至修有余道。正明二乘知谛有余。但知有量。不知无量。故曰有余。第四涅槃有余之中。名得少分。是小涅槃。涅槃云灭。但灭分段因果。故名少分。又少分者。三德不备。故言少分。得身智时。未有解时。无复身智。向涅槃者。向大涅槃。良以二乘不成此等。故四智不究竟。若知一切苦下。上来第一明小乘不得四智。此下明佛得四智。就中为二。第一前明得之所以。由佛成就一切功德故。从如来应等正觉师子吼下。正明佛得。前涅槃中。初明如来得般涅槃。后明如来得之所以。今此前明得之所以。后方明得者。文互现意。又对二乘不得四智所以。是故今明佛得四智所以。且是钩锁相生。又上明二乘不得四智所以。次明二乘不得四种功德。今前明佛得四种功德。后明得四智者。对二乘不得四种功德。即明佛得四种功德。此是钩锁相生。四种功德者。翻前二乘四种有余。明佛得四种无余。一明如来知谛无余。二于无常坏世间下。明涅槃无余。三无优劣下。明三事无余。四若无明地不断已下。明断过无余。此四无余次第者。谛是根本。故前明知谛无余。虽有四体。为归涅槃。故次明涅槃无余。举三事无优劣。释成涅槃。故次明三事无余。所以得三事一味者。由断无明。故次明断过无余。又四中。初二明佛成就无量世间。为物依故。第三明成一切功德。三事等故。第四明佛无过清净。灭无明故。具此四义。故得四智。初谛中。知一切苦者。分段变易二种因果及对治。皆悉知也。第二涅槃无余之中有二。一显自利德。二无覆护世间。明利他德。自德中又二。于无常坏世间。明其所离。得常住涅槃。明其所得。分段世间名无常坏。变易世间名无常病。分段以五阴离散为死。变易犹有生灭之患为病。通称生死以为世间。馥师以苦集是世间。苦是无常坏。集为无常病。此则通论因果亡。故得涅槃。又释。变易圣人。皆有法身。死法随故。说为病苦。乃形上望下为名。若唯望下。但是法身。不得言病。若唯望上。一向是死。且不得论无病。又坏者死也。义则重。故是分段生死。病义则轻。如变易生死又病者苦也。故变易生死有苦。又变易与功德身作病。如来于此二种世间。断之毕竟。故得涅槃。于无覆下。是利他德。虽住涅槃。无缘大悲。不舍世间。故名化他德。答以三德论之。于无常坏世间谓断德。常住涅槃谓智德。今明恩德。就化他德亦二。一举无护无依。二为护为依者。显涅槃德作护作依。无覆护世间者。分段世间也。离佛更无余人覆护。无依是变易出世间。离佛更无余人可依。以变易人觉生死过。求归依处。故就彼人说其无依。言为护者。如来为彼无覆护世。作覆护也。言为依者。为无依世间作归依也。使外恶不侵为护。令物始终凭附为依。馥师云。以道化物为护。以灭化人为依。此是对前苦义为死。集义为病也。第三三事无余之中。初何以故。征前起后。何故如来独得涅槃。法无优劣故者。第二释也。就文为三。初总标无优劣。从智慧等故下。第二明别释三事无优劣。是故涅槃一味等味下。第三结无优劣。法无优劣者。举后显前。正以如来三事等成。故得涅槃也。法无优劣者。总明如来三事平等也。于一心中随义互分。故无优劣。如无累边名解脱。照义边名波若。又复同是究竟穷满。故无优劣。如世伊字无优劣。故得涅槃。答上何以故问佛何故独得常住涅槃。今释此因。以佛得三法无优劣故得涅槃。下别显之。智慧等者。名般若无优劣。解脱等。明解脱无优劣。清净等者。名法身无优劣。三事平等。故名为等。问。何故前明般若。次解脱。后法身。答。生死法。前烦恼。次业。后报。今对烦恼。故前明般若。对业故。次明解脱。对报故。后明法身也。是故下。结也。是故涅槃一味等味。就总结别。是前所说。法无优劣。三事平等得涅槃。故涅槃之法一味等味。一味结前法无优劣。等味结前三事平等。所言味者。从喻为名。如彼大海。虽复广大。同一醎味。涅槃如是。三德虽广体同一味。是故言味。涅槃经文字功德品。分四德为八味。今对于异。故正为一味。于三德中。对昔涅槃。以解脱为要。故独云谓解脱味也。又出世法中有三种味。一者法味。二禅悦味。三解脱味。今言味者。是何等味。故下说言。谓解脱味。此乃是共通名解脱。一切诸德。出离垢障。故名解脱。如地论云。法身所解脱及般若等。通皆名为净相解脱。又有人言。法无优劣故得涅槃者。道理之中。无有下中上三种涅槃之优劣。诸佛同涅槃。故言法无优劣也。智慧等故得涅槃者。诸佛同一平等大慧。无有声闻下慧。缘觉中慧。菩萨上慧也。解脱等故。明无有三乘优劣解脱。一切诸佛同一解脱。清净等故。且无三乘优劣清净。一切诸佛同一清净。是故涅槃一味者。谓同一涅槃味也。等味谓解脱味者。如法华云。为大众说甘露净法其法一味解脱涅槃。前释就三德无优劣。故云等。后释无有三乘之优劣故。故云无优劣。以理言之。应如后说。世尊若无明住地不断下。第四明断过无余。前略明三无余。今广明断过无余。互其文也。又欲广彰无明过患。故广彰断过无余。第四断过无余之中。前反后。从初乃至缘无明地。反明如来不断之失。世尊于此起烦恼下。顺明如来断之为得。何故须反。为欲举失彰其得义故。如羝羊斗。将前更却。二章各两。初章者。一明由不断无明故。不得一切佛法。二从是故无明住地下。显无明生一切烦恼。障一切佛法。初又二一略明不断无明。不得三事。二广明不断无明。不得一切佛法。初段中。若无明地不断不究竟。返明不断。不断无明地体。一向未除。名为不断。断犹未穷。名不究竟。不得一味等味。返明不得三事功德。显果解脱离无明。名为明解脱味。又对二乘灰断。故以圆觉湛然。体无众累。谓明解脱。摄论云。一味。谓一真如来。一味就其得。解脱明其离。又诸佛说法。意在解脱。故偏明之。第二段中。初何以故。征前起后。何故不断无明住地。即便不得三事功德。无明住地不断已下。用后释前。由不断无明住地。故不得恒沙一切佛法。是故不得三事功德。就文为二。一明不断无明住地。故恒沙不断。烦恼多于恒沙边沙。名过恒沙。烦恼是虚空法。圣所应断。名为断法。问。何者是恒沙惑。答。略明二种。一就心粗细分别。住性无知。是无明地。于诸法中缘而不了。是恒沙惑。二痴妄分别。痴暗之心。是无明地。妄取分别。是恒沙惑。谓八妄等。不断不究竟。义同前解。二过恒沙不断故下。明由不断恒沙惑。故不得过恒沙一切佛法。佛法多于恒河边沙。名过恒沙。应得不得。明无始解。缘观相应。名之为得。谓以实相智。观实相理。故言缘观相应。应证不证者。明无终证。灭缘观相应。目之为证。此则内外并冥。缘观俱寂。又解。不得菩提。不证涅槃。故言应得不得。应证不证。又释。应得不得失智。应证不证失断。今不以断德为涅槃。为对二乘智断不具。故作此说。第二段中。前彰无明能生恒沙。次明恒沙依于无明。前中合有十二句文。初句是总。余句是别。是故无明积聚生一切修断烦恼上烦恼者。是初总也。是故之言。承前显后。是前不断无明住地。过恒沙等且不断故。无明住地积聚生于一切烦恼。积聚者。谓从轻之重。品数无极。故云积聚。所生烦恼。应为道治。是故名为修断烦恼。一切对治道。名修道。覆诸德上。名上烦恼。又起增强。且名为上。又起自根本之上。故名为上。彼生心上烦恼。是其别也。别中前七。能覆因上。后之四句。能覆果上。彼生心上烦恼者。覆菩提心。彼无明地。生于菩提心上烦恼。于大菩提。不知愿求。是其相也。举此能治之心。别所治烦恼。故名生心上烦恼。言上者。显心所治者是增强烦恼。故名为上。又通言上者。上是诸德之处名也。如物在瓶上住。上第故名为上。有人言。心为万行之体。覆行则覆心。故云心上烦恼。此句是总。不只局菩提心也。下有六句。覆菩提行。止是定初。观是慧初。故睿师注净名云。止观。定慧之根也。禅与正受。是定行成也。世俗八禅。名之为禅。合理之静。说为正受。杂心云。谓灭尽定名正受。馥师以四禅为禅。无色为正受。瑶师以诸禅为禅。三三昧为正受。一释云。以静为禅。以散为障。一释云。以静知为禅。散动无知为障。方便与智。是慧行成。功用之慧。名为方便。实慧名智。菩萨行中。略明定慧。止观是定慧之因。禅与正受是定果。方便与智是慧果。二智障者。或以无知为障。或以偏执为障。下覆果中。果上是总。后三是别。得是功德。力与无畏。是佛智慧。又果是涅槃。得是菩提。力无畏等。是菩提别义。又菩提涅槃。智断不同。力无畏。内外有异。有人言。十住论云。菩萨成就堪受等七法。以菩提为德。七法为果。若就小乘。八贤圣为得。智断为果。此则人法相对。故有果得不同。此果得等。虽不正断。且有证断之义故举以别烦恼也。又此中直举能障之惑。以彰诸德。不即明诸德即断此惑也。于此等行。不知修习。名为烦恼。上来无明能生恒沙。次显恒沙依于无明。过恒沙一切皆依无明住地所建立起者。以恒沙依无明地得存立也。无明望恒沙有三义。一者无明生恒沙。故是因义。二者有四住种子。藉无明而生。故是缘义。三由无明方生恒沙。令恒沙迷境障牵生。故名建立。上来第一反明不断。从世尊已下。第二顺佛断。断中对前文还有二。一明如来断无明。故恒沙随断。翻上第二。二如是一切上烦恼断过恒沙等如来得下。明由断恒沙惑。故得恒沙佛法。翻前第一。所以第一翻第二者。由上第二无明生一切惑。是故今明断无明故一切惑断。第二翻第一者。上明由不断无明不得一切佛法。是故断无明故得一切佛法。初中有三。谓法。譬。合。三文各二。法中二者。一双牒粗细。二明粗依于细。前中初言。于此起烦恼刹那相应。彰恒沙惑粗于无明。于此无明起恒沙惑。名于此起。作念而起。名刹那心。作念所起。与心别体。共心相应。名刹那相应。世尊心不相应无始无明下。彰无明地细于恒沙。心不相应。翻前相应。无始翻前刹那心也。久来性成。非作念起。故曰无始无明住地。对前于此起烦恼也。问。前明二种烦恼粗细之相。今何故辨。答。今为欲结如来能断。故复举也。又欲明烦恼若粗若细。皆是无明住地所持也。世尊若复过于恒沙下。第二粗依于细。过恒河沙如来菩提智应断者。彼恒沙惑佛应断也。一切皆是无明住地所持立者。彰彼恒沙依无明也。所持者能生。所立者能增长。然四住望无明。悉是无明家起。但就起中。复分住地性成在已者。名四住地。现行于缘。说之为起。然此四种住地性成者。现行缘时。且得说四种现起。即此恒沙起者。性成不行缘时。且得说恒沙住地也。若此四住起正使者。若治断时。无明不必断。论其习气。要断无明尽。习气方尽。如地持说。十地断习气。佛地断无明。又四住望恒沙。四住粗。恒沙细。故四住是界内惑。恒沙是界外惑。若通论之。四住恒沙。并是恒沙烦恼。何以得知。如止上烦恼观上烦恼等。岂当是恒沙烦恼。非四住烦恼。譬如一切种子下。第二譬说亦二。一明种子依地。二明地坏彼且随坏。所以作二譬者。欲显无明是众惑根本义。以一切惑皆依无明。无明若断。一切惑断。如是过恒沙下。第三合譬亦二。初合种子依地譬。若无明下。合第二地坏故种子坏也。如是一切上烦恼者。自上已来。明断无明。故一切惑断。今第二断无明。故一切惑断。得恒沙功德。翻前第一不断无明。故不得一切佛法。上有二。一不断无明。故不得三事。二不断无明。故不得一切佛法。今翻二即二。初翻第二断无明。故得恒沙功德。次翻第一断无明。故得三事功德。所以不次第者。由上明断无明。故一切惑断。以一切惑断。故得一切佛法。文势相接故也。次翻第一得三事者。欲显三事犹属恒沙功德所摄故也。今前第一明恒沙功德。一切知见下。第二明得三事。一切知见。得般若也。离一切恶。得一切功德法身也。法王已下。得解脱也。法王法主。得解脱人。于法自在。故名法王。佛得诸法。故名法主。而得自在。是解脱德。于二障中智心无碍。名得自在。登一切法自在之地。是解脱位。解脱山顶名自在。自上已来。明佛得智所以也。如来下。正明佛得四智。详文钩锁相生。由属恒沙德摄。若就曲分。上明四智所以。今正明得四智。就文为二。前辨后结。如来等觉。是得智人。正师子吼。正明得智。内德难彰。寄言以显。师子吼。喻说也。所言不怯。名师子吼。我生已尽。法说言也。是故下结。是佛具前四种功德。得四智故。正师子吼。我生已尽。梵行已立等。是故世尊。结得智人。以师子吼。结师子吼。依于了下。结我生等。如来四智。究竟穷极。名为了义。于此了义。一向记说我生尽等。彼二乘人。望下言得。望上不得。名两向说。如来唯有望下说得。名一向记说。林公云。外国或名说。或名记。此方翻之不悉。故记说两存。众师并云。佛得四智中有二。一者明佛得四智所以。第二正明佛得四智。作此判者。于文不足。若二段皆明四智者。于四无余中。但得知谛无余耳。以知四谛。故名四智。若尔。便失三无余意。今详文大意者。以不断无明。故不得一切佛法。由断无明。故得一切佛法。一切佛法。难可具叙。上来略明四种无余。乃至最后明得恒沙佛法及四智等也。略寄四智一条。如上所判文也。

　　胜鬘宝窟卷中(之末)



　　胜鬘宝窟卷下(之本)

　　　　慧日道场沙门释吉藏撰
　　世尊不受后有智者。上来广明二乘有畏。从此下第二会之入大。以有畏者。终趣无畏。就文有二。第一牒前二种四智。二从彼先所得地不愚法下。会小入大。牒四智者。由佛四智究竟。二乘四智不究竟。是故会二乘以入佛乘也。不受后有智有二者。总牒大小二种四智。举后以牒。是故偏言不受后有智有二也。下别牒之。前牒佛智。罗汉辟支度生死下。牒二乘智。牒佛智中。前牒三事得智所以。一切尔炎无碍慧下。正牒智体也。得所以中。上有四无余。今具牒三事。前牒法身。次牒般若。后牒解脱。就法身中。初至出世。明其位极。余显德满。三事之中齐有此二。位极中。无上调御。对治胜也。佛善调御中极。故曰无上。降伏四魔。离过尽也。如来善断生死因。故降烦恼魔。亦能灭除生死果。故降伏阴魔及以死魔。内患既除。外无不伏。故降天魔。智度论云。得无生法忍。降烦恼魔。得法身。降伏阴魔。得无生法忍及法身。降伏死魔。得不动三昧。降伏天魔如大集经中。对四种功德。破坏四魔。一对四谛智以说。若知苦能坏阴魔。若断集坏烦恼魔。若为证灭坏死魔。若能修道坏天魔。二对四法印智以说。若能见苦坏阴魔。若见无常坏烦恼魔。若见无我坏死魔。若见涅槃寂灭天魔。三对四念处智以说。若能观身坏阴魔。若能观受坏烦恼魔。若能观心坏死魔。若能观法坏天魔。四对三空门智及回向智以说。若观空坏阴魔。若观无相坏烦恼魔。若观无愿坏死魔。具足三法回向菩提坏天魔。此等悉是随相别德。若实论之。一一行通坏四魔。今显如来证穷后际。究竟降伏四魔。出一切世间位中极也。超过分段变易。名出一切也。下德满中。为一切众生之所瞻仰。应身也证得不思议法身。真如身也。就波若中。于尔炎地无碍自在。彰德满也。生智境界。名尔炎地。如来于此具知。名于一切无碍自在。于上无作无所得地。明位极也。佛望上更无所作。明其因圆。无所得地。彰其果极。亦可诸佛种智圆备。名无所作。一切智满。名无所得。就解脱中。十力勇猛。彰德满也。十力坚固。魔不能动。故得勇猛。升于第一无畏之地。明位极也。亦可前句明得十力。此明无畏。上来牒三事明得智所以。下牒智体一切尔炎无碍智观。牒上般若。般若是智体。故复牒之。不由他下。就前所牒明不受后有不由于他。简大异小。小乘四智由他教得。如来自证故。不受后有智师子吼者。正说智体。如来得此无碍智时。名不受后有。说无碍智。名不受后有智。道理决定。名师子吼。世尊阿罗汉下。次此牒二乘四智。于中亦二。一明二乘自谓四智究竟。世尊阿罗汉辟支佛观第一下。第二自谓涅槃究竟。所以明此二者。前是智究竟。后是断究竟。前是菩提究竟。后是涅槃究竟。又前是有为功德究竟。后是无为功德究竟。初文有三。一明其所得相。二作是念下。说其自观所得究竟。三罗汉辟支观察时下。结自谓究竟也。罗汉辟支。举得智人。度生死畏次第得解脱乐。是四智体。度生死畏者。度分段生死畏也。次第得解脱乐者。得有为无为解脱乐也。观四谛及九地。皆次第断次第得。初果见谛尽。二果六品尽。三果欲界尽。罗汉辟支三界尽。因尽果亡。是次第得解脱。脱生死之苦。故得无为之乐。作是念下。是四智相。出观有中。缘己所得。生究竟想。故言作是念。我离生死。不受生死。离生死现除苦因。不受生死当无苦果。又离生死现灭诸苦。不受生死当苦永息。又我离生死怖。不受生死苦。犹是得解脱乐。但前就得说。明得解脱乐。今就离过说。故云不受苦。世尊阿罗汉观察时。第三文也。詺向作念。为观察时。为此观时。生得智想。是故名为得不受后有智观第一苏息处。有人言。此是牒大小两涅槃。观第一处涅槃者。牒上如来所得涅槃。胜鬘观佛所得涅槃。故名为观。如来所得苏息中极。名第一也。涅槃地者。出其息处。有人言。还是二乘自知变易外有圆极第一涅槃。今谓不然。上来明二乘自谓四智究竟。今明二乘自谓涅槃究竟。故云第一苏息处涅槃地。彼前所得地者。有人言。上第一苏息是大乘涅槃。今牒小乘涅槃。今谓不然。上明小乘自谓涅槃究竟。今牒彼小乘涅槃不究竟。欲明会入究竟。就文为四。一牒不究竟。会入究竟。二何以故下。问答辨释。三是故三乘即一乘者。结也。四得阿耨菩提下。就所会入一乘普摄众德。即显所入一乘是究竟也。彼前所得地者。有人言。二乘所得涅槃。对后际大涅槃。故名为前。有人言。彼前所得地者。谓干慧地性地。内凡之始。五根成立。便自知还原。必应作佛。名不愚于法。然因时本自知。非至果始自知。但厌苦情深。且取小果耳。有人言。犹是牒前句。故称为前。今谓不然。二乘自谓四智究竟。涅槃满足。此是愚法之时。后值善友闻说一乘。得不愚法。愚在不愚之前。故名彼前得地也。不愚于法者。举所会人。声闻有二。一愚法人。二不愚法人。现在时中。种性声闻。执小迷大。名为愚法。退菩提心声闻。知小解大。名不愚法。问。愚法之人。何时得不愚耶。答。愚法之人。未来无余涅槃之后。心想生时。值佛闻说法华。方得不愚于法。故法华化城品云。我灭度后。复有弟子不闻是经。自于所得生灭度想。我于余国作佛。为说是经。得入佛慧。不愚法者。不愚迷大乘究竟法也。问。前云谓四智究竟。后云不愚于法。自知不究竟。为是一人。为是二人。答。犹是一人。初自谓究竟名为愚法。后闻一乘经。回小入大。自知不究竟。名不愚法。今明本乘声闻。退菩提心声闻。并是愚法。所以然者。夫自知作佛。必不证罗汉。若证罗汉。则自谓究竟。不知作佛。二种声闻并证罗汉。自谓究竟。悉是愚法。此之二人。若闻一乘经。回小入大。自知作佛。皆是不愚法。于二人中。根性无量。或利或钝。入大早晚。若回小入大。并是不愚法人。问。二人何异。答。本乘声闻。昔不闻大乘。未发菩提心。无一乘种子。入无余后。值佛闻经。方乃发菩提心。退菩提心声闻。昔曾闻一乘发菩提心。有一乘种子。但中途退大乘取小。现在闻一乘经。续发菩提心。自知作佛。故二人为异。问。此之二人藉二种他。一者人他。谓佛菩提。二者法他。谓一乘。何故言不由于他。自知作佛。答。实由二种之他。但今言自知者。若明由他方知作佛者。则作佛义不分明。今欲明了了自知作佛。是故说不由他后当广说。问。何故明二乘之人了了自知作佛。答。欲明无二有一故也。所以然者。非但佛说道理有一无二。亦二乘之人自知有一无二。具斯二义。故有一无二义成。所以会入义显也。亦自知有余者。非直不愚大乘是究竟法。亦知自分有余非究竟故。必当趣菩提者。既知自分非究竟大乘是究竟故。必当舍不究竟入于究竟。何以故下。第二问答辨释。何以故者。问也。二乘与佛乘异。何由能得无上菩提。下对释之。彰彼二乘同入大乘。故得菩提。依法华论。三乘人法身无异。是故三乘同入一乘。又说一为三。故三是一也。问。大乘一乘。云何同异。答。有人言。大乘通因果。一乘唯是果。今明此中是异名。或名大乘。或名一乘。但显所入一乘是佛乘。故是究竟。是故三乘即是一乘者。第三结。是二乘入一乘。故三乘即是一乘也。问。何故或言二乘入一乘。或言三乘入一乘。答。若言二乘入一乘者。唯会别二乘以归一。故但说二乘入一也。若言三乘入一乘者有多意。一者非直会别二归一。亦会权大以入实。故具说三以入一也。二者然但会二而言三者。但二是三中之数。故通以举。言三而实二也。此如法华疏说。又如四卷楞伽说。三乘亦非乘。一乘亦非乘。最上摩诃衍。是名为大乘。彼说会二归一。及会权大以入实。故说三乘亦非乘。并复会实因以入果。故言一乘亦非乘。言非乘者。非究竟果乘也。摩诃衍名大乘。名究竟果大乘也。又一就理释之。三乘一衍。并非真乘。非三非一。中道之法。始是大乘。此如法华方便品同异门中说。得一乘者。第四明一乘并摄众德。显所入者是究竟。就文有三。初以一乘即摄众德。二得究竟法身即一乘下。以众德即一乘。三究竟无边不断下。显究竟一乘。德无不含。体是常住。一乘即众德中。初以一乘即菩提。次菩提即涅槃。后以涅槃即法身。所以但明三法者。以三法即三德。菩提即般若。涅槃即解脱。后明法身。三法并即者。对二乘三法异体。二乘般若法身是有为。涅槃是无为。是故今明三法同体。皆是无为。又菩提与涅槃异者。菩提为智。涅槃是断。菩提为果。涅槃为果果。又涅槃云。生因所生。名曰菩提。了因所显。名曰涅槃。此明菩提为生因所生。名为始有。是方便净。涅槃为了因所了。名为本有。是性净。又同体义分。一切诸德。圆通无碍悉名菩提。寂灭无为。通称涅槃。得究竟法身。第二众德即一乘。亦开三别。初法身即一乘。二如来即法身。三复宗还明法身即一乘。初句如文。无异如来者。第二句。无异如来。明法身不异如来也。无异法身。明如来不异法身。如来即法身。结成无异。问。何故明人法不异。答。人闻乘是所乘之法。如来是能乘之人。谓人法异。是故今明人法不二。又叹一乘无义不摄。非但摄法。亦摄于人。又上来明三法相即。未明人法相即。是故今明人法即也。得究竟法身者。第三还复宗结。法身即一乘也。江南庄严旻师。用因为一乘。今不得释此文。竺道生。以果为一乘。而未见此经。玄与经合也。究竟一乘即是无边不断者第三。上来虽明人法相即。然众德不可具举。故总结之。一乘德无不摄。称曰无边。体是常住。目为不断。馥师以果为一乘。云法身常住。故云无边不断。有人言。以因为乘。总万行。故曰无边。相续成佛。故云不断。又旷该五乘。故曰无边。传化无尽。是不断义。今如前释。自上已来。广释罗汉有异义竟。从世尊如来无限齐时住下。第二广释有归。所以须广释。凡有四义。一者。前明能归。未显所归。故须辨之。二者。前说归佛。未说法僧。故须辨之。三者。说权归。未曾显实。故须辨之。四者。昔说别归。未说一体。故须辨之。问。上明二乘有怖无四智。今明二乘无究竟归。须归依佛。此二何异。答。略有三种义异。一自他异。二乘无四智。佛有四智。此论自德。三归。论化他德。二乘犹须归他。不能为他作归。佛则为他作归。不须归他。二人法异。四智中。但就人明。二乘人四智非究竟。佛究竟。三归中。明二乘法僧非究竟。一乘法僧是究竟。三者有无异。会二乘归一乘。无复二乘。会别体归入一体归。犹有三归。问。何故非类。答。三归是佛始终教门。昔为翻邪三。明别体正三。今对别体三。故明一体三。故始终皆明有三归也。三乘义则不尔。昔为众生未堪受一。故于一说三。以三乘调柔其心竟堪受于一。是故会三同归于一。则无复三乘。故与此非类。问。何故始终并说三归。答。昔说三归。凡有三义。一为翻邪三明正三。但邪三有二种。一者事天有邪三。如以自在天等为佛。所说教为法。行法人为僧。二者事人邪三。如迦毗罗等为佛。僧佉经等为法。行此法者为僧。为翻此三邪。故以如来为佛。所说经为法。行法者为僧。二者治病说三。众生有烦恼病。以佛为良医。法为妙药。僧为看病人。具此三种。烦恼病差。为此义故。所以说三。三者为免三怖。如鹿为猎师所逐。得三跳故。则便免怖。众生为生死魔所逐。归依三宝。得免生死怖。今说一体三者。明昔三归异体是无常。法无常法故非究竟。如涅槃云。如汝父母。各各异故。故是无常。今明一体三。即是常住。以常住故。即是究竟。故明一体也。二者此经意昔日以罗汉为僧宝。为他作归依处。今明罗汉犹自有怖。须归依他。不能为他作究竟归。唯佛究竟。不依于他。为他作依。小乘法义亦尔。非究竟。若究竟之法。则堪为物归也。是故今教亦明三归。问。对昔别体归。明今一体。亦得道对昔邪三别体。明今正三一体不。答。亦远有此义。但昔别体之三。已破邪三。今一体三。复破昔别体三。故义不同也。问。外道执别体邪三。以正三治之。亦得言外道自有一体三。今以一体正三治之以不。答。未见外道执。设有。治亦无妨。问。今明常住一体三归。为永废别体三归。为二种合用。答。实中具权实。一体则是实归。别体此是权归。须具识之。当时而用。权归之中。但有权归。无有实归。一乘三乘。义亦类之。昔三乘则无一乘之体。今一乘之体具有三乘之用。用识三体。方识一乘。此义不尽者。法华疏已说。前会四智中有二。一明会入。二明会入所以。今亦二。一正明会入。二何以故下。明会入所以。就初文又二。第一佛依是究竟。二从法者是说一乘道下。显法僧二归有究竟非究竟。若即佛果辨二归。便是究竟。不即佛果辨二归。不究竟。今泛举三归有究竟不究竟者。只欲显二乘人是不究竟僧归。以不究竟故。归依如来。趣入究竟。远释成前阿罗汉归依佛也。前明佛归。文别有三。一明归德。二无限悲无限安下。寄说显德。故下。第三结德属人。初中四句。初两自德。后二化他。就自德中。如来无有限齐时住。明时有二种。一有限时。日月岁等。二无限时。犹如虚空。佛果常住。出过时分也。故说如来无限时住。如来等觉后际等住者。明证涅槃常住义也。涅槃后际是所得。彼是法常。如来等之。故曰常住。又言等者。诸佛道同。故名为等住。今谓生死有三际。谓前际。中际。后际。生死后际既无边。如来与后际等住亦无边。故言后际等住。问。何故明此二住。答。前明法身常住。后明应身常住。应身常住者。常化众生。无休息时。故名常住。后释为佛性论云。世间有得四神足者。尚能住四十小劫。何况如来为大神足师。而当不能久住化物。又云。众生无尽。故化身常化物无尽。问。若以二住明二身住。则法身是自德。应身是化他。复何得言初二句是自德。后二是化他。答。前虽明二身住。未明利益。故说为自德。后两明利益。故说为化他。如来无限齐大悲下。第二化他德。无限大悲。是化他心。无限安慰。是化他行。亦可得前句是大悲无量。无限安慰是慈无量。心之与行。慈之与悲。不简彼此。有缘普益。又无缘慈悲等众生界等。故称无限。无限大悲下。第二寄说显德。就文为二。前就化他德。寄说以显。承言便故。后就自德。寄说以显。就化他德中。无限大悲。牒上初句。无限安慰。牒上后句。作是说者是名善说。言称佛德名善说也。又举说者是善。显所说得是实非虚也。若复说言下。第二明自德。若无尽法。牒上文中无限时住。常住法者。牒前文中后际等住。此当相显德。一切世间之所归者。佛具前德。为世归趣。亦名善说。显于自德义善同前。故言是名善说。是故下。第三结德属人。但就自德结以属人。不结化他德属人也。是故者。是佛具前无尽常住二种功德。为一切世间之所归故也。于未度世间。无依世间。为作归依。分段世间。名为未度。变易世间。名为无依。与后际下。正明如来与作归依。与后际等者。尽未来际为物作归依也。无尽归者。犹是前无尽法。常住归依者。犹是常住法也。问。无尽归依。常住归依。此二何异。答。无尽者据应身。以众生无尽。故佛出世无尽。为物作归依也。常住归依者据法身也。法身常住。是为真归。以具应二归者。谓是如来等正觉也。法者即是说一乘道。此下第二次明法僧二归有权有实。初明权归。谓不究竟。从归依第一义是归伏如来下。第二明实归。究竟也。就不究竟中有二。一当相以显二归非究竟。从若有众生如来调伏下。约能归显所归非究竟。前当相中有三。一举宗辨非究竟。二何故下。问答解释。是故二归下。第三结。辨宗中有二。一出法僧别。二此归依下。通辨二归非究竟。问。此中为明二乘所归趣处。但应论实。何须辨权。答。有三义。一举权显实。二欲令人舍权归实。三欲彰彼权归不真。终须通实。问。何故法僧归中。举权显实。佛不如是。唯彰实乎。答。理应义齐。但今为明佛中权者。即是实佛大悲之用。不须破之。故不别论佛权义也。法僧二归。通真及伪。伪妄须舍。所以论之。初言法者。有人言。标举权法。即是说一乘道。略示其相。此言不足。若具足应言说一乘为三乘法。如上文言。说大乘戒为毗尼等。其义相似。亦可此言举实显权。真实之法说一乘道。则知三乘是权也。今谓此二解悉非。今言法者。牒昔教法也。近取则三乘法。远取五乘法。即是说一乘道者。一乘谓佛果也。五乘三乘之法。是佛果之因。故名为道。即是法华中。种种譬喻。种种说法。是法智为一佛乘故。是以一切诸法。为一乘家道也。僧者是三乘众者。僧者。标总权僧。是三乘众。略示其相。问。声闻缘觉。可是权僧。何者是大乘中权僧。答。如三藏中所辨。菩萨三僧祇但修有漏六度成佛者是也。又若望一体归。大乘菩萨未与佛一体。故亦非究竟。问。僧既言三乘众。法何故不言三乘法。法既言一乘道。僧亦应言一乘僧。答。亦得如此。但互文显意也。但法据修会。故说一乘道。僧约未会。故说三乘众。此会未会亦是互说也。此二归依非究竟者。略明不真。非是真归。故非究竟。但是权归。故名少分。此就权实义门释也。又此二未成果德。故非究竟。但是因位。目为少分。何以故下。此是解释。何以故者问也。今言乖昔。是故致问。说一乘道法。此答释也。明法权中。一乘道得究竟身。于上更无一乘法事。一乘因道。得果德究竟法身。举所得身是究竟果。故知能得之因非究竟也。于上更无说一乘法者。于究竟法身上也。故显法身可得是究竟即显于说一乘道上更说得究竟法身。故知一乘道非究竟。三乘众者。牒前权僧。下辨其相。言有恐怖。明恶未尽。归如来等。明善未满。亦可怖者。对治未成。归如来等。彰果未尽。求出修学向三菩提者。释上有恐归依如来。以求出恐怖。故修学大乘善法。谓发菩提心。行菩萨行。故趣向无上菩提。是故下第三结。是前二归非真实。故非究竟归。是有限依。有限由是前之少分归耳。又二乘人。不能常住。不能无限。为物作归。故名有限。若有众生下。上来第一当相显二归依非究竟。今第二约能归显所归非究竟。就文亦三。一明能归。二明归依法僧者。辨所归。三是二归依下。牒所归彰未即佛果。故显非究竟二归也。若有众生者。泛举能归之人也。如来调伏归依如来者。释归法僧所以也。由如来调伏归依如来。是故归依法僧也。所言调伏者。佛未出世。众生归依外道及以天神。佛降伏故。得翻邪入正。故名调伏。得法津泽生信乐心者。由如来调伏归依如来。故得法津生乐心也。此即是能归之心。归依法僧者。以生信乐心。故归依法僧。即是所归依。是所归依是二归依者。重牒归依僧也。非此二归依是归依如来者。明此二归依。非即佛果。显非究竟也。问。何故举能归显所归。答。欲显二乘人随分得是归依也。归依第一义者是归依如来者。上来第一明不究竟归依。今第二明究竟归依。就文亦二。一举二归即佛果。二何以故下。问答解释。就前又二。一略辨。二此二归依第一义下。重辨。言归依第一义者。此言不足。若具应言法僧二归依是第一义也。言第一义者。非是空理名第一义。乃詺果德为第一义。此文意正欲显法僧二归。是果德第一义。归依此第一义。即是归依如来也。此二归依第一义是究竟归依如来者。重论前也。显此法僧二归是果德第一义。即是究竟归依如来。何以故下。何以二归即佛归。故对问辨释中。初相望显无异。后正出即一。简除相似。无异如来者。法僧不异如来。无异二归依如来即三归依者。正明即一也。问。但应言如来即二归依。云何乃言即三归依。答。据如来德体以辨。故言即三。如来举体觉义为佛。举体轨义为法。举体和义为僧。又解。二归乃是三中之二。故通举言三。如涅槃经言。世第一法缘于四谛。然实但缘一谛。就通以举。故言缘四。此亦如是。此中举佛归者。正欲辨即佛法僧是究竟。何以故说一乘道。此文来意。有远有近。远生者。从上罗汉有归怖大段第二会彼小果以入一乘。讫何以故下第三释会所以。何故问也。三乘皆是如来所说。何故上来会二入一。下释会意。明一乘道是佛实说。余二方便非实说。故会入一。于中初明一乘是实。若如来下。第二明二是权。即是大下。第三会权入实。明一实中。说一乘道如来无畏师子吼者。依实而说。内心不怯。故名无畏。所言决定。名师子吼。明二权中。若随彼欲而方便者。佛随小欲方便为说二乘法也。下会入中。即大无二。摄权入实。二乘入一。释无所以。以入一。是故言无也。一乘即是第一义乘。辨定所以。前入是其第一义乘也。又此即是法华中三轮之义。从初至师子吼。是根本法轮。若如来随彼下。是支末法轮。即是大乘下。是摄末归本法轮也。又此文近生者。上明三归究竟非究竟。何以故下。问解释。问意。云何如来昔说三归非究竟。今说一体归是究竟也。解释亦明三轮。初辨一体归。是根本归。随彼所欲。支末归依。即是大乘。摄末归本归依。无如来出世。但为明根本归依。为物不堪。故方便说支末归依。调柔心竟。然后方说摄末归本归依。又初为直往菩萨说。次为二乘。后为回小入大菩萨说也。世尊声闻缘觉下。此是第六说无边圣谛章。略作八门释之也。一来意门。上说法中有二。第一明一乘行。从此已去说一乘理。行所以得成。要由于理。故次行明理。行中有二。摄受明广大出生。一乘明无二收入。如上所明。前五章。人无异释。今就境中有八章经。但古今南北解释不同。或依章名次判文处。此则得于大章。而失钩锁相生之意。或但直明钩锁相生。而失大章之智。今具两用。方得释文。上明说行有出生收入。开之为二。今明乘理亦分为二。初四章经。总明有量无量。显无量是究竟。有量非究竟。一谛一依已下。重就无量谛中分别取舍。前三谛是虚妄非究竟。一苦灭谛是真实为究竟。此皆大判为言也。就前四章。即为四别。今前序其来意。初举无边圣谛者。通而言之。从经初五章始叹佛发心。终一乘之果。并是明大乘行。行不孤生。起必托境。故今明无边圣谛。出行境也。就别而言。举无边圣谛有量无量。有量之谛非究竟谛。无量之谛为究竟谛。以显一乘二乘究竟非究竟义。一乘依无量谛起。故是究竟。二乘依有量谛起。故非究竟。是以次明一乘。以明无量谛也。又此欲说佛法大事。佛法大事。所谓四谛。如来出世。初转四谛法轮。小乘之人执为究竟。今欲破之。明昔说四谛。此是不了义说。无量四谛。是了义说。令彼小乘识无量谛。更知苦断集证灭修道得成佛也。从一乘章至此。凡夺四种四法。初明佛有四种功德。故有涅槃。二乘无四种功德。故无涅槃。次明二乘无四智。佛有四智。次明二乘无四无余。佛有四无余。今明二乘无四谛。佛有四谛。又一乘是佛果德。四谛是佛所证。前已明果。今次辨证。故有此章来也。又一乘依如来藏。要由见佛性。故得成一乘。如来藏由四谛而显。故须明谛也。第二释名门。今前释四谛名。余三名后当解。此章名为说无边圣谛。无分别中。善巧分别。故名为说。苦集灭道。审实不虚。故名为谛。又能生不颠倒实解。故名为谛。圣谓诸佛。就圣辨谛。故云圣谛。又此谛能生无漏圣解。目之为圣。故云圣谛。有量之谛。名曰有边。无量之谛。名曰无边。故云无边圣谛。第三名义门者。苦者逼恼为义。经云逼迫相。集者招集牵后义。经云能生长相。灭者离有为相续义。亦是已有还无。经云寂灭相。道者能除义。除谓除障。经云除障。又能通义。通至于灭。经云大乘相。第四出体门。二种生生果为苦谛体。一切烦恼漏无漏业为集谛体。五住惑无为灭谛体。常无常戒定慧为道谛体。第五约人门。经云。凡夫有苦无谛。苦集二种。凡夫有之。然不能解。是故无谛。寂灭无为。或有或无。凡夫之人。断惑则有。不断惑则无。道谛一向无。声闻有苦有谛。而无真实。有有量之苦。故云有苦。了达有量。是故有谛。未有大乘正观。故无真实。经言。菩萨有苦有实有谛。凡夫有一。谓有苦也。声闻有二。有苦有谛。菩萨有三。有苦有谛有实。经又言。菩萨之人。解苦无苦。而有真实。此据佛地诸菩萨也。问。何位菩萨。具有三耶。答。三藏言。从十解至十行菩萨。与声闻大同。十回已上。乃至诸佛。具三义也。第六渐顿门。若依杂心及此经。二乘渐渐见谛。初见苦。乃至后见道。若依成实。见道前渐见四谛。见道已去顿见四谛。有人言。十解菩萨与此经同。明渐见义。十行已去与成实同。至经文当更释也。第七料简门。问。四谛中道与菩提道何异。答。莫问大小乘。四谛中道。名为因道。即是无常。故云。集谛为因。苦谛为果。道谛为因。灭谛为果。无上菩提。谓果道也。即是常住。问。大品云。菩提即是道。道即是菩提。此明何义。答。菩提者。即是无上菩提果也。道者。谓因道也。此欲明因果不二。所以言即。但名字之中。菩提据外国音。道就此间说。前无漏业。因无明为缘。生三种意生身。此则无漏属集谛。今复用何为道谛耶。答。三乘无漏凡有二义。一为无明润牵生之义。名之为集。即无漏有进趣断惑之功。说之为道。第八大意门。华严经云。法界非有量。亦复非无量。牟尼悉超越。有量及无量。此意明约虚妄重轻。故分量与无量。虚妄重者。名为有量苦集。离重虚妄。名有量灭道。虚妄轻者。名无量苦集。离轻虚妄。名无量灭道。然虚妄本自不生。今则无灭。不生故未曾苦集。不灭故何有灭道。故非苦非集。非灭非道。岂是量无量耶。须深得此意。若定作量无量解。则成有所得。不识经之旨趣也。就文为二。初一章。明二乘依有量谛。若无智无圣无谛。佛依无量谛。故有此三法。次三章。于无量中说如来藏法身空义隐覆。故无量甚深。即显有量谛不说此三法。故有量非甚深。始终论之。有量无六法故。佛依无量谛故究竟。二乘依有量故不究竟。此章名无边圣谛。宜依章名以开文。又为二。前明有圣无圣。次明有谛无谛初又二。初明有圣法无圣法。次明有圣人无圣人。如涅槃云。以何义故名圣人耶。有圣法故。有圣戒故。有圣定故。有圣慧故。常观诸法性空寂故。以是义故。诸佛菩萨为圣人也。是故前论圣法。次明圣人。圣法乃多。今正论慧。慧中四对明量无量智异。初一对显谛有渐至非渐至。第二金刚喻下一对显第一非第一。三以无二圣谛智下一对明思不思议。四若坏一切烦恼藏下一对显究竟不究竟。初对中。前明观有量谛智渐至。后明观无量无渐至。问。此中约如来智以明无边谛。何须说彼二乘智耶。答。凡有三义。一举小以显于大。二欲简小取于大故。三欲令小入于大故。问。四对中。何故初明渐至非渐至耶。答。渐至无渐至。即是渐见四谛顿见四谛。二乘人渐见四谛。大乘顿见四谛。今欲明大小二种见谛不同。是故今初论有渐至无渐至义。前有四句。一初观圣谛者。明二乘中声闻缘觉初观圣谛。总以标举对后如来无作谛观。说彼为初。故经云。声闻见谛之始。佛见谛之终也。问。缘觉观十二缘。今此何故说言观谛。答。缘觉所观因缘。是苦集摄。故名观谛。又复缘觉就十二缘。作四十四智观。此亦是四谛观故。四十四者。十二因缘。次第相生。有十一对。一一对中。名观四谛。名四十四也。又须解。小乘法中。明悟道义。虽言为声闻说四谛。为缘觉说十二因缘。为菩萨说六度。此教有三耳。若入道断惑。终观四谛。若不观四谛。无断惑法。今据此义。故声闻缘觉同观四谛也。故智度论云。菩萨若证四谛。成辟支佛。二以一智断诸住地者。明二乘人。单用初一有作谛智。断四住地。不用无作断无明地。故名一智。一智者。灵味寺谅法师及馥师悉云。以一平等智断四住地。今不用。如向释也。第三以一智四者。明二乘人。单就初一有作智中。约境历分。故成四智。名一智四也。从断下。别列也。断者断集。知者知苦。功德者修道。作证者证灭。余经论中。前果后因。今依顺观所以前因后果。此则四智渐至。有人言。以一智者。上直言以一智断诸住地。犹未识是何智。为用有智断惑。为用空智断惑。是故释云。非用有智断。正用一空平等智断。故云一智也。四断智者。四住地烦恼断也。智乃非断。以智断烦恼。故说断知。此因智得断。果中说因。故名断智。如毗昙说九断知。婆沙亦云断知。阿含亦云断知。故名善逝。此皆以惑断因智而得。故云断知也。功德作证者烦恼断处无。为功德也。声闻证此无为功德为果也。善知此四法义者。此第四显善知有量四谛义。上一智四明四智渐至。今明四缘渐至。无量中既言无渐至。故知有量有渐至。有人言。亦善知此四法义者。出空观缘四谛差别分明。故言善知四法义也。当在无生空平等理观时。不见四谛苦集之异。若得四谛空解者。识有中便分明。故云亦善知此法也。显无渐至中有二。一辨上上智无渐至。二从如是出世间上上智。此明无渐至者是上上智。如此翻覆相成说也。无有出世间上上智。四智渐至。四缘渐至者。对二乘人观有作圣谛。有四智渐至及四缘渐至。是故今明出世间上上智。无有四智渐至及四缘言。此对有明无也。而言上上智者。二乘观有作谛之智。对凡名上。对观有作之上。明观无作是上上智。又菩萨智慧是出世。佛智过彼。名上上智。如涅槃经言。上智观故。得菩萨菩提。上上智观故。得佛菩提。故名上上也。正对二乘也。无有出世间上上智。此明上上智无渐至义。无渐至者。明佛果起时。无有前得苦智。不得余三。故言无出世间上上智四智渐至也。及四缘渐至者。一切境界于佛心内显现。故言无四缘渐至也。以佛顿得四智。顿见四境故也。无渐至法者。总结一切诸佛同无渐至法。如是出世间上上智者。此出无渐至智断也。有人言。有二种四谛解也。其止得一种。是得智之渐。故云四智渐至。境是发智之缘。其止得一智之境。故亦云渐至。若金刚行满。照八谛佛心顿了。为无渐至。乃是出世上上智也。今不用此释。但二乘渐见四谛。佛顿见也。有人言。小乘宗有二。一次第见谛。二一时见谛。次第见谛。则有四谛渐至及四缘渐至。故有渐至法。一时见谛。无四智渐至及四缘渐至。无渐至法。今胜鬘评量道理无渐至。不用有渐至。即是对有渐至明无渐至。故言无有出世间上上智。四智渐至及四缘渐至。无渐至家凡有二种。见谛道前。次第见谛。故有渐至。见谛已去。空平等顿见四谛。无有渐至。见谛道前。从四念处至世第一法。名之为上。见谛已去。过于彼上。故云上上。今捡佛性论声闻有二种。一利根人。于一念中等观四谛。八十八惑一时俱断。皆名为见谛。若钝根人次第观。即初念见苦不见余三谛。但苦下四谛名为见谛。今明前解。以声闻为渐见。佛为顿见。以声闻多渐见谛也。第二对中。前明佛智是第一义。却明二乘非第一义。有人言。金刚心惑尽照圆。名金刚能断。如说得佛时。犹有首楞严定及金刚定。故说金刚心为金刚也。今明佛智是常。不为生灭所坏。类同金刚坚固。不为物坏。故云金刚喻者。又金刚无惑不摧。如云无明住地。佛菩提智断。又彻穷际。本非际不停。佛智亦然。彻穷无作谛理。非住有作四谛而停也。能灭无明。见第一义。故名第一义智。非声闻缘觉者。此明二乘无第一义智。初非之一字。对上是起。上明金刚喻者。是第一义智。今对彼是。故明二乘非也。须长牵非字向下。谓非声闻缘觉不断无明初圣谛智。是第一义谛智也。声闻缘觉不断无明住地。此句明二乘不断无明。谓断惑不尽。初圣谛智。此明二乘初观有作圣谛。谓见理未周。是第一义谛智者。结非也。不用二乘断惑不尽见理未周之智。为第一义谛智也。世尊以无二圣谛智断诸住地。此第三对。承言便故。前明二乘断障不穷。是可思议。第二明佛断尽。是不可思议。明二乘中以无二圣谛智断诸住地者。二乘但得一有作智。断四住地。不得第二无作智。故不灭无明。有人言。二乘无有作及无作二圣智。断五住烦恼。故无第一义智。诸住地者。总五住地。故言诸也。有人言。此语承前文。前云二乘既非第一义智。今何者是第一义谛智。是故言以无二圣谛智断诸地。无二者。是一实智。故能断五住惑。惑尽。故言以无二圣谛智断诸住地也。有人言。以之言用。谓用无作智观理尽。以境非二。故言无二也。后之二解。语虽小异。无二之言同约佛智也。世尊如来应等正觉。若依前门。无二圣谛。辨二乘不尽。今明佛尽。如来等觉。举能断之人。非声闻下。明能断智。就此智中。言非声闻缘觉境界者。对劣显胜。不思议空智。正明智体。断一切下。明能尽障。五住皆灭。名断一切。问。何故言不思议空智耶。答。佛乃双照有无。然断烦恼。要是实相之智。然实相实非空有。但对有故名之为空。问。但应言空智。何故言不思议。馥师云。佛智能照空照有。而非空非有。故名不思议空智。得此空智。故一切惑断。龙树云。空有三。一外道邪见空。二者但空。谓二乘空智。三者无所得空智。谓菩萨空智也。今是无所得空智。非二乘所知。故言不思议。问。何故言烦恼藏。答。四住及无明。摄一切烦恼皆在其内。故名为藏。又此惑能藏如来法身。故名为藏。世尊若坏一切烦恼藏。此第四对。承前便故。前明如来果德究竟。后明二乘果德不究竟。明佛智中坏一切烦恼者。牒前起后。究竟智者。正明其相。是名第一举境以结。初圣谛智下。第二明二乘果不究竟。初圣谛智。牒二乘智。非究竟者。正辨其相。向菩提者。显不究竟义。世尊圣义下。自上已来第一明有圣法无圣法。此下第二明有圣人无圣人。上二乘无圣法。佛有圣法。今亦应明二乘非圣人。佛是圣人。而文但明二乘无。即显佛是有。故不别明佛是圣人。就文有二。一明实无。二辨权有。初言圣义者。总以标举。穷极大圣义也。即是明佛有圣义也。圣者正也。以理正物。名为圣义。如涅槃云。二乘之人名邪曲见。故非正义。又法华云。二乘之人。眇目矬陋。亦非正也。二者。法性为正。穷体法性。故名为圣。三者。圣以对凡为义。二乘苦法忍时。以断凡法。凡法未尽。则圣义不显。佛则五住顿尽。二死皆亡。始绝凡夫法。圣义方满。故称为圣。大圣不在二乘。是故言非也。声闻缘觉成就有量少分功德名为圣者。第二明权有。此文释疑故来。二乘若非是正。昔何故说名为圣耶。是故释云。二乘但有少分功德。故昔说为圣耳。有量功德者。有三界内治道断四住烦恼尽。所得无为名有量功德。有量以对圣无量。少分以对多分。若望法华五百由旬。但度三百。未度二百。故言有量。有量正约无为功德。少分约有为功德也。圣谛者。自上来明圣义竟。此第二次论于谛。就文为二。第一明二乘无谛。第二明佛有谛。言圣谛者。谓无作谛也。言非声闻缘觉谛者。境非彼法也。亦非声闻缘觉功德者。能观之智非彼德也。又解谛者。通四谛也。亦非声闻缘觉功德者。偏夺其道灭二谛。谓圣道不足。无为不满也。有人言。圣谛者非声闻缘觉谛。偏夺苦集也。谛名虽通四。下次明功德。别其灭道。故此偏其集苦。苦集相生。起因缘之原。此理幽玄。非二乘所了。谛名虽同前。理亦从智为体称。二乘智浅不能穷理。故云非其谛也。第二句云亦非声闻缘觉功德者。是夺其灭道。四卷毗昙云。建立功德恶。次第见真谛。长行释云。恶是苦集。功德是灭道。今言非其功德。是夺灭道。夫修道证灭。是修功所得。二乘不尽其理。故复夺之。世尊此谛下。上夺二乘谛。今明谛唯属佛。经文应具明二句。一者对前二乘非圣。唯佛是圣。二者对前二乘非谛。唯佛是谛。今以文中略无初句。但明谛是如来。就文有三。一明如来有谛。二叹谛甚深。三出谛名义。初文又三。此谛谓无作四谛也。第二如来初觉智者。明此谛是如来圣谛。所以如来所知如来所说故。又此文来者。即是解圣。以如来知此谛。说此谛。是故佛名为大圣。即显二乘不能知此谛。不能说此谛。故不名圣谛。亦不名大圣。初觉者。依法华经有二种初。若据化身。伽耶初觉。若就报身。久久初觉。涅槃师子吼偈云。世间皆处无明[穀-禾+卵]。无有智慧能得破。如来唯乃能初破。是故名为最大觉。然后明[穀-禾+卵]藏下。前是自觉。今是觉他。[穀-禾+卵]藏有二。一是四住。二是无明。四住烦恼。覆障众生。名四住[穀-禾+卵]藏。无明覆障。谓无明[穀-禾+卵]藏。所覆众生。名为世间。佛为四住[穀-禾+卵]藏众生。说有作谛。为无明[穀-禾+卵]藏众生。说无作谛。通名[穀-禾+卵]者。所化人为于无明缠覆。如鸟在[穀-禾+卵]。为[穀-禾+卵]所藏。故名为藏。故名为藏。问。何故偏言无明[穀-禾+卵]藏。答。正明二乘人犹在[穀-禾+卵]内。又简异为四住[穀-禾+卵]藏。说有量谛。是故下。第三结也。是故者。是无量谛。佛圣所知。故名圣谛。良以此谛。是佛大圣所觉所说。故名圣谛也。圣谛者说甚深义下。晚讲人从此是如来藏章。次此后明法身章。今不同也。依古旧犹是四谛。上正明佛有圣谛。此下第二举藏及法身叹谛甚深义。所以非别章者。此章名四谛章。释四谛义犹未竟。而复明如来藏及法身章者。则义成杂乱。是故举藏及身叹谛甚深。犹属圣谛章也。就叹谛甚深。更开三别。一举藏甚深叹谛甚深。二举藏类法身。三总举身藏权实劝信解二谛。此章既言涉于藏。即得释如来藏义。以二门释之。来意门者。上已明佛有圣谛。今就谛说藏深。欲举藏深叹谛深义。是故说如来藏也。又一乘由于藏成。故须藏。远而言之。由如来藏故。一切颠倒及不颠倒。其义得成。言由如来藏颠倒成者。众生失佛性。故轮转苦海。如涅槃云。是一味药。随其流处成六道味。又如来藏为生死作依持建立。是故颠倒由藏而成。言不颠倒由藏成者。若无佛性。虽起大行大愿。不得成佛。如龙树云。铁无金性。虽复锻炼。终不成金。要由来有佛性。然后起大行大愿。然后成佛。如龙树云。如黄白石有金银性。由人功炉冶。故有金银。故不颠倒法由藏而成。又颠倒由藏而成。故有苦集。不颠倒由藏而成。故有灭道。故四谛义成由如来藏。故就四谛明藏义也。又破二乘执。自谓究竟。故说如来藏。唯如来藏无有余乘。又为破外道。故说如来藏。如楞伽云。大慧。我说如来藏者。为诸外道执著于我。摄取彼故。令彼外道离于神我妄想见心执著之处。入三解脱门得成菩提。故说如来藏。又为断见众生。谓众生之性同于草木。尽在一期。无复后世。为破此故。是故今明如来藏。必当作佛。不同草木。尽在一期。故涅槃云。佛性者。非如墙壁瓦石也。如法华常不轻菩萨。为令增上慢人。发菩提心。故说众生悉有佛性。又令众生知自身中。有于佛性。发菩提心。修行成佛。故说佛性。又令众生知他心身中悉有佛性。不行杀等十恶业罪。又于众生不起二乘等见。既唯有佛性。则无复二乘。故于众生不起二乘之见。又欲说波若。故说佛性。波若即是中道智慧。中道智慧者。令众生远离有无二见。令知生死之中。无虚妄我故。息其有见。有如来藏。息于无见。如摄论云。为破外道邪我。故说波若为我因。以如是等诸因缘故。说如来藏。此是佛法之大意也。第二释名门者。言如来者。体如而来。故名如来。依佛性论。藏有三种。一所摄藏。二隐覆藏。三能摄藏。所摄藏者。约自性佛性。说一切众生无有出如如境者。并为如如之所摄。故名藏也。则众生为如来所藏也。隐覆藏者。如来性住在道前。为烦恼隐覆。众生不见。故名为藏。前是如来藏众生。后是众生藏如来也。能摄藏者。谓果地一切过恒沙功德。住应得性时。摄之以尽。故能摄为藏也。第一句以实摄妄。第二句以妄摄实。第三句以实摄实。问。既得以实摄实。亦得以妄摄妄不。答。亦有。以一切烦恼并摄在五住之中。前文云断一切烦恼藏也。又此文中。出生如来。是故亦名如来藏。虽有诸义。今此文中如来在隐不现也。故名如来藏。三藏云。亦言如来胎。如来藏在烦恼之中。名如来藏。如来藏即是佛性。佛性有三。一自性住佛性。二引出佛性。三至得佛性。引出佛性。从初发意至金刚心。此中佛性名为引出。引出者。凡出五住。一出阐提。二出外道。三出声闻。四出缘觉。五出菩萨无明住地位。诸佛三身。即是至得佛性。以前二为本。此语出佛性论。就文为二。一就谛明藏。二从如来藏处说圣谛下。就藏明谛。初有四。第一言圣谛者说甚深义下。第一总标甚深。微细难知下。第二显甚深之相。何以故下。问答释。如来藏者如来境界。第四寄人显深。圣谛者说甚深义。第一文也。此文从上生。上结云是名圣谛。今续此文。即名明圣谛甚深。明圣谛甚深者。为成上佛有圣谛。二乘无圣谛。故有此文。言甚深者。此藏中出如来法身。微妙难知。又如来藏为烦恼所隐。非二乘所知。故言甚深也。又三义故甚深。一生死即如来藏。故甚深。如华严云。心佛及众生。是三无差别。法华论云。众生界则涅槃界。不离众生界有如来藏性故。二众生身即法身。故甚深。如中论。如来身绝四句。众生身亦绝四句。维摩云。观身实相。观佛亦然。是故众生身即法身。故甚深。三明圣谛即一实谛。故甚深。深中之极。是故言甚。一实谛者。非苦非集非灭道。故名一实谛。又言圣谛者。通举八谛说甚深义。甚深有三。一则十地不能见。当体为甚深。此即是自性住佛性甚深。二者佛性即是极灭。隐而未彰。须万行了出。所了既深。能了亦深。是则道谛甚深。谓引出佛性甚深也。三者四谛俱深。谓苦集能覆甚深之藏。彰甚深之道。故苦集为深。如因缘之理。皆性下坠。唯佛能见其始。故极深。斯则四谛俱深。原由佛性。故将明八谛。举之致叹。微细者。第二显甚深相。细中之妙。故言微细也。非闻慧境。故言微细。非思慧境。故言难知。非世间修慧境界。故言非思量。非报趣生识智境界。以是真证智境界。故言是智者所知。又解。微细难知。此非闻慧境。非思量者。非思慧境。是智者所知。是修慧境。依胜天王波若经有四种慧。谓闻思修证慧也。证慧者是修慧后分。故从微细等。即是三慧。智者所知。是其证慧。一切世间不能信者。有三慧者不知。无三慧者不信。又亦得为三。初明非二乘所知。是智者所知。明唯佛能知。佛名智者觉者见者。一切世间。明凡夫不知。应有四句。一凡夫不知不信不见故。下以生盲者为譬。二二乘信而不知。菩萨知而未见。佛则知见了了。第三何以故下。解释甚深。何以故者。问也。四谛唯染净因果。此义浅粗。何故言深。下次释之。以此谛处。说如来藏。是故言深。第四如来藏者如来境界下。寄人显之。是如来境。就胜显深。非声闻缘觉境者。就下显深。问。何故唯说非二乘境界耶。答。凡夫全不观谛。非彼境界。故不说凡夫。问。何故不言菩萨。答。地前菩萨能信。地上菩萨能知。是故不说。如来藏处说圣谛义下。第二就藏说谛。句别有三。初言藏处说圣谛者。如来藏不染而染为苦集谛。非净而净为灭道谛。故就藏处说圣谛矣。如来藏处甚深故下。第二以藏甚深。类显谛亦深。显就藏说谛之意也。将谛摄藏。藏即谛实。故谛深也。藏即谛实者。四谛通虚实。佛性即灭谛。故言藏即谛实。微细难知下。第三显甚深相。还同上非三界境界。是智者所知也。若于无量烦恼藏烦恼所缠者。若钩锁相生者。即是第二举藏类身。欲将身藏类谛。故有此章来也。既言法身。亦得释法身义。作二门释。一来意门。前明如来藏。藏义则隐。法身是显。藏义既隐。此则难明。法身居显。斯则易辨。欲以出缠易显之身。显彼隐时难明之藏。此则为成藏义。故辨法身也。二者就正道论之。言亡虑绝。身未曾隐显。但于颠倒众生不了。是故名隐。约缘了悟。所以言显。上已论缘迷成隐。今次辨了悟名显。是故名法身也。然如来藏之与法身。更无有二。只是隐显之名。隐法身故名如来藏。显如来藏故名法身。斯则隐于显。故明隐。显于隐。故名显也。隐于显故名隐。隐实无所隐。显于隐故名显。显亦无所显。故就正道未曾隐显。随缘迷悟。故称隐显耳。复须了迷悟之义。虽随缘迷名隐。然迷实无所迷。虽随缘悟名显。然悟实无所悟也。故华严云。如来深境界。有量齐虚空。一切众生入。真实无所入。入者悟也。对入辨出。出者迷也。入既无所入则知悟者无所悟。出既无所出。当知迷者无所迷。故知法实非隐非显。不迷不悟也。若言实有隐有显。有迷有悟。还是有所得义。涅槃经云。有所得者。是魔眷属。非佛弟子。又须识无增减义。若隐名如来藏。则在隐不减。显名法身。则显亦不增。故经云。有佛无佛。性相常住。又隐名如来藏。如来藏不减。颠倒生死不增。显名法身。法身不增。颠倒生死不减。故大品云。虽生死道长。众生性多。菩萨应如是正忆念。生死边如虚空。众生性亦如虚空。是中无生死往来。亦无解脱者。又波若云。无缚无脱。是名菩萨大庄严义。若有缚脱增减。则是二见。名为丑陋。不名庄严。若离缚脱增减。得于正观。名大庄严。须深得如是意。不尔。还成有所得。有所得易信易解。无所得则难信解。故此经云。一切世间所不能信。则其事也。第二释名门。所言藏法身者。经论不同。或明一身二身三身四身。如法华经论中说。今此中明法身者。即是实相真如法也。此实相正法隐名如来藏。此实相法显。故名身。唯是一实相法。约隐显不同。故有藏之与身。又法者。谓诸功德。法之所依。名身。故摄论云。与功德法相应名法身。即此经下文。成就一切佛法。说名如来法身。问。若显名法身者。何故法华论云。法身者。谓如来藏性净涅槃。答。经论不同。各有其义。法华论明三身次第义。隐时是真如法隐。故云自性清净心。即此法有体。故名为身。显时修因所得。故名为报。有应物之用。故称为化。今此经就隐显分之。隐为烦恼所藏。则身义未现。若出烦恼胎。身相便现。名法身。如世间云。在胎中之时。身相未现。但名处胎。出胎之时。身相方现。是故经论。义不相违也。于说如来藏如来法身不可思议下。第三总举身藏劝信二谛。初言于说藏者。举如来藏。如来法身者。举佛法身。此双牒藏身二句也。不可思议境界者。明藏身真实。则非余人所测。故不思议。唯佛所知。名佛境界及方便说者。明藏身权实也。问。何者是藏身权实。答。藏实者。谓真如佛性。藏权者。如说生死以为藏等。又说如来藏明众生有佛性者。此是真实。说有三乘等性者。此是方便。身实者。所谓诸佛法身。身权者。所谓化身。又如来藏及法身。有佛无佛。性相常住。非是说时便有。不说便无。故是身藏实也。及方便者。昔说无常教也。有人言。明佛善巧。能为众生说如来藏以为作无作二圣谛。名方便说。此师以所说身藏为真实。巧方便说名方便也。今谓不然。正以身权实。类谛亦有权实。有作为权谛。无作为实谛。心得决定者。于彼藏身权之与实信不疑也。信者。是决定义也。此则信解说二圣谛者。以前类后。若能信彼藏身权实。当知亦信谛权实也。如是难知难解下。第三广释二谛名义。就释二谛为四。一标二数。何等以下。第二列二名。从说作圣谛义者已下。第三广释二圣谛。从如是八圣谛已下。第四明开权显实。如是难知下。标二名。何等已下。列二数。权名有作。亦名有量。实名无作。亦名无量也。言作无作。从行立名。举小乘谛圣后。更有大乘观谛。可以修作。名为有作。以有作观智。詺所观谛。故名有作谛。举大乘观谛圣后。更无余观可作。名曰无作。以无作观智。詺所观谛。名无作谛。又释有边四谛。是二乘所观。其人未是究竟。方有所作。无边四谛。是如来所照。佛是究竟。更无所作。故作无作从人为别。又云。有为谛名作。以有为法是起作义。无为谛名无作。以无为法无起作故。故下文云。有为生死。无为生死。亦云有量无量者。二乘智力有限量。佛智无限量。边无边亦如是。二乘智有岸极为有边。佛智无岸极为无边。悉是随人为名。今以四义释之。一粗细门。若说分段因果。及能治灭道。称为有量。若说变易因果。及能治灭道。称曰无量。二广狭门。若说苦集唯其分段因果。灭道唯是分段对治。故名有量。若说苦集该通分段变易两种因果。灭道该摄分段变易二种对治。故名无量。三浅深门。小乘所愿。唯知染净因果法相。此毗昙宗也。□又说极深。唯知四谛。因缘假有。无性之空。此成论宗也。故名有量也。大乘所观。明空则本性寂灭。辨有则穷如来藏。故名无量。四总别门。小乘法中。虽观四谛。总相粗知。名为有量。大乘法中。随别细知。名为无量。知一苦中。具知法界微尘数苦。集等亦然。故涅槃经云。所说苦等中智所知。分别苦等有无量种。非诸声闻缘觉所知。我于彼经竟不说之。今且约行明作无作也。说作圣谛义者。三广释。释二即二。前释有作。次释无作。作中四。第一牒。二略释。三何以故下。广释。四是故下。结也。作圣谛者。牒也。是说有量。转名显示。第二略释也。何以故者。第三广释。何以故有作名有量。下对释之。明二乘人因他知故。不知一切。故名有量。文言非因他能知一切苦者。二乘是因他得悟之人。今明非是因他之人得知一切苦。故名有量。有人言。若观解中。未知万法唯心。谓心外有法。心依境起。名曰因他。若因他知者。非是一切。是有量也。今谓非无唯识之义。此法师安不得所。今如上释也。是故世尊下。第四结也。是二乘人。因他不知一切苦。故但知有为生死。不知别更有其无为生死因他不能知一切灭。故但知有余涅槃。不知别更有其无余涅槃也。有为生死无为生死者。此二生死立名。凡有四种。一者分段变易。如上所释。二者思议不思议。分段粗近。易可测度。名可思议。变易微细。难可测度。名不思议。三有量无量。分段局在三有。名为有量。变易出于三有。乃至金刚。名曰无量。四有为无为。分段名曰有为。变易名曰无为。分段之因名为有漏。变易因名无漏。分段果名有为。变易果名无为。对界内有漏。语界外为无漏。然实是有漏。对界内有为。名界外无为。然实是有为。又出三界分段桎梏笼烦。名为无为。而有念念生灭。称为生死。如法华诸子出于火宅。到于空地。空地即是无为也。此以重苦为有为。轻苦为无为。如以重苦为苦。轻苦为乐。灭有为生死名有余。以其犹有无为生死故。灭无为生死名曰无余。以其无复余生死故。有人言。有为生死者。盖是从人以判名。凡夫学人。于三有中造有漏业起分段生。故曰有为。有为众生所受生死。名有为生死。无学人不造结业起分段生。名曰无为。无为圣人所受生死。名无为生死也。有人言。有为生死者。为之言作。犹是有作智所观生死。无为生死者。犹是无作智所观生死也。涅槃亦有有余无余。有余涅槃。是有量灭谛。有余不尽。无余涅槃者。是无量灭谛。无复余果也。有人言。二乘方有所为。能知分段。故谓分段。名有为生死。如来无复所为。能照变易。故曰变易。名无为生死。此并从人得名。有人言。有漏业报得分段名有为。无漏因无明缘起变易名无为。此从因受名。有漏因感名有为。无漏因感名无为。依宝性论云。三种意生身。因无漏善根所作。名为世间。以离业烦恼所作。故亦名涅槃。有人释此论云。约有为义。名有为生死。约无为义。名无为生死。无约世间名有为。名有余涅槃。约无为涅槃。名无余涅槃。今此论文者。三种意生身人。无复分段名为涅槃。犹有变易名为世间。故此人亦是涅槃人。亦是世间人。故有四句。一但生死非涅槃。谓凡夫及学。二但涅槃非生死。所谓佛也。三亦生死亦涅槃。谓二乘人也。四俱非者。泯上三句。故华严云。生死及涅槃。二俱不可得。此得无为涅槃人。所感生死。名无为生死。未得无为涅槃人。所感生死。名有为生死也。得无为人所得涅槃。名无余涅槃。未得无为所得涅槃。名有余涅槃。望后犹有大涅槃在。故名有余。此是将后别前。故名有余。无余可知。有人言。从人别余无余。有余果人所证。故曰有余。无余果人所证。故曰无余。泛经论中。明余无余涅槃。略为五对。一。唯就小乘说。因亡名有余。果尽名无余。二。唯就大乘说。因尽名有余。果尽名无余。如变易因尽为有余。变易果尽为无余。所以然者。金刚心断变易因尽。而变易果犹存。有余累故。曰有余。佛果为解脱道起。则无复因累。变易生死果亦亡。则无复果累故。故名无余也。问。若尔。小乘金刚心断分段因尽。分段果犹存。罗汉果作解脱道起。分段因既尽。分段果亦应无。答。不类。佛解脱道起。此是常智起。常智起。即是常身起。常身起。故无常身即谢。小乘解脱道起。此是无漏智。非是变易报。不得言智起。变易报亦起。分段报即谢。所以然者。无漏智是变易因故。文云无漏业因。无明为缘。感变易报。所以无漏起时。非变易报起。是故分段报不即无。问。要待佛果常身起。无常报方无者。亦应要待变易报起。分段报方无。答。非类。断分段因尽。而灰身灭智。分段报任运无。变易报方起。如人报谢。故天报起。不由天报起。故人报谢。佛果法身。与此非类。要由解脱起。解脱道是法身故。法身起。变易报方无。所以非类也。问。金刚心断变易因尽即名有余涅槃者。亦应金刚心断变易因尽即是尽智。答。此是一类义。要由佛果起。方名尽智。要由佛果起。方名有余涅槃。但约佛果望因尽义边为有余。望果尽义边名无余耳。非金刚心断惑尽。即名有余涅槃。问。若尔金刚心断惑不尽。答。虽尽。要待解脱道起。证惑无处。始相离。故金刚心未得尽智名。问。若佛果起。变易因果即无。若今岂非生死断为断见。佛果起为常见。如下文见诸行无常为断见见涅槃常为常见。答。有所得人。非此解者。则堕断常。今明悟变易因果。本来无生。故名为断。非前有法断。即今无也。三。菩提所得因果无处为有余。佛所得因果无处为无余。四。如摄大乘论及金光明。应化身为有余。法身为无余。故金光明云。是二身者。是假名有。念念灭故。名曰无常。此取其非究竟义为有余。法身究竟故名无余。五。大小相对。小乘中因果尽名有余。大乘因果尽名无余。佛性论云。二乘有三种余。一烦恼余。谓无明住地。二业余。谓无漏业。三果报余。即意生身阴。问。前具明四谛。今何故但云生死涅槃。答。略论。苦灭二果。集道二因。集道易知。又举二死结苦集。举涅槃结灭道。虽对举二种。意明二乘止度一死。止证一涅槃也。说无作圣谛义者。第二释无作谛也。就文有三。一牒。二略释。三广释。说无量者。转名显示。第二略释。何以故者。第三广释。何故无作名为无量。次下释中。以一切释无量也。如来自力故知者。谓如来不从他悟。自力知故。能知一切也。问。何故云一切众苦。答。馥公云。凡有识知痛痒皆名为受。又释。变易之苦。无别外具。宜是受性。三谛随之。皆云受也。一切苦报。由因网得。名为受苦。受苦家集。名为受集。受苦家灭。名为受灭。受灭家灭道。名受灭道。今云受者。依毗昙。无漏五阴直名五阴。有漏五阴名受阴。故名为受也。问。有漏五阴何故名受。答有二义。一为过去业烦恼受得。故名为受。二复能成受未来果报。故名为受也。经论中明四谛智。皆是知四谛。故名四谛智。而苦上言知。乃至道上立言修者。但苦智当相以彰。故名知苦。余三就知意以说。知集之意欲断。乃至知道之意欲修。故经论中差别说四谛智也。若就智功能。随提一谛智。则具四能。知苦智。知苦时。断迷苦烦恼名断集。未来苦果不起名舍。因果无处属已名证灭。苦智增名修道。乃至知道智亦具四能。唯有知苦知道之异也。如此四谛智各具四能者。所谓我生已尽梵行已立等四智是也。如是八圣谛下。第四开权显实。就文为二。一者权实双举。第二偏释于实。权实各四。故云八谛。如来说四谛者。第二偏明于实。就文又二。一者略说。二者广论。前八之中。无作四谛。是佛所知。故言如来说四谛也。馥师云。虽有作无作者。其名目唯苦集灭道之四。此意离故成八。合成四也。如是四无作圣谛义者。此下第二广辨。无作四谛是如来谛。即是显如来唯说无量谛之所以。前开二门。次广释之。如是四谛如来究竟。第一章门。非罗汉下。第二章门。成上如来说四谛所以。所言事者。谛有三种。一者解究竟。所谓一切染净法相。自身染净因果。究竟解知一切四谛法相。二行究竟。于己谛事。苦集断尽。灭道修满。三说究竟。既如实悟。还如实说。佛具此三也。故云事究竟。二乘事不究竟亦有三义。一解不究竟。于四谛法知之不穷。二行不究竟。于己苦集断之不尽。于己灭道证之未圆。三说不究竟。既不如实悟。亦不如实说。是故二乘事不究竟也。何以故下第二释也。前释二乘非究竟。次释佛究竟。何以故者。问也。何故二乘谛不究竟耶。非下中上得涅槃者。此答释也。有人言。此文是倒。若正。应言下中上法非得涅槃。二乘随别渐观四谛。名下中上。以渐观故。不能究竟除苦断集证灭修道。故名非得涅槃。所谓不得大般涅槃。以不得故。名四谛事不究竟也。如来顿得涅槃究竟尽原。始与无作名也。有人言。非二乘利钝中根人得究竟涅槃。有人言。下中上者。七学为下。罗汉为中。辟支为上。此三随所灭处。皆是涅槃。有人言。下者声闻。中者缘觉。上者佛也。如涅槃云。声闻之人。以小涅槃而般涅槃。缘觉之人。以中涅槃而般涅槃。诸佛如来。以上涅槃而般涅槃也。明涅槃体性平等。无三差别。良以大乘者。得涅槃究竟。中下二乘。未得此理。故言事不究竟也。今明此文非倒。所言非者。非是下中上三法差别得大涅槃也。何以故下。此释如来究竟涅槃。前问。次答。问意。何故如来于无作谛事究竟。以一切如来下。第二对问解释。明四谛究竟。即四成别。知一切苦者。于苦究竟。断一切烦恼下。于集究竟。灭意生身阴下。于灭究竟。坏一切烦恼藏。修一切苦灭道者下。于道究竟。所以须示文处者。以此中文相交加。故宜应记之也。知一切未来苦者。佛断现在习尽。则未来报不起。故言知未来苦也。又苦果对于集因。则因在现。果在未来。有人言。苦轮通于三世。过去已谢。现事易知。未来无极。二乘方所应经。故别言之。馥师云。意生身苦。于二乘是未来。能知是苦。则无苦不知。断一切烦恼上烦恼所摄受一切集。五住根本性成者。是一切烦恼。五住所起。是上烦恼。此二烦恼。通摄分段变易因尽。故言摄一切集。有人言。所摄受一切集。是所润之业能招变易者也。断一切烦恼者。无明住地也。上者。恒沙及四住也。所摄受一切集者。明一切烦恼皆悉摄尽。总名集谛。灭一切意生身除一切苦灭作证者。上来略别释佛知苦究竟。断集究竟。今第三广释知灭究竟。就文有三。一略明知灭究竟。二非坏法故下。广明知灭究竟。一切苦灭。唯佛得证。下结佛知灭究竟。所以须示文处者。亦以文相交加故也。初地已上。变易之身。是意生身阴。然佛实具灭分段变易因果。但对二乘。故偏说灭变易耳。一切苦灭者。上但言灭意生身。恐畏疑灭苦不尽。故云一切苦灭作证。世尊。非坏法故名为苦灭者。第二广明知灭苦究竟。就文为二。一简非。二明是。非坏法下简非也。二乘得灭。名坏法灭也。昔教以身灰智断。是坏法之灭。今则妙有常住。无累湛然。非同此灭。问。小乘灭分段苦集。既是坏法灭。大乘灭变易苦集。何故非坏法灭。答。了变易因果。本自不生。则今所无灭。说此为灭耳。大品云。若法前有后无。诸佛菩萨则有过罪。即其证也。佛性论云。破三界谛得有余。破四种生死。思惟烦恼。得无余。此皆是坏法灭。与大品意同。所言苦灭者。第二明是。无始者。理灭本有也。非生因造。故云无作。若为生因造作。则是本无今有。故名为起。既非本无今有。故无起。若本无今有。则已有还无。故名灭尽。既非本无今有。则非已有还无。是故无尽。有尽故则是无常。今既离尽是故常住。自性清净者。未现之时。名为性净。显现之时。为方便净。故云自性清净。离一切烦恼藏者。本隐之时。有惑不能染。显现之时。无惑之可染。故云离烦恼藏也。有人言。无始无作者。显理灭不同于道。始生终作也。无起无尽者。显理灭不同于苦。始起终尽。离尽常性者。显前无起无尽。故离尽。以无起。故常住。自性清净。故离一切烦恼藏。上对苦明灭。今对集明灭。以自性清净故。非是对治故令烦恼灭也。此释对三谛明灭。故灭谛异三谛。世尊过于恒沙者。释此一章不同。凡有□□。一古旧释云。上来所说虽有藏身。并为成圣谛。此文如是法身章。下不离烦恼藏。是如来藏章。问。依后立名次第。前如来藏。后法身。今乃前明法身。后如来藏。何故尔耶。答。上已论藏身次第竟。今直说身藏体。故不相违。问。今何故不依章名次第。前藏后身。而前身后藏。答。谛是果。法身亦是果。欲接果。故灭果。明法身果。却明此果本由于藏。故次明于藏。故前章前藏后身。是一种次第。今前身后藏。复是一种次第。第二江南旻师等。从此文即明空义隐覆成上如来藏及法身章者。上举身藏。为明圣谛甚深。故在圣谛章内。今明在昔。所以未说。由于众生常我病重。出世之始。须说苦空。破物常我。未得早明甚深之理。是为空义隐覆于理。又是空教隐覆真智。故名空义隐覆真实。略同涅槃涂乳之譬。彼释文云。过于恒沙者。谓五住烦恼数过恒沙。法身理隐在众惑之内。故云不离不脱。与惑识混然未得相异。故云不异。二乘不能思议。故名不思议。以是大觉真性。故云佛法。了因具足。烦恼断除。真性显现。是法身成就。今亦不同此说。凡有三意。一者此中未有空义隐覆之文。二者此文亦无无常隐覆之说。三者此文乃明法身不离不脱。不应就佛性释之。今所明者。如上说。上来明谛体相竟。今第二明法身体。二者若长观文意。此二犹属释灭谛文。但释灭谛体有三。初正明灭谛体。今次约灭谛明法身。次约法身明如来藏。所以然者。欲明灭谛法身如来藏。体一义异。约苦灭义。称为灭谛。即此苦出缠之义。名为法身。即此法身为烦恼所藏。名如来藏。故既灭谛体中。明此三法。又于灭谛明三法者。二乘之人苦灭之时。同于虚空无有法身。亦无如来藏。为对此义。故就苦灭明于身藏。又亦是对二乘明于四法。一者二乘坏法明灭。今明不坏。二者二乘但灭分段。不灭变易。今则一切俱灭。三对二乘灭谛无有法身。今明法身。四对二乘灭谛无如来藏。今则明有。以是义故。就灭谛中明此四法也。问。何故此章明小灭无四。大灭有四。答。灭谛是大乘究竟极地。是故须明大小差别。下辨其相。是诸佛同体义分。非今别体。故言不离。又对生死五阴成身。其体各别。故云不离。体真常住。不可因缘易脱使失。故云不脱。对众生五阴成身前后易脱。始终不变。名为不异。对众生身十时之异。故云不异。妙出情外。名不思议也。佛法成就说如来法身者。上来解法身体。此正解法身名。以一切佛法成就。故名为法身。世尊如是法身不离烦恼藏名如来藏者。此第八如来藏章。约法身显藏。显时法身。本为烦恼所隐。名如来藏也。世尊如来藏智下。此是第九次明空义隐覆真实章。略以二门释之。一来意门。所以次明空义隐覆真实者。前明如来法身不离如来藏。但如来藏有其能藏所藏。所藏即是真实。能藏即是虚妄烦恼。今欲论能藏之法。成所藏义。故有此章来。次释章名者。妄法非有。名之为空。有空所以。故目之为义。空覆佛性。名隐真实。又虚妄之法。情有理无。以理无故。名为空义。以情有故。障覆实性。故名为空义隐覆真实。问。云何名为情有理无。为。五住常四绝。故名空义。四绝常五住。故称为隐覆。就人作之。六道常四绝。故名为空义。四绝常六道。故称为隐覆。三乘亦然。三乘常四绝。故名为空义。四绝常三乘。故名为隐覆。问。六道可尔。云何三乘亦然。答。下云二乘及大力菩萨。大力菩萨。即是大乘。本所不见。本所不见。本所不得。故知虽复四绝。于缘成三。名为隐覆。然无覆而覆。覆无所覆。是故三乘本来四绝。名为空义。此乃是佛法之大宗。得失之根本。可留心于其间哉。欲见此旨。当寻龙树正观论也。问。此是何等妄法覆真实耶。答。众生闻真实是所覆。烦恼为能覆。则谓能覆所覆。并是真实。是故今明能覆者。此是虚妄。非实有法。如空中华。以覆虚空。非实有法。是故说能覆之法。名之为空。又言空义隐覆者。约二乘人有四转倒。谓苦。无常。空。无我。四种转倒。俱覆真实。于四法中。略举其空义隐覆。又此四转倒法。并是虚妄。故名为空。问。但有众生覆义。亦有佛覆义耶。答。就教而言。亦有佛覆。若说无常。以覆佛常。故言是覆。昔说有量。覆佛无量。亦名为覆。然通有诸义。若就别。正以妄法覆真也。林公言。应言空义真实隐覆。以二乘执空为真实。故隐覆如来藏。就此章中。人二。文别有四。言人二者。一明佛有智不为空覆。二明余人无智。为空所覆。问。是中为明隐覆。但应明余人被覆。何须明佛耶。答。有二义。一对智辨愚。举不覆以显覆义。二欲使人舍愚求智。举于不覆也。言文四者。一略明如来有能知二藏之智。二从一切阿罗汉下。略明二乘及大力菩萨无二智。三有二种下。广释如来有二智。四从此二空智下。广释二乘大力菩萨无二智。初文中。如来藏智是如来空智者。如来智藏。名为藏空。知藏之智。绝离取相。故名空智。故言如来藏智。如来空智也。问。此文因何生耶。答。上云不离烦恼藏名如来藏。如来藏即是所知。今对所知。故明能知。知所藏义。名不空智。知能藏义。名为空智。故有此文来也。江南二释。一云。此文举智显境。如来藏智。是如来空智。隐名如来藏。显名如来空智。谓众累脱尽。隐显不同。理常无二。随义生知。而同一常解。故云藏智是如来空智。又释。法身具万德。从此生解。是如来藏智。隐时未有万德。照此生解。为如来空智。今不同此解。第二段中。罗汉辟支大力菩萨。举无二智人。不见不得者。正明无二智。见者是解。得者是证。此智昔来。于藏于空。未解未证。名不见不得。又前明唯上能知。此显非下所测也。然小乘法中。凡夫学人。亦未见得。但据胜偏举罗汉辟支。胜尚不见。况劣见耶。大乘法中。外凡善趣。亦未见得。据胜偏举大乘大力菩萨也。二事覆故不见。一为烦恼覆。如涅槃云。十住菩萨为无我轮之所惑乱。又言十住菩萨。见法有性。故不见佛性。此证菩萨无有空智。菩萨尚尔。况复二乘。地上分见犹名不见。地前故不足论。世尊有二种者。此第三段。就文有二。一者双标。二者双释。双标有二。种二种者。举其数也。如来藏空智。列其二名。照于二藏。故名二种如来藏智也。复有人言。空智者。能照之智离相。故名空智。如甚深妙智。以自空无诸相名为空。非是照空故名空智。此标能知之智也。有人言。如来藏。此是藏智。空智者。此是空智。则知真名藏智。知妄名空智。此则藏智与空智分为二也。今如前释。知二种藏名智。智体无相。故名空智。问。今明藏智空智。欲明何义。答。欲明佛知如来藏义。所以名如来藏者。有能藏所藏。故名如来藏。佛了了知能藏之法。从本已来。无生毕竟空。如大藏云。菩萨知众生所著虚。无毛发许所有。佛照能藏之法毕竟空故。名空如来藏智。佛知所藏中道佛性。具一切德。故名不空。此如涅槃云。智者见空及以不空。空者二十五有。不空大般涅槃。以明佛照能藏所藏。故有空不空二智。问。二乘之人。可无不空智。二乘知空。应有空智。答。二乘人亦不知一切烦恼。从本已来。毕竟空。是故亦无空智。又空如来藏。即是明如来藏是中道义。空藏明烦恼毕竟空。故不可为有。不空藏具一切功德。故不可为无。非有非无。即是中道。故涅槃经云。佛性者。是三菩提中道种子。中道种子者。此举隐时为言。故名种子。中道显现。即是佛也。故涅槃经云。中道之法。名之为佛。得空不空二智。即是得于中道。故涅槃经云。得中道故。名大法师。问。妄法云何名藏。答。以能藏故。问。云何名空。答。以妄法无所有故。问。真实之法。云何名藏。答。以前所藏故。问。知藏智空智。云何俱名空。答。以二智体无相及无性故。问。何故明二智体绝一切相。答。众生闻佛知空不空二智。则谓智体是有。故今明智体绝于四句。如云。波若波罗蜜。法不转倒。念想观已除。言语法亦灭。又如马鸣说。是真如法。从本已来。离一切相。谓非有相。非无相。非非有相。非非无相。非有无俱相。非一相。非异相。非非一相。非非异相。非非一异俱相。如是一切妄心分别。皆不与真如相应。故说无相。问。云何名无性。答。如来藏中。恒沙佛法。同一体义分。如就诸德。说名为常。离诸德外。无别有一常性可得。我乐净等。类亦同然。又就常等。说为解脱。离常等外。无别有一解脱自性。法身波若。类亦同然。如是一切。是故诸德。皆无自性。无此性相。故说为空。问。世法缘集无性。则是无常。真法缘集。以何义故。非是无常。答。世法别体缘集。以别体故。可离可脱。可断可异。故是无常。如来藏中。虽具诸法。同体义分。以同体故。不离不脱。不断不异。故非无常。如世虚空。无为。无碍。无有。不动。同体义分。不可易脱。故非无常。问。上来所引马鸣说。乃是明如来藏离于性相耳。何关证佛智离于性相。答。如来藏显成于佛智。如来藏既离性相。当知佛智亦离性相。世尊空如来藏者。上双标。此下双释。标谓能照智。双释中。明智所照境。释二即二。前明空藏。次辨不空藏。空如来藏即是妄。不空如来藏即是真也。世尊空如来藏者。将欲释故前牒也。释有二种。一妄法中空无真实如来藏。此是互无空也。二妄法虚诳。故名为空。此当体明空。以此空义。能藏如来。故名空如来藏。若离若脱。此辨释其相。妄法别起。其体不一。是故言离。可以对治。因缘易脱。故名为脱。始终变改。目之为异。一切烦恼者。指示其体。烦恼业苦。皆是空藏。就本以说。偏言烦恼。世尊不空如来藏者。牒也。恒沙佛法体有不空。故名不空。过恒河沙。列其数也。不离脱等。辨其相也。言佛法者。指示其体。此佛本法。非果法矣。江南师释云。二种如来藏空智者。一是照隐。二者照显也。下两句。还释隐显。从世尊空如来藏若离若脱。此释空如来藏。谓脱离众惑烦恼藏。无累故云空。蕴万德故云藏。此则法身也。此大意明法身显时。空无诸果。故言空如来藏。世尊不空如来藏者。此明隐时之藏。隐时未脱离异于烦恼。为不空如来藏。以其深隐。故云不思议佛法。以未脱众累。故云不空。隐而未彰。名之为藏。大意明随时佛性为烦恼所覆。故云不空。今谓此释二事不可。一者。正明如来藏空。云何乃明法身及如来藏空不空耶。二者文云一切烦恼。此乃明烦恼为如来藏。不应取于法身。次明不空如来藏。此明佛性具于万德。不应言具于众累。世尊此二空智者。上来第三广明如来有二智。此下第四广明余人无二智。文有三句。一举如来二智。二明有能信之人。三正明被覆之者。世尊此二空智者。总牒二智也。知空不空二种藏义。名二种空智。诸大声闻能信如来。寄人显深。佛智深故。唯大声闻能信如来。如来有此二智。能知二藏。有人言。诸大声闻。犹是前大力菩萨。受教得智。故名声闻。前据不见不得处同。故三人通举。今就不起转倒。能信有异。故别举也。有人言。地前菩萨。阿含行成。名大声闻。依教信佛。能知二藏。名信如来。今谓不同此二释。上来明大力菩萨。乃是初地。不应称为声闻。故不同第一。经自言是声闻。不应言地前菩萨。今明如身子等。大利根声闻。闻佛说教。则信佛也。一切阿罗汉下。第三明被覆之者。就文为二。一辨不得所以。二是故罗汉下。结不得也。罗汉辟支。举能覆人。言空智。是能覆心。所解不解不信。故名空智。又二乘智。随分离相。故名空智。又执著于空。于四不转倒境界转者。正明覆真也。如来藏性。常乐我净。说为四种不转倒境。二乘妄谓无常苦无我不净。目之为转。又于常等四境。转为无常等四。故名为转。又转之言起。于常起无常倒也。是故下。结也。是二乘人。于四不转倒转。故于如来藏不见不得。凡夫二乘。地前菩萨。智不见得。今偏说二乘者。二乘尚不见。何况凡夫。又二乘于如来藏起四转倒。过障深重。是故偏说。地前菩萨。信佛语故。起常乐相。无四转倒。问。空如来藏不空如来藏。二乘于何藏起倒。答。正于不空如来藏起四倒也。不空藏具常乐我净四德。而彼谓苦无常空无我也。故涅槃经云。二乘人但见于空。不见不空。又于不空藏而见空。故是转倒。苦无常实非有。而见为有。又是倒也。一切苦下。明知苦灭有三。一略释。二广释。三总结。今是第三也。但上来就广中。即明空义隐覆。既明空义隐覆竟。即是于灭谛。是故今总结也。问。何故就灭谛体中。明空义隐覆真实。答。通别二义。言通义者。真实即是灭谛。此真为空义隐覆。故就灭谛明空义隐覆。言别义者。上灭谛体中明二法。一法身。二如来藏体。如来藏体。即是真实。此真实为空隐覆。故接于藏体明空义隐覆。坏一切烦恼藏者。上来明佛三谛究竟。今第四释佛知道谛究竟。悟烦恼本来不起。故名为坏。非前有今无。故称为坏也。

　　胜鬘宝窟卷下(之本)


　　胜鬘宝窟卷下(之末)

　　　　慧日道场沙门释吉藏撰
　　世尊此四圣谛下。此是第十。一谛章。上来前四章。通明量无量究竟非究竟。此下四章。就无量谛中更明取舍。谓三谛不究竟。一灭谛究竟。上四章为二。初明无量谛。次三章辨如来藏法身空义隐覆。今四章亦开为二章正论谛究竟非究竟非究竟。次两章。谓如来藏依持及清净隐覆。初二章论谛即二。第一对三谛非究竟。明灭谛是究竟。第二对昔依非究竟。今一灭谛依是究竟。问。何故一谛对今。一依对昔。答。前圣谛章。以对昔有量。明今无量。故一谛不复对昔。上来对今三谛非究竟。是故须对今三非究竟。明一灭究竟。上来未对昔依明今一依。是故对昔依非究竟。辨今依究竟。一谛章。以对今三非究竟。明今一灭究竟。是故一依不更对今三依非究竟。一依是究竟。就此一章。以二门释之。一来意门。从圣谛其空义隐覆上。已论昔谛非究竟。今无量究竟。今就无量谛中。自简三非究竟。一是究竟。故有一谛章来。又欲明佛教大宗舒卷之。佛法广说则八万四千。摄八万四千在于八谛。次摄八谛唯成一四谛。虽有四谛终归一谛。唯此一谛。是其真实。对多是故言一。若归一谛。则无覆多。无多亦不可言一。故法华云。是法不可示。言辞相寂灭。大品云。是四谛平等。佛不能行。佛不能到。盖是佛法之大宗也。第二释名门。言一谛者。四谛之中其唯简取一苦灭谛。故名为一。此一非虚妄及异。故名为谛也。就文二。一对虚明实。二不思议下。对情显深。初中。前略。后广释之。此四谛三是无常一是常者。是其略也。此四者。牒上无作四也。上从一切如来乃至坏一切烦恼藏修一切苦灭道。此是广释无作四圣谛竟。故今牒之。所以云此四圣谛也。三是无常者。谓苦集道也。此之三谛。四义故无常。一相各异故。二因缘生故。三本无今有故。四已有还无故。灭谛翻此四。故名为常。然若通就理论之。则四谛同入真如。故悉名为常。此是差别无差别义。若无差别差别者。宜开四句。一苦集二谛。但是无常。二灭谛但是常。三道谛亦常无常。若是四谛中道常。此是因道。故名无常。若是佛果之道。称之为常。四泯上三门。归乎一相。言妄虑绝。不可说常无常也。故中论观如来品云。寂灭相中。无常等四也。即此章下文。若定执涅槃常。生死无常。是堕二见。故知理未曾常无常也。何以故下。第二广释。前问起发。何故三谛皆是无常。一谛是常。下解释之也。前解三谛有二。初正解。是故苦谛下。总结也。正解凡有六句。初三明是。后三辨非。三谛者牒前也。入有为者。苦集及道为三相所为。故曰有为。又有为是总。三谛是别。收别入总。故言入有为相。本无今有。已有还无。故是无常。实无有法。倒有情所起。故名虚妄。言非谛者。非是真谛。言非常者。非是真常。言非依者。非是真依。有为刹那不住。不能作染净依持。故言非依。总结易知。下释一谛亦二。初释。后结。还翻上六。三句明非。三句明是。离有为相者。异上初句。不从缘集。故离有为。言是常者。此句正应名非无常。异前第二。非虚妄者。异上第三。言是谛者。对前非虚妄是真谛。涅槃云。若法不真。不名实谛。此是就体为言。若智会前理。智亦名谛。是则二乘有苦谛。而无真实。今以境实为谛。如云诸佛菩萨有谛有真实。言是常者。对前第二明理是常。言是依者。对上非依。以是常住是可依。是故下结。结中少前二句。谓非常非依。有人言。从一苦灭谛。是第十一章。常住安隐一依。前明有虚妄法非是依。今明真依者。乃是金刚心外众苦尽处。离有为相。常住不变。此真依也。今明此中虽辨于依。为成灭谛。故不同此释。上来第一对虚明实。不思议下。第二对妄情显深。于下初言不思议者。总叹显深。绝凡圣境界。故名不思议。下别显之。别中有二。一理出情外。二凡夫识者二见颠倒下。有人言此文是颠倒真实章。既言二见颠倒及二乘。如七日婴儿。以二乘执苦无常。不见常乐灭理。亦是颠倒。一灭谛理。出此凡圣境界。称为真实。此释于今文及义并好。但后列十五章名。颠倒真实是一依之后。今乃明在一依之前。有此一好。未敢用也。今谓上明理出情外。此辨情不及理。初中有三。谓法。譬。合。三章各二。初二者。灭谛过一切众生心识所缘者。出过凡也。亦非二乘智慧境者。过二乘。以出过凡圣境界。则释上不思议也。有人言。从是灭谛过一切众生心识所缘。是颠倒真实章。今且依前说也。但须知之。譬中二者。如盲喻不见众色。譬过众生心所缘也。色譬灭谛。盲喻凡夫也。七日婴儿不见日轮。第二譬过二乘境界。日喻灭谛。七日婴儿喻二乘也。七日婴儿。但见余色。不见日轮。二乘能观苦空。日轮既盛。翻有损眼之义。以譬常住。二乘所未宜知。凡夫全不见。如生盲。二乘分见。如婴儿婴儿有眼。而眼弱。日轮强。故不明了。又婴儿但见光。全不见轮。喻二乘但得事灭。不体法身本性寂灭。下合亦二。苦灭谛者。合前众色及日轮也。非凡心缘。合生盲不见。亦非二乘下。合婴儿不见日轮也。凡夫识者。上来第一理出情外。自下第二情不及理。又法。譬。合。明凡夫二乘不见本性寂灭谛。此下释不见所以。凡夫二乘并有过失。是故不见灭谛。就文为二。一双标二门。二双释二门。初中有二。一标凡夫过失章门。一切罗汉下。标二乘章门。凡夫章门有二。初二见章门次颠倒章门。二乘智是清净者。对凡夫二见颠倒。故目二乘为清净。边见者。此下广释章。二门即二。初释凡夫过失章门。次释二乘章门。初门中。前释二见。后释颠倒。前中初言边见者有三。谓标。释。结。断常二见乖于中道。故目为边。若以无见为断见。有见为常见。此则通于五见。今唯边见。为断常正是五见中之一也。释有二。一依我起边。二见诸行下。依法起边。依我起中。凡夫者出起见人也。于五受阴起见境界。我见妄想计著生见者。正明起见。明起见中有二。一起我见。二起断常。于五受阴前起我身中有我。则是身见。故经言六十二见。以身见为本。身见为本身见即是断常之因。是故前明起我见。妄想者。起我见所由。无我计我。所云妄想。执实有我。起决定心。名为计著。生二见者。此明从我见生边见。计即阴我。阴灭我灭。而生断见。离阴计我。阴灭我存。而生常见。是名下。第三结也。若望正道。凡夫有三重颠倒。本来无阴。而计有阴。一颠倒也。二于阴上。复计为我。二重倒也。三而于我上复起断常。谓三重倒也。故法华论解种种惊怖云无人法。谓人法即是颠倒惊怖也。见诸行无常。第二计行断。就法明断常。昔罗什法师云。断常有二。一执人断常。二计行断常。当罗什在世。未有此经。而解与经合。就依法中。初依生死涅槃二法。以起边见。二依色心而起边见。就初生死涅槃法中有二。初别明于生死涅槃起断常见。次总明起见过失。见诸行无常是断见者。依生死法起断见也。五阴集起。名为诸行。又中论行品云。五阴从行生。故名行见。此诸行无常灭坏。故断见。是断见非正见者。结以显非也。见涅槃常是常见者。依涅槃法起常见也。别论正是大涅槃。通则三乘所得。皆是涅槃。问。涅槃实常。还见为常。应是正见。何故言是边见。答。涅槃虽复是常。是因缘常。非定性常。取为性常。故是边见。是常见非正见者。结以显非。理实生死涅槃中。皆起断常。但众生现见生死无常灭坏。多起断见。见涅槃法无为永安。多起常见。故偏说之。妄想见故者。总明断常起之所由。妄想见故。起于断常。言妄想者。实非是常。横谓言常。故云妄想。宝性论云。不灭有为行。以离断见边。不取无为涅槃。以离常见边。所以尔者。以生死即涅槃。故无可灭。涅槃即生死。故无别常。故论云。第一义谛。说生死法名为涅槃。此二法不分别故。彼论云。无分别之人。不分别世间。不分别涅槃。有人言。明此计非是念念生灭无常。乃言一切万法死后生见。净佛国土见。亦不应除也。于身诸根者。此就色心起边见亦二。初明边见。次明过失。然于色心得具起断常。于色法起常见者。如谓五大是常。及微尘之常。心法亦起断见。如受灭我灭。今此中就色明断。就心辨常者。并据显现为言耳。于身诸根。分别见坏。于续不见。起断见者。依坏色起断见也。眼耳鼻等。是身诸根现见尽灭。名见法坏也。于未来世。更有报起。名有相续。愚暗不见。谓之断。此是见坏。而不见续。故是断见。妄想见故者。明起见所由也。于心相续下。明依心计常。心法续起。明心相续。凡夫不知。谓是常然。愚暗不解。不知刹那间意识境界。显不解相。刹那是念。念念之中。前为意根。后为意识。意根意识。分齐各异。名刹那间意识境界。凡夫不解。故便起常见。犹如小儿。见旋火轮谓不断绝也。问。何故云意识境界起常见。不云五识起。答。意识多缘无量境界。故多计意识为常。五识各主一尘。代谢易知。故偏言意识。又五识托现五尘。不得循环长久在缘。意识通缘去来。或忆本事。故于意识通缘多生常见。又释。前已云心相续。此言意与识。于中不知随境生灭。故生常见。则六识通在其内。上来第一明起边见。下对显起见过失。此妄想见。牒上所辨断常二见。于彼义若过若不及者。正明过失。有人言。谓于前一苦灭义。断者太过。常者不及。问。前计我人等以为断常。何关灭事。而于灭事明过与不及。答。理不离事故尔。故起断见。谤无世事。以无事故。不得就之推求取实。名为太过。彼常见者。执取事相。不得舍事以取实义。说为不及。其犹世人。见绳为蛇。弃求绳。此是太过。留蛇取绳。便为不及。此亦如是。有人言。此断常妄见。于彼理灭定义。若过不及也。以断见谓诸法一向灭。不知理灭是有。故名太过。以常见谓诸法相续常。不知理灭。离相寂灭静。不可说常。故名不及也。有人言。色心皆有过与不及。于色法过者。现阴坏。谓是断。是为若过。不见后续。名为不及。见心相续。谓是常。名为若过。不知刹那相间。名为不及。有人言。有为诸法无常。计佛亦无常。故言若过。若不及者。涅槃是真常。乃居金刚心外。向计现五阴无常身。即是涅槃。此去涅槃太远。故言不及。今依文释。断为太过者。见诸根灭坏。即谓未来无复续起。故为太过。见心生灭相续。即谓凝然常。不知生灭。名为不及。无常谓常。无断谓断。名为异想分别。上来第一广明二见。颠倒众生下。第二次明颠倒。颠倒众生者。举倒见人也。见于五受阴。是倒见处。谓是有漏五阴也。无常常等。是倒见相。别就常倒中有三。一无常者。是倒所迷法。二言常者。是倒所建立。三言想者。是倒想也。体是真见。通名说想。又无为有。故名为想。常倒既尔。余三亦然。通而论之。于五阴同起四倒。别则迷色起于净倒。迷受起乐。迷识起常。迷想迷行起于我倒。问。五阴实是无常苦乐等。凡夫何缘计为常等。答。如杂心云。以其相似相续覆故。计之为常。威仪覆故。计以为乐。作业覆故。计以为我。薄皮覆故。计以为净。问。经中说生死法具有五义。无常。苦。空。无我。不净。今此何故偏说四种。翻为四倒。答。此等离合故尔。若就生死无我法中。分二无我。则有五义。如成实说。众生空者。名之为空法。法体空者。说为无我。如维摩中。众生空者。说为无我。法体空者。名之为空。故彼经言。众生是道场。知无我故。一切法是道场。知诸法空故。由分此二。故有五义。翻对此五。倒亦应尔。言此今合故。但云四耳。问。凡夫起我倒。是何等我。答。是人我也。今明无我者。人无我也。又问。无我理通染净。今此何故偏说生死。以为无我。翻之为倒。答。然我无我。通局不定。凡有四种。一就解惑二情相对。生死有我。涅槃无我。以著我故。世间受生。故说有我。离我不生。使证涅槃。故说无我。故地经言。世间受生。皆以著我。若离著我。则无有生。斯文显矣。二就法相虚实相对。生死无我。涅槃有我。生死之法。虚诳不实。又不自在。故名无我。涅槃真实。具八自在。故说有我。故经说言。生死无常。无我乐净。涅槃之法常乐我净。三据如理二俱无我。故经言。凡夫我空。乃至诸佛。生死法空。乃至涅槃者。四就假用及实。以论生死涅槃二俱有我。生死我者有其二种。一者世谛假名之我。谓五阴法和合为人。故经说言。众生佛性不离六法。六法者。所谓五阴及我。二实性之我。故经说言。二十五有有我不耶。佛言有我。我者所谓如来藏性。生死之中具斯二我。涅槃亦尔。诸德和合。名之为佛。是其假我。穷其体实。即是性我。我无我义。通局如是。今据第二。故说生死一向无我。翻之宣说取我为倒也。一切阿罗汉下。上来明凡夫二见及颠倒。从此下释二乘上智。就文为二。初明二乘不见真实。从或有众生信佛语下。第二明有能信之人。净智者。对前凡夫二见及颠倒之垢。故名净智。于一切智境界者。一谛理是一切智之境界。及如来法身者。是佛界德。二乘虽有净智。本不见此二也。或有众生下。第二出能信之人。于中有三。一明地前以为正见。二何以故下。释正见。三是真子下。叹其正见。初句言或有众生者。泛举正见人也。能信者希。故言或有。所谓种性解行众生。亦通发心已上也。信佛语故者。正见所由。自未证法。依教生信。名信佛语。起常等想。是正见心。未有真智。故名为想。非颠倒见。辨正异邪。异前凡夫所起四倒。是名正见下。此结名也。何以故下。第二解释。何以故者问也。前于五阴起常等想。名为颠倒。今亦起常等想。何以故名正。下对释之。如来法身是常。举境显心。以法身既常。如常而解。是故非倒。常波罗蜜者。良以如来到常住彼岸。故称波罗蜜。问。佛德无量。何故偏举四耶。答佛德虽众。盖乃且据一门为言耳。于中略以七义释之。一简异凡夫。于有为中妄谓常乐我净。是故今就佛果德说真常乐我净。故经言。世间常乐我净有字无义。出世常乐我净有字有义。二治患不同。生死法中有四种患。谓无常苦无我不净。翻对彼故。宣说如来常乐我净。三翻倒不同。声闻闻说生死之法无常苦等。谓佛亦然。起四颠倒。翻对彼故。说佛常等。四除障不同。故立四种。言四障者。如宝性论说。一者缘相。谓无明地。障佛真净。对除彼故。说佛真净。二者因相。谓无漏业。障佛真我。对除彼故。说佛真我。三者生相。谓意生身。以此意生苦阴身故。障佛真乐。对治彼故。说佛真乐。四者坏相。谓变易死。障佛真常。对除彼故。说佛真常。五对治阐提等四种过故。果德佛说常乐我净。如宝性论说。一阐提谤法。对治彼故。说佛真净。二外道著我。对治彼故。说佛真我。三声闻畏苦。对治彼故。说佛真乐。四辟支舍心。舍诸众生。对治彼故。说佛真常。六酬因不同。故立四种。言四因者。如宝性论说。一者信心。除阐提谤法。得佛真净。二者波若。除外道著我。得佛真我。三者三昧。以空三昧。除声闻畏苦。得佛真乐。四者大悲常随众生。除辟支舍心。得佛真常。以斯四义。故立四种也。七摄论云。四种生死。一方便生死。二因缘生死。三有有生死。四无有生死。方便生死者。即是宝性论中缘相也。无明为感生之缘。故名为缘。即此缘是感生死家之方便。果从缘作。名方便生死。对治方便生死。故说于净德。因缘生死者。即宝性论中因相也。无漏业因缘。能感变易生死。果从因立名。故云因缘生死。对治彼故。说于我德。有有生死者。有生复有死。故言有有生死。即是宝性论中生相。此是当体立名。故言有有生死。对治彼故。说于乐德。问。宝性论直言生相。今何故言有生复有死。答。宝性论对第四坏相。故说第三为生。摄论对第四有死无生。故说第三有生有死。无有生死者。金刚心唯有于死。无复有生。故言无有生死。亦当体立名。即宝性论中坏相。坏相即是有死无生。对治此故。说佛真常。通称波罗蜜者。谓到彼岸事究竟。无极佛果为彼岸。智度论云。智度是真波罗蜜。菩萨因佛慧而得波罗蜜名。问。以何义故。名常乐我净。答依宝性论。净有二义。一本来自性清净。以同相故。言同相者。法华论云。三乘六道。同有真如法身。故云同相。二离垢清净。以胜相故。同相即是有垢真如。胜相即无垢真如。同相即法华论性净。胜相即方便净。我有二义。一离外道虚妄我执戏论故。二离声闻无我戏论故。乐有二义。一离一切烦恼习气。证一切法故。二离一切苦。灭一切意生身故。常有二义。一不灭一切诸有行。以离断见故。二不取无为涅槃。常见故也。于佛法身。上来举境显心。此明心称境。以佛法身是常等故。于佛法身起常等想。名为正见。问。前言诸行无常是为断见。见涅槃常是为常见。今何故言于佛法身起常等。名为正见。答。前据执著。故是常见。今约信悟。故非常见。又前就正道。实不可说其常与无常。而众生于非常无常。横谓言常见。今明虽非常无常。无名相中强名相说。叹以为常。还如叹信解。故是正见。第三叹中。正见牒前。下叹有五。前四行益。后一法资也。行中真子一句。是总成人益也。有此正见。定能绍继。故名真子。如佛性论言。以四义释成佛子。一者因。谓是信心。二是缘。谓是波若。三是依止。谓三昧。四者成就。谓大悲。又彼论云。信因如父般若母。三昧依止如胞胎。大悲成就如乳母。菩萨由此四义名为佛子。此从佛口生等四种。应是彼四义也。从佛口生者。应是信心。从佛口教生信故。从正法生者。应是般若。证正法故。从化生者。应是三昧。以三昧修生。本无今有故。得余财者。应是大悲。以大悲功德财故。得之未尽。故名余财也。后三是起行益也。从佛口生。是闻慧也。教出佛口。依之生解。名从佛口生。从正法生。是思慧也。思从理起。名正法生。从法化生。是修慧也。行德先无。今时忽起。名为化生。得法余财。是法宝也。地上得理。是为正财。今得教资。说为余财。又解。得小分解。故言余财。又解。夫世间之财。父存之日所用。名曰正财。父没已后。子之所用。名曰余财。如来在世。自悟正法。傍以化人。名曰正财。佛灭以后。能信解正法。兼传以化人。名曰余财。又以法委寄。故言得法余财。广释佛子。如法华疏。世尊彼净智者。有人言。此文犹属一谛章。今所明者。从此已去是一依章。作二门释之。一来意门者。上来对三谛非究竟。明一灭谛究竟。今对昔依非究竟。一依是究竟。具如前辨。又上明一谛究竟。今显此一谛是究竟故。可以依凭。故有此章来也。二释名门者。此章名为常住安隐一依。非生灭故。名为常住。体离危险。故云安隐。至理无二。目之为一。可以依凭。故称为依。泛论能依所依义。具如摄论。有能依非所依。约本识言之。是烦恼种子。约佛性言之。是生死妄想。二所依非能依。约种子言之。谓本识。约生死妄想言之。谓佛性。三亦能依亦所依。约生死言。即是本识。本识依如来藏。故是能依。复为种子所依。名为所依。四非能依所依即是法身。法身显时。不复名藏。故非是所依。法身无生死。不为生死。所依。今此中明一灭谛。为至人所依。故名一依。从圣谛至一依。凡六章经。言并涉谛。知谛是解行之本。宜以谛为其正宗。虽六章辨谛。有四义不同。初圣谛章。明二乘无知圣谛。佛则有之。叹谛甚深。出二种谛名体章。一释无作谛虚实。一依章。明一灭谛是可依。三处言并涉于谛。而此义不同。下二章。虽言不涉谛。并是论灭谛事。就文为二。第一明昔四依。第二明今一依。就昔四依为三。一者举胜说劣。二明昔说劣意。第三对劣显胜。言净智者。有人言。牒上地前正见众生。彼于佛身离四颠倒名为净智。罗汉辟支智波罗蜜者。对劣显胜。地前净智。望彼小乘罗汉辟支智。得为究竟智波罗蜜。不名罗汉辟支智为波罗蜜。第二句中。此净智者。牒上地前净智之者。虽曰净下。将胜况劣。地前菩萨。望彼二乘虽名净智。于一苦灭尚非境界。况彼二乘四依之智。今明不尔。依文释之。世尊净智者。牒净智也。一切阿罗汉辟支者。此约人明净智义也。智波罗蜜。即二乘满足无漏智。即四智究竟。为智波罗蜜。又利根声闻辟支。名波罗蜜声闻辟支也。又二乘地。度分段彼岸。知苦断集证灭修道事讫。故名波罗蜜。惑障已尽。故云净智。又望凡夫。亦名净智。此净智者。牒上二乘无学果智。所以牒者。欲明校量。是故牒也。虽曰净智。于彼灭谛尚非境界。况四依智者。正校量也。明二乘无学果智。于一无作苦灭谛尚非境界。何况因中四依智耶。言四依智者。有人言。因中依四谛生智。故云四依智。所以因中称四依智者。至罗汉果唯正观一灭谛。故对果观一灭。故以因中为四依智。有人言。即是依法不依人。四依智。求法之始。凭理生智。法即四谛之法。了义是四谛之教。义是四谛之义。智四真之解。返于识著。起自外凡。来入内凡。为四依智。今以果况之。极果不知无边之灭。况四依智能知灭耶。问。二种释四依。以何为正。答。依四谛而生智。名为四依。此文无所出。故不用之。又依四谛而生智。名为四依。有滥上果。是故不用。又若用依四谛而生智。为四依智者。此非释初业义。依毗昙前三方便。未作谛观。后四方便。方作谛观。依成实念处。亦未作谛观。今文明三乘初业义。云何偏取谛观已上。方为初业。又举罗汉之终果。况罗汉之始因。故不应偏取谛观已上。宜以依法不依人四依为正意也。何以故。二释昔说劣意。若极果尚不知灭。况四依而能知耶。如来何故说四依。下释云。四依稚劣。因此得值诸佛菩萨说一乘经。为悟入一乘由渐。故须说之。三乘初业不愚法者。江南旻师云。三乘初业。即是干慧地。尔时即自知作佛。但厌苦情深。且取罗汉。故实有声闻。后方回小入大。复有人言。二乘初业。不愚于法。即成菩萨。故无复声闻。但取菩萨为声闻耳。故用无声闻义。即开善智藏法师。其人初执有声闻。于杨都兴皇寺正导有声闻义。而志公云。汝[言*呆][手*賣][託-七+史]于都亭头。法师解此语。昔在会稽灵嘉寺道有声闻义。灵嘉正在都亭头也。因此遂改无声闻。问。今为用有为用无耶。答。亦有亦无。不同两说。言亦有者。于缘有随缘有。言无者。就理明无。故法华论破无声闻义。明有声闻。不同开善。亦不同庄严。初业已知无声闻。且取罗汉为证。若初业已知无声闻。不应取证。若以取证。则不知无也。今总问。法华经三周明乘权乘实。辨声闻人未闻法华。自保究竟。若闻说法华。回心入大。方自知作佛。今此经云。三乘初业不愚于法者当觉当得。云何会通。答。有人言。声闻有二种。一者愚法。二不愚法。不愚法人。谓退菩提心声闻。愚法之人。谓本乘声闻。乘声闻。自保究竟。闻说一乘。方知作佛。不愚法人。自知作佛。今须难之。法华经云。舍利弗等一切声闻。皆自保究竟。闻说法华方知作佛。云何乃取舍利弗等一切声闻为愚法人耶。此一不可。又舍利弗等。即是退菩提心声闻。何处离此已外。更有不愚法人。此二不可也。江南诸成实论师释。有理教。若就道理。三乘人初业。即自知作佛。初业者。从四念处已上。即是三乘初业。此时已自知作佛。罗汉故自能知也。若就教中明义。三乘初业。乃至罗汉。不自知作佛。要待闻法华。自方知作佛。故此经据其不愚。法华据其教。故明其愚也。理是实说。教是方便说。问。若胜鬘是实说。法华据教为方便者。则胜鬘是了义经。法华名不了。讵可然耶。法华论云。此经正明因辨果。因则七处佛性。果则三佛菩提。岂可言其不了。又若法华据教说。则三根之人无有禀教之益。三周之说则有徒劳之弊。汝言胜鬘据理说三乘初业乃至罗汉自知作佛者。今捡胜鬘始终。及法华经论。以定其得失也。胜鬘一文云。罗汉辟支佛观察时。得不受后有。此是罗汉自谓究竟。自知作佛。若自知作佛。则知更受。不名不受后有。汝言初业不愚法自知作佛者。云何复言得不受后有智。而是究竟。次文云。罗汉辟支佛于四不颠倒境转。若三乘初业及阿罗汉自知作佛。即知佛常乐我净。云何于法身而起四倒也。问。若引前二文云。罗汉自保究竟。不知作佛者。今亦二文。初文云。彼前所得地。不愚于法。自知有余地。当得菩提。后文云。三乘初业不愚于法。当觉当得。答。前文后文。若未闻法华一乘等经。则自保究竟。若闻法华等一乘经。则知作佛。是以两文无相违背。故此胜鬘与法华同也。问。文云。不由于他。自知作佛。云何乃言闻法华等经。方知作佛。答。此言自知者。要闻他说。而自心证见。故言自知。如华严云。有所闻法。即自开解。不由他悟。又如舍利弗云。而今乃自觉。非是实灭度。身子闻经而称自觉。今亦然也。佛性论云。如来他身为五因缘。一为说无常苦。涅槃寂静。令众生于三有中而生怖畏。二生怖畏已。令入二乘圣道。三入圣道已。生究竟涅槃心。为破如是增上慢心。故说大乘法华真实教。令诸众生舍本所执。摄取慈悲波若方便。四摄已于无上乘而成就之。五成就已。授其无上道记。是名化身事。此五中第三正明二乘未闻法华自谓究竟之大证也。若二乘自知作佛者。则化身无五事。此又证法华经是化佛说。以化佛有此五事。余二佛无五事。又法华论解开示悟入中云。所言悟者。谓不知义。明一切二乘不知究竟唯一佛乘。又释。破十种人病中。阿罗汉有三种颠倒信。一者信有三乘。名颠倒信。道理无三种。有于三。名颠倒信。为破此病。明乘平等门。明三乘人同受大菩提记故。以此推之。当知二乘未闻法华。并是愚法。又龙树云。阿罗汉生三界外净土中。闻法华经。方乃作佛。亦是其证。以经论验之。故知未闻一乘。则自保究竟。若闻一乘。则自知作佛。问。约何位论初业。答。江南诸师云。虽有二文。并是初业已自知作佛。今不尔。有二种不愚。一者后业不愚。二者初业不愚。后业不愚。得罗汉果竟。值善友闻一乘经。回心信大。故不愚大法。故前文云。得不受后有智。彼前所得地不愚于法。二者初业不愚。即四依之人名为初业。闻一乘经回小信大。法华亦有二人。一果人不愚。谓身子等闻一乘经自知作佛。二因人不愚。谓发二乘心人闻法华经。回心信大。略举始经二种不愚。中间无定。问。小乘初业正据何位。答。谓小乘七方便等。故杂心云初则名始业。成实论以念处为初业。此以小乘为初业。于小乘初业中。于小乘初中值善友。闻大乘经。方知作佛。此四依者是世间法者。第三对劣显胜。有人言。彼二乘所依四谛是世间法者也。苦集是分段世间。灭道是变易世间。一依已下。简真异伪。言一依一切依上者。总以简之。一灭谛真依。过彼小乘有作四依。亦过大乘无作三依。名一切依上。下别简之。出世间者。过前世间有作四依。故名为上。复过大乘无作三依。故名上上。无作三依望有作四依。已名为上。一苦灭谛。复上于三依之上。故云上上。今评定之。此释有二失。一文烦误。所以然者。前已云一依者一切依上。谓出二乘有作四依上。复出大乘无作三依之上。故云一切。而后复云出世间上上。出有作之四。无作之三。故云上上。是为烦也。二相违失。前云一切依上。后复云上上。同是一灭谛依。不应有此二句若云上上。前复皆尔。若直云上。初后亦然。今明上辨佛说四依意。今是简彼四依胜劣不同。故有此章来也。此四依是世间法者。依法不依人等四依。此是依教寻理。本是凡夫。为世间法。世尊一依者。此明二乘果也。婆沙中正明小乘一谛。一谛即是一依。故小乘人亦明一谛一依义。小乘以灭谛一依为究竟。普胜一切法。故云一切依上。又因中依法不依人等四依。果中无复此四。唯作一灭。故云一依。问。因中四依。既称世间。果中一依。应是出世。何故直云一切依上。而不云是出世间。答。既云一切依上。即知是出世间。但为后大乘出世。是故不说。出世间上上第一义依所谓灭谛者。上来明小乘依。今对小依。以辨大依。从此文始。正是一依章。小乘一灭谛。已名为上。今大乘过于彼上。故云上上。以上上故。名第一义。所谓灭谛者。前对小明大。今出依体也。此释无前二失。复得大乘义分明。世尊生死依如来藏。江南诸师从此下是颠倒真实章。颠倒是生死。真实是一依。明本在因中。能为生死依作持建立。是为颠倒依于真实。今但存略故云颠倒真实。今谓此章实是颠倒真实章。但释颠倒真实。与南北义不同。若言生死是颠倒。如来藏是真实。与上空义隐覆是复何异。空义隐覆。亦明能覆是虚妄不实。所覆是实。又与下自性清净心烦恼隐覆此复何异。今所释者。依如来藏有生死。作此说者。名为善说。是不颠倒。若三种众生外道二乘空乱意菩萨。不依如来藏而有生死。作此说者。名曰颠倒。故真实。问。此章何故不属一依。答。一依章。对昔小乘依非究竟。明今常住一依究竟。今文乃对三种人不依如来藏有生死是颠倒。依如来藏有生死是不颠倒。故不属一依章。此章为二。一明真实。二者明颠倒。真实中为二。初略明真实。次广明真实。各有三句。初三者。一明依如来藏有生死。二以如来藏故说生死本际不可知。三明能如上说当于道理名不颠倒。问。此与上一依何异。答。上是境为智依今明染净依。又前亦得是显为显依。今亦得是隐为显依。境为智依。一实谛境。能生一实智。故境为智依。问。何以得知境为智依。答。上明二乘四依智。乃至二乘果智。依有量灭谛境。既非究竟故智亦非究竟。为对彼故。明无作灭谛是究竟。能生究竟智故。故境为智依。又前明显法为依者。灭谛显现为如来所证。故前云一切智境界及如来法身。又前是能生依。以境能生智故。后明依持名依。非佛性能生生死。就前释依。以依凭为依。就后释依。以依持为依。后以隐法为显依者。如来藏即是隐。能为生死显法作依。生死依如来藏者。为对外道小乘人及余大乘人。不依如来藏有生死故。今明依如来藏有生死。外道有二人。一执邪因。二执无因。执邪因中。一计人为因。次计法为因。计人为因者有二种。一计自在天为生死之因。二计神我为生死因。计法为因。或计世性。或计尘微。为生死因。言无因者。谓自然而有生死。今为对彼邪因无因。故说生死依如来藏。故如来藏为其本因。二小乘及余大乘人。但知依结业而有生死。此但得末。未穷本。今为对彼故。明依如来藏故有生死。又欲明一切众生有佛性义。故说依如来藏有生死。以如来藏故说本际不可知者。此是第二句释上依义。既明由如来藏有生死。如来藏本际无始不可知。依藏有生死。生死亦无始。本际不可知。若不依藏有生死。则不可无始来有生死也。有人言。佛性无始。生死有始。始应可知但与佛性合用。故云本际不可知。又释佛性无始。生死有始。背佛性故有生死。须见佛性。方了生死之始。唯佛能见其始。十地亦不知其始。故云本际不可知。问。龙树云。生死有始无始。皆是邪见。今何故偏言生死无始答。虽二俱邪见。但为破众生有始。故说无始。无始者。欲明其有因义。又中论中。佛说无始者。欲明空义。既其无有始。亦无中间。亦无有终。无中无终。故无生死。有言其无始者。欲明无有始。非谓有无始。是故无始辨生死实。不作此解。则是邪见。世尊如来藏故说生死是名善说者。此第三句。能如是上说信依如来藏有生死。此是当理之言。名为善说。即是真实。若如外道二乘所说者。名不善说。又举能说是善。显所说不虚。世尊生死生死者。此第二广辨依相。就文亦三。一明能依所依不二。二明能依所依不一。三明重论不一。初文又二。前叙能依之相。次明能依即是所依。今前辨能依之相。上云生死依如来藏。又云有如来藏故说生死。故今解释生死之义。有人言。生死生死者。总以标举生死非一。故重言之。又生死中。其有二种。一生死生死。凡夫所起。二涅槃生死。如涅槃说。住大涅槃。能建大义种种示现。今为简后涅槃生死。偏举初门。是故说言生死生死也。今明释生死中有三。谓标释结。初生死两字。标生死也。生死者。此三字将能解释。故牒之也。诸受根没者。释生死也。眼耳等六根生识。领纳六尘。故云诸受。又此六根。能容受识住。故名为受。此六能生识。故名根。没者死也。生分已谢。死分次起。故云次第也。不受根起者。虽有根相。不能生识领纳前尘。故云不受根。又不容受六识。故言不受根也。是名结也。问。此句何等为生。何等为死。答。有人言。诸受根没是死。次第不受根起是生也。今谓如前释也。诸受根。此叙生识领纳六尘。故是生。从没已下。释其死也。若受根前念灭。次念灭次念受生根。此犹是生也。今受根灭坏。次念生不受根。故名为死也。问。若其不受。亦应非根。云何言不受根起。答。成实论文云。同性不依时。皆名为根。是就体为言。然其实非根。论又云。根童子灭。非根童子在。名根。又一义就五受作之。诸受根者。谓五受根。五受者。忧喜苦乐舍也。若五根后所生受名苦乐。意根后所生受名忧喜。不苦不乐不忧不喜。通从六根后生也。明此诸受能生烦恼。故名受根。五受是根。名诸受根。众生若命未尽。受根常在。随何受念念不住。一一受根。随有几念。或多或少。同类异类。受受相续。不得断绝。四受心强。不得命终。命终之时。要在舍根。一报尽时。舍受灭尽。名没也。次第不根起者。应言受根不起。此言无有受根次第续起。此云生者已死。故言是名生死也。世尊生死者。上明生死。今辨生死与如来藏不二。生死者。牒前生死也。此二法者。生死二法也。是如来藏者。明生死即是如来藏也。就理而言。若体性者。知生死即是涅槃。仁王经云。菩萨未成佛时。以菩提为烦恼。菩萨成佛时。以烦恼为菩提。故肇法师云。道远乎哉。触事而真。圣远乎哉。体之即神。华严云。心佛及众生。是三无差别。中论云。生死之实际。及以涅槃际。如是二际者。无毫厘差别。法华经云。如来如实知见三界之相。天亲释云。众生界即涅槃界。不离众生界有如来藏性也。问。是相云何。答。如人夜中见绳为蛇。蛇是绳欤。亦知迷南为北。北是南也。有人言。此二法是如来藏者。此空如来藏耳。前明生死。此明死生也。若生便归死者。众生便成灰灭。谁得成佛。正以生者死。死者生。相续不断。至菩提乃尽。故得修行求于佛果。生死烦恼隐藏法身有成之理。故名如来藏。亦能生如来故名藏。今谓道理难知。且用前解。世间言说故有死有生下。此第二明不一义。亦先明生死。次辨不一。第一义中本来无有生死。何故圣人说有生死。是故今明于颠倒众生故有生死。佛随颠倒故说有生死。龙树云。于生死人有生死。于不生死人则无生死。死者诸根坏。前牒生死与藏不异。故须辨生死。今欲牒生死与藏不一。故须辨生死。前后有此二意异。故两处生死非生死义异也。又既随颠倒世间说有生死。故今示生死之相。诸根坏者。眼等诸根坏。五受中舍受根坏。生者新诸根起。由业烦恼力。未来还生。为起。五受根中是喜受根起。四识住中喜润故。亦是十二缘中识支也。非如来藏有生有死者。此正明不一义。颠倒故有生死。非如来藏体有生死。法华经云。无有生死若退若出天亲云。如来藏性清净。故法华经两句。还是此经初句。明众生界即涅槃界。此是二不二义。如来藏体性清净无有生死故。是明不二二义。若不见法华论。释此二句便不分明。问。何故有不二二。二不二义。答。于佛未始二。六道常法身。于缘未始一。法身常六道。譬如病眼人。于空常见华。是故空成华。如不病眼人。知华常是空。以有此二义。故明二不二。不二二义也。若依前第二师。初明生死二即如来藏。此是空如来藏。今明非如来藏有生死。此明不空如来藏。今且依前释。离有为相者释成不一。以离有为故非死。常住不变。释离有为。约凡夫有三不变。一不为烦恼水渍变。二不为业风吹变。三不为生老死火烧变故。菩萨不变有二。一不为变易阴生所变。二不为变易阴灭所变。佛不变有四。以常故不生。以悼相故不死。清净故不病。不变故不老也。是故如来藏是依是持是建立也。结也。以体是无为常住。故能为众生作依持建立。是所依处名依。持者连持令不断绝。建立者始终令得成佛。三藏师意。依者即自性住佛性。不从缘有。名为自性体是常法。故名为住。以是常住。为生死作依也。持者即引出佛性。由有佛性。故得修行显出本有之法。故名为持。建立者即至得果性。以有佛性。故成果德。名为建立。世尊不离不脱下。第三重释不一。所以重明不一者。正欲成能依义。就文为二。一当相明所依。二断脱异外下。对能依辨所依。不离者。体是无为。不可离也。非烦恼系缚之法。不可断。非是有为。不可脱也。千变万化其体不改。故言不异也。出三乘地行外。故云不可思议。世尊断脱异外者。生死是断脱异法也。藏体异之。是故言外。而能为妄本。名有为法依持建立。有人言。断脱异外者。并目生死。断脱异。如上释。外者。生死出在理外。故名为外。分明不然。如上解也。世尊若无如来藏者。上明真实。今明颠倒。就文亦三。一破二乘及空乱意二种颠倒。明不颠倒。第二破外道颠倒。明不颠倒。第三总结颠倒人。明不知如来藏。初又三。一破其谓无如来藏。二破其七法有依持之义。三对显如来藏为正依。若无如来藏不得厌苦乐求涅槃者。此第一破其不立如来藏为依持义。破意云。若不依真。妄不孤立。故无厌苦乐求涅槃。如人睡时。若无报心。则无梦中向河求水。此亦如是。又此文是反解。反解者以无显有。若无藏不得厌苦求涅槃。当知厌苦乐求涅槃。要由于藏。又胜鬘为破小乘等人不知有佛性者。尚无厌苦求涅槃之因。云何有离生死苦得涅槃之果。是故应当信有佛性也。灵味淳师云。是理知厌苦求乐。故终能反。异于木石。由有佛性故尔。用此厌苦求乐之心为正因佛性。由之得佛。于时犹有光宅师。以厌苦求乐为正因。但厌苦求乐是功德性。极至金刚心得佛时则无。今谓文意悉不尔。但明有佛性。故得厌苦求乐。无佛性。不得厌苦求乐。不用厌乐以为佛性也。何以故下。第二破其七法自能作依持之义。小乘及余大乘人云。妄心自能造于善恶。何须依藏。下对破之。破中有三。一此六识及心法智者。牒小乘人七法。二此七法刹那不住者。第二正破。三不能种众苦下。正明不能起于染净。于此六识及心法智者。有人言。六识者。六是事识。及心法智是第七识。迷时名心。解名法智。第八名藏识。是阿利耶。此造疏人。不见摄论谓第七识名法智。摄论第八识名阿陀那。此云无解识岂得称法智耶。今所明者。六识不异旧。及心法智。能厌苦乐求涅槃。何须佛性。此七法刹那不住者。第二破。以念念不住。故不能起于染净也。不种众苦者。明六七心不能种有生死苦也。不厌苦求涅槃者。明六七心不能厌苦乐求涅槃得解脱也。旧法师多作此释。今谓不尔。所以举此七法者。举六识。明不能起染净及以种苦。举心法智。明不能厌苦乐涅槃。故楞伽说六七不受苦乐非涅槃因也。六七不受苦乐者。犹是不种苦。非涅槃因。犹是不厌苦求涅槃也。待至后释。然经论中释染净缘起要有四别。一约缘不约佛性。二约佛性不约缘。三亦约缘亦约佛性。四不约缘不约佛性。一约缘不约佛性者。只由六七妄缘。不由如来藏。此小乘教及大乘教相中。彰染净缘中因果自招感故有。都不言由藏实而有。如是一切。二明约佛性不约缘。染净之兴。只由藏实。不言从缘而有。此如楞伽说。六七非受苦乐。非涅槃因。藏识受苦乐。是涅槃因。如是一切。今此说二同彼也。三明亦约缘亦约佛性者。此亦如楞伽说。藏识海常住。境界风所转。种种诸识浪。腾跃而转生。如海水起波浪。非异非不异。佛性亦尔。心俱和合生。亦非异非不异。如是一切。故知真妄和合。方起染净。海水起波浪非异非不异者。彰不可水外求波。波外求水。故言不异。而波息水静。故言非不异也。佛性亦尔。心俱和合生非异非不异者。彰佛性与六七妄心和合生时。不可真外求妄。妄外求真。故言不异。而妄尽真显。故言非不异。亦可在缘常静。故言非不异。法华论云。不即众生界。不离众生界。有如来藏性。故经言。佛性虽在阴界入中。而不同阴界入也。四不约缘不约佛性者。实相之外无缘故。无染净法可起。此如金刚波若论说。平等真法界。佛不度众生。以无佛为能度。无众生为所度。又如佛地论说。烦恼妄想中。无一法可灭。清净法中。无一法可增。泯上三门。归乎一绝。世尊如来藏者。此第二对邪显正。即是对颠倒明真实。举如来藏。明有如来藏故得厌苦乐求涅槃。有三。一如来藏者举法实体。二无前际下。辨能起染净所以。良由藏体无前际等。故能起染净。无前际。明本有义。以本有故。无始起修灭。能为染净因也。三种众苦下。正明能起染净。问。由佛性故得厌苦乐求涅槃。此事可尔。若由佛法性种众苦者。岂非佛性力故令众生种生死苦。若言不由佛性力种生死苦。亦应不由佛性力乐求涅槃。又若不由佛性力种众苦者。即是七法种苦。云何言七法一念不住不得种众苦耶。答。须解此章大意。此章为破外道二乘人不知有佛性。欲劝一切众生信有佛性。故说由佛性故得厌众苦乐求涅槃。问。劝信之言有余。而释经意不足。若由佛性得种众苦。即是佛性令物受苦。此乃是同于魔性。何名佛性。答。此乃明有佛性众生。故得种众苦。非是佛性令其种苦。亦明佛性众生令其厌苦。非是佛性令其厌苦。如有海水风吹成浪。非是海水令其成浪者。亦应非佛性种苦及厌苦。但颠倒妄缘种苦及厌苦。则违前文。答。虽因风成浪。终由有海。虽因妄心种苦及厌苦。终由有佛性。故说佛性为本。故说由佛性故种苦厌苦也。如来藏乃至堕身见下。江南诸师及北土有师。并以此章属前。是明颠倒真实。今直简所依之藏不同阴内之我。明藏体绝离众相。故有此章来耳。今明上章。对破小乘及余大乘人不立如来藏境。今第二次破外道。上来辨一切众生有如来藏为生死作依持。疑者云。若尔。与外道何异。龙树中论本住品云。众生身中有神我。名为本住。本住者神为诸根之本。苦乐等诸根。依神得住。又我本来已有。体是常法。苦乐等法依之得住。故名本住。若尔与如来藏异有得何。今欲简此义。故有此文来也。如来藏者。牒真实也。非我非众生非命非人者。正破外道也。问。我等四。有何异。答。经论释不同。如经云。观内无我。外无众生。内外和合无命。毕竟清净无人。阴非神主。名为无我。离阴亦无。名外无众生。阴与假名众生相续名命。无别命体。故言内外和合无命。诸阴和合宰用名人。无别人体。故名毕竟清净。智度论云。于五阴起我我所心。故名为我。五阴等众法和合生。故名众生。命根成就。故名受者命者。能行人法。故名为人。金刚波若论具释此四。可寻之。今明如来藏并异此四法。故不同外道也。此但明藏体一同人我。佛性正是人体。故须简人。不明是法体。略不辨不同法我也。问。颠倒真实与空义隐覆真实何异。答。前章明佛有二智。知能藏毕竟空。知所藏不空。故能藏覆所藏。此章明所藏之体空无诸相。而众生不了成三种颠倒众生。故成藏。然前章明能藏空所藏有。此章明所藏空能藏有也。亦得俱有。解此四句者。是人解如来藏者也。如来藏者下。第三明如来藏非三种众生境界。三种众生者。一堕身见众生。此是凡夫外道。于五阴身内而见有我。明名身见众生。颠倒众生者。二乘人也。于法身常乐我净。起无常等四颠倒也。空乱意众生者。初学大乘人。多习空观。妨乱真解。名空乱意众生。涅槃云。十地菩萨为无我论之所惑乱。今文无乃非十地。但学大乘人。为空见惑。不知佛性。非境界者。总明如来藏非此三种人之境界也。如来藏非我人众生。横计我人众生。不识如来藏。如来藏非是无常无我。计无常无我者。不识如来藏。如来藏非空非有。若计空有者。亦不识如来藏。是故如来藏言亡虑绝不可思议。岂得言有如来藏一初。为生死作依持建立。若言有如来藏为生死作依持建立者。是有见众生。又若言有能藏所藏作有见解者。皆是能藏无所藏故。有所得众生。生死涅槃皆是真实生死。所得人。众生与佛皆是众生。故中论云。若不受诸法。我当得佛涅槃。当知是人。还为受所缚。故受此无受。无受还成受。即其证也。有人言。意散乱失空解众生。明真实法体即是空。此人不解。而于有解外别求于空。故失空解也。不得禅定。不得一心。名为乱意。故名散乱失空意众生。亦三种众生。出佛性论捡佛性论无差别品为四种人。为身见众生。故论法身。身见众生不了我我所。为对治此。故说法身。二为对二乘颠倒众生故。说名如来。二乘于常真如中。计无常等四倒。为对此故。说真如常。无有四倒。三为散动众生。说名真谛。始行菩萨有二种人。一见诸法。折之故空。二谓有实法。名之为有。第一人执空。第二人执有。故此二人并迷如来藏中道之法。为对此故。说于真谛。世尊如来藏者。第十三自性清净隐覆章。作三门释之。一来意门。所以有此一章来者。上颠倒真实章。明依如来藏说有生死。是真实说。三种众生不依如来藏说有生死。是颠倒。今次论能依所依染净之义。能依生死。此即是染。所依之藏。此即是净。净不应有染。染不应有净。此事难明。唯佛能了。今欲论此义。有此章来也。又前如来藏章中。但云不离烦恼藏是如来藏。未知云何不离。今此中正明如来藏客尘烦恼染。名为不离。故有此章来也。又近从颠倒章来。生疑者云。三种众生有如来藏。何因缘故非其境界。为释此疑。言三种众生虽皆有藏。以诸烦恼覆故。非其境界也。又上颠倒真实。明下情不及。今此自性清净难知。是佛境界。显唯上智能知。故次明也。又上释如来藏一名一义。此章明多名多义。所以然者。其此章明如来藏究竟。故其此广辨。又论佛法根本大事。大事谓佛性。佛性即自性清净心。此事应须论辨。故有此章也。第二同异门。此经始终明如来藏凡有六处。一如来藏章。明如来藏甚深。非三慧境竟。此明谛处说藏深。以藏深类谛深。二空义隐覆章。明佛知能藏是空。所藏非空。佛具空不空二智。此就一灭谛中辨空不空。为成一灭谛义。三颠倒真实章。明如来藏为一切染净作依持用义。四颠倒真实章。未明如来藏绝一切相。即是明所藏是空义。于缘不了。故成颠倒。即是能藏不空。五明如来藏有五藏义。六明如来藏自性清净为烦恼染。此明佛性有六条义乃圆足。第三释名门。藏体无垢。名自性清净。随缘相染。故云隐覆。问。既有自性清净心。何不立自性清净色。答。色从心变起。以心为本。所以云心。又色是形碍。心法不尔。故不立色也。问。何故经云佛性亦色非色也。又言妙色湛然常安住。答。若色性说色。亦得是色。故起信论云。色心不二。以色性即智。智性即色。但以无形碍。故不名色也。故起信论云。色体无形。故说名智。就文为二。一胜鬘正说。二如来述成。胜鬘说中有二。第一总明五藏。二从此自性清净下。别释。第一总明五藏。如佛性论中说。一如来藏。以自性为义。一切诸法不出如来自性。无我为相故。二法界藏者。彼说正法藏。今言法界者。界即境界。即是因义。圣人四念处等。皆取此性作境故。三法身藏者。以至得为义。至者证也。一切圣人信乐正性。由此信乐。令诸圣人得如来功德。四出世间上上者。三由有倒见。不得圣法。具此三义。名之为世。此法无彼三义故名出世真实也。五自性清净藏。以秘密为义。若一切法随顺此性。则名为内。是正非邪。若违此理。则名为外。是邪非正。彼论辨五藏讫。引此经说五藏为证。如来藏自性义者。辨是藏此一切诸法体性也。法界藏以因为义者。辨此藏是圣人行境界。名为因也。法身藏以至得为义者。通辨依此藏能修因至得佛果。故名至得义。出世上上藏真实义者。辨此藏性不因缘相。故名真实也。自性清净藏秘密义者。甚深也。辨此藏无一相可取。而顺之大益。违之极损。故名秘密。如摄大乘论中辨五藏相义亦如是也。此等随义别分非体别有五也。此自性清净下。第二解释。就文为三。第一略释。第二何以故下。广释。第三唯佛世尊下。仰推于佛。初文中。一牒净心。二客尘烦恼。显随缘隐覆。此自性清净者牒第五。如来藏牒第一。但牒始终。余三略。而虽牒第一。为成第五。以第五正明自性清净不染故也。是以文牒第五无藏字。故知以第一成第五也。而客尘。凡言而者。返前述后之辞也。客尘烦恼者。是性成烦恼。望推本性净心之旧。故说之为客。又无始无明自心分别所作。无有真实。故名为客。坌污称尘。上烦恼者。现起烦恼也。净心为此二烦恼所染也。不思议者。性净而染。明下情不及也。如来境界者。辨唯上智能知也。何以故下。第二释也。何以故者问也。何以净心而染是不思议佛境界故耶。刹那善心下。对问释也。有人言。刹那善心不善心不为烦恼所染者。正解净义。刹那是念。念善心体。念恶心体。烦恼俱不能染。不能染故净。烦恼不触心心不触烦恼者。释前不染。烦恼出自妄情。不及真识。故不触心。据真无妄。故不触烦恼。其犹世人见绳为蛇。蛇出妄情。故不触绳。绳体常净。亦不触蛇。云何不触法而能得染心者。责遣染过。今明经言刹那善心不为烦恼染。汝净心无刹那。又正应触善心无染。云何亦举不善心耶。今就文为二。一者举现近粗法无染而染。以况远细。二从自性清净下。正明细心不染染义。就初又二。第一明染无所染。二从世尊然有烦恼下。明不染染义。就文又二。一正明无染。二从烦恼不触心下。举不触释成无染。刹那善心非烦恼所染者。此借粗显细也。善心是净。不善心是垢。善心之中无有贪嗔痴。是为净中无垢。无有染义也。刹那不善心亦非烦恼所染者。不善心者。即是贪嗔痴心也。当起贪嗔痴时。善心已谢。不善心既即是烦恼。是则唯垢无净。唯能染无所染。亦无染义。前句有净无垢。有所染无能染。不成染义。后句有垢无净。有能染无所染。亦不成染义。如帛与渥合时。可得名染。唯渥无帛。唯帛无渥。并不成染义。若善心与不善心两共合者。如渥帛合。可为染义。而二心未曾共俱。垢时无净。净时无垢。何得有染。故中论缚解品云。若谓五阴是可缚。五阴中余烦恼来缚者是亦然。昙影法师释云。心净时则无物来缚。心垢时则无可缚。此明心净时有所缚无能缚。心垢时有能缚无所缚。故罗什云。传吾业者寄在道融昙影僧睿乎。释彼论与此经同。又一意。夫论烦恼染心心不出二种。一者善心。二者不善心。善心者无贪嗔心也。不善心者贪嗔心也。烦恼并无染此二心义。所以然者。当起善心时无不善心。但有所染无能染。不成染义。不善心即是贪嗔痴。云何有能染所染。不善心既即是贪嗔痴。则唯是能染无有所染。不尔。唯是所染无有能染。若有能所染。便一刹那中有二贪嗔痴心。而实不尔。此亦如中论缚解品。众生谓五阴身是缚。论云有身则不缚。若身是所缚。则无能缚。若是能缚。则无所缚。若有能缚所缚。便成二身。心不触烦恼者。第二举不触释成无染。善心不善心。通名为心。此二种心并不触烦恼。有善心时则无烦恼。一切无相触。如指端不自触。烦恼不触心者。善心不善心家二种烦恼并不触。有烦恼时无有善心。故烦恼不触善心。烦恼即是不善心。一体之法亦无相触。故烦恼不触不善心也。若就成论义。识想受三心未起善。行心中方起善不善。从行心中起不善。染前三心。然行心起不善时。前三心已灭。有能染无所染。当有前三心时。所染无能染。大意同前。云何不触法而能得染心者。此结无相染义。善不善心。竟无相触近义。云何得有相染耶。世尊然有烦恼有烦恼染心者。上来求烦恼染心义不可得。即是染无所染。而于众生宛然有烦恼烦恼染心。此是不染而染。如中论观染染者品。种种门求染染者不可得。而假名因缘有能染所染。问。云何是不染而染。答。前心是净。后心是垢。垢心起时障于净心。故名为染。自性清净心而有染者难可了知。上来举粗。今是况细。三界粗心染义。尚难可了知。自性清净心而为所染。岂易可知。虽本性清净。而于众生成颠倒不净。故名为客尘烦恼所染。虽为客尘烦恼所染。而常本性清净。故实无所染。难可了知。唯佛世尊下。此明唯佛能知。实眼者。佛有实眼。见此自性清净心为烦恼所染。了了分明。故如眼见。实知照于此理。一切善法皆从佛出。故为法根本。佛知一切法。为通达法。为正法依。佛能秉持此法。法由人弘。故为正法依。义此上来已释第一胜鬘正说。自下第二如来述可。就文有二。一明胜鬘问佛。二如来随喜述成。前胜鬘问佛者。明理既深妙。故问佛取审也。佛即随喜者。第二明如来随喜述成。就文为二。一明随喜。二明述成。以胜鬘所说合理称机。故佛内心随喜。如是已下。发言诚述。初总述胜鬘自性清净心而有烦恼难可了知。有二法下。别述成。就文为二。一明述成二法难可了知。二从如此二法下。明有信受之人。初总明二法。次别明二法。初法中。自性清净心。言亡虑绝。故难可了知。第二法。若一向净而无染。若一向染而无净。此易可了知。以虽净而染虽染常净。故难可了知。汝及成就大法菩萨者。种性已上菩萨。馥公云。是大力之例。胜鬘之与齐位。故知同是法身人也。有人言登地已上菩萨也。有人言八地已上菩萨也。诸余声闻能信佛语者。谓信行菩萨。与教法相应。故言声闻。此在种性已前十信菩萨也。今依经是声闻也。举此等方能听信者。显成难知故也。又上明难可了知。恐其望岸而退。今欲劝物信受。故举此等人来也。馥师云。闻说入禅。以为听受。言外之旨非是所窥。名信佛。此一章义。若我弟子下。此是第十四真子章。略作三门释之。一来意门。前十三章经。明一乘法。今明于法信顺。有大利益。故次论之。又乘有三种。一乘体。二乘境。三御乘人。从初至一乘章。谓乘体。无边圣谛。谓乘境。今明真子。谓御乘人。约大品是乘乘人。约信受是行乘人。故有此章来也。又近从上自性清净章来。然子本从生为义。若能解行相资。必得成佛。故名真子。然若有能解上十三章经理若行。悉名真子。但今就自性清净心明真子者。以自性清净心最甚深难解。故偏就此以明真子。二释名门。于法信顺。堪绍佛业。故名真子。又行解非妄名真。从佛口生。从正法生。故名如来真子。如法华舍利弗领解章广说。又摄论意。佛子有五义。一以信心为种子。二以般若为母。三以禅为胎。四以忍为乳。五以佛为父。又如无量义经。以诸佛为父。方等经为母。生菩萨子。又如华严经第五十卷初广释。三定人门。此章佛自说。余皆胜鬘说。所以然者。信解深法。要须佛明。故须佛说。又胜鬘问佛。佛即随喜。因明能信之人。是故佛说。又胜鬘亲信人。自彰信益。义中不便。是故佛说也就文有三。一明信利益。二于我灭下。叹行功德。三信如来有如是下。结信利益。若我弟子者。泛举能信之人也。此中凡有四信。就文为二。第一明四位为真子。二随顺法智者下。偏释第三观解相。前四为二位。初二辨信位。次两明解位。如龙树云。佛法大海。信为能入。智为能度。即其事也。初中信位有二。言随信者。是十信位。随教生信。故名随信。又此信心。随顺种性已上增上之信。故名随信。又随所有事皆信。叹信广也。如维摩云。所未闻。闻不疑。信增上者。十解菩萨。得证法明。信根坚固。名为增上。又上叹信广。今叹信深。如维摩云。深信坚固。犹若金刚。故名增上。依明信已随顺法智。上来明二种信。此下明二种解。此是解行地所成益也。名前上信以为明信。依彼信已。起解行中观解方便。此观顺于初地已上。成就法智。名随法智。第四名为究竟。今第三仰顺彼法智而观。故名随顺法智也。又顺法成智。名随顺法智。而得究竟。谓初地已上无生忍也。然初地未究竟。但望前三种。故说为究竟耳。于解中开二者。地前为顺忍。登地以为无生忍。有人言。但有三位。初二种信。为十信位。依明信已。第二在种性解行地。而得究竟。第三在初地已上。若随行以分。于一切位中。初信。次解。后行。即为三。若以四位者。信中开二。解中开二。如上释也。随顺法智者。第二偏释第三随顺法智。江南诸师有多释。一云。此中明二忍。一信忍。二顺忍。初信及增上。为信忍。随顺法智下明顺忍。依十地四忍明义。初三地为信忍。四五六地为顺忍。于初地为真乘之始。既会二乘以入大乘。故齐六地方进七地乃至十地。故略举二忍。文云而得究竟者。四地至六地。顺忍位极此。故云而得究竟。上随顺法智之言难解。故重牒而解释也。又将入初地。舍凡登圣。必须多修观解。方能起入。故须重辨。就文为二。前别。后结。别中有五。言五者。一观十八界。二观业报。三观罗汉眠。四观禅定。五观神通。十八界观名。江南琮师旻师所说。此间有同者。初二观深。后三观净。观深中。初一观十八界。观察施设根者。根谓六根。根无定性。因缘故有。名为施设。如华严云。观眼无生无自性。说空寂灭无所有。大集经云。若有说言眼见色。乃至意能知诸法。是人转轮生死中。无量亿劫受诸苦。故知根无定性。意解境界者。意解者。观察中间六识。境界者。观察外六尘。此十八界。皆是因缘和合故有。无生故空。取上施设之言。通贯十八界也。有人言。此正作唯识观义。实无六尘境界。但是自心妄见有耳。故言意解境界。有人言。观察施设。此显所观分齐。意解境界。显能观心分齐。但想观相应。未能正证。故名意解境界。馥师云。信等五根为根是立行之本。施设为用。谓三乘立行施用。五根不同。为难知境界。解是禅定门。谓非青见青等。信解诸观。逐意回转。假想无定。亦为难知境界。观察业报者。观因果也。诸法虽空。而不失因果。如华严云。智慧分别无业相。善解因缘非无业。维摩云。无我无造无受者。善恶之业亦不败亡。故言观察业报也。古疏释。观有漏业为观。观无漏业得变易之报。此皆难知之理。无量寿经云行业果报不可思议。成论云业力甚深。此通明因果难知之义也。观察阿罗汉眠下。上来观察深。今是观净。又上观凡夫。今此观圣中。前观二乘。罗汉入无余时寂灭际。犹如醉人酒未消时。如眠不异。后出寂灭际。目之为觉。问。其人何时觉耶。答。其人内有佛性。外值诸佛说法华经。得回小入大。此时名觉。有人言。罗汉有二种。一有眠。二无眠。依电光定得罗汉。此是慧解脱人。未得四禅。不得发通。不得上界四大。是故有眠。若依四禅得罗汉者。得上界四大。是故无眠。今观察此事。故言观阿罗汉眠。有人言此语倒耳。未得罗汉果有眠。得罗汉果无眠。有人言。阿罗汉无明住地烦恼在故。所以名眠馥师云。罗汉四住已尽。犹如觉。余无明住地不了。名眠。此眠若觉便成大觉。是故观之。有外国僧字法智云。依梵本。此文不正。应言阿罗汉明。谓三明也。今此经本不同。有经本云阿罗汉眠。有经本阿罗汉眼也。观察心自在乐者。上观罗汉眠。是净果。此之二句。观净法因也。心禅乐。是其定也。心乐谓定果。神通称意。名心自在禅乐。此是定体。有人言。观察心自在乐者。总显也。禅乐者。重以简别。谓前心是禅。心自在乐。非余心也。所以作此释者。以后第五观别有自在通。故此中但明禅乐也。有人言。心乐禅乐者。此是定慧乐。实慧怡神。为心自在乐。智度论云。纳衣行乞食。动止心常一。一切诸法中。皆以等观入。斯乐非定乐。禅乐者诸禅妙受以为禅乐。精妙故须观察。观察罗汉辟支乃至圣自在通者。上一观定。今观慧也。圣智自在。通解诸法。名圣自在通。又解。神通转变。名圣自在。问。何故但明大力菩萨。答。从大力已上类然。但据初为言耳。此五种下。总结也。此五观皆能离相。故名巧方便观。第三人既作此观。当知初后亦然。自下第二叹信益中。初牒前四。后就叹益。于我灭后未来随信。牒上门。当佛在时。多善众集。非直能信。亦堪入证。未来恶时。信之者难。是故偏举。信增上者。牒前第二。依明信已随顺法智。牒上第三。自性清净心乃至而得究竟。牒上第四。问。牒第四中。何故牒自性清净心为烦恼所染。答。显所究竟法对之以彰人究竟也。馥师云。以五观尽烦恼显净心之故。云而得究竟。此明叹益。是究竟者入大乘道因者。此詺佛果为大乘道。彼究竟者能入彼乘。名入大乘。与佛作因。名大乘因。非但第四入大乘因。前三亦尔。但据后为言耳。信如来者。是第三结信利益。既言信如来。亦信胜鬘。但佛述胜鬘。故言如来耳。不谤深义者。既信佛所说。离阐提障。故不谤深义。尔时胜鬘下。第十五胜鬘师子吼章。二门释之。一来意门。所以有此章来者。上十四章明说法。今明护法。又真子章末云有大利益不谤深法。此章明谤者有大衰损。无大利益故。今明救摄谤者是大利益。故涅槃云。虽能如是种种说法。然不能作师子吼。不能降伏非法恶人。今日始能。故名师子吼。又通论之。说前十四章。大判而言。明自行。自行既成。得堪化益。故次论之。又胜鬘既见如来述成所说。显信者损益。故即发誓愿。若有不信之者摧伏令信。故次论也。二释名门。胜鬘者。举能说之人也。师子吼者。美其所说也。问。何故此章偏题胜鬘。答。以此外化之益在人。故偏举之。问。何故此章名师子吼。答。如师子吼。有所摧伏。胜鬘如是外化之德。能摧恶人。是故就喻名师子吼。如经中说。世间师子哮吼之时。为十一事。一为破坏实非师子诈师子。二自试身力。三自净住处。四令诸子知其处所。五令群辈无怖畏心。六眠者得悟。七为一切放逸诸兽使不放逸。八令诸兽咸来依附。九为调伏大香象等。十为诸子。十一庄严诸眷属故。诸佛菩萨为师子吼。事亦同然。一为摧魔军。二示众十力。三开佛行处。四为邪见作归依处。五为安抚怖畏众生。六觉悟无明睡眠众生。七恶法者为作悔心。八开示邪见令诸众生知六师等不正师子。九为破坏富兰那等。十令二乘生反悔心。十一为令五住菩萨生大力心。习种性种合为一。住解行为二。净心为三。二地已上行迹为四。八地已上决定为五。胜鬘今日为师子吼。齐应具此。但今文中说降恶人为师子吼。即是向前十一章中。第一第四第五第八第九事。此章有五。一胜鬘承力请说。二如来听许。三胜鬘正说。四胜鬘说竟礼佛。五如来述赞。胜鬘白佛更有余益我承佛威复说斯义。是初段。对前自利。詺后化他以为余益。又对前佛说信者利益。今更摧不信者令信。故言更有余益利。又上佛明四位利益。今辨三善男子解法离谤。故是大益。既承佛威。将说契理。前显自利。今论利他。故云复说。佛言便说。是第二段。化德须陈。故言便说。胜鬘自下。是第三段。于中有二。一简取善人。二诸余下。偏就恶人以明化益。前中初言男子女人于甚深义等者。总举善人。前真子中有四。此合为三。初二为一。后二各各一。故有三种。三中初一。于义不谤。名离毁复。第二能出生正道。名生功德。第三能入诸佛果德。名入大乘。江南有人言。前真子章明信顺二忍。今章辨三忍。离自毁伤。即信忍。谓三地。生大功德。谓前五种巧便。为顺忍。四地至六地。入大乘道。谓无生忍。七地至十地。又总明三人具此三义。此之三人。一者离过。二生诸功德。已离过生德。故入大乘道也。何等已下。别列善人。从上至下。次第列之。前明四人。从劣至胜。谓修行次第也。今明说门次第。故从胜至劣者行相邻次摧恶人故。从胜向劣也。又佛说真子。从始至终。胜鬘所说。从终至始。此是相成之道。互文现意也。男子女人成深法智。是初地上究竟成也。随顺法智。是解行地随顺法智。于诸深法不自了下。是解行前随信信增。除此已下。总以简之。下对恶人明化益中。除此者除上三善人也。诸余众生。明三善人外总举恶人。于诸深下。别列恶人。于诸深法坚著妄说者。坚著。心邪也。妄说。谓口邪。违背正法。上明起邪。今明违正。习诸外道下。然恶人有二。一于佛法中起过。二于外道法中起过。上明佛法中起有所得过。今明于外道中起诸过失。既能损正增邪。不堪绍继。如腐种子也。当以王力者。降邪有二法。一以说法。二以威势力。说法力有二。一用濡语。二以苦言。威势力有二。一以显力。谓王力等。二以幽力。谓天龙力等。然降内邪。多用说力。降伏外邪。多以威力。今此恶人。难以理从。宜以威伏也。尔时胜鬘下。第四胜鬘致敬。所以须致敬者。一欲请佛述成。是故致敬。二上明用威伏物似非善。故须请述令化学之。又此经始末。胜鬘凡有三礼。初请佛应。佛遂应之。以见佛欢喜。是故致礼敬。次请佛摄受。欲明师资道成。是故致礼。今说经竟。致如来印可。故欲报佛恩。是故顶礼。佛言善哉下。第五赞述。就文为二。一叹现德。汝已亲近下。美其往因。现益德为二。初叹护正。降伏已下。叹其摧邪。护正摧邪。合理称机。故云善得其义。尔时世尊下。第三大段。次明流通。就文为四。一明如来为化既周还归舍卫。二时胜鬘下。明胜鬘瞻睹起恋仰心。三还入城下。胜鬘以法传化流通。四入祇洹下。如来以法付属流通。又合四以为二。初一胜鬘流通。次佛流通也。胜鬘流通一国。佛流通十方。初中。世尊放光普照大众者。一示将别相故放光。又初放光明令胜鬘正说。今放光明使其流通。身升虚空者。初应从空而来。今说经竟还乘空而去。乘空而来。盖不来而来。来无所来。乘空而去。此是不去而去。去无所去也。去地七多罗树者。彰去分齐。前说经时。佛虽在空。去地不远。欲使空地交接。得申礼叹。今示说经既竟。将欲回还。故升空转高。多罗树。此无别翻。余处或翻为肘。从肘尽中指。七多罗树。则七十肘。亦言四十九尺。又言一多罗树。去地七仞。一仞七尺。一树合有四十九尺。七树合有三百四十三尺。林公云。从肘尽中指。名毗陀私多。此方无名字翻。处处多翻为肘。足步虚空还舍卫者。现胜神力。令物敬也。时胜鬘下。第二段。初标列敬人。合掌已下。明三业虔仰。初明身业。合掌者敬也。观无厌足者爱也。俗云。于君敬。于母爱。兼之者父也。今佛是慈父。故具二也。过眼境已。欢喜各叹如来功德。是口业。庆已遣过。故云欢喜。次口嗟盛德。目为称叹也。具足念佛。是意业也。佛色身及诸功德皆念在心。故云具足。第三段中。还入城传化方便。胜鬘住宫。与王别城。今欲化王。须诣王所。故入城中有。又解。胜鬘出城送佛。今送佛竟。还归入城。向友称叹。大乘者。王为地主。一为化易。二为化广。故云以上化下如风靡草。故前化王也。王及夫人各化男女者。各化同类也。而言化七岁男女者。此土八岁入礼。外国多以七为数。故云化七岁已上人也。如前高七多罗树等。天竺七岁许为沙弥。七是一数之满。尔时世尊下。第四段。就文有四。一佛入祇洹。告念所付。二时天帝下。所付皆至。三向天帝下。佛为说经。以法付属次天帝阿难及大会下。四明大众闻法喜行。初段中。如来前身入祇洹。次口言告命阿难。次心念帝释。即是三业。帝是主也。释是能也。能为天主。故名帝释。第二段中。时天帝忽然至者。圣心相鉴。故佛念时。天帝即至。阿难先在佛所。故不说之。第三段中。前为说经。说已告下。以法付属。前为说经者。为天帝阿难广说此经。令二人闻已。各于天上人间流通此法也。说已天帝下。第二付属流通。前为说令其解。今付属使其化他。又前说令其然灯。今付属令其传灯。又前为说生其智慧。今付属生其功德。又前为说明佛是善知识。今显菩萨是善知识也。就文有二。一劝发流通。二帝释白佛下。立经名字。持经之方。谓付属流通。初中。前付天帝。次付阿难。付阿难令人间化。付帝释令天上化。又付阿难付出家人。付帝释付在家人。付帝释中有三。汝当受持读诵此经者。直劝持也。男女人于恒沙下。叹益劝持。是故已下。结劝受持。叹益劝中。憍尸迦者。告命所付。此憍尸迦。帝释别称。如龙树说。过去时波罗奈国。有波罗门姓憍尸迦。聪明多智。与其同类三十三人。共修学福业。命终。憍尸迦得为天主。余三十二皆为补臣。佛知此事。从本以呼。名憍尸迦。三十三天者。浮荼不多罗经云。须弥楼山。山有九级皆四面。帝释居之。自下八级。级皆四面。并有四八三十二处。一处有一臣居之。三十二臣通天主合数三十三。更有余经云。有一龙王。名曰善住。若帝释行时。即便化出三十三头。当中帝释在上。前后两箱皆有两行。合有八行。行有四头。并有四八三十二臣。各在一头。天主并臣有三十三。即以此数名第二天。亦名三十三天。言为三十三天说者。第二天处一切诸天。劝帝释王普为广说。理实通劝诸天说也。此言三十三天者。中国音言悉怛梨余悉卫陵。此中唯取怛梨二字。为忉利天也。怛梨刀利。彼国音不同耳。此翻为三十三天也。于恒沙劫修菩提行行六波罗蜜。举劣显胜。若复听受乃至执经福多彼者。辨胜过劣。谓于三乘中大乘取相修行六波罗蜜。不如于此显实一乘教中听受读诵乃至执经。以此经中显彰一乘开示藏性。故少听受读诵执持福多于彼。执持者。于经深爱。欲披求理。如此执持。福多于彼。非是泛尔。何况为人。以劣显胜。自此尚多。况为他说。是故已下。结初受持。有人言于恒沙劫行六波罗蜜者。此是小乘教中说菩萨三阿僧祇劫行有漏六波罗蜜。今标小劫。故言恒沙劫耳。今谓若小乘中六波罗蜜。及执三乘中别异大乘有所得六波罗蜜。并不及此经也。如涅槃云。虽修一切契经诸定。未闻涅槃。咸言一切悉是无常。闻此经已。虽有烦恼。如无烦恼。能多利益。晓了己身有于佛性。名之为常。一切诸定。似是中多劫修六度也。下付阿难。相显可知。第二列名教持之中。就文有五。初帝释请当何名经。问经名字。云何奉持。问持之仪式。二佛告下。叹经胜德。诫听许说。三帝释阿难受教。四此经叹如来下。题列经名。劝持付属。五帝释白佛下。顶受尊教。第二章有三。一叹教。二许说。三诫听。叹教中文别有二。初言此经成就无量德声闻缘觉不能究竟观察知见者。彰此法广。名不能穷。二憍尸迦下。显此法深。名不能尽。我今当下许说。谛听下。三诫听也。佛言已下。列名劝持又二。初列别名劝持。二复次憍尸迦下。列总名以付属。一一章中。皆初列名。对上初问。后教受持。对上后问。此教叹如来真实德者。是前如来妙色身等。如是持者。依止名字愠守不失。即名受持。后余类尔。不思议大受。是前恭敬等十受等。一切愿摄。是胜鬘复于佛前发三愿等。不思摄受。是前承佛说调伏等。说入一乘。是上佛告汝今更说诸佛所说摄受正法。无边圣谛。是前文中初观谛等如来藏。是前文中如来藏不离烦恼藏等。说法身者。是前若过恒河沙等。空义隐覆。是前文中如来藏智是空智等。说一谛者。是上此四三是无常一是常等。说一依者。是前文出世间上上依。颠倒真实。是前文中生死依如来藏等。自性清净隐覆。是前文中如来藏者。是法界藏等。说真子者。是前随信信增上等。胜鬘夫人师子吼者。是前文中更有余益复说斯等。自下第二别付帝释。良以帝释在家俗人。虑不在心。故别付之。又以帝释住寿多时。传其末法。故佛别付。先叹经胜。次以付属。乃至法住者。出其时分。释迦正法有五百岁。像法千载。末法万年。于此时中。汝当读诵。为人广说。帝释白下。奉教传持。第四大众闻法喜行。相显可知。

　　胜鬘宝窟卷下(之末)


