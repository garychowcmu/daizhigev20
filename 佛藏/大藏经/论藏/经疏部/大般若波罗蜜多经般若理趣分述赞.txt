  大般若波罗蜜多经般若理趣分述赞
　　唐 窥基撰




　　大般若波罗蜜多经般若理趣分述赞卷第一

　　　　大慈恩寺沙门　基撰
　　稽首离性相　　心言本空寂
　　常住真三宝　　及我亲教尊
　　理趣甚深法　　非我所能赞
　　今依尊智悲　　加持力故说

　　瑜伽论第八十二云。诸说法师将欲开阐先当赞佛。或略或广。略赞佛者由五种相。一者妙色具三十二大丈夫相圆满庄严。八十随好间饰支体。光明照耀如大金山。二者寂静端严殊妙诸根闲寂。其心晏然。已能善得最上调顺寂止究竟。已能善到第一调顺寂止彼岸。善能密护降伏诸根。为丈夫龙无误失故。丈夫牛王御大众故。丈夫良马心调善故。清净无挠如澄泉池。已能永拔烦恼习气。三者胜智。谓于三世及非世法无碍无著。四者正行六度四摄自他利行皆悉圆满。五者威德谓诸如来神通游戏威德炽盛。复有六赞。功德圆满故。离垢染故。无浊秽故。无与等故。唯利有情以为业故。于此业用有堪能故。广赞无边皆如彼说。既赞佛已要成十法名说法师。言十法者一者善于法义谓六法十义善能解故。二者能广宣说。谓多闻闻持其闻积集。三者具足无畏。胜大众中宣说正法无所怯惧。声不嘶掉腋不流汗念无忘失。四者言词善巧语工圆满。八支成就言词具足处众说法。五者善方便说。谓二十种善巧方便宣说正法。如以时殷重等。六者具足成就法随法行。不唯听闻以为究竟。如其所说即如是行。七者威仪具足。谓说法时手足不乱头不动摇。面无变易鼻不改异。进止往来威仪庠序。八者勇猛精进常乐听闻所未闻法。于已闻法转令明净。不舍瑜伽不舍作意。心不舍离内奢摩他。九者无有厌倦。谓为四众广宣妙法身心无倦。十者具足忍力。谓骂弄诃责终不返报若被轻蔑不生忿憾乃至广说。其听法者。是说法师说正法时应安处他令住恭敬无倒听闻。谓由一因或乃至十。一者恭敬听法。现前能证利益安乐。此有四句如菩萨地法处中说。二者一善建立一切法。离诸过失具大义故。二说者听者所设劬劳有胜果故。三者。一能令众生舍恶趣故。二得善趣故。三速能引摄涅槃因故。如是三事要由恭敬听闻方得。四者。一能善了达契经等故。二如是正法能令众生舍诸不善摄受诸善。若善听者能受舍故。三由此舍受舍离恶因所招后苦故。四速证涅槃故五者。一谓我今当闻所未闻。二闻已研究。三当断疑网。四弃背诸见。五我当以慧通达一切甚深句义。此显三慧。初二显闻。次二显思。后一显修。六者。一为欲敬报大师恩德。谓佛为我行于无量难行苦行。求得此法云何今者而不听闻。二观自义利。三究竟能离一切热恼。四善顺正仪。五易可见了。六诸聪慧者内证所知。七者。谓我当集七种正法知法知义乃至广说尊卑差别。八者。一佛法易得乃至亦为旃荼罗等而开示故。二易学行住坐卧皆得修故。三能引发增上生果决定胜果。四初善五中善六后善七感现乐果。八引后乐故。九者。谓能解脱九种世间逼迫事故。一能出生死大牢狱故。二永断贪等坚牢缚故。三弃舍七财贫。建立七财富故。四超度善行闻正法俭。建立善行闻正法丰故。五灭无明闇起智明故。六度四暴流升涅槃岸故。七究竟能疗烦恼病故。八解脱一切贪爱罥故。九能度无始生死旷野稠林行故。十者。一恭敬听法得思择力。由此能受闻法胜利。如法求财不以非法。深见过患而受用之乃至第十能引一切世间出世间静虑解脱等持等至。广如彼说。说者听者先住上法方可说听。若不住此徒设劬劳终无大果。
　　将赞经文略以四门解释。一叙经宗旨。二显经体性。三彰经胜德。四释经本文。
　　叙经宗旨者佛灭度后九百年间有应真大士。厥名清辨。身同数论之仪。示无朋党之执。心处释迦之理宗无偏滞之情。时人号为妙吉祥菩萨。神异圣德广如别记。彼造掌珍论云。凡所知境略有二种。一者有为二者无为。以诸愚夫不正觉了胜义谛理有为无为无颠倒性。妄执诸法自性差别。增益种种邪见罥网。如世有一无智画师画作可畏药刃鬼像或女人像。眩目乱意谓为实有。执实有故自起惊怖。或生贪染于彼境界众多计度。增长分别诸见罥网。若正觉知胜义谛理有为无为无颠倒性。尔时如世有智画师不执彼为真实自性。非如前说有为无为境界差别以自缠裹如蚕处茧。彼非有故无分别慧趣入行成然证出世无分别智。要须积集能坏一切邪见眼膜。无倒观空安缮那药。如是积集无倒观空。要藉能遣一切所缘自性闻慧故。应听此般若深经。依此所说以为宗者真性有为空如幻。缘生故。无为无有实不起似空花。此中世俗许少分有。若依胜义一切皆空。此中画师有智无智怖染譬喻。喻佛菩萨一切异生。自业所招返生憎爱。智者知画俱于平等不生怖染。弥勒中边颂曰虚妄分别有于此。二都无。此中唯有空于彼亦有此。故说一切法非空非不空。有无及有故是即契中道。此以无所执有有无为。以为宗广如常说。
　　二显经体性者。般若有五。一者实相。二者观照。三者文字。四者境界。谓真俗二谛。五者眷属谓一切福智如开题中已略显示。经体有二。一者文二者义。文字是文。四种是义。实相是般若性。观照是般若相。文字是般若因。境界是般若境。眷属是般若伴。故此五种皆名般若。龙猛释言。就胜义谛一切皆空。教既无教无不教。体亦无体无不体。于俗谛中亦可说有。句言章论声为教体广如清辨般若灯说。护法释言。教体有四。一摄相归性体。般若论说。应化非真佛亦非说法者。说法不二取无说离言相。此经下言。一切有情及法皆即真如故。甚深般若波罗蜜多亦即真如。无垢称言。文字性离。无有文字。是即解脱。解脱相者即诸法也。又一切法亦如也。故知教体性即真如。二摄余归识体故。十地言。三界唯心。二十唯识言。谓余相续识差别故令余相续差别识生展转互为增上缘。故说者听者心为教体。三摄假随实体。对法论说。成所引声者谓诸圣所说。故知但取声为教体。摄名等假法随实声说故。四相用别论体。能说法者识上所现声名句文以为教体。以假及实为教体故。十地论云。说者听者俱以二事而得究竟。一者声二善字。由熏习力唯识变力于说法者识心之上聚集现故。如别章说不能烦引。
　　三彰经胜德者。此经总名般若理趣。准义名别有十四种。一此一切法甚深微妙清净法门。若闻已信受得八胜果。一乃至当坐妙菩提座一切障盖皆不能染。谓烦恼障业障法障虽多积集而不能染。二虽造种种极重恶业而易消灭。三不堕恶趣。四若能受持日日读诵精勤无间。如理思惟彼于此生定得一切法平等性金刚等持。五于一切法皆得自在。六恒受一切胜妙喜乐。七当经十六大菩萨生定得如来执金刚性。八疾证无上正等菩提。二者寂静法性现等觉门。若有闻已信解受持读诵修习得二胜果。一乃至当坐妙菩提座虽造一切极重恶业。而能超越一切恶趣。二疾证无上正等菩提。三者调伏众恶普胜法门。若有闻已信解受持读诵修习得四胜果。一假使杀害三界所有一切有情。而不由斯堕于地狱傍生鬼界。以能调伏一切烦恼及随烦恼恶业等故。二常生善趣受胜妙乐。三修诸菩萨摩诃萨行。四疾证无上正等菩提。四者平等智印清净法门。若有闻已信解受持读诵修习得三胜果。一虽住一切贪嗔痴等客尘烦恼垢秽聚中。而犹莲花不为一切客尘垢秽过失所染。二常能修习菩萨胜行。三疾证无上正等菩提。五者灌顶法门得二胜果。六者如来智印金刚法门得五胜果。七者离诸戏论轮字法门得二胜果。八者入广大轮平等性法门得二胜果。九者真净供养无上法门得二胜果。十者能善调伏智藏法门得六种果。十一者性平等性最胜法门得三胜果。十二者一切有情住持遍满胜藏法门得二胜果。十三者无边无际究竟理趣金刚法门得三胜果。十四者甚深理趣最胜法门。能受持者有十八胜德。一一切障灭。二随心所欲无不成辨。三是诸佛母。四能诵持者一切罪灭。五常见诸佛。六得宿住智。七若有情类未多佛所植众善根。久发大愿。于此般若波罗蜜多甚深理趣最胜法门不能听闻书写读诵供养恭敬思惟修习。要多佛所植众善根。久发大愿。乃能于此甚深理趣最胜法门。下至听闻一句一字。况能具足读诵受持。八若诸有情供养恭敬尊重赞叹八十殑伽沙等俱胝那庾多佛。乃能具足闻此般若波罗蜜多甚深理趣。乃至十三诸天常随拥护。十四终不横死。十五不枉遭衰患。十六诸佛菩萨常共护持令一切时善增恶减。十七于诸佛土随愿往生。十八乃至菩提不堕恶趣。诸有情类受持此经定获无边胜利功德。我今略说如是少分。
　　四释经本文者。
　　经曰。如是我闻。
　　述曰。于此经中略有三分。初从如是乃至圆满清白梵行。是序分也。尔时世尊为诸菩萨说一切法甚深微妙乃至略说如是少分。是正宗分也。时薄伽梵乃至奉行。是流通分也。佛地三名科。与古来别如彼论说。今解三别。一文前由致述分。二应机广说分。三感悟修行分。此之三科今古名字随义应悉。就初分中依天亲菩萨灯论偈中分之为六。彼云。前三明弟子后三证师说。第一如是弟子之信。如是之言今说不虚。第二我闻显非传受。第三一时闻法有时也。智度论云。说时方人令生信故。四主五处六机。今依佛地论初分有五。一总显已闻。如是我闻。二时三主四处五机。今依此经开之为六。前五如佛地。第六叹法有十胜德。宣说正法初中后善等。然此序述佛教安置亦是佛说。集法经云。阿难问四事。以何为师依何法住。如何治恶性经首置何言。佛言戒能训诲可以为师。念处破倒依之而住。梵法默伏彼恶人。一切经初皆标六事。初是正行次是正解后辨治障修解行之缘。然此三门必依圣教故。但四问不减不增。智度论云。阿[少/兔]楼驮教阿难请四事。大悲经说优波离教。今谓二人同教。又广明结集因缘。如别抄记。真谛云。微细律明。阿难升座出法藏时。身如诸佛具诸相好。今勘集藏传亦作此说。下座之时复本之形。众疑有三。一疑佛慈悲从涅槃起更说妙法。二疑有佛从他方来住此说法。三疑阿难转身成佛为众说法。故经初言如是我闻。为令生信。言如是者法花注云。如是感应之瑞。如以顺机受名。是以无非立称。众生以无非为感。如来以顺机为应。传经者以名教出于感应故云如是。此应肇公解也。又注无量义经言。至人说法但为显如。唯如为是故言如是。瑶公云。以离五谤名为如是。前四句离增益等谤。第五如是此经因果非非有非非无名戏论谤。第四句名愚痴谤。光宅云。如是将传所闻。前题举一部也。如是一部经义我亲从佛闻。即为我闻作呼彻也。梁武帝云。如是如斯之言是佛所说故言如是。上来五解并是吉藏法师之所引也。真谛及长耳皆云。如是有三。一就佛。三世诸佛共说不异名如。以同说故称是。由斯可信以同说故。二就理明。诸法实相古今不异故名为如。如如而说故称为是。既称理言不增不减决定可信故称如是。三就人。以阿难望佛教所传不异故名为如。无非曰是。此上三解净法师等之所引也。又解。如是之言标一部之玄宗即真俗二谛。真为如俗为是。欲显所诠不异二故。又所言顺理曰如。遮其虚妄为是。又显诠于二智教为二智之因。如所有性为如尽所有性为是。故下云一切智道相智一切相智是也。又标福智显是二严之因福为如智为是也。又教顺于理曰如依教修行为是。又境为如智为是。所乘能乘实相观照以标首也。又如是者吉祥词也。欲显经首皆致此言。异外道等一切经初置阿忧二字。又如是者指斥词也。指下一部之所明也。上来八解皆此方先德之所传释。又如是言依四义转。一依譬喻。如有说言如是富贵如毗沙门。如是所传所闻之法如佛所说。定为利乐方便之因。或当所说如是文句如我昔闻。二依教诲。如有说言汝当如是读诵经论。此中如是远即佛之教诲。近即传法者之教诲也或告时众如是当听我昔所闻。三依问答。如是我闻如是演说。谓有问言。汝当所说昔定闻耶。故此答言如是我闻。四依许可如有说言我当为汝如是而思如是而作如是而说。谓结集时诸菩萨众咸共请言。如汝所闻当如是说。传法菩萨便许可言。如是当说如我所闻。或信可言。是事如是。谓如是法我昔曾闻。此事如是齐此当说定无有异。上来四解并佛地论亲光菩萨等解。又如是者信顺之辞。故智度论云。如是我闻生信也信受奉行生智也。信为能入智为能度。信为入法之初基智为究竟之玄术。信即所言之理顺。顺即师资之道成。由信故所说之法皆可顺从。由顺故说听。二徒师资建立。于此信中略为十释所。以须初令生信。一成唯识云。信如水清珠能清浊水。能治不信自性浑浊。所以兵食信三信不可弃。二瑜伽云。信为欲依欲为精进依。故入一切法欲为根本。作意所生触所集起受所引摄。定为增上慧为最胜解脱为坚固。出离为后边信既为欲依。所以初说。三学佛法者如大龙象以信为手。以舍为牙以念为颈以慧为头。于其两肩担集善法。此乃大毗婆沙说也。四法为诸佛手信为众生手。故俱舍言拔众生出生死泥也。正宗既为佛手。序分生信则为众生手。两手相接故登彼岸出生死泥。次下两解最胜军王经意。五泛大溟海假手以行舟渡生死河须信以发慧。六游大旷野以手持杖捍御群贼游生死原以其信手持智慧刀御烦恼贼。七见珍财宝手以采拾。闻法宝假信而方得。八信为圣财之初故初令起。显扬云。七圣财者谓信戒闻舍慧惭愧。故初令生信也。九信者趣圣位之梯橙故四十心以信为初有信根信力。有信根故万善因此而生。有信力故四魔不能屈伏。十诸论云。信者能越恶道离贫贱因。故有四不坏信。由斯义故一切经初置如是言为令生信。言我闻者传法菩萨自指己身。言如是法亲从佛闻故名我闻。我谓于诸蕴世俗之假者。然我有三。一妄所执我。谓诸外道及诸异生所横计我。或同虚空或如芥子。二假施设我谓常乐我净随引二乘于无我中施设为我。令舍无我小乘之果。谓如经言诸佛或说我或时说无我。诸法实相中无我无非我。谓为声闻说无常等除凡夫时所计四倒。说无有情我但法有因。故后为菩萨说常乐等。除二乘时所起四失。由此诸法本性皆离我无我等说为常我。故假设也。三世流布我。谓世共传张王等姓天授等名世流之我。今传法者随顺世间自指之言称之为我。不同前二。非妄执故非假施设。然体即是无我之我也。问诸佛说法本除我执何故阿难不称名字乃称于我。答以理而言亦应称字。略有三义但总称我。一示不乖俗。宗虽显真言不乖俗。虽无有我仍立我名欲显真谛不离俗故。二我者主宰自在之义。阿难多闻闻持其闻积集。三慧齐备文义并持。于圣教中总持自在。若称阿难闻如是法虽指己体无于法中得自在义。欲显于法自在义成故称我闻不称庆喜。三我者亲义。世间共言我见闻此将为亲证。若但总称言阿难闻或非亲闻从他传受。今显亲闻世尊所说非他传闻故称我也。由此三义不称庆喜但总曰我闻。闻者谓即耳根发识听受所说。今废耳别就我总称故名我闻。诸部计闻说各不等。今依大乘根识心所境至和合方名为闻。然根五义胜于识等故名为闻。对法及龙树皆作此说。若但闻声即唯在耳。通缘名等亦在意中。由此唯意独应名闻。故瑜伽言。闻谓比量。耳名闻者亲闻于声与意为门。而闻教者由耳闻。故因闻所成总名为闻。因耳而得故耳名闻。然耳不能亲取诸法差别名等。如闻所成地从方便说。因闻成法并名耳闻。如观第二月见旋火轮等。如毗留离王为杀诸释种语皆唯意识。自耳不缘故。问阿难于时亲见佛说亦亲觉知佛说。何故不言如是我见我觉我知。但言我闻。答有三义。一欲证深理欲悟所诠要依闻教。见觉知等非初达理。虽亦实见等但得言我闻。二娑婆世界以音声为佛事。欲显异于诸佛国土故但言闻。诸余佛土或以光明妙香味等为佛事者。经首亦得言我见觉知等。今显异彼故但言闻。三欲显智觉菩提要因熏习方得。若不听闻正法三慧无由得生。故经首言闻。令熏习增长有漏无漏。递相增长能生出世世间果等。故但言闻。问大般若等佛自说言。我从成道终至涅槃于其中间不说一字。何故庆喜谤佛说法自称我闻。又升摄波叶喻经言。已所说法如手中叶。未所说法如林中叶。明佛说法今言我闻复言不说一何乖返。答曰。佛地论说。有义如来慈悲本愿增上缘力闻者识上文义相生。此文义相虽亲依自善根力起而就强缘名为佛说。由耳根力自心变现故名我闻。此师意说。佛有三法谓定智悲。三法为体实不说法。由本因中愿利生故大悲恒起。众生久修遇佛善业。今时成熟。自识心上闻佛说法变似教生。而实不说。如曾参之母啮指曾参心痛知母唤而还。母实无言但有念子之意。风云相感其子心疼变似母唤之相。急归果如所说。今佛如母众生喻参。有言无言其类相似。亦如女人请比丘说法。比丘私去。实不为说。女人得道。言由比丘之恩。以比丘为增上缘。心厌生死遂得证果。众生以佛为增上缘。自心变似三乘教起。从强缘论名为佛说。佛实无言。此言我闻其义亦尔。有义闻者善根本愿增上缘力如来识上文义相生。此文义相是佛利他善根所起名为佛说。闻者识心虽不亲得然似彼相分明显说。故名我闻。此师意说。佛有五蕴十八界等。实有说法利他事业。虽无分利不起攀缘任运恒时随机说法作大利乐。如末尼珠及天帝鼓虽无有心为雨众宝。及为天帝有说不说。天帝善业感彼力故鼓任运鸣。天帝闻之而自严警。今佛亦尔。无心分别说与不说。众生善业闻法因熟如来任运现说法事。此中说法譬如幻人为幻人说法。名字性离无有文字。是即解脱。非如妄执名定属法实有能说能听所说故佛说言不说一字。夫说法者无说无示等。若如幻士为幻人说即是非无。故经说言说法非有亦非无。待因缘故诸法立也。佛既说法庆喜亲闻。故名我闻。此中二解。初是龙军无性等一类师解。后是护法亲光一师之义。应知说此如是我闻意避增减异分过失。谓如是法我从佛闻。非他展转。显示闻者有所堪能。诸有所闻皆离增减异分过失。非如愚夫无所堪能。诸有所闻或不能离增减异分。结集法时传佛教者依如来教初说此言。为令众生恭敬信受言。如是法我从佛闻。文义决定无所增减。是故闻者应正闻已如理思惟常勤修学。
　　经曰。一时。
　　述曰。第二明说教时分。即化辰也。法王启化之日大众嘉会之时。此就刹那相续无断说听究竟。随其分位总名一时。不尔字等说听时异。云何名一。此中不定约刹那。亦不定约相续。亦不定约四时八时及十二时并成道竟若干时节名为一时。但是说听二徒共相会遇。说听究竟总名一时。由能说者得陀罗尼说一字。时于余一切悉已演说。或能听者得净耳根解一字。时于余一切悉能解了。或能说者经多刹那或复多劫。其能听者亦或乃至多劫听闻。故不可定一念多劫之时节也。由于一会听者之机有利有钝。如来神力延短念为长劫。促长劫为短劫。时分别故论有二解。一者此时有为法上分位假立。谓道理时。说听之人五蕴诸行刹那生灭无定时体。有酬前引后现在假法。即说所酬所引之法假名过去及现在世。听说二徒五蕴假法事绪究竟假说为时。故总名一时。如算师等以一算子经历诸位名为一十百千万等。其实一物横竖不同得名有异。此说听者现五蕴法曾有名过去。当有名未来。现有名现在。即名为时说为三世。今此三世事绪究竟总名一时。二者此时说听二徒识心之上变作行相。三时体起。即是世识。谓是一念或复多劫事绪究竟假名一时。如人梦中梦见多生生死谓三世迁流。觉竟但有一虚妄心知无三世。今以理说时体亦尔。但有妄心变似三世。事绪究竟总名一时。由义说故唯意所缘行蕴．法处．法界所摄。何不别说十二时等。如净秽处昼夜时分诸方不定。处则方定故于时中但总言一。问。处中有净秽不定但说一。诸方时不同何妨亦定说。凡夫见秽处知圣居净土。何不别论。此时说准余知别时。答或一刹那或复多劫不可定说。准不解故。由是总相但言一时。其延促劫量或唯识。以促延或所执。以双泯或依他。以妄法或实性。以平等或圣力。以加持故有延促。无劳疑惑。义准应释。
　　经曰。薄伽梵。
　　述曰。自下第三别说教主。欲叹法出胜人其法必胜。显教主中有二。初标名后叹德。此标名也。古名婆伽婆义当世尊之号。然义犹阙所以不翻。汉无此言也。瑜伽第八十三卷云。坦然安坐妙菩提座任运摧灭一切魔军。大势力故名薄伽梵。佛地论言谓。薄伽声依六义转。自在炽盛与端严名称吉祥及尊贵。如是六种义差别应知总名为薄伽。此中意说若有为此薄伽声目必具此德。如是一切如来具有于一切种皆不能离。是故如来名薄伽梵。谓诸如来永不系属诸烦恼故具自在义。炎猛智火所烧练故具炽盛义。妙三十二大丈夫相所庄饰故具端严义。一切殊胜功德圆满无不知故具名称义。一切世间亲近供养咸称赞故具吉祥义。具一切德常起方便。利益安乐一切有情无懈疲故具尊贵义。或能破坏四魔怨故名薄伽梵。四魔怨者谓。烦恼．蕴．死．自在天魔。破诸有情所修善等名之为魔。入第三劫破烦恼死魔。将至金刚心取破其天魔。解脱道起破其蕴魔。若论其相金刚心时破烦恼魔。菩提树下破自在天魔。舍第五分寿入无余灭破其蕴魔。更留三月破其死魔。若其实义恼乱菩萨皆名烦恼。二障俱是。金刚心起永破烦恼魔。二障种有故解脱道起永破蕴死二魔。此依二死作论。其伏天魔不见文说。今依一义。十信菩萨八相成道已应伏天魔。或十住第六心始伏天魔。是中永离生死出三界故可伏天魔。或入初地即伏天魔。佛地论初地已上离粗四魔。随情取舍。故破四魔名薄伽梵。问佛具十号。何故经首佛教庆喜说此名也。答由此一名世咸尊重故诸外道皆称本师名薄伽梵。又此一名总摄众德余名不尔。是故经首皆置此名。然诸经首虽标教主然各不同。且如新译称赞大乘功德经。住法界藏诸佛所行众宝庄严大功德殿法性土中即法身说。其佛地经处最胜光耀七宝庄严。乃至广说大宝花王之所建立大宫殿中。十八圆满净土之中报身所说。其此经首虽彰佛实德然稍异余经。所居即在他化自在天王宫中末尼殿内。化身所说。然法性土虽唯佛居标德严花菩萨亦在彼会。其净土中虽但菩萨经中亦说有诸天龙。此经虽但说他化宫列众但标十地圆满诸大菩萨。此等总明一质异见。金刚论说。应化非真佛亦非说法者。说法不二取无说离言相。推功归本以法身为身。余身非身。法身为说二说非说。体依聚义总名为身。法身总为身说之依身说之本。二身方起非是常身及非常说般若但以法性为宗。意在亡相。二身二说皆有相故名非身说。实此二身亦有身说。欲显大乘名义深远证二空理方能知说。故假妙土以显经深。法性土中言说称赞大乘功德经。理实严花但居净土不居法性土。法性土中无身无说。菩萨何由有听闻等。又为显正智内证真空名居法性土。后智起悲化名居净土等。亦无过失。天龙八部见居化土。其佛地经欲显十八圆满净土之相。所说五法如来实德。寄净土说以显经深。其实菩萨正智契真亦居法性。天龙闻法亦居化土。其此般若观照证实相。一切菩萨及与如来亡相为本。实皆居法性身现居净土。然显悲深慈厚叹报身之德。言居化土而说。其听法者亦但标胜人与佛实德相称。寄化土以彰。别意如下当说。今言薄伽梵随应当说。即显三身皆能说法徒众皆有住三土义。唯标报身之德。然则不见经文居自报土说。由此应准佛德及处以知佛土。今此薄伽梵准下别德。即报身实德所居之处。即是化土彰胜身以显法胜。举化处以显经深。欲显悲智皆是事法修生。不言法性之身土也。
　　经曰。(一)妙善成就一切如来金刚住持平等性智种种希有殊胜功德。(二)已能善获一切如来灌顶宝冠超过三界。(三)已能善得一切如来遍金刚智大观自在。(四)已得圆满一切如来决定诸法大妙智印。(五)已善圆证一切如来毕竟空寂平等性印。(六)于诸能作所作事业皆得善巧成辨无余。(七)一切有情种种希愿随其无罪皆能满足。(八)已善安住三世平等常无断尽广大遍照。(九)身语心性犹若金刚等诸如来无动无坏。
　　述曰。此中九句叹如来德。依诸经论略为三释。第一且依此经文解。其第一句总叹如来兼以下德。余之八句别叹如来列诸德异。然下正宗有十四段以显世尊十四实德。今此初句总标众德余句别属功德法门。金刚住持平等性智者举次第二灌顶宝冠超过三界德。即是十四段中第三段。调伏众恶普胜法门。亦是第五法王灌顶智藏法门之所显也。举下一德二种法门。其种种希有殊胜功德者。总指余七句所有胜德。余十二段所有法门。不可一一具足烈故。此总解已。别解释者妙者功德微细故。善者非佛不恻故。又内道不了名妙外道不知名善。又智深难测名妙福细叵识为善。言成就者自在任运能现前义。又克获圆满名为成就。一切如来者欲显佛德诸佛共故。由此共故佛德可尊。是真实德梵云达他揭多。古云多陀阿伽度。此云如来。菩萨地说言。无虚妄故名如来。涅槃经云。如过去佛说契经等不变改故名之为如。从波罗蜜三十七品十一空来至涅槃故名为来。此意说言。如诸佛等而说妙法。从修万行来至涅槃故言不虚。是如来义。又言不虚常行谛语来至佛位故名如来。瑜伽论云。十号之中初是总序。若住生死由行妙行去至佛位名苏揭多。号为善逝。古云修伽陀也。若住彼岸因如成佛号曰如来。一揭多言义通来去。如言蜜多通离到义。此亦如是。金刚者喻也。平等性智能调众恶降伏烦恼普胜一切名曰金刚。如于金刚能摧坏故。言住持者至法王位能为一切三界胜主。世间所有胜法皆是此智之所住持。令其不坏名住。助其生长名持。又此平等智是诸智藏。一切福智以此为因。此能住持一切佛德能灭诸惑名金刚住持。此是平等性智之作用也。内能住持外能摧坏。平等性智者非是四智中第二平等性智也。毕竟空寂平等法性能证之智名平等性智。即无分别智正能断惑为无间道。犹若金刚即妙观智中之正智也。若为住持众德之本。为能摧坏之根本。智即圆镜中平等性智。若能摧坏著生死涅槃住无所住。即第七识所成平等性智。若能摧坏二乘异生一切烦恼住于慈悲利他功德。即成所作平等性智。今以正义即诸智中随其所应证性平等。皆能坏分别及二障等。诸德之本名为金刚住持平等性智。一切菩萨根本所求如灌顶位之宝冠也。性是无漏。离三界系永无分别。此牒次下第一德已。余德非一名为种种。无始未得名为希有。唯佛乃成故名殊胜。积力道成名为功德。此总含下。下自当知。第二句云。已能善获一切如来灌顶宝冠超过三界者。即下十四段中第三调伏众恶普胜法门。及第五灌顶智藏法门所显。下经解言。若以世间灌顶位施当得出世灌顶位果。西域世间刹帝利种太子。将受帝王之位先请有德婆罗门等以为师傅。乘千里象取四大海水。以吉祥茅沾彼海水。洒太子顶令其净洁。作大吉祥四方归伏方受王位。古翻经云刹利水浇头王。今新翻云刹帝利种灌顶大王。王身必是刹帝利种。请婆罗门以为师傅灌其头顶。以婆罗门性修梵行净戒之族故。刹帝利请灌其顶。此乃效习受法王位之仪式也。谓第十地究竟菩萨生色界上大自在宫。莲华台中将起金刚定受佛之位。胜诸菩萨菩萨中尊。佛之长子名为太子。十方诸佛是其师傅。各舒慧手及右臂手以三世佛清净法水灌洒其顶。顶谓心首及其头首。除无始来二障垢秽有漏染污遍满清净无漏洁白殊胜法王位。如世太子既灌顶已将受王位。戴王之冠著王之服处王之殿。佛法太子亦复如是。将受法王法主之位戴佛之冠。谓一切智一切种智。是佛心首所戴持故。即是观照波罗蜜多。此功德法真实珍宝。七圣财中名为慧财。故此冠冤名为宝冠。服二际佛功德法衣即是惭愧柔和忍辱之上衣也。此智慧冠是大智藏。一切善法因此生故处十方佛空寂宝殿。由戴如是冠衣等故。无始恶友以烦恼水浇其心顶。生死心首所戴愚痴丑恶冠冤。生死所著无惭无愧刚强佷戾嗔恚恶服。悉得消灭永为弃舍。永更不入三界牢狱。故名降伏众恶普胜法门。亦名灌顶智藏法门。由如是故为三界主出诸有漏生死系缚超三界也。自体无漏名为也。故下经云。若以世间灌顶位施当得出世法王位果。第三句云遍金刚智大观自在者。即下十四段中第十二一切有情住持遍满胜藏法门。谓佛具证一切有情皆如来藏。普贤菩萨自体遍故。能证如来藏遍诸有情。此能证智名遍金刚智。摧灭生死一切障故。然由悲故观诸有情身语心行。可济拔者应时为现。故诸有情皆金刚藏。以金刚藏所灌洒故皆正法藏。一切皆随正语转故皆妙业藏。一切事业加行依故。由观有情而起三业故曰观自在。于求念者如应利乐无失时处法器等。故大观自在。如龟兹国圣苾刍尼所现事也。第四句云决定诸法大妙智印者。即下十四段中第二寂静法性般若理趣现等觉门。总一切法不过有二。一智二境。智谓金刚智。境谓一切法。又有二种一能诠二所诠。能诠谓法。所诠谓义。今显世尊于二二种诸法之中决定悟解无有疑惑。能知此智名大妙智印。此智印定二二种法。离诸疑网非凡愚所测名之为妙。神用难思复名为大。即观有智印定诸法无疑惑也。第五句云一切如来毕竟空寂平等性印者。即下十四段中五法门也。第一一切诸法甚深微妙清净法门。第四平等智印清净法门。第七离诸戏论轮字法门。第八入广大轮平等性法门。第十一性平等性最胜法门。谓昔妄想计诸法有。今离妄想计执永除。所执既无所证亦满。诸妄永弃名为清净。此诸妄想毕竟体空。世出世间染净等法无不空寂。空寂之体性即真如。即一切法平等之性。此理决定遍诸法中名之为印。佛得此如一切圆满故名善证。然中边论解二十空中毕竟空云。为于有情常作饶益而观空故名毕竟空。此意说言。为有情故别观于空或观所为有情为空。此观有情等毕竟不可得毕竟即空名毕竟空。此毕竟空寂一切有情一切法中皆悉平等。是诸人法平等之性印定诸法定毕竟空。若计所执若二空理皆毕竟空故。此解即是第一一切法甚深微妙清净法门之大义也。自余四门准下应悉。恐文繁广故不并释。第六句云于诸能作所作事业皆得善巧成办无余者。当下十四段中第十能善调伏智藏法门之所显德。所调伏者谓诸缠垢忿恚等过。谓佛世尊自能调伏忿恚等过。亦能调伏一切有情缠垢等失。随其大小善恶事缘起缠垢等。如来善巧皆能调伏。成辨此智一切皆尽更无遗余。故佛世尊自智圆满伏众恶患。亦能调伏诸有情等缠垢等患。亦令乃至得佛菩提。是名善巧成辨无余。但是能伏诸缠垢等。所有方便皆悉成辨故言善巧成辨无余。智慧善巧名能作事业。所伏忿等名所作事业。又智慧方便名能作事。其所调伏身语意业令离缠垢名所作事。此叹世尊具智方便善能调伏自他忿等一切无余。第七句云一切有情种种希愿随其无罪皆能满足者。显下十四段中第十四甚深理趣最胜法门。谓佛世尊由具般若波罗蜜多方便善巧成立胜智。善辨一切清净事业能令诸有皆得清净。又以贪等调伏世间。普遍恒时乃至诸有皆令清净。自然调伏。又大贪等能得清净大乐大财。三界自在常能坚固。饶益有情由斯陀罗尼。以隐密言词说其神咒。能受持者一切障灭。随心所欲无不成辨。乃至广说若离烦恼恶业。诸愿世出世间若今若后。由无罪故悉能满足。若起烦恼恶业根本由有罪故。如是诸愿皆不与之。故说世尊不夺有情一切诸愿。然不皆与。要除无罪若起烦恼及起恶愿虽有至诚亦定不与。如如意珠所发善愿一切皆得。第八句云已善安住三世平等。常无断尽广大遍照者。显下十四段中第十三段无边无际究竟理趣金刚法门。此意总显般若波罗蜜多。若体若用弘广深远不异最胜　是故如来无边无际一味究竟。能观般若体用广大所以无边。能遍照故所以无际。由无断故所以一味。由无尽故所以最胜。故能观智妙知三世。知过未世犹如现在名为平等。又观照智无边无际一味究竟。能观三世若理若事。事事分明皆善了达故名平等。其理一相亦名平等。若理若事皆能了达。故平等言通其理事。常无断尽。广大遍照智之用也。善安住者能观之智妙达三际名善安住。理事之中皆无谬乱名善安住。于一切时智用遍了是此意也。第九句云身语心性犹若金刚。等诸如来无动无坏者。显下十四段中第六段如来智印金刚法门。显第九段真净供养无上法门。佛具摄受一切如来金刚身印能证一切佛之法身具摄诸佛金刚语印于一切法得自在转。具摄诸佛金刚心印于一切定当得自在。具摄诸佛金刚智印能得无上妙身语心。犹如金刚。无动无坏不为烦恼之所鼓动。不为外道魔王破坏。令其三业有所动坏。以佛三业智为前导。离诸过失。不可破坏令起过失。故无动坏。无动坏者与一切佛功德无差。故名为等。等诸如来即上诸门所说一切如来之妙义也。此如金刚不可动坏。殊胜三业。由昔因中如法三业供养诸佛为法供养故至佛位。得是果也。真净供养所得报故不可动坏。或此三业非外道恶友所动。非天魔邪朋所坏故。犹若金刚。破灭生死所有三业。三业性者即三业体。更无他义。此中九句显佛世尊下十四段经所显功德。今叹佛德欲令众生知佛具德起殷重心。敬受所说或闻此已当发胜心。欣求证得。或显世尊具此诸德超过一切。是故所说甚深理趣最为殊胜可依修学。第二又解。依诸经中说佛具有二十一德。别配此等九句。经文金刚住持平等性智者。谓佛不二现行一向无障殊胜功德。及显逮得一切佛平等性。得一切佛相似事业殊胜功德。如是一句总显二德。谓佛世尊离诸凡夫现行生死起诸杂染住著生死。离二乘者现行涅槃一向弃背利乐他事。住著涅槃。世尊无彼现行二障。是故说名不二现行。悲智遍故生死涅槃二俱不住故名平等。能破此二障故假喻金刚。住无所住无住涅槃故名住持。住持悲智故又逮得一切佛平等性。谓所证理等能证智等所成身等。意业悲行悉皆平等。由此平等能坏生死故名金刚。平等为依能持众德故名住持。今但举一。此等甚多故名种种殊胜功德。经第二句云灌顶宝冠超过三界即佛三德。一者一切菩萨正所求智。二者极于法界。三者所行无碍。此中初句成就佛种不断方便殊胜功德。谓诸菩萨为令佛种无断绝故勤修加行非二乘等。是故佛智唯诸菩萨正所应求。由此灌顶法王子位唯第十地。著佛宝冠绍佛之位。非二乘等。谓令众生求听般若甚深经典拟成种觉。亦是绍继法王之位。是故若障破灭众生不令修学般若经典。即为断绝诸佛种子。此第二句证得果相殊胜功德。谓得穷极清净法界。此净法界修道之果。观照心中常现前。故喻于头上所戴宝冠。宝冠即是身之上饰。法界亦是功德根本。故喻宝冠。此第三句降伏魔怨殊胜功德。谓所行者即色等境。此所行境扰乱心故障碍善。故说名魔怨。诸佛世尊心善安住极悦意境。亦不能乱。所有功德极善成满。一切恶境不能为碍。以能摧伏一切境界。一切所行不能拘碍离系缚法。故至佛位超过三界。此第二句世尊之德。无始不成今时始得名之为获。第三句云遍金刚智大观自在即佛三德。一不可转法。二住于佛住。三于一切行成就大觉。此中初句降伏外道殊胜功德。谓佛正法一切外道不能退转。降伏彼已显自正道。以由成就遍金刚智说甚深法降伏外道。又由成就遍诸法智。能说深法降诸外道。故说此智喻若金刚。言遍智者遍解诸法一切智也。此第二句观所化生殊胜功德。谓住大悲昼夜六时观世间故。此第三句于一切乘所化有情。能随所应示现自身殊胜功德。谓遍了知一切有情性行差别。如其所应现自身。故大观自在。若观有情心行差别不自在者。不能随类即现其身。由此既能随应现者。故知佛具遍智大观自在故也。又初句言遍金刚智是二十一功德之智总句最清净觉。谓于一切有为无为所应觉境正开觉故。净妙圆满正开觉故。又于如所有性尽所有性正开觉故名遍金刚智。此中二德今显创圆名之为得。第四句云决定诸法大妙智印者。此智十地分已得之。今显满也。显二种德。一于一切法智无疑滞。二于诸法智无有疑惑。此中初句断一切疑殊胜功德。谓于诸法已得能除一切疑惑决定智。故此第二句妙善了达一切法智。能随所应恒正教诲殊胜功德。谓于诸法怀疑惑者。无有力能随应教诲。唯佛世尊证见诸法。智善决定。能随所应无倒教诲无休废。故若于诸法不决定者理即不然。又得三法印诸行无常有为别印。涅槃寂静无为别印。诸法无我二法遍印。此三妙理印定诸法。称之为印。佛得此智名为智印。第五句云毕竟空寂平等性印者显二种德。一得佛无二住胜彼岸。二证无中边佛地平等。此中初句自性身分殊胜功德。佛无二住即是法身真如为体无差别相。于中一切二相分别皆不现行。缘彼胜定常住其中。故名为住。即无二住名胜彼岸。佛已穷到故名为得。此之法身诸佛共有平等之性。要除二我。观二我空寂方始圆证。此第二句证真如相殊胜功德。谓真如相远离一切有为无为中边相故。远离方处中边相故。即是佛地平等法性。由证此故遍知诸法。于中不染。此真如理印于诸法。契毕竟空。方能证会佛皆圆证。第六句云于诸能作所作事业皆得善巧成辨无余者。此显世尊二种功德。一其身流布一切世界。二其所成立不可思议。此中第一句现从睹史多天宫来下殊胜功德。谓现化身普于一切世界洲渚同时流下入母胎故。谓即八相示现成道。此即世尊能作事业皆得善巧　化身既尔他报身等随应化现理亦如是。此第二句安立法教殊胜功德。谓佛安立一切法教超过一切寻思境故。是则名为所作事业皆得善巧。三劫修因本为有情。现身说法作大利乐。今既圆满故名善巧成辨无余。第七句云一切有情种种希愿随其无罪皆能满足。此显世尊二种功德。一趣无相法。二不相间杂。如来解脱妙智究竟。此中初句调伏方便殊胜功德。无相法者即是涅槃。佛善了知三乘有情随彼堪能调伏方便。如实为说令彼趣证无相法故。此意说言一切有情求出生死皆得涅槃。三乘妙愿由无罪故佛皆能满。此第二句受用身分殊胜功德。谓受用身不相间杂。一切如来受用身体各各别故。如来妙智能令一切有情解脱故。言如来解脱妙智。佛于此智已得究竟。如来此智不相间杂。于净佛土现受用身。亦不相杂。大集会中现种种身。与诸菩萨受用法乐。亦不相杂。如来于此智所现身亦到究竟。此意即显如来之智及所现身已得究竟。随诸有情一切无罪所乐所愿。皆能为现方便拔济令离生死。故名满足。第八句云已善安住三世平等常无断尽广大遍照。此显世尊三种功德。一游于三世平等法性。二尽虚空性。三穷未来际。此中初句记别三世殊胜功德。谓如现在记别过去未来世事皆无碍。故谓记般若于东北方最后兴盛最初灭之。乃至正法灭尽时事。于瞻波国记法当灭。如正法灭经当广说相。又记菩提树边二石菩萨身若灭尽正法当灭。今没至胸事可验矣。记阿输迦为轮王事即其证也。此后二句自利利他二德无尽殊胜功德。谓如虚空经成坏劫性常无尽。如来一切真实功德亦复如是常无断尽如未来际无有尽期。利他功德亦复如是。穷未来际常作一切有情利益安乐事。故广大遍照。即无断尽真实功德之照用也。第九句云身语心性犹若金刚等诸如来无动无坏者。此显世尊二种功德。一到无障处。二凡所现身不可分别。此中初句已修一切障结对治殊胜功德。谓已修习一切二障对治圣道。已到解脱一切障处。所依所趣故名为处。由此如来所有三业皆善无漏。犹如金刚以一切佛非余动坏。此第二句能正摄受无染自身殊胜功德。谓佛自身非是虚妄分别所起。无烦恼业生杂染故。以如来身非是杂染分别起故。不可分别故。佛三业由离过失犹若金刚不可动坏。等一切佛。此中九句文义开合总叹二十一德。此中且依佛地初释。恐文繁广不录后师。摄大乘等随应广说。不能一一。第三又解。此九句经初四句叹报身。第一句总叹四智微圆报身实德不论法界。第二句叹道胜位尊。第三句叹悲深智遍二果齐圆。第四句叹慧广智德。总印一切有空事理。证不谬故。第五句叹照寂断德。此叹法身。下四句叹化身。第六句叹成巧恩德。第七句总叹神通轮能满胜愿。第八句叹记心轮能为说法。第九句叹漏尽轮能现离染教诫教授。第一句总叹四智微圆报身实德中。言金刚者总喻四智所依真如。性能摧坏并名金刚。非皆正有摧坏事用。言住持者圆镜智也。即是证于金刚真如之住持者。此为世出世间众善之本。又为余智之根本。故名为住持。依佛地经有九圆镜喻。一如依圆镜众像影现。喻如来智镜诸处．境．识．众像影现故由此名为一切智者。故佛身诸德此能住持。又由镜智自余相续出世世善诸处．境．识皆依镜智而得生。故名为住持。二又如圆镜无动无摇。众生观察自身得失。为欲存德舍诸失。喻如来镜智悬法界幢无间断故无所动摇。无数众生观于染净为欲存净舍诸染故。三如镜善鉴净无垢光明遍照。喻如来镜智离二障垢。极善磨莹为定摄持。鉴净无垢作大利乐事名光明遍照。四如镜依缘本质种种影相生起。喻如来镜智恒依缘故智影相生。五如镜周莹其面于一切处为诸影像遍起依缘。喻如来镜智不断。无量众善行莹为诸三乘智影依缘。六如镜大地大山宫舍大影可得。而镜不等大影之量。喻如来镜智十地影现。世出世善一切影现而智不同彼之分量。七又如圆镜非处障质影像起缘。喻如来镜智非恶友摄闻不正法障碍众生智影起缘彼非器故。八又如圆镜非处闇质影像起缘。喻如来镜智非处乐恶愚昧众生智影起缘。彼非器故。愚昧重故虽有三宝良田生长一切善法。不欲听受不乐归依返信外道。岂非愚痴尤重覆蔽。故云非器。九又如圆镜非处远质影像起缘。喻如来智镜非处不净感匮法业。不信众生智影起缘。彼非器故。由前身中诽谤正法经无量劫不闻正法自业障故。或由无性不信因缘非圣法器故非彼缘。由此九喻随其所应与自他身．有性无性．世出世善为因缘故名为住持。平等性者谓十平等。一诸相增上喜爱平等法性。谓于相好生喜爱故今证法性悉皆平等。二一切领受缘起平等法性谓内外缘起。三远离异相非相平等法性。色等诸法变坏等相不相似故名为异相。远离各别异相即是共相。如是共相以非相为相即法平等性。故经说言。一切诸法皆同一相。所谓非相。四弘济大慈平等法性。慈有三种一有情缘。缘有情为境初发心菩萨修。二法缘。缘正法为境。修正行菩萨多分修。缘教生故。三无缘。缘真如为境。无生忍菩萨多修。此慈虽有所缘缘法界故亦名无缘。无分别故。佛皆具有平等福业。长时无间殷重无余。故名弘济。五无待大悲平等法性。二乘之悲不拔一切唯拔欲界暂时而转。如来普拔遍缘三界恒时而转无所观待。恒救不舍能拔三苦所苦有情。等如一子不生分别。此子非子及拔不拔。如来证得大菩提已恒作是念。我常安立一切有情诸善根本。若未悟者我当开悟。此亦三种准慈应说。六随诸众生所乐示现平等法性。如来虽居无戏论位由平等智增上力故大圆镜智相应净识现琉璃等微妙色身。令诸有情善根成就自心变似如是身相。谓自心外见如来身。七一切有情敬受所说平等法性。随众生乐如是语业发生欢喜。如来即现由悲愿故说必称机不虚捐也。虽有众生不顺佛语此是化作或当有益后必信受。八世间寂静皆同一味平等法性。有漏五蕴名为世间即彼息灭名为寂静。生死涅槃二俱平等故名一味。又所执世间本性无故名为寂静。此即显如无差别故名为一味。九世间诸法苦乐一味平等法性。世间有八谓利．衰．毁．誉．称．讥．苦．乐。得可意事名利。失可意事名衰。不现诽拨名毁。不现赞美名誉。现前赞美名称。现前诽拨名讥。逼恼身心名苦。适悦身心名乐。圣者居中恒常一味得利不高遇衰不下。乃至遇苦无患得乐无爱。应如虚空平等一味。十修植无量功德究竟平等法性。功德即是菩提分等熏种长养成熟解脱名为修植。具此十德名平等性智。又有二平等。谓一切有情平等。诸佛平等。如摄大乘等解。转第七得。因昔有我此彼不等。今离我故名等平等。种种希有殊胜功德者即妙观智及成事智。各有十因。妙观察智十种因者。一建立因。此智住持一切陀罗尼门三摩地门无碍辨说诸佛妙法。谓十力等。二生起因。此智能为顿起一切所知无碍妙智种种无量相识因缘。谓一切智能顿了知一切境相。一切境相顿起生因也。三欢喜因。此智可玩。波罗蜜多．菩提分法．十力．无畏．不共佛法之所庄严甚可爱乐。四分别因。此智之上世及出世衰盛因果三乘圆证无余。观察妙饰间烈。世间恶趣善趣以为衰盛因果。出世以二乘大乘为衰盛因果也。又有异解如佛地第五。五受用因。此智助平等智为增上缘。击发镜智相应净识现受用身。种种众会威德炽盛雨大法雨。为令十地诸大菩萨受大法乐。亦助成智现变化身。乃至为令地前所化受用法乐。六趣差别因。此智之上无边因果五趣差别具足显现。七界差别因。此智之上无边因果三界差别具足显现。八雨大法雨因。此智之上诸佛菩萨威神所引广大甚深教法可得。九降伏怨敌因。此智之上一切天魔外道异论所不倾动。甚深法界教法可得。十断一切疑因。妙观察智不愚一切自相共相之所围绕故。此中广辨自共相体。此等十因广说其相如佛地论。成所作智十种因者谓三业化。一身业化。此有三种。一现神通化。由是如来示现种种工巧等处摧伏诸伎傲慢众生。以是善巧方便力故引诸众生令入圣教成熟解脱。二现受生化。由是如来往诸众生种种生处示同类生而居尊位。由其示现同类生故摄伏一切异类众生。三现业果化由。是如来示现领受本事本生难修诸行。如契经说。如来先世迦叶佛时作是骂言。何处沙门剃除鬓发有大菩提。无上菩提极难得。故由彼恶业今受如是难行苦果。此言亦是为止恶行现化所作。若不尔者何有系属一生。菩萨已曾亲事无量如来植诸善本。性忆宿命。更起如是动语恶行。当知此言为欲化度宜闻此言而得度者。令于佛所离此言故。二语业化。此亦三种。一庆慰语化。由是如来宣畅种种随所乐法。文义巧妙小智。众生初闻尚信。谓佛言音具六十德。诸凡愚慧暂时得闻尚生信解。何况其余聪慜者慧。二方便语化。由是如来立正学处毁诸放逸赞不放逸。又复建立随信行人随法行等。由大悲故。为诸有情安立学处令伏诸恶修世间善。安立圣道分位差别。令入正道出离三界。三辨扬语化。由是如来断诸众生无量疑惑。谓成事智随诸众生意乐差别现化语业。说种种义断诸疑惑。谓发一音表一切义令诸有情随类获益。佛以一音演说诸法众生随类各得解。等此由如来本愿所引不思议力。若作化身一质异见利乐事成。三意业化。此有四种。一决择意化。由是如来决择众生八万四千心行差别。谓诸有情八万四千诸垢尘劳心行差别。此能障碍八万四千波罗蜜多陀罗尼门三摩地等。如贤劫经广说其相。所谓最初修习行法波罗蜜多。乃至最后分布佛体波罗蜜多三百五十。一一皆具六到彼岸。如是总有二千一百。对治贪嗔痴及等分有情心行差别八千四百。除四大种及六无义所生过失。十转合数八万四千。修习此故后得成就八万四千陀罗尼门三摩地等。此犹略说。广则无量。二造作意化。由是如来观诸众生所行之行行与不行若德若失。为令取舍造作对治。谓随观察一切有情所行之行。若诸恶行不行有德行即有失。若诸善行行即有德不行有失。如是观察为欲令彼取德舍失。于德造作住持对治于失造作远离对治。三发起意化。由是如来为欲宣说彼对治故显彼所乐名句字身。谓随众生所乐说法令起爱乐发生对治。四受领意化。由是如来于定不定返问置记为记别。故随其所应受领去来现在等义。此四即是一向分别返问置记四种论说。谓三宝性良福田等此三业化即三神变。谓神通记说教戒三种。由此义故说佛世尊名大圣智药。能除一切烦恼病故。妙观察智成所作智各有十因故名种种希有功德。此句总显报身实德故以四智初门赞述。余色非色诸有为德皆是四智品类摄故。第二句云灌顶宝冠超过三界此叹道胜位尊。出第十地灌顶位已戴佛宝冠殊胜妙智身净无漏。离诸系缚非界所摄故。名超过由此二乘异生外道位皆卑下故。十地云有此净土出过三界。第十地菩萨当生其中。彼土处所不离三界以离系缚故名超也非彼摄故。如来之身亦复如是。非有漏故名为超过非离三界别处生也。第三句云遍金刚智大观自在者叹悲深智广二果齐圆。因中修行自利利他悲智为因果道成满。果既了知诸法名遍金刚智。能证遍智能摧二障故喻金刚。或所破二障坚牢难坏亦喻金刚。能证遍破犹如金刚烦恼所知。真实妙智名遍金刚智。得此智觉能悲拔济一切有情。自利智圆利他悲满名观自在。随其众生三业求愿即能悲拔无有遗漏名大观自在。显佛诸德莫过此二。摄法周尽随应广摄　第四句云决定诸法大妙智印者叹慧广智德。总印一切有空事理证不谬故。智有二种二种无智皆已断尽故得二智。有为智能知有为定无常。无为智能知无为定寂静。此二无我印法定然必无犹预故。用广大名大妙智印。若无此智于法不能决定智起。第五句云毕竟空寂平等性印者叹照寂断德。此叹法身要断二障方证二空。二空之理印定诸法。诸法平等皆由二空。由二空门证此法性名平等性。然毕竟空但能入门非平等性。平等性者真如之体非空非有。今从方便名毕竟空。由观有情为毕竟空所证得故。佛已圆得故名为证。第六句云于诸能作所作事业皆得善巧成辨无余者。下四句叹化身。此叹成巧恩德。谓佛世尊大悲熏煮六时驱逼。为利有情为现方便报身化身。如应说法利乐菩萨及二乘等。其平等智击发镜智。为诸菩萨现他报身。妙观察智于中说法断众疑网。成所作智击发镜智起变化身。为二乘等现化身语。妙观察智于中说法断诸疑网。成所作智现三业化。总有十种。如此中解释初句总德中解。此成事智及平等性智名为能作事业。其十种化平等智等之所作事名为所作事业。世尊于此能作所作皆得善巧成辨无余。一切皆得善巧满故。第七句云一切有情种种希愿随其无罪皆能满足者。叹神通轮能满胜愿。由佛具有神通威力。一切有情世及出世诸无罪愿皆能满足。然不皆与故说为能。恐诸有情增恶业故。谓见贫者常求其财应亦施与。然得财已增长恶业所以不与。摄大乘云宁使贫乏于财位远离恶趣诸恶行。勿彼起过乱诸根能感当来众苦器诸根缺等。类此应知。若求智门无罪福慧然必皆与。如末利夫人愿为王妃后获圣果。五百圣种愿见佛身说本生事。迦叶夫妇愿为道心夫妻眷属后得圣果。阿育王女愿得钱施后为王女。此等皆是无罪之愿皆能满足。不同父母亦与其子有罪之愿无罪希愿则不能与。又现神通随其宜现佛则为现满足所求。如为优楼频螺迦叶三人等现神通事。如为调伏劫比拏等现大神通令其入道。皆满胜愿也。第八句已善安住三世平等常无断尽广大遍照者。叹佛世尊记心轮能为说法。天眼通知现在世如知人间牛产犊事。生死智知未来知未来婆罗门等旃遮谤已后自败事。亦知郁头蓝子生天已为著翅狸后入地狱事。以宿住智知下乞儿久发善根。为其说法拔济饶益记别三世而为说法。行利乐事无有差别名为平等。能观此智相续现前常无断尽无所不知广大遍照。第九句云身语心性犹若金刚等诸如来无动无坏者。叹漏尽轮能现离染教诫教授。三之中惑业皆尽故似金刚等于诸佛。不为一切外道天魔生死恶友之所动乱破坏。令起恶业等也。由三业中一切漏尽故能教诫教授众生故名漏尽。如对法论第一疏解。又第四解。此中九句初之一句总叹四智法身报身。次有二句叹位尊德广。次三句别叹三德。后三句别叹三神变。欲令众生闻佛功德生胜欢喜殷重闻法起趣求故。佛具此德以叹经初令知所说最胜妙故。

　　般若理趣分疏卷第一终



　　大般若波罗蜜多经般若理趣分述赞卷第二

　　　　大慈恩寺沙门　基撰
　　经曰。是薄伽梵住欲界顶他化自在天王宫中。
　　赞曰。自下第四明说教处。于化土中略彰四德以显经胜举化胜。处以表报身及法身土亦含实德。第一处尊胜在欲极天他化宫故。第二同居胜诸佛曾游大宝殿故。第三严丽胜无价末尼蓥众宝故。第四爱重胜贤圣天仙所欣乐故。此文第一处尊胜也。是薄伽梵者指说教主即能住人。住者依止居处之义。欲者贪爱即是淫触段食之贪。界者族类疆畔之义。界由欲生能生于欲名为欲界。如胡椒饮如金刚环。顶者头顶高极之义。此于欲界六欲天中最高胜处名欲界顶。虽言胜处仍未显名为显天名故。经次言他化自在诸天福力随欲所须如应即现。然第五天业既殊胜。则不如是随欲化物。但以生得变化之力变作种种所须之具而受用之。今第六天业更殊胜。虽有众具随欲即现亦能自变化作众具而不受用。要待他天变为乐具。自方受用业力胜故。由如是义名他化天。就此天中非无贵贱臣主等别。今处彼天贵主所居非住臣贱下恶天处。故经复言天王宫中。欲显法尊说必依于上极胜处非于余下也。如证菩提要金刚座。说此胜法必他化宫。如十地经依胜处也。此表报身住无漏净土之中。亦表法身住离贪欲究竟极处清净法界。证此法者能作利他之胜事。故亦为利他处于净土及法性。无分别智及后得智神用无方名为自在。此乃诸天法王曾居之宫室也。故余经言毕竟空寂以为舍。故三身利物各各别。故所居之土亦各别也。寄在天宫彰处尊而法胜。标居界顶显妙理以幽深也。
　　经曰。一切如来尝所游处咸共称美大宝藏殿。
　　赞曰。此即第二同居胜也。尝者曾也。游谓游陟。处谓安处。唯一佛住诸佛不居则非好处。今显十方过现诸佛皆曾于此他化天宫游陟安处。诸圣共履故知胜处。设后诸佛现虽不住皆共称扬赞美其宫。称者称扬美者叹美。天王宫中舍有无量。今佛居彼大宝藏殿。众珍所成名之为宝。以宝为藏名为宝藏。宝藏即殿名宝藏殿。殿既高广复以贵宝之所庄严名为大宝。佛居天宫内大宝藏殿中住也。此意总表报法二身无分别智及后得智居过现佛曾所游处。并共称美大宝藏殿。亦显诸佛共居同赞故知处胜。佛受用身住报土及后得智分别法性义名为游。无分别智住法性土游戏如理号为处。由受用土具十八德法性之土具含万善。所以诸佛常共赞叹此二土故名共称美。称者称扬显名言之所不及。美者叹美假言诠以谈实德。广同法界名大。万德所成名宝。含容众善名藏。空寂之室名殿。报法二身初后二智常居此处。说法利他诸佛同居彰共游而处丽。三明并赞示具德以号藏。
　　经曰。其殿无价末尼所成种种珍奇间杂严饰。
　　赞曰。自下第三庄严胜也。于中有三。一明总严二列别严三列余严。此总严也。梵云末尼此云如意。其殿既以无价如意神珠所成。加以帝青大青石藏杵藏四宝四色七珍七光间错庄严朱紫交映。此意总表法性之殿如如意珠。无为万德之所严蓥。受用土殿般若为体同彼末尼。有为众善之所庄饰义同间杂严饰其殿。二大殿二身所居。如如意珠随欲所求一切皆得。末尼无价更饰之以七珍境。智莫方加严之以万德。此其总严也。
　　经曰。众色交映放大光明。
　　赞曰。自下第二列别严也。于中总有十四别严。此有二严也。七珍间错所以众色交映。四辉[(起-走+光)-巳+光]耀故能放大光明。又朱紫相杂举事而论交映。素黄飞彩离质而放光明。此意总表法性无著约缘。涅槃分四譬犹交映任物以成众色。又智分真俗似众色而交映。此二齐垂教彩。若色以放光明。既有照耀之功兼资破闇之力故。此二句即是二严。
　　经曰。宝铎金铃处处悬列微风吹动出和雅音。
　　赞曰。此有四严。一悬宝铎。二列金铃。三吹动以微风。四发音而和雅。既铿锵以振响足观听以明心。此意运以六通同宝铎。而振骇飞乎四辩若金铃。而惊济随机往利处处之义显然愍物宣扬。悬列之言攸显。若不大悲之风飘扇七辩之音无发。故知感应道成智悲之德被也。言七辩者所谓捷辩。迅辩。应辩。无疏谬辩。无断尽辩。凡所演说丰义味辩。一切世间最胜妙辩。六通等义并如下释。
　　经曰。绮盖缯幡华幢彩拂宝珠缨络半满月等。
　　赞曰。此有八严。罗盖扶疏飞圆华而孕绮。霞幡飘飏曳曲[彰-章+(卄/果)]以疑虹。华幢肃以干云。彩拂严而曳地。明珠磊磊映明银星。珍缨络络洁逾金镜。轮低翠岭同浮半月之晖。璧挂青岩如含满月之彩。即其化土所居天宫之丽饰也。此意总显报法二土。四无量如绮盖以荫群生。四总持若缯幡而转众恶。三三摩地喻彼华幢。百千功德所庄饰故。四种摄事譬斯彩拂。垂遍含生拂尘垢故。四总持三三昧皆如下释。四无量摄事等不异常谈。三念住为宝珠恒时平等故。四弘愿为缨络助严众行故。无畏为半月能破外道消除邪恶故。十力为满月能破天魔令除诸恶故。或以六度为宝珠通摄万行故。三念住者谓一分赞不生爱。一分毁不生嗔。于一会中半赞半毁不爱不恚。于此三中但住大舍名为念住。四弘愿者一未离苦愿离。二未得乐愿得。三未发心修断愿发心修断。四未成佛者愿早成佛。无畏十力至下当知。此上第二列别严也。
　　经曰。种种杂饰而用庄严。
　　赞曰。此即第三列余严也。末尼之殿大严如是。子细别严今总彰举。所谓户牖轩窗甍栋兰楯皆随具有。即显解脱。胜处。遍处。无诤。愿智。永断习气。一切种妙智百千功德。所严二土有为无为理应尔故。
　　经曰。贤圣天仙之所爱乐。
　　赞曰。此即第四宝重胜也。五乘凡夫曰贤。三乘证果曰圣。五趣之极曰天。人有神德曰仙。宝而重之为爱。欣求倾渴为乐。此化土也。今显三乘之中若凡若圣俱生爱重欣求趣证。名为爱乐。此显法报二身随应土也。
　　经曰。与八十亿大菩萨俱。
　　赞曰。自下第五教所被机。然此经中实通凡圣如下经云。金刚手等诸大菩萨及余天众闻佛所说信受奉行。金刚手等圣人众也。余天等者凡夫众也。故知此会凡圣两集。又准化处在他化宫。显居化土理然。天宫非是净土。若准十地诸大菩萨者即应化处不说天宫。由此人处影显。可知处说天宫彰凡夫皆居秽土。众标菩萨明大士咸处净方。然则教迹幽深非愚所测故。乃但题菩萨。应此通机。化处举胜而说天宫。听众标尊但言菩萨。理兼通也。又法门邃但被一乘之人。玄宗寥廓遂隔二乘之众也。此被机中文势有四。一举数二陈德三列名四彰轨。此举数也。与者兼并及会之义。十万为亿八十亿者八百万也。所言大者略有四义。一数大八百万菩萨会集听法故。二德大皆具总持等诸大功德故。三业大并具妙辩才说法利生故。四名大如金刚手等十地满名故。菩萨俱者显教深妙唯被上机。欲令有情得希有法精勤渴仰信受奉行故。
　　经曰。一切皆具陀罗尼门三摩地门无碍妙辩。
　　赞曰。下陈德也于中有二。初列名后例指。此列名也。陀罗尼者此云总持以念慧为性。此有四种。法义及明咒能得菩萨忍。法谓能诠于一名等中持诸名等故。义谓所诠于一义中持诸义故。咒如下说。能得菩萨忍者谓有一咒速得菩萨无生法忍。弥勒菩萨说壹胝密胝吉胝思羼底(丁履反)钵陀腻莎诃。三摩地者此云等持旧云三昧。谓诸有漏无漏等定皆能平等持心于境名曰等持。谓大空等三三昧等。无碍妙辩谓法义词辩说无碍。初之二德举自利行。第三之德举利他行。此三体性。依处。修法。得位。一切义门如别处说。
　　经曰。如是等类无量功德设经多劫说不能尽。
　　述曰。此指例也。劫者时分。菩萨修因时行并大故赞功德经劫不穷。谓转法轮无生忍等恐文繁广故例指也。何故须赞菩萨功德。为舍众生轻慢心故。有作是言。诸声闻众久修梵行诸菩萨众应当敬礼。又令众生起净心故。菩萨尚有如是功德何况如来。故诸有情至心归礼并愿速证。
　　经曰。其名曰金刚手菩萨摩诃萨“观自在菩萨摩诃萨虚空藏菩萨摩诃萨金刚拳菩萨摩诃萨妙吉祥菩萨摩诃萨大空藏菩萨摩诃萨发心即转法轮菩萨摩诃萨”摧伏一切魔怨菩萨摩诃萨。
　　述曰。下列名也。此有八人举其胜者。言菩萨摩诃萨者菩提言觉即一切智。萨埵言有情即求菩提之有情也。此通三乘。摩诃言大萨埵如前为简取大故言摩诃萨。又菩提者所求之果智境也。言萨埵者所为拔济之有情悲境也。即是自利利他二德。又萨埵者是勇健义。精进勇猛求大菩提故言菩萨。此后二解许通凡圣。今取第十金刚心者故复说言摩诃萨也。言金刚手手者取义执义。常起信手取诸功德故。起智慧手执受金刚本法性故。又信智二手犹如金刚坚固难坏非邪恶友所能坏故。观自在者即观世音。观谓观察观诸有情身语心性。受苦恶时或祈念时应时为拔往诣救护名观自在。神用无方得自在故。虚空藏者以空为藏藏诸珍宝。见诸有情贫无财宝从虚空中雨种种宝施贫乏故。金刚拳者拳者破坏击碎之能。发起坚固智慧之拳击破生死烦恼业等。如以金刚拳击碎诸物因以名也。妙吉祥者即文殊师利先云妙德。妙者善义。由善能作胜福利事饶益有情名妙吉祥也。大空藏者。大空即是遍满法界。真如空理以此为藏。为诸有情说大空法。以此法施令诸有情皆获种种圣法财宝名大空藏。发心即转法轮者。轮谓摧伏移转之义。法谓教法如法轮章说法轮义。此大菩萨从初发心终至十地凡所举措身语意业皆为有情说深妙理转大法轮行饶益故。摧伏一切魔怨者。魔谓四魔如前已说。此四能破有情善事为众生怨。此大菩萨住金刚心离分段死及诸烦恼故能摧伏一切魔怨。此八名中金刚手智取善为名。观自在悲拔苦为号虚空藏济贫为字。金刚拳破恶为能妙吉祥作善为目。大空藏显真为称。转法轮说法为利。摧伏魔怨害贼为益。或智慧慈悲一对或显真显妄一对。拳如妄法故或显有为无为善法一对。或进善破恶一对。随其所应准名知义。
　　经曰。如是上首有八百万大菩萨众前后围绕。
　　赞曰。此第四彰轨也。八百万者八十亿也。言前后者以方为首故有前后。各见世尊在其前坐为其说法。既无背面宁有前后。如珠星而拱朗月。譬金山而辅妙高。若众梵之绕梵王。似诸天之围天帝。尊人重道渴法希益。翘注一心冀闻深致。
　　经曰。宣说正法初中后善文义巧妙纯一圆满清白梵行。
　　赞曰。此即第六叹法胜德。宣说正法是总句也。刊定可轨离邪分别名为正法。宣显未闻为初开智说彰旧理为久悟人。初中等者总有十德以彰教胜。瑜伽师论八十三云。一初善二中善三后善四文巧五义妙六纯一七圆满八清净九鲜白十梵行。彼自释言。初善者谓听闻时生欢喜故。由法殊胜初有听闻即令生喜。中善者谓修行时无有艰苦远离二边。依中行故既听闻已正修行时远离苦乐邪怠二边。依处中行以求出世故中善也。后善者谓极究竟离诸垢故。及一切究竟离欲为后边故。谓佛言教理极究竟性离诸垢能现涅槃。依修行者能离欲故。文巧者谓善缉缀名身等故。及八语具得圆满故。八十一云。先首美妙显了易解乐闻无依不逆无边名八语具。如彼广说。其能诠文善能缉缀。义妙者。谓能引发胜利乐故。其所诠义能引利乐。纯一者。谓不与一切外道共故。其所说法唯佛能说诸外道等不能说故。所说法中非杂外道邪恶法故。圆满者。谓无限量故最尊胜故教广无限义深无量其修学者功德无量故最尊胜。清净者。谓自性解脱故其所说法一刹那中亦无过失。离三毒根离诸系缚故性解脱非有三毒而起说故。鲜白者。谓相缚解脱故。非唯一念无其过失相续论之亦离诸过。又前清净法体离过此中鲜白能令觉者身亦鲜白。梵行者。谓八支圣道此出梵行之体当知此道由纯一等四种妙相之所显说故。八圣道名为梵行。若依此解与古不同。此上十德总显经胜。
　　经曰。尔时世尊“为诸菩萨说一切法甚深微妙般若理趣清净法门此门”即是菩萨句义。
　　赞曰。自下明第二应机广说分。于中总有十四段经。合之为三。初六段明菩萨境。次六段明菩萨行。后二段明菩萨果。一切佛教所诠义理不离此三。说境先令知法染净因果善恶此可欣厌此可修断。说行次令知依境起行修断之法。说果后令知行行得果殊胜之相。初六段明境复分为三。初二段明体境。第一甚深微妙清净法门。即是对妄显真实相真如境体。第二寂静法性现等觉门。即是除闇显于观照正智境体。真如是性正智是相。说有前后下皆准知。次二段明行境。第三调伏众恶普胜法门。由观实相能伏众恶。第四平等智印清净法门。由观观照智慧照明。后二段明果境。第五法王灌顶智藏法门。显由二行得位财果。第六如来智印金刚法门。显由二行得自体果。次六段明行复分为三。初二段明依实相断修之相。第七离诸戏论轮字法门。由观无相断分别故。第八入广大轮平等法门。由观平等修证真故。次二段明依观照修断之相。第九真净供养无上法门。由依观照修真供养故。第十能善调伏智藏法门。由依观照能除忿等故。后二段明依二法遍修之相。第十一性平等性最胜法门。修观实相一切人法平等遍满故。第十二有情住持胜藏法门。修观观照遍诸人法皆善缘故。由观前六境而起六行。已后二段明得果。第十三无边无际究竟法门。得二果时广深一味极殊胜故自利果德。第十四甚深理趣无上法门。得二果已自利利他为三界主随诸有情所愿皆证利他果德。就第一段甚深微妙清净法门。即是对妄显真实相真如境体。中文分为三。初叙世尊所说法门之名。次叙世尊所说理趣之义。后叙世尊所说法门之德。此即第一叙法门之号。尔时者发端义。处天宫众云集所化机感法王应现说听悬会故言尔时。世尊者能说教主。为诸菩萨所被深机。说一切法。有为无为诸法体事。甚深微妙法性真如非凡所测名曰甚深。二乘莫知复称微妙。般若理趣即深妙法理。谓法性道理义理。趣谓意况所趣旨趣。此意即说般若之文所诠深趣观照般若所取意趣。自性洁白名清离诸垢染名净。门者虚通趣入之道。即显照理会证之由。欲证二空要闻此教理。依之修学方可会真。不知何名强名门也。此门是何。此门即是菩萨句义。菩萨三义已释如前。言句义者句谓能诠声之差别。不说文名但说句者。句诠义周非文名故。义谓所诠法之差别。不说自体但说义者。法义圆被非自体故。句既能诠所诠唯义欲显此教能诠一一皆圆满。故所诠一一亦周被故。举宽能诠及宽所诠。文名体法皆已摄故。欲求菩提于有情之类起大悲智而起修学及求菩提。发勇猛者名为菩萨。今此理趣能诠之教即是能诠菩萨之句。所诠之理即是所诠菩萨之义。若依此教而行此义证此理者名为菩萨。后道满时名之为佛遂舍因名。此言菩萨略有三位。一初发心二修正行三证法性。三位皆须依此修学。方可得证故名为门。
　　经曰。云何名为菩萨句义。
　　赞曰。自下第二叙佛所说理趣之义。于中有三。初佛自问。次述其义。后劝修学此初问也。
　　经曰。谓极妙乐清净句义是菩萨句义。
　　赞曰。自下述其义。于中有二。初释其义后释所由。若依清辨世俗可有胜义皆空今说正义空寂。若依护法应依下释。就释义中合有四十一句义。释菩萨句义。复分为二。初有十门明菩萨修果清净句义以显菩萨所有句义。后色蕴空寂下三十一门依诸法本性及所由空寂清净句义以显菩萨所有句义。就初十门明菩萨修果清净句义以显菩萨句义之中复分为五。然菩萨修略有五种。所谓集总修。无相修。无功用修。炽盛修。无喜足修。谓集一切总为一聚简要修习初修行者诸恶皆断诸善皆修诸生皆度。或观一切为骨琐等或观此身从头至足唯脓血等名集总修。于离十相真法界中遣事差别而修习故名无相修。渐修行者应观无相。为令此修纯熟自在不假功力任运现前。名无功用修。虽无功用修有胜劣为令增胜说炽盛修。或虽炽盛恐有少所得便生喜足。谓且修此余何用为为令勿厌乃至菩提名无喜足修。今显菩萨得转依时地前名为益力损能转。由习惭愧及胜解故益圣道力损二障能。亦可分得五修之果。十地正证正行五修。今此十句显五修果至文当知。此即第一顺清净分无所分别。无相现行当来佛果名清净分。此能引彼故名顺。如佛轮王鲜白盖等无所分别无相现行。由得于此顺清净分。无分别故。悟极妙乐即无漏智。地上正证地前分得。若有分别不顺清净得苦恶果。今无分别顺清净分故极妙乐苦果永无。触无相乐故。此极妙乐非分别引生故名清净。能诠此句。此句所诠即是菩萨句义。诠辨闻行即此。是故下文所说菩萨句义并准此知。更不重释。
　　经曰。诸见永寂“清净句义是菩萨句义微妙适悦清净句义”是菩萨句义。
　　赞曰。此中二句义。即五果中离种种想得法苑乐。由见永寂故离诸相。诸相多由诸见生故。由得法苑乐故微妙适悦。诸见者五见等。地前地上伏断无余故言永寂。以法界为苑于中游玩故。于此喜悦名法苑乐。证会名得。如王宫外上妙园苑游戏其中受胜喜乐。法界亦尔。求证正证皆生乐故。
　　经曰。渴爱永息“清净句义是菩萨句义胎藏超越清净句义是菩萨句义众德庄严清净句义”是菩萨句义。
　　赞曰。此中三句。渴爱者谓贪欲由渴爱生故名渴爱。谓如鹿渴遥见阳烟将以为水。而起贪求奔走往趣。有情亦尔。由烦恼渴见不净物谓以为净。广起贪求故名渴爱。此润生惑以爱为先或通发业。诸烦恼等贪为首故。此但举之。地前渐伏地上能除故名永息。由因灭故苦果不生。是故胎藏亦能超越。举一胎生意离分段处变易故。此之生死因果既亡遂得殊胜变易异熟。故于地前种相好因化成八相。十地之位得诸相好清净功德庄严其身。恶法既亡胜果斯起即是念念消融一切粗重依止有漏身器。依止本识鞕强不安名为粗重。如痈疮等。三苦迫逼不安稳故。若在地前由闻般若修行无相。令闻熏增销融本识依上粗重如大良药销众病块。若在十地正能断之名销融也。粗重既灭故渴爱息。胎藏超越得无粗重。众德庄严爱能润发。下缘生中自当广说。胎藏身者。瑜伽论说胎藏有八位。已结凝箭内稀名羯剌滥位。表里如酪未至肉位名頞部昙位。若已成肉仍极柔软名闭尸位。若已坚厚稍堪摩触名健南位。肉转增长支分相现名钵罗赊佉位。此后发毛爪生位眼等根生位依处分明愿名形位。然由先业或母恶缘令此胎藏或发或色或皮或支变异而生。由业及母多习灰盐等味令发毛稀鲜。由业及母多习燸热令色黑黯。近寒室等令色白生。多啖热食色极赤生。由业及母多习淫欲皮或癣疥或癞等。由业及母多习驰走跳踯威仪或倒或屈支分缺减。女居左胁倚背向腹。男居右胁倚腹向背。胎成满时其母不堪持此重胎。内风便起发生苦痛。又此业报生分风起令头向下足便向上。胎衣缠裹而趣产门。其正出时胎衣遂裂分之两腋。生产门时名正生位。时令其母苦痛无量胎身亦尔。此大般若第五百八十九卷说。此胎藏身三十六物不净所成。一发毛．二爪．三齿．四皮革．五血．六肉．七筋．八脉．九骨．十髓．十一心．十二肝．十三肺．十四肾．十五脾．十六胆．十七胞．十八胃．十九大肠．二十小肠．二十一屎．二十二尿．二十三洟．二十四唾．二十五涎．二十六泪．二十七垢．二十八汗．二十九淡．三十脓．三十一肪．三十二[月*冊]．三十三脑．三十四膜．三十五[強-弓+目]．三十六聍。既生长已次起六触。次随世学次耽家室。次造生业次受色等苦乐境界。次随其业流随五趣复受此身。菩萨不尔。随愿受生设入母胎。即至钵罗赊佉位自无恶业。亦不令母习近恶缘自损发等。亦不令母受诸苦恼。既生长已亦无如前所说恶过。唯以悲智受生为业故名超越。变易之身无是事也。具三十二相八十随好故名众德庄严。悲智熏修得是身故。
　　经曰。意极猗适“清净句义是菩萨句义得大光明清净句义”是菩萨句义。
　　赞曰。此中二句义即是能正了知无量无分限相大法光明。得达法界等十方无边无分量相故极猗适。显照行故名法光明。既能广达契会法性证真妙理意极猗适。能了此智分明显照名法光明。此二离垢故名清净。
　　经曰。身善安乐“清净句义是菩萨句义语善安乐清净句义是菩萨句义意善安乐清净句义”是菩萨句义。
　　赞曰。此中三句即是第五为令法身圆满成辨能正摄受后后胜因。第十地名圆满在佛地名成辨感此之因最是殊胜说为胜因。即是此中三业安乐清净之义。正由前位意善安乐语身二业助安乐故。后后法身圆满成辨。三业不净逼迫现前便无安乐。后后法身无由成辨。此上十句义明菩萨修果清净句义。以显菩萨所有句义。此中清净若是染者离过清净。若善者修习清净。菩萨句义不离此。故地前分得地上正证。故益力转在地前位。
　　经曰。色蕴空寂“清净句义是菩萨句义。受想行识蕴空寂。清净句义是菩萨句义。眼处空寂。清净句义是菩萨句义。耳鼻舌身意处空寂。清净句义是菩萨句义。色处空寂。清净句义是菩萨句义。声香味触法处空寂。清净句义是菩萨句义。眼界空寂。清净句义是菩萨句义。耳鼻舌身意界空寂。清净句义是菩萨句义。色界空寂。清净句义是菩萨句义。声香味触法界空寂。清净句义是菩萨句义。眼识界空寂。清净句义是菩萨句义。耳鼻舌身意识界空寂。清净句义”是菩萨句义。
　　赞曰。自下第二三十一门依诸法本性及所由空寂清净句义以显菩萨所有句义。于中分二。初有二十六门明世俗胜义法所依所从本性空寂清净句义。以显菩萨所有句义。第二善非善下五对通染净法差别本性空寂清净句义。以显菩萨所有句义。初中分三。初有九门唯明世俗法所依本性空寂清净句义。以显菩萨所有句义。次有十六门唯明胜义法所从本性空寂句义。以显菩萨所有句义。后有一门总明世俗及胜义法所依本性空寂清净句义以显菩萨所有句义。初中九门即分为九。此所牒中有三句义。即三科法。且如凡夫遍计所执色蕴等法。本来空寂空寂即清净。但有妄心境都无故。依他门有本性亦空。经自说言。色如聚沫受喻浮泡想同阳焰行类芭蕉识犹幻事。色如聚沫者。速增减故水界生故。思饮食味水所生故。不可捼接故。非如泥团可令转变造作余物故。又实非聚似聚显现乃能发起有情解故。受喻浮泡者。三和合生不久坚住相似法故。谓下有水上有天雨傍风所击有浮泡生。三和合为缘生受亦尔。触等心所法略不说为缘又速疾谢起不坚住故。想同阳焰者。飙动性故。无量种相变异生故。令于所缘发颠倒故。令其境界极显了故。由此分别男女等相成差别故。行类芭蕉者。不坚实故。枝叶广大速即坏故。如明眼人持利刃入于林。取端直芭蕉柱截其根披枝叶。彼于其中都无所获。何况有实。谓圣弟子以妙慧刃于五趣林。取作受我见名之为柱截其根。断我见故。委细简择名披枝叶。唯有种种思等诸行差别法故。何况有余常恒之我故如芭蕉。识犹幻事者。譬如幻士住四衢道造作四种诸幻化事。言幻士者喻随福非福不动行识。住四衢道者住四识住。四幻事者谓象马等此虽可见而无真实象马等事。如是应知随福等识住四识住虽有作受我等之相然无真实我性可得。又识于中隐其实性外现异相犹如幻像。故知依他亦性空寂。幻法上无自然性故名之为空。圆成之体实理而说非空不空。由依二空门方可显证亦可名空。故三种法皆名为空。上护法解。清辨释言。又世俗妄说色等可有胜义入真色等皆无。故本空寂如第二月妄有即真无。故本皆空寂下诸空寂皆准此知。并应二解。但解其法不解理也。诠空寂句。所显空寂。即是菩萨能诠之句。所诠之义。依此证此名菩萨。故集聚荷担是蕴义。出生是处义。因性族类是界义。变碍名色。领纳名受。取像名想。造作名行。了别名识。以心所中受想二法资助心强。修禅无色此二用胜。外道说为生死因。故别名为蕴。蕴但摄有为无为非聚故。出生名处根不坏。境现前能生于识。故根及境别得处名。所生之识不开为处此亦通无为。为境生识故。六根有取各自境用故立别名。六境为根各别取故所以名别。性义因义名之为界。故开六识立十八界。亦通无为。为破有情识烦恼执对上中下三根差别说此三科。三科并通有漏无漏。余义并如诸论处说。
　　经曰。眼触空寂“清净句义是菩萨句义耳鼻舌身意触空寂清净句义是菩萨句义眼触为缘所生诸受空寂清净句义是菩萨句义耳鼻舌身意触为缘所生诸受空寂清净句义”是菩萨句义。
　　赞曰。此中二句义。于心所中举二为首。以有三位五位别故。根等生时近而胜故。能生心所触等强故。触谓触对即是触数。令心心所同触于境名之为触。触由根境识三和生。能和三种故诸经论名为三和。由根变异引触起时胜彼识境故名眼触乃至意触。由触分别领似三和生心所用诸心所中故先说触。受能同触五三位别。近而相顺但说六触为缘所生六种受数不说一切。又此二法说为有支说为异熟故同蕴等。说其空寂所有句义即是菩萨所有句义。不说自余诸心所等。
　　经曰。地界空寂“清净句义是菩萨句义水火风空识界空寂清净句义”是菩萨句义。
　　赞曰。此一法门即是六界成众生者。四大可知。所言空者即内身中空界之色。识谓八识。此中但说三种根本。谓色所依但说四大。行动所依说空界。内身无此空界之色不得动故。心所所依但说于识。论其根本故但说六根。成积聚形故说四大。能起分别故说于识。能有往来转动等业故说空寂不增不减。
　　经曰。苦圣谛空寂“清净句义是菩萨句义集灭道圣谛空寂清净句义”是菩萨句义。
　　赞曰。此一法门即是四谛。为二乘者差别安立故名世俗。苦者逼迫不安稳不可乐义。即有漏法一切皆是。一切有情及器世界并是苦故。烦恼业苦并是苦故。果苦有三或说有八。三谓行苦苦苦坏苦。八谓生苦老苦病苦死苦怨憎会苦爱别离苦求不得苦。略摄一切五取蕴苦。生苦有二因。一众苦所逼。二余苦所依。谓于母胎生熟藏间具受种种极不净物所逼迫苦。正出胎时复受支体逼切大苦。由有生故老病死等众苦随逐。老苦者时分变坏苦故云云。病苦者大种变异苦故云云。死苦者寿命变坏苦故云云。余苦可解。各各应知以古来说。谛者实义。苦真是苦更无异苦故名为谛。凡夫不知唯圣所识。圣者之谛故名圣谛。集者因义。谓烦恼业能集生苦故。苦摄有漏集除苦果。灭者择灭即是涅槃。此有四种。道谓圣道。通运路迳所由之义。即诸圣行无漏有为。初二有漏后二无漏。此四妙理体一真如。由依诠别以分四种故性清净。
　　经曰。因缘空寂“清净句义是菩萨句义等无间缘所缘缘增上缘空寂清净句义”是菩萨句义。
　　赞曰。亲能辨体生长诸法名之为因。以因为缘故曰因缘。缘谓缘藉四缘通称。即除佛果因位七识见相分等能熏种者名曰因缘。种通诸位自类相生及生现者皆名因缘。皆亲辨体生自果故。等无间者即心心所各自识聚。前望于后为无间缘。等有二义。一相似名等。且心所中前亦一受后亦一受。以体等故名曰相似。二力齐等名之为等。或前念一法等与后一法为无间缘。前念一切等能与后一法为无间缘故名等无间缘。是开道义。如前念眼识与后自眼识聚为无间缘。非与耳等或与并生。多少不等故。所缘缘者境有体法能生心等名之为缘。心等之上带彼境相。说所取境名为所缘。具二支义有所简别。增上缘者是威势义。与彼威势令生等故。等无间缘体唯心心所。其所缘缘通一切法。此二缘唯待心心所为果故。因缘之体通一切有为其果亦尔。其增上缘体果俱通一切法尽。
　　经曰。无明空寂“清净句义是菩萨句义行识名色六处触受爱取有生老死空寂清净句义”是菩萨句义。
　　赞曰。此十二缘起中无明以痴为体发业之惑。行通三业非福及福不动之业。此二皆通现行种子。识唯本识。名色通五蕴。六处唯六根。触受二法唯异熟性。当体为体。识支以下五唯种子。爱唯贪爱以为自体。取通一切烦恼为性。此二亦通现行种子。有体合用六支为体。谓爱取二润。前行等已下六支当果现起。后有果生说名为有。有唯是种子。从中有位至本有位未衰变。来所有五蕴皆名生支。从衰变位乃至命终所有五蕴名为老死。谓由无明造善恶行熏于本识。与识等五相感属已。爱取合润。此前六支当果可生名之为有。趣相生起名之为生。衰变命终名之为死。十二有支体唯有漏。如唯识等广说其相。
　　经曰。布施波罗蜜多空寂“清净句义是菩萨句义净戒安忍精进静虑般若波罗蜜多空寂清净句义”是菩萨句义。
　　赞曰。自下第二有十六门。明胜义法所由本性空寂句义。以显菩萨所有句义。于中有三。一明行有六门。二明位有二门。三明德有八门。行中有三。一总六度行。二所观理行。三别修起行。此即初也。施有三种。谓财法无畏此以无贪及彼所起二业为性。戒有三种。谓律仪摄善饶益有情。此以受菩萨戒时三业为性。安忍有三种。谓安受苦耐怨害谛察法。此中如次以无嗔精进审慧及彼所起三业为性。精进有三。谓被甲摄善利乐。精进此三以勤及彼所起三业为体。静虑有三。谓安住引发辨事。静虑此三但以等持为性。般若有三。谓加行正智后智。般若此三皆以择法为性。此前所说但说自性。若并眷属一一皆以一切俱行功德为性。何故此六名到彼岸。由七最胜所摄受故。一安住胜要有菩萨性。二依止胜要大菩提心。三意乐胜要悲愍有情。四事业胜要具行一切。五巧便胜要无相智所摄。六回向胜要回向菩提。七清净胜要不为二障杂。由具七义名到彼岸。不尔即非。由斯施等皆有四句。一施非波罗蜜不具七胜故。二波罗蜜非施见他行施自具七故。三亦施亦波罗蜜自行施复具七故。四非施非波罗蜜自不行施见他行施不生随喜故。修此六度有其五种。一依止任持修。二依止作意修。三依止意乐修。四依止方便修。五依止自在修。第一依止任持修有四。一依因修。谓依种性力修习正行。二依止报修。谓由胜身修习正行。三依止愿修。谓由本愿修习正行。四依简择慧修习正行。第二依止作意修亦有四。一依胜解于度一切相应契经起增上解。二依爱味于度见胜功德深生爱味。三依随喜于一切有情所行六度深生随喜。四依意乐修于自他当来胜品六度深生愿乐。第三依止意乐修有六。一无厌意乐如施无厌者。谓菩萨于一刹那以三千大千世界七宝唯布施一有情。又以殑伽沙等身命布施。如是布施住殑伽沙劫如于一有情。如是乃至于一切有情界如是施。时皆令于无上菩提速得成就菩萨尔时犹不厌足名施无厌意乐。二施广大意乐。菩萨如是展转相续无一刹那有退有断。乃至究竟坐菩提座名施广大意乐。三欢喜意乐。菩萨如是行施之时。于来求者生大欢喜。来求之者虽生欢喜不如菩萨名施欢喜意乐。四恩德意乐。菩萨如是行施之时。观彼求者于我已身有大恩德。不见已身于彼有恩。由资助我无上菩提故名施恩德意乐。五无染意乐。菩萨如是虽于无量诸有情所兴大施福。而不祈报恩当来异熟名施无染意乐。六善好意乐。菩萨如是以所修行广大施聚所得异熟施诸有情不自为己。又以此福共诸有情回向无上正等菩提名施善好意乐。广说余五度如对法等。第四依止方便修。谓由无分别智观察三轮皆清净故。由此速成所修行故。第五依止自在修。有三。一身自在谓自性受用身。二行自在谓变化身等。示现诸有情一切种同法行故。三说自在。谓说六度一切种差别无有滞碍故。
　　经曰。真如空寂“清净句义是菩萨句义法界法性不虚妄性不变异性平等性离生性法定法住实际虚空界不思议界空寂清净句义”是菩萨句义。
　　赞曰。第二所观理行。此前应说二十空等。以空即空寂。名字既同不应更立所以不说。此真如等体虽即空寂之所显名字既别所以别立。此中八名。体一真如。真谓真实显非虚妄。如谓如常表无变异。即是湛然不虚妄义。遮妄显常名真如也。法界者三乘妙法所依相故。法性者一切诸法真实本体。不虚妄性者离妄颠倒不妄性也。不变异性者谓一切时不改转故。平等性者遍诸法故。离生性者。生谓生梗如生食等。此即虚妄有漏诸法离此生梗坚强之性。又生者生灭。离生灭体名离生性。实际者无倒所缘故。实谓无颠倒此处究竟故名为际。过无我性更无所求故。此中文略但举八名。第一会中有十二名。对法等中有其六名。体但一如名有差别。约其所治随其诠别故成多种。
　　经曰。四静虑“空寂清净句义是菩萨句义四无量四无色定空寂清净句义”是菩萨句义。
　　赞曰。自下第三别修起行。于中有四。一禅无色行。二菩提分行。三解脱门行。四别对治行。此即初也。静其心专一虑定慧齐均功德殊胜得静虑名。离欲恶不善法。有寻有伺离生喜乐初静虑。第二离寻伺喜静虑。第三已离喜乐静虑。第四已离寻伺喜乐舍念清净静虑。此等总说初二三四以为名别。更无别名。唯在色地通有无漏。四无量者慈悲喜舍。与乐名慈无嗔为性。拔苦名悲不害为性。不离乐为喜不嫉善根为自性。令利益为舍舍善根为性。通有无漏遍在四禅境行俱宽故名无量。四无色者谓空识无边无所有处非想非非想处。此通有无漏三乘俱起。
　　经曰。四念住空寂“清净句义是菩萨句义四正断四神足五根五力七等觉支八圣道支空寂清净句义”是菩萨句义。
　　赞曰。此即第二菩提分行。四念住者身受心法。以慧为性。慧由相应之念住此四境之中名为念住。四正断者。一律仪断。谓已生恶法为令断故生欲策励。二断断。谓未生恶法为令不生故生欲策励。三修习断。谓未生善法为令生故乃至策心持心。四防护断。谓于已生善法为欲令住。乃至策心持心。此四种以精进为体。策发于慧自能渐伏名为正断。四神足者欲勤心观。由此四故引生于定故。四神足以定为体。运转最胜自在为神由定能得能证于此故名神足。五根者信进念定慧。生出世法此为上首故名为根。此五于诸出世法中深生胜解。清信难伏说名为力。天魔外道及沙门等不能伏故。此五随名各自为体。七等觉支者谓择法精进喜轻安定舍及念为七。此七唯无漏在见道位起。觉者择法。支谓支分。择法觉是觉亦觉支。余觉支而非觉如其自名即为其体。此七能遍观诸法故立以等名。等是遍义。八圣道支者正见正思惟正精进正语正业及正命正念及正定。语业命三戒蕴所摄。余体如名修道位起。诸圣有学由八支摄行迹正道能无余。断一切烦恼能于解脱究竟作证。是故此八名圣道支。合此三十七种道品总以十一法而为自体。一慧即四念住慧根力择法觉正见支。二精进即四正断精进根力精进觉支正精进。三定即四神足定根力定觉支正定。四信即信根力。五念即念根力念觉支正念。六欲即四神足。七喜受即喜觉支。八轻安即安觉支。九舍即舍觉支。十寻即正思惟实体即慧。十一色即无表戒正语业命。此中假实．修法．废立．开合．学摄体支．对辨．并如别钞。
　　经曰。空解脱门“空寂清净句义是菩萨句义地相无愿解脱门空寂清净句义”是菩萨句义。
　　赞曰。自下第三解脱门行。观空无我名之为空。观灭离相名为无相。观苦集道诸有为法不生愿求名为无愿。由此三种能入谛理。名之为门。体是无漏法。复能证解脱故名解脱。若但言空无相无愿即通三慧。定之与散通有无漏。若言三昧即唯修慧。唯定非散通有无漏。言解脱门即唯修慧。唯定非散不通有漏。此三或总或别缘谛如余处说。又除见说空。离爱说无愿。离无明说无相。
　　经曰。八解脱空寂“清净句义是菩萨句义八胜处九次第定十遍处空寂清净句义”是菩萨句义。
　　述曰。自下第四别对治行。八解脱者一内有色观诸色。二内无色观诸色。三净解脱身作证。四空处。五识处。六无所有处。七非想非非想处。八灭尽解脱。谓诸圣者能顺无漏能离诸障名为解脱。八胜处者一内有色观外色少若好若恶若劣若胜。于彼诸色胜知胜见得如实相。二内有色观外色多。余如前说下准此知。三内无色想观外色少。四内无色想观外色多。五内无色想观外诸色若青青显青现青光。六内无色想观外色黄。七内无色想观外色赤。八内无色想观外色白。胜伏所缘名为胜处。九次第定者谓四静虑四无色及灭尽定。粗细渐次上下次故。十遍处者谓地水火风青黄赤白空识无边处。观遍一切其量广大名为遍处。此等体性。增减。所由无量义门如别处说。
　　经曰。极喜地“空寂清净句义是菩萨句义离垢地发光地焰慧地极难胜地现前地远行地不动地云无法善慧地空寂清净句义”是菩萨句义。
　　赞曰。自下第二明胜义位。于中有二。初大乘位后三乘位。此即初也。但明因中菩萨十地。一极喜地。初获圣性具证二空。能益自他生大喜故。二离垢地。具净尸罗远离能起微细毁犯烦恼垢故。三发光地。成就胜定大法总持能发无边妙慧光故。四焰慧地。安住最胜菩提分法烧烦恼薪慧焰增故。五极难胜地。真俗两智行相互违合令相应极难胜故。六现前地住缘起智引无分别最胜般若令现前故。七远行地。至无相住功用后边出过世间二乘道故。八不动地。无分别智任运相续相用烦恼不能动故。九善慧地。成就微妙四无碍解能遍十方善说法故。十法云地。大法智云含众德水。弊如空粗重充满法身故。此地总以有为无为一切功德以为自性。与所修行为胜依持。令得生长。故名为地。
　　经曰。净观地“空寂清净句义是菩萨句义种性地第八地具见地薄地离欲地已办地独觉地菩萨地如来地空寂清净句义”是菩萨句义。
　　赞曰。此即第二明三乘位。初二地中略有二释。一云净观地。在解脱分位及前三善根。种性地唯在世第一法。故婆娑云。有说种性地法亦可说有退。二解云。净观地唯在解脱分位未为谛观。种性未定但净修心观身受等故名净观。种性地通在四善根。暖等位中种性方定不可转故。第八地谓预流向。从阿罗汉向前数故。即住见道前十五心。具见地者谓预流果。此位具足十六心故。薄地谓一来。于欲界九品惑已断六品故。离欲地谓不还。决定全离欲界惑故。已辨地者谓阿罗汉。我生已尽所作已辨故。余之三地随名释义。前唯一乘今通师弟长短作说。故十地别。
　　经曰。一切陀罗尼门“空寂清净句义是菩萨句义一切三摩地门空寂清净句义”是菩萨句义。
　　赞曰。自下第三明所成德。依行入位成此德故。于中有八德。此即第一引生诸德。一是总持门。二是等持门。前此经序。菩萨德中已略解讫。由此二种引生诸德故。
　　经曰。五眼空寂“清净句义是菩萨句义六神通空寂清净句义”是菩萨句义。
　　赞曰。此即第二观照化生德。五眼者谓肉天慧法及佛眼。照了导义名之为眼。六神通者一神境通二天耳通三心差别通四宿住随念通五死生通六漏尽通。运转自在名神事无障拥名通。此二体性如经广说。及如瑜伽论第五十四六十九对法论中第十四卷等文解释。
　　经曰。如来十力“空寂清净句义是菩萨句义四无所畏四无碍解大慈大悲大喜大舍十八佛不共法空寂清净句义”是菩萨句义。
　　赞曰。此即第三降伏不共德。十力者一处非处智力。二自业智力。三静虑解脱等持等至智力。四根胜劣智力。五种种胜解智力。六种种界智力。七遍趣行智力。八宿住随念智力。九死生智力。十漏尽智力。由与利生功德相应毕竟胜伏一切魔怨。大威力故说名为力。总以信等五根为性。四无畏者一正等觉无畏二漏尽无畏三障法无畏四出苦道无畏。于大众中正师子吼。沙门魔梵无能难者故名无畏。四无碍解者一法无碍解。二义无碍解。三训词无碍解四辩才无碍解。通达无碍名无碍解。大慈大悲大喜大舍者遍缘三界。周及四生行境宽广故名为大。慈悲等相如前已说。四无量境狭在欲色。通在三乘。假实观摄。此唯佛具境行宽遍通在三界。唯是实观。十八佛不共法者。一身无误失越杌等。二无卒暴扬声等。三无忘失念久所作等。四无不定心恒在定故。五无种种相生死涅槃等。六无不择舍利乐等。此上六种由所知障有此习故。七者欲无退。八精进无退。九念无退。十定无退。十一慧无退。十二解脱无退。此上六种依所知障修断事中而无退减。十三身业智为前导。十四语业智为前导。十五意业智为前导。十六知过去。十七知未来。十八知现在无差无碍。此上六种亦由有彼所知障习。此十八法唯佛所有。非二乘等故名不共。余体义门废立增减如瑜伽等广说其相。然此大经亦具宣说应勘异同。
　　经曰。三十二相“空寂清净句义是菩萨句义八十随好空寂清净句义”是菩萨句义。
　　赞曰。此即第四相好殊异德。今依大般若波罗蜜多经卷第三百八十一。佛言善现云何如来应正等觉三十二大士相。善现。世尊足下有平满相。妙善安住犹如奁底。地虽高下随足所蹈皆悉坦然无不等触是为第一。世尊足下千辐轮文辋毂众相无不圆满是为第二。世尊手足皆悉柔软如睹罗绵胜过一切是为第三。世尊手足一一指间犹如雁王咸有鞔网。金色交络文同绮画是为第四。世尊手足所有诸指圆满纤长甚可爱乐是为第五。世尊足跟广长圆满与趺相称胜余有情是为第六。世尊足趺修高充满柔软妙好与跟相称是为第七。世尊双腨渐次纤圆如医泥耶仙鹿王腨是为第八。世尊双臂修直佣圆如象王鼻平立摩膝是为第九。世尊阴相势峰藏密其犹龙马亦如象王是为第十。世尊毛孔各一毛生柔润绀青右旋宛转是第十一。世尊发毛端皆上靡右旋宛转柔润绀青严金色身甚可爱乐是第十二。世尊身皮细薄润滑尘垢水等皆所不住是第十三。世尊身皮皆真金色光洁晃曜如妙金台众宝庄严众所乐见是第十四。世尊两足二手掌中颈及双肩七处充满是第十五。世尊肩项圆满殊妙是第十六。世尊髆腋悉皆充实是第十七。世尊容仪洪满端直是第十八。世尊身相修广端严是第十九。世尊体相纵广量等周匝圆满如诺瞿陀是第二十。世尊颔臆并身上半威容广大如师子王是二十一。世尊常光面各一寻是二十二。世尊齿相四十齐平净密根深白逾珂雪是二十三。世尊四牙鲜白锋利是二十四。世尊常得味中上味喉脉直故。能引身中诸支节脉所有上味风热淡病不能为杂。由彼不杂脉离沉浮延缩坏损拥曲等过。能正吞咽津液通流故身心适常得上味是二十五。世尊舌相薄净广长能覆面轮至耳发际是二十六。世尊梵音词韵和雅随众多少无不等闻。其声洪震犹如天鼓。发言婉约如频迦音是二十七。世尊眼睫犹若牛王绀青齐整不相杂乱是二十八。世尊眼睛绀青鲜白红环间饰映洁分明是二十九。世尊面轮其犹满月眉相皎净如天帝弓是第三十。世尊眉间有白毫相右旋柔软如睹罗绵鲜白光净逾珂雪等是三十一。世尊顶上乌瑟腻沙高显周圆犹如天盖是三十二。善现是名三十二大士相。善现云何如来应正等觉八十随好。善现世尊指爪狭长薄润光洁鲜净如花赤铜是为第一。世尊手足指圆纤长佣直柔软节骨不现是为第二。世尊手足各等无差于诸指间悉皆充密是为第三。世尊手足圆满如意软净光泽色如莲华是为第四。世尊筋脉盘结坚固深隐不现是为第五。世尊两踝俱隐不现是为第六。世尊行步直进庠审如龙象王是为第七。世尊行步威容齐肃如师子王是为第八。世尊行步安平庠序不过不减犹如牛王是为第九。世尊行步进止仪雅犹如鹅王是为第十。世尊回顾必皆右旋如龙象王举身随转是第十一。世尊支节渐次佣圆妙善安布是第十二。世尊骨节交结无隙犹若龙盘是第十三。世尊膝轮妙善安布坚固圆满是第十四。世尊隐处其文妙好威势具足圆满清净是第十五。世尊身支润滑柔软光悦鲜净尘垢不著是第十六。世尊身容敦肃无畏常不怯弱是第十七。世尊身支坚固稠密善相属著是第十八。世尊身支安定敦重曾不掉动圆满无坏是第十九。世尊身相犹如仙王周匝端严光净离翳是第二十。世尊身有周匝圆光于行等时恒自照曜是二十一。世尊腹形方正无欠柔软不现众相庄严是二十二。世尊脐深右旋圆妙清净光泽是二十三。世尊脐厚不窊不凸周匝妙好是二十四。世尊皮肤远离疥癣亦无黡点疣赘等过是二十五。世尊手掌充满柔软足下安平是二十六。世尊手文深长明直润泽不断是二十七。世尊唇色光润丹晖如频婆果上下相称是二十八。世尊面门不长不短不大不小如量端严是二十九。世尊舌相软薄广长如赤铜色是第三十。世尊发声威震深远如象王吼明朗清彻是三十一。世尊音韵美妙具足如深谷响是三十二。世尊鼻高修而且直其孔不现是三十三。世尊诸齿方整鲜白是三十四。世尊诸牙圆白光洁渐次锋利是三十五。世尊眼净青白分明是三十六。世尊眼相修广譬如青莲花叶甚可爱乐是三十七。世尊眼睫上下齐整稠密不白是三十八。世尊双眉长而不白致而细软是三十九。世尊双眉绮靡顺次绀琉璃色是第四十。世尊双眉高显光润形如满月是四十一。世尊耳厚广大修长轮埵成就是四十二。世尊两耳绮丽齐平离众过失是四十三。世尊容仪能令见者无损无染皆生爱敬是四十四。世尊额广圆满平正形相殊妙是四十五。世尊身分上半圆满如师子王威严无对是四十六。世尊首发修长绀青稠密不白是四十七。世尊首发香洁细软润泽旋转是四十八。世尊首发齐整无乱亦不交杂是四十九。世尊首发坚固不断永无[土*(虒-儿+巾)]落是第五十。世尊首发光滑殊妙尘垢不著是五十一。世尊身分坚固充实逾那罗延是五十二。世尊身体长大端直是五十三。世尊诸窍清净圆好是五十四。世尊身支势力殊胜无与等者是五十五。世尊身相众所乐观尝无厌足是五十六。世尊面轮修广得所皎洁光净如秋满月是五十七。世尊颜貌舒泰光显含笑先言唯向不背是五十八。世尊面貌光泽熙怡远离频蹙青赤等过是五十九。世尊身支清净无垢常无臭秽是第六十。世尊所有诸毛孔中常出如意微妙之香是六十一。世尊面门常出最上殊胜之香是六十二。世尊首相周圆妙好如末达那亦犹天盖是六十三。世尊身毛绀青光净如孔雀项红晖绮饰色类赤铜是六十四。世尊法音随众大小不增不减应理无差是六十五。世尊顶相无能见者是六十六。世尊手足指约分明庄严妙好如赤铜色是六十七。世尊行时其足去地如四指量而现印文是六十八。世尊自持不待他卫身无倾动亦不逶迤是六十九。世尊威德远震一切恶心见喜恐怖见安是第七十。世尊音声不高不下随众生意和悦与言是七十一。世尊能随诸有情类言音意乐而为说法是七十二。世尊一音演说正法随有情类各令得解是七十三。世尊说法咸依次第必有因缘言无不善是七十四。世尊等观诸有情类赞善毁恶而无爱憎是七十五。世尊所为先观后作轨范具足令识善净是七十六。世尊相好一切有情无能观尽是七十七。世尊顶骨坚实圆满是七十八。世尊颜容常少不老好巡旧处是七十九。世尊手足及胸臆前俱有吉祥喜旋德相文同绮画色类朱丹是第八十。善现是名八十随好。善现如来应正等觉成就如是诸相好故身光任运能照三千大千世界无不遍满。若作意时即能普照无量无边无数世界。然为怜愍诸有情故摄光常照面各一寻。若纵身光即日月等所有光明皆常不现。诸有情类便不能知昼夜半月日时岁数。所作事业即不得成。佛声任运能遍三千大千世界。若作意时即能遍满无量无边无数世界。然为利乐诸有情故声随众量不减不增。善现如是功德胜利我先菩萨位修行般若波罗蜜多时已能成辨。故今相好圆满庄严一切有情见者欢喜。皆获殊胜利益安乐。如是善现菩萨摩诃萨行深般若波罗蜜多时能以财法二种布施摄诸有情。是为甚奇希有之法。
　　经曰。无忘失法“空寂清净句义是菩萨句义恒住舍性空寂清净句义”是菩萨句义。
　　赞曰。此即第五常记平等德。谓诸如来常随记念若事若处若如若时。有所为作皆随正念。普于一切所作事业。普于一切方处差别。普于一切所作方便。普于一切时分差别念无忘失。常住正念名无忘念。恒住舍性者谓六恒住法。于六根门不忧不喜。但起正舍平等观境。
　　经曰。一切智“空寂清净句义是菩萨句义道相智一切相智空寂清净句义”是菩萨句义。
　　赞曰。此即第六觉了空有德。观空性智名一切智。即正体智观有智中分之为二。一观无漏道。一观所余法相。相者相状差别之相即后得智。智观无漏道此名道相智。观所余法名一切相智。一切种智分为二故。
　　经曰。一切菩萨“摩诃萨行空寂清净句义是菩萨句义诸佛无上正等菩提空寂清净句义”是菩萨句义。
　　赞曰。此即第七第八二门。明因果位二满总德。此上所说诸功德等若在因位名菩萨行。若在果位名佛菩提。菩提觉义。其菩提智及菩提断一切并名为菩提。故有为无为一切功德随应皆摄在此二故。
　　经曰。一切异生法“空寂清净句义是菩萨句义一切预流一来不还阿罗汉独觉菩萨如来法空寂清净句义”是菩萨句义。
　　赞曰。此即第三总明世俗胜义法所依本性空寂句义。以显菩萨所有句义。一切异生唯在凡位。以业烦恼轮回六趣。异圣者生故名异生。一切预流等并是圣位。预流向果并名预流。无间渐超三界见道诸烦恼尽。十五心来皆名为向。第十六心名之为果。预圣流故名为预流。即此进向三界见惑并已断尽。欲界修道前五品尽名一来向。六品尽时名之为果。此于欲界唯有一生。如从人中得第二果舍此身已次生天中。天中没已来生人中便得无学故名一来。即此进向已断见惑尽。欲界修惑断七八品名不还向。欲界修惑要皆断尽。余地不定。心不还生于欲界故名为不还。阿罗汉者名之为应。一应永害烦恼贼。二应不后受分段生。三应受妙供养。三界见惑并皆断尽。初定已上所有修惑或多或少。乃至非想八品解脱九品无间已前能断尽者名阿罗汉向。三界见修并俱断尽名阿罗汉果。以上果向无间解脱皆准此说。此观谛理若思风动树悟十二缘起。不藉善友自得菩提。或麟角或众出名为独觉。十地已去名为菩萨。法云地后号曰如来。此亦并是初二十六门。明世俗胜义法所依所从本性空寂清净句义。以显菩萨所有句义。自下第二五对十门。通染净法差别本性空寂清净句义。以显菩萨所有句义。
　　经曰。一切善非善法“空寂清净句义是菩萨句义一切有记无记法有漏无漏法有为无为法世间出世间法空寂清净句义”是菩萨句义。
　　赞曰。顺理益物名之为善通有无为。与此相违名为非善。即不善无记自体殊胜。及有当果可记别故名之为记。即善不善与此相违名为无记。与烦恼漏相应相杂相随增长名为有漏。漏是流漏义。于六根门当流泄故毁之名漏。无漏翻此。为之言作亦名为生。有作有生名曰有为。与此相违名曰无为。体用显现迁流名世。堕虚伪中名之为间。与此相违名出世间。此等差别所依本性真如空寂清净句义。以显菩萨所有句义。妄即真故性即相故。
　　经曰。所以者何。
　　赞曰。大文第二释其所由。于中有二初问后释。此初问也。谓此诸法清净句义即是菩萨所有句义。此义之所以者何谓也。
　　经曰。以一切法“自性空故”自性远离。
　　赞曰。下释所由如幻[少/兔]等世俗妄有胜义。知空故说诸法空寂句义即是菩萨所有句义。故言诸法自性空故释上所由。为欲显发般若尊胜以自性空释远离等。由此诸法胜义自性空无性故远离虚妄颠倒相也。
　　经曰。由远离故“自性寂静由寂静故自性清净由清净故甚深般若波罗蜜多”最胜甚深。
　　赞曰。生死嚣烦真如寂静故由远离。自性亦静烦恼有染空性清净故由寂静显体清净。此意总显。由一切法自性空故空寂句义即是菩萨所有句义。诸法既空故离虚妄离虚妄故体无嚣动故性寂静。既无嚣动自性空寂故非染污自性清净。自性清净者显般若最胜清净。观照悟此本性清净真相自体本来清净。故文字等甚深般若最胜清净。清辨护法二释随应。
　　经曰。如是般若“波罗蜜多当知即是菩萨句义诸菩萨众”皆应修学。
　　赞曰。此即第三结劝修学。文字般若即菩萨句义。求此学此名为句故。余四般若名菩萨义。菩萨之教诠此四故。既成菩萨由此五种。五种即是菩萨能诠所诠之义。诸菩萨中下位望进胜上位者。应勤精进学此五种。
　　经曰。佛说如是“菩萨句义般若理趣”清净法已。
　　赞曰。自下第三叙佛所说法门之德。于中有二。初结前义以发经端。后正告陈所说之德此即初也。
　　经曰。告金刚手“菩萨等言若有得闻此一切法甚深微妙般若理趣清净法门深信受者乃至当坐妙菩提座一切障盖皆不能染谓烦恼障业障法障虽多积集而不能染虽造种种极重恶业而易消灭”不堕恶趣。
　　赞曰。于中复二。初明闻经深信受果。后明受持精勤等果。所以但告金刚手者欲令有情取一切佛大珍宝故。闻者听闻信者能顺受者领纳。殷重供养恭敬名深。此意总显。听闻信顺领纳殷重始从今日乃至菩提三障五盖皆不能染。盖谓五盖。谓贪欲于乐出家位。嗔恚于觉邪行位。惛沉睡眠掉举恶作及与疑盖于止举舍位。能覆蔽心名之为盖。障者障碍障道不生碍灭不证。此有三种经文自列。若小乘中以数行烦恼难可伏除名烦恼障。以杀父等五种逆业名为业障。合三恶趣人趣北洲及无想天名异熟障。然不见说别有法障。然今此文障解脱惑名烦恼障。萨遮尼犍子经以破塔坏寺等为五逆。像法决疑经说有七逆。然不离尼犍子经所说五种名为业障。言法障者前异熟障亦名法障。感遗法业名为法障。或去世时障碍正法障他修定。不种闻法所有种子所以今生于法不闻不信不悟名为法障。集者作也积者积造。虽多积集而不能染由解法空不乐生死。虽起烦恼重业障法以经威力定不能染。染者染污令感苦果等名为染也。又虽造种种极重恶业由体性空烦恼不坚。故而易消灭易消灭故不堕恶趣。业既易亡恶果宁起。由法性空诸法实理体实远鉴三障故销。
　　经曰。若能受持“日日读诵精勤无间如理思惟彼于此生定得一切法平等性金刚等持于一切法皆得自在恒受一切”胜妙喜乐。
　　赞曰。下明受持精勤等果。言受持者爱乐宝重领受在心持之不忘。如念子等不忘在心。日日读者披文诵者暗说。精者专精勤者勇励身心。日夜六时中无间隙如其理趣而谛思惟。彼于此生现报果也。定得一切法平等性真如理也。金刚等持者等持谓定金刚者喻。能破分别著相烦恼。谓观一切法平等性真如空理所有等持能破分别著相颠倒故名金刚。又真如理名曰金刚。缘此之定名金刚等持。谓能受持心心不忘日日读诵精勤思惟如是法性故得此定。当起胜慧破诸分别颠倒著相。今时证此金刚等持闻思位中相应定。此中但有五种法行。谓听闻．受持．披读．讽诵．思惟五种。略无书写供养施他开演修行五种互影显故。其实而论行十法行并得此果。读诵尚得况能演说及修行等。于一切法皆得自在者未体真空理事皆拥。体真远鉴于理既通故得自在。自在者无碍义。恒受一切胜妙喜乐者于法著有忧有恚。于真会空于俗体妄。既无忧恚故得恒时受妙喜乐。既闻法性真喜未曾得故。
　　经曰。当经十六“大菩萨生定得如来执金刚性疾证无上”正等菩提。
　　赞曰。世尊自说善修神足能住一劫或一劫余。菩萨十六大生即义当十六劫。金刚性者谓。真如性能破裂生死过失名为金刚。诸法之体故名为性。执者受义亲领受之故名为执。即正体智能缘于空。或执金刚之性即是真如。经十六生得此真性故。由于此经行前法行能超生死。不经僧祇经十六劫便入初地。以经所明实相之理有大神验。闻此法等故超生死无边劫量。既尔故能疾证无上菩提。此中所说现在定得金刚等持。于法自在受胜喜乐。后生之障皆不能染不堕恶趣。得金刚性疾得菩提经力故也。

　　般若理趣分疏卷第二终



　　大般若波罗蜜多经般若理趣分述赞卷第三

　　　　大慈恩寺沙门　基撰
　　经曰。尔时世尊复依遍照如来之相。
　　赞曰。上来第一明实相境法。此下第二寂静法性现等觉门。即是观照正智体境前门。真性此明智相。于中亦三。初叙佛说法门之号。此门有二。初明所依如来之相。后陈所说法门之名。此即初也。前门明性。本体之法不说为相。下门是义所以称相。如来总体别有多能。今依一义即是遍照如来之相。相谓义相相状。非是分别有相之相。今于无相之法后说义相之相。由一切智一切种智断惑游观二种智故。于一切法皆能了知名为遍照。遍照之智即如来相。今依此体相而说于法门故名为依遍照之相。
　　经曰。为诸菩萨“宣说般若波罗蜜多一切如来寂静法性其深理趣”现等觉门。
　　赞曰。此陈所说法门之名。一切如来寂静法性甚深理趣者。即前所说实相妙法是一切佛寂静法性甚深理趣。现等觉门者现谓显现现前明了亲证之义。等者遍义觉谓照义。此意即显无分别智明了亲能遍照法性。现等觉体即无分别智。门者通由入趣之义。以能诠法等为由为通入趣法性。无分别智由此深教等为由能入现等觉故。
　　经曰。谓金刚平等性“现等觉门以大菩提坚实难坏”如金刚故。
　　赞曰。此下第二有四门。第一能断生死性坚实故金刚平等性。现等觉者能破生死。现等之觉犹如金刚。以智所证法性菩提坚牢真实难可破坏若破金刚故。能证智名金刚智。金刚般若名曰金刚义亦同此。以所证如性坚实故能证之智亦如金刚能破生死。
　　经曰。义平等性“现等觉门以大菩提”其义一故。
　　赞曰。此即第二观察所诠智。一切有为无为等义皆悉平等。以法本性真如菩提其义一故性无差别。
　　经曰。法平等性“现等觉门以大菩提”自性净故。
　　赞曰。此即第三观察能诠智。以所证理大菩提性自性清净故。于能诠教悟其平等。
　　经曰。一切法平等性“现等觉门以大菩提于一切法”无分别故。
　　赞曰。此即第四通证诸法智。一切法者有为无为诸法之中皆现等觉。以法本性于诸法中无有分别故。能证智证诸法时皆亦不分别。故法本性亦性平等。由如空中种种云雾如屏风上种种像貌。空及屏风并无分别。云及画像种种相起。
　　经曰。佛说如是“寂静法性般若理趣”现等觉已。
　　赞曰。自下第三结叹法德此即结也。
　　经曰。告金刚手“菩萨等言若有得闻如是四种般若理趣现等觉门信解受持读诵修习乃至当坐妙菩提座虽造一切极重恶业而能超越一切恶趣疾证无上”正等菩提。
　　赞曰。此即叹德。然准经中有十法行。此中但说有六法行。一闻二信解三受持四读五诵六修习。始从今日于十法行初首行时。乃至未来坐菩提座成佛已来。虽造一切极重恶业谓见中邪见业中意业逆中破和合僧等。虽皆具造由悟解故不为被染。而能超越一切恶趣。由闻经行等大威神力此诸恶业作不增长故不堕于三恶道等。乃至速证无上菩提。计此功德应与前同。但为别赞经之胜用故各别说。
　　经曰。尔时世尊“复依调伏一切恶法释迦牟尼”如来之相。
　　赞曰。自下第二有二段经明行境法。于中有二。初段调伏众恶普胜法门。由观实相能伏众恶。后段平等智印清净法门。由观观照智慧照明。今此初段于中有三。初明所说法门之号。于中有二。初明所依如来之相。此为初也。一切恶法者二障分别因果分别染净分别悉能除也。释迦者能义牟尼者寂默义。能调众恶离诸諠动。諠动之法谓生死法。故名能寂默如来之相。依此调伏一切恶法能寂如来之相说此法门也。
　　经曰。为诸菩萨“宣说般若波罗蜜多摄受一切法平等性甚深理趣”普胜法门。
　　赞曰。此陈所说法门之名。摄受一切法平等性者谓摄一切染净因果皆入平等性法界中。由此故能普胜众恶由此法门名普胜法。
　　经曰。谓贪欲性“无戏论故嗔恚性亦无戏论嗔恚性无戏论故愚痴性亦无戏论愚痴性无戏论故犹预性亦无戏论犹预性无戏论故诸见性亦无戏论诸见性无戏论故”憍慢性亦无戏论。
　　赞曰。此下第二正说法门于中有三。初别说生死惑业苦法性无戏论。次陈诸染净法性无戏论。后说般若亦无戏论结归深趣。初中复三。一明烦恼性无戏论二明业三明果。烦恼中有二。初明根本后明随惑。此根本也。根本有六由此为本一切烦恼皆得生长。谓贪欲性。无戏论者谓染妄法性即真如。真如之法体无戏论。戏论者谓分别相名言相寻思相。由戏论故执著染净有所分别。分别故生死生。知无戏论染净亡。染净亡性无分别。无分别故生死灭故能除恶。下皆准知。初三三毒。犹预者疑。诸见谓五见即耶推度。憍谓憍逸。慢谓七慢恃已陵人名之为慢。此六根本真如本性。性无戏论性无戏论故能离分别。契此本性离分别无戏论一切恶法悉能降伏。
　　经曰。憍慢性无戏论故“诸缠性亦无戏论诸缠性无戏论故”烦恼垢性亦无戏论。
　　赞曰。此明随惑。缠谓数数增盛现前缠绕于心故名缠也。此有八种谓惛沉睡眠于止为障。掉举恶作于举为障。嫉悭于舍为障。无惭无愧于戒为障故但立八。垢有六种谓害恨恼及谄诳憍。垢秽众生故名为垢。此六相粗毁责之甚立以垢名。
　　经曰。烦恼垢性“无戏论故诸恶业性亦无戏论诸恶业性无戏论故诸果报性”亦无戏论。
　　赞曰。上惑无戏论业果亦复然。总名生死法性无戏论。证此无戏论故离生死一切恶法。
　　经曰。诸果报性“无戏论故杂染法性亦无戏论杂染法性无戏论故清净法性亦无戏论清净法性无戏论故一切法性”亦无戏论。
　　赞曰。此第二明诸染净法性无戏论。杂染者总摄一切有漏法尽与染杂故。清净者总摄一切无漏法尽。一切法者总摄一切有漏无漏有为无为生死有情。先染后净先别后总。义次第故。
　　经曰。一切法性“无戏论故当知般若波罗蜜多”亦无戏论。
　　赞曰。由所观境性无戏论能观之智亦无戏论。如实知故。由此境智悉无戏论故离生死一切分别。降伏一切恶法皆尽。
　　经曰。佛说如是“调伏众恶般若理趣”普胜法已。
　　赞曰。自下第三叹此经德意此结前已。
　　经曰。告金刚手“菩萨等言若有得闻如是般若波罗蜜多甚深理趣信解受持读诵修习假使杀害三界所摄一切有情而不由斯堕于地狱傍生鬼界以能调伏一切烦恼及随烦恼”恶业等故。
　　赞曰。以经威力能调众恶故是杀罪并得销除。由悟法性起斯胜行故此大罪不招恶果。以经威力善能调伏一切烦恼及随烦恼恶业等故。设有是罪不招恶果。相缚缚众生亦由粗重缚善。后双修止观方乃俱解脱。一切恶业从烦恼生一切烦恼从分别起。今离戏论断诸分别。分别既尽惑业亦亡。故此大罪闻经信解定得消灭。
　　经曰。常生善趣“受胜妙乐修诸菩萨摩诃萨行疾证无上”正等菩提。
　　赞曰。上能除恶下能摄善。于中二果。一世间果二出世果。
　　经曰。尔时世尊“复依性净如来之相为诸菩萨宣说般若波罗蜜多一切法平等性观自在妙智印甚深理趣”清净法门。
　　赞曰。此第四段由观观照智慧照明。以显行境界。文中有三并同前解。由能观智证会诸法本性清净故分别相智皆离之名为性净今名得清净。一切法平等性者即是真如观自在悲行也。妙智印者智行也。又此观自在即妙智印印一切法平等故。余文可知。
　　经曰。谓一切贪欲“本性清净极照明故能令世间嗔恚清净一切嗔恚本性清净极照明故能令世间愚痴清净一切愚痴本性清净极照明故能令世间疑惑清净一切疑惑本性清净极照明故能令世间见趣清净一切见趣本性清净极照明故能令世间”憍慢清净。
　　赞曰。此文有三同前文说。前文是境此文是智。照明前故。谓于贪欲本性真如清净境中极照明故。能照明者即是智。以贪欲为本生于嗔等故。
　　经曰。一切憍慢“本性清净极照明故能令世间缠结清净一切缠结本性清净极照明故能令世间”垢秽清净。
　　述曰。此明于随烦恼本性清净极照明也。缠垢等义并如前解。所言结者即是九结。谓爱．恚．慢．无明．见取．疑．嫉．悭．结。结是结缚。能和合苦难可解故名之为结。
　　经曰。一切垢秽“本性清净极照明故能令世间恶法清净一切恶法本性清净极照明故能令世间”生死清净。
　　赞曰。上明惑此明业果。以生死业逼迫果业故名恶法。言生死者谓异熟果即前恶业所招苦果。
　　经曰。一切生死“本性清净极照明故能令世间”诸法清净。
　　赞曰。世间诸法即杂染法总摄有漏。自下第二总摄诸法。
　　经曰。以一切法“本性清净极照明故能令世间”有情清净。
　　赞曰。由有漏法成有情故。故有漏后明其有情。
　　经曰。一切有情“本性清净极照明故能令世间”一切智清净。
　　赞曰。出世间中一切智为本。举此摄余清净法尽。三乘总观诸无我智名一切智。
　　经曰。以一切智“本性清净极照明故能令世间甚深般若波罗蜜多”最胜清净。
　　赞曰。此即第三般若清净。由能照明一切法性本性清净故能观智最胜清净。与所缘境极相应故。
　　经曰。佛说如是“平等智印般若理趣”清净法已。
　　赞曰。自下第三文陈经胜德。平等智印者谓一切法性无戏论。能观之智名平等智印。
　　经曰。告金刚手“菩萨等言若有得闻如是般若波罗蜜多清净理趣信解受持读诵修习虽住一切贪嗔痴等客尘烦恼垢秽聚中而犹莲华不为一切客尘垢秽”过失所染。
　　赞曰。由能观智观染净法本性清净故住烦恼不为染污。悟本性故此说离过。
　　经曰。常能修习“菩萨胜行疾证无上”正等菩提。
　　赞曰。此释得善果。由起法行悟于真智故常修习菩萨胜行。乃至终后疾证菩提。
　　经曰。尔时世尊“复依一切三界胜主”如来之相。
　　赞曰。明境六中自下第三有二段经明果法境。于二段中初段法王灌顶智藏法门。显由二行得位果。后段如来智印金刚法门。显由二行得自体果。今此初段于中有三准前应释。初标所说法门号中文复有二。初明所依如来之相。后明所说法门之名。此即初也。三界之宅扰攘无安。烦恼虫兽诸苦恼火无量逼切。种种惊怖令有情等危难并生。由佛世尊如大长者怜愍诸子方便拔济故佛世尊称三界主。佛为法王故言胜主。依此尊位以说法门。
　　经曰。为诸菩萨“宣说般若波罗蜜多一切如来和合灌顶甚深理趣”智藏法门。
　　赞曰。此明所说法门之号。至第十地将受如来法王位时。一切十方如来和合咸灌其顶。如刹帝利受王位法。今此菩萨受佛尊位以何法水灌洒其顶令作吉祥。谓一切佛智慧法水有殊胜智。出生诸德含容诸德譬如于藏。以此智水灌菩萨顶令无始来二障垢尽一切如来吉祥功德皆悉圆满。今说此法令依趣入。是故称门。
　　经曰。谓以世间“灌顶位施当得三界法王位果以出世间无上义施当得一切希愿满足以出世间无上法施于一切法当得自在若以世间财食等施当得一切身语心乐若以种种财法等施能令布施波罗蜜多”速得圆满。
　　赞曰。自下第二正显所说法门。六度不同随成六段。施中有五一位施二义施三法施四财施五总无畏施。其实五施一一并得多果。此中且说五相似果。若舍荣贵位而修正法当得成佛为三界法王。由施义味顺于理故当来希愿悉皆满足。因以法施当能达解一切佛法。财食因施充益三业。故于当来得乐三业。若以种种财法等施者谓以财法摄取众生令其无畏名无畏施。菩提心经说。愿行财施要有五种。一至心二信心三随时四自手五如法。如有颂言施者殊胜信等具足。恭敬应时自手施等。又有颂言利他加行于有情不简有力及无力。于一切时一切施随力所能广说法饶益。不应施有五。非理财不应施不净故酒及毒不应施乱生故。罝罗机网不应施恼生故。刀杖弓箭不应施害生故。音乐女色不应施坏净心故。施有五利一常近贤圣二众生乐见三入众宗敬四好名流布五作菩提因。无著菩萨说。谓修六种意乐一广大二长时三欢喜四荷恩五大志六纯善。于此六中起三作意。一爱重二随喜三欣乐。闻此六种但当能起一念信心。尚能发生无量福聚诸恶业障亦当销灭。何况菩萨。
　　经曰。受持种种“清净禁戒能令净戒波罗蜜多速得圆满于一切事修学安忍能令安忍波罗蜜多速得圆满于一切时修习精进能令精进波罗蜜多速得圆满于一切境修行静虑能令静虑波罗蜜多速得圆满于一切法常修妙慧能令般若波罗蜜多”速得圆满。
　　赞曰。三种戒法皆能圆满。草结鹅珠而能不坏。三戒非一故言种种。事事能忍一切时能勤无懈疲故。于一切境能静虑无散乱心故。于一切法修慧皆能简择故。行此六度得六果报。一富贵二大生三大朋属四大业成就五无恼缚垢六达五明。能作义利如摄大乘广说其相。
　　经曰。佛说如是“灌顶法门般若理趣智藏法已告金刚手菩萨等言若有得闻如是灌顶甚深理趣智藏法门信解受持读诵修习速能满足诸菩萨行疾证无上”正等菩提。
　　赞曰。由闻六度菩萨行成。所求菩提亦能速得。
　　经曰。尔时世尊“复依一切如来智印持一切佛秘密法门如来之相为诸菩萨宣说般若波罗蜜多一切如来住持智印甚深理趣”金刚法门。
　　赞曰。此第二段如来智印金刚法门。显由二行得自体果。文有三等并同前释。此即第一标所说法门之号。以妙智印任持一切佛甚深法。佛甚深法体性难知名为秘密。以一智印持诸佛法一切佛法并入此故名为任持。今说此法令勤趣入故名为门。以能破坏一切生死智体坚实故名金刚。
　　经曰。谓具摄受“一切如来金刚身印当证一切如来法身若具摄受一切如来金刚语印于一切法”当得自在。
　　赞曰。由在因中别行如来三业因印得果之时得如金刚法身等果。
　　经曰。若具摄受“一切如来金刚心印于一切定当得自在若具摄受一切如来金刚智印能得最上妙身语心犹若金刚”无动无坏。
　　赞曰。由在因中具行三业金刚智印得果之时能得最上妙身语心。谓如金刚不为耶友所动不为生死所坏。此中意说。别行三业殊胜之因别得三果。具行三业所有胜因总得一果。三业坚实犹如金刚不可动坏。
　　经曰。佛说如是“如来智印般若理趣金刚法已告金刚手菩萨等言若有得闻如是智印甚深理趣金刚法门信解受持读诵修习一切事业皆能成办常与一切胜事和合所欲修行一切胜智诸胜福业”皆速圆满。
　　赞曰。自下第三叹此经德。一切事业皆得成辨者谓诸无罪顺理善事。常与一切胜事和合者现在后生常与胜事和合相应。衰减等事皆悉远离所修福慧皆速圆满。此说因位所得胜利。
　　经曰。当得最胜“净身语心犹若金刚不可破坏疾证无上”正等菩提。
　　赞曰。此说未来所得果位殊胜妙果。
　　经曰。尔时世尊“复依一切无戏论法如来之相为诸菩萨宣说般若波罗蜜多甚深理趣”轮字法门。
　　赞曰。上六段经明胜境讫。次有六段当明胜行。复分为三。初二段显依实相断修之相。次二段显依观照修断之相。后二段显依二法遍修之相。就初二段显依实相断修相中有二。初离诸戏论轮字法门。由观真如断分别故。后入广大轮平等性门。由观平等修证真故。此下初段文势有三。初标所说法门之号。中复分为二。初辨所依如来之相。真如法性离诸分别离言说道故。无戏论即是依于法身之相。轮字法门者轮有二义。一周圆义二摧坏义。由观真如性无戏论遍一切法故名周圆。由观此故离分别执摧坏生死一切执著故名摧坏。诠此轮理所有法门名轮字法。教能诠显故名为门。由闻此教遂起轮行。起轮行已得轮果得轮果已复为他转。如是展转。
　　经曰。谓一切法“空无自性故一切法无相离众相故一切法无愿”无所愿故。
　　赞曰。以下第二正陈所说于中有四。初三解脱门境。遍计所执一切皆空。圆成无相。依他无愿。又此三种皆通三性。又但有二谓妄与真。真妄皆通有三种故。非我有名空。离十名无相。不希名无愿。
　　经曰。一切法远离“无所著故一切法寂静”永寂灭故。
　　赞曰。此即第二离著离生。
　　经曰。一切法无常“性常无故一切法无乐非可乐故一切法无我不自在故一切法无净”离净相故。
　　赞曰。此即第三离四倒执。
　　经曰。一切法不可得“推寻其性不可得故一切法不思议思议其性无所有故一切法无所有众缘和合假施设故一切法无戏论本性空寂离言说故一切法本性净甚深般若波罗蜜多”本性净故。
　　赞曰。此第四离诸执著也。无如所执有所得故。寻思之心言说之议不可思议故。法假施设无实有故。法性离言无戏论故法性本净。实相般若本性净故此既是法性。诸法随本体故皆是空。
　　经曰。佛说如是“离诸戏论般若理趣轮字法已告金刚手菩萨等言若有得闻此无戏论般若理趣轮字法门信解受持读诵修习于一切法得无碍智疾证无上”正等菩提。
　　赞曰。此即第三叹经胜德达法性空。故于诸法得无碍智。
　　经曰。尔时世尊“复依一切如来轮摄如来之相为诸菩萨宣说般若波罗蜜多入广大轮甚深理趣”平等性门。
　　赞曰。此即第二入广大轮平等性门。由观平等修证真故。于中有三此标所说法门之名。前明轮字未明摄法。今明诸法皆真所摄。圆满周备离执著故。此遍满故名为广大。无法不摄故名平等。诸法本体故名为性。
　　经曰。谓入金刚“平等性能入一切如来性轮故入义平等性能入一切菩萨性轮故入法平等性能入一切”法性轮故。
　　赞曰。自下第二正陈所说于中有三。初别明性轮后总明性轮。别明性轮中有三。初明圣者性轮二明法性轮三明有情性轮。初中有三。初明佛性轮。法身本性能破生死坚实难坏如金刚故。菩萨之法依教所诠以行修证故。义平等名菩萨性。佛亦应是义平等性。以离能诠坚实之义别名金刚不名为义。菩萨证此未得金刚圆满法性。但立义名。其二能诠总名为法。法谓教法。欲显所诠因果胜法能诠之教并摄入于法性轮故。随顺说别性并即真。
　　经曰。入蕴平等性“能入一切蕴性轮故入处平等性能入一切处性轮故入界平等性能入一切”界性轮故。
　　赞曰。自下第二明法性轮于中有三。初别法次通法后位法。别法中有七。此初三科也。义别说三体真法性。
　　经曰。入谛平等性“能入一切谛性轮故入缘起平等性能入一切缘起性轮故入宝平等性能入一切宝性轮故入食平等性能入一切”食性轮故。
　　赞曰。此四别法。谛谓四谛。缘起有十二宝谓三宝食谓四食。谓段触思及与识食香味触三名为段食。触谓触数第六识俱。思谓思数即第六俱。识谓识蕴即唯第八。随缘说四摄归法性。
　　经曰。入善法平等性“能入一切善法性轮故。入非善法平等性。能入一切非善法性轮故。入有记法平等性。能入一切有记法性轮故。入无记法平等性。能入一切无记法性轮故。入有漏法平等性。能入一切有漏法性轮故。入无漏法平等性。能入一切无漏法性轮故。入有为法平等性。能入一切有为法性轮故。入无为法平等性。能入一切无为法性轮故。入世间法平等性。能入一切世间法性轮故。入出世间法平等性。能入一切”出世间法性轮故。
　　赞曰。此即第二明诸通法入法性轮于中有五。其义如文。此五通在人法二种。
　　经曰。入异生法“平等性能入一切异生法性轮故入声闻法平等性能入一切声闻法性轮故入独觉法平等性能入一切独觉法性轮故入菩萨法平等性能入一切菩萨法性轮故入如来法平等性”能入如来法性轮故。
　　赞曰。此即第三明诸位法入法性轮于中有五。一凡法四圣法如应当知。
　　经曰。入有情“平等性能入一切”有情性轮故。
　　赞曰。此即第三明有情入本性轮。
　　经曰。入一切平等性能入一切性轮故。
　　赞曰。此即第二总明性轮。若圣若凡若人若法一切皆入本性轮故。欲显一切皆归本性广大轮摄。
　　经曰。佛说如是“入广大轮般若理趣平等性已告金刚手菩萨等言若有得闻如是轮性甚深理趣平等性门信解受持读诵修习能善悟入诸平等性疾证无上”正等菩提。
　　赞曰。此即第三叹经胜德。由闻此故现在后生能善悟入诸平等性。学悟证悟皆善悟入。乃至究竟疾得菩提。
　　经曰。尔时世尊“复依一切广受供养真净器田如来之相为诸菩萨宣说般若波罗蜜多一切供养甚深理趣”无上法门。
　　赞曰。明行中自下两段。显依观照修断之相。初段真净供养无上法门。由依观照修供养故。后段能善调伏智藏法门。由依观照除忿等故。此即初也。于中有三。初标所说法门之号。广受供养真净器田者由佛因行具真供养能行一切真法行故。成佛之时一切满足三业纯净。堪能广受众生供养。真实法器与诸众生。作真净田故名无上。其二乘等虽真福田非无上故。
　　经曰。谓发无上正等觉心“于诸如来广设供养。摄护正法。于诸如来广设供养。修行一切波罗蜜多。于诸如来广设供养。修行一切菩提分法。于诸如来广设供养。修行一切总持等持。于诸如来广设供养。修行一切五眼六通。于诸如来广设供养。修行一切静虑解脱。于诸如来广设供养。修行一切慈悲喜舍。于诸如来广设供养。修行一切佛不共法。于诸如来”广设供养。
　　赞曰。自下正说由在因中行正供养后为净因。于中有三。初修习行次观察行后法行行。此即初也。就中复三。初发心行。次摄护行。后修习行。于诸供养中法供养为最胜。天王会云。二人远离王贼等所不能侵大宝藏。百千万劫法难闻得闻不持不施等。大菩提心护正法如教修行心寂静自利利他心平等。是则名真供养佛。大菩提心者佛自说言。如诸菩萨最初发心下劣一念福德果报。为千万劫说不能尽况经多劫。譬如大海初渐起时当知皆为乃至无价宝珠作所住处。一切宝珠皆海生故。三千大千世界初起当知便为二十五有一切众生作依止处。菩萨发心亦复如是。初渐起时普为一切无量众生作依止处。菩萨发心慈悲为首。譬如虚空无不普覆。虚空无量故众生无量。众生无量故菩萨发心亦复如是。以能遍覆一切世界一切生故。若菩萨亲近善知识。供养诸佛．修集善根．志求胜法．心常柔和。遭苦能忍．慈悲淳厚．深心平等。信乐大乘。求佛智慧。若人能具如是十法乃能发于阿耨多罗三藐三菩提心。广如经说。摄护正法者摄谓摄受摄持。即是胜鬘摄受正法。护谓拥护护念即是护念付嘱正法。摄受拥护为法城堑不惜身命以设供养。波罗蜜多以下是修习行。于中有七。总持者谓陀罗尼。等持者谓三摩地。静虑谓四静虑。解脱谓八解脱。慈悲喜舍即四无量。一切佛不共法者菩萨地说。诸佛世尊有百四十不共佛法。谓诸如来三十二相．八十随好．四一切种清净．十力．四无所畏．三念住．三不护．大悲．无忘失法．永害习气．及一切种妙智。是名一切佛不共法。其三十二相八十随好十力四无所畏大悲无忘失法并如前辨。四一切种清净者。一一切种所依清净。烦恼粗重习气皆永尽故。又于自体如自所欲取住舍中自在而住。二一切种所缘清净。谓于种种若化若变若所显现一切所缘皆自在转。三一切种心清净。诸心粗重永远离故一切善根皆积集故。四一切种智清净。无明粗重永远离故。又遍所知智无障碍智自在转。三念住者谓诸如来于其长夜有如是欲。如何当令诸有情类于我善说法毗奈耶无倒行中如实随住。如是长夜欲乐法主化御众时。若所希欲或遂不遂不生杂染。由三念住略所显故。此三复由三众别。一一向正行。二一向邪行。三一分正行一分邪行。不生喜患但生大舍。三不护者谓诸如来三业清净现行。永害习气者。谓诸如来或于动转或于瞻视或于言论或于安住似有烦恼。所起作业多不现行。一切习气皆断无余。一切种妙智者总于诸法无颠倒智。所余佛法如前已说。
　　经曰。观一切法若常若无常“皆不可得于诸如来广设供养观一切法若乐若苦皆不可得于诸如来广设供养观一切法若我若无我皆不可得于诸如来广设供养观一切法若净若不净皆不可得于诸如来”广设供养。
　　赞曰。自下第二观察行相于中复三。一离四倒行二三门行。三离著生灭行。此则初也。异生多执身受心法以为净乐我常。为破彼故说四谛理。既无常无乐无我无净。令压生死趣求二乘。二乘遂执真实有彼无常等四。既有法执附著小果不欲大乘。世尊后说大般涅槃常乐我净令舍小果趣求大乘。彼闻厌舍遂得佛果。此二俱是引摄方便非实道理。诸法实非此二四种。故有说言诸佛或说我或时说非我。诸法实相中无我无非我。余三亦尔。今观实相以设供养故观诸法常无常等皆不可得。
　　经曰。观一切法若空若不空“皆不可得于诸如来广设供养观一切法若有相若无相皆不可得于诸如来广设供养观一切法若有愿若无愿皆不可得于诸如来”广设供养。
　　赞曰。此即第二三门行也。若是二乘观苦为空即空无我行故。观集道全苦谛少分为无愿行。观于灭谛为无相行。欣厌事成。若大乘者观遍计所执实我法为空行。观依他起为无愿行。观圆成实为无相行。又三皆通。空无相无愿并破凡夫妄想分别我法执等。故不空是凡执有愿有相并皆如是。其空等行此皆趣入方便之门。据理实相非空不空有愿无愿有相无相。今观实相故不可得。推前一法达一切故。故论说言。舜若多者名为空性。法性非空空之性故。
　　经曰。观一切法若远离“若不远离皆不可得于诸如来广设供养观一切法若寂静若不寂静皆不可得于诸如来”广设供养。
　　赞曰。凡夫妄想乐著生死性不寂静有不远离及不寂静。为破彼故说为远离及于寂静。依于远离及寂静门破彼病。故以入于真名为远离及寂静等。据实法体非远不远非静不静。静不静等皆是入门故非法性。以实相体名言路绝寻思道息故远离等皆不可得。
　　经曰。于深般若“波罗蜜多书写听闻受持读诵思惟修习广为有情宣说流布或自供养或转施他于诸如来”广设供养。
　　赞曰。自下第三行门法行行。一书写二听闻。三受持。爱乐宝重不离于心。生死威仪愿相随故。四读五诵六思惟七修习如说行也。八广为有情宣说流布。九自供养十施他。此十名为行法行行。此中皆得自作教他赞叹随喜庆慰。供养之中说自言者以对施他且复言自。据实而言自供教他赞叹随喜庆慰并得供养。施他书写乃至教他施他赞叹等事并名法行名为供养。行十法行者获福聚无量胜故无尽故。由摄他不息。广如中边论说。
　　经曰。佛说如“是真净供养甚深理趣无上法已告金刚手菩萨等言若有得闻如是供养般若理趣无上法门信解受持读诵修习速能圆满诸菩萨行疾证无上”正等菩提。
　　赞曰。此即第三叹经胜德。以法供养即菩萨行故菩萨行速得圆满。
　　经曰。尔时世尊“复依一切能善调伏如来之相为诸菩萨宣说般若波罗蜜多摄受智密调伏有情甚深理趣”智藏法门。
　　赞曰。明依观照修行相中自下第二能善调伏智藏法门。由依观照除忿等故文意有三准前应释。此即第一总标所说法门之名。能善调伏者能除忿等名善调伏。摄受智密调伏有情者观照之智微妙名密。此智为藏具能摄受一切诸佛法所有功德名为摄受。亦名智藏。以此智藏能除自他忿恚等过故名调伏。此门义显。由观照智达法本性忿恚恶法并能调伏。
　　经曰。谓一切有情“平等性即忿平等性。一切有情调伏性即忿调伏性。一切有情真法性即忿真法性。一切有情真如性即忿真如性。一切有情法界性即忿法界性。一切有情离生性即忿离生性。一切有情实际性即忿实际性。一切有情本空性即忿本空性。一切有情无相性即忿无相性。一切有情无愿性即忿无愿性。一切有情远离性即忿远离性。一切有情寂静性即忿寂静性。一切有情不可得性即忿不可得性。一切有情无所有性即忿无所有性。一切有情难思议性即忿难思议性。一切有情无戏论性即忿无戏论性。一切有情如金刚性”即忿如金刚性。
　　赞曰。此下第二正陈所说文中有二。初说十七实相即忿实相。后释所由。此即初也。文分为五。初以不二除断无变三种实相以即于忿。他忿之时应作此念。法既平等何有嗔忿。法既离染忿能调我。法既无变忿性亦然。何须分别见他生忿而起恚恼。作此观已故一切惑皆悉除灭。下皆准知。第二以实常德性灭破真境四种实相以即于忿。第三以非有离相不求三种实相以即于忿。第四以断染法离生二种以即于忿。第五以无得虚伪深妙离言坚实五种以即于忿。如其次第一一配之。此中法门如前已辨故不解释。烦恼之中嗔忿为重此中偏举。论实通余一切染也。以忿即真知本染尽。有情起忿有情本性即忿本性。人法本性皆即实相。无二分故。既知此已不见忿等故不应生烦恼之过。
　　经曰。所以者何“一切有情真调伏性即是无上正等菩提亦是般若波罗蜜多亦是诸佛”一切智智。
　　赞曰。自下第二释其所由。以有情本调伏性。实相即是法身无上正等菩提。此说实相本性菩提。亦是能观观照般若法性法相体不异故。如刀之利体无别故。由此故知忿之本性亦是诸佛一切智智。此有多解真智俗智各得一名。第二解云一切智者佛也。又言智者佛所成智。此本性般若即佛之智。以忿即真如亦即佛之智。故烦恼性即是觉分。更无异故。又复觉知是烦恼故永不起之。法性本同用不异故。又调伏性即是实相。菩提亦是实相。般若亦是诸佛智之本性。本性名智智之本故。四名虽有别体一故相即。智及智处皆名般若。义意同故。
　　经曰。佛说如是“能善调伏甚深理趣智藏法已告金刚手菩萨等言若有得闻如是调伏般若理趣智藏法门信解受持读诵修习能自调伏忿恚等过亦能调伏”一切有情。
　　赞曰。自下第三叹经胜德。此杂染失忿恚等者通诸染也。
　　经曰。常生善趣“受诸妙乐现世怨敌”皆起慈心。
　　赞曰。此即第二世间胜果。忿唯不善起必招苦。今离忿等故生善趣受胜乐果以无忿故。不恼于他故现怨家慈心相向。
　　经曰。能善修行“诸菩萨行疾证无上”正等菩提。
　　赞曰。此即出世胜善果也。
　　经曰。尔时世尊“复依一切能善建立性平等法如来之相为诸菩萨宣说般若波罗蜜多一切法性甚深理趣”最胜法门。
　　赞曰。明行之中总有六段。自下末后二段显依二法遍修之相。此段性平等性最胜法门。修观实相人法平等皆遍满故。后段有情住持胜藏法门。修观观照遍诸人法皆善缘故。此中有三此即第一总标所说法门之号。能善建立性平等法者性平等法谓即真如遍于人法名性平等。此真实性不可施设言说分别。今施设为性平等法故名建立。真实法性故名最胜法。令趣入故名为门。
　　经曰。谓一切有情“性平等故。甚深般若波罗蜜多亦性平等。一切法性平等故。甚深般若波罗蜜多亦性平等。一切有情性调伏故。甚深般若波罗蜜多亦性调伏。一切法性调伏故。甚深般若波罗蜜多亦性调伏。一切有情有实义故。甚深般若波罗蜜多亦有实义。一切法有实义故。甚深般若波罗蜜多”亦有实义。
　　赞曰。此下第二正陈所说于中有六。第一以人法遍满离染真理三种以即般若。皆同前门。第三名无变。此名真理者前名真法此名实义故。世出世间莫过二种。一有情二法。悟此二种即是般若波罗蜜多观照之智。二种本性即成是实相般若波罗蜜多故皆相即。
　　经曰。一切有情即真如故“甚深般若波罗蜜多亦即真如。一切法即真如故。甚深般若波罗蜜多亦即真如。一切有情即法界故。甚深般若波罗蜜多亦即法界。一切法即法界故。甚深般若波罗蜜多亦即法界。一切有情即法性故。甚深般若波罗蜜多亦即法性。一切法即法性故。甚深般若波罗蜜多亦即法性。一切有情即实际故。甚深般若波罗蜜多亦即实际。一切法即实际故。甚深般若波罗蜜多”亦即实际。
　　赞曰。第二以人法实常德性法体真境四种以即般若。
　　经曰。一切有情即本空故“甚深般若波罗蜜多亦即本空。一切法即本空故。甚深般若波罗蜜多亦即本空。一切有情即无相故。甚深般若波罗蜜多亦即无相。一切法即无相故。甚深般若波罗蜜多亦即无相。一切有情即无愿故。甚深般若波罗蜜多亦即无愿。一切法即无愿故。甚深般若波罗蜜多”亦即无愿。
　　赞曰。第三以人法非有离相不求三种以即般若。
　　经曰。一切有情即远离故“甚深般若波罗蜜多亦即远离一切法即远离故甚深般若波罗蜜多亦即远离一切有情即寂静故甚深般若波罗蜜多亦即寂静一切法即寂静故甚深般若波罗蜜多”亦即寂静。
　　赞曰。第四以人法离染离生二种以即般若。
　　经曰。一切有情不可得故“甚深般若波罗蜜多亦不可得。一切法不可得故。甚深般若波罗蜜多亦不可得。一切有情无所有故。甚深般若波罗蜜多亦无所有。一切法无所有故。甚深般若波罗蜜多亦无所有。一切有情不思议故。甚深般若波罗蜜多亦不思议。一切法不思议故。甚深般若波罗蜜多亦不思议。一切有情无戏论故。甚深般若波罗蜜多亦无戏论。一切法无戏论故。甚深般若波罗蜜多”亦无戏论。
　　赞曰。第五以人法无得虚伪深妙离言四种以即般若。
　　经曰。一切有情无边际故“甚深般若波罗蜜多亦无边际一切法无边际故甚深般若波罗蜜多亦无边际一切有情有业用故当知般若波罗蜜多亦有业用一切法有业用故当知般若波罗蜜多”亦有业用。
　　赞曰。第六以人法广大作用二种即于般若。以境广大智亦如是。以境具有流转业用般若亦有观照境界除断之用。
　　经曰。佛说如是“性平等性甚深理趣最胜法已告金刚手菩萨等言若有得闻如是平等般若理趣最胜法门信解受持读诵修习则能通达平等法性甚深般若”波罗蜜多。
　　赞曰。第三叹德。性平等性者真如实相体性平等人法本性故名性平等性。则能通达平等法性由闻信等此性平等威神力故。故能通达平等法性。平等法性即深般若波罗蜜多。深般若波罗蜜多义二种。一实相二观照。今达实相由观本性遍人法故。前文所即深般若者即是观照。不尔如何实相般若亦有业用。
　　经曰。于诸有情“心无挂碍疾证无上”正等菩提。
　　赞曰。所依法性尚能通达。能依人法理亦无碍。挂者障也碍者拘碍。通达人法亦无障碍。达所依故能依亦达。
　　经曰。尔时世尊“复依一切住持藏法如来之相为诸菩萨宣说般若波罗蜜多一切有情住持遍满甚深理趣”胜藏法门。
　　赞曰。此第二段有情住持胜藏法门。修观观照遍诸人法皆善缘故。文中有三此即第一。标所说法门之名就中复二。初说依相后说其名。住持藏法者。住谓住止谓如来藏等无始有情皆依之住。或此先住诸有情中。持谓住持谓如来藏等住持有情。为有情本亦能住持一切佛法所有种子。藏法者谓如来藏即无为中含容无边佛功德故名之为藏。一切有情住持遍满谓如来藏遍满依住有情身心。能持一切佛法功德。此即一切殊胜宝藏。诠此教法名为法门。如来藏义是根本名。故不说余金刚藏等。
　　经曰。谓一切有情“皆如来藏普贤菩萨”自体遍故。
　　赞曰。自下第二正陈所说于中有四。此即第一。一切有情皆如来藏者如来藏者即是真如在缠之名。出缠之时名法身故。藏谓库藏诸佛所有一切功德皆在其中名如来藏。现行功德未能起故不名法身。又此真性正实如来藏在缠中名如来藏。一切众生皆有真理故胜鬘云。夫生死者是如来藏。普贤菩萨自体遍故者。贤谓贤善。遍体三业一切贤善故名普贤。菩萨证此普贤善理。又其自体普皆贤善。三业等法一切皆贤。由是菩萨所证真理。能证有为自体等法。一切调顺并皆贤善又由此性体遍三业能令三业普皆贤善故名普贤。然今菩萨普贤本性即如来藏。故说普贤菩萨自体遍有情体故。有情者皆如来藏。废用显体名普贤遍。
　　经曰。一切有情“皆金刚藏以金刚藏”所灌洒故。
　　赞曰。此即第二。一切有情皆金刚藏即如来藏。坚实难坏能有破裂生死之德名金刚藏。金刚藏菩萨能证于此金刚藏理。亦能获得金刚藏智名金刚藏。然今一切有情本体皆金刚藏。然以般若金刚藏教灌洒身心悉得坚实破裂生死坚固之法。故知有情皆金刚藏。灌者入身心之义。洒者破生死之业。以彼展转金刚藏教所灌洒时破生死故。
　　经曰。一切有情“皆正法藏一切皆随”正语转故。
　　赞曰。此即第三。一切有情皆正法藏正法即是般若真教。藏谓库藏一切有情皆是正法之库藏也。以诸有情皆能随顺正语转故。言正语者谓顺理语即是。契经谓诸有情皆能随顺正语而转。转谓动转能依正语圣教法行得坚实法故。有情性相并名有情。从诸有情发起正语。故诸有情名正法藏。
　　经曰。一切有情“皆妙业藏一切事业”加行依故。
　　赞曰。此即第四。一切有情皆妙业藏。妙业即是菩萨所有诸善三业藏。义同前。一切有情皆是菩萨妙业库藏。菩萨欲起诸善事业皆为有情。或为证彼有情本性或欲拔彼生死苦恼发起加行。故有情是加行所依。所依即藏。从诸有情起妙业故。上来四种第一法体谈本藏故。第二法用破生死故。第三教依无倒本故。第四德依诸德本故。若不能晓与此相违。
　　经曰。佛说如是“有情住持甚深理趣胜藏法已告金刚手菩萨等言若有得闻如是遍满般若理趣胜藏法门信解受持读诵修习则能通达胜藏法性疾证无上”正等菩提。
　　赞曰。自下第三叹经胜德。胜藏法性即如来藏等四种胜藏。法本性故。由今闻等故后通达。
　　经曰。尔时世尊“复依究竟无边际法如来之相为诸菩萨宣说般若波罗蜜多究竟住持法义平等”金刚法门。
　　赞曰。自下第三二段明行得果于中分二。初无边无际究竟法门。得二果时广深一味极殊胜故自利果德。后甚深理趣无上法门。得二果已自利利他为三界主随诸有情所愿皆从。利他果德。此即初段。就此初段中文有其三。此即第一总标所说法门之号。于中复二。初说所依后辨其名。究竟者最胜义。第一义无上义穷极义。无边者广无际者深。此意说言。佛身最胜广深之法。究竟住持法义平等者。究竟者同前释。住者依止持者住持。法者能诠文字之教。义者所诠理趣之义。平等者相似义不异义。金刚者坚实义能破义。谓最胜依止住持教理不异破坏生死。法门谓法义皆能无边际等故。又究竟住持住持一切诸佛法故。法义平等相顺无二。金刚法者能破生死坚实法门。
　　经曰。谓甚深般若“波罗蜜多无边故一切如来”亦无边。
　　赞曰。此下第二正陈所说。前性平等性最胜法门中。说一切有情无边等故甚深般若波罗蜜多亦无边。般若既通实相观照文字等五。三身如来随亦无边。实相之理法身无边。观照之智报身无边。依此二种化身应物随缘。即现业用无边。无边者广量难测故。诸根相好一一无边。无限善根所引生故。
　　经曰。甚深般若“波罗蜜多无际故一切如来”亦无际。
　　赞曰。无际者深妙难知故。亦由三劫难修所得故。深般若名为无际。此成三身亦名无际。非是二乘凡夫等类十地菩萨所能知故。
　　经曰。甚深般若“波罗蜜多一味故一切法”亦一味。
　　赞曰。此能观观照及所观理方便等五法皆一味故名为平等。一味者一相义。谓无相和合义无分别义。又一味者坚实故离苦乐相无欢戚故。其一切法若教若义皆亦一味。随二般若无乖诤故。佛地经说。譬如三十三天未入杂林。终不能于若事若受无我我所和合受用。若入杂林即无分别随意受用。由此杂林有如是德能令诸天入此林者。天诸果报若事若受无所思惟和合受用。如是菩萨若未证得无生法忍终不能得平等之心平等之舍。乃与一切声闻独觉无有差别。有二想故。彼不能住受用和合一味事智。若已证得无生法忍遣二想故得平等心。遂与声闻独觉差别。由平等心而能住舍受用和合一味事智。彼论说言。三十三天有一杂林诸天和合福力所感。令诸天众不在此林宫殿等事苦乐受等胜劣有异。有我我所差别受用。若在此林若事若受都无胜劣。皆同上妙无我我所和合受用。能令平等和合受用故名杂林。此由诸天各修平等和合福业增上力故。令彼诸天本识变现同处同时同一相法。由彼杂林增上力故。令彼转识亦同变现虽各受用而谓无别。如是地前地上菩萨差别无差别亦复如是。二相无相所引生故未得无生及得别。故即彼经云。又如种种大小众流未入大海各别所依。异水少水水有增减。随其水业所作各异。少分依持水族生命。若入大海无别所依水无差别水无限量水无增减。所作业一广大依持水族生命。如是菩萨若未证入如来清净法界大海各别所依。异智少智智有增减。随其智业所作各异。少分众生成熟善根之所依止。若已证入如来清净法界大海无别所依。智无限量智无增减受用和合一味事智无量众生成熟善根之所依止。彼论说言。水别所依种种地方为所依故。菩萨所依别别如来为所依故。异水者清浊灰美水差别故。菩萨异智者各别胜解所修成故。所余法譬随义可知。菩萨既然。故修成时成佛之位三身万德各唯一味。
　　经曰。甚深般若“波罗蜜多究竟故一切法”亦究竟。
　　赞曰。此观照及境文字等五最胜第一名为究竟。诸法及义随般若亦尔。此中意显。由深般若因位．文字．眷属．境界．无边无际一味究竟。所行之行得三身果。所说法义随身亦尔。有深般若诸法本性。本性既一味究竟故法亦尔。
　　经曰。佛说如是“无边无际究竟理趣金刚法已告金刚手菩萨等言若有得闻如是究竟般若理趣金刚法门信解受持读诵修习一切障法皆悉消除定得如来执金刚性疾证无上”正等菩提。
　　赞曰。此即第三叹经胜德。既闻般若及佛三身所有法义无边际等。一切障法皆悉销除定得如来执金刚性。谓领受此能破生死真实本性真如法界。疾证无上正等菩提。此中具有灭恶摄善二种胜德。
　　经曰。尔时世尊“复依遍照如来之相为诸菩萨宣说般若波罗蜜多得诸如来秘密法性及一切法无戏论性大乐金刚不空神咒金刚法门初中后位最胜第一甚深理趣”无上法门。
　　赞曰。此第二段甚深理趣无上法门。得二果已自利利他为三界主随诸有情所愿皆从利他果德。遍照智者即一切智一切种智。如睡梦觉如莲华开。通达诸法遍能自利及利他尽名为遍照。得诸如来秘密法性。得谓获证。谓此法门能得秘密等。可贵可重名秘幽隐难知名密。即是有为一切殊胜幽微诸法谓菩提是。及一切法无戏论性即真法界。离诸名言及分别故。大乐者得无漏乐。乐有五种。一因乐二受乐三苦对治乐四断受乐五无恼害乐。此中有四。一出离乐二远离乐三菩提乐四涅槃乐。今得此五及后四种故言大乐。遍满法界俱是乐故。金刚者能破义一切障法悉能破故。不空者显此妙法非空无果必有灵验殊胜异果名为不空。神咒者神谓圣德理事自在。咒谓总持谓十方佛共有圣德名之为神。以一略言具一切佛法所有功德。破灭一切生死怨敌。总含诸德故名总持。此名为咒。金刚法性者诸佛般若坚实诸法此为第一故名法性。此上所诠法门所得行。以下总是能得法门。初中后位者谓此经中初说中说后说三位。或发心修行证得三位。或听闻修行离欲三位。此为最胜无二第一无上法行。由此法门最第一故能证如来秘密法性等。
　　经曰。谓大贪等“最胜成就令大菩萨”大乐最胜成就。
　　赞曰。自下第二正陈所说文中有二。初以三复次说菩萨行十恶业道等因所得果利。后三复次说陀罗尼。初中有三复次。初复次中有二。初明恶业道贪等为因所得果利。后明善业道般若为因所得果利。明贪等为因中初明自利果。后明利他果。明自利果中明由贪等为因展转得四种果。一由贪等为因得大乐。二大乐为因得大觉。三大觉为因得能降四魔。四降四魔为因得自在。云何名为谓大贪等最胜成就。所谓菩萨于其因中翻其生死十恶业道。自行出世十恶业道。一能杀生。谓断众生生死流转断是杀义。二不与取。无有与者自然摄取是无他求自摄益义。三欲邪行。了知欲为邪而修于正行。若分别欲实知唯邪如有颂言。佛说贪恚痴皆从分别起。净不净颠倒此亦为缘生。净不净颠倒为缘而有者彼自性皆无故显非真实。四妄语。若于妄中能说为妄。如有颂言一切虚妄法世尊如实说。于虚妄法中诸行最虚妄。五离间语。云何贝戍尼谓常居最胜空。贝戍尼言显目离间语密诠常胜空。贝表胜义戍表空义尼表常义。今取密义。六粗恶语。云何波鲁师谓善安住所知彼岸。此波鲁师显目粗恶语密诠住彼岸。彼岸即是一切智。佛于其中能善安住名波鲁师。七绮间语。若正说法品类差别。八贪欲。摄大乘说若有数数欲自证得无上静虑。此意但说从散引生但言贪定。谓起大贪欲欲无上菩提。贪于生死度脱有情名为贪欲。九嗔恚。若于其心能正憎害一切烦恼。已断已灭是憎害义。十邪见。若一切处遍行邪性皆如实见。即见一切虚妄分别邪乱为性。虽诸菩萨密行十恶业道今举意业大贪为首。据实通行三业为因。由此菩萨最胜成就行此十因故感前五种乐。胜于凡位所有诸乐故名最胜。又大乐者谓五修果离种种相得法苑乐。如前已辨。
　　经曰。大乐最胜成就“令大菩萨一切如来”大觉最胜成就。
　　赞曰。证得五乐法苑乐故能得大觉觉自及他若理若事。菩萨位得一切佛因佛位名得大觉圆满。
　　经曰。一切如来“大觉最胜成就令大菩萨降伏一切”大魔最胜成就。
　　赞曰。由觉事理自他邪正故能永断四种大魔。
　　经曰。降伏一切“大魔最胜成就令大菩萨普大三界”自在最胜成就。
　　赞曰。由降四魔超过三界。得尊位果故普大三界。不为生死四魔所坏故名自在。略说自在有其十种。谓寿自在。心自在。众具自在。此三因施度圆满。业自在生自在由戒度圆满。胜解自在由忍度圆满。愿自在由勤度圆满。神力自在由定度圆满。智自在法自在由般若度圆满。如摄论等第九卷说。此十自在以宗而说名自利果。证得之时亦有分位故佛自在普大于三界。故有颂言。天地此界多闻室。逝宫天处十方无。丈夫牛王大沙门。寻地山林遍无等故佛世尊普大三界。略而言之清净法界大圆镜智平等性智妙观察智成所作智福德智慧二种庄严故为最胜。
　　经曰。普大三界“自在最胜成就令大菩萨能无遗余拔有情界利益安乐一切有情”毕竟大乐最胜成就。
　　赞曰。上明自利下明利他于中有二。初明广大第一之心利他之行。所以者何。下后明常心不颠倒心利他之行。能无遗余拔有情界者即所有众生。众生所摄卵生胎生湿生化生若有色若无色若有想若无想若非有想若非无想并皆拔苦而与其乐。无一众生非悲智境故无遗余。遗者遗落失没之义。余者剩残不尽义。拔谓拔济拔诸有情无一有情遗落失没剩杖残丛而不拔者。意乐遍满十方三界五趣四生。故名广大心也。利益安乐毕竟大乐最胜成就者利益有十利。谓菩萨地说。一纯利．二共利．三利益种类利．四安乐种类利．五因摄利．六果摄利．七此世利．八他世利．九毕竟利．十不毕竟利。安乐有五如前已说。又摄善名利益离恶名安乐。等有十对解如唯识疏。毕竟大乐所谓涅槃金刚经云。我皆令入无余涅槃。彼通三乘但说涅槃不说余者。今取菩提及涅槃乐。即是有为无为一切无漏所有功德。令诸有情怡适调顺无所违损。无所逼恼故名大乐。即第一心欲令有情住极胜处故名第一。
　　经曰。所以者何“乃至生死流转住处有胜智者齐此常能以无等法饶益有情”不入寂灭。
　　赞曰。所以者何征其所由拔诸有情能无遗余致涅槃界之所以者何谓是也乃至生死流转住处者能尽未来时无限也。能随十方一切有情生死流转之时时名节。十方世界住处所在即显处广时广。有胜智者谓能共离我及我所。离人法执名胜智者。生法二智悉皆圆满即是其言心不颠倒也。名胜智者离二执故。齐此常能以无等法饶益有情不入寂灭。齐十方界处齐未来际生死之时。常能以此第一最胜无等类法利乐有情。有情无限入涅槃期不可穷尽故。胜智者随诸有情不入寂灭。何以故。以无法执及有情执无自他相故。利有情常无穷尽。如世父母拔济男女心生悲愍无自他相。不惮劬劳故能长时生悲济意。菩萨亦尔。故名常心。因中四心既圆满已故至佛位能益有情无尽限期。常能济拔十方法界皆度脱尽。即是金刚四种心因得四果也。
　　经曰。又以般若“波罗蜜多方便善巧成立胜智善办一切清净事业能令诸有”皆得清净。
　　赞曰。初复次中上来以贪等为因所得果利。此以般若为因所得果利。方便者由智慧力随诸有情病行机器意乐应时即为显现说法等事。故名方便。曲顺时宜令其入道之前加行名为方便。如在路行见人逐兔。他问见不应坐答言。我实不见为护杀事即现坐相云我不见。非是立时我不见也。不犯妄言护杀事成。菩萨亦尔。欲令众生舍伪入真。于无名法以名字说随其轻重时节所宜。应机而说令其入道。以象表无象以言表无言。不称其真故名方便。妙得其趣应物随时处事之间。亦不曾失故名善巧。成立胜智由此善巧为其因故。果得胜智。胜智即是二智所摄。方便善巧波罗蜜多。智之差别有其二种。一回向二拔济此回向也。究竟归一切智故。善辨一切清净事业者谓神通．记心．漏尽．三种。福智二因自他二利一切善事悉皆善辨。能令诸有皆得清净者三有九有因果双亡。生死染污悉皆销灭故名清净。即一切恶悉皆除灭。前贪等为因虽有二利宗在利他。起四种心此以般若为因能修善尽能除恶尽。菩提之心既有三种所得果利亦有其三。虽前门说贪等为因体即般若以异名说。一切皆以般若为性。此上总是初复次解。
　　经曰。又以贪等“调伏世间普遍恒时乃至诸有皆令清净”自然调伏。
　　赞曰。自下第二重解贪等所得果利于中有二。初明利他后明自利。此利他也。谓以贪等调伏世间等者谓佛菩萨观诸有情多悭所蔽。虽有珍财不能修福亦不自用。如割身肉深生痛惜。菩萨知其因悭所蔽增长恶业当堕恶趣无有出期。遂起大贪集其财宝。令舍悭吝不起恶业。菩萨实是后得智中大悲之心起此贪等。不为己身名利诸众眷属恭敬。故起一贪增百千善。由是善财求善知识。遇见一王杀缚鞭杖无量众生。善财心悔王语之言。此诸众生愚钝恨悷若不苦楚终不调伏。故我苦之。善财方解如仙誉国王杀五百波罗门更增功德。此亦如是。一切十恶所有业道皆准此知。故起贪时菩萨大利。
　　经曰。又如莲华“形色光净不为一切秽物所染如是贪等饶益世间住过有过”常不能染。
　　赞曰。此明贪等自利之行。菩萨身心起此贪等形色光净。不为一切秽物烦恼所能染污。故留烦恼助愿受生作大自在。若是佛者似其贪等以此贪等饶益有情。设住烦恼过失之心住余有漏善无记心名为有过。过是漏义。于此三性一切时中不能染污。如莲华等虽出泥中泥不能染。菩萨之心亦复如是。
　　经曰。又大贪等“能得清净大乐大财三界自在常能坚固”饶益有情。
　　赞曰。此即第三复次重释。又大贪等者谓我贪等。贪名贪好。恐身造恶当堕生死。贪为自身修道离苦。故维摩云。宁起我见如须弥山不起空见如毛发许。以空邪见无断修故。若贪有我恐增恶名便增修道。因以贪等果得大乐七种圣财法界珍财为三界主。不为过染得十自在。于一切时于一切处于一切事坚固饶益一切有情。有情饶益即菩萨利。此中三种由昔因中或在果位能以贪等为因修习。故在果位得果无边。初是实行为返恶故说相似贪。第二大悲所逼说相似贪。第三为求利己说相似贪。然正起行生死烦恼恶业皆灭。故染贪等一切皆亡如何说起。
　　经曰。尔时如来“即说神咒。
　　纳慕薄伽筏帝(一)钵剌壤波啰弭多曳(二)薄底(丁履反下同)筏攃(七葛反)罗曳(三)罨跛履弭多窭拏曳(四)萨缚呾他揭多跛履布视多曳(五)萨缚呾他揭多奴壤多奴壤多邲壤多曳(六)呾侄他(七)钵剌[口*兮](一第反下同)钵剌[口*兮](八)莫诃钵剌[口*兮](九)钵剌壤婆娑羯囇(十)钵剌壤路迦羯囇(十一)案驮迦啰毗谈末泥(十二)悉递(十三)苏悉递(十四)悉殿都漫薄伽筏底(十五)萨防伽孙达囇(十六)薄底筏攃囇(十七)钵剌娑履多喝悉帝(十八)参磨湿嚩娑羯囇(十九)勃[口*陀]勃[口*陀](二十)悉[口*陀]悉陀(二十一)剑波剑波(二十二)浙罗浙罗(二十三)曷逻嚩曷逻嚩(二十四)阿揭车阿揭车(二十五)薄伽筏底(二十六)么毗滥婆(二十七)莎诃(二十八)
　　如是神咒三世诸佛皆共宣说同所护念能受持者一切障灭随心所欲无不成辨疾证无上正等菩提。
　　尔时如来复说神咒。
　　纳慕薄伽筏帝(一)钵剌壤波啰弭多曳(二)呾侄他(三)牟尼达谜(四)僧揭洛诃达谜(五)遏奴揭洛诃达谜(六)毗目底达谜(七)萨驮奴揭洛诃达谜(八)吠室洛末拏达谜(九)参漫多奴跛履筏剌呾那达谜(十)窭拏僧揭洛诃达谜(十一)萨缚迦罗跛履波剌那达谜(十二)莎诃(十三)
　　如是神咒是诸佛母能诵持者一切罪灭常见诸佛得宿住智疾证无上正等菩提。
　　尔时如来复说神咒。
　　纳慕薄伽筏帝(一)钵剌壤波啰弭多曳(二)怛侄他(三)室囇曳(四)室囇曳(五)室囇曳(六)室囇曳细(七)莎诃(八)
　　如是神咒具大威力能受持者业障消除所闻正法总持不忘疾证无上”正等菩提。
　　赞曰。自下第二段三复次咒。此第一咒。叹德如文。诸佛口同说心皆共护念。护者加持念者记忆。诸佛之心加持不忘。随心所欲除诸恶愿善者皆从。其第二咒叹德之中出生诸佛名之为母。一切诸佛生其本故。宿住智者所生之处皆得妙智知过去世住劫等事。善恶因果皆能了知。即宿住智。其第三咒叹德之中具大威者众德庄严一切敬畏。力者能伏一切。所闻正法总持不忘者得法义持。念慧明记应永不忘。故此中所释逐彼叹文。所余异文准义可解。
　　经曰。尔时世尊“说是咒已告金刚手菩萨等言若诸有情于每日旦至心听诵如是般若波罗蜜多甚深理趣最胜法门无间断者诸恶业障皆得消灭诸胜喜乐”常现在前。
　　赞曰。自下第三叹经胜德于中分二。初别叹此处一段法门。第二总叹一卷经德。就初之中文有其三。初叹灭恶摄善德。次叹种因方遇德。后叹所在应尊德。初叹之中初总叹断恶得善德。后别叹引生诸善德。此为初也。
　　经曰。大乐金刚“不空神咒现身必得究竟成满一切如来金刚秘密最胜成就不久当得大执金刚”及如来性。
　　赞曰。自下别叹引生诸善德。于中有三。一成满大乐金刚咒。二成就金刚秘秘法。此即教行及理法宝现前必得。三得执金刚如来性此在佛位大执金刚谓佛真智。如来性者即是法身果法宝也。此后二果因位不成故言当得至佛得故。
　　经曰。若有情类“未多佛所植众善根久发大愿于此般若波罗蜜多甚深理趣最胜法门不能听闻书写读诵供养恭敬”思惟修习。
　　赞曰。此下第二种因方遇德。凡所修习行愿必兼。若先无二不能于此起十法行。于中有七。一听闻二书写三读四诵五供养恭敬六思惟七修习。余三法行亦复如是。谓施他受持开演三种。此中之书写尚由因遇。况复受持等。此等都明无因不遇。
　　经曰。要多佛所“植众善根久发大愿乃能于此甚深理趣最胜法门下至听闻一句一字况能具足”读诵受持。
　　赞曰。自下正论有因方遇。其文可解。义准前知。不能具说十种并然。
　　经曰。若诸有情“供养恭敬尊重赞叹八十殑伽沙等俱胝那庾多佛乃能具足闻此般若波罗蜜多”甚深理趣。
　　赞曰。上明一句一字尚假先因。此明从首至终故资多行。四事俱罗号为供养。三业虔奉立恭敬名。顶载殷勤复称尊重。先谈不已又名赞叹。殑伽者恒神之名。等者相似。佛数齐均与沙相似。此河之中纯沙无石。如今渭水无石唯沙。俱胝者百万也。那庾多者万万也。一颗沙为一俱胝那庾多。佛令供养等八十殑伽沙百万之万万佛。乃能具足闻此深经。不尔。无能具闻深义。以经深理非是小智下愚所知。故假大因。今方修遇。欢哉今者幸遇灵文。
　　经曰。若他方所“流行此经一切天人阿素洛等皆应供养如佛制多有置此经在身或手诸天人等”皆应礼敬。
　　赞曰。自下第三所在应尊德。在处处尊在人人贵。随文可解。佛制多者旧云支提。即塔庙。塔庙安置化身遗骨尚可敬严。况此法身能无供养。
　　经曰。若有情类“受持此经多俱胝劫得宿住智常勤精进修诸善法恶魔外道不能稽留四大天王及余天众常随拥卫未曾暂舍终不横死枉遭衰患诸佛菩萨常共护持令一切时善增恶减于诸佛土随愿往生乃至菩提”不堕恶趣。
　　赞曰。自下第二总叹一卷经之胜德。于中有二。初略别叹。后总结叹。此即初也。于中有十德。一多劫得宿住智。二所生常精进修善。三魔等不稽留。四诸天常卫护。五终不横死。六无枉衰患衰。谓祸起衰家败身。患谓染疾终无此事。七佛及菩萨常所护念。八令恶灭善生。九随愿生佛土。十从今日后乃至菩提不堕三恶趣。恶趣之言通摄人中三种恶趣。皆亦不堕。谓无形黄门二形女人。
　　经曰。诸有情类“受持此经定获无边胜利功德我今略说”如是少分。
　　赞曰。此总结叹也。所诠真相穷本性之甚深。能诠教门因玄宗之极妙。受持者获利无边未可具言故说少分故。修行者欲证此德当勤修学究竟取证。方知此经胜利无尽。
　　经曰。时薄伽梵“说是经已金刚手等诸大菩萨及余天众闻佛所说皆大欢喜”信受奉行。
　　赞曰。此即第三感悟修行分。诸大菩萨集报土之上人。及余天众会化身之大士。皆感如来盛说能悟寂止之宏宗。顺领深心修行散席。

　　般若理趣分疏卷第三大尾

　　　　　　　　　享保丙申岁十月吉日
　　　　　　　　　京兆吉田元信

