  新译华严经七处九会颂释章
　　唐 澄观述




　　华严七处九会颂释章序

　　昔者圭峰禅师有华严纶贯之作。其书亡逸而不传。复庵纶贯本为禅者作。故虽痛快直捷而不便于学教之士。尝欲仿法华纶贯别作一书。愧无旭师之笔而止。客冬于华顶入信精舍得七处九会颂释。乃清凉观大师之所著也。其书仅一万三千余言。较之疏钞不及百之一。而全经要义揭示殆尽。且其文平易明白虽初学可解。实为入华严教海之津梁矣。此固非复庵之所能办。假使旭师见之未必不叹其不可及也。于是再四校订亟付之梓以广其传。大抵喜简厌繁人之恒情也。则斯书流通宜先疏钞而待今乃行。呜呼物之显晦信有时哉。原本宝永甲申升堂所写。其人好古尝校梵网石壁疏等行之世云
　　文化二年乙丑五月望。
　　　　沙门典寿谨撰

　　新译华严经七处九会颂释章一卷

　　　　清凉山大华严寺沙门澄观撰述
　　稽首归命普法界　　离垢清净解脱轮
　　充遍法界十佛身　　海会教主诸圣众
　　我住缚地悕大法　　唯愿加哀令增智
　　今开略颂益自他　　愿生大解渡痴海

　　此经八十卷　　四万五千偈
　　七处九会说　　三十九品章
　　人中有三处　　道场普独园
　　天上有四处　　忉夜兜他化
　　初会菩提场　　二会普光殿
　　三会忉利天　　四会夜摩天
　　五会兜率天　　六会他化天
　　七八重普光　　九会给孤独
　　初会十世界　　二会十佛国
　　三会十住位　　四会十行位
　　五会十回向　　六会十地行
　　七会等妙位　　八会二千行
　　九会法界境　　是九会法门
　　初二三各六　　四四五三品
　　六一七十一　　八九各一品
　　初会世如普　　世华舍那品
　　二会如四光　　菩萨净首品
　　三会升须十　　梵初明法品
　　四会升夜十　　十无尽藏品
　　五会升兜十　　六会十地品
　　七会定通忍　　阿寿住处品
　　佛如如普贤　　如来出现品
　　八会离世间　　九会法界品
　　无愿业住涅　　法心三性如
　　安出信随永　　无安无决普
　　初治修生具　　正不童王灌
　　欢饶无无无　　善无尊善真
　　信戒惭愧多　　施慧念持辩
　　救不等至无　　随等如无入
　　极离发焰极　　现远不善法
　　普妙次清知　　智了众法无
　　他天宿知成　　住善出一一
　　音顺无如如　　如如如如如
　　同因秘微十　　诸一诸随托

　　此论二分已说颂分释分如何颂曰。
　　此经八十卷　　四万五千偈
　　七处九会说　　三十九品章

　　释曰。此谓简持义。为简余经名为此经。又为简旧经。彼晋朝经卷有六十。今为简彼名此经等。此经前后翻译补阙四本不同。今此第三证圣元年。于阗国三藏实叉难陀此云喜学。于东都佛授记寺再译旧文兼补诸阙计益九千颂。通旧总翻四万五千颂合成汉本卷八十轴。义净等六大德同译复礼法师缀文。更有余释如策林说。四万五千偈者晋朝译经三万六千偈。更益九千颂故若通论经本合有六本。一恒本二大本三上本四中本五下本六略本。初恒本者案藏法师疏第一卷云。此通树形等异类世界各毛端处念念常说无有休息。此非可结集不可限其品颂多少亦非下位所能受持。广如不思议品说。二大本者如下海云比丘所受持普眼经。以须弥山聚笔四大海水墨书一品修多罗不可穷尽。如是等品复过尘数。此是诸大菩萨陀罗尼力之所受持。亦非贝叶所能书记。三上本者此是结集文中之上本也。故西域相传龙树菩萨往龙宫见大不思议解脱经有三本。上本有十三千大千世界微尘数颂四天下微尘数品。四中本者有四十九万八千八百偈一千二百品。此上二本并秘在龙宫非阎浮提人力所受持故此不传。五下本者有十万颂三十八品。龙树持此本出现传天竺。西域记说在于阗国南遮俱槃国山中具有此本。六略本者即此土所传六十卷本。是彼十万颂中前分三万六千颂要略所出也。今此四万五千偈亦然六本中略本摄也。广如彼说。
　　问曰。偈者长行颂合为简长行。
　　答曰。初从如是我闻终至此怀疑念数之为偈。
　　问曰。数几字以为一偈耶。
　　答。三十二字以为一偈。但梵本字其数减少汉地译字其数增多。是故梵本四万一千九百八十颂余十字。唐本四万五千颂。
　　问曰。以何知然耶。
　　答曰。案俨法师杂孔目云。依大慈恩寺华严梵本检有五百四十一纸叶。五十七字以为一行。二十行为一纸叶。一纸叶背面二千二百八十字。十纸计当二万二千八百字。三十二字以为一颂。一百纸当二十二万八千字。三十二万为万颂。五百四十一纸计当一百二十三万三千四百八十字。依三十二字为颂计当四万一千九百八十颂余十字。案云由此明知梵本文字其数减少唐翻译时字数增多。是故依梵本经计颂数时四万一千九百八十颂余有十字。依唐译经计颂数时合四万五千颂。相传云金刚般若梵本有一纸许。唐翻译时多纸多字此亦如是。今云梵本经者非支法领得三万六千偈梵本。唯依实叉难陀得四万五千偈梵本经也。
　　问曰。长行是十二分教中契经教。何故今云长行颂合名四万五千偈耶。
　　答曰。案藏法师疏第二卷云。又颂有四种。一数字颂谓依梵本三十二字以为一颂。不问长行及偈。二伽他颂此云讽颂或云直颂。谓不颂长行也。三祇夜颂此云应颂。谓应重颂长行法也。四嗢陀南颂此云集施。谓以少言含摄多义云集。用以施人令易受持故云集施。此上三种颂或七言或五四三言。皆以四句为一颂。今长行合云颂者依四颂中数字颂说。处会别名如下具说。三十九品章者晋朝经有三十四品。更益五品故名三十九。谓如来现相品普贤三昧品世界成就品华藏世界品十定品。晋朝经合前四云卢舍那佛品。更无十定品故名三十四品耳。二经品名各相替案经可见。已说偈品处相如何。颂曰。
　　人中有三处　　道场普独园
　　天上有四处　　忉夜兜他化

　　释曰。有四洲中南名人中。摩竭提国有三胜处故名三处。何等为三。谓菩提树下道场处。普光明法堂处。祇树给孤独园处。于欲界内有六天。中四名天上。须弥顶上四殊胜处故名四处。今云顶上者取顶上方故名顶上。何等为四。谓须弥顶上忉利天处。自顶上方夜摩天处。兜率陀天处。他化自在天处。此中初一地居后三空居。人间方处咨知有端。天上方处非通难知。故今随难说六天相。何等为六。一四天王天。二忉利天。三夜摩天。四兜率陀天。五乐变化天。六他化自在天。初四天王天者苏迷卢内第四层级四大天王及诸眷属共所居止。各住一面名四天王。寿量衣等如余论说。忉利天者此云三十三天。妙高山四面各有八大天王。帝释居中故名三十三天。彼天身长一由旬衣长二由旬广一由旬重六铢。寿一千岁。夜摩天者此云时天。以时华开合辨昼夜分故名时天。又随时受乐故名时分。此天身长二由旬衣长四由旬重三铢寿二千岁。兜率陀天者此云喜足。佛地论云后身菩萨于彼教化多修喜足行故云喜足。长阿含经云身长四由旬衣长八由旬广四由旬衣重一铢半食甘露寿四千岁。乐变化天者乐自变化作诸乐具以自娱乐故名乐变化。此天身长八由旬衣长十六由旬广八由旬衣重一铢食甘露寿八千岁。他化自在天者令他化作诸乐具显己自在故名他化自在。此天身衣寿命过前一倍。如是诸天广如瑜伽佛地三法度经长阿含经婆沙俱舍等说。
　　问曰。何故从人间升天上超四王天。从兜率向他化超化乐天耶。
　　答曰。古来多释今且述正。所以超四王天者。十信是外凡菩萨。十住是不退贤人。显贤愚玄隔故超次升天。所以超化乐天者。回向是世间行。十地是出世行。又回向是有漏。十地是无漏。显世出世漏无漏玄别故超次向上。已说处相会相如何。颂曰。
　　初会菩提场　　二会普光殿
　　三会忉利天　　四会夜摩天
　　五会兜率天　　六会他化天
　　七八重普光　　九会给孤独

　　释曰。舍那法会充遍尘刹难测涯限。且寄分相迹释说经会略有四门。一定其说处门。二融摄无碍门。三显处差别门。四表示法胜门。
　　定其说处门者。
　　问曰。说此经处为是净土为是染土。若是净土何故经云摩竭提国等。若是染土何故经云此莲华藏世界海等。
　　答曰。说此经处染净二土镕融相摄有其四门。一本从末门唯娑婆说。二末从本门唯华藏说。三本末双显门如经云华藏界中娑婆界等。四本末双绝门以就果海不可说故。此上四门合为一土镕融无碍随说皆得。
　　融摄无碍门者亦有三重。一此觉树下摄人中天上七处九会。是故皆云不离此也。二此觉树下摄十方无余刹土。皆悉不离此树王下。三此觉树下摄毛端微尘数等重重之刹。犹如帝网无有穷尽。以皆是此莲华藏界之所摄故。
　　显处差别门者佛说经处总有三种。一唯界内十六大国化身说处。此通小乘教及三乘教。二唯界外诸妙净土受用土中报佛说处。此通三乘及一乘说。三染净圆融帝网无尽华藏界中十佛说处依正浑融具三世间。此唯别教一乘说处。今此所辨正唯后一兼通前二。以彼本末不相离故。
　　表示法胜门者。托此胜处表示法胜。如地论云此法胜故在胜处说等。从粗至细总有三重。一此树下得菩提故不起此说。明表所说如所得故非逐异机有改动故鹿园说等。二托圆融莲华藏界。表示所说圆满殊胜性开敷故。三托此重重帝网之处。表示所说亦重重无尽。如不思议解脱等。今此九会即通此三。粗细融容俱无碍故。赴机说法会别有九。何等为九。第一会在摩竭提国(此云不害国)菩提场树王之下为表佛果无尽德。是故托得果之处用以表示。第二会在摩竭提国普光法堂。西域相传此堂去菩提树东南二三里许在尼连禅河曲内诸龙为佛所作。如来于中放相轮光遍照十方无边世界。是故名此为普光堂。此中表说信行普周荫初机故。第三会在须弥山顶帝释宫中妙胜殿。须弥者正云苏迷卢此云妙高。四宝所成故名为妙。挺出众山故亦名高。表此所说十住不退穷至山顶。超过凡小寄此胜殿。第四会在夜摩天宫宝庄严殿。夜摩名时如前已说。为表十行随时进修胜德绞饰故托兹殿。第五会在兜率陀天宫一切宝庄严殿。兜率此云喜足。为表回向世间位满成喜足行。摄德多门寄一切宝殿。第六会在他化自在天宫摩尼宝藏殿。为表十地所证真如非自所作。又表因圆穷欲界顶。证智摩尼出阿含光故寄斯殿。第七会重普光法堂表此所说六位之法依前信等圆摄周尽。是故重会于此处也。第八会重普光法堂表此所说二千行法亦依前信等圆摄周尽。是故重会于此处也。第九会在舍卫国祇树给孤独园重阁讲堂。为表所显法界法门当体希奇功用济物。用依体起似阁重成仍托斯处也。
　　问曰。晋朝经唯有八会何故唐经有九会耶。
　　答曰。觉贤三藏不得十定品梵本。终不知说十明品等十品处。由此十品入于第六他化自在天会。是故唯八会耳。喜学三藏得十定品即分明知十地品是他化天会。十定等十一品是普光重会。故开为九会耳。十定品首云尔时世尊在摩竭提国阿兰若法菩提场中始成正觉。于普光明殿入刹那际诸佛三昧。以一切智自神通力现如来身清净无碍。如此广叹佛菩萨德及列名号。谓普眼菩萨摩诃萨等。
　　问曰。卢舍那佛说华严处遍法界者如忉利天说十住时夜摩等处亦说十住不耶。若彼不说则说不遍。若彼亦说何故经中唯云忉利说住夜摩说行等耶。
　　答曰。此说十住忉利天处既遍十方一切尘道。是故夜摩等处皆有忉利。即于如此遍夜摩等忉利天处说十住法。是故忉利无不普遍仍非夜摩。夜摩等处说十行等皆亦遍于忉利等处仍非忉利。如是准知。
　　问曰。何须重会。复人间有三处何故唯重普光耶。
　　答曰。普光是起信之首历位至于他化。今明位中之行。行修从首理宜会此。但以位相约事寄会升沉。行就理玄一位顿摄。故唯会此处。
　　问曰。第二会历后忉利等四处复来普光可名重会。今七八二会中间不曾暂起复来何名重会耶。
　　答曰。重会之名通于多种。谓时处人法皆有重义。前约处明此据法说。谓前六会同显生解因果。今重辨彼解所成行。故名重会。颂中举本不论其末。是故唯说佛为主会。不说菩萨求法之会理亦可说。如善财童子于觉城东沙罗林大塔庙处文殊师利初为诸大众及善财童子一会说法。如是次第乃至末后普贤菩萨于金刚藏道场所为于大众及善财等现法界身云之法为末后第五十四会。是故通前总六十三会。此据一方说若论结通十方世界是则尘数虚空法界等诸会处也。
　　问曰。善财童子求法初位住何位求耶。
　　答曰。案新罗元晓法师华严关脉义云。初得见文殊者明善财之信心始位。乃至最后不见者明善财之智满位等。依此明知住十信初位方求法也。已说九会诸会法门其相云何。颂曰。
　　初会十世界　　二会十佛国
　　三会十住位　　四会十行位
　　五会十回向　　六会十地行
　　七会等妙位　　八会二千行
　　九会法界境　　是九会法门

　　释曰。颂中初九句正颂九法门。最后一句总结前九。除第五会余会法门或有通别或有广略。然今颂中举通摄别略广互摄。至后当知第一会宗通明十种世界海门。别显莲华藏世界海。第二会宗通明十佛国土之相。别明佛号谛名等义。第三会宗通明菩萨十住位行。别显梵行发心德等。第四会宗通明十行位行差别。别显十种无尽藏义。第五会宗广说十种回向愿行。由广说故不显通行。第六会宗有略有广。略明十地因分愿行。广明因果无量行位。第七会宗有略有广。略明等妙觉二位。广明十通十忍等法门。第八会宗唯广无略。广明菩萨二千行德。第九会宗唯略无广。略明如来入法界境。此九会中入定分齐等如纲目说。已说法门各有几品说其法门。颂曰。
　　初二三各六　　四四五三品
　　六一七十一　　八九各一品
　　初会世如普　　世华舍那品
　　二会如四光　　菩萨净首品
　　三会升须十　　梵初明法品
　　四会升夜十　　十无尽藏品
　　五会升兜十　　六会十地品
　　七会定通忍　　阿寿住处品
　　佛如如普贤　　如来出现品
　　八会离世间　　九会法界品

　　释曰。颂中初一行颂总举品数。后四行颂别列品名。颂中存略不显卷数。初会六品尽十一卷。第二会六品合尽四卷。第三会六品合尽三卷。第四会四品合尽三卷。第五会三品合尽十二卷。第六会一品合尽六卷。第七会十一品合尽十三卷。第八会一品合尽七卷。第九会一品合尽二十一卷。初会六品者一世主妙严品合尽五卷。晋经名世间净眼品。二如来现相品唯第六卷。品名旧无。三普贤三昧品第七卷初。品名旧无。四世界成就品第七卷半。品名旧无。五华藏世界品第八九十。品名旧无。以上四品晋朝合名卢舍那品。六毗卢舍那品第十一卷。旧无毗字。第二会六品者一如来名号品第十二卷初。新旧同名。二四圣谛品第十二卷半。旧无圣字。三光明觉品第十三卷初。旧加如来二字。四菩萨问明品第十三卷半。旧云菩萨明难品。五净行品第十四卷初。新旧同名。六贤首品第十四卷半尽十五卷。新旧同名。第三会六品者一升须弥山顶品第十六卷初。旧加佛字。二须弥顶上偈赞品第十六卷初次。旧云菩萨云集妙胜殿上说偈品。三十住品第十六卷半。旧云菩萨十住品。四梵行品第十七卷初。新旧同名。五初发心功德品第十七卷半。旧云初发心菩萨功德品。六明法品第十八卷全。新旧同名。第四会四品者一升夜摩天宫品第十九卷。初旧云佛升夜摩天宫自在品。二夜摩宫中偈赞品第十九卷初次。旧云夜摩天宫菩萨说偈品。三十行品第十九卷半尽二十卷。旧云功德华聚菩萨十行品。四十无尽藏品第二十一卷全。新旧同名。第五会三品者一升兜率天宫品第二十二卷全。旧云如来升兜率天宫一切宝殿品。二兜率宫中偈赞品第二十三卷初。旧云兜率天宫菩萨云集赞佛品。三十回向品第二十三卷半尽三十三。旧云金刚幢菩萨回向品。第六会一品者谓十地品。新旧同名。起三十四尽三十九。晋朝经从十地品至宝王如来性起品合十一品为第六会。唐朝经十地品次有十定品。故开为二会如前已说。第七会十一品者一十定品第四十尽四十三。旧无今有。二十通品第四十四卷初。旧云十明品。三十忍品第四十四卷半。新旧同名。四阿僧祇品第四十五卷初。旧云心王菩萨问阿僧祇品。五寿量品第四十五卷末。旧云寿命品。六诸菩萨住处品第四十五卷末次。旧云菩萨住处品。七佛不思议法品第四十六七全。旧云佛不思议品。八如来十身相海品第四十八卷初。旧云如来相海品。九如来随好光明功德品第四十八卷半。旧云佛小相光明功德品。十普贤菩萨行品第四十九卷全。新旧同名。十一如来出现品第五十尽五十二。旧云宝王如来性起品。第八会一品者谓离世间品。第五十三尽五十九。新旧同名。第九会一品者谓入法界品第六十尽八十。新旧同名。已说品数能说品佛其相云何。颂曰。
　　无愿业住涅　　法心三性如
　　安出信随永　　无安无决普

　　释曰。颂中上半列十佛名。下半如次释名所因。说经教主有其十种。何等为十。一无著佛安住世间成正觉故。二愿佛出生故。三业报佛信故。四住持佛随顺故。五涅槃佛永度故。六法界佛无处不至故。七心佛安住故。八三昧佛无量无著故。九性佛决定故。十如意佛普覆故。初无著佛安住世间成正觉者亦名正觉佛。著是众患之本。觉是诸德之元。无邪患而不离故名无著。无正德而不圆故名正觉。此是总佛。余九别佛。以别成总。故于总开别。愿佛出生者谓如理智穷无生际方能出生无量佛事。即是大愿。故名愿佛出生故。业报佛信者谓无量相好庄严色身。无量善业所感之报。故名业报。所以感得妙色身报为令见者咸归信故。举所为意以显业报佛。故名信。住持佛随顺者谓佛圆音周遍三世住持佛法无穷无尽。顺一切智无穷尽故名住持佛随顺故。涅槃佛永度者说门之中名为化佛。化现灭度非实灭故。所以涅槃非实灭者永度生死生灭法故。故名涅槃佛永度故。法界佛无处不至者谓无碍法界即佛体名法界佛。智慧光明亦同法界无处不至。是故亦名为法界佛无处不至故。心佛安住者谓正直心安住所缘。故名心佛安住故。三昧佛无量无著者谓佛三昧无量无边思议解脱。故名三昧佛无量无著故。性佛决定者谓如来性即是本觉。本性自觉非修所成故名性佛。于染净位决定不改能生十决定之法故名决定。如意佛普覆者谓神力自在名如意佛。周遍一切故名普覆。上十佛中各有十义广如经说。法集经中亦名十佛。彼云菩萨入十种法能知诸佛。何等为十。谓习气佛果报佛三昧佛愿佛心佛实佛同佛化佛供养佛形像佛。乃至广说彼与此经所说十佛十数虽同体相大异。然约六相分别十佛。如论说言一切十句皆有六相。何者为六。一者总相二者别相三者同相四者异相五者成相六者坏相。今就十佛显此六相。谓初一佛无佛不摄。故名为总相。即后九佛于一开九。故名别相。十同离著。故名同相。十用各异。故名异相。揽九成一一佛圆满。故名成相。分一作九九外无一。故名坏相。如是已说说品十佛。品中法数其相如何。颂曰。
　　初治修生具　　正不童王灌
　　欢饶无无无　　善无尊善真

　　释曰。颂中上半颂十住法。下半如次颂十行法。品中法数虽有多种今且随名以显其数。菩萨所修虽有多门探其纲要不过八种。何等为八。一十住二十行三十藏四十向五十地六十定七十通八十忍。云何十住。一初发心住二治地住三修行住四生贵住五具足方便住六正心住七不退住八童真住九法王子住十灌顶住。释此住名大分为二。初总后别。初总名者菩萨在此创安其心于六度等行未殊胜但得住名。后别名者一此位菩萨创首发于大菩提心名发心住。二此位菩萨净治三业悲及有识名治地住。三此位菩萨修胜理观起上妙行名修行住。四此位菩萨从诸圣法正教中生名生贵住。五此位菩萨所修善根皆为救物名具足方便住。六此位菩萨所闻赞毁心定不动名正心住。七此位菩萨闻说三宝三际有无心坚不转名不退住。八此位菩萨三业清洁悟二世间真简虚伪童表无咎亦犹涅槃婴儿之行名童真住。九此位菩萨解真俗谛悟法王法将有所袭名法王子住。十此位菩萨如王太子堪受王位行渐胜故名灌顶住。
　　问曰。发心有三。一信成就发心。二解行发心。三证发心。今言初发心三中何摄耶。
　　答曰。三发心中是信成就发心摄。所以然者信成就发心位在十解位即是正定聚位也。解行发心位在十行十回向即是初僧祇将满位也。证发心位在初地上即是证真如位也。此义如起信论中广说。已说十住。云何十行。一欢喜行。二饶益行。三无恚恨行。四无尽行。五无痴行。六善现行。七无著行。八尊重行。九善法行。十真实行。释此行名亦有二。初总后别。初总名者此位菩萨行六度等诸行胜故名之为行。后别名者一此位菩萨为大施主一切能舍。三时无悔利誉不悕愍生慕法。睹者欢敬名欢喜行。二此位常持净戒不染五欲。能伏众魔一切众生立无上戒。得不退地名饶益行。三此位常修忍辱谦卑恭敬。和颜爱语不害自他。悟身空寂怨对能忍名无恚恨行。四此位假设多劫受诸剧苦。求法济生念念不息名无尽行。五此位常住正念恒无散乱。于一切法乃至生死入住出胎无有痴乱名无痴行。六此位善入人法皆无性相。三业寂灭无缚无著。而复不舍化众生心。巧能随类现生救物名善现行。七此位历诸尘刹供佛求法。传灯度生心无厌足。然以寂灭观诸法故而于一切心无所著名无著行。八此位尊重善根智慧等法皆悉成就。而由得斯诸尊重法二利之行更增修习名尊重行。九此位得四无碍陀罗尼门诸善慧法。能为众生作清凉池守护正法佛种不绝名善法行。十此位菩萨成就第一诚谛之语。学三世佛真实之语无二之语。如说能行如行能说语行相应心境皆顺名真实行。如是已说住行二位。十藏十向其相云何。颂曰。
　　信戒惭愧多　　施慧念持辩
　　救不等至无　　随等如无入

　　释曰。颂中上半颂十藏法。下半如次颂十向法。实行菩萨更修十行进趣十向。是故行后方说十藏。又十住下贤十行中贤十向上贤。从浅至深从粗至细。是故行后方说十藏。云何为十。一信藏二戒藏三惭藏四愧藏五多闻藏六施藏七慧藏八念藏九持藏十辩藏。释此藏名亦有二种。初总后别。初总名者信等十行一一体含无限法界生无尽果故名为藏。后别名者一此位菩萨三空三性。如是法中顺生深信闻难思法心不怯弱。于诸佛所一向坚信深知佛慧心不退散。护持佛种增长信解。随顺善根出生方便。时处应机开悟一切。如是业用非一众多。是名菩萨信藏。二此位具足受持三种净戒。普益一切不受邪戒。不住三界心住无悔。不违先制不学外事。不著诸见不彰己德。不自高慢永断杀等。众生垂愍是业非一。是名戒藏。三此位于三世法断无惭行深生悔羞。广为众生说真实法是业非一。是名惭藏。四此位自愧昔过深于自身生厌离想。于三世佛深修愧行。广为众生说真实法是业非一。是名愧藏。五此位于一切法多闻博学。十二缘生漏无漏蕴。有为无为记无记法。如是法中深生正解。为诸众生说真实法是业非一。是名多闻藏。六此位行十种施。所谓分减施竭尽施内施外施俱施。一切施去来今施究竟施。于如是施无毛悭心。三轮清净其心不止。能舍一切令受安乐是业非一。是名施藏。七此位生死因果深究本源得无尽慧。为生说法是业非一。是名慧藏。八此位得具足念明忆前生。得无尽念忆无量劫。于一切法忆念不忘是业非一。是名念藏。九此位于佛所说修多罗文句义理无有忘失。一生乃至不可说生总持不忘。于一佛号乃至不可说佛号广说乃至一三昧乃至不可说三昧陀罗尼用无有休息是业非一。是名持藏。十此位菩萨有深智慧了智实相。为生说法不违佛教。一品乃至不可说品广说乃至一三昧乃至不可说三昧。如是等法广为众生或一日说。广说乃至不可说不可说劫说。劫数可尽一文一句义理难尽。得如是等无量辩才为诸众生说真实法。如是业用非一众多是名菩萨辩藏。已说十藏。云何十向。一救护众生离众生想回向。二不坏回向。三等诸佛回向。四至一切处回向。五无尽功德藏回向。六随顺一切坚固善根回向。七等心随顺一切众生回向。八如相回向。九无缚无著解脱心回向。十入法界无量回向。释此向名亦有二种。初总后别。初总名者至斯位已凡所修行。皆为回向无上菩提立回向名。后别名者一此位菩萨所行六度四摄法等。悉为救摄一切有情令离生死得涅槃乐名救护生。入平等观不见怨亲众生等相名离生相。二此位于三宝所得不坏信。因持诸善回向众生令获善利名不坏回向。三此位学三世佛不著生死不离菩提修回向事名等诸佛回向。四此位修习一切诸善根时以彼善根如是回向。令此善根功德之力至于一切三宝之所一切世界众生之所作诸供养利益之事。譬如实际无处不至名至一切处回向。五此位修悔过善根离一切业障。于诸如来一切众生所有善根皆悉随喜。以此善根悉皆回向庄严一切诸佛净刹。常作佛事善巧方便具诸功德离诸虚妄。而无所著由回向已得无尽善根。名无尽藏功德回向。六此位以内外财随众生意而惠施之。见诸苦者悲以身代坚固安住自在功德。以如是等诸善功德而回向已。令一切生得大智慧除灭大苦。名随顺一切坚固善根回向。七此位而能增长一切善根修习究竟安住忍力。闭恶趣门永离颠倒不著诸行。一切善根皆悉回向为一切众生作功德藏。普覆一切拔出生死令得众善等无差异。名等心随顺一切众生回向。八此位成就念智安住不动。心无所依寂然不乱。不违一切平等正法严刹度生。所修诸善皆顺如相而为回向。名如相回向。九此位所摄善根离憍慢等所有缚著。得解脱心行普贤行。所习诸善不执为已及以他人。以无缚著解脱之心回向饶益品物一切。故名无缚无著解脱心回向。十此位菩萨离垢缯系顶。受大法师记法施化生。严净世界出生智等。悉同虚空而无限量。凡有善根修于回向悉等法界。故名法界无量回向。
　　问曰。此位初首而有十信。谓信进念慧定施戒护愿回向。计心四十。何故但言三十心耶。
　　答曰。即十住中初住离出。以初发心而甚难故故离出也。设有圣教言四十心当知即据总别说也。理实三十。如四善根十回向中第十离出。谓法界无量回向也。已说藏向。十地云何。颂曰。
　　极离发焰极　　现远不善法

　　释曰。谓十地中修十胜行断十重障证十真如。菩萨万行皆十地摄。十行十障十真如等如唯识论中广说应知。云何十地。一极喜地二离垢地三发光地四焰慧地五极难胜地六现前地七远行地八不动地九善慧地十法云地。释此地名亦有二种。初总后别。初总名者与所修行为胜依持令得生长故名为地。摄大乘云法无我智分位名为地等。后别名者一此地菩萨始入于圣证二空理。能利自他生大喜乐。是故此地名极喜地。二此地具清净戒弃破戒非。破戒惑法染污行人名之为垢。此地能舍名离垢地。三此地由得胜定及殊妙教四种总持。以此为因能起三慧。三慧而能照法显现名之为光。此地定等能起慧光所以此地名发光地。四此地妙慧殊胜能断烦恼如火焚薪。是故此地名焰慧地。五此地能令俗谛有分别智而与真谛无分别智同时起。以互违法令不相违一时并生。此行胜前故名极难胜地。六此地能起胜智观十二缘。不作染净二差别行有此胜智生起。故名现前地。七此地唯修无相不起功用。功用之行创绝斯地。是以此地无相之行逾于二乘世间等行。故名远行地。八此地妙无相智。不被一切有相功用及诸烦恼而能鼓击。故名不动地。九此地得胜妙智能善说法以利含识。故名善慧地。十此地而有胜智能藏众德。能断诸障能遍法身。义同于云能蔽于空而含于水。故名法云地。此十地义如瑜伽唯识等中广说应知。
　　问曰。有圣教中说干慧等十地。与此十地有何差别耶。
　　答曰。干慧等十三乘共行。今此十地唯菩萨行。是故差别。云何为十。一干慧地谓暖前位。二性地谓暖等位。三八人地谓见道十五心。四见地谓第十六心。五薄地谓斯陀含。六离欲地谓阿那含。七已办地谓无学果。八独觉地。九菩萨地。十如来地。
　　问曰。如上所说十地菩萨。谁住几佛国谁作何等王谁修几法门耶。
　　答曰。初地菩萨住百佛国作阎浮四天王。修百法门二谛平等心化一切众生。二地住千佛国作忉利天王修千法门。三地住十万佛国作炎天王修十万法门。四地住百亿佛国作兜率天王修百亿法门。五地住千亿佛国作化乐天王修千亿法门。六地住十万亿佛国作他化自在天王修十万亿法门。七地住百万亿佛国作初禅王修百万亿法门。八地住百万微尘数佛国作二禅梵王修百万微尘数法门。九地住百万亿阿僧祇微尘数佛国作三禅大梵王修百万亿阿僧祇微尘数法门。十地菩萨住不可说不可说佛国中作第四禅大静天王三界主。修不可说不可说法门得理尽三昧。尽三界原化一切众生。此义如仁王般若经中广说应知。
　　问曰。第五地中真俗并观故名难胜。何故仁王经菩萨教化品。说善觉菩萨四天王。双照二谛平等道。权化众生游百国。始登一乘无相道。此文则说初地菩萨照二谛平等道。如是违文当得会释耶。
　　答曰。双照有二义。一前后双照。二同时双照。今约第二故名难胜。故无有失。
　　问曰。约位有六。一资粮位二加行位三见道位四修道位五等觉位六妙觉位。如上诸位与此六位相摄云何。
　　答曰。地前所有三十心中。前二十九心全第三十少分属资粮摄。三十少分属加行摄。于初地中有入住满。入位属见。住满以上属修道摄。金刚心中有二刹那。无间道位属等觉位。解脱道位属妙觉位。
　　问曰。六位名体其相云何。
　　答曰。言资粮者资益己身之粮名为资粮。欲趣菩提要资于行。此位创修入佛之因名资粮位。即此位亦名顺解脱分。言解脱者所谓涅槃。离烦恼缚名为解脱。即所求果。顺者不违。分者因义。即所修行不违于果。是果之因名解脱分。言加行者加功用而行趣见道故名加行。即此位亦名顺决择分。言决择者体即是智。决简于疑疑不决故。择简于见见不择故。智异于彼故名决择。分者支分。此决择体即是见道。七觉支中是其一支。故名为分。顺者趣向欣求之义。加行位暖等善根欣求趣向彼决择分。故暖等善名顺决择。此之二位克性皆以有漏加行智为其体性。然加行位有四别位。一暖二顶三忍四世第一法。言暖者此位菩萨初得见道火之前相故名为暖。见道体即能断烦恼。如火烧薪故喻于火。暖位菩萨未得火体而得火相故名暖也。顶者此位菩萨依寻思智观所取空。此位功极故名为顶。顶者极义。如山之顶上之极也。忍者印可达悟之义。此位菩萨知妄执识及心外境其体皆空故名为忍。世第一法者此位菩萨所得智等。一切世间所有法中无先此者名世第一。言见道者亦名通达位。菩萨无漏之智了证真如故名通达。初照理故亦名见道。道游履义。行人游履趣于极果。或通运义通运行人至于极果故名为道。然此见道有其二种。一真见道体离虚妄亲能证理实能断障故名为真。又真者是理。见者是智。证真之智名真见道。二相见道相者类似之义。真见道后而起于此。行解安模仿像真见所有功能。不能证理及断于障类似于真故名相见。言修道位者具云修习。此位菩萨而更进修无分别智断所余障故名修习。即极喜等十地名修习位。前真相二道克性出体根本后得无漏二智为其体性。后修习位皆以有为无为诸功德法以为自体。言等觉位者等者相似义。此位所作皆似佛果故名等觉。觉者佛果胜智也。言妙觉者妙者最胜之义。二乘所得菩提涅槃非最胜妙。唯佛独能所作皆办功德最胜故名妙觉。前等觉位以菩萨胜智为体。后妙觉位以佛果四智为体。举能取所故且论智。理实涅槃亦是二位之体也。如是已说十地差别。十定通忍其相云何。颂曰。
　　普妙次清知　　智了众法无
　　他天宿知成　　住善出一一
　　音顺无如如　　如如如如如

　　释曰。颂中上半颂十定法。次半如次颂十通法。后半如次颂十忍法。此定等法十地胜进。故十地后方说十定。即六位中第五位也。言六位者一十住位二十行位三十向位四十地位五无垢地六妙觉地。此义如本业经等广说应知。云何十定。一普光大三昧二妙光大三昧三次第遍往诸佛国土大三昧四清净深心行大三昧五知过去庄严藏大三昧六智光明藏大三昧七了知一切世界佛庄严大三昧八众生差别身大三昧九法界自在大三昧十无碍轮大三昧。云何十通。一他心智通二天眼智通三宿住随念智通四知未来际劫智通五成就无碍清净天耳六住无体性神智通七善分别一切众生言音智通八出生无量阿僧祇色身庄严智通九一切法智通十一切法灭尽三昧智通。云何十忍。一音声忍二顺忍三无生法忍四如幻忍五如焰忍六如梦忍七如响忍八如影忍九如化忍十如空忍。此三法中初云定者。梵云三昧此云等持。离于沉掉专注一境持心不散。是定住义故以等持而名为定。次云通者亦名神通。妙用难测曰神。自在无碍名通。同名智者缘境无壅名通。通是智用故云智通。后云忍者于所闻法忍解印可纳受。体即是智。如是诸义如经广说。恐繁不具。如上法门普机所入。以何为门能入彼法。此能入门略有十种。颂曰。
　　同因秘微十　　诸一诸随托

　　释曰。此半颂颂法门能入。七处九会所说诸法皆以十门为彼能入。故法门后方说十门。何等为十。一同时具足相应门。二因陀罗网境界门。三秘密隐显俱成门。四微细相容安立门。五十世隔法异成门。六诸藏纯杂具德门。七一多相容不同门。八诸法相即自在门。九随心回转善成门。十托事显法生解门。释此十门略有二门。一立义门二解释门。初立义门者略立十义门以显无尽。何者为十。一教义即摄一乘三乘乃至五乘等一切教义余可准之。二理事即摄一切理事。三解行即摄一切解行。四因果即摄一切因果。五人法即摄一切人法。六分齐境位即摄一切分齐境位。七师弟法智即摄一切师弟法智。八主伴依正即摄一切主伴依正。九随生根欲示现即摄一切随生根欲示现。十逆顺体用自在业等即摄一切逆顺体用自在业等。此等十门为首皆各总摄一切法成无尽也。又有十义。一色二心三时四处五身六方七教八义九行十位。色者谓外器世间能造所造。下至微尘上至广刹及中一切所有事物。心者谓佛菩萨及诸众生所有染净心及心法。时者谓迦罗时三摩耶时。大劫小劫九世十世下至一刹那等。处者谓十方世界依色所显大小分量。上至广刹下至一尘毛端等处。身者谓佛身菩萨身二乘人身乃至一切众生身。下至一毛孔上至全身。方者东方南方乃至上方。上至尽十方虚空界下至一毛端量处。教者谓能诠名句字声及通一切。下至一名一句一声一光香等上至种种无量差别名句字等。义者谓教之所诠一切法门。下至一义上至一切。行者谓诸菩萨所有修行无边行海。下至一行上至无尽。位者谓三贤十地等。上至满位下至十住初心等。此上二种十义文异义同。后解释门者亦以十门释前十义以显无尽。
　　问曰。所以得知十数显无尽者。
　　答曰。依华严经中立十数为则以显无尽义。初同时具足相应门者。此上十义同时相应成一缘起无有前后始终等别。具足一切自在逆顺参而不杂成缘起际。海印定中炳然同时显现成矣。此经第七卷普贤三昧品云。能令一切国土微尘悉能容受无边法界等。释曰此一普贤身遍十方一切世界尘内无边佛会中。一一毛孔现法界中所有诸法莫不皆令同时具足。此且约业用门说也。又第八卷华藏品云。华藏世界所有尘一一尘中见法界(云云)。释曰此约德相门说也。二因陀罗网境界门者。此但从喻异前耳。此上诸义体相自在隐映互现重重无尽。此经第七卷普贤三昧品云。佛身所现一切国土及此国土所有微尘一一尘中有世界海尘数佛刹。一一刹中有世界海尘数诸佛。一一佛前有世界海尘数普贤入此三昧(云云)。释曰此且约业用门说也。三秘密隐显俱成门者。此上诸义隐覆显了俱时成就也。此经第十九卷夜摩宫中偈赞品云。十方一切处皆谓佛在此。或见在人间或见在天宫(云云)。释曰此约德相门说也。如佛身隐显既尔当知。言音依果所有及一切法门教义行位等亦然。诸大菩萨成就如是法界体事德相者并准可知。四微细相容安立门者。此上诸义于一念中具足始终同时前后逆顺等一切法门。于一念中炳然同时齐头显现无不明了。犹如束箭齐头显现耳。此经第三十一卷十回向品云。此菩萨于一念中现一切众生各不可说不可说念劫心等。又第六十八卷入法界品云。一一毛孔内各现无数身。一一毛孔内示现无量刹等(云云)。释曰此亦约业用门说也。五十世隔法异成门者。此上诸义遍十世中同时别异具足显现。以时与法不相离故。言十世者过去未来现在三世各有过未及现在即为九世。然此九世迭相即入故成一念。总别合成十世也。此十世具足别异同时显现成缘起故得即入也。此经第五十三卷离世间品云。佛子菩萨摩诃萨有十种说三世。何等为十。所谓过去世说过去世。过去世说未来世。过去世说现在世。未来世说过去世。未来世说现在世。未来世说无尽。现在世说过去世。现在世说未来世。现在世说平等。现在世说三世即一念是为十。菩萨以此普说三世。又彼卷同品云。入可数劫即不可数劫。入不可数劫即可数劫。入一切劫即非劫。入非劫即一切劫。入一切劫即一念等(云云)。六诸藏纯杂具德门者。此上诸义或纯或杂。如前人法等若以人门取即一切皆人故名为纯。又即此人门具含理事等一切差别法故名为杂。此经第二卷妙严品说诸异生众及余同生各各唯得一解脱门是纯门也。第五卷同品中说普贤菩萨得不思议诸解脱门是杂门也。六十五卷入法界品云慈行童女见三十六恒河沙佛。彼诸如来各以异门令慈行入般若波罗蜜普庄严门者此纯杂无碍也。七一多相容不同门者。此上诸义随一门中即具摄前因果理事一切法门。然此一中虽具有多仍一非即是其多耳。余一一门中皆悉如是重重无尽。此经第二十卷十行品云。能于一一三昧中普入无数诸三昧。乃至云无量无边诸国土悉令共入一微尘等(云云)。八诸法相即自在门者。此上诸义一即一切一切即一圆融自在无碍成耳。所以然者圆融法界无尽缘起。一若无时一切并无。若得一时即得一切。因果俱齐无前后别。此经第十七卷发心功德品云。此初发心菩萨即是佛故。旧经第九卷梵行品云。初发心时便成正觉。知一切法真实之性具足慧身不由他悟等(云云)。新经文异披勘可知。九随心回转善成门者。此上诸义唯是一如来藏自性清净心转也。但性起具德故异三乘耳。此经第十九卷夜摩宫中偈赞品云。譬如工画师分布诸彩色虚妄取异色大种无差别。乃至云若人欲了知三世一切佛应观法界性一切唯心造。又第三十七卷十地品云。佛子此菩萨摩诃萨复作是念。三界所有唯是一心。如来于此分别演说十二有支皆依一心如是立等(云云)。世亲释云。唯是一心者一切三界唯心转故。云何世谛差别。随顺观世谛即入第一义谛等(云云)。十托事显法生解门者。此上诸义随托别事以显别法。谓诸理事等一切法门。如见此华叶即是见于无尽法界。此经第二十二卷升兜率天宫品云。有百万亿初发心菩萨。才见此座倍更增长一切智心。又彼卷同品云。无生法忍所生一切衣等(云云)。释曰一切供具皆悉从无尽法门所生。是故见一法即通达一切法门。是唯普眼境界非余境界。此上十门随一门中即摄余门无不皆尽。
　　问曰。此上十门以六相融其义云何。
　　答曰。一切十句皆有六相故可圆融。谓相有六种。一总相二别相三同相四异相五成相六坏相。初一门中无门不摄故名总相。后九种门于一开九故名别相。十门相资各不相违同成一总故名同相。十门相望其义各异故名异相。揽九成一一门圆满故名成相。分一作九九外无一故名坏相。
　　问曰。此上十门所建所以其义云何。
　　答曰。此上十门中各有十义。一人法二教义三因果四理事五解行六分齐境位七师弟法智八主伴依正九逆顺体用十随生根欲示现。此等十义皆同时相应成一缘起。故有同时具足相应门。此上诸义随缘起力重重无尽。故有因陀罗网境界门。此上诸义缘起有无各不异。故有秘密隐显俱成门。此上诸义同体门中摄法已尽。故有微细相容安立门。此上诸义各分三际。故有十世隔法异成门。此上诸义体用各隔犹有纯杂。故有诸藏纯杂具德门。此上诸义全力全无力。故有一多相容不同门。此上诸义各有空有义。故有诸法相即自在门。此上诸义缘起自性。故有随心回转善成门。此上诸义各托事解。故有托事显法生解门。
　　今造如是　　嗢陀南颂　　为欲初学
　　易悟性海　　若有见闻　　必愿力故
　　得无师智　　登普贤道

　　新译华严经七处九会颂释章(终)


