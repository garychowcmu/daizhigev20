  妙法莲华经玄赞
　　唐 窥基撰




　　妙法莲华经玄赞卷第一(本)

　　　　大慈恩寺沙门基撰
　　盖闻。至觉权真乘物机而诞迹。灵枢擅妙应群品以扬筌。振融山而秀大千。腾委海而津八万。叆慈云而广庇。骤法雨以遐清。滋两木之分华润三草之殊茂。然以幼商倦于绵险始循诱于化城。稚子玩于羬轩竟照晋于犪驾。由是。摧十军之圣后解髻上之明珠。建八谛之医王授掌中之妙药。藻掞众筌之表。邃轶百宗之外。笼七地而孤荣九分。冠五乘而独颖千古。大矣哉扬一实而包总太虚。振两权而遗罗万象岂可以溟输类其深旨妙高方其峻躅者乎。
　　首称妙法莲华经者。藻宏纲之极唱。旌一部之都名。序品第一者镜义类之鸿标。显异筌之别目。法含持轨。绾群祥以称妙。华兼秀发。总众美而彰莲。体．业俱陈法．喻双举。半．满之途已晓取舍之路方著。经者为常为法。是摄是贯。常则道轨百王。法乃德摸千叶。摄则集斯妙理。贯又御彼庸生庶令毕离苦津终登觉岸。序者由也始也。陈教起之因由作法兴之渐始。品者类也别也。区玄旨而异类。派幽筌而汇别第者次也居也。一者极也首也。经有二十八类条贯真宗。此品次居极首故名第一。
　　经。如是我闻。
　　赞曰。初释经文略以六门料简。一叙经起之意。二明经之宗旨。三解经品得名。四显经品废立。五彰品之次第。六释经之本文。第一叙经起意者。略由五义。一为酬因请。二为破疑执。三为彰记行。四为利今后。五为显时机。酬因请中有二。一酬因。二酬请。初酬因有六。一酬行因。二酬愿因。三酬求因。四酬持因。五酬相因。六酬说因。佛果不可虚成必由业行方得。行不孤起必愿资生。行愿虽复自兴无缘不能独会。虽逢缘以求重非率尔而果成。要由持学始能得果。得果既圆将陈应物。表经宗之深妙先现大相之因。大相既彰理须敷唱。故标佛本出世为一大事故也。由此酬因具斯六义。
　　酬行因者。方便品中准论释经八甚深云。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。难解法者如来能知。随宜所说意趣难解。一切声闻．辟支佛所不能知。八甚深者。一受持读诵甚深。二修行。三果行。四增长功德心。五快妙事心。六无上七入。八不共声闻辟支佛所作住持甚深。经唯有六无第六第八。至下当知。诸佛道法既尽行之。具行一乘种智之因方得佛果。故今酬因说斯妙法劝修因行。
　　酬愿因者。方便品云。舍利弗善听。我本立誓愿欲令一切众如我等无异。如我昔所愿今者已满足。化一切众生令入于佛道。寿量品云。每自作是念以何令众生得入于佛道速成就佛身。若昔因中若今果位。皆每发愿令众生犹如我身得入佛道故酬本愿而说此经。亦令众生发此愿故。行愿相符致出世故。
　　酬求因者。天授品云。吾于过去求法华经无有懈倦。于多劫中常作国王。求大菩提。曾不退转。击鼓宣令四方。时有仙人来白王言。我有大乘名妙法莲华经。若不违我当为宣说。王闻仙人言欢喜踊跃。即随仙人供给所须。乃至以身而为床座身心无倦。奉事仙人。经于千岁。为求法故令无所乏。尔时王者今我身是。时仙人者今提婆达多是。以佛过去愿行虽成必由缘会恒重此经。于善友所专事求之。故今宣说令生求重。
　　酬持因者。前八甚深中。第一佛曾亲近百千万亿无数诸佛名受持读诵甚深。初依菩萨供五恒佛。第二依菩萨供六恒佛。第三依菩萨供七恒佛。第四依菩萨供八恒佛。值多善友长时受持。又释迦如来过去自为常不轻菩萨。于威音王佛灭后行不轻行。临终之时闻虚空中说法华经二十千万亿偈。悉能受持。即得如上六根清净。更增寿命二百万亿那由他岁。广说此经。命终之后得值二千亿佛皆号日月灯明常持此经以是因缘又值二千亿佛同号云自在灯王。亦于此诸佛法中受持此经。常获如上六根清净。其常不轻即我身是。故为往时常持此经今者说之劝常受持。
　　酬相因者。既成佛已将说此经。先为菩萨说无量义经。次入无量义处三昧。天雨四华地振六种。四众瞻仰八部欢喜。放豪光以远瞩众见此已疑生。弥勒发问文殊告言如我惟忖。今佛世尊欲说大法雨大法雨吹大法螺击大法鼓演大法义。我于过去曾见此瑞。放斯光已即说大法。乃至广说。今日如来当说大乘经名妙法莲华。三世诸佛将说此经必先有此种种大相。不同余经。余经无此初大相故。相既非常故须说此。即将说此经先现大相。先现大相者为说此经故也。
　　酬说因者。下云诸佛如来唯以一大事因缘故出现于世。乃至广说。无声闻弟子但教化菩萨。究竟令得一切种智。故三世诸佛成道究竟必说一乘。皆是因中方便趣求。修学虽满未曾演说。今时机会不可虚然。故趣宿因说斯妙法。上来义类经文甚多。恐厌繁广故略指述。
　　后酬请者。如经中说。菩萨初生即行七步。放大光明遍照十方。四顾观视作师子吼。而说偈言　我生胎分尽　是最末后身　我已得解脱　当复度众生　作是誓已身渐长大。游出四门见老．病．死．及沙门相。既问识已欲舍亲属求无上果。中夜观察见诸伎人后妃婇女。状如臭尸深可厌患。即命车匿令被楗低。诸天捧足夜半出城。行十四由旬。到跋伽婆仙人所住林中。以刀剃发。持妙宝服贸鹿皮衣。遣车匿归报父王已。于熙连河侧六师外道所。为降伏彼六年苦行。勤苦过彼。日食麻麦。厌其非道遂食乳糜。受吉祥草诣菩提树坐金刚座。以智慧力降伏魔军。证大菩提永出三界。是时三千大千世界主及余天等。来诣佛所请转法轮。化佛赞扬劝且权说。时机未熟且说方便未说实法。今既合宜鹙子等请说乘权实之境。文殊等请说乘安乐之行。弥勒等请说身真应之果。故下经云。我始坐道场观树亦经行。于三七日中常思惟是事。乃至寻念过去佛所行方便力。我今所得道亦应说三乘。作是思惟时。十方佛皆现梵音慰喻我。善哉释迦文。随诸一切佛而用方便力。由是方便且说三乘。今机宜熟。鹙子等请演畅真宗显斯一实。故下经云。汝已殷勤三请。吾今岂得不说。安乐行品中。文殊发请。世尊广说四安乐行。寿量品中亦复如是。弥勒三请。佛言汝等当信解如来诚谛之语。三遍劝信。方说身之真应。故为酬请说是法华。
　　破疑执中有二。一破疑二破执。破疑者。佛自成道唯记菩萨当得菩提。不说声闻有得佛果。声闻等疑永不作佛。故舍利弗深自感伤失于如来无量知见。乃至广说。而今从佛闻所未闻未曾有法。断诸疑悔。诸小菩萨昔闻大乘。亦疑菩萨独得菩提声闻无分。或不定性诸小菩萨。疑佛菩提已亦无分。由是三乘俱有疑网。由此经云。声闻若菩萨。闻我所说法。乃至于一偈皆成佛无疑。又云诸求三乘人。若有疑悔者。佛当为除断令尽无有余。又云菩萨闻是法疑网皆已除。千二百罗汉悉亦当作佛。此中破疑亦兼破悔。昔悔修小不得作佛。今闻得作悔所以除。知小乃为大之因故。疑通三乘悔唯小有。以宽摄狭。但说破疑不说除悔。至后卷中当释差别。故为破疑说斯妙法。
　　后破执者。声闻有二。一决定种姓。得声闻果定入无余身灰智灭。故诸经云。余人善根涅槃时尽。菩萨善根不尔。二退已还发大菩提心。初是定姓后不定姓。然瑜伽及法华论说声闻有四。一决定种姓。亦名趣寂。二增上慢。此是凡夫得第四禅谓阿罗汉三退已还发大菩提心。亦名不定种姓。且法华会得记。声闻名退菩提心。舍利弗等皆是此类。故经自云告舍利弗。我昔教汝志愿佛道。汝今悉忘。而便自谓已得灭度。优婆塞经说。舍利弗修大乘道。经六十劫因施眼故。大行难成退求小果。鹙子亦言。世世已曾从佛受化。化城喻品说十六王子所教化众生过去结缘之始。由是故名退菩提心。非不定姓皆是退类。亦有昔日未求于大。今者但从小果趣大不定姓故。四者应化。应化非真。摄大乘说。诸大菩萨及佛等化示为声闻。引实声闻向大乘故。富楼那等即其类也。法华论云。此中唯为二声闻记。谓退心．应化。其趣寂者及增上慢。佛不与记根未熟故。菩萨与记。虽复总言汝行菩萨道当得作佛。论言与记令发心故。退菩提心正当根熟。为说一乘正破其执。应化非真无执可破。示相可尔。其增上慢既是异生根现未熟。故佛不与记。菩萨与记者。即常不轻为具因记令信有佛姓。复渐发心修大行故。其趣寂者。既无大乘姓。何得论其熟与不熟。应言趣寂由无大姓。根不熟故佛不与记。菩萨与记具理姓因。渐令信大不愚法故。非根未熟后可当熟。故非菩萨与记令发趣大乘心。言当作佛。菩萨愿心方便化之令生信意。如般若经我皆令入无余涅槃非皆入尽。菩萨记于趣寂亦尔。若许趣寂同增上慢。不但不得名为趣寂。甚违诸教义不相叶。由趣寂者与增上慢合一处说。翻译之主同言根未熟令其发心。正义应言趣寂根未熟故不与记。菩萨与记令发信解大乘心故。增上慢者根未熟故佛不与记。菩萨与记令发趣向大乘心故。若趣寂者后亦作佛。违涅槃等处处教文。
　　菩萨亦二。一者顿悟二者渐悟。渐悟有二义。一者若从得二乘果发心向大名为渐悟。由生数小或全无故。若从二凡而归于大即顿悟摄。未曾悟证二乘果故。生数犹多不名渐悟。故涅槃经但说圣人八万劫等。不说异生回心劫数。二者但从曾发二心曾修二行。来归大者皆名渐悟。具彼姓故修彼行故。闻思悟解亦名为悟。何必证悟。况复亦有生数小者。谓已定生即此生时及一坐顺决择分等。经据劫定但说圣人。何妨异生有生数小者。此经所说一乘之理。论虽言为二声闻说谓退心。应化。法华一会正唯为退菩提心说。兼亦为应化。满慈子等亦在会故。若准摄论合以十义说于一乘。义兼为三理亦无失。决定种姓不愚法故。不定种姓回求大故。其应化者为化记故。虽亦可为二菩萨说。正宗唯为渐悟者说。故下经云。菩萨闻是法疑网皆已除。义兼顿悟于理未爽。摄论十义解一乘云。为引摄一类及任持所余。由不定种姓诸佛说一乘。所引摄一类即退菩提心声闻。及任持所余即渐悟菩萨退菩提心声闻。执著小果自谓究竟故。舍利弗言我悉除邪见于空法得证。尔时心自谓得至于灭度。迦叶亦言佛令我等出于三界得涅槃证。于菩萨法不生一念好乐之心。此皆昔时执著小意。即摄论云。三种练磨心。断除四处障缘法义为境。四处者一二乘作意。二诸疑离疑。三于所闻思法中言我能然余不能尔。四于骨琐乃至菩提执著分别。二乘作意者。执二果为极故。为断此执而说此经。渐悟菩萨执佛菩提于己无分。欲生退败还住二乘。为任持此而不令退。又复顿悟诸小菩萨。执唯已依大乘修行可得成佛。已住声闻不得作佛。今破此执显二乘非极。住二乘者亦得作佛。故说是经。由此摄论断四处言一二乘作意。二言我能然余不能尔。即此二种诸疑离疑即是前也。
　　彰记行中有二。一彰记二彰行。初彰记者。佛自成道未为声闻授菩提记。今为授记故说是经。故下经云。我设是方便令得入佛慧。未曾说汝等当得成佛道。所以未曾说说时未至故。今正是其时。决定说大乘。又迦叶言。又今我等年已朽迈。于佛教化菩萨阿耨多罗三藐三菩提法。不生一念好乐之心。我等今于佛前闻授声闻。阿耨多罗三藐三菩提记。心皆欢喜得未曾有。又云或说修多罗．伽陀。及本事．本生．未曾有。亦说于因缘．譬喻．并祇夜．优婆提舍经。唯为声闻说此九部。不说授记．方广．自说。故此以前未为授记。今为授记故说是经。
　　后彰行者。今说菩萨一乘之行。一乘正是菩萨行。故下经云。有佛子心净柔软亦利根。无量诸佛所而行深妙道。为此诸佛子说是大乘经。又云声闻若菩萨。闻我所说法乃至于一偈皆成佛无疑。又云舍利弗。诸佛如来。但教化菩萨。诸有所作常为一事故。要由修福．慧照有．空。寻教诠究玄理真解起悟一乘。又且一乘有因有果。因即七地四菩萨行。下随所应并皆具配。果即佛位菩提．涅槃。在三身中此皆摄尽。又三周说一乘。明一乘境。安乐行品等明一乘行。寿量品等明一乘果。明境欲发声闻心。明行令修菩萨行。因此方期佛果功德。故为彰菩萨行说是法华经。
　　利今后中有二。一利今二利后。初利今者。法华一会所有凡圣。宜闻法华而得益故。此有二类一果记利二现证利。果记利者。即为三机世尊三周说一乘义。会二破二以利益今。方便品下至譬喻品鹙子得记八部喜赞已来为第一周。经云诸佛世尊唯以一大事因缘故出现于世。乃至诸佛以方便力于一佛乘分别说三。故舍利弗闻是说已。譬喻品中深生领解。佛述成已便得授记。其譬喻品中舍利弗请下佛说譬喻。并信解品．药草喻品．授记品为第二周。譬喻品云如来亦复如是为一切众生之父。乃至舍利弗以是因缘当知诸佛方便力故于一佛乘分别说三。大迦叶等闻是说已。信解品中方生领悟。药草喻品佛重述成。授记品中佛便为大迦叶．须菩提．摩诃迦旃延．大目犍连四人授记。其化城喻品．五百弟子授记品．授学无学人记品为第三周。化城喻品初说大通智胜佛事令其忆念。复云诸比丘若如来自知涅槃时到乃至但是如来方便之力。于一佛乘分别说三。富楼那等闻是说已。于五百弟子授记品中深生领解。佛述成已便为五百弟子及学无学人授记。即是利今声闻众也。经出六处示现授记。一者别记。舍利弗及四大声闻众所知识。名号不同故与别记。二者同记。富楼那等五百人千二百人。同一名故俱时与记。三者后记。学．无学等非众所知识。共同一号就下根中后时与记四无怨记。示现如来无怨恶故。与提婆达多记。五通行记。显示女人。在家出家修菩萨行皆证佛果故与比丘尼．及天女记。此上五记说今时益皆如来记。六具因记。常不轻菩萨礼拜赞叹言。我不轻汝汝等皆当作佛。示现众生皆有佛性故。此之一种菩萨与记。说往时益。初三及第五利闻法华记。余之二种非由闻此记。然前五记并名利今。即果记利也。然诸声闻授记以后。受变易生。相状体义至后当知。
　　现证利者。复有多种。如提婆达多品虽龙宫涌出龙女道成皆由法华。非灵山会益略而不说。唯有龙女成道演说法时娑婆世界菩萨．声闻．八龙．天部．人与非人皆遥见彼龙女成佛普为时会人天说法。心大欢喜悉遥敬礼。无量众生闻法悟解得不退转。无量众生得受道记。无垢世界六返震动。娑婆世界三千众生住不退地。三千众生发菩提心而得受记。合四位益。分别功德品有十一位得证．一位发心。佛说是如来寿量长远时。六百八十万亿那由他恒河沙众生得无生法忍。千亿菩萨摩诃萨得闻持陀罗尼门。复一世界微尘数菩萨摩诃萨得乐说辨才。一世界微尘数菩萨摩诃萨得百千万亿无量旋陀罗尼。三千大千世界微尘数菩萨摩诃萨能转不退转法轮二千国土微尘数菩萨摩诃萨能转清净法轮。小千国土微尘数菩萨摩诃萨八生当得。四四天下四生当得。三四天下三生当得。二四天下二生当得。一四天下微尘数菩萨摩诃萨一生当得阿耨多罗三藐三菩提。复有八世界微尘数众生皆发阿耨多罗三藐三菩提心。如说药王品八万四千菩萨。得解一切众生语言陀罗尼。说妙音品八万四千人得现一切色身三昧。四万二千天子得无生法忍。华德菩萨得法华三昧。说观音品八万四千众生皆发无等等阿耨多罗三藐三菩提心。说陀罗尼品六万八千人得无生法忍。说妙庄严王本事品八万四千人远尘离垢得法眼净。说普贤劝发品恒河沙等无量无边菩萨得百万旋陀罗尼。三千大千世界微尘等菩萨行普贤道。前之五记记当得佛。此二十五类现证因位。并是利今故说法华后利后者。散席以后因法华经所获功德皆是利后。随喜功德品说第五十人一闻法华经能随喜者功德。过于布施四百万亿那由他三千大千世界众生金银七宝。又胜令得阿罗汉果。若往僧房须臾听法华经者。生生常乘象马车乘七宝辇舆及乘天宫。若复分坐令他听者。生生常得帝释坐处梵王坐处。若复劝人往听法华。生生常与陀罗尼菩萨共生一处终不喑哑。乃至当来见佛闻法信受教诲。法师功德品说若善男子．善女人受持是法华经。若读．若诵．若解说．若书写．是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德庄严六根皆令清净。乃至普贤品云。若有后世受持读诵是经典者。是人不复贪著衣服．卧具．饮食．资生之物。所愿不虚亦于现世得其福报。是以遗教经言。所应度者皆已度讫。其未度者皆亦已作得度因缘。故由说此而与未来作大利益。是名利后故说是经。
　　显时机中有二。一显时二显机。初显时者。诸佛设教略有二种。一顿二渐。顿即被彼大机。顿从凡夫以求佛果。如胜鬘经所说一乘。一乘是权四乘实故。渐即被彼从小至大机。如此经中所说一乘。一乘是实二乘权故。此经多被从彼二乘以求佛果。多是渐教大乘所摄。古有释言。教有五时。第一时者。佛初成道为提谓等五百贾人但说三归五戒十善世间因果教。即提谓等五戒本行经是。未有出世善根器故。第二时者。佛成道竟三七日外。十二年中唯说三乘有行之教。未为说空。即阿含等小乘经是。第三时者。佛成道竟三十年中。说彼三乘同行空教。即维摩．思益．大品等是。第四时者。佛成道竟四十年中。说有一乘犹未分明演说佛性常住实相。尚说无常佛果以为真实。即无量义法华等是。以前未明一乘义故。此中犹未分明演说常住佛性故。第五时者。谓双林中说诸众生悉有佛性常住佛教。即涅槃经．大悲经等是。乍观可尔理即不然。提谓经说五百贾人将受五戒先忏悔彼五逆十恶谤法等罪。得四大本净五阴本净六尘本净吾我本净。时提谓等得不起法忍。三百贾人得柔顺忍。二百贾人得须陀洹果。四天王等得柔顺忍。三百龙王得信忍。自余天等皆发无上道意。十亿天人皆行菩萨十善。提谓长者灭三界苦得不起法忍。即是初地或第八地。又普曜经第二七日提谓等五百贾人献佛麨蜜。佛与授记汝于来世当得作佛名曰齐成。云何但言第一唯是世间教也。但为此日犹未分明说三乘者同所观谛。故未名转法轮。至五比丘时方名转法轮。次第二时十二年中唯说有教者。觉爱难云。成道五年说大般若正明实相。又第七年为八菩萨说般舟三昧经。正明众生五阴本空。又第九年说鸯掘摩罗三昧经。第十年中说如来藏经。皆明涅槃佛性深理。又提谓．普曜经并明菩萨行。又与贾人授记成佛。明初成道已说大乘。又成道竟第二七日说十地经。又大般若云。佛在鹿野转四谛轮。无量众生发声闻心。无量众生发独觉心。无量众生发阿耨多罗三藐三菩提心。行六波罗蜜。无量菩萨得无生法忍住于初地二地三地乃至十地。无量一生补处菩萨一时成佛。云何乃言第二时唯说三乘有教。是知一雨普润禀解不同。不可说佛教必有先后。今依古义且破二时。后余三时并如古人破。乍。虽可尔理即不然。恐厌文繁且略应止。依今新经。顿教大乘但唯一时。与一大机不从小起。教被唯一。故渐次大教乃有三时。解深密经中佛为胜义生菩萨。依于三性说三无性皆是遍计所执性已。胜义生菩萨深生领解广说世间毗湿缚药杂彩书地熟苏虚空诸譬喻已世尊赞叹善解所说。胜义生白言。佛初于一时在波罗痆斯仙人堕处施鹿林中。唯为发趣声闻乘者。以四谛相转正法轮。虽是甚奇甚为希有一切世间无能转者。而于彼时所转法轮有上有容。是未了义是诸诤论安足处所。世尊在昔第二时中。唯为发趣修大乘者。依一切法皆无自性．无生．无灭．本来寂静自性涅槃。以隐密相转正法轮。虽更甚奇甚为希有。而于彼时所转法轮亦是有所容受。犹未了义。亦诸诤论安足处所。世尊于今第三时中。普为发趣一切乘者。依一切法皆无自性．无生．无灭．本来寂静自性涅槃无自性性。以显了相转正法轮。第一甚奇最为希有。于今。世尊所转法轮无上。无所容受。是真了义非诸诤论安足处所。依此经文。阿含经等为第一时。总密说有不明有者有其何性。大般若等为第二时。总密说空不明空者亦空何性。华严经等为第三时。显了说有有依．他圆成。亦显了说空空所执性。故善戒经等云。有为．无为名为有。我及我所名为空。金光明经亦说三法轮。谓转．照．持。转四谛法。以空照有。非有非空可任持故。涅槃亦言。初有医师教人服乳由纯服乳国人多死。后有医师说乳为毒教并令断。国人并差。后王有疾问药所宜。医更药方以乳和药。王嗔问彼汝先所说乳为毒药。何故今者令和药服。医答王言。前为纯服国人多死。常纯服之故说为毒。恐不能断总令断之。案实理者有病宜服。有病不宜。王今此病宜和药服正所应可。佛言我法亦复如是。法华亦言我等内灭自谓为足。唯了此事更无余事。初时教也。我等若闻净佛国土．教化众生都无欣乐。第二时教也。佛亦如是现希有事知乐小者。以方便力调伏其心乃教大智。我等今日得未曾有非先所望而今自得。第三时教也。即同金光明．解深密等三时教也。若以偏圆机宜渐次。教但三时非一五等。不可难以一雨普润三草不同教唯有一。其顿悟之机一果之证。即依此理无三时之教。若机成渐次。大从小生教定有三。应机说故。将理会教名为一雨。将教就机说三乘法。或三或一。理不相违。此经三周说一乘处。多被声闻。先说般若已教其空。破彼有病。彼不愚法既信解已。今说第三时令其归趣。亦化顿悟因得发心。流通分中证获无生也。如前所说亦通顿教。是知一雨滋益别故。为显第三时真实之教故说此经。
　　后显机者。依涅槃经唯有一机。故彼经云。师子吼者是决定说。一切众生悉有佛性。又云众生亦尔悉皆有心。凡有心者悉皆当得阿耨多罗三藐三菩提。此经亦云。十方佛土中唯有一乘法无二亦无三。除佛方便说。但教化菩萨无声闻弟子。乃至广说。若声闻若菩萨闻我说法皆成于佛。依此唯有一大乘性。此经既说一乘被彼大乘根性。然性有二。一理性胜鬘所说如来藏是。二行性楞伽所说如来藏是。前皆有之后性或无。谈有藏无说皆作佛。依善戒经．地持论中唯说有二。一有种姓二无种姓。彼经论云性种姓者无始法尔六处殊胜展转相续。此依行性有种姓也。无种姓人无种性故。虽复发心勤行精进终不能得无上菩提。但以人天善根而成就之。即无性也。此被有性非被于无。此依行性以说有无。已下多依行性而说。理性遍有故。依有非无胜劣异故。天亲摄论亦言。上乘．下乘有差别故。菩萨．声闻各分三藏。又处处说如来十力中。有根上．下智力。此即上乘菩萨藏摄。被上根故。依有非无。依异非同。以通就别。此经又言为求声闻者说应四谛法。为求缘觉者说应十二因缘法。为求菩萨者说应六波罗蜜法。此经说一乘。即为求菩萨者说应六波罗蜜法。此经下文妙庄严王品八万四千人远尘离垢。亦可言被声闻傍利益故。有无俱彰大小类别。依同非异以别摄通。涅槃经言。譬如病人有其三种。一者若遇良医不遇良医。决定可差。即菩萨也。二者若遇即差不遇不差。即二乘也。三者若遇不遇决定不差。即一阐提。此经亦言轮王．释．梵是小药草。声闻．缘觉是中药草。大小菩萨名大药草。随逆次第亦同涅槃。今此唯被菩萨性人。先虽是声闻后作菩萨故。又亦可言被彼声闻。如前已说。依有非无通别类异。又大般若善勇猛菩萨言。唯愿世尊哀愍我等为具宣说如来境智。若有情类于声闻乘姓决定者。闻此法已速能证得自无漏地。于独觉乘姓决定者。闻此法已速依自乘而得出离。于无上乘姓决定者。闻此法已速证无上正等菩提。若有情类虽未已入正性离生。而于三乘姓不定者。闻此法已皆发无上正等觉心。诸论虽说圣亦回心。今说不受变易生死以回心者故。言未入正性离生。此经被彼大乘定性．声闻定性．及不定性。如前已引。然无被彼独觉机文。有无双彰以通从别。又胜鬘经言。譬如大地持四重担。一大海。二诸山。三草木。四众生。如是摄受正法善男子。堪能荷负四种重任。谓离善知识无闻非法众生。以人天善根而成就之。求声闻者授声闻乘。求缘觉者授缘觉乘。求大乘者授以大乘。此被大乘可及声闻非余二姓。依有非无通别类异。现．当非有。楞伽经云佛告大慧有五种种姓证法。一声闻乘姓。二辟支佛乘姓。三如来乘姓。四不定乘姓。五者无姓谓一阐提。此有二种。一者焚烧一切善根即谤菩萨藏。二者怜愍一切众生。作佛尽一切众生界愿。是菩萨也。若众生不入涅槃我亦不入。大慧白言。此二何者常不入涅槃。佛言菩萨常不入涅槃。非焚烧一切善根者。以知诸法本来涅槃不舍一切诸众生故。此经被声闻．及如来乘姓．不定乘姓．及一阐提中大悲菩萨。非独觉性及断善者。有．无并说。通．别类异。现断．毕无。又大庄严论云。有五种姓初四同楞伽。第五有二种。一时边二毕竟。时边即暂时。毕竟谓无因。此经被前四。中除独觉及第五姓。依有及无当成．不成。通．别类异。瑜伽又说有五种姓。前四同前第五唯一谓无种姓。此经被彼与庄严同。若以一乘为宗。唯被有菩萨姓不被唯声闻姓。一雨所润三草各别。可被声闻。瑜伽等云。无间道能远尘。解脱道能离垢。证此胜智名法眼净。即是见谛预流果等。故知非说一乘之处亦被声闻。经会既有。故作此通。为被机宜说是经也。
　　第二明经宗旨。此方先德总判经论有其四宗。一立性宗。杂心等是。立五聚法有体性故。二破性宗。成实论是。破法有体唯有相故。三破相宗。般若等是。破法相状亦成空故。四显实宗。涅槃．华严．法华等是。显于真实中道义故。此经即是第四宗也。且古经论宗致极多。旧四阿含及僧祇律大众部义。三弥帝论上座部义。舍利弗阿毗昙．梵网六十二见经正量部义。四分律是法藏部义。此等经论复是何宗。然文殊问经及宗轮论说小乘有二十部。谓大众部．一说部．说出世部．鸡胤部．多闻部．说假部．制多山部．西山住部．北山住部．说一切有部．雪转部．犊子部．法上部．贤胄部．正量部．密林山部．化地部．法藏部．饮光部．经量部。并大乘二合二十二宗今依文判教教但有三。若以类准宗宗乃有八。教但三者。一多说有宗。诸阿含等小乘义是。虽多说有亦不违空。二多说空宗。中．百．十二门．般若等是。虽多说空亦不违有。三非空有宗。华严．深密．法华等是。说有为．无为名之为有。我及我所名为空故。此等三教如前引文。
　　宗有八者。一我法俱有。犊子部等。二有法无我。萨婆多等。三法无去来。大众部等。四现通假实。说假部等。五俗妄真实。说出世部等。六诸法但名。说一部等。七胜义皆空。般若等经。龙树等说中百论等。八应理圆实。此法华等．无著等说中道教也。成实论义经部师宗。即当第四现通假实。虽差别义合二十二。据理全差莫过此八。然华严云。如来以一语言中演说无边契经海。无垢称经言佛以一音演说法。众生随类各得解。无量义经言。我成道来四十余年。常说诸法不生不灭不去不来无此无彼无得无失。一切无相。但由众生悟解不同得诸果异。法华亦言一雨普润三草二木生长不同。优婆塞戒经言三兽渡河得浅深别。摄论亦言如末尼天鼓无思成自事。故知诸教本无差别。由机不同遂分大小顿渐之教。此经且当大渐之教。此依化诱声闻以归于大名之为渐。妙庄严王本事品中。八万四千人远尘离垢得法眼净。即初果等。寿量品中。八世界微尘数众生发阿耨多罗三藐三菩提心。普门品中。八万四千众生皆发无等等阿耨多罗三藐三菩提心。可成顿教。故知顿．渐无别教门。随机以分。故此通也。半．满二教。满宗所收。生．法二空通二教摄。有作．无作可贯两门。世俗．胜义随应分二。虽知通旨宗义若斯。随别所明一乘正为宗也。故下文言。今此经中唯说一乘。而昔于菩萨前毁訾声闻乐小法者。然佛实以大乘教化。故此定以一乘为宗。一乘之义至方便品一大事因缘中当广分别。
　　第三解经品得名者。且经题目妙法莲华经名者。梵云萨达摩．奔荼利迦．素呾揽。萨者正妙之义。故法护云正法华。罗什云妙法莲华。达磨法也。奔荼利迦者白莲华也。西域呼白莲华为奔荼利迦故新经说青黄赤白四色莲华。云殟钵罗华．拘某陀华．钵特摩华。奔荼利华。如次配之。莲者芙蕖之实。花者华也华美曰花也。素呾揽者。经。义应云妙法白莲华经。所以下云放白豪光驾以白牛。白是众色所依根本。一乘乃是诸乘本故。梵本无别白字。故总云莲华。然此经中鹙子三请恶人退席。已后方说一乘深旨。多依因果理智以名法华。开佛知见。双叹显理．智法．报二身二种无上令生欣趣。示佛知见是法身理。示同令证。悟佛知见是报身智。劝其修悟。此上三种叹显佛果法．报二身。涅槃．菩提理智二讫。入佛知见是此二因。行一乘因趣极果故。等赐牛车。是一乘因得如是乘与诸子等。日夜劫数自在游戏是因乘故。灭去化城引至宝所是一乘果。大般涅槃名宝所故。与辨中边三种无上亦不相违。能诠之教名权方便。所诠智慧名真实乘。真实乘中欲令二乘行因趣果。故说因果名为法华。故本论解方便品言。自此已下明所说因果相。由此正取一乘行果名为法华。若依论解无量义经十七名中。第十六名妙法莲华。莲华有二义。一出水义。所诠之理出离二乘泥浊水故。二开敷义。以胜教言开真理故。前为理妙后为教妙。又彼诸名第十四名亦名一乘。故知法华亦通教．理。欲令菩萨观机授道。故说教．理正名无量义。傍亦名为法华。方便品云诸佛智慧甚深无量。其智慧门难解难入。论自释言。有二甚深。一证甚深谓佛智慧所证智也。二阿含甚深谓智慧门即诠彼教。欲拂二乘令生惊心故。从无量义处定起。初以教．理名为法华。总揽诸文据实而说。教．理．行．果俱是一乘。皆名妙法莲华。教．理妙法如次前说。行．妙法者。论释入佛知见云。令证不退转地示现与无量智业故。正是佛果之因乘也。譬喻品云我身手有力。当以衣裓机案从舍出之。复云唯有一门而复狭小。又云我虽于此所烧之门安隐得出。大乘因行名之为门。正所行处故。二乘之因悲智所诱名衣裓机案。随宜出处故。上来三乘犹居分段三界宅。故未与车名。又云得如是乘令诸子等日夜劫数常得游戏。与诸菩萨及声闻众乘此宝乘直至道场。故知出宅无漏因行正名一乘。自在不系无所依求。故方便品云。尽行诸佛无量道法论云修行甚深。故知佛果能成之行亦名法华。果妙法者。论解开示悟云无上义．因同义．不知义。即是佛果涅槃．菩提。下云诸法寂灭相不可以言宣。故知佛果真理亦名一乘。又云说佛智慧。故诸佛出于世。故知佛果正智亦名一乘。由此总言大乘教．理．行．果俱有出二乘浊水莲华之德。教有能敷妙理之功。理有所敷出水之力。行有因敷趣果之相。果有结实为因之能故也。然则法借喻明。微由著显。故假奔荼利之花实况萨达摩之果因。法既囊括四义。花亦包罗四德。法四义者契秘赜之微筌(教也)。叶幽机之玄旨(理也)。克上乘之奥业。(行也)圆至觉之真宗(果也)美无不殚故称为妙。华四义者。菡萏披敷以见莲。类教逾扬以悟旨。芙蕖秀出于灵沼喻理颖超于小运。举蘤开而得实譬因严而果满。标实结为华本显佛智为乘源。故假喻莲华斯有由矣。准此理应法四如华亦应为胜。然观经意虽具有四方便品意彰昔日教权说三今此会中理实唯一。佛所得法甚深难。解有所言说意趣难知。故以佛智对诱二乘。教理二种取譬莲华。拂彼二乘令真圣者同取一乘。令假圣者避席而去。三请已后许其正说一大事因缘为法华正体。即取行．果以为法华。开．示．悟为果。入为因行故。故无量义解莲华出水有二义。初不可尽解顿悟菩萨性出二乘。后喻声闻入众中坐。显彼依教观一乘理成渐悟故。亦如菩萨常坐莲华。傍为二乘兼说教．理。或无量义经为菩萨说。对众生性．欲以辨无量。欲令菩萨以教．理二逗生机故论解十七名中。唯教．理二以解莲华。此经化彼二乘发心求大。唯行．果二以名莲华。又复此经化二乘者以归于大。令知教权设三理体唯一发心修行终成佛果。故教．理．行．果俱名莲华。教．行并开敷。理．果俱出水故。下十七名中更当分别。若但以真如为其妙法一乘之体。莲华二义出水．开敷喻宽法狭。理必不然况论释名非解于此。法即是妙。是莲之华。持业．依主二释如次。亦可。大法之妙是依主释。此妙法如莲华亦持业释。今此不欲别解莲华。故非相违释。若理为妙经但是教。言妙法莲华经即依主释。妙法是教。经亦是教。言妙法莲华经即持业释。若妙法是理。经亦是理。言妙法莲华经亦持业释。妙法是教。经是理者。亦依主释。依顺体义．处中因．出世报。依人依法。依法依喻。以为其名如宗轮说。序品等义并如音训。
　　其品得名者。经有二十八品。谓序品．方便品．譬喻品．信解品．药草喻品．授记品．化城喻品．五百弟子授记品．授学无学人记品．法师品．见宝塔品．提婆达多品．劝持品．安乐行品．从地涌出品．如来寿量品．分别功德品．随喜功德品．法师功德品．常不轻菩萨品．如来神力品．嘱累品．药王菩萨本事品．妙音菩萨品．观世音菩萨普门品．陀罗尼品．妙庄严王本事品．普贤菩萨劝发品．于此诸品总为四例。一义为名有十五。二义为名有十。三义为名有一。不定为名有二。一义为名有十五中复为四例。从法为名有四。方便品．信解品．持品．陀罗尼品．从喻为名有三。譬喻品．药草喻品．化城喻品．从人为名有四。法师品．提婆达多品．常不轻菩萨品．妙音菩萨品．其法师品有法之师从人名中。法即是师以法为师从法名中。随应可悉。从事为名有四。序品．授记品．从地涌出品．嘱累品。二义为名有十中复有三例。从人法为名有八。授学无学人记品．如来寿量品．法师功德品．如来神力品．药王菩萨本事品．观世音菩萨普门品．妙庄严王本事品．普贤菩萨劝发品．能所为名有一。分别功德品。因果为名有一。随喜功德品。三义为名有一。五百弟子授记品五百者数。弟子者人。授记者事故成三义。不定为名有二。一安乐行品二见宝塔品。安乐之义通因果故。其见之义通见．现故。安乐在因见者现也。即一义名中。若安乐在果见者见也。即二义名中。思准可悉。且依总类以辨得名。得名所从至品当释。
　　第四显经品废立者。案此经根本。秦姚兴时。鸠摩罗什所翻二十七品。无提婆达多品。沙门道慧宗齐录云。上定林寺释法献。于于阗国得此经梵本。有此一品。瓦官寺沙门法意。以齐永明八年十二月译出此品。犹未安置法华经内。至梁末有西天竺优禅尼国沙门拘罗那陀。此云家依。亦云婆罗末陀。此云真谛。又翻此品始安见宝塔后。复有炖煌沙门竺法护。于晋武之世译正法华。其提婆达多品亦安在见宝塔品后。什公本无之者。古传解云。葱岭已西多有此品已东多无。什公既在龟兹故无此品。若尔法献于于阗国如何得此品。于阗亦在葱岭东故。又有解云塔品命持。而持品应命言势相接。而忽间以天授。则文势疏断。什公恐末叶多惑所以删之。若尔即取舍真文并由罗什。删繁好丑并在一人斯为未可。释道安。以翻经者多略经文乃作五失三不易云。结集之罗汉兢兢若此。末代之凡夫平平若是。改千代之上微言同百王之下末俗。岂不痛哉。故天授品梵本皆有。又天授品显已重法为床。以求。经力势大龙宫涌出。经威速疾龙女道成。赞劝于人。何不此后即有持品。但知梵本有之。而什公本阙。随本翻译故无此品。既非以东西判定。亦不可义越删之。但是什公梵本差脱。边国讹鄙多脱错故。又此经中嘱累品安在神力品后者。古有解言。什公善得经意。所以不安经末置在前者。嘱累品中令分身佛各还本土。若安经末则至说经竟始令分身各还本土。未还已前此土犹净。妙音来日何事被诫于此土中勿生下劣之想。又下方涌出既普稽首分身。东土妙音不应独顶礼多宝。观音奉珠不应但为二分。分身诸佛何过不蒙。又嘱累一品既明付嘱。药王等品受命弘宣。以此而推不应居后。所以什公安于前也上来所说乍虽可尔。穷其旨趣理有八违。一众本相违难。晋时竺法护所译正法华。及隋时崛多．笈多二人所添法华中。此嘱累品并安在经末。二论经相违难。法华论中说修行力略有七种。一持力。法师品．安乐行品．劝持品示现。二说力。神力品示现。三行苦行力。药王品示现。四教化众生行苦行力。妙音品示现。五护众生诸难力。观世音品．陀罗尼品示现。六功德胜力。妙庄严王．本事品示现。七护法力。普贤菩萨品及后品示现。既言护法力普贤及后品示现。明知嘱累令居经末。若不尔者。普贤品后更有何品。又神力品后即明药王。余皆依次。故知嘱累合在经终。三诸教不同难。余经嘱累并在经终。何故此经独在前说。四二事乖角难。若以令分身佛还此土便秽。妙音来日故被诫者。嘱累品中亦令多宝塔还。何故观音奉珠犹为二分。五两命不齐难。若分身多宝并各遣还。何故分身即还。多宝佛塔犹在。若言命多宝塔还可如故。但是闭塔者。若尔。何故正法华云可还本土。六塔无还处难。又分身诸佛。释迦命去初即言归。多宝佛塔迄至经终更无还处。七净秽有殊难。又以妙音被诫便非净土。故知分身各已还国者。分身佛集之日。何故各命侍者手捧莲华并诣灵山。持散佛上变净土时。诸山皆无通为佛国。五道亦尽。何有灵山诣佛持散。又文殊。海会将至此间。预在灵山忽有华现。八众喜乖情难。又嘱累品令分身佛还塔时不去。若非经末方嘱累者。阿修罗等皆大欢喜何太早生。既非闻法宝以喜生。乃是见客佛去以欢喜慰深成可怪。但是先放神力故现净土由此土本秽恐妙音兼见本土秽相而生讥毁。所以被诫。非妙音至。分身已还。而土唯秽。如虽净土还见灵山。变不唯净兼见秽故。上见下故。何因不许二佛同坐妙音致礼。观世音奉珠礼赠此二化主。别意不通余佛。只如天授品中文殊龙宫而出独礼塔中二世尊足。是时分身未还本土。文殊于时不礼分身。故知归奉意别。何得例使通归。故知嘱累合在经终。欢喜奉行并居彼故。又观音普门品本皆无颂。或有安者后人添足。俗每疑云。若佛说者云何颂言具足妙相尊偈答无尽意。此乃经家结集为偈。如胜鬘经云。即生此念时佛于空中现等。从前偈后乘便为偈以生后偈。中间文短长行不便。理亦应通。又有疑云。若佛说者何故偈云咒咀诸毒药还著于本人。岂佛世尊返害生命。昔亦致惑曾问先师慈音妙大云义。大师勘梵本既具此颂正云梅怛剌耶末那。应言慈意非慈音也。故定有之又有无失。乃是应宜而为调伏。如巧猎师善取罢熊。亦如良医善用反药。初虽有损后必为益非后为损而初益之。有颂既不乖宗。设无亦何违理。又隋时所添经中。庄严幢菩萨问无尽意。观音名所由。无尽意菩萨遍观观音过去愿海。告庄严幢而说于偈。若尔云何偈言世尊妙相具我今重问彼具足妙相尊偈答无尽意。文既相违。故知差舛。又彼经药草喻品加其后半。论释两喻破执乘一。彼说乘同。日光为喻。正法．妙法两经俱无。论又不解四从三逆。有爽通途无顺成理。彼经又以陀罗尼品安在神力品后。违二本经及论次第。又云富楼那及法师二品初皆脱少。既无诚文理难依信。又云合有二十七品以天授品与宝塔同品。四本违三寔为未可。
　　第五彰品次第者。凡欲说法必先警觉群情。机集缘和乃可应物宣畅。陈说之渐初名序品。序品既说次辨正宗。众既集而未闲。须陈宗以训诱。法说一乘为实。略开二运为权。言一实而导彼归途。显二权而令斯返迹。智扬善巧妙应上根。语演神功津[穴/具]邃理。故次有方便品。上根领悟佛重述成方有授记。应有领．述．及授记品。良以。鹙子独颖不可孤明。领述授记文小略故。譬喻品初寄其领．述．及为授记。中根之类虽闻法说犹未能解。不因晓喻无以解生。故有譬喻品。智者因喻领慧随生。故有信解品。虽少信解尚未深知。为破疑情重成其意故有药草喻品。四大声闻既深领解记其当果。故次有授记品。上中二性虽复解生。下根之徒犹无悟相。必假丁宁之说欣资郑重之训。说过去结缘之始觉照其心。述彼所得涅槃本非真灭。令归宝所趣大涅槃。故次有化城喻品。高名之辈因说即解。应有信解复重净心。良由三遍殷勤领解。文略印亦不广不别生品。先陈高名当果之相故有五百弟子授记品。下位之俦时渐亦达。为之授记。故有授学无学人记品。三根并悟说利已周。将使远代同规。叹人美法令弘大义。故有法师品。依法修学若法若人可师范。故破小执而成大道。会权旨以入真宗。信学既希。归崇亦鲜。多宝现塔分身佛集劝长时明信证说不虚。故有见宝塔品。虽他佛说证信此经。未显自尊劝人归仰。故显身作国王为重此经。于彼怨家为床求法。亦显经威广大度龙宫众极多法力速成化龙女以成道。故有提婆达多品。既现自他俱为宝重。威弘用速。殷勤劝勉闻经。菩萨皆受教而愿持故有持品。若依论本言劝持品。此经无劝。因前劝而今持故名劝持。理亦无爽。其有末代行法多越轨摸。今示仪方令易宣畅。法既易行自离伤毁。故有安乐行品。八恒菩萨闻妙道以愿持。佛时不许。明已有持弘者。遂有六万恒沙菩萨久离毁伤先愿弘宣。劝发时会故有从地涌出品。众见涌出谓此化而非真父少子老疑非释迦所化。今明我道久成所化故宜非小。为释此疑难故有如来寿量品。报佛之身现寿量而长远。法身之体亦方便以宣扬。故知释迦由来化．质。佛德深妙。闻信者多。利益既弘功德无量。今明时众差别获益。故有分别功德品。时宜所益虽已具陈有能随喜福亦不小。故有随喜功德品。傍人随喜尚获福多。正能宣阐功德弥众。故有法师功德品。法师持经必当作佛。毁法师者获罪无量。引己为证故有常不轻品。如来劝说福事俱多。恐众生疑谓佛虚唱。欲显已言不谬何得诳汝众生。纵神力以示之。故有如来神力品。药王昔者殉命持经。说彼本缘劝勉时会。故有药王菩萨本事品。流行正法此彼之土皆通。药王己此土加扬。故召妙音令他方传授。故有妙音菩萨品。众生持经多诸障难。必假普示诸法门大悲救护。故有观世音菩萨普门品。虽念观音凭人救难。未持神咒仰法威加。欲令广有威灵持经易所成济。故有陀罗尼品。持经之力不简怨．亲。经福所资常生胜所。欲明古今相即以劝弘于妙旨。故有妙庄严王本事品。虽此土他土皆有弘经。未有此方他方俱为劝励。故有普贤菩萨劝发品。赞劝既周化缘已毕。殷勤付授远使流通。故有嘱累品。此依正法华．及论。嘱累品居后释其次第。若神力品后即说嘱累。人情曲解未契通途也。

　　法华玄赞卷第一(本)

　　大治五年庚戌三月廿三日奉读受于善明房得业已了僧觉印之。
　　保安三年十月十二日移点今以兴福寺圆如房之本为之左点为正(云云)。
　　法隆寺僧觉印为令法久住之

　　妙法莲华经玄赞卷第一(末)

　　　　沙门基撰
　　第六释经本文者。古遵法师云。二十八品分为二文。初之一品明如来起化由序。余二十七品辨其正化。序品陈其始由。正化明其利益。迄至经末皆有益故。吉藏师云。初一品名序分。次十五品半名正宗。至分别功德品初格量颂末以来。明乘权．乘实．身权．身实为正宗故。鹙子三请明乘权．实。弥勒三请明身权．实。彼颂第二长行闻此寿量信解功德无有限量。及下十一品名流通分。净法师云初一品名序分。次十九品名正宗。神力品下有八品名流通。虽有此判不释其所由也。今为二解。初一品名序分。次八品名正宗。正说一乘授三根记。根本所为皆已获益。化彼二乘出浊水故。此经下云。今此经中唯说一乘。而昔于菩萨前毁訾声闻乐小法者。然佛实以大乘教化。又提婆达多品。智积菩萨白多宝佛可还本土。故知事了方始请还。明知说一乘处。正是经宗。若不说一乘但获益处皆正宗者。普贤品中无量菩萨得陀罗尼。三千世界微尘数菩萨行普贤道亦是不说一乘。而获益故。皆应正宗。若尔即古遵师乃为指南。又事既未了。如何智积中路请还。或并法师品半八品半为正宗。以法师品初。授余现座凡圣见闻随喜者。当菩提记故。持品虽授现座比丘尼记。因请持经佛便与记。仍言前已总与记讫。更不说一乘。故非正宗。余十九品总名流通。赞证受命付令行故。或初序分如前无别。从方便品下至持品合十二品。明一乘境。安乐行品．从地涌出品此之二。品明一乘行。如来寿量品下至常不轻品。合此五品说一乘果。说境令知乘之权实。劝应舍权而取于实。声闻悟此遂便得记。说行令知因之是非。劝应学是而除于非。学者由斯。从地涌出。说果令知身之真．化。证之果因。劝识于化求证于真。渐获因．果二位胜德。菩萨知此遂便道证。具显果．因所成胜德。神力品下皆名流通。示相付嘱。禀命行故。此等所由皆至下释。
　　论说序品有七种成就。成就者具足圆满之义。欲明序中具足七义。七义圆满余经无故。一序分成就。始述通由具圆满故。山城圆满表胜余故偏得序名。实七皆序。二众成就。与大比丘众下是。一数．二行．三摄功德．四威仪如法住圆满胜余经故。三如来欲说法时。至成就。为诸菩萨说大乘经下是。先说无量义经具十七名胜余经故。四所依说法随顺威仪住成就。佛说此经已结跏趺坐下是。依止定．器．众生世间。此三种法余经无故。五依止说因成就。尔时佛放眉间光下是。见能照．照境．所照等事生希有心。余经无故。六大众生现前欲闻法成就。尔时弥勒菩萨作是念下是。虽问一人多人欲闻生希有心。余经无故。七文殊师利答成就。以宿命智现见过去因果相。成就十种事如现在前。是故能答。余经无故。七中分二。初二通序。后五别序。通序有五。一总显已闻。二说教时。三说教主。四所化处。五所被机。此入众成。序成但四。如是我闻即为初也。为令生信显已闻故。论本但说序二成就。一者城二者山。此二处胜与余经别。所以偏说闻时及佛不异余经。虽经具有不别标胜。
　　如是我闻等。以三门分别。一说之所由。二立之所以。三正释其文。说所由者。如大术等经说其本缘。佛临涅槃时。佛命有疑当问时。优婆离．阿[少/兔]楼驮教阿难请问四事。一佛灭度后诸比丘等以谁为师。二依何处住。三恶性比丘如何治罚。四一切经首当置何言。佛教之云。我灭度后以波罗提木叉为汝大师。依戒而行。依四念处住安处其心。恶性比丘梵檀治之。梵檀默然故不应打骂。但默摈故。一切经首当置如是我闻等言。后阿难结集还依佛教。广述所由皆如经说。立之所以者。为令众生生信顺故。智度论云。如是我闻生信也。信受奉行生智也。信为能入智为能度。信为入法之初基智为究竟之玄术。信则所言之理顺。顺则师资之道成。由信故所说之法皆可顺从。由顺故说听二徒师资建立。于此信中略为十释。一趣极果之初因。依仁王等经趣圣位之初因。故四十心以信为首。最初发起大菩提心须具十德起三妙观。大菩提心以善根为自体。以善友为缘。以不退屈而为策发。善根即信．精进．念．定．慧。故摄大乘云。清净增上力坚固心胜进。名菩萨初修无数三大劫。二入谛理之基渐。诸论皆说将入圣位有信根．信力。有信根。故万善因此而生。有信力故四魔不能屈伏。因此经初创令生信。三通妙真之证净。能越恶道离贱贫因。故入圣已证四不坏信。信三宝故能越恶道。由信戒故离贱贫因。故论亦说有信现观。四荷至德之喜依。毗婆沙说信者食法味之嘉手。学佛法者如大龙象。以信为手以舍为牙。以念为颈以慧为头。于其两肩担集善法。象所饮啖以鼻为手。故学佛法者最初生信。五圣七财之元胎。法财初故学者大商元规法宝。教获圣财故初生信。显扬论云。七圣财者。谓信．戒．闻．舍．慧．惭．愧。信即一焉。六善本因之淑路。善法本故。瑜伽论云入诸善法欲为根本。作意所生．触所集起受所引摄定为增上。慧为最胜解脱为坚固出离为后边。欲为本者起希望故。作意所生数警觉故。触所集起和心心所对胜缘故。受所引摄领在心故。定为增上心微寂故。慧为最胜择善恶故。解脱为坚固息缠缚故。出离为后边觉道满故。信既为欲依故最初令起。七启机门之胜手。接教手故。俱舍论云拔众生出生死泥。又后陈正宗为佛教手。序令生信为众生手。两手相接出淤泥故。又智度论云。如人有手至于宝山随意所取。若其无手则空无所得。有信心人入佛宝山得诸道果。若无信心虽解文义。空无所获。八湛心水之清珠。令心净故。成唯识云信如水珠能清浊水。能治不信性浑浊故。九建名道之良资。宣尼云兵．食．信三。信不可弃。自古皆有死人无信不立。如大车无輗小车无軏。人而无信不知其可。十颖衷诚之佳傅。春秋言。苟有明信。涧溪沼沚之毛苹蘩蕰藻之菜。可荐鬼神可羞公王。而况君子结二国之信。此中十义初八依真后二依俗故经首置如是。经义亲从佛闻离增减失。为令众生起信乐心顺修学故。
　　正释其文者。佛地论说。如是之言。依四义转。一依譬喻。如有说言。如是富贵如毗沙门。如是所传所闻之法如佛所说。定无有异。定为利乐方便之因。或当所说如是文句如我昔闻。二依教诲。如有说言。汝当如是读诵经论。此中如是。远则佛之教诲。近则传法者之教诲也。或告时众。如是当听我昔所闻。三依问答。谓有问言汝当所说昔定闻耶。故此答言。如是我闻。四依许可。如有说言。我当为汝如是而思。如是而作。如是而说。谓结集时诸菩萨众咸共请言。如汝所闻当如是说。传法菩萨便许可言如是当说如我所闻。或信可言。是事如是。谓如是法我昔所闻此事如是。齐此当说定无有异。由四义故经初皆置如是我闻。真谛三藏云。微细律明。阿难升座集法藏时。身如诸佛具诸相好。下座之时还复本形。勘集藏传亦作是说。众生三疑。一疑佛大悲从涅槃起更说妙法。二疑更有佛从他方来住此说法。三疑彼阿难转身成佛为众说法。今显如是所说之法我昔侍佛亲所曾闻。非佛更起．他方佛至．转身成佛。为除此疑故经初言如是我闻。
　　结集之缘如藏章说。注法华云。如是者感应之瑞如。以顺机受名。是。以无非立称。众生以无非为感。如来以顺机为应。传经者欲显名教出于感应故。建言如是。注无量义云。至人说法但为显如。唯如为是故言如是宝公云。以离五谤名为如是。第一句。如是此经离执有增益谤第二句。如是此经离执无损减谤。第三句。如是此经离执亦有亦无相违谤。第四句。如是此经离执非有非无愚痴谤。第五句。如是此经离执非非有非非无戏论谤。光宅云。如是。将传所闻前题举一部也。如是一部经。我亲从佛闻。即为我闻作呼辙耳。梁武帝云。如是。如斯之义。是佛所说故言如是。长耳三藏云。如是。有三。一就佛。三世诸佛共说不异名如。以同说故称是。二就法。诸法实相古今不异。故名为如。为如而说故称为是。三就僧。以阿难闻望佛本教。所传不异故名为如。永离过非故称为是。由此同说。称理无谬。所传不异故经可信。以上合有一十五释。
　　言我闻者。传法菩萨自指己身。言如是法亲从佛闻。故名我闻。非谓我者定属一人。我谓诸蕴世俗假者。然我有三。一妄所执我。谓外道等所横计我。二假施设我。谓大涅槃乐．净．常．我。除二乘倒强施设故。三世流布我。谓世共传天授．祠授等。今传法者随顺世间指自称我。不同前二。即是无我之大我也。
　　问。诸佛说法本除我执。何故不称无我乃言我闻。
　　答。有四义。一言说易故。若说无我通蕴处界知此说谁。二顺世间故。三除无我怖故。言无我者为谁修学。四有自他．染净．因果．事业等故。所以称我。
　　问。若尔何故不称名字但称我耶。
　　答。有三义。一示不乖俗。宗虽显真语不乖俗。理虽显妙言不乖粗。欲显真谛不离俗故。二我者。主宰自在之义。集法传云。有三阿难。一阿难陀云庆喜。持声闻藏。二阿难跋陀云喜贤。持独觉藏。三阿难伽罗云喜海。持菩萨藏。但是一人随德名别。由是阿难。多闻．闻持．其闻积集。三慧齐备文义并持。于三藏教总持自在。若称名字虽顺正理。无于诸法得自在义。由斯称我不道。阿难。三我者亲义。世间共言我见．我闻。此将为亲证。若言阿难闻。或非亲闻从他传受。今显亲闻世尊所说非是传闻。破他疑网故不称字。但言我闻。闻谓耳根发识听受所说。今废耳别就我总称故云我闻。虽依大乘根．识．心所对境和合方名为闻。然根五义胜于识等。故根名闻。根五义者。所谓依．发．属．助．如根。如根者如根明昧识亦明昧。若但闻声可唯在耳。既缘名．义便在意中。故瑜伽言。闻谓比量。耳根名闻者。亲闻于声与意为门意方闻故。以二为门熏习在总。因闻所成总名为闻。废别耳．意总名我闻。
　　问。庆喜于时亲亦见觉知佛所说。何故但言我闻不言我见等。
　　答。有三义。一欲证深理要先闻法。名等诠义非色等故。二此界以声而为佛事。声为所依名等有故。三希证菩提要闻熏习。由闻熏习成出世故。由斯经首不说见．觉．知唯说我闻。据实于时亦见佛说。诸余佛土以光明等而为佛事。可言见等。于此义中应生分别。
　　问。为佛说法言我能闻。为佛不说言我闻耶。
　　答。有二解。一者龙军等言。佛唯有三法。谓大定．智．悲。久离戏论曾不说法。由佛慈悲本愿缘力。众生识上文义相生。此文义相虽亲依自善根力起。而就强缘名为佛说。由耳根力及自意变故名我闻。以为体性。故无性云。随堕八时闻者识上。直．非直说聚集显现。以为体性。彼自难云。若尔云何菩萨能说。彼论初言。薄伽梵前。已能善入大乘菩萨。为显大乘体大故。说摄大乘品。故为此难。论复自答。彼增上生故作是说。譬如天等增上力故。令于梦中得论咒等故。经亦言。始从成道终至涅槃。于其中间不说一字。如母齿指子生唤解。二者亲光等言。佛身具有蕴．处．界等。由离分别名无戏论。岂不说法名无戏论。谓宜闻者善根本愿缘力。如来识上文义相生。此文义相是佛利他善根所起。名为佛说。闻者识上虽不亲得。然似彼相分明显现。故名我闻。世亲说言。谓余相续识差别故。令余相续差别识生。彼此互为增上缘故。由此经说。我所说法如手中叶。未所说法如林中叶。如末尼．天鼓无思而作事故。此中二解随彼两文。绮互解释。应知。说此如是我闻。意避增减异分过失。谓如是法。我从佛闻。非他展转显示。闻者有所堪能。诸有所闻皆离增减异分过失。非如愚夫无所堪能。诸有所闻或不能离增减异分。结集法时传佛教者。依如来教初说此言。为令众生恭敬信受。言如是法我从佛闻。文义决定无所增灭。是故闻者应正闻已。如理思惟当勤修学。
　　经。一时。
　　赞曰。第二说教时分也。此有二义。一法王启化机器咸集说听事讫总名一时。二说者．听者共相会遇。时分无别故言一时。机感．应化时无别故。初就刹那相续无断说．听究竟假名一时。此有二解。一者道理时。说．听二徒虽唯现在。五蕴诸行刹那生灭。即此现法有酬于前引后之义。即以所酬假名过去。即以所引假名未来。对此二种说为现在。此过未世并于现在法上假立。即说听者五蕴诸法。刹那生灭前后相续。事绪究竟假立三世。总名一时非一生灭之一时也。二者唯识时。说．听二徒识心之上变作三时相状而起。实是现在。随心分限变作短长事绪终讫。总名一时。如梦所见谓有多生。觉位唯心都无实境。听者心变三世亦尔。唯意所缘。是不相应行蕴．法界．法处所摄。此言一时。一则不定约刹那。二则不定约相续。三则不定约四时六时八时十二时等。四则不定约成道已后年数时节名为一时。但是听者根熟感佛为说。说者慈悲应机为谈。说．听事讫总名一时。不定约刹那等者。听法之徒根器或钝。说时虽短听解时长。或说者时长听者亦久。于一刹那犹未能解。故非刹那。亦不定约相续者。由能说者得陀罗尼。说一字．义一切皆了。或能听者得净耳．意闻一字时一切能解。故非相续。由于一会听者根机有利有钝。如来神力或延短念为长劫。或促多劫为短念。亦不定故。总约说．听究竟名为一时。亦不定约四时六时八时十二时者。一日．一月照四天下。长短．暄寒．近远．昼夜诸方不定。恒二天下同起用故。又除已下上诸天等。无此四时及八时等。经拟上地．诸方流通。若说四时等流行不遍故。亦不定约成道已后年数时节者。三乘凡．圣所见佛身报．化。年岁短长。成道已来近．远各不同故。经拟三乘凡圣同闻。故不别说成道已后若干年岁。然诸经中有说相续者。此经下云。说是法华经满六十小劫。即其事也。有说四时者。涅槃经言二月十五日。有说六时八时十二时。即涅槃云于其晨朝嚼杨枝时。金刚般若。云饭食讫收衣钵洗足已敷座而坐。日正午时。上生经云于初夜分举身放光。遗教经云于其中夜寂然无声。有说成道已后年数时节者。十地经云。第二七日于他化自在天王宫摩尼宝藏殿内说华严经。又法华经云。三七日中思惟是已。趣波罗奈转四谛轮。又无量义此经等云。我成道来四十余年等。虽有是说。随一方域化土众生闻见结集。且作是言。仍非初总题说法时。是故俱应总说一时。
　　问。处中有净．秽。随机定说处时中凡圣殊。何容不别说。
　　答。说处标净．秽。净．秽可定知。说时有短．长。圣．凡不可准。一会机宜有利有钝。长时短时如何定准。故处可定说。而时但总言一时。
　　经。佛。
　　赞曰。第三说教主也。梵云佛陀此略云佛。有慧之主。唐言觉者。觉有三义。一自觉。胜凡夫凡夫不自觉故。二觉他。胜二乘彼不觉他故。三觉行圆满。胜诸菩萨。菩萨虽复修于二觉行未满故。佛地论云。具一切智一切种智。能自开觉亦能开觉一切有情。如睡梦觉如莲花开故名为佛。一切智者。能自开智。如睡梦觉智。观于空智．理智．真智．无分别智。如所有也。总相而言。断烦恼障得。一切种智者。觉有情智。如莲花开智。观于有智．事智．俗智．后所得智。尽所有也。总相而言。断所知障得。准诸经梵本皆称本师名薄伽梵。佛教安置以此一言含诸德故。翻译之主。意存省．略随方生善故称佛名。问此三身中何身所摄。答准处准机。应声闻而为化佛。准文准器。教菩萨而即报身。感者根品不同。应现故通报．化。王城．鹫岭。劫尽火烧。鹙子闻经。即化佛也。我土安隐。寿量长远文殊在中。即报身也。应化非真佛亦非说法者。推功归本即法身也。所以。称赞大乘功德经住法界藏。明法身说。佛地经等住宝华王十八圆满。乃报身说。此经王城迹即化佛说。据理而言。实通三佛。应物现身非定一故。楞伽经中说三佛身说法各别。皆说法故。由此劬师罗长者。睹三尺以发心。五百婆罗门见灰身而起信。无边身之菩萨穷上界而有余。住小圣之凡夫观丈六而无尽。今显主尊教随定胜。初标教主令生喜心。
　　经。住王舍城耆阇崛山中。
　　赞曰。第四所化处也。游化．居止目之为住。住者居止游化安处之义。居止在山游化在城中。佛依此中游化安处。古人因此解圣．天．梵．佛等住。住名虽同义意全别。语邃义幽之处曾不属心。名同理别之文虚张援据。此为未可也。梵云矩奢揭罗补罗城。唐言上茅城。摩揭陀国之正中。古先君王所都之处。多出胜上吉祥茅草。因以为名。崇山四周以为外郭。西通狭径北辟山门。东西长南北狭周一百五十余里。内宫子城周四十里。羯尼迦树遍诸道路。华含殊馥色烂黄金。暮春之月林皆金色。宫城北门外有窣堵波。是提婆达多与未生怨王共为亲友。放护财醉象欲害如来。如来指端出五师子。醉象騧伏之处。次此东北有窣堵波。是舍利子逢马胜比丘得初果处。次此正北不远有大深坑。是室利鞠多此云胜密。火坑．毒饭欲害佛处。宫城东北行十四五里。至姞栗陀罗矩吒山。唐言鹫峰亦谓鹫台。接北山之阳孤标特起。既栖栖鹫鸟。又类高台。空翠相映浓淡分色。佛成道后向五十年。多居此山广说妙法。旧云耆阇崛山。乃云灵鹫山。鹫鸟于此食人尸。名灵鹫山讹而略也。频婆娑罗王为闻法故兴发人徒。自山麓至岑峰跨谷陵岩编石为阶。广十余步。长五六里。路有二窣堵波。一谓下乘。即王至此徒行以进。二谓退凡。即简凡人不令同往。其山顶东西长南北狭。临崖西埵有砖精舍。高广奇制东辟其户。如来在世多居说法。今作说法之像量等如来之身。精舍东有长石。佛经行所履也。傍有大石。高丈四五周三十余步。是天授遥掷击佛伤足出血者也。其南岸下有窣堵波。佛说法华经处。山城北门行一里余至迦兰陀竹园。园东有窣堵波。未生怨王分得舍利建之供养。竹林园西南行五六里。南山之阴。大竹林中有大石室。是大迦叶波结集法藏之处。竹林园北二百余步至迦兰陀池。池西北二三里余。至曷罗阇结利呬城。唐言王舍外郭已坏无复遗堵。内城虽毁基趾犹存。周二十余里面有一门。初频婆娑罗王都在上茅宫城。编户之家频遭火害。一家纵逸四邻罹灾。不安其居众庶嗟怨。王曰。我以不德人庶遭患。修何德业可以攘之。群臣白言。大王德化黎庶不谨。请制严科以惩后犯。若更有犯迁之寒林。寒林者弃尸之所。俗谓不祥之地人绝游往。便同弃尸彼既耻居。当自摄谨。王遂其言以施严令。乃先宫内自失火害。王曰。我其迁矣。乃命太子监摄留事自迁寒林。吠舍厘王闻住于野。集军来伐。边候奏闻。王遂建城而居。以王先舍于此故称王舍城焉。有云至未生怨嗣位已后方筑此城。乃更为高厚非新筑也。至无忧王迁都波吒厘。以王舍城施婆罗门。故今城中无复凡庶。唯婆罗门。咸千家矣。古人有说。山城为王舍城。有九亿家。或云置千王于此。皆谬也。王都既在王舍。佛住鹫峰。城．山两处双彰自．他二化俱说利缁．素故。论云序分成就者。此法门示现二种义成就。一者一切法门中最胜故。如王舍城胜余一切城舍故。城乃摩揭陀国之正中。人王之所都处。表一乘乃三乘之中道。法王之所住境城既胜余城故。经胜余经故也。二者示现自在功德成就故。如耆阇崛山胜余诸山。显此法胜故。俱苏摩城既是山城。近于王舍乃有多山。此山独胜高而显故。表法高显出过二乘。自在巍巍功德满故。或如城胜余城无丽物而不出。法胜余法无嘉德而不具。山胜余山为好鸟之所栖止。法胜余法为上人之所止游故。复云妙喻通教．理。或教妙如城含妙理故。理高如山出二乘故。所以此经在王城居鹫岭有所表矣。般若通贯五门。舍卫丰其四德。故多居彼不依余处。金生丽水东俗所传。提河有金西土咸悉。生死如河流不竭故。涅槃如金可宝重故。既河中而有金。表生死中而有圆寂。故于阿利罗拔提河边说涅槃也。各有所表由来远矣。古说。此经合居四处。初在灵山。二塔涌空中。三佛集净土。四嘱累品中分身佛还后居秽土。今解处三说唯在二。处有三者。无复还秽。嘱累居后分身方还。迄至经终皆唯净土。复还变秽说经便讫。净．秽唯二。一初在灵山秽土。二分身佛将集佛便变净。并塔涌空。处有三也。说唯在二。初在地上灵山创会。为二乘等宣畅一乘。后塔涌空分身佛集。释迦与多宝同座劝信此经。迄至经末佛令各还。说经事讫佛方居地。以后更不说法华。故知说处但唯有二。今标创会故说山城。住标化处。佛说化身。欲令三乘欣乐同故。显佛悲深。乘．身俱妙。能于秽处而施化故。若标报佛及显净土。恐二乘众疑非已分不能修故。由此但显秽处．化身。
　　经。与大比丘众万二千人俱。
　　赞曰。七成就中。自下第二众成就也。众成就以五门解释。一显来意。二彰权实。三定多小。四明次第。五依论解。
　　来意有五。一为证信。标听众者助成庆喜。闻法可信。众疑有三。一疑庆喜自谈。二疑从他传闻。三疑余人所说。今显同闻证经可信。智度论云。说时．方．人令生信故。二为显德。如天帝释诸天围绕．大梵天王梵众围绕等。今显法王诸圣围绕。三为启请。利物之方必应所欲次第宣唱。先因后果。身是果体行是因性。乘为所学。方便品下鹙子三请为乘权实。故显令舍权就实之境。安乐行品文殊固请。正明舍权就实之行。寿量品中弥勒三请。为身权实。故显舍权就实之果。因缘之经令除法慢。若不因请企意难生。故声闻请境一乘正逗彼根悟。菩萨请行及果。赞证．因亦利之。四为当机。退菩提心者三根领悟。三周说一乘。菩萨领悟说寿量等。随类获益。声闻凡夫远尘离垢发菩提心。彼圣者类回向大乘。菩萨凡夫疑网皆遣证真达圣。圣者菩萨得无生法忍等当得菩提。故为三机说斯妙法。五为引摄。当时众集。为引当时余生发心。经具陈者。为引今时众生发意。若无胜侣净信不生。佛地论云列菩萨者辅翼圆满。天龙等者眷属圆满。净土尚然何况秽刹。上来五义并为来意。
　　二者彰权实。如佛地论一处化佛。净．秽土中声闻等实。菩萨为权。报土之中菩萨为实声闻等权。今此化．报俱有。随应两实二权。初列灵山化佛。菩萨在中为权。众生见于劫尽净土常安。寿量无边。报身报土声闻等众非实。况多宝．分身悉为化现。准知报．化．权．实理彰。论中既说有化声闻。满慈等是。自余化众多宝．分身等也。
　　三定多少者。初有十五众。一高名大德众。二无名大德众。三尊重诸尼众。四内眷诸尼众。五圣德难思众。六帝释诸天众。七三光四王众。八二自在众。九色界诸天众。十龙众。十一紧那罗众。十二乾闼婆王众。十三阿修罗众。十四迦楼罗众。十五人王众。
　　复有六众。一多宝。二分身。三龙宫。四涌出。五妙音。六普贤。此众二徒。闻法证法．行法持法。说法护法有差别故。此中有六门异。一三乘无独觉。独觉多分出无佛世。教虽被彼时无果成。故不在会。仁王经中即具有之。下文亦陈有求彼者。二三界无无色界。光照有缘可来闻法。彼界光所不及。机亦不熟所以不来。仁王亦有。三五趣无地狱。光虽照彼无缘不来。来有二义。一光照二有缘。地狱光临无缘不至。无色并阙。所以不来。一乘进习必假容豫之身。地狱苦逼无暇可习。陀罗尼经本息众苦威力所致。地狱亦来。此经进善彼无容暇。故彼不来。所以光照者令见生厌故。令彼见光发心苦息故。四四众无优婆塞优婆夷。下威仪成就中具列。初文略故。五八部无夜叉及摩睺罗伽。下亦具有。六二王无转轮圣王。唯有小王。下亦具有。此后三无。下明所依威仪成就中。一切具列。
　　四明次第者。初众分四。一声闻众。二菩萨众。三八部众。四诸王众。或内护。外护为次。内护中声闻．菩萨为次。声闻中僧．尼为次。僧中有名．无名为次。尼中尊重．眷属为次。外护中八部。人王为次。八部中天．非天为次。天中地居．空居为次。地居中帝．臣为次。空居中非禅主．禅主为次。后众次第者。证法众．开塔众．经利广大众．持法无边众．他方行法众．他方劝持众。初众之中声闻居先菩萨居后者。佛地论虽释。今为四解。一形相不同。声闻出家形同诸佛。菩萨不尔。二处有近远。声闻近佛菩萨远之。三戒德有殊。声闻出家持出家戒。菩萨不尔随类化生故。四欲令菩萨于声闻所舍憍慢故。然华严经．罗摩伽经．炬楼王经．和休经．大五浊经。先列菩萨后列声闻。以德大小明先后故。
　　五依论释解众成就中。有四。一数．二行．三摄功德．四威仪如法住。数成就者。谓大众无数故。总谈无数。论各别标。谓万二千人等。行成就中有四。一诸声闻修小乘行依乞食等自活。以比丘等为名。二菩萨修大乘行求觉利有情。以菩提萨埵为目。三菩萨以神通力随时示现。能修行大乘。如跋陀婆罗等十六人。具足菩萨不可思议事由不定故。而能示现优婆塞等四众之形说为菩萨。四出家人威仪一定不同菩萨。由此定故说为比丘。摄功德成就者。十六句叹声闻德。十三句叹菩萨德等是。然本论中不别标牒文义显故。威仪如法住成就者。尔时世尊四众围绕等是。明其四众绕佛威仪恭敬听法而住相故。虽各礼佛亦是威仪非听法相。故此不说。十五众中合为三类。菩萨．声闻具四成就。其有学．无学．及比丘尼具三成就。不叹德故。余天等具二无行无德。论说众成中。合有四成就。不言一一皆具四种。然经明众成中有二段。初别明十五众。后明威仪。初中复二。初别列众。后明礼佛各各退坐。十五众中分二。初明内护众。后明外护众。内护众有二。初明声闻。后明菩萨。声闻有二。初明比丘后明尼众。比丘中有二。初有名高德。后无名大德。初中有三。一标类举数。二叹德。三列名。此初也。有二成就。一数二行。
　　与者兼．并．共．及之义。龙树释言。一处．一时．一心．一戒．一见．一道．同一解脱道是名为共。
　　大比丘者。智度论云。三义解大。诸众中最大。大障碍断。大人恭敬。真谛三释。一胜大。学．无学人中胜。二体大。功德智慧极高广。三数大。万二千人。今合为六。一数大。二离大大障断故。三位大大阿罗汉故。四德大如经所说故。五名大名称远闻故。六识大大人大众所知识故。梵云苾刍讹云比丘。由具五义所以不翻。一曰怖魔初出家时魔宫动故。二言乞士既出家已乞食目活故。三名净持戒渐入僧数应持戒故。四云净命既受得戒所起三业以无贪发。不依于贪邪活命故。五曰破恶渐依圣道灭烦恼故。
　　众者僧也。理．事二和得众名也。三人已上得僧名故。
　　经。皆是阿罗汉(至)心得自在。
　　赞曰。此叹德也经有六句。新翻及旧论中有十六句云。皆是阿罗汉。诸漏已尽。无复烦恼。得真自在。论云心得自在。心善解脱慧善解脱。论云善得心慧解脱如调慧马。论云心善调伏亦如大龙。已作所作已办所办。弃诸重担逮得己利。尽诸有结正知解脱。论云善得正智心解脱至心自在。第一究竟。论有三释。一上上起门。二总别相门。三摄取事门。
　　上上起门者。由上句故下句得起。或由下句上句方起。起非唯一故名上上起。论以第二句释初句云。诸漏已尽故名阿罗汉即是论言应已永害烦恼贼故名阿罗汉。
　　漏以五门分别。一释总名。诸论皆云烦恼现行令心连注。流散不绝名之为漏。如漏器漏舍深可厌恶。损污处广。毁责过失立以漏名。此唯现行。无复烦恼是种子故。据实通种。二列名。漏有三种。一欲漏。二有漏。三无明漏。三出体。欲界见道四十烦恼。四谛一一皆具十故。并修道六谓贪．嗔．慢．无明．身见．边见。此中除五无明余四十一根本烦恼。并忿．恨等二十随惑并名欲漏。色无色界以无嗔故。各四十一。于中各除五痴。合七十二根本烦恼。并色界谄．诳．及二界憍。合此四小随惑．十六大随烦恼说名有漏。三界合有十五无明名无明漏。四离合废立。欲唯散地唯有漏地。通五趣地。具四生地。不善．有覆无记二性惑地。所以独立为一欲漏。上界俱定。通无漏地。一趣。一生。一性烦恼。由此合立为一有漏。无明力增通相应．不共为前二所依。以具十一殊胜事故离诸惑立。五得名所从虽知三界一切烦恼应皆名有漏。漏于三有有之漏故。下界烦恼多缘欲起。从胜为名。说为欲漏。上界诸惑更无别胜。得其本名名为有漏。无明不以余法为名。彰自行相名无明漏。此漏非一故名为诸。然依瑜伽更有别释。繁故且止以第四句释第二句云。得真自在故名诸漏已尽。由证真无为漏尽自在故名诸漏尽。以第二第三句释第四句云。以尽无烦恼故名得真自在。尽者诸漏已尽。无烦恼者无复烦恼。由现种惑无故得真自在。亦有本言。以无烦恼故名得真自在。而无尽字。唯第三句释第四句。又以第五第六句释第四句云。以善得心解脱善得慧解脱故。名得真自在。以离定障名心解脱。离性障故名慧解脱。又离无明．贪爱等体名慧解脱。彼相应心得离缚故名心解脱。由离此二证获无为得真自在。以第二句释第三句云。以远离能见．所见故名无复烦恼。烦恼体唯取种子。远能见者离相应缚。离所见者离所缘缚。以离现行诸漏二缚故名无复烦恼。或复单释。能见者执我心。所见者所执我。由无能执我见心故。所执我相当情不现。名离二见。前诸漏尽是总无烦恼。此无烦恼是别无我见。我见为本诸漏生故。故不相违。以第五第六句释第七句云。以善得心．慧解脱故名心善调伏。故如良马其性调顺。以第九第十两句释第八句云。亦如大龙者。行诸恶道如平坦路。无所拘碍。应行者已行应到处已到。故新经云。已作所作已办所办。故如大龙。由已作道谛已办灭谛。所以如龙。如龙威德虽行生死险阻之处如平坦路。无所拘碍。不为生死而所留难。生死因果皆已尽故。灭．道满故。论单释第九句云。应作者作。人中大龙已对治降伏烦恼怨敌。道谛满故。能降集谛烦恼怨敌。论单释第十句云。所作已办者。更不复生。如相应事已成办故。苦谛已尽灭谛满故。以第九第十句释第十一句云。离诸重担者。已作所作已办所办。后生重担已舍离故。由灭．道圆便舍后身生死诸法。名弃重担。以第十一句释第十二句云。逮得己利者。弃舍重担证涅槃故。即以涅槃为己利故。以第十二句释第十三句云。尽诸有结者。已逮得己利断诸烦恼因故。烦恼为生死因名为有结。三有之结也。已逮得涅槃己利故。所以能尽三有之结。生死之因能和合苦能结故名结。此有九种。谓爱结．恚结．慢结．无明结．疑结．见结．取结．嫉结．悭结。由此九种数数现起。损恼自他招当苦。增偏立为结。以第二句释第十四句云。正智解脱者。诸漏已尽故。以诸漏尽正智能证无为解脱。名智解脱。单释第十五句云。至心自在者。善过见道．修道智故。住见．修道心未自在尚有惑故。由成上诸句至无学道一切惑尽心自在位。以第十四句释第十六句云。第一究竟者善得正智心解脱故。善得神通．无诤三昧等诸功德故。成到彼岸之声闻也。
　　准上论文唯有三句。以下释上名上起。谓以第二句释初句。以第四句释第二句。以第九第十句释第八句。此以所起名起。上即起名上起。若能起名起。上之起名上起。此类非一名上上起。准论唯有七句以上释下名上起。谓以第二句释第三句。以第五第六句释第七句。以第九第十句释第十一句。以第十一句释第十二句。以第十二句释第十三句。以第三句释第十四句。以第十四句释第十六句。此以能起名起。上即是起名上起。若以所起名起起之上名上起。此类非一名上上起。准论唯有三句单释。谓第九第十第十五句或第三句亦是单释有二句不释谓第五第六句。有一句以上释下。亦以下。释上谓第四句。总说颂曰　下释上有三　上释下有七　三单二不释　一通于上下　或上释下有六。四单二不释　今依此经文。十六句中唯总有六句。以下释上有一句。谓以诸漏已尽释初皆是阿罗汉故。以上释下有二句。谓以诸漏已尽释无复烦恼。又以逮得己利释尽诸有结。自余阙故当句自释。
　　漏如前释唯取现行一切烦恼。此诸漏已尽名阿罗汉者。即是应已永害烦恼贼义解阿罗汉。故入十地得阿罗汉名。无复烦恼者。论云远离能见．所见故名无复烦恼。烦恼种子得烦恼名。此可由彼双离所缘相应现行二缚。诸漏皆尽。无复更有烦恼种子能重断。故名为远离能见．所见。或总漏尽别执亦亡故远二见。名无复烦恼。复者重也。种子断故无复重生。由断生死流转法故名弃重担。故能逮证涅槃己利。违音(徒载反)如音训释。至也及也。即由逮得有余依涅槃己利故。能永尽三有之因九结烦恼。由上漏尽以下四句。彼阿罗汉。善过见道．修道智。故得心自在。离性．事障八解脱满．亦得名为心得自在。文既阙小．不可次第依论解释。但可总取论之大义以释经文。诸有智者当自详矣。
　　第二总别相门者。谓皆是阿罗汉者。是总相门。余十五句是别相门。阿罗汉者总名应义。应有十五义。诸漏已尽下是。一应受饮食等供养恭敬等者。即诸漏已尽堪为福田。二应将大众教化一切。无复烦恼离名利等故。三应入聚落城邑等故。得真自在非为欲境所牵惑故。四应降伏外道等。心善解脱具智辨故。五应以智慧速观察法。慧善解脱了诸法故。六应不迟速说法。如法相应不生疲倦。如调慧马善称心故。七应静坐空闲处。饮食．衣服等一切资生。不积不聚小欲知足。犹如大龙离阓闹故。八应一向行善行不著诸禅。已作所作常进修故。九应行空圣行。已办所办我我所非有故。十应行无相圣行。弃诸重担观灭理故。十一应行无愿圣行。逮得己利不愿生死故。十二应降伏世间禅定净心不生味著二有界．定。尽诸有结乃至于二界禅不生爱味故。十三应起诸通殊胜功德。正智解脱。解脱谓神通故。十四应到第一义功德。至心自在证无为故。十五应如实知同生众得诸功德。为利益一切众生第一究竟故。波罗蜜多声闻广度众生令同己利得功德故。第八修行不息。十二于禅不著。是二别意。恐厌文繁略相配嘱。其间义意随解可知。应说颂曰　受．将．入．降．以　中．静．行善行　空．无相．无愿　伏．起．到．实知　经中六句唯有十五句中第一应受妙供。第二应将大众教化。第十一应行无愿圣行。第十二应降伏世间禅净心。第十四应到第一义。次第配下五句。初阿罗汉是总句故。
　　第三摄取事门者。以十五句摄取十种功德事。为示现可说果．不可说果故。此中意说。十五句中摄十种功德事。为显阿罗汉所得有为可说果．无为不可说果。有相．无相。粗．细异故。下随应配。一摄取得功德有二句。谓诸漏已尽．无复烦恼。缠及随眠二惑。若在不能摄取功德。由二惑亡故能摄取功德。二摄取诸功德有三句。谓得真自在．心善解脱．慧善解脱。此三句中得真自在一句降伏世间功德。世间之心不得自在种种惑娆。由得真自在故永离惑娆。心善解脱．慧善解脱二句降伏出世间学人功德。学人未得离二缚故。三摄取不违功德有一句。谓心善调伏。随顺如来教行故。犹如良马善随人心。四摄取胜功德有一句。亦如大龙有大威灵。神力圆满故如龙也。五摄取所应作胜功德有一句。谓应作所作。所应作者依法供养恭敬。尊重如来故。非财供养名所应作。正行法供养者是所应作。彼已皆作此道谛法行供养佛故。六摄取满足功德有一句。谓已办所办。满足学地故。所学之地皆满足故得灭谛满。七摄取过功德有三句。谓弃诸重担。逮得己利。尽诸有结。初句过爱故。生死重担莫过贪爱。今已过故。次句过求命供养恭敬等故。诸求供养恭敬皆为资命。今得己利已证涅槃。过于邪命求利养等。后句过上下界。已过学地故。有结者谓九结。今已过有学之地过上下界故尽诸有结。八摄取上上功德有一句。谓正智解脱。解脱者无为果。诸德之中最上上故。九摄取应作利益众生功德有一句。谓至心自在。由得神通得心自在。及自内心离系缚故摄取利益之行。十摄取上首功德有一句。谓第一究竟。谓波罗蜜多声闻堪到彼岸。胜余钝类故。应说颂曰。初二名摄取　次三摄诸德　顺胜作满足　如次配四句　三句名摄过　过爱．命．二界　上上．利．上首　各一名摄德　此经六句。摄取十德中唯摄三德。一摄取功德有二句。谓诸漏已尽．无复烦恼。二摄取过功德有二句。谓逮得己利．尽诸有结。过求邪命。及过邪二界。三摄取应作利益众生功德有一句。谓至心自在。阿罗汉是总。所以不取。唯下十五句摄功德故。成唯识中。阿罗汉有三。应已永害烦恼贼故。应受世间妙供养故。应不复受分段生故。上上起门摄应永害贼无分段生。总别相门摄应受妙供养。摄取事门非彼三摄。彼三但约决定义说。一切阿罗汉不过三种故(摄取事门唯俱解脱到彼岸者之所成故。又上上起门永害烦恼。总别相门堪受妙供。摄取事门无分段生死宗义配之。非理定尔。新翻经云除阿难陀。独居学地此中略文)。
　　经。其名曰(至)那提迦叶。
　　赞曰。此下第三列名有二。初别列名。后结名高。此二十一人中。或有以出家前后为次第。报恩经说。初度五人。次度耶舍门徒五十。次度优楼频螺门徒五百。次度伽耶门徒三百。次度那提门人二百。次度鹙子门徒一百。次度目连门人一百。合举大数成一千二百五十人。或有行德大小为次第。如迦叶在第二列。鹙子在迦旃延上列等。随应不定。无垢称经弟子品以德辨为次第。以命问疾要假智辨方堪对扬故。十二由经。初成道二年度五比丘。三年化迦叶兄弟三人。五年度目连。机宜不同。诸部结集诵经异故。无量寿经云了本际者。即阿若憍陈如。梵云阿若多憍陈那。憍陈是婆罗门姓。那是男声。阿若多是解义。初悟解故。因果经中具说度憍陈那．优楼频螺．伽耶．那提四人所以。初太子逾城之后。父王乃命内外亲族合有五人营卫太子。五人交诤修苦乐行以为道真。太子诫捡依诸外道修苦乐行以过彼行。皆非正术舍食乳糜。受吉祥草觉树成道。后趣鹿园度此五人。初转法轮。佛问解．未。五人之中陈那先报我今已解。净居等天亦言已解。因以为名名之为解。憍陈之姓乃众多。以解标名。那是男声以男简女。故复云那。大般若云解憍陈那。梵云摩诃迦叶波。摩诃大也。迦叶波者姓也。此云饮光。婆罗门姓。上古有仙身有光明饮蔽日月之光。迦叶是彼之种。迦叶身亦有光能饮日月。以姓为名故名饮光。大富长者之子。舍大财．姓出家能为大行。少欲知足行杜多行大人所识故标大名。简余迦叶。如因果经第三卷并弥勒疏具陈上二姓之所因。次三迦叶皆饮光种。兄弟三人梵云邬卢频螺。言优楼讹也。此云木瓜。当其胸前有一癃起。犹如木瓜。又池中龙亦名木瓜。从彼为称故以为名。伽耶山名。即象头山。亦云城。城近此山。故名伽耶城。梵云捺地迦。言那提讹也。此是河名。正法华云上时．象．江三迦叶也。然因果经说。此三人皆近河边修道。佛作神通化之入法。以大者胸上有木瓜癃。或从池龙。第二从山。第三从河以为名也。
　　经。舍利弗(至)劫宾那。
　　赞曰。梵云奢利弗呾罗。言舍利弗者讹也。舍利云鹙。即百舌鸟亦曰春鹦。弗呾罗言子。以母才辨喻如鹙鸟。此是彼子。以母显之故云鹙子。又云过去身为瓦师。值释迦佛发愿愿作释迦弟子。不但今者。亦符往愿。复名优波提舍。以能论议故兼得彼名。
　　梵云摩诃没特伽罗。言大目乾连者讹也。此云大采菽氏。上古有仙居山寂处。常采菉豆而食。因以为姓。尊者之母是彼之族。取母氏姓而为其名。得大神通。简余此姓故云大采菽氏。从父本名俱利迦。亦云拘[(匕/示)*(入/米)]多。先云俱律陀讹也。大般若云舍利子大采菽氏。此二因缘如弥勒疏。
　　梵云摩诃迦多衍那。云迦旃延亦讹也。大般若云大迦多衍那。此云大剪剃种男。剪剃种者是婆罗门姓。上古多仙山中静处年岁既久须发稍长。无人为剃婆罗门法污剃发故。一仙有子兄弟二人俱来观父。小者乃为诸仙剃之。诸仙愿护后成仙贵。尔来此种皆称剪剃。尊者身是男子威德特尊。简余姓故云大剪剔种男。又西方亦有取母姓者。今显是父姓故置男名。古云绳扇。母恋此子不肯改嫁。如绳系扇故名绳扇。真谛云思胜皆非也。
　　梵云阿泥律陀。此云无灭。佛之党弟。云阿[少/兔]楼驮讹也。应作[(而/而)*(少/((色-巴)+兄))]字不知[少/兔]字所出。
　　劫宾那者。此云房宿。佛与同房宿。化作老比丘为之说法。因而得道故云房宿。或云房星。房星现时生故云房星。
　　经。憍梵波提(至)摩诃俱絺罗。
　　赞曰。梵云笈房钵底。此云牛相。憍梵波提讹也。过去因摘一茎禾数颗堕地。五百生中作牛偿他。今虽人身尚作牛蹄牛呞之相。因号为牛相比丘。
　　梵云颉丽伐多。此云室星。北方星也。祀之得子因以为名。离波多讹也。有云假和合。即智度论说二鬼食人事也。
　　梵云毕蔺陀筏蹉。此云余习。言毕陵伽婆蹉讹也。五百生中为婆罗门恶性粗言。今虽得果余习尚在。如骂恒河神。故名余习。
　　梵云薄矩罗。此云善容。言薄俱罗讹也。毗婆尸佛入涅槃后。有一比丘甚患头痛。善容时作贫人持一呵梨勒施病比丘。比丘服讫病即除愈。由施药故九十一劫天上人中受福快乐。今生婆罗门家。其母早亡。遂遇后母方便杀之经五不死。后求出家得阿罗汉。出家八十曾不患头痛。目不视女人面亦不入尼寺。不为女人说一句法。后无忧王巡塔布施。知其少欲但施一钱。塔踊置地犹尚不受方知少欲。如付法藏传说此因缘。
　　梵云摩诃俱瑟耻罗。此云大膝膝盖故。俱絺罗讹也。此舍利弗舅氏。因共佛论悟解得果。如律中说。
　　经。难陀(至)罗睺罗。
　　赞曰。梵云难陀。此翻为喜。根本乃是牧牛之人。因问佛。牧牛十一事。知佛具一切智。获阿罗汉。甚极聪明音声绝妙。
　　梵云孙达罗难陀。此云艳喜。孙陀罗讹也。艳是妻号。色美端严无比名艳。喜是自名。简前牧牛难陀故言艳喜。艳之喜故。是佛亲弟。身长一丈五尺二寸。佛到本城二日度之。大胜生主之所生也。
　　梵云补剌孥梅呾利曳尼弗呾罗。此云满慈子。云富楼那弥多罗尼子讹也。满是其名。慈是母姓。母性其慈。今取母姓。此满尊者是慈女之子。或满及慈俱是母号名满慈子。
　　梵云苏补底。此云善现。旧云须菩提。翻为善吉非也。
　　梵云阿难陀。此云庆喜。但言阿难。翻为欢喜亦讹也。世尊成道内外咸庆。当喜时生故名庆喜。
　　梵云罗怙罗。此云执日。旧言罗睺罗。翻为障蔽非也。
　　此中九人。摩诃迦叶．舍利弗．大目乾连．摩诃迦旃延．阿[少/兔]楼驮．富楼那弥多罗尼子．须菩提．阿难．罗睺罗。如说无垢称经声闻品疏第三四卷广说所由。恐繁不述。
　　经。如是(至)大阿罗汉等。
　　赞曰。结名高也。论云诸王．王子．大臣．人民．帝释．梵天王等。皆识知故。又复声闻．菩萨．佛等是胜智者皆善知故。名众所知识。初解贵贱大众所知。后解大小圣众所识。无垢称云皆为一切众望所识。含此两义。举二十一例取余人。故名为等。皆名大者论自解云。心得自在到彼岸故。所言等者以阿罗汉等非阿罗汉。由阿难陀是初果故。
　　经。复有学无学二千人。
　　赞曰。二无名大德众也。戒．定．慧三正为学体。进趣修习名为有学。进趣圆满止息修习名为无学。唯无漏法为体。
　　经。摩诃波阇波提(至)六千人俱。
　　赞曰。三尊重诸尼众也。梵云摩诃钵剌阇伏底。此云大胜生主。佛母有三此为小母。大术生佛七日命终。此尼养佛。大术姊妹之类故号为姨母。大胜生主本梵王名。一切众生皆彼子。故从彼乞得因以为名。又一切佛弟子名为大生。三乘圣众名为胜生。由养佛故为大胜生。大胜生之主名大胜生主。虽从彼乞得亦以义为名。旧云波阇波提名大爱道。皆讹略也。度此因缘如律中说。
　　经。罗睺罗母(至)亦与眷属俱。
　　赞曰。四内眷诸尼众也。梵云耶戍达罗。此云持誉耶输陀罗讹也。形容美丽近远闻知。生育罗睺天人赞咏。故名持誉。誉美称也。相传释云。是乾闼婆女。彼生儿为乐神。生女为玉女也。若称玉女何得有子。又佛出家后持誉父母欲得将还。明非玉女。未曾有经．须达拏经．瑞应经皆云罗睺是瞿姨之子。佛有三夫人。一瞿姨。二耶输。三鹿野。各有二万婇女。瞿姨无子是玉女。彼经从长母为名。亦无过失。又经云佛有三子。一善星。二优婆摩耶。三罗睺。故涅槃云善星比丘菩萨在家之子。
　　上二尼众各得出家。道行久成希闻妙法。有缘皆至眷属俱来。

　　法华经玄赞卷第一(末)

　　保安三年二月八日(丁酉)书始同廿八日本末合二卷书了法隆寺僧觉印之。
　　同年十月十五日移点已了以兴福寺圆如房本为之法隆寺僧觉印以左点为正。
　　长承三年(甲寅)四月十五日(壬午)同寺僧良胜一遍奉□已了教授之师觉印了。


　　妙法莲华经玄赞卷第二(本)

　　　　沙门基撰
　　经。菩萨摩诃萨八万人。
　　赞曰。第五圣德难思众。文有三。一标类举数。二叹德。三列名。此初也。梵云菩提萨埵摩诃萨埵。略云菩萨摩诃萨。菩萨修行略有二门。一自利大智为首。二利他大悲为先。菩提觉义智所求果。萨埵有情义悲所度生。依弘誓语故名菩萨。以二为境名为菩萨。有财释也。又觉是所求果。有情是自身。求三菩提之有情者。故名菩萨。或菩提是所求果。萨埵者勇猛义。不惮处．时求大菩提有志有能。故名菩萨。二皆依主。又菩提即般若。萨埵谓方便。如是二法能利能乐一切有情。故名菩萨。亦菩提亦萨埵。或及初解皆持业释。摩诃大也。萨埵如前。今此菩萨位居八地已上。为简前小及二乘位故言摩诃萨。无著般若论云。诸菩萨有七种大故。此大众生名摩诃萨埵。如菩萨地说。下大乘章中别当具列。
　　经。皆于阿耨多罗三藐三菩提不退转。
　　赞曰。自下第二叹德。有十三句。论以二门释。一上支下支门。二摄取事门。支者分义。上支分谓总相。下支分谓别相。故论云应知阿耨多罗三藐三菩提不退转者。是总相。余是别相。此总相也。无上正觉体即佛果所有五法。谓净法界。及四智心品。无著金刚般若论说。阿耨多罗三藐三菩提显示菩提．及菩提道。阿耨多罗此显菩提自相。解脱相故。三藐三菩提显示菩提者人平等相。以菩提法故。得知是佛。大智度论说。智．及智处俱说名般若。菩萨地说菩提．菩提断皆名菩提。故阿云无。耨多罗云上。三云正。藐云等。又三云正。菩提云觉。即是无上正等正觉。此有四觉。一无上觉是总也。即显菩提．清净法界。二正觉简外道邪觉故。三等觉简二乘但了生空偏觉故。四又正觉简菩萨。菩萨因觉未满果位非正觉故。此显菩提道即四智品。下一觉字贯通上四。由具下三一切莫过。超遍等喻。真理所觉名无上觉。然诸经论多说真理名无上菩提体。以根本故。今此双取佛果理．智俱名无上菩提。于此二果俱不退转。云何不退转。由具下十因不退转。故于佛果能不退转。决定当证念念进修名不退转。退者失也转者动也。八地以上任运进修于大菩提。修习不退无烦恼故。亦复不为一切有相功用所动。名不退转。由此八地名不动地。相用烦恼不能动故。
　　不退有四。一信不退。十信第六名不退心。自后不退生邪见故。二位不退。十住第七名不退位。自后不退入二乘故。三证不退。初地以上即名不退。所证得法不退失故。四行不退。八地已上名不退地。为．无为法皆能修故。今此菩萨皆八地已上故。言于无上正等觉不退转。定当证故。故不退者非即不转。
　　又不退有二。一已得不退。初地即得。二未得不退。八地方得。无上正觉是未得法故。八地以上能不退转。情祈正觉心进不动。法驶流中任运转故。名不退转。此不退者即是不转。
　　经。皆得陀罗尼(至)转不退转法轮。
　　赞曰。下别支分。有十二句。以十种示现。分二。初九自利。后一利他。初九又二。初八有为德。后一无为德。初中又二。初五福慧。后三悲智。初五又二。初三内行。后二善缘。初中有三。初一熏修自利。次一利他。后一利法。善缘二中。初一遇缘修行。后一赞美除疑。三悲智中初一慈悲。后二智慧。此中有三。一住闻法不退转。谓皆得陀罗尼。陀罗尼者此云总持。总持有二。一摄二散。摄者持也。此即闻持。闻于文．义任持不忘。即所闻之能持名之为摄。闻即总持。体念．慧也。十地经云。八地以上菩萨于一切法能堪．能思．能持。彼论解云。堪谓闻慧。思谓思慧。持谓修慧。于一修慧分三用故。散者施也。此有四种。一法．二义．三能得菩萨忍．四明咒。施与众生故。此中二种初是能持即闻持是。后是所持余四种是。复分为二。一自利闻持等也。二他利法义等四。因．果别故。二乐说不退转。谓乐说辨才。辨才即是四辨．七辨而乐说故。四辨者即四无碍解。一法无碍解。二义无碍解。此二如次即是解教．理无滞智。三词无碍解即解诸方言音无滞智。四辨说无碍解即说法等七辨无滞智。七辨者。一捷辨。须言即言无謇吃故。二迅辨。悬河湕泠不迟讷故。三应辨。应时应机不增减故。四无疏谬辨。凡说契经不邪错故。五无断尽辨。相续连环终无竭故。六凡所演说丰义味辨。一一句言多事理故。七一切世间最上妙辨。具甚深如雷清彻远闻等五种声故。四无碍解至方便品释。多以后得智及正体智为体。外缘起故。三说不退转。谓转不退转法轮。法轮是所说常说此不退转法故。谓转如前四位二种不退转法名转不退转法轮。又弥勒所问经云。说自分功德名转不退法轮。说外分功德名转不转法轮。又说智名不退。说福名不转。又说般若名不退。说方便名不转。又说有为事名不退。说无为理名不转。此法如轮故名法轮。轮有三义。一圆满义八正道等。毂．辋．辐等皆圆满故。二不定义佛从见道转生修道。从修道后生无学道。自得此已复为他说。安置圣道于他身中。如是展转他得圣已。复为他说。喻轮不定故名为轮。三摧坏义蟷螂拒辙轮能摧之。圣道在心能摧烦恼。能摧未伏能镇已伏。如王轮宝故喻如轮。
　　法轮有五。一轮自性。择法觉支正见等是。二法轮因。能生圣道教．闻．思等。三轮眷属。圣道助伴五蕴诸法。四法轮境。圣道所缘四谛等理。五法轮果。因道所证菩提．涅槃。转者说也。法既名轮说亦称转。今随所应说八地后行不退位此五法轮故名为转。
　　又此五体即是四法。教．理．行．果皆名法轮。转者动也显也运也起也。动宣言教显扬妙理。运圣道于声前起真智于言后。圆摧障恼名转法轮。下方便品当具显示。
　　经。供养无量(至)之所称叹。
　　赞曰。此有三句。初之二句合为第四依止善知识不退转。供养无量日千诸佛于诸佛所殖众德本。论名殖众善根。以己身心业依色身摄取故。菩萨修行莫过身．心。今举殊胜色身之业供养诸佛。深植德本摄取己之身心一切所有善业供养有十。菩萨地说。一现前供养。于对现前佛设利罗及制多等一切三宝亲面供养。二不现前供养。于余佛制多等作佛等想修不现前供养。三现前不现前供养。现对前时复作是念。一佛制多等法性即三世十方诸佛制多等法性。故我今者现前供养一佛制多等。即是供养三世十方佛制多等。修现前不现前供养。四于如是所唯自供养。五若起悲心以随力物施贫苦等。愿彼安乐令他供养。六俱供养。自既作时复劝教他作此供养。七财敬供养。以华香等敬问礼拜。乃至以珍宝等修财敬供养。八广大供养。即以财敬长时多妙。乃至净念回向菩提。自力集财从他求得。发愿想化为百千身。恭敬礼拜。一一化身出百千手持散华香。出百千声歌赞功德。复出百千妙庄严具而为供养。于瞻部洲乃至十方。所有供养普生随喜。虽少用功而兴无边广大供养。九无染供养。不以轻慢．矫诈．放逸．不净等物。修无染供养。十正行供养。若有须臾修四无量。乃至少时信忍离言真如法性。起无分别住无相心。即为守护菩萨净戒。乃至修行四摄事等。修正行供养。应念此为最上最妙。过前供养百千万倍不可比喻。修供养时应念。如来是大福田具大恩德。有情中尊难遇独出众义依止。如佛既尔于法．僧亦然。如幽赞上卷说。殖种也积也立也。众通平．去二音。五断一切疑不退转。常为诸佛之所称叹。为者使也被也。由诸菩萨八地已上位。至断于理．事疑尽。烦恼．所知二疑俱尽。故第八地名决定地。乃被诸佛常所称叹。或由佛叹能断众疑。众疑菩萨住于何位。及所得证。今显上位及所得证故除众疑。
　　经。以慈修身(至)到于彼岸。
　　赞曰。此中四句。六为何等事说彼彼法。入彼彼事不退转。谓以慈修身。论云以大慈悲而修身心。此释所由。诸菩萨为何等事。外为他说法。内入证诸法。以大慈悲熏修身心。拔苦与乐故。显行二利但为慈．悲不由余事。慈悲各有三如下当说。七入一切智如实境界不退转。谓善入佛慧。此言颠倒。应云入如实境界之一切智不退转。即入观照智。与下第九别。若依论文便无异也。八依我空．法空不退转。通达大智达二我无智也。九入如实境界不退转。到于彼岸穷实性故。
　　经。名称普闻(至)百千众生。
　　赞曰。此有二句。合为一句。十应作所作住持不退转。名称普闻无量世界。故能住持佛法令法不灭。众生闻名信向修学。能度无数百千众生。故名应作所作。菩萨所应作谓利众生故。上来上支下支门下。明摄取事门。论有二释。论摄取事门者。摄取诸功德事。初番释云。示现诸菩萨住何等清净地中。因何等方便。何等境界中作所应作故。此为总标。论下牒释十三句中。应分为三。于无上正等正觉不退转一句。是住何等清净地中。次有十句是因何等方便。后之二句是何等境界中所作应作故。论牒释中唯解初二句标不释第三句何等境界中作所应作。地清净者八地以上三地。无相行寂静清净故。此中以无相理名无上正等正觉故。后三地皆于无相行任运寂静离障清净名不退转。非诸垢染有相等之所退转故。第二句因何等方便者。有四种。一摄取妙法方便。任持妙法以乐说力为人说故。此摄三句。任持妙法者皆得陀罗尼。由得闻持任持妙法令不舍离。住在自心持之不忘故名任持。以乐说力者乐说辨才故。为人说者转不退转法轮。为人说此不退轮故。二摄取善知识方便。以依善知识作所应作故。此摄三句。以依善知识者。供养无量百千诸佛。作所应作者。于诸佛所植众德本。德本即善根。是所应作故。由此常为诸佛之所称叹。三摄取众生方便。以不舍众生故。此摄一句。以慈修身。由以大慈悲熏习身心故。能不舍一切众生。常能救度。四摄取智方便。以教化众生令入彼智故。此摄三句。善入佛慧通达大智到于彼岸。由自有三智能令众生摄取三智故。自成三智者是诸众生摄取三智之因。初智知如实智。自利智也。次智是知事智。利他智也。后智是真理智。智实性也。论中唯解此初标二句不释何等境界中作所应作。此摄二句。名称普闻无量世界。是何等境界。能度无数百千众生是所应作。由菩萨具三智等故。名闻远振十方世界。能于此无量世界境界中。度百千众生作所应作。度众生者是诸菩萨之所应作故。此初番讫第二复次云。复有摄取事门。示现诸地摄取胜功德。不同二乘功德。故此二句为总标。下自别释二句者。一示现诸地。二摄取胜功德。不同二乘功德。故十三句中初四句是示现诸地。后九句是摄取胜功德。初四句示现诸地者。皆于无上菩提不退转一句是。第八地故。次二句是第九地。次一句是第十地。故论下释示现诸地云。八地无功用智不同下上故。不同下者下功用行不能动故。不同上者上无相行不能动故。自然而行故。上者胜行无相行也。下者劣行功用行也。唯识释不动地云相用烦恼不能动故。此论解不退转。谓功用不动。无相行不动。任运进修。空．有双证。不为二动名不退转。于九地中得胜进陀罗尼门。具足四无碍解自在故。九地得闻持等满名为胜进。具足七辨等为他说法。前第三地虽得闻持犹未圆满。今说满位。于第十地转不退转法轮。得受佛位如转轮王子。以八九十地同示现诸地故。论自结云。下之九句名摄取功德。上之三地皆同得之。释第二摄取胜功德者。示现依何处。依何心。依何智。依何等境界行。依何等能辨故。此有五句。论为初标。下自别释依何处摄三句。供养无量百千诸佛。于诸佛所植众德本。常为诸佛之所称叹。论云依善知识处所故。依何心者摄一句。以慈修身。论云我依度众生心教化。毕竟利益一切众生故。诸菩萨所作皆云我以度众生为心故。言我依众生心。由毕竟能利益一切诸众生故。依何智者摄三句。善入佛慧．通达大智。到于彼岸。论云依三种智。一授记密智。为众生说深密义智。记者记别解释之义。即佛慧也。二诸通智。以大神通利益众生智。即通达大智。三真实智。证真如智。即到于彼岸。彼岸即真理故。能到者智证之义。依何等境界行者。名称普闻。无量世界一句也。诸世界有二。一器二有情。皆是菩萨修行所行之境界。依何等能办者。能度无数百千众生。菩萨以三智于彼界中能办何等事。谓能度众生。随合别配后之二句。论乃解云依何等境界行。依何等能办者。即三种智摄应知者。文意谓以三智于世界境中能办利益众生事用故。言三种智摄。此翻意略不能具显。其意必尔。
　　经。其名曰(至)得大势菩萨。
　　赞曰。下列名为二。初列后结。合有十八菩萨。皆以愿行为名。分为七对。此中初三拔苦与乐对。
　　曼殊室利云妙吉祥。与众生乐。是北方常喜世界欢喜藏摩尼宝积佛。闻名能灭四重等罪。又云过去为龙种上智尊王佛。当来亦言成佛。华严经说在此清凉五台山。与一万菩萨俱。
　　阿缚卢枳帝湿伐逻耶云观自在。观三业归依而拔众生苦。略云观音。观音授记经云。阿弥陀佛灭度后次当作佛。名普光功德山王佛。此佛灭已。大势至菩萨次当作佛。名善住功德宝王佛。
　　得大势者。所至之处世界振动有大威势。众生遇者自然苦息。获大胜乐有前二能。
　　经。常精进(至)菩萨。
　　赞曰。此二自利他对。自行常勤他利不倦。
　　经。宝掌(至)菩萨。
　　赞曰。此三济贫救对。宝掌济贫苦众生。手中出宝　药王为大药树救治王诸疾　勇施一人通能二事。勇出财．药。财．药俱摄。
　　经。宝月(至)菩萨。
　　赞曰。此三导明破闇对。宝月能导智明如月可重　月光破诸痴暗犹如月光　满月能为二事。
　　经。大力(至)菩萨。
　　赞曰。此二神通小大对。由作神通警策有缘皆令发意。能动百千世界名大力　能动无数世界名无量力。
　　经。越三界(至)菩萨。
　　赞曰。此二离染进善对。越三二界离染也。越者离度义。
　　颰陀婆罗云贤护。护守善法令不失故。
　　经。弥勒(至)菩萨。
　　赞曰。此三世间出世间对。弥勒姓慈拔离生死世间。
　　宝积．导师引至彼岸出世。宝积引至菩提。菩提法宝积而与之。
　　导师为大导师引至涅槃圆寂。故此三别合成七对。
　　经。如是等(至)八万人俱。
　　赞曰。此结也。肇公云。此皆菩萨无生身。无生身者无处不生故言无生。无生故塞三界门。无处不生故。垂形六道。
　　经。尔时释提桓因(至)二万天子俱。
　　赞曰。上明内护五众。下明外护十众。于中人非人为二。非人中天非天为二。天中欲色界为二。欲界有三。一帝释。二四王。三自在。此初也。或地居．空居为二。地居中帝释．四王为二。此初也。
　　梵云释迦提婆因达罗。释迦姓也此翻为能。提婆天也。因达罗帝也。正云能天帝。释提桓因云天帝释俱讹倒也。此在妙高山顶而住。三十三天之帝主。过去字憍尸迦。此云茧儿。名阿摩揭陀此云无毒害。即摩揭陀国过去帝释修因之处用为国名。彼国古名致甘露处。即劫初帝释与阿修罗战以山为[禾*(替-曰+貝)][禾*(替-曰+貝)]乳海。得甘露致于此地。因以为名焉。帝释往昔有三十二人以为同伴。有善法夫人．圆生夫人．欢喜夫人．设支夫人同修胜业。故生天中。有善法堂．圆生树．欢喜园．阿修罗女．设支夫人。此等因缘如宗轮疏。
　　经。复有名月天子(至)万天子俱。
　　赞曰。此四王众。三光乃是四王天摄。更无别天。有经观音名宝意作日天子。即此宝光。
　　大势至名宝吉祥作月天子。即此名月。
　　虚空藏名宝光作星天子。此名普香。日宫火精作。径五十一逾缮那。月宫水精作。径五十逾缮那。星亦水精作。极大者十八乃至小者四俱卢舍。一俱卢舍三里余。此并空中旋绕四洲。
　　四大天王。东方持国．南方增长．西方丑目。北方多闻。居妙高之半腹第四层级。亦住七金山之顶。三光四天高下去地四万逾缮那寿量形相如余处说。
　　经。自在天子(至)三万天子俱。
　　赞曰。下空居天　夜摩天．睹史多天名自在天子。得异熟果随意所念胜下二天。下二天果依树而得今随欲得。名为自在。乐变化天．他化自在天名天自在天子。不乐异熟果乐自乐他变为乐具而受用之名大自在。又解他化天主名自在天。第四禅主名大自在天。又自在天是帝释臣。大自在天是帝释之师。若后二解无四空居欲界天也。
　　经。娑婆世界主(至)二万天子俱。
　　赞曰。此色界天。梵云索诃此云堪忍。诸菩萨等行利乐时多诸怨嫉众苦逼恼。堪耐劳倦而忍受故。因以为名。娑婆者讹也。初禅大小等于欲界一四天下。一千初禅始等二禅。二禅为火灾顶。一千二禅始等三禅。三禅为水灾顶。一千三禅始等四禅四禅为风灾顶。乃是三千大千世界。号为娑婆世界也。故娑婆界主大梵王。即第四禅主。
　　梵摩云寂静．清净．净洁皆得。亦云梵洁也。今唯言梵但略云尔。
　　尸弃者火灾顶即初禅主．火灾尖顶故。光明者二禅主小光．无量光．极光净天主故。等表三禅主也。然大般若五百七十云。堪忍界主持髻梵王故。尸弃者顶髻也。即持髻梵王是堪忍界主。梵王之别名。光明是余禅主。
　　经。有八龙王(至)眷属俱。
　　赞曰。下明非天众有五。初龙众也。第一名喜。次名贤喜。此二兄弟。善应人心风不鸣条雨不破块。初能令人喜。后性贤令喜。故以为名。
　　娑伽罗者即醎海之龙。
　　和修吉者此云九头。绕妙高。食细龙之类也。
　　德叉迦者此云多舌。舌有多故。或由嗜语故名多舌。
　　阿那婆达多者此云无热恼。无热恼池之龙。离三热恼故。一非火沙所烁。二无风吹衣露形。三无妙翅鸟所食。无此三种所生火恼名无热恼。华严经云。大地菩萨为此池龙。兴大悲云荫覆一切众生。离苦法门而得自在。于鳞甲中流出诸水日夜无竭。济瞻部洲诸有情类。
　　摩那斯者此云慈心。华严经云。将降雨时先云七日待众事了。然后始雨。故名慈心。
　　优钵罗者此云红莲华居池为名。
　　经。有四紧那罗(至)眷属俱。
　　赞曰。梵云紧捺洛此云歌神。紧那罗讹也。初歌四谛。次歌缘起。次歌六度。后歌一乘。或初三种歌三乘之教行。后一歌一乘之理果。故名持法。或歌一乘教．理．行．果如次配之。随佛所说一会之法所宜歌故。如世乐音歌君德故。
　　经。有四乾闼婆王(至)眷属俱。
　　赞曰。乐音五孝反。梵云末奴是若飒缚罗。此云可意音。亦名如意音。乐者令人爱乐也。正法华云。一名柔软天子。二名和音天子也。梵云健闼缚此云寻香行。即作乐神。乾闼婆讹也。西域由此呼散乐为健闼缚。专寻香气作乐乞求故。乐中有二类。一非丝竹也。鼓磬之类。二是丝竹。箫筝之辈。非丝竹之下者名乐。上者名乐音。丝竹之下者名美。上者名美音。或此同前歌神音曲。如次同彼。
　　经。有四阿修罗王(至)眷属俱。
　　赞曰。梵云阿素洛。此云非天。索洛者天之异名。阿之言非。以多谄诈无天行故。名曰非天。如人不仁亦名非人。瑜伽．佛地论说为天趣摄。杂心名鬼趣。正法念经是鬼畜趣。伽陀经说鬼畜天三。有云罗睺阿修罗是师子儿。畜生所摄。今依大乘瑜伽为正。此有五类。一极弱者在人间山地中住。即今西方山中有大深窟。多是非天之宫。以下四类十地经说。二妙高山北大海之下二万一千由旬有罗睺宫。三次下二万一千由旬有勇健宫。四次下二万一千由旬有华鬘宫。五次下二万一千由旬有毗摩质多罗宫。准此已下八万四千深于须弥矣。与起世经相违。彼说须弥东西去山一千由旬外有毗摩质多宫。纵．广八万由旬。七重城等是别聚落。亦复无失。罗睺此云执日。非天与天斗时。将四天王天先与其战。日月天子放盛光明射非天之眼。此为非天箭锋。以手执日障蔽其光。故云执日。今为第四。应知。初列婆稚者。旧云被缚。非天前军为天所缚。正云跋稚迦。此云团圆。正法华中最胜是。即当勇健。次执日后与天斗。时有勇健力。跋陀缚义此非被缚。
　　佉罗骞驮者佉骞皆去声。驮平声呼。古云广肩膊形貌更大。次勇健后当华鬘是。梵云吠摩质呾利此云绮画。明文其身。或云宝锦用冠其服。云毗摩质多罗讹也。此为最大天帝释之妇公。舍支之父。说此因缘如宗轮疏。
　　经。有四迦楼罗王(至)眷属俱。
　　赞曰。梵云揭路荼此云妙翅鸟。羽色妙不唯全金故。旧云迦楼罗翻为金翅鸟皆讹谬也。增一阿含说。佛告诸比丘有四生妙翅鸟。谓卵．胎．湿．化。有四生龙亦卵．胎．湿．化。比丘当知。若卵生鸟欲食龙时。上铁叉树自投于海。是时此鸟以翅辟水令两向分。而取卵生龙出而食之。设欲取胎生龙等鸟即丧亡。如是胎生鸟唯食胎．卵二生龙。湿生鸟食前三生龙。于化生龙。设欲食者鸟即丧亡。化生鸟能食四生龙。设使龙身。而事佛者。是妙翅鸟不能食啖。所以者何。如来恒行慈．悲．喜．舍四等之心。是四等心有大筋力有大勇猛。不可阻坏。故妙翅鸟不能食之。故诸比丘当行四等之心。今此次第即四生鸟。亦云大威德者。诸龙怖故威德广大。大身两翅相去三百三十六万里。大满腹恒食饱。如意颔下有珠。
　　经。韦提希子(至)眷属俱。
　　赞曰。此人王众。佛以住此王城说法故独举之。梵云吠题呬弗呾多。古云思惟子。今云吠是胜义。题呬云身。即东毗提诃之名。彼毗提诃男声中呼。此吠题呬女声中呼。此是山名。亦是彼山中神名。从彼乞得因以为名。韦提希讹也。梵云阿社多设咄路。此云未生怨。阿阇世讹也。未生以前已结怨故。亦名折指。由造逆业闻小乘经忏悔已后。犹堕拍鞠地狱。后得独觉果。涅槃经云阇王不遇耆婆来月七日当堕地狱。闻大乘经忏悔已后不堕地狱。又有经云。忏悔已后得柔顺忍。以母标名故言韦提希子阿阇世王。加涅槃经等具陈其事。
　　经。各礼佛足退坐一面。
　　赞曰。列众中第二明其仪轨。尊敬情深各礼佛足方受正法退坐一面。
　　经。尔时世尊(至)尊重赞叹。
　　赞曰。众成就中文段为二。上来列众此明佛所威仪。论解众成就中有四。上已解三。此为第四。四众者。古云魔．梵．沙门．婆罗门。此说色欲二天之胜．人中上首。故顗师云。一影响众在座默然。二发教众如鹙子与弥勒三请是。三当机众禀教悟解。四结缘众时未悟解结后因缘。又有四众谓声闻．菩萨．并客．旧二众。古人疏有多义。然此后文。又观四众比丘．比丘尼．优婆塞．优婆夷为四。周回曰围。坐匝称绕。进财行为供。有摄资名养。修谨曰恭。崇仰曰敬。敬甚曰尊。尊深曰重。是理谈美曰赞。触事谕德曰叹。论解有四。一众围绕。二前后。三供养恭敬。四尊重赞叹。论牒经同此经之中少前后义。今准应言。尔时世尊为诸四众前后围绕。供养恭敬尊重。赞叹文方具足。其前后者各见佛对其前为之说法。即以面向为前。所不向为后。望一一人皆有前后不以方处为前后也。
　　经。为诸菩萨(至)佛所护念。
　　赞曰。此即第三如来欲说法时至成就。略有三义。一依人先为菩萨说大乘经。名无量义。后为声闻方说一乘。二依利先以一乘利他教理化根熟菩萨。后以一乘自利行果方化初根回心声闻。三依法先谈法体后谈功能。故未说法华已前先说无量义。名为时至。大乘经者此是通句。余是别句。十二门论六义名大乘。一出二乘。二佛最大此乘能至。三佛之所乘。四能灭大苦与大利乐。五观音等大士所乘。六能尽诸法源底。摄大乘云亦乘亦大故名大乘。即万行是。或乘大性故名大乘。即真如是乘运载义。无著金刚般若论说七种大。名虽少别义与对法第十一同。对法云即此乘性由与七种大性共相应故名为大乘。一境大性以菩萨道缘百千教为所缘故彼名法大。二行大性具二利故彼名心大。三智大性了二无我故彼名信解大。四精进大性三大阿僧企耶修习百千难行行故。彼名净心大。五方便善巧大性。由具智悲不住生死及涅槃故。彼名资粮大。六证得大性。成就十力四无畏等诸功德故。彼名果报大。七业大性穷生死际建立佛事故名为大乘。彼名时大。乘体根本即真如理。是无相故。与胜鬘同。胜鬘经云。一乘即大乘。大乘即佛性。佛性即涅槃界。末通万行亦乘亦大。七大性体。通有为故。至一乘章当具显示。此为总句。名无量义等三句。是所说大乘。经别名。正法华中唯有二句。论牒经有十七名。正合论文应云。为诸菩萨说大乘经。名无量义．最胜经典．大乘方广．教菩萨法．佛所护念．诸佛秘法．诸佛德藏．诸佛密处．能生诸佛．诸佛道场．诸佛法轮．坚固舍利．善方便．宣说巧一乘．第一义处．妙法莲华．最上法门。论云。一无量义者。成就字．义故。以此法门说彼甚深妙境界法故。深妙境界即佛最胜之境界故。能诠教法说彼义故。教亦无量。由此字教及所诠义皆名无量。无量义经云。以诸众生性欲无量故其所说法亦无量。法无量故义亦无量。义无量者从一法生。其一法者即是无相。如是无相无相．不相。无相．不相名为实相。菩萨摩诃萨安住如是真实相已。所发慈悲。明谛不虚。于众生所真能拔苦。苦既拔已复为说法。令诸众生受于快乐。善男子。菩萨若能如是修一法门无量义者。必得疾成无上菩提。善男子。譬如一种子能生百千万。百千万中一一复生百千万数。如是展转乃至无量。此经典者亦复如是。从于一法生百千义。百千义中一一复生百千万数。如是展转乃至无量无边之义。是故此经名无量义。论不唯取所生教理名为无量。无量之体即真智境。体能成就。成就彼字．义故。
　　二最胜经典。此于三藏中最胜妙藏故。
　　三大乘方广。无量大乘法门。随大乘众生根机之法。此经具有住持成就故。
　　四教菩萨法。为化根熟菩萨随彼法器而能成就。不化二乘等故。
　　五佛所护念。依佛有此依余无故。
　　六诸佛秘法。此法甚深唯佛所知。秘是藏义故。
　　七诸佛德藏。诸佛功德禅定之藏。在此经故。
　　八诸佛密处。若根未熟非法器故。而不与之。
　　九能生诸佛。闻此法门能成报化身菩提故。
　　十诸佛道场。此法门能成无上菩提非余经故。能显诸佛法身智故。
　　十一诸佛法轮。破诸闇故。
　　十二坚固舍利。三佛如来功德法身。此经具有而不坏故。
　　十三善巧方便。依此法门得成佛已。复为众生说天人等五乘之法。成佛智慧巧方便故。
　　十四宣说一乘。显示如来无上菩提究竟之体。二乘非究竟故。
　　十五第一义处。此法门即是如来法身究竟住处故。佛之法身名第一义。此法身住处名第一义处。
　　十六妙法莲华。论有二释。一出水义以所诠义名华。二华开义以能诠教名华。即证智甚深．阿含甚深也。
　　出水有二义。一出水义不可尽。出离小乘浊泥水故。此谈华体。顿悟菩萨性离泥水。法体性常故不可尽。此谈一乘理性。出二乘故名出水。二复有义。莲华出泥水喻诸声闻入如来大众中坐。如诸菩萨坐莲华上闻说无上智慧．清净境界证如来密藏。此意说言。菩萨坐莲华上闻说无上智慧．境界。能证如来甚深密藏。声闻回心已去得入大众中坐。亦如菩萨坐于莲华闻说慧．境亦证密藏。前解菩萨顿悟体出。此解渐悟后时用出。正以教理化诸菩萨。傍化二乘故作此说。华开义者。众生于大乘中起悬崖想。心怯弱故不能生信。开示如来净妙法身令生净信。
　　十七最上法门。摄成就故。摄成就者摄取无量名句字身．频婆罗．阿閦婆等偈故。此为根本摄余一切名句字义故名为最上。此乃所诠。是余能所诠最上法之门。能诠亦是余能所诠法之门。由摄一切名句字等故。频婆罗是小乘五十二数中第十八数。阿閦婆是第二十数。此是余大乘经教偈颂数。此皆能摄故名法门。即是二十千万亿偈。论云十七句中此是总句。余是别句。此经但有三。一无量义体用胜故。二教菩萨法化根熟故。三佛所护念依佛有故。三义增胜故偏说之。
　　问。其无量义经第十六亦名妙法莲华。今说无量义经竟入无量义处三昧。从三昧起方说此经。亦名妙法莲华。二名何别。
　　答。有五解。一云莲华有二时得名。如莲华未出水时性能出水故。亦名莲华。彼经亦尔。说彼智慧之性能出于水。性能开敷时犹未化二乘趣一乘故。今者此经正化彼入大乘之位超出二乘。如莲华出水已亦名莲华。彼经正名无量义。傍名妙法莲华。正逗菩萨傍令声闻闻之信解不愚于法后方化入。此经正名妙法莲华。亦得傍名无量义。正化声闻入一乘故。时．位有殊体性无二。故将说此经先入无量义处三昧。二云无量义经名法华。与此名．体无二。彼时唯教菩萨。未有二乘趣一乘故。说教理所依真如妙理正名无量义。傍名妙法莲华此时化彼二乘趣一乘故。说能依行果正名妙法莲华。如出水故。傍亦得名无量义也。三云彼据智慧体名法华。此约智慧功能名法华。会二归一故。四云又彼以教理名为莲华。菩萨已修一乘之因趣一乘果故。不为说行果一乘名为法华。由但不知应病与药之教理故。但说教理名为法华。今此会中二乘未能应病与药。故不为说教理莲华。但为彼说行果二种。名为莲华。令趣入故。故下经云。乘此宝乘直至道场。因行华也。唯以佛之知见示悟众生等果莲华也。又开示悟入中。论自解云。开者无上义。示者同义。悟者不知义。入者令入不退转地义。前三为果后一为因。胜鬘亦尔唯说一乘因果名一乘故。五云彼以教理二种名为莲华。此经对彼二乘教理行果并名莲华。义周圆故如前已说。前三义释彼此体同。后二义释此宽彼狭。由此义故彼无量义经唯以二义名为无量。一法二义论云成就字．义故。字者教法。义者所诠。彼无量义经云以众生性欲无量故法亦无量。法无量故义亦无量义无量者从一法生。其一法者即是无相。然今此经虽初赞理教。后文多以行果名为莲华。实体上下诸处经文。亦通教理行果故。后解为善。法华既尔一乘亦然。准此应悉。
　　经。佛说此经已(至)身心不动。
　　赞曰。下文第四所依说法随顺威仪住成就。住者依止安处之义。此明依止安处说法所依威仪随顺说法之轨则也。此正应言住说法所依随顺威仪成就。说无量义经讫结加趺坐。表智处深理方可说法。如说般若先住对面念后起方说经。坐有二相。一降伏坐以左押右。二吉祥坐以右押左。今将说法作吉祥坐。加者重也即交重足坐。有为跏者不知所从。此明依止安处何等轨仪而说于法。今依三种轨仪。一依三昧成就故入于三昧身心不动是。二依器世间天雨四华地六动是。三依众生世间四众八部欢喜等是。入定证真．起通警物．众生喜仰故此分三。不唯安坐名为威仪。梵云三摩地此云等持平等持心而至于境。即是定也。云三昧者讹也。观无相理定名无量义处三昧。处谓处所。无量义者无量义教所诠众义。因真理生故说真理名之为处。论解一依三昧成就有二义。一者成就自在力身心不动故。谓若不入三昧有分别动摇。于此不能证说自在。今入三昧身心不动离于分别动摇。于法便得能证说自在故。云成就自在力。身心不动故。二者离一切障随自在力故谓得入三昧离诸定障。随顺于法证说自在。若有定障于证及说不自在故。论次别释前自在力有二。一随顺众生不见对治摄取觉菩提分法故。释初自在力。谓诸众生不能任运见无漏对治道。思觉方得。今佛亦尔。随顺众生不能任运见对治道。今亦入定思惟摄取。觉察无漏对治道菩提分故。二为对治无始世来坚执烦恼故。释随自在力。坚执烦恼谓分别动摇。分别动摇故是非心起。是非心起故爱恚惑生。爱恚惑生故诸业起。诸业起故众苦转。今为治此分别动摇法执之心。故入三昧离坚执惑。论又解云由入定故能动世界。及知过去无量无边劫事。不入定者神变不起。不知过去世。示相故也。
　　问。佛无不定心。行住恒在定。不起灭定而现威仪。何须今入。
　　答。有十义。一入出随缘动．静利物故。二若不入定无由放光现诸瑞故。若不入定恐非佛瑞。三欲说法时示审机故。四显法殊妙故入定观令尊重故。五显慧必由证理入定方能起之。师范后学令修定．慧故。六示定．慧满。说法示慧满。入定显定满故。七者为末世轨。说法必先自静心故。八者示善思惟聪明之相。亦令余人审谛事故。九入定现瑞发三问答故。不尔便无弥勒等问。十显示三密。入定意密。放光等身密。说法语密故。颂曰　随．瑞．审．妙．师满．未．思．问．密。
　　问。将说法华何故须入无量义定。何因不入法华三昧。
　　答曰。即如将说般若亦先入定。能断经云端身正愿住对面念后方说经。此亦如是先入无量义三昧后说法华。法华体即无量义故。法华三昧即无量义三昧。无量义经为菩萨说。法华经为声闻说。无量义谈体出生无量义。法华谈功能能出二乘。体．能虽殊其实无二。故将说法华先入无量义三昧。下文亦有悟法华三昧。不言悟无量义三昧者。但是随机济物之要。宜逐便匠生之巧用。名虽有二体实不异。又教．理．行．果异故。如前。又先观察真如法体。后说因果功能法华。
　　经。是时天雨(至)及诸大众。
　　赞曰。下明器世间有二。一雨华二动地。今此雨华。曼陀罗者此云适意。见者心悦故。曼殊沙者此云柔软。华体柔软亦令见者离诸刚照矿三业故。摩诃大也。新翻经云适意华．大适意华．柔软华．大柔软华。如次即是此之四华。欲明法悦诸人心调三业也。亦有云天雨为芋音。华有五德。一掩蔽臭恶。表闻法已障垢云销。二严净国土。表闻法已众善饰身。故下经云而此世界悉皆严净。三敷荣见台。表佛将欲开阐一乘。四华后果结。表闻经已后得菩提。五香气远腾闻者欢悦。表内德周备名满十方。众生闻者莫不崇仰。唯雨此华非余华者。表闻此经发心欢悦离执二乘硬强心故。又将开一乘教理行果为其真实。亦开二乘四法以为权迹故。雨四华亦为度四生．兴四念住．修四正勤．获四神足。行四法迹。证四谛理．截四流．断四系．去四轭．得四妙智．悟四涅槃．证于四德故。雨此四华不增不减。散佛以申供养。表佛四事已周。及众以荫群生显众当亦成四。
　　经。普佛世界六种震动。
　　赞曰。释迦所王三千大千名佛世界。此皆普动。故言普佛世界皆动。此动处也。下颂中言而此世界六种震动。故知唯是动释迦界非十方界或此普动与光照同。不尔放光何故乃宽。动界乃狭。下文据近显化此界舍权就实故。若依初解唯此界动。明舍权就实故。震者动也起也。六动有三。长阿含说。一六时动。谓入胎．出胎．出家．成道．转法轮．入涅槃．今时动者转法轮时。二六方动。大般若经第八帙说。谓东涌西没。西涌东没．南涌北没．北涌南没．中涌边没．边涌中没．今或是此。三六相动。大般若说。谓动．涌．震．击．吼．爆。摇飏不安为动。鳞陇凹凸为涌。或六方出没名涌。隐隐有声为震。旧云自下升高为起。今云有所扣打为击。砰磕发响为吼。旧云令生觉悟为觉。今云出声惊异为爆。此各有三名十八相动。般若经云。谓动．等动．等极动。乃至爆．等爆．等极爆。但尔小动名动．诸处通动名等动．遍大倾动名等极动。余皆准知。今此举总但名六动。唯是十八变中一振动也。胜思惟梵天经说有七因。一惊怖诸魔。二令时众不起散心。三令放逸者而自觉悟。四令念法相。五令观说处。六令成就者得解脱。七令随顺问正义。今亦可尔故示动相。
　　经。尔时会中(至)一心观佛。
　　赞曰。此众生世间。有四。一四众。二八部。三二王。后结欢喜。梵云邬波索迦．邬波斯迦者。邬波近也。迦云事。索是男声。斯是女声。以诸男．女成就戒者。堪可亲近奉事比丘．比丘尼众故。云近事男．近事女。古云优婆塞．优婆夷。名清信男．清信女讹也。
　　夜叉者此云勇健。飞腾空中摄地行类诸罗刹也。罗刹云暴恶。亦云可畏。彼皆讹音。梵语正云药叉逻刹娑。
　　梵云莫呼洛伽此云大腹。大蟒田蛟腹行之类。摩睺罗伽讹也。余如前说。
　　转轮圣王有四。仁王经颂言。十善菩萨发大心。长别三界苦轮海。中下品善粟散王。上品十善铁轮王。习种铜轮二天下。银轮三天性种性。道种坚德转轮王。七宝金光四天下。此与余经三种姓别。亦与十地经金轮位异。应会释之。如王法念经第二。瑜伽第四广说业果等相。随其所应感得金．银．铜．铁四轮七宝等物而为化也。
　　睹神变之希奇得未曾有。发胜心以冥道欢喜合掌。澄情寂听故一心。冀发金言故观佛。
　　经。尔时佛放眉间白豪相光。
　　赞曰。下第五依止说因成就。论有二释。一云彼诸大众现见异相不可思议事。如来应为我说。渴仰欲闻生希有心。名依止说因成就。是故放大光明示现诸世界中种种事故。夫佛说法必为济生。生发希渴之心名为说因。此将说法所依止因。因生希渴而为说故。放光远照异相难知。大众睹光遂兴正念。佛将为说渴仰冀闻。既生希有之心次应当为说法。是故放光能生众生渴仰心。故名为说因。二云先示现外事六种震动等。后示现此法门内证深密法故。所以先现神通外事。表佛说此法门乃是由内证深密法。又由内证深密。所以外现神变。神变既彰表佛将说所证之法。故名说因。虽先雨华动地。未是殊绝之能。今放神光希奇更甚。由内证深密故外现难思。由此说因独标斯瑞。此中有三。一放光．二照境．三所见。此初也。眉者面首之媚。表所说胜大乘完媚。间谓两中。表说中道。白为众色之本。显此法是三乘之源。所以喻白莲华白牛驰驾也。豪者长毛。亦有为豪毛也。观佛三昧海经第一云。太子时舒长五尺。树下长一丈四尺五寸。成佛已长丈五尺。有十楞现。中外俱空旋之圆卷如秋满月。分明皎色映雪珂。围如三寸。光有七义。一令生净信知是胜人。二破暗瞑痴愚并荡。三能导明引出世故。四表内发智光。五济众苦。由放光照众苦息除。六警群情。由睹光明有缘皆至。七令厌色境。诸众生等贪生死之境久沉生死。睹佛光明遂厌生死之色故佛放光。涅槃从面门而放四光。上生举佛身而纵金色。今从眉间放其白光。各有表矣。
　　神境智通有十八变。一振动．二炽燃．三流布．四示现．五转变．六往来．七卷．八舒．九众像入身．十同类往趣．十一隐．十二显．十三所作自在．十四制他神通．十五能施辨才．十六能施忆念十七能施安乐．十八放大光明。雨四华者自在之变。振六种者振动之变。此放光者流布之变。见六道等示现之变。下神力品当具显示。
　　经。照于东方(至)阿迦尼吒天。
　　赞曰。第二照境也。一世界者一三千界。照万八千佛之世界。唯照东方者。西域以东为上。表法华经唯被佛性大乘机根不被余性。故不照余。譬如日出先照高原。佛日亦尔。先照根熟故举东方。有所表矣。正法华中亦照东方。殊无照彼余方之文。
　　万者数盈满。八者数不足。表此说一乘真实之盈满。显彼二乘权迹之不足。又万表涅槃宝所万德。八表菩提牛车八正。由此二体皆一乘故。此经将演此经能至。闻者圆成。故唯照尔不增不减。下照地狱者。表有苦而皆拔。上至天者劝有乐者而求一乘。慈悲普广有缘皆照。地狱众生虽不至会虽无容预之心。亦照令其苦息。
　　梵云阿鼻至此云无间。无间地狱八地狱中此最下故。受苦不辍故名无间。梵云捺落迦此云苦器。亦云不可乐亦云非法行处。造非法行处也。在于处处。今言地狱从本大处以为言耳。
　　梵云阿迦抳瑟揥此云质碍究竟。阿迦质碍义。抳瑟揥究竟义。阿迦尼讹也。色究竟天有形之顶．光可至处。不照无色彼无处故。
　　靡者无也。傍照一万八千。上下括于五趣。无不周遍。振动唯在此界偏警有缘。放光遂至一万八千显明权实故也。亦如光照五趣皆蒙。缘集闻经唯在四趣。
　　经。于此世界(至)六趣众生。
　　赞曰。下明所照。有七。一六趣．二佛．三法．四四众．五菩萨．六入涅槃．七起塔。此七分三。一睹生死沉沦。二睹三宝出现。三睹灭后行化。欲令欣厌以发心故。
　　此生死沉沦六趣众生以六门分别。一释名．二出体．三开合．四处所．五寿量．六因果相。
　　释名者。六者数名。趣谓所趣。五蕴假者起烦恼．业所归趣处。立以趣名。带数释也。地持云所受自然故名为天。俱舍云光洁自在神用名天。涅槃经云以多思故名之为人。杂心云意寂静故名之为人。杂心云以从他求。又常饥虚恐怯多思故名饿鬼。俱舍云以傍行故名为傍生。或名畜生。畜者育畜之义人之资具人所畜养之生。故名畜生。梵云捺落迦此云苦器如前已释。那落迦此云恶者。造恶之者生苦器中故名苦器。无地狱名处所不定非唯地故。地持云增上可厌。杂心亦云不可乐故名为地狱。梵云阿素落此云非天前已解讫。
　　出体者。六趣皆以第八异熟识而为自体。无覆无记性摄。故唯识云此第八识是界．趣．生施设本故。又云此识足为界．趣．生体。无劳别执有实命根。又有情流转五趣．四生。然趣．生之体即异熟识故。
　　开合者。六趣总为一。谓一期生死。次开为二谓善趣．恶趣。分段生死．变易生死。或开为三谓三界。或开为四谓四生．四有。四有者一生有．二本有．三死有．四中有。及四种生死谓方便生死．因缘生死．有有生死．无有生死。或开为五。谓五趣除阿素洛。或开为六。如此文等说有六趣。杂心非天鬼趣所摄。瑜伽．佛地天趣所摄。正法念经鬼．畜生摄。伽陀经中鬼．畜．天摄。今依大乘唯天趣摄。以瑜伽．佛地为正。行多不实谄诈为先。不同诸天直实行故名曰非天。如人不仁亦名非人。不言非鬼非畜生故。今此离之故分为六。或开为七。谓七有五趣及业有中有。或开为九。谓九有或九有情居。或开为二十五有。如下当说。余门如下第二卷经火宅颂中当释。瑜伽第四正法念经亦具陈述。此说万八千界六趣之生于此悉见。
　　经。又见彼土(至)修行得道者。
　　赞曰。此睹三宝出现有三。一佛．二法．三僧。僧中有二。一声闻二菩萨。此声闻中有其四众。论云修行者未得圣果。得道者已得圣果。四众之中有此二类。因目睹佛身耳便闻法。并见彼众随佛修行。
　　经。复见诸菩萨(至)行菩萨道。
　　赞曰。此菩萨也。因缘者是所以义。谓为求出生死速证佛果成就众生。为此因缘修菩萨道。或为严净佛土成就众生修菩提分。行菩萨道。或为修四摄六度行菩萨道。如是等种种所以。
　　信解者信而且解。住地前位未得圣果。
　　相貌者三业相仪。行菩萨道。貌仪也。应为貌字[狔-尸+白]猊皆非。住于十地已得道果。由种种所由行菩萨道故入二位。
　　又因缘者外遇良缘值善友也。善知识者是大因缘故。
　　信解。相貌是内修行。内修行中内心行名信解。身语行名相貌。心观妙理名信解。舍头目等名为相貌。
　　行菩萨道者。论云依四摄法教化众生方便摄取故。信解。相貌皆是行菩萨道。四摄法者。一布施。如后当释。二爱语。常说悦意．谛实．如法．别义之语。远离频蹙含笑先言。命进问安随宜慰愈。见有昌盛而不自知觉善法增而申庆悦。说佛法教恒为胜益。于已怨仇起清净意。于极痴者誓除疑惑。于真福田谄诳恶行都无嫌恨修难爱语。欲除障盖为说先作。心调善者为说谛法。多放逸者诲令出离。有疑惑者谈说决择。依四净语起八圣语。三者利行。由爱语故先示正理。随所学处悲．无染心劝导。调伏．安处．建立．能令获得现利财位．后利出家．俱利离欲．轻安．解脱。习近恶友未植善根。著大财位深极放逸。外道僻执邪见诽谤。常起八缠十恶业者。于此一切皆能开解起大悲心。虽受大苦心无劳倦倍生欢喜。虽处财位最胜第一。而自卑屈如仆如奴。如旃茶罗如孝子等。无染无伪真实哀怜慈愍之心。永不退转。四者同事。以此义利若劝他学亦自修学。教他知已所修同事。善根坚固不生退转。令作是念此所教我定有利乐。彼自行故。不尔便言汝自不善何能教我。汝且于他咨受此事。故须自行。菩萨利他行虽无量。举此四摄摄一切行。故不论余。章义如无垢称疏第二卷。
　　经。复见诸佛(至)起七宝塔。
　　赞曰。此睹灭后行化。有二。一入灭二起塔。梵云波利抳缚諵。此云圆寂。即是圆满体寂灭义。涅槃讹也。涅槃以六门分别。一体．二名．三得时．四得人．五能障．六入意。体者涅槃有四。一自性清净涅槃．二有余依涅槃．三无余依涅槃．四无住处涅槃。此四之体即大般涅槃。有三一总四之体皆一真如。真如具三方成涅槃。能生圆觉名摩诃般若。体觉性故。在二乘身不生圆觉非为觉性不名般若。大智度论云。说智及智处皆名为般若。故华严云自性清净心亦名无师智。二出所知障名为法身。胜鬘云在缠名如来藏。出缠名法身。在二乘等不名法身非功德法所依止故。三众苦都尽离二死故名为解脱。在二乘等分段死尽。虽离二缚非圆解脱。然二乘者亦微得此。三乘同坐解脱之床。由此二乘亦名得涅槃。然非大涅槃。义不具足故。又依涅槃经第二卷。大涅槃要三事具足名入大涅槃。般若能证二空之智。法身即是所证二理。解脱即是由智证理。障尽所得假择灭。体如伊字三点。涅槃亦尔。由智证法身而得择灭。法身为本依之有二故。如伊字二点在上一点在下。别不成者三事条然有其别体。许别时得理亦不成。三事涅槃不异不一要俱时得方名入故。纵不成者般若为最下品。解脱为次中品。法身为次上品。三法俱时三品而得。此亦不成。竖上下名纵。傍前后名横。若三别体前后证之理亦不成。由起大智证法身理。离缚解脱。三事不一不异名入大涅槃。非如二乘执三别体有其三品。前后别得。或俱时得。成入涅槃。余别出体释名等义如唯识第十卷抄。今明彼佛示入无余。非入大涅槃。初得成佛彼已得故。所应度者此已度讫故入涅槃。其未得度者亦皆为作得度因缘。故起宝塔供养舍利。
　　梵云设利罗体也。舍利者讹。窣睹波云高显。言塔讹也。
　　又论本科照境已下文云　依器世间者。傍照万八千。竖朗下二界是。众生世间者所见六趣众生是。数种种者。下云示现种种观故。即余五所见。观见此中种种事故。论开为四。一者食。谓所见佛资长义。任持义是食义。然资长众生殊胜善法。住持众生善根不坏故佛名食。又云是示现依止住食。若尔菩萨八地以上。对法亦名示现住食应入此摄。又受用义是食义。受用法乐能食故名食。二闻法。如名可知。三修行。谓四众修行得道。及菩萨行菩萨道者。四者乐。谓所见入灭。生灭灭已彼寂为乐故。又乐有五一自性乐。二因乐。三苦对治乐。四受断乐。五无恼害乐。此复有四。一出离．二远离．三寂静．四觉法。此入涅槃是后四中寂静乐也。示现种种观者。此显宝塔无数恒沙观知此故。又观见此种种事故名种种观量。种种者解下颂中。入涅槃已起七宝塔。宝塔高妙五千由旬等。是。又重科所见七事云。六趣众生是具足烦恼差别。佛下足六事具足清净差别。具足清净差别中有佛．法．弟子差别。示现三宝差别故。弟子中复乘差别。声闻．菩萨二乘别故。即此清净中有世界有佛。见三宝者名为有佛。有世界无佛见入涅槃。及为起塔名为无佛。

　　法华玄赞卷第二(本)

　　保安三年十月十九日移点已了以兴福寺圆如房之本法隆寺僧觉印为令法久住为之。

　　妙法莲华经玄赞卷第二(末)

　　　　沙门基撰
　　经尔时弥勒(至)而有此瑞。
　　赞曰。第六大段大众现前欲闻法成就。文段有三。初弥勒示相怀疑。次众人实生心惑。后慈氏双申两意。发问先因弥勒道满当主。因成现世。逢缘不少植业良多。岂复睹豪光而不知。观等持而不了。但是示有不知之相发问以警群情。故名弥勒示相怀疑。
　　众人以根地人下不测大圣之征祥。观外相以疑生故名众人实生心惑。
　　弥勒挟自他之两意发问文殊一人。征先所由故为第三段也。初中有四。一牒瑞征因。二举奇询答。三推功上德。四谦己方陈。此初文也。妙用无方曰神。神通转异名变。外应群物立以瑞名。瑞即信也符应也。此问放光有何符应。所以牒说因以为问。
　　经。今佛世尊(至)谁能答者。
　　赞曰。此举奇询答。牒随顺威仪住以为问。入三昧。三昧理深名不可思议　动地雨华名现希有事　或雨华．动地．放光．远照．外应物机皆名神变　牒瑞征因所摄　唯入三昧名为希有事　谁能答者询访答人。
　　经。复作此念(至)我今当问。
　　赞曰。文殊师利等推功上德。我今当问者谦己方陈。文殊师利道果久成。示居因末绍佛法王之位。独得法王子名。已曾亲近得遇良缘。供养诸佛深植德本。进财进行名供养故。文殊师利住第四依供养八恒。并前三依合值二十六恒河沙佛故。必应见此希有之相。谦己不知。
　　我今当问。论云问于一人多人欲闻生希有心。是故唯问文殊师利。心多未了疑出多人。解在非多答唯在一。论云示现佛与弟子互相随顺。证．说等法皆不相违。为现大相因故者。大相谓所说妙法。因谓神变。今现瑞相为说之因。又大相者即现瑞相。瑞相即因。与所说法为因故。又因者所以。问现神变等大相之所以也。何故唯问文殊不问余人。有二法故推于文殊。一现见诸法文殊证知诸法故。二离诸因缘自心成就彼法故。谓文殊师利离诸构画。及离比知并从他闻之因缘故。所以推之。示现种种瑞相者。示现彼彼事。事非一故名为彼彼。如彼事现没住灭。所见六趣众生现在彼生死中没名为现没。所见佛．法．四众．并诸菩萨。现在彼住名为现住。见佛入涅槃。并为起塔。现在入涅槃故名现灭。所见七事无不摄尽或住即现在。灭即没无。见入涅槃并为起塔名灭没。所余五事皆名现住。论以文殊能记彼事。是故问之。文殊师利所作成就因果成就所作者。谓彼所修作法。此有二种。一福德二智慧。内德满也。因成就者谓一切智成就。缘即放光．雨华．动地。外德满故。重复释言因者相也。谓现大瑞相此因。之果者谓所说大法。文殊外因既满内德复圆。故能知佛亦说妙法果。故今推问。
　　经。尔时比丘(至)今当问谁。
　　赞曰。众人实生心惑也。是佛光明牒说因放光。神通之相牒威仪中雨华．动地。外相众人共睹。所以牒之生疑。入定非众所知所以不牒为问。以根．人．地并居下故不能测知佛之入定。既不知入于何定。亦依何处以生疑。故不问也。
　　经。尔时弥勒(至)文殊师利言。
　　赞曰。下第三段双申两意发问先因。有二。初长行后重颂。长行有二。此初双申两意。
　　经。以何因缘(至)国界庄严。
　　赞曰。此后发问先因。而有此瑞总也。神通相者牒威仪中雨华．动地。放光明等牒说因也。弥勒挟自．他以为问。睹外瑞而共同故。双牒瑞以生征。不牒入定以为问。外人不疑入定。下亦不颂入定故也。悉见彼佛国界庄严者。论总解经意云。种种佛国土者。示现彼国土中种种差别。示现为化四众．六趣众生。所现秽国及净妙国土。无烦恼众生住处。为化十地菩萨所现净国。于彼国土佛为上首者。诸菩萨等依佛住故。佛于二国得自在故。长牒前文。所以所见之中先说佛为上首。凡说重颂有十所由。一为利．钝两根。二为前后两众。三为直．曲两乐。四为难．易两解。五为真．俗两随。六为取．舍两分(长行取善颂文舍恶)。七为标．释两则(长行标颂文释)。八为智．辨两殊(长行智无尽颂中辩无尽)。九为解．持两异(长行为解法颂中为持法)。十为说．行两别(长行为乐说者。颂文为乐行者)。颂此十曰　利钝与前后　直曲难真俗　取舍及标释　智辨解说行　长行与颂六义不同。广略或有无　合离与前后　文质并隐显　是曲直差别　至下文中一一当显。
　　经。于是弥勒(至)大光普照。
　　赞曰。梵云伽陀此翻为颂。颂者美也歌也。颂中文句极美丽故歌颂之故。讹略云偈。此只焰颂。进诠体义劣于名句。退为所依不及声文。故于百法不别建立。然以声上屈曲为体。即名句文更无别性。不同小乘颂依于文及文士者。此乃室卢迦三十二字处中颂也。凡有六十二颂分之为二。初五十四颂颂前瑞相。后八颂颂正兴问。初中复三。初一颂颂前说因中放光能照。次三颂颂前威仪中雨华动地等。后五十颂颂说因中照境所见。此初也。先颂放光后颂雨华。六不同中前后不同。随文便故。
　　经。雨曼陀罗(至)地皆严净。
　　赞曰。下三颂颂威仪中三事。一颂半雨华。半颂动地。一颂四众欢喜。此颂雨华。不颂入定自知不问。众亦不疑。长行四华。此颂二者。合离不同。华为栴檀香风似赤白檀香气可远闻故悦可众心。地皆严净乃与长行有无不同。
　　经。而此世界(至)得未曾有。
　　赞曰。初二句颂动地。后一颂颂四众欢喜。
　　经。眉间光明(至)上至有顶。
　　赞曰。下五十颂颂照境所见分齐。为二。初一颂半颂照境。后四十八颂半颂所见。此颂器世间。即照境也。皆如金色显可重故。光虽白色表一乘为本。所照如金彰一乘可重。或示现诸佛净土之相。令修一乘外果之因。故如金色。至下当知。下文殊颂中亦现净土故。或豪虽白光乃金色。
　　经。诸世界中(至)于此悉见。
　　赞曰。下四十八颂半颂所见六事。前七事中不颂入灭。文分为六。初一颂半颂六趣众生。次半颂颂见佛。次六颂半颂闻法。次一颂半颂四众。次三十一颂半颂行菩萨道。后七颂颂灭后起塔。此初也。即众生世间中。具足烦恼差别。生死。是总通惑．业．苦。所趣是别即六趣果。或所趣果体即生死。以业．烦恼．假者有情为能趣故。经自释言善恶业缘受报好丑。受报好丑是所趣果。善恶业缘为能趣因。由善业为异熟因贪等为润缘受人天好总报。人天好总报行善众生所归处故。由恶业为异熟因贪等为润缘。受三恶趣丑总报。三恶趣丑总报行。恶众生所归处故。名为所趣。于此悉见。中有．业．烦恼名为能趣。外器世间名趣资具。内异熟果名为所趣。如有颂言　兽归林薮　鸟归虚空　圣归涅槃　法归分别　即以所归为所趣。假者有情以善恶趣为生死所趣。论明具足清净差别。即数种种。
　　经。又睹诸佛圣主师子。
　　赞曰。此半颂明见佛。师子即圣主。圣主即诸佛。以下释上。无畏自在名师子。冥真洞俗名圣主。众圣之主即诸佛也。
　　经。演说经典(至)开悟众生。
　　赞曰。下六颂半颂闻法。分二。初三颂半颂闻四辨。后三颂颂闻三乘。此即初也。初半闻义无碍。一颂闻法无碍。一颂闻词无碍。一颂闻辨才无碍。义深名微妙。上乘名第一。义无碍解也。教离垢染名清净。善顺人心名柔软。法无碍解也。契理名深妙应机名乐闻。妙顺诸方名各于世界。词无碍解也。种种因缘法之道理。以无量喻诸譬况也。法喻双开略有二义。一照明佛法。二开悟众生。辨才无碍解也。
　　经。若人遭苦(至)为说净道。
　　赞曰。此闻三乘。声闻．独觉．菩萨如次配此三颂。厌音于艳反。厌淤犹足而不欲复为也。有作厌于盐反饱也。
　　经。文殊师利(至)今当略说。
　　赞曰。此一颂半颂见四众。因结于前便明睹彼四众修行得道相状众多。见闻若斯结前所见。及千亿事明见四众。今此经中宗明一乘。不能具列余四众行。故例众多我今略说上明声闻。下明菩萨。即乘差别。
　　经。我见彼土(至)而求佛道。
　　赞曰。下三十一颂半颂行菩萨道。分三。初一颂颂种种因缘。次十七颂颂种种相貌。后十三颂半颂种种信解。前长行中以外缘内行说凡至圣阶降先后。今颂先依外缘后明自行。自行以胜劣为前后。相貌者十地无漏有漏杂修。次第修六波罗蜜行。信解者唯有漏修。乱修非次第。胜劣既殊故前后别。然修六度略有三位。见道以前初劫之中于一行中唯修一行。乱修有漏即此信解。初地至七地满第二劫中于一行中修一切行。有漏无漏二皆杂修。八地至十地满第三劫中一切行中修一切行纯无漏修。后二劫修即此相貌。十地经言。初地行檀乃至十地而修智度。于余度中随力随分非不修习。故此相貌即十地修。有次第故行广大故。信解即是见道已前。行非胜故说乱修故。此颂因缘。
　　恒沙菩萨者梵云殑伽。讹略云恒。河神之名。河从彼称。殑音其矜反去声也。经中说恒河沙为喻。无热恼池出四大河此即一也。一由沙多。二由世人共为福水。入洗罪灭没死生天。三虽经劫坏名字常定。四佛多近此宣说妙法。五众人共委。故多为喻。仍取初出池口方四十里沙。以为喻。
　　经。或有行施(至)求佛智慧。
　　赞曰。下十七颂颂相貌。中分二。初十五颂颂六度次习二益圆成。后之两颂八风不动。三悲接物。颂六度中分六。初六颂施。次二戒。次一忍。次一勤。次二定。后三慧。此施有三初四外财。次一内外。后一内财。外财四中一施七宝。次施八珍。次施成度。后施杂物。
　　七宝中一金。说文金有五色。黄为其长。久[卄/墾]不生百练不轻徙革不违。西方之行出于土从土左右。所以金字象金在土形。今亦声也。二银白金也。三珊瑚红赤色石脂似树形。四真珠即赤真珠。佛地论云。赤虫所出。或珠体赤名赤真珠。五摩尼者。如意神珠。既无琉璃便开珠二。六车磲梵云牟娑洛揭婆。青白间色。七马瑙梵云遏湿摩揭婆此云杵藏。或言胎藏者坚实故也。色如马脑故从彼名作马脑字。以是宝类故字从玉。或如石类字或从石。此七不同随方所重。如上生疏。
　　次颂八珍。一金刚。二诸珍。帝青大青之类。三奴。古者罪人役官入贱为奴。或为仅字。四婢。女之卑称。五车。舆轮之总名。夏后氏奚仲所作。古音居。言行所以居人。今车舍也。言行者所居如舍。六乘。驾也。谓可乘者。周礼乘载也。谓象马之徒。七宝饰辇。挽车人在前引之。古卿大夫亦乘。自汉已后天子乘之。故今天子皇后所乘车曰辇。八宝饰舆。余据余居二反。说文车舆也。又车无轮曰舆。乘也载也。有作舆非也。皆以珍严故言宝饰。次一颂施成度义。成唯识云具七摄受方成度相。若阙便非。应说颂曰　安住．与依止　意乐．及事业　巧便．向．清净　度成由此七　此中但举一回向菩提余六准而可悉。愿得佛乘三界第一即回向意。次一杂物。驷音息利反。古人四马一乘逐也可以驰逐。房星四谓之天驷故人效之。栏钩栏也。门遮也。栏．阑皆得。有作兰香草也。非此义。楯音食尹时名二反。阑槛也。纵曰槛横曰楯。华音户华反。依此俗释。黄帝与蚩尤战于涿鹿之野。常有五色云气金枝玉叶止于帝上。有花蘤之形。因而作华盖。华美之盖也。据实理释。西域暑热人多持盖以花饰之。名为花盖。华是花音也。轩音虚言反。安车也。曲辀轓车耳。以物增严名为饰也。有作幰饰虚偃反。布张车上御热名幰。车四马驾。傍饰栏楯上施华盖。张幰严饰。以为布施。上四外财次一内外。身等为内妻子为外。次一唯内。施而心欣。施有五相。至心及信心。随时。自手施。如法行。舍物。是名施五种。即七摄受中第四事业不应施亦五相。不净乱众生恼害众生物及坏净心者。皆不应施与。即五相中如法施也。施有五利。亲近．恒乐见．宗敬．好名闻．复作后时因。是名施善利。此上皆如发菩提心经说。于此施中应起四智。一若有财心不乐施起觉悟智。二财鲜阙心不乐施起忍苦智。三财悦意心不乐施起知倒智。四欣世果而行施者起不坚智。施以无贪及彼所起三业为性。如菩萨地说。
　　经。文殊师利(至)而被法服。
　　赞曰。此二颂戒。戒有三种。一律仪戒即七众所受。二摄善法戒所修三乘一切善法。三饶益有情戒即利有情三业万行。胜鬘经云波罗提木叉毗尼出家受具足为大乘故说。菩萨地言律仪戒者舍轮王位如弃草叶。出家受具足等。皆名律仪戒。故此所说即律仪戒。律仪戒为本方有后二。若破律仪三戒俱舍。故四波罗夷皆律仪戒。此明初出家方能受具足等。故说最初律仪戒也。有本言披法服。披音敷羁反。方言披散也。今亦梙著之义。今正应言而被法服。被音皮义反。服用被带之义。出家宽旷犹如虚空。在家迫迮犹如牢狱。故说出家。持戒有五利。一十方佛护念。二舍命时欢喜。三持戒者为亲友。四功德圆满。五生生常得戒成其性。智度论说戒为德瓶。即此第四。颂曰　护念．终欢喜　戒友．功德圆　生常戒成性　是名戒五种。
　　经。或见菩萨(至)乐诵经典。
　　赞曰。此一颂忍。读诵经典思惟法义。谛察法忍。举难偏说。摄余二忍谓耐怨害忍．安受苦忍。
　　经。又见萨萨(至)思惟佛道。
　　赞曰。此一颂勤。此通被甲摄善二种。略无利乐有情精进。精进有五。谓被甲．加行．无下．无退．无足。即经所说有势．有勤．有勇．坚猛．不舍善轭。最初发起猛利乐欲名被甲。次起坚固勇悍方便名加行。次为证得不自轻蔑亦无怯惧名无下。次能忍受寒热等苦于劣等善不生喜足名无退。次能证入诸谛现观等欣求后后胜品功德名无足。二乘究竟道欣大菩提故。诸佛究竟道乐利乐他。故初一名被甲。后四名摄善。此中合名勇猛精进。
　　经。又见离欲(至)赞诸法王。
　　赞曰。此二颂定。离愦闹故常处空闲。由安住静虑故深修禅定。引发静虑故得五神通。由办事静虑故赞诸法王。此三必由离欲方得。
　　经。复见菩萨(至)闻悉受持。
　　赞曰。下三颂颂慧。此一加行智。妙达实相故智深。音乐不坏故志固。又思虑远故智深。不休息故志固。加功能问。闻并能持。
　　经。又见佛子(至)而击法鼓。
　　赞曰。此二颂颂二智。定慧具足根本后得二智满故。后得智中以喻讲法。讲法有四意。一欣乐说法。二化诸菩萨不化二乘。三破十魔众。四而击法鼓。击法鼓者开权显实。至下当知。魔罗云破坏号也。略云魔。名波卑夜云恶者。波旬讹也。杂藏中佛说魔军有十。今为颂言　欲．忧愁．饥渴　爱．睡眠．怖畏　疑．毒．及名利　自高轻慢彼　汝等军如是　一切无能破　我智箭定刀　摧坏瓶投水　或正智击真如后智击俗理。说法发响令众得闻。此六度中皆具二利。然以布施唯明利他。后慧通彰二利。中四但说自利略无利他之说。实非无也。
　　经。又见菩萨(至)不以为喜。
　　赞曰。下二颂八风不动。三悲接物。二颂如次。此八风不动。宴音焉见反。安也息也。有作晏字。焉涧反亦默也。八风者一利．二衰．三毁．四誉．五称．六讥．七苦．八乐．今此但举于四．生喜。得财位名利。面赞为誉。背赞名称。适悦名乐。于此四中菩萨不以为喜。恭敬之言义贯通故。翻此四种衰．毁．讥．苦亦不生忧。身心寂然语言宴默离八风故。此如瑜伽第二帙解。
　　经。又见菩萨(至)令入佛道。
　　赞曰。此三悲接物。悲谓拔苦。有情缘悲缘有情起。行有多种生亦无穷。偏举一行。济重苦生故言放光济地狱苦。余二悲行法缘无缘准此亦成。下当具显。
　　经。又见佛子(至)勤求佛道。
　　赞曰。下十三颂半颂地前凡夫信解行道。六度乱修即为六也。一颂勤．一颂戒．一颂半忍．二颂定．五颂施。三颂慧。此勤也。饮食知量减劣睡眠。初夜后夜觉悟瑜伽。遗教亦言初夜后夜亦勿有废。中夜诵经以自消息。无以睡眠因缘。令一生空过无所得也。尝试也。谓暂为之。今不暂为故言未尝。经行林中。西域地湿叠砖为道。于中往来消食诵经。如经布绡之来去。故言经行。此乃策励修四正断。于已生恶不善法修律仪断。于未生恶不善法修断断。于已生善法修防护断。于未生善法修修习断。以求佛道。故华严云　佛子善谛听　我说如实义　或有速出要　或有难解脱　若欲求除灭　无量诸过恶　应当一切时　勇猛大精进　譬如微小火　爝湿即能灭　于佛法教中懈怠者亦尔　譬如人钻火　未出数休息　火势随止灭　懈怠者亦尔　譬如净火珠　离缘而求火　毕竟不可得　懈怠者亦尔　譬如明净日　闭目求见色　于佛教法中　懈怠者亦尔　由初发心精进为最。信为欲依。欲为精进依故。此但以精进为首。十信心中信后精进故。
　　经。又见具戒(至)以求佛道。
　　赞曰。此一颂戒。三业威仪常无缺减。勿轻小罪以为无殃。水渧虽微渐盈大器。深见怖畏及惭愧故。净如宝珠者。一内外无瑕。二戒德圆备。三威光晃曜。四众所爱乐。由此鹅珠被缚草系舍身。雁堕知事之前。龙生伊兰之树。瓶随所欲。律仪为本故也。
　　经。又见佛子(至)以求佛道。
　　赞曰。此一颂半耐怨害忍。少得谓多得。名增上慢。恃族姓．色力．聪睿．财富．道德．名誉。得高胜他遂行打骂。菩萨以五种观皆悉能忍。一亲属想。二唯法想。三有苦想。四无常想。五摄受想。颂曰　应观彼害者　亲属．唯有法　有苦．及无常　摄受．故应忍　上来略标并广如幽赞。恐繁不述．捶音之累反击也。打音顶。
　　经。又见菩萨(至)以求佛道。
　　赞曰。此二颂定。所离有四。一戏谓分别戏论。二笑谓谈谑。三离自愚痴。四离恶眷属。离亲属寻故。不离有二。一翻第四亲近善缘。二一心除乱翻前三种。故遗教经云。汝等比丘。当离愦闹独处闲居。思灭苦本。若乐众者即受众恼。广说如经。
　　经。或见菩萨(至)求无上道。
　　赞曰。此五颂施。分三。初三颂四事施。次一颂上妙施。后一颂意乐施。四事者饮食．汤药．衣服．卧具。肴者非谷而食之曰肴。肴菹也应作肴字。食也啖也。菜之类是。亦云豆实。膳具食也。今时美物亦曰珍膳。俗解肴膳肉也。今则不然。菩萨设以供养佛故应为膳字。有作肴膳非也。旃檀者赤谓牛头栴檀。黑谓紫檀之类。白谓白檀之属。上妙施中。父．母病。法师。最后身菩萨。设非证圣者施果亦无量。又云若有戒足虽羸劣而能辨说利多人。如佛大师应供养。爱彼善说故相似故。以清净好园林施。意乐施中有六意乐。一广大．二无厌．三欢喜．四恩德．五无染．六善好。此中有三。一欢喜．二无厌．三善好。即求无上道前施四事即广大施。荷彼前恩名恩德施。三时无悔不为染杂名无染施。以饮食施足法食故。不堕饥馑劫故。以医药施当得法药无诸病故。以衣服施得七宝衣。柔和善顺具惭愧故。以卧具施当具资缘入空寂舍慈悲室故。以园林施当住觉苑总持园故。及得无漏法林树故。以华施得七觉华故。以果施得四圣果故。以浴池施当得舍垢八解池故。
　　经。或有菩萨(至)求无上道。
　　赞曰。此三颂慧。初一后得智。法施无尽故。迦叶经云。若恒沙世界。珍宝满其中以施诸如来。不如以法施。施宝虽福多不及一法施。一偈福尚胜况多。难思议。次一正智证无相故。二相者分别也。无二相者即是余经不二法门。如彼三类说不二义。地前学作有相无相．利他自利．二智行故。后一加行求正道故。教音古孝反。训也示也。诏音诸耀反。导也。谓教导之。诏照也。闇于成事即有所犯。以此示之使照然。可见。又有本作教招。教无平音。招诱进也。
　　经。文殊师利(至)供养舍利。
　　赞曰。下第六段有七颂颂起塔。有二。初一颂供养舍利。后六颂造塔供养。后文分三。初三颂造塔严饰。次一颂八部供养。后二颂显造塔殊胜。又七颂分二。初五颂颂长行。后二颂结造塔胜。初中复二。初四颂菩萨供养。后一颂八部供养。菩萨供养复二。初一颂供养舍利。后三起塔。准此颂文长行应言供养舍利起七宝塔。此初也。
　　经。又见佛子(至)宝铃和鸣。
　　赞曰。此三颂起塔。一颂数。一颂量。一颂严。菩萨地说。若佛灭后造一或多佛制多等而为供养。当获无量大福德果。受大梵福。无数大劫不堕恶趣。亦获无上菩提资粮。
　　梵云逾缮那。限量义。讹云由旬。俱舍颂云。极微．微．金．水．　兔．羊．牛．隙尘　虮．虱．麦．指节　后后增七倍　二十四指肘　四肘为弓量　五百俱卢舍　此八逾缮那　十六里余。若依余经乃四十里　纵音即容子用二反。竖也。广横也。古为从字。切韵唯有纵．踪．[車*從]三字。有本作从不知所出。俗解南北曰纵。东西曰横　露谓不覆　幔谓覆也。显所庄严或露或覆。下宝塔品当具释之。此明报土宝塔之量。上位所见。不尔此洲讵安多塔。有云幔幕也。在傍曰帷在上曰幕。幕覆也。露谓覆露同。诸经文。珠交露盖。有作缦字缯帛无文非是幔体。宝铃和鸣声和调也。
　　经。诸天龙神(至)常以供养。
　　赞曰。此明八部供养。
　　经。文殊师利(至)其华开敷。
　　赞曰。此二颂结造塔胜。因造塔故国界殊特。塔迥高严。众宝彩饰。如天帝释圆生树王花开之时。瑞严绝比。迥光诸树。故以为喻。
　　经。佛放一光(至)照无量国。
　　赞曰。下大文第二段。有八颂颂请。分二。初四颂牒奇兴问。后四颂推事请答。初中复二。初二颂牒近远两立奇后二颂举见二事问。此初也。初颂牒见近奇后颂牒见远奇。
　　经。我等见此(至)放斯光明。
　　赞曰。此二颂举见二事。问初颂牒自他之两见。后颂举此彼之被瞻。疑意若斯。放光何故。此被瞻者欣我问故。彼被瞻者希仁答故。
　　经。佛子时答(至)演斯光明。
　　赞曰。下推事请答。分四。初一颂推时请答。次一颂推事请答。次一颂举事极大。后一颂正请彼答。此初也。四众欣渴冀闻胜道。愿决令喜今正是时。凡说法者必逗机故。
　　经。佛坐道场(至)此非小缘。
　　赞曰。初颂推二事请答。一妙法二授记后颂明事极大。见佛及净土此非小缘故。
　　经。文殊当知(至)为说何等。
　　赞曰。正请彼答。唯见瞻仁独悕仁答。前瞻此彼问答之者双瞻。此独瞻仁愿决众之疑网故也。
　　经。尔时文殊(至)及诸大士。
　　赞曰。下第七文殊师利答成就。论云文殊师利以宿命智。现见过去因果相成就十种事。如现在前。是故能答。非比度非构虚能答也。论云。因相者文殊自见已身于彼彼佛土修行诸行。是今时之因菩提因行故。果者过去所依自体。论云文殊自见已身是过去妙光法师。于彼佛所闻此法门为众生说。是前前世过去之果。果谓所依自体。非是所见因之果也。彼因者今时佛果之因。彼果者乃是过去无量生因之果。大分为三。初标名总告。次正答所征。后有二颂语众劝知陈佛今说。此即初也。
　　经。善男子等如我惟忖(至)演大法义。
　　赞曰。正答所征也。然依论本。此答之中成就十事。第一现见大义因即此文是。第二诸善男子我于过去下。现见世间文字章句甚深意因。第三诸善男子如过去无量无边下。现见希有因。第四次复有佛亦名日月灯明下。现见胜妙因。第五其最后佛未出家下。现见受用大因。第六佛灭度后妙光菩萨持妙法莲华下。现见摄取诸佛转法轮因。第七日月灯明佛八子皆师妙光下。现见善坚实如来法轮因。第八是诸王子供养无量下。现见能进入因。第九其最后成佛者名曰燃灯下。现见忆念因。第十弥勒当知尔时妙光菩萨下。现见自身所迳事因。因者所以文殊现量智见其事证其所由。以答弥勒。故说为因。或此十事多居往代。为今时因。故名为因。此十因中总为五对。一义教对。二希胜对。三转嗣对。四坚进对。五他自对。配经十相如次应知。此中总分为四。一示相筹量答。二举古成今答。三指陈别事答。四古今相即答。初二后一如文次第。自余中间七因总为指陈别事。至文当知。今此即示相筹量答。惟者思也念也谋也。忖者度也。论名现见大义因成就者。
　　义者义理。成于八种大义理之所由。所由因也。八大义者。经有五句。论有八句。应言欲说大法。雨大法雨。击大法鼓。不断大法鼓。建大法幢。燃大法炬。吹大法螺。演大法义。论中第七方说不断大法鼓。今以义推故第四说亦不相违。雨大法雨二皆宇音。或初芋音。吹有二音。昌为尺伪二反。今从初反。螺音落过反水虫也。或作蠃字。论云疑者断疑。即欲说大法。欲破先疑住外凡位令进修故。已断疑者增长淳熟彼智身故。即雨大法雨。先住内凡而无疑者。滋善萌芽令入圣位欲增善故。此本论意上下相连钩锁相起。以释经文。下皆准知。论云根熟者。为说二种密境界。谓声闻菩萨二密境界。二句示现。即击大法鼓．不断大法鼓。以远闻故次第配之。即明今者开往声闻乘为权密境界。显今所说菩萨乘为实密境界名二密境界。令根熟者舍权取实。故论云入密境界者。令进取上上清净义故。即建大法幢。建立菩提妙智极高显故。犹如于幢由知权实有舍有取。行大乘行得菩提智离障净故。论云进取上上清净义者。进取一切智现见故。即然大法炬。既得真智建立菩提。照于真境证涅槃故。如炬照物。论云取一切智现见者为一切法建立名字章句义故。即吹大法蠡。既得真境必须说教义。教诠一切法故。名为一切法建立名字等。如俗作乐。曲终满位吹大螺吼。今既得果事圆满位。为他说法亦复如是。故涅槃说吹贝知时论云建立名字章句义者令入不可说证智转法轮故。即演大法义。说于教者。令所应度入于证智。成转法轮摧于烦恼。此八句中分为四对。一破恶进善对。二开权显实对。三得智证真对。四说法利生对。如是循环名为法轮。自既得果。欲令有情证圣真智破灭烦恼。论既钩锁解经。故此相乘为对可披解意寻释来由。经有五句唯二对半。有破恶进善．说法利生．开权一门。自余显实．得．智证真。文对皆阙。仍不次第。读者应知。
　　经。诸善男子(至)即说大法。
　　赞曰。下现见世闻文字章句意甚深因者。此说大教故教是世间戏论名字章句故。意者意况。说教之所以也。即是举古成今答。文中有三。一举过去。二结成今。三释其意。此初也。
　　经。是故当知(至)亦复如是。
　　赞曰。此结成今。
　　经。欲令众生(至)故现斯瑞。
　　赞曰。此释其意。放光何意。欲令闻知难信法故。昔说二真今谈一实。令舍旧极取今新极。故名难信。不但信难义旨亦难。
　　经。诸善男子(至)阿僧祇劫。
　　赞曰。下有八因总为二文。初长行后偈颂。长行分二。初七因指陈别事答。后一因古今相即答。初文分三。初一赞扬希有答。次一显后胜妙答。后五委陈同事答。初赞扬希有答。论名现见希有因。无量时不可得故。于中有四。一赞时久远希。二赞佛名号希。三赞法胜妙希。四赞生利答希。此即初也。论云不可思议不可称不可量者。示现过彼阿僧祇劫不可得故。梵云阿僧企耶讹云阿僧祇。言无数也。俱舍论说。第五十二数。从一积十至此数极名阿僧祇。本数六十。余八传忘。华严经说百二十数。此乃第一百一十二。劫腊波略名为劫。此云分别。时分分别之义。不可思议者。过情计之境。不可称者过言议境不可量者非喻算境。今经云无量者。过算分喻分。无边者过时分。不思议者过情计分。即同般若过四分也。菩萨地说劫有二种。一日夜年数。二阿僧祇劫。瑜伽复说。或说一增减为一劫。谓饥．馑疫病刀兵。或有二十劫为一劫。谓梵众天。或四十为一劫谓梵辅天。或此六十为一劫谓大梵天。或此八十为一劫谓火灾劫。少光天数此寿命二劫。或七火．方一水灾劫。谓极光净天。或八七火．一七水灾．方一风灾劫。谓遍净天。数此至不可数为一阿僧祇。凡经此三大阿僧祇劫修因方得作佛。并贤劫等合有十类劫之差别。古摄论文或地前分三。十地各分三。合成三十三阿僧祇劫。七地已前为小。八九十地为中。地前为大。虽有此等劫量不同。今依本论法华一会所说诸劫多依五种。一夜．二昼．三月．四时．五年。今依无量无边不可思议之阿僧祇年。非余大劫也。欲显诸佛无数大劫时一出故。文殊所见极大远故。
　　经。尔时有佛(至)佛世尊。
　　赞曰。此赞佛名号希。日月灯明是别名。如来已下是通名。日有二能一导明二成就。月有二能。一除热二清凉。灯有二能一破暗二传照。显佛能导迷至觉．成器熟根．除烦恼之热得涅槃之凉。永破愚痴化生传法。表别名希有也。依瑜伽八十三解十号云。一如来．二应．三正等觉．四明行圆满．五善逝．六世间解．七无上丈夫调御士．八天人师．九佛．十薄伽梵。如来者初总序。是下九号之总序也涅槃经云。如过去诸佛所说经法．六波罗蜜三十七品．十一空等来至菩提。故言如来。且今释迦。如过去诸佛。依诸教法修六度等行。观十一空等理。来至菩提果。故言如来。即报身佛。般若云。如来者无所从来亦无所去。故名如来。即法身佛。成实论云。乘如实道来成正觉故名如来。义虽略得非此宗义。论云应正等觉。谓永解脱一切烦恼障及所知障故。
　　阿罗汉者此正云应。成唯识云。应已永害烦恼贼。应无分段生。应受妙供养。如前本论释经有十五义。是瑜伽及此经。但取害烦恼贼名阿罗汉。永断所知障名为正等觉。故瑜伽云。阿罗汉是共德。正等觉下是不共德。旧云正遍知。即正觉．等觉．正等觉。如次简外道．小乘．菩萨三种。
　　明行圆满者。即明行足。明谓三明。一宿住随念智明。二生死智明。三漏尽智明。行谓遮行．行行。行行谓清净三业现行正命。又四种增上心法现法乐住是住行。此二是行行摄。密护根门是遮行。此二行及三明皆圆满。由此如来显示三不护．无忘失法。由不造过得世间静虑遮自苦行。此中由不造过者三业清净故。即三不护密护根门故。无忘失法得世间静虑。现法乐住遮自苦行也。故言明行圆满。
　　善逝者。谓于长夜具一切种自利．利他二功德故。逝者往也。谓成菩提已于生死长夜具一切种二利功德善事往矣。故名善逝。
　　世间解者。有情及器二世间中．皆善通达故。由悟入有情世间依前后际宿住．生死智。依一切时八万四千行差别故。即知三际众生心行差别。及善了知器世间等。于东方等十方世界无边成坏善了知故。又于一切世间诸法自性．因缘．爱味．过患．出离．能趣行等皆善知故。谓知自性果也。因缘因也。此为总句。余四四谛如次配之。
　　无上丈夫调御士者。旧云无上士调御丈夫。智无等故无过上故名无上。于现法中佛身具相好。是大丈夫。又多分调御无量丈夫最第一故。极尊胜故。由此后释。旧云无上士调御丈夫。
　　天人师者。以彼天．人解甚深义勤修正行有力能故。余趣不能故不称师。
　　言佛陀者。谓毕竟断一切烦恼．所知．并习气。现等正觉。证得无上正等觉故。即具二智觉自他也。
　　薄伽梵者。旧云世尊。坦然安坐妙菩提座。任运摧灭一切魔军。大势力故即破四魔。如佛地论颂。自在．炽盛．与端严　名称．吉祥．及尊贵　具足如是诸六义。应知总名为薄伽。薄伽者声也。梵谓具德。若有为此薄伽声自能破四魔。必具六德。一自在义永不系属诸烦恼故。二炽盛义炎猛智火所烧练故。三端严义三十二相等所庄严故。四名称义佛之胜名无不知故。五吉祥义恒起方便利有情故。六尊贵义世出世间咸尊重故。今名世尊阙前五义。
　　经。演说正法(至)梵行之相。
　　赞曰。下赞法胜妙希。八十三云具十德也。一初善。谓听闻时生欢喜故。二中善。谓修行时无有艰苦。远离二边依中道行故。三后善。谓极究竟离诸垢故。及一切究竟离欲为后边故。法性离垢故能学之者亦离垢。故修行究竟得果离垢。故智度论云。赞布施为初善。赞持戒为中善。赞二果报生天净土名后善。复说声闻．独觉．大乘亦名三善。宝箧经云。知苦断集名初善。修正道名中善。证灭名后善。是名声闻初．中．后善。若不舍菩提心。不念下乘。回向一切智是名菩萨初中后善。今依瑜伽为正。四文巧。此云其语巧妙。谓善縎缀名身等故。及八语具皆圆满故。五妙义。此云其义深远。谓能引发利益安乐故。六纯一。此云纯一无杂。谓不与一切外道共故。唯佛法有外道所无。七圆满．此云具足。无限量故最尊胜故。义丰且胜故。名圆满。八清净。谓自性解脱故依一刹那自体解脱故。或法自性解脱故。九鲜白。谓相续解脱故。设多刹那亦解脱故。或学之者亦解脱故。十梵行。谓八圣道支灭谛名梵。道谛名行。与灭为因。此具八道名梵行相。当知此道由纯一等四种妙相所显说故。是梵行相此中第六纯一无杂．第七具足．第八清．第九白。余如文可解。准义配同新经所说。
　　经。为求声闻者(至)成一切种智。
　　赞曰。下赞生利益希。有佛出世唯说一法或不说法。今说三乘故名希有。应音于兴反。又于证反应当应契。随其机器说法。契应根．法相当故。众生根性有下．中．上。总知四谛染净因果。由最劣故名得声闻。总知生死十二因缘因果。次胜名得缘觉。能行二利总．别俱知。修行以六度。究竟作佛名为菩萨。当成种智。
　　辟支迦佛陀者。此云独觉。略云辟支佛。
　　经。次复有佛(至)姓颇罗堕。
　　赞曰。下第二显后胜妙。答。论名现见胜妙因。以诸佛菩萨自示现受用胜名姓等故名胜妙。文有四妙。此中有二。一名同妙。二姓同妙。
　　颇罗堕者。婆罗门十八姓中之一姓也。
　　经。弥勒当知(至)初中后善。
　　赞曰。此有二妙。一号同妙。二法同妙。略说三善贯余七德。
　　经。其最后佛(至)有八王子。
　　赞曰。下第三段委陈同事答有五因。一受用大因。二摄取诸佛转法轮因。三善坚实如来法轮因。四能进入因。五忆念因。于中有二。初一因佛在宣扬。后四因灭后行化　受用大。因者。论云是时王子受胜妙乐。各舍出家。复彼大众于尔许时不生疲倦心故。此解受用因中文之大意有二受用。一在家受欲乐。二出家受法乐。此文有四。一示相同今。二唱灭异即。三当成佛记。四现入涅槃。
　　示相同今有六。无初序分成就。余六同此序品之事。此下第一同今众成。第二是时日月灯明下同今时成。第三说是下同今威仪成。第四尔时如来放眉间下同今说因成。第五弥勒当知尔时会中有二十亿菩萨下同今欲闻成。第六时有菩萨名曰妙光下同今答成。
　　同众成中有二。一在俗二出家。在俗有三。一标有子。二列八名。三明王化。此初也。法尔诸佛必先有子。后方出家。为降世间受乐者故示现欲乐不可宝故。显佛能具丈夫德故。
　　经。一名有意(至)八名法意。
　　赞曰。此列八名分为四双。一大智大悲双。二了有了空双。三进善破恶双。四达伪知真双。如次配之。
　　经。是八王子(至)各领四天下。
　　赞曰。此明王化。无一世界有二轮王。如何今言各领四天下。今解八子相继统领。非一时也。然以义通。劫减佛兴劫增轮王方出。如何彼佛有子而作轮王。此乃应绍轮帝王四天下。如释迦佛应为金轮王。非正已受。劫渐减故。由此增至八万岁儴佉方出。第十劫初减弥勒方出。轮王命长故见弥勒。或此报佛与化佛殊。报佛未必于减劫出故。可有子得作轮王。妙光化八子坚固菩提得入八地。故知报佛亦为菩萨。先说无量义竟。为声闻后说法华。如鼓音王经阿弥陀佛有妻子故。
　　经。是诸王子(至)亦随出家。
　　赞曰。下明出家。有三。一形随真侣。二行出尘中。三得遇良缘。坚修福慧。此初也舍轮王位如富者脱屣。趣出家如贫人得宝。宽旷无依去羁网故。
　　经。发大乘意(至)皆为法师。
　　赞曰。行出尘中也。既发大心恒勤持戒。能宣妙理皆为法师。发心者住定。梵行者持戒。法师者具慧三藏备矣。
　　经。已于千万佛所殖诸善本。
　　赞曰。得遇良缘坚修福．慧也。
　　经。是时日月(至)佛所护念。
　　赞曰。第二同时成也。夫说法华必先说无量义。故名时至。示为菩萨说也。
　　经。说是经已(至)身心不动。
　　赞曰。下第三同威仪成。有三。一佛入定。二器世间。三有情世间。此初也。
　　经。是时天雨(至)六种震动。
　　赞曰。器世间也。
　　经。尔时会中(至)一心观佛。
　　赞曰。有情世间也。
　　经。尔时如来(至)是诸佛土。
　　赞曰。第四同说因成。有三。一放光。二照境。三所见。如今所见是诸佛土是也。
　　经。弥勒当知(至)乐欲闻法。
　　赞曰。第五同欲闻成。有二。一乐欲闻法。二欲知光缘。此初也。问何故释迦放光现瑞。四众生疑。乐欲闻法知光缘由。灯明说法乃言菩萨与今不同。答此依本位总名四众。彼说发心并名菩萨。又此举劣者但言四众。彼举胜众。故言菩萨。下颂中云尔时四部众乃至是事何因缘。故知影显。如经说八子以为众成。举胜者故。又彼实是菩萨。化言四众报身化故。此实是四众化身化故。
　　经。是诸菩萨(至)所为因缘。
　　赞曰。欲知光因缘推觅答者。为音通平．去皆得。
　　经。时有菩萨(至)八百弟子。
　　赞曰。第六同答成。有四。一传灯眷属。二因说此经。三时节短长。四大众安乐。此初也。
　　经。是时日月灯明佛(至)佛所护念。
　　赞曰。第二因说此经。释迦说法华因弥勒等问。文殊为答。灯明说法华因大众乐欲。妙光为答。故颂中言佛从三昧起赞妙光令喜。即因妙光说法华经。又释迦今化四众乐闻。因鹙子方说。灯明往化菩萨乐闻。因妙光方说。今佛从定起正告鹙子。声闻众中。随深智慧与佛相应。彼佛从定起正告妙光。菩萨众中随深智慧。与佛相应。此为声闻彼为菩萨。其妙法莲华亦名教菩萨法佛所护念。与无量义经名字不殊。但以体．义利顿渐机。所望有异报化事殊。不名无量义。如前已解。然彼示现化诸声闻亦无有失。或说化身实化声闻。说余胜事即说报佛。亦无失也。
　　经。六十小劫(至)谓如食顷。
　　赞曰。第三时节短长。论解。既以日月年等为劫。故名为小。不可别生分别。但是佛观根熟应物时长。众乐情深亦能久听玩。法乐之心极。所以谓如食顷。如俗观棋斧柯便烂。
　　经。是时众中(至)而生懈倦。
　　赞曰。第四大众安乐。法食资持禅悦生乐。尽业缚之粗重何得生于懈倦焉。懈懒．倦疲也。有作惓无所从。
　　经。日月灯明(至)无余涅槃。
　　赞曰。上来合是示相同今。此即第二唱灭异即。佛之入灭不同二乘。示现同之言入无余。所应化了故寻唱灭。沙门息义以得法故。暂尔宁息。亦息恶也。正言室罗磨拏。或室摩那拏。此云功劳。谓修道有多功劳也。婆罗门净行义。
　　经。时有菩萨(至)即授其记。
　　赞曰。第三当成佛记。有二。一标二记。此初也。含持众善故名德藏。
　　经。告诸比丘(至)三佛陀。
　　赞曰。此授记也。多陀如义。阿伽度来义。阿罗诃应义。三正义。藐等义。又三正义。佛陀觉义。即是如来应正等觉。十号之中初三号也。增一阿含云。佛告比丘。诸佛出世必为五事。一转法轮。二度父母。三无信之人立于信地。四未发菩萨意令发菩萨意。五授当佛记。此中亦尔。其佛三号多分依断．恩．智三德如次以明。故不说余。
　　经。佛授记已(至)入无余涅槃。
　　赞曰。第四现入涅槃。何故入灭。要于中夜。于生死夜证寂静故。如涅槃经。
　　经。佛灭度后(至)为人演说。
　　赞曰。上来合是受用大因。佛在宣扬。自下四因灭后行化。即分为四此即摄取诸佛转法轮因。论云法轮不断故。
　　经。日月灯明佛八子(至)三菩提。
　　赞曰。第三善坚实如来法轮因也。论云佛灭度后无量时说。故教化之令其坚固。即入八地。坚固乃是不退义故。不尔如何今已成佛。或入初地得不坏信名坚固故。
　　经。是诸王子(至)皆成佛道。
　　赞曰。第四能进入因。论云彼诸王子得大菩提故。供养者修财．法行。诸佛者所遇良缘。要遇良缘深修妙行方成佛故。
　　经。其最后成佛者名曰燃灯。
　　赞曰。第五忆念因论云为他说法利益他故。文分为二。一八子成佛。二八百弟子成佛。此初也。理应此文属前能进入因。但以别明成佛者名故合入此。
　　经。八百弟子(至)故号求名。
　　赞曰。下八百弟子成佛有二。一染因。二净因。此初也。内妙业不纯。外多贪声誉。故号求名。论云汝号求名示现知过去事故。不尔便成指斥他失。
　　经。是人亦以(至)尊重赞叹。
　　赞曰。此明净因。福．慧双植得遇良缘。三业修习财．法供养．身恭敬．意尊重．语赞叹。论云种诸善根。复示现得彼法具足故。
　　经。弥勒当知(至)汝身是也。
　　赞曰。上委陈同事答下明古今相即答。自身所[這-言+至]事因也。论云以文殊自身受胜妙乐故。此中有二。一即人。二即法此初也。
　　经。今见此瑞(至)佛所护念。
　　赞曰。此即法总结答也。
　　经。尔时文殊师利(至)令入佛智慧。
　　赞曰。下有四十三颂。颂前指陈别事古今相即。不颂初二因。后有二颂不入答中。第三语众劝知。非颂前义。由此还分为二。初四十颂颂指陈别事。后三颂颂古今相即。长行指陈别事有七因。分三。今不颂次复有佛等胜妙因。故颂六因。但分为二。初二颂颂赞扬希有。后三十八颂颂委陈同事赞扬希有中此亦有四。初二句颂时。次二句颂名。次一句颂法。后三句颂生利益。
　　经。佛未出家时(至)亦随修梵行。
　　赞曰。下三十八颂委陈同事中五因分二。初二十九颂颂受用大因佛在宣扬。后九颂颂余四因灭后行化。初中分四。初二十颂半颂示相同今。次四颂颂唱灭异即。次二颂半颂当成佛记。后二颂颂现入涅槃。初二十半示相同今。中有六初一众成。次一时成。次二颂半威仪成。次十颂半说因成。次一颂半欲闻成。后四颂答成。此初也。上二句颂在俗。后二句颂出家。
　　经。时佛说大乘(至)而为广分别。
　　赞曰。第二时成。
　　经。佛说此经已(至)经名无量义。
　　赞曰。下第三有二颂半威仪成中有二。一颂入定。一颂半器及有情世间。此初也。
　　经。天雨曼陀罗(至)即时大震动。
　　赞曰。器及众生世间也。此中合有五。入定．雨华．作乐．供养．地动．与长行前后有无广略不同。一切诸佛土即时大震动者。亦唯日月灯明佛国震动。非十方界。前云而此世界六振动故。今此灯明佛国一切皆动。化身报身下位非一可言诸佛。
　　经。佛放眉间光(至)万八千佛土。
　　赞曰。下十颂半说因成。有三。二句放光。二句照境。九颂半如今所见是诸佛土。此初二也。
　　经。示一切众生生死业报处。
　　赞曰。下九颂半如今所见中有五。初半颂六趣众生。三颂见佛。一颂闻法。一颂见四众。四颂见菩萨。不颂入灭起塔。此初也。处谓所趣报。是业因所归处故。或处谓道理。善因感善果恶因感恶果。有是理故。或处谓处所。受善恶果之处所也。
　　经。有见诸佛土(至)斯由佛光照。
　　赞曰。下三颂见佛。分三。一见净土。一见供养。一正见佛。此初也。释迦光照皆如金色。日月灯明琉璃颇梨色者。欲显大乘纯一可重故唯金色。众德圆备故种种色。互影彰故。梵云吠琉璃略云琉璃。有种种色。颇胝迦云水精亦云水玉。或云白珠。讹云颇梨。梨力私反。智度论云出山石窟中。过千年冰化为颇梨。西方暑热土地无冰。何物化焉。此但石类。处处皆有。
　　经。及见诸天人(至)端严甚微妙。
　　赞曰。此二颂中初见八部供养。后见佛也。
　　经。如净琉璃中(至)敷演深法义。
　　赞曰。此闻法也。佛放光自映。或众映佛。此方遥见如琉璃中现金像说法也。
　　经。一一诸佛土(至)悉见彼大众。
　　赞曰。此见四众。
　　经。或有诸比丘(至)说法求佛道。
　　赞曰。此四颂见菩萨。种种因缘．信解．相貌。行菩萨道唯颂信解。乱修行故。一颂勤．戒。欲显在家．出家并得行菩萨行。故言比丘。或称菩萨。精进遍策。戒是学本。故初举之。一颂施．忍。言等者施．忍。非一类有多故。一颂禅定。一颂智慧。
　　经。尔时四部众(至)是事何因缘。
　　赞曰。下一颂半颂第五欲闻成也。长行云二十亿菩萨乐欲闻法。此言四部互相显故。前据发心此未发故。
　　经。天人所奉尊(至)唯汝能证知。
　　赞曰。下四颂第六答成。长行有四。此文有二。初二颂因说此经。后二颂时节短长。略无传灯眷属大众安乐。此初也。适近也始也。才从定起能引众生至菩提位。出世智慧照达真俗名世间眼。
　　经。世尊既赞叹(至)悉皆能受持。
　　赞曰。时节短长也。
　　经。佛说是法华(至)当入于涅槃。
　　赞曰。上颂示相同今。下四颂颂第二唱灭异即。分三。二颂唱灭。一颂诫劝所化。一颂大众悲恼。此初也。化缘既终便唱今灭。
　　经。汝一心精进(至)亿劫时一遇。
　　赞曰。此诫劝所化。精进为出世之根。放逸为生死之本。理须修断。况乎诸佛亿劫方遇。今既得遇。而不修断者哉。故经云诸佛出现乐．演说正法乐．僧众和合乐。同修勇进乐。
　　经。世尊诸子等(至)佛灭一何速。
　　赞曰。大众悲恼也。世间空虚。众生福尽。故生悲恼。
　　经。圣主法之王(至)汝等勿忧怖。
　　赞曰。下二颂半第三当成佛记。有二。一颂劝勿生忧。有当来佛可依投故。示同入灭实常乐故。后一颂半正明授记。此初也。
　　经。是德藏菩萨(至)亦度无量众。
　　赞曰。此授记也。
　　经。佛此夜灭度(至)以求无上道。
　　赞曰。第四二颂现入涅槃中。初一颂现入涅槃。后一颂见失良医。精勤慕道。
　　经。经是妙光法师(至)广宣法华经。
　　赞曰。上二十九颂颂受用大因佛在宣扬。下有九颂颂余四因灭后行化。分四。初一颂摄取诸佛转法轮因。次一颂善坚实如来法轮因。次一颂能进入因。后六颂忆念因。此初也。
　　经。是诸八王子(至)当见无数佛。
　　赞曰。此第二善坚实如来法轮因。若依小乘于三无数劫。逆次逢胜观．燃灯．宝髻佛。初释迦牟尼初劫初逢释迦牟尼佛。更逢七万五千佛。第二劫初逢宝髻佛。更逢七万六千佛。第三劫初逢燃灯佛。更逢七万七千佛。第三劫满百劫修相好业。初逢胜观佛。即毗婆尸。由翘足赞叹底沙超于九劫。所以经中。往往言过去九十一劫有毗婆尸佛。若依大乘。第四依菩萨供养八恒河沙诸佛。始今解涅槃十六分义。古来配在第十地中。今亦未定。只言八恒河沙。何必即是第十地也。真谛释言。初劫遇五恒。第二劫逢六恒。第三劫逢七恒河沙佛。所以今言得入八地。仍言当见无数诸佛。
　　经。供养诸佛已(至)转次而授记。
　　赞曰。此第三能进入因。后得作佛故。
　　经。最后天中天(至)度脱无量众。
　　赞曰。此第四。后有六颂忆念因。分二。初一颂忆八子。后五颂忆八百弟子。此初也。
　　经。是妙光法师(至)号之为求名。
　　赞曰。下五颂忆八百弟子。分二。初二颂半忆染因。后二颂半忆净因。此初也。宝族姓以为贵．爱利誉以为先。所习多废故号求名。具六失故。如文可知。懈音古隘反。懒也倦也。怠音徒亥反。亦懈也疲也。或作骀亦疲也。慢也堕也。第二贪著已得利名。第三更求未得名利。族云类也。周礼四闾为族。郑玄百家也。
　　经。亦行众善业(至)其数无有量。赞曰。颂净因。有二。初五句忆净五因。后五句忆净二果。
　　经。彼佛灭度后(至)今则我身是。
　　赞曰。上四十颂颂指陈别事。下三颂颂古今相即。有三。初一颂即人。次一颂即法。后一颂结成。此初也。
　　经。我见灯明佛(至)欲说法华经。
　　赞曰。此即法。
　　经。今相如本瑞(至)助发实相义。
　　赞曰。此结成也。放光警觉有缘皆集。众见此已深生渴仰。起此神变表法非虚。显证深密。故名放光助实相义。
　　经。诸人今当知(至)充足求佛道。
　　赞曰。上四十三颂颂长行。下之二颂大文第三语众劝知陈佛今说。有二。初一颂明佛说法雨道芽生令进善也。后一颂明佛说法令求道者疑惑皆除断灭众恶。此初也。
　　经。诸求三乘人(至)令尽无有余。
　　赞曰。此断疑也。此后二颂雨大法雨。说大法也。

　　妙法莲华经玄赞卷第二(末)

　　保安三年四月四日书了法隆寺僧觉印之同年十月廿二日移点了兴福寺圆如房本法隆寺僧觉印为令法久住为之以左点可为指南(云云)。


　　妙法莲华经玄赞卷第三(本)

　　　　沙门基撰

　　方便品

　　略开三门一来意。二释名。三出体。来意有三。一者依八品为正宗中。莲华有出水开敷之二德。妙法具果秀行竦之两能。又经下言今此经中唯说一乘故以破二。会二归于一乘为法华之正主。故三周说逗彼三根。此品初说一乘为利鹙子。鹙子上根最初于譬喻品中领解。佛为述成授记。乃至天子说偈竟。是第一周。譬喻品中舍利弗请。我今无复疑悔下。佛说譬喻利彼中根。中根四人。信解佛说药草喻品为重述成。便为授记。是第二周。化城喻品说往结缘化城不实。利彼下根。满慈子领．佛印述讫．便授五百及学无学记是第三周。自下更无说一乘处故。但一乘是法华体。今既众集缘和警之已毕。机器符会正可陈宗。且法说一乘利上根性。故序品后方便品来。二者依十九品为正宗中。方便品下初十二品明一乘境。安乐．涌出明一乘行。如来寿量至常不轻合此五品明一乘果。说境令知乘之权实。劝应舍权而取于实。声闻悟此遂便得记。于中分三。初之八品正明权实。三根得记。次之三品叹人美法劝募持行。后持一品禀命舍权持行实法。科初八品与前无别。故序品后方便品来。三者论云自此已下示现所说因果相。此意从前序品之后。明经宗旨所说因果体相相状。此有三释。一云所说诸佛智慧为果。能诠智慧教门名因。如门为入室之所由。故教为显理之处。莲华但说二义因．果。故即智．诠。二云三请已后明一大事。开．示．悟．入。前三为果后一为因。正是一乘之宗旨。初扬智．门之意。欲发鹙子等疑令其固请说一乘故。莲华二义虽解无量义经。果秀因开。此亦未爽通理。由此即以开示悟入为果及因。三云初智及门。门因智果。开示悟入三果．入因。教．理．行．果俱法华故。令识昔者教．行方便说三。今谈乘体理果唯一。听三乘之教解一乘之理。行三乘之因证一乘之果。法华意也。如前已释。此品具明经所说宗因之与果。故序品后方便品来。
　　释名者。便方连反。今为去音。佛智有二。一真实智．二方便智真实智有二。一者实法二者实智。实法亦二。一体实谓有为无为。二真实谓真如妙理。实智亦尔。一如体实智即观体实无漏真智。对凡妄智不知名实智。根本后得二智俱是。二证真实智唯正体智。此有五对。一对知妄名实智。二对知事名实智。三对知相名实智。四对知诠名实智。此之四种实智皆是唯观第四真智。余四所对如次皆是四世俗智。五对知权智名实智。谓一乘理智。对知二权智。此依证智以第四真智对后三俗智。若依趣入智以第三真智对第三俗智。
　　方便智有三或四。一进趣方便。谓见道前七方便智。进趣向果名为方便。所学有则曰方。随位修顺宜曰便。二施为方便。谓方便善巧波罗蜜多。后智妙用能行二利故名方便。此曲有三。一教行方便。言音可则曰方。禀教获安名便。二证行方便。空理正直曰方。智顺正理名便。三不住方便。莅真入俗曰方。自他俱利名便。上三皆是第二施为三集成方便。诸法同体巧相集成故名方便。且真如中具恒沙佛法。以智为门以识为门皆摄一切故。菩萨地云此法善巧成。是故名方便。十地云。总．同．成．别．异．坏．以总对别之方便也。苞总有则曰方。以少含多名便。四权巧方便。实无此事应物权现故言方便。谓以三业方便化也。此对实智名为方便。利物有则曰方。随时而济名便。此体即于施为中出。更无别义。故体唯三。今此有三。一接下方便。唯引于下。二显上方便唯显深妙。三通彰方便遍于上下。一接下方便者此经下云。十方佛土中唯有一乘法。无二亦无三。除佛方便说。又云正直舍方便。但说无上道。于前四中权巧方便也。此乃有三。一身方便执持粪器而著垢衣。伽耶成道等是。二语方便。下云我此九部法入大乘为本。又趣波罗奈转四谛法轮等是。三意方便。下云寻念过去佛所行方便力。我今所得道亦应说三乘等。是上同古佛下顺有情。佛地经云。成所作智起三业化。正与此同。依此解云。施为可则曰方。善逗机宜曰便。往生论云正直曰方。外已为便。方是方术。便谓稳便。便之方名方便。二显上名方便者。无垢称云有方便故解。无方便故缚。此经下云。我设是方便令得入佛慧。一切诸如来以无量方便度脱诸众生。入佛无漏智初设方便。显后佛智故。即四方便中施为方便。理妙可则曰方巧用能显曰便。其义深远其语巧妙。便通教理。方之便名方便。三通彰方便。下经大众疑云。何故世尊殷勤称叹方便而作是言。佛所得法甚深难解。有所言说意趣难知。方便是总。下二句别。佛所得法是显上。明今一实有所言说是接下。彰昔三权。又云佛悉知是已以诸缘譬喻言辞方便力令一切欢喜。接下显上二皆通故。即十二种方便喜巧波罗蜜多。随应配摄。方者统情机之法轨。便者济物理之要宜。方谓方轨方法。便谓要便宜便。情谓有情。机谓机要。统摄机情机要之轨法名方。贯人贯法故。物谓人物。理谓道理。济益人物道理之要宜名便。济人益法故。此言意显济人益法之轨则故言方便。亦方亦便故名方便。由此义推乃通三释。三种合是十二种方便善巧波罗蜜多。随应配摄。瑜伽四十五说十二种中。初六依内修证。后六依外成熟。内六种者。悲心顾恋。了知诸行。欣佛妙智。不舍生死。轮回不染。炽然精进。外六种者。令以少施等善感无量果。令以少戒等力引大善根。憎圣教者除其恚恼。处中住者令其趣入。已趣入者令其成熟。已成熟者令得解脱。此中接下即外成熟。此中显上即内成熟。此中通彰合是内外一十二种。十二种中为成后四复修六种方便善巧。一随顺会通。将为说法。先现软美可爱身语令生爱敬。于法起乐。渐次为说。彼不解空密意言教。一切诸法无性无事无生无灭如幻梦等。如理和会。彼经不说一切法体都无所有。但无所执可说自性。据第一义非其自性既彼性事都无所有有何生灭。又如幻梦非如显现。又非彼事都无所有故说如幻令彼了知。二共立要契。见有来求。先共立契令知恩德供养恭敬持净戒等。然后与之。三异分意乐。共立契已彼不速行。以利益意先许不与。先为亲友随顺化导。彼不依学现愤恚相。所作乖违诈不随益。此等权时外现弃舍非内意乐不为救拔。四逼迫所作。有自在力于亲属等能正教诫。不知恩德毁戒等者。或断所求驱摈诃捶。令正修习。五施恩报恩。于曾彼所有大恩德彼期酬报劝令修善名大报恩。六究竟清净。果道满已住知足天。乃至下生成等正觉。令生欣乐。往生随下。请转法轮广为饶益。此中方便即是。六中随顺会通。会昔三权通今一实。决择．唯识又说有二种。一拔济方便善巧。即外六种。二回向方便。善巧。即内六种。如其所应皆此所摄。
　　出体性者。方便乃智以慧为性。无分别智内[穴/具]真境。后得智中利他说法。能起方便之妙用故。以后得智为性。唯识等说后五波罗蜜多皆后得智为性故。其能所诠性又各别。因智为显。今从根本故智为性。
　　下释本文。第一周中有四。初世尊晓喻。次鹙子领解。次如来述成。后佛为记别。同中下根文各四故。此四之中初一即方便品。后三皆在譬喻品中。佛晓喻中论判为五。初叹法胜妙分。吾从成佛下第二叹法师功德分。尔时众中漏尽阿罗汉下。第三大众定疑分。佛告舍利弗止止不须复说。若说是事一切世间皆当惊疑下。第四定记分。舍利弗诸佛出于五浊恶世下。第五断疑分法为佛师人由法以成德。人为能显。法假人以弘宣故。初叹法妙后叹人胜。诸声闻等于自所证已为决定。闻叹所说遂有疑生故有定疑分。佛心所为先已定讫。唱止邀其固请。亦令恶人退席。既尔分明解释其义故有定记分。众人之内闻前所说又有疑者。佛为重解。故有断疑分。遂成五分。或分为二。初叹法及师妙。众遂疑生。后佛更为定记解释。众复疑生重释此疑。故分二也。一品之中今科为四。初二深先唱警察群生之心。次四众惊疑发扬鹙子之情。三开斯实相启彼权门。四劝发喜心令欣作佛。品末三行颂是。
　　经。尔时世尊(至)所不能知。
　　赞曰。二深先唱警察群生之心。文中有二。初长行后偈颂。长行有二。初叹所证所说法妙。吾从成佛下叹如来身能证能说法师胜妙。初中有二初总标胜妙。后所以者何下释斯胜妙。初中复二。初显自在从定而起。后告鹙子正陈所说。安者徐也详者审也。论云以如实智观从三昧安详而起。起已告舍利弗者。示现如来得自在力故。如来入定无能惊寤故。观无量义处定名如实智观。佛定殊胜。入已余人不能惊佛令从定起。非佛自出余不能令出。故自从定起。又显于定中入出纵任得自在故。即由二义故从定起。虽是无量义处三昧多是第四禅。功德胜故。不告余人独告舍利弗者。随深智慧与如来相应故。谓舍利弗声闻之中最为上品。智慧利根一闻即解最先悟入。佛凡说法必应机根。由彼智慧最为第一。根法相符故名相应。相应者随顺义。非是智慧相似名为相应。根合佛法名相应。故不告菩萨。论有五义。一为诸声闻所作事故。妙法莲华为声闻说。声闻所作舍于权乘非菩萨故。二为诸声闻回向大菩提故。令其发心趣大果故。三护诸声闻恐怯弱故。若告菩萨即诸声闻谓此一乘非为已分。心生怯弱不能进修。今告声闻令除此意。是汝等分除怯弱心。四为令余人善思念故。令余声闻善思念之。其舍利弗已蒙佛告。我是彼流亦应被告。深生信仰起修学心。五为诸声闻不起所作已办心故。昔诸声闻谓所得灭果满证圆所作已办。今叹法妙告彼不知。令舍小心。菩萨于五事全不相应。故虽利根佛不正告。傍告无爽。告三乘人有疑悔者令皆断故。正告不定性兼任持所余故。所叹之法略有二种。一者智慧．二智慧门．故论云有二甚深。一证甚深谓智慧。二阿含甚深谓智慧门。智慧门者即能诠教。智慧甚深即所诠理。
　　梵云阿笈摩此名为教。或翻为传。上古诸佛传至今故。此甚深义通教及理。然理正得甚深之名。门深乃称难见觉等。二乘不知亦通此二。自余别属理教二法。论意如此。论说智慧者谓一切种．一切智智义故。一切智人之智名一切智智。体通性．相名一切种。即佛果位涅槃．菩提。或一切智者无分别智。重言智者是后得智。义者境也。即一切智智之境。故名一切智智义。何谓彼境。谓一切种。一切种者谓若空若有．有为无为．有漏无漏若教若理名一切种。种谓种类。法体种类众多非一。摄一切尽名一切种。谓此一切种是一切智智之境。即此一切种境名为所诠之智慧也。今以理穷。智慧有五。摄一切法尽方名一切种。一智慧性。谓真如。故下经云唯佛究竟尽诸法实相。论自释云如来藏性为体。揽法成人。人之所成即是智慧。故引下为证。二智慧相。即无漏能观正体后得二智为体。下云方便知见皆已具足尽思共度量不能测佛智等是。三智慧伴。尘沙万德有为功德是。下云如来知见广大深远。无量无碍力无所畏皆具足等是。四智慧因。谓能诠教及万行是。下云其智慧门难解难入。论云阿含甚深。又论引经云如来能说一切法种种言词。又云尽行诸佛无量道法等是。五智慧境谓若空若有．有为无为．真俗谛境。下云如是相如是性等是。今智慧门既是方便。能诠教深故所诠理深。即余四慧。义虽可尔然依诸教。五甚深中多唯慧性真如为体。以阿含甚深即昔三教故。证甚深即一乘体。无上甚深是大菩提。故胜鬘经中说一乘体唯真如故。即化城品之宝所也。今此经中依实胜慧唯取智性智相为体。菩提菩提断皆名菩提。智及智处皆名般若。摄一切故。火宅牛车即智相故。牛车言作各与一故。宝所旧有。即智性故。众共取故。示悟知见即是二故。由此有故余三自成。下云一大事因缘即唯此二。若因若果。谓此智慧是一乘真理。其智慧门是三乘权教。总标实权理教二别。欲令二乘舍权取实行因证果。故胜鬘由此说二乘等四智究竟得涅槃者。是佛方便。欲令舍二权而取一实故。其证甚深论有二义。一体妙二难了。体妙者论云证甚深有五种。难了者。论云又甚深者。一切声闻辟支佛所不能知故。其五甚深古来唯依真如解。一者义深差别义也。二者体深自体性也。三内证深正智内证余智不得故。四依止深法界法性诸佛本故。五无上深体最胜故。谓大菩提即是所证无上正等正觉果也。若兼观照智性．智相合名五证义。甚深者其义甚深。谓正智如之用故。体甚深者谓真如。法本性故。内证甚深者重显正智。内冥如故所以名深。依止深者重显真如。一切德本所以名深。无上深者谓大菩提。大菩提者如来所证阿耨多罗三藐三菩提。无著金刚般若论云。无上菩提是法身理。三藐三菩提是报身智。故即通显此之二种。体过一切所以名深。此为本意。
　　若通义解。或随所应所诠四慧皆有义．体．证．依．四深。或智慧相性．伴．境四法。如次配初四种甚深。唯无上深在大菩提。诸德主故。又非喻所喻思议所思议故名甚深。上来解深唯在智慧不通慧门准论解经慧门亦有五。论名总句阿含深故即五难是。无量者智性．智相．智伴．智境如其次第。体遍用宽．德备．法广．如空无限。德数无穷。终必无尽．故名无量。然今但说智性．智相二种智慧名为无量。体．德．作用皆具无限无穷尽故。其门甚深亦有二义。一体妙二难了。体妙者论引经云。其智慧门难见．难觉．难知．难解．难入。具彼五难。难了者。二乘不知故。一由智义深故其门难见。二由智体深故其门难觉。三由智内证深故其门难知。四由智依止深故其门难解。五由智无上深故其门难入。以教五难别配智慧五种甚深。又智有二。一凡二圣。凡有二智一现二比。凡现智不知名难见。比智不知名难觉。圣智有二。一有漏二无漏。有漏世俗智不了名难知。无漏智有二。一根本二后得。初无漏智不知名难解。后无漏智不知名难入。入者证解。今此经中唯有二。无漏智不知故言难解难入。总显证．教二难了云。一切声闻。辟支佛所不能知。唯佛能知故。佛今所以叹二深者。论自解云。为诸大众生尊重心。毕竟欲闻如来说故。为下将说一乘真实佛所得法甚深难解之由渐故。先叹智深。彰下所叹有所言说意趣难知二乘为权之由渐故。先叹门深令其发心希所闻也。不尔唯应叹智慧深。总揽万德以成佛故。
　　经。所以者何(至)意趣难解。
　　赞曰。此释前标阿含甚深。此中有二。初征．后显。所以者何者。佛所得法所谓解脱。三乘同坐解脱之床。二乘亦得。方便言教亦已依学。如何今说此之二种二乘不知不见。又此征意。佛之智慧二乘未得可名甚深。其智慧门二乘已得。何名甚深。云二乘不知。若依初解。所以者何。所得解脱三乘虽同。般若．法身。相．性智慧。彼所未得。汝定不知。且智慧门彼亦未了故。此以下但解阿含八种甚深。欲显二乘尚不能知教之甚深。况佛智慧。依第二解。所以者何。前征教门深所以者。今当具显。故此已下但显教深论牒经有八句。今此文唯六句。准论应言。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。难解法者如来能知。随宜所说。意趣难解。一切声闻。辟支佛所不能知。加今经中第六句难解法者如来能知加第八句一切声闻．辟支佛所不能知故成八深。第一句佛曾亲近百千万亿无数诸佛者受持读诵甚深。此显世尊经三大劫供养二十六恒河沙佛。于彼诸佛所受持读诵此法门故。所以甚深。非如彼二乘略即能解。故名甚深。第二句尽行诸佛无量道法者。修行甚深。诸佛福智二利道行皆尽行故。非如二乘略修因故。名为甚深。下皆准知。第三句勇猛精进者。果行甚深。果谓果决。精纯勇捍堪耐劳倦。所作皆成名为果决。或由精进所作善成。今获胜果名果甚深。一句投火半偈舍身。六年苦行七日翘足。非不专精勤劳得故。第四句名称普闻者。增长功德心甚深。由名远振凡圣普闻。勖励已身勤加修断。自功德心倍加增长。或名远振他闻之故。皆悉增长功德之心。一切闻知故成甚深。第五句成就甚深未曾有法者。快妙事心甚深。由所成法是未曾有快妙胜事。能成之心亦为快妙。快妙心说故教难知。第六句难解法者。如来能知者无上甚深。由极难解法如来能知。故此法门得成无上。或难解法体即无上。唯佛能知故是甚深。第七句随宜所说意趣难解者。入甚深。入甚深者名字章句意难得故。佛自住持入解此意。不同外道。自不能解何令他解。说因缘法极甚深故。入有二义。一难入解佛自解故二随宜所说令他入法故。意趣难解名为甚深。第八句一切声闻辟支佛所不能知者。不共声闻．辟支佛所作住持甚深。不同二乘所作外利所作．内利住持故成甚深。上来总说由近诸佛受持．读诵．修行．果决．增长功德心。证快妙事。成无上法。故随宜说。难可得解。二乘不了其智慧门名为甚深难解入故。况佛智慧非甚深哉。
　　经。舍利弗(至)种种譬喻。
　　赞曰。上叹所证．所说法胜妙。下叹如来能证．能说法师胜妙。依论牒经次下应云。何以故。舍利弗。诸佛如来自在说因成就故。舍利弗。如来成就种种方便．种种知见．种种念观．种种言词。此上为总。下释上言。舍利弗。吾从成佛已来。于彼彼处广演言教。无数方便引导众生。令离诸著等。展转意言。由如来身于所证理成就自在说因圆满。是以今说所证智慧．及智慧门。二皆甚深。何等名为说因成就。谓种种方便．种种知见．种种念观．种种言词。此中初三合名因缘。因缘道理也。言词名譬喻。言词多说诸譬喻故。准论解经譬喻以上名为总句。广演以下名为别句。展转训释论有三解。初论自别释初四句。次论以经下诸句两番配此四句。其后二番中。初三义。一处明第四义一处明。初番别解云。如来成就四种功德故。能化度众生。一往成就。谓种种方便从兜率天退。乃至示现入涅槃故。能往十方起难思化。八相成道利益众生权巧智用故名方便。八相者。大般若经第五百六十八卷说一从兜率天没即入胎相。二婴儿。三童子四苦行五成道。六降魔。七转法轮。八入般涅槃。
　　何故示现八相者。彼经云。尔时最胜天王复白佛言。云何菩萨行深般若。为度有情示现诸相。佛告最胜。甚深般若相不可得。诸菩萨相亦不可得。但由方便善巧威力。为有情类示现入胎乃至涅槃种种化相。诸天计常谓无堕落。是故菩萨为破彼执示现入胎。因令彼天起无常念。世间最胜于欲不染。尚有堕落。况余天众而得常耶。故勿放逸勤加精进系念修道。如见日轮尚有堕没。即知萤火不得久住。复有诸天放逸著乐。不修正法。恣情游戏虽与菩萨同处天宫。不往礼拜不咨受法。各作是念。今旦受乐明诣菩萨当受法宝。共相谓言。我与菩萨常此同住。修行。何晚。是故菩萨如救头燃。破放逸行示现堕落。如是示现有二因缘。一令诸天离放逸故。二令有情咸得见故。乃至第八复有诸天人乐闻圆寂。菩萨为彼示现涅槃。摄大乘论第九卷中有少差别。华严经中示现十相皆广如彼。二教化成就。谓种种知见示现染净诸因故。由具知见于化身中。能示现有一切染因集能招苦。一切净因道能证灭。或示现染净诸法道理。因者所以．道理义故。前能现身。此于身中示有诸法染净道理。论下解此与第四别。此依证法彼依说法故。三功德毕竟成就。谓种种念观。以说彼法成就因缘如法相应故。此意说言。以说种种念观等法。彼念观等佛皆成就。如所说法本末因缘皆相应故。言相应者契会证义。四说成就。谓种种言词。以四无碍依何等。何等名字章句。随何等。何等众生能受。而为说故。依何等者何等义也。即义无碍解。何等名字章句者何等之名字章句。法无碍解也。随何等者随何等方众生言音而为说故。即词无碍解何等众生能受为说者何等众生根器能受。佛便为说。辨才无碍解也。此四之中第一能起化身八相成道。第二能示现有染净诸法道理。第三如所说法皆毕竟得。第四具四无碍。由佛法师具此四种说因成就成胜妙故。其所说法亦为胜妙。论解四句已。重解第二句第四句差别云。教化成就依证法故。说成就者依说法故。依自所证苦集灭道染净道理次第为他说。名第二教化成就。依说法说。义法词辨次第为他说名第四说成就。皆无乱故。或前四种第一句是化身德。第二句是报身德。第三句是法身德。第四句四辨具足。由此三身四辨具足故能起说。三身具故智慧甚深。四辨具故慧门甚深。故此因缘即前三种方便知见。念观三也譬喻即是种种言词。
　　经。广演言教(至)令离诸著。
　　赞曰。上依论文一番别释总四句已。论复第二以下经句配此四句。此即第一种种方便。次下所以者何。如来方便知见波罗蜜皆已具足。为第二种种知见。次舍利弗如来知见至解脱三昧。为第三句种种念观。次深入无际乃至本末究竟等。为第四句种种言词。论虽以下经文别配上总四句。然初以两番释上三句已。复以两番释后一句。彼论文长。乍披难解。应依此读。此中初番释云。复有义种种方便者示现外道邪法种种过失。诸佛正法种种功德故。如经舍利弗吾从成佛已来。广演言教无数方便引导众生。于诸著处令得解脱。文虽少异大意亦同。释无数方便更有四番。一方便者方便令入诸善法故。二断诸疑故。三令入增上胜智故。四依四摄法摄取众生令得解脱故。此六释中回邪入正进善破恶。自入胜智令他解脱。如次配之。以此方便引摄将导一切众生令离诸著。著者执本。爱染生死之根本故。论云诸著者。彼彼处著。或著界著地著分著乘。著界者著三界。著地者著戒．取．三昧初禅定地．乃至．非想非非想．灭尽定地。即以九次第定为地。戒取．见取执此三昧故名著地。著分者著在家分已同类作种种业邪见等故。著出家分名闻利养能起种种觉察烦恼等故。著乘著声闻乘乐持小戒求四果等故。著于大乘著利养供养恭敬等故。由著分别观种种法相乃至分别佛地故。
　　经。所以者何(至)皆已具足。
　　赞曰。此第二句。论初番云。复种种知见者。自身成就不可思议境界。与声闻．菩萨故。如经舍利弗。如来知见．方便到于彼岸故。到彼岸者胜余一切诸菩萨故。文少不同义意无别。知见者真俗二智体。根本智名知后得智名见。方便者此智妙用方便善巧。由自成就不思议境界故具知见。与声闻等名为方便。波罗蜜者到彼岸义。明佛成就二胜智体故。能成就不可思议境界。已到彼岸胜余一切。由具方便二智妙用。复能令他到于彼岸故。能以此不可思议境界知见。亦与声闻菩萨。
　　经。舍利弗(至)解脱三昧。
　　赞曰。此第三句。论初番云。复种种念观者。如经舍利弗如来知见。广大深远无障无碍。力无所畏不共法。根力菩提分。禅定解脱三昧三摩跋提。皆已具足故。文意大同多少有别。今言知见。广者无边。大者无上。深者难测远者时长穷未来故。此上乃是诸德总句。二智为性故云知见。又此诸德亦是二智眷属所摄故云知见。无量已下诸德别句。依此经文。无量者四无量。即论牒经无障也。无碍者四无碍解。力谓十力。无所畏者四无所畏。论本牒经中不共法十八不共法也。根谓五根。力谓五力。菩提分谓三十七。此上四种经本所无。禅谓色界四静虑。定谓四无色定。解脱谓八解脱。三昧者谓三三昧。三摩跋提谓九等至。此之一种经本亦无。论牒经中有十三门。今此经中合有八门功德名为念观。体即明记之慧解故不可广解。义门各应略为分别。四无量以五门分别。一列名．二释名．三辨行相。四出体性。五辨差别。列名者谓慈无量．悲无量．喜无量．舍无量。释名者一缘无量境缘一切有情起此四故。二起无量行行解亦复极广大故。三感无量果得大梵福成如来故。名为无量。四者是数带数释也。
　　辨行相者。法界有情总为三类。一无苦无乐者无倒与乐名慈。无嗔为体。二有苦者拔苦名悲。不害为体。三有乐者助喜名喜。不嫉善根为体。复于无苦无乐者起离痴想。于有苦者起离嗔想。于有乐者起离贪想。平等欲令离诸恶故名舍。令舍恶故善舍为体。出体性者。合以三法。谓无嗔．不害．及舍。不嫉体即无嗔无别法故。辨差别者。此各有三。一有情缘作有情想。二者法缘不见有情唯作法想。三无缘复于诸法离分别心。作真如想故名无缘。或法无量缘诸教法。此三之中初共外道。次共二乘。后唯菩萨。初三安乐。后一利益。感果可知。与大慈．大悲．大喜．大舍有差别者。彼唯实观唯佛所起。缘三界生。并无痴俱。此通假实通凡圣起。缘界不定。非无痴俱。
　　四无碍解以三门分别。一列名。二辨相。三出体。列名者。一法无碍解。二义无碍解。三词无碍解。四辨才无碍解。辨相者法谓能诠名句文教。义谓所诠真俗谛理。词谓诸方音声。辨才谓七种辨才。缘此四智无所拘碍。名无碍解。有多差别如决择菩萨地及十地论说。出体者此四即以无漏后得智为体。非证真故。义无碍解亦通正智。初地分得。九地任运离障圆成。佛果满足。
　　十力略以五门分别。一辨名。二出体。三行相。四次第。五诸门。辨名有二。一列名二释名。列名者一处非处智力。二自业智力。大般若五十三名业异熟智力。三静虑解脱等持等至智力。彼名静虑解脱等持等至杂染清净智力。四根胜劣智力。五种种胜解智力。六种种界智力。七遍趣行智力。彼名遍行智力。八宿住随念智力。九死生智力。十漏尽智力。释名者初总后别。总名力者能摧怨敌义。不可屈伏义。瑜伽菩萨地第四十九．五十．及决择五十七．菩萨藏经第五．显扬第四．对法第十四。大般若经皆释此相。与一切种利乐有情功能相应。毕竟胜伏一切魔怨。大威力故说名为力。故以威势能摧难屈名力。对法云善降众魔善记问论。故名十力。十者是数。力用不同有此十种。故名十力。依六释中带数释也。释别名者。因果相当名之为处。若不相当名为非处。故瑜伽云。净不净果非不平等。如实转因是名为处。处者建立义依义起义能建立果为依能起于果法故。因立处名。不平等因与上相违是名非处。于此二种一切智．无滞智清净智离增上慢名之为智。力义如前。各自所作三世三业。或顺现受或顺生受顺后受不定受名为自业。于此正知名自业智力。此于善恶业异熟果中而生智解。亦名业异熟智力。静虑者四静虑。解脱者八解脱。等持者一切有心定等至者一切有心无心定。于此正知名静虑解脱等持等至智力。此等诸定通有漏无漏。加名杂染清净根者信等五根。此耎中上名为胜劣。于此正知名根胜劣智力。若从他信以为其先。或观诸法以为其先。成耎中上。爱乐胜解名种种胜解。于此正知名种种胜解智力。若广建立种种姓。或一乘或三乘或四乘或五乘。或贪嗔痴等分行。等。乃至。有情八十千行名种种界。界是姓故。于此正知名种种界智力。若即如是诸趣门中随顺正行。如贪行者修不净观等名遍趣行。或趣一切五趣之行。或诸外道沙门婆罗门。各各异见品类诸行。或此世他世无罪趣行名遍趣行。于此正知名遍趣行智力。能于遍行诸趣之行而了知故。亦名遍行行。若于种种有情众中。四方名字假设安立。品类差别。随先过去所有自体八言说句。一如是名。二生类。三种姓。四饮食。五受苦乐。六长寿。七久住。八寿量边际。于此八中随念六种略所行行。有无量种宿住随念。六略行者。一呼召假名。二刹帝利等色类差别。三父母。四饮食方轨。五兴衰。六寿量。此等宿住是过去境。住宿世故。于此宿住而起随念念俱行智。名宿住随念智力。诸有情类临欲终没名为死时。住在中有名为生时。于善恶趣死时生时皆能正知名死生智力。一切诸法漏及随眠无余永断。名为漏尽。于此正知名漏尽智力。智者是体力是作用。然智即力更无别性。此中宿住随念相应智力。是邻近释。自余最初处非处。乃至漏尽。是所观境。智力是能观智。处非处乃至漏尽之智力。皆依主释。宿住是境。随念相应智力是能观。亦依主释。
　　二出体者。决择分五十七云。佛具知根慧根为体。对法论云。若定若慧。及彼相应诸心心所。菩萨地云。谓总五根为其自性。虽复三文不同。然体有五。一最胜体。故决择分佛具知根慧根为性。二引生体。故对法云若定若慧。三克实体。菩萨地云五根为性。由慧胜故。且说十力慧为自性所以但言处非处等智力。不言信力精进等力。依此即会决择文讫。四相应体。对法又云。及彼相应诸心心所四蕴为性。五眷属体。五蕴为性。定共道共无漏色等助为体故。此虽无文理必应尔。遮犯戒垢助摧怨故。余之三门如无垢称疏第二卷说。
　　四无所畏以五门分别。一辨名．二出体．三行相．四次第．五诸门。亦如菩萨藏经第五．大般若五十三．显扬第四．瑜伽五十．对法十四。辨名有二。一列名二释名。列名者。一正等觉无畏。二漏尽无畏。三障法无畏。四出苦道无畏。释名有二一总二别。总者四是数名。无所畏者于此四处能自了知坦然无畏。心无怯劣无所疑虑。都无惊惧故名无畏。别名者。正觉诸法等觉诸法名正等觉。诸烦恼漏种现俱断故名漏尽。说障碍法。染必为障故言障法。说出离道。诸圣修习决定出苦。名出苦道。于此四中得无所畏。皆依主释。
　　出体性者。五十七云。以信．进．念．定．慧．及具知根为性。对法云。若定若慧及彼相应诸心心所。又言若起作用后得智为性。若住自性正智为体。此体有五据胜二智为体。发起定．慧为体．谈实五根为体。相应四蕴为性。眷属五蕴为体。行相者如经言。世尊自称我是正等觉者。复有沙门或非沙门从他方来。佛慰劳言。安乐住不。乞食得不。遂于此中有立难云。言正等觉无所未知。今问于他一何相返。我于此难正见无由。得安稳住无怖无畏。自称我处大仙尊位。所以者何。摄受来者令发胜心。闻佛慰问发道心故。欲令诸人审谛于事。佛知尚问。况余不知。亦为后人作其轨范。见来发心应为引摄。非佛不知。仍言等觉。又如经言。我诸漏尽后时。天授行诸恶行。佛常骂之。执日调顺佛常耎语。遂有难言。言诸漏尽烦恼并亡。呵叱天授爱语执日。贪．嗔未灭漏宁尽耶。一何乖返。我于此难正见无由。得安稳住无怖无畏。自称我处大仙尊位。天授譬之恶马楚毒方调。若不叱呵返言怖我。执日喻之慧象随逐人心。故以耎言即能调顺。非有贪嗔漏不尽也。又如经言。佛为弟子说障碍法。染必为障。复不遮彼预流一来有妻子等。遂有难言。染必为障圣畜妻子一何乖返。我于此难正见无由。安稳无怖处大仙位。邪行障诸圣道。畜妻障离欲道。初二果人既未离欲。性戒久成故除邪行。不断妻子斯有何失。故诸染法非不障也。又如经言。我为弟子说出离道。诸圣修习决定出离。决定通达。复有无学迦留陀夷埋足粪坏。鸯掘魔罗狱火焚身。遂有难言圣道久修望离众苦。无学既还受苦何用修道之为。一何乖返。我于此难正见无由。安稳无怖处大仙位。实得无学苦果定亡。为现。
　　因必有苦报。由此圣者有现受苦起后教故。或苦异熟无学不受恶业尽故。有必障果不成无学。彼言无学受彼苦者。现居有学犹未离欲。定成无学故与其名。纵得神通非不还等。世五通故。或无学苦非是业招。诸异熟苦必已出故。如涅槃经第二十九解三时业。至无学位排诸恶业一切不受。说未入圣名为定业。其入圣已不名定业。广如彼说。故阿罗汉定无苦果。后之二门亦如无垢称第二卷疏。禅谓色界四静虑。谓初有寻有伺静虑。第二离寻伺喜。第三离喜乐。第四已离喜乐舍念清净静虑。定是四无色。谓空处．识处．无所有处．非想非非想处。
　　解脱。谓八解脱。以三门分别。一列名字。二显行相。三出体性。列名字者。依瑜伽第十二．十五．七十三．摄事分第四。并对法十三。显扬第四。第二。及第二十。菩萨藏经第四等说。一有色观诸色解脱。二内无色想观外诸色解脱。三净解脱身作证具足住。四空无边处解脱。五识无边处解脱。六无所有处解脱。七非想非非想处解脱。八想受灭解脱身作证具足住显行相者。俱舍第二十九说。内有色想观外诸色名初解脱。内未伏除见者色想。观外诸色以为不净名观外色。今则不然。准对法文初修业者。身在欲界已离欲界欲。未依无色定伏除见者色想未离色界欲故。若久习业已离色界欲见者色想安立现前。而观欲界一切所有内外诸色作光明想。由前三解脱引发胜处遍处等故。即观胜处所摄少多等色作光明想。由除变化障故作光明想。不除贪欲故不作不净想。瑜伽唯云未得无色定。未离色界染观外诸色。是初解脱者。唯依初业说。故第二解脱俱舍论说。内已伏除见者色想。唯观外境而为不净。名内无色想观外诸色。大乘不然。准对法云久习业者。已依无色定伏除见者色想。初习业者见者无色想安立现前。而观外色作少多等想。不同于初观内外色皆作光明。未自在故。今此唯观已离欲色作少多等名观外色。已离染故立以外名。观心渐胜故稍略观故。瑜伽云。又不思惟彼想明相。但于外色而作胜解。即观少多等不作光明等。若于是处已得离欲说彼为外。故唯观彼已离染色名之为外。又由初解脱观色不言外。其内有色亦不言内通缘内外根尘等色作光明想。故今此第二内有色有根等色故。其观外色唯观外尘作少多等。不缘根等作少多等故。瑜伽又云。无色界定不现在前者。此说观外色不依无色定。无色定不能缘外色故。或已离色界欲不依无色定。伏除色想但依色界定。见者无色想而现在前故作是说。上二解脱初作光明想。后作少多想初宽后狭两观有殊。显扬二十说此二解脱除变化障。为于变化得自在故变化既通四静虑有故。初二解脱通依四静虑。初作多依初二定。有但在根本非近分地。彼欣趣修都无通果。此容预修有通果故。不同俱舍初二静虑能除欲界初静虑中显色贪故作不净观。第三解脱。俱舍论说。清净相转作净光明鲜行相转故。唯第四静虑离八灾患心澄净故。余地虽有相似解脱。而不建立非增上故。今者大乘谓如有一已得舍念圆满清白。以此为依修习清净圣行圆满。于内净不净诸色已得展转相待想。展转相入想展转一味想。是第三解脱行相。谓待诸净色于余色中谓为不净。非不相待。若唯见一类净与不净二觉无故。是名初想。又于净中不净性所随入。于不净中净性所随入。由于被障薄皮所覆。共谓为净之中。现有三十六种不净物故。是第二想如是展转总一切色合为一味清净想解。是第三想。乃名成就。唯第四静虑地。有舍．念净故。论说超过诸苦乐故。一切动乱已寂静故。善磨莹故。余地不然故唯第四。此亦内无色想而观外色。由前已说故略不论。而立异称。次四无色解脱。俱舍论说以四无色定善为性。非无记染。已解脱故。亦非散善性微劣故。近分解脱道亦得解脱名。无间不然。所缘下故。彼要背下地方名解脱。故多说根本者近分非全故。今者大乘皆已离自地欲。依自根本地重观自地境。思惟胜解。令障更远。引生胜德。谓如有一于彼空处已得离欲。即于空处思惟胜解。是名空处解脱行相。于彼识处已得离欲。即于是识思惟胜解。是名识处解脱行相。于无所有处已得离欲。于识无边处思惟胜解。是名无所有处解脱行相。空识二名自地所缘行相为称。无所有处以识无有为自地名。故于识处思惟胜解。于有顶地已得离染更不于余而作胜解。乃至遍于想可生处即于是处而作胜解。无所有处名想可生处。今缘此无所有心心所名非想非非想处。故遍于此思惟胜解。至下当知。上说离染依无学说。故瑜伽云。前七解脱于已解脱而生胜解。身证者得。若依唯识有二师说。一云伏初定已上染得灭定。二云伏第四定已上染得灭定。无所有处已下染可有伏义。令障转远引生胜德。有顶一地定未能伏。故瑜伽第十二。空识二解脱。有说离自地染言。上之二地无说离自地染字。有学无学影略说故。唯在根本亦非近分。灭尽解脱大小俱说。即灭尽定而无行相弃想．受故。然将入时有二行相。谓依非想非非想处及无相界想。初修．久熟二入明故。
　　出体性者。俱舍论说。前三无贪性。眷属五蕴性。次四无色定善为性。第八灭定性。大乘之中七十三卷．解五法中云。世间出世间正智为体。有漏者以分别中世间正智为体。无漏者即无分别智及后得智唯慧为性。缘色非色及真如境离诸定障引生胜德非余能故。若相应体初七以四蕴为性。眷属五蕴性。故对法云若定若慧及彼相应诸心心所。无色界中计有定道无表色故。第八解脱以二十二法种子上厌心功能为体。即不相应行蕴所摄。三昧梵语此云等持。即三等持。谓空．无相．无愿。三等持至下当释。般若五十三。三境俱同俱缘空故。然依论引经更有五德。恐繁不述。论重释上三句中。复第二番释次上三句云。又第一成就可化众生依止善知识故。谓能引导有菩提性可化众生未发心者。令依善友离诸著故。名为方便引导众生。第二成就根熟众生。令得解脱故。谓令久修已发心者得解脱故。名方便知见波罗蜜。第三成就。力．家．自在净降伏故。谓佛内成种种功德。是故外能屈伏烦恼．蕴．死．天魔。名之为力。其禅定等皆是世尊所栖止处．名之为家。由力自在故能降伏。由家自在故净诸障。又由栖止禅定等为家故。得自在神通业等。由成无量．无碍．力等故。能净诸障。降伏外道等名如来知见广大深远。依论本重两番释经上三句已。次以经下七句释上第四标句种种言词。亦两番解。初配经。后重释。
　　经。深入无际(至)未曾有法。
　　赞曰。以七句释第四言词。此经唯有初之五句。第六句阙。第七句少。至文当悉。论云第四说成就有七种。此即初句种种成就。理事．空有．世出世间．未曾有法皆深入故。洞晓无涯故。能起彼种种言词。际涯畔也。
　　经。舍利弗(至)悦可众心。
　　赞曰。此第二句。论名语言成就。佛得五种美妙音声说诸法故。大智度论说。五种音声从佛口出。一甚深如雷。二清彻远闻闻者悦乐。三入心敬爱。四谛了易解。五听者无厌能辨有漏无漏等义。甚深如雷名种种分别诸法。谛了易解名巧说诸法。诸法之言通上分别。慈悲愍念听者无厌。名言词柔软。清彻远闻．闻者悦乐。入心敬爱名悦可众心。初三各一。后一摄二。
　　经。舍利弗(至)不须复说。
　　赞曰。此第三句。论名相成就。然论牒经无取要言之以下佛悉成就以上文。唯有止以下文。论云有法器众生心已满足故名相成就。法器有二。一真二假。真即舍利弗等。假谓增上慢者。为真法器众生。圣心已满者。心乐妙法唱止现相。令其邀请。佛今所唱止不须说何等法耶。为假法器众生。自谓圣心已满足者。心不乐法。在座未去。唱止现相令其起去。诸法解脱我已得讫。更有何法止不说耶。故名为相。如世间人共会一处。亦有乐闻．不乐闻．语时。能语言止不须说说之何益。令乐者请话。不乐者起去。今为前真者令问取一乘。故名为相。
　　经。所以者何(至)难解之法。
　　赞曰。此第四句。论名堪成就。本无征词。一切可化众生知如来成就希有功德堪能说法故。谓舍利弗等善根熟者。名可化众生。知佛成就第一希有难解功德堪说法故。
　　经。唯佛与佛(至)诸法实相。
　　赞曰。此第五句。论名无量种成就说不可尽。实相者谓如来藏法身之体。性不变故。佛智具知此实相体。穷源底故名为究尽。不但成就有为万德。无为万德佛亦究尽。故言无量种成就说不可尽。此经脱第六觉体成就。如来能知一切法。佛自证得故。亦少第七随顺众生意为说修行法成就。如来能说一切法故。此经所言所谓诸法如是相等是。此第七所说诸法佛所现见无所不见。上来初番论解经中言词七句已。论第二番复以七句解种种言词。配此七句云。第一种种法门摄取众生入于佛法故。深入无际。第二令不散乱住故。以教贯众生。令不散乱专心住境希欲闻故。遂能种种分别诸法。第三令取故。令根熟者问取一乘故。唱止不须说。第四令得解脱故。令根熟者皆得解脱故。佛成就难解之法。第五令彼修行成就得对治法故。令修行者得于真际性对治法故。能究尽诸法实相。第六能令修行进趣成就故。令修行者进趣成就。得净妙智。由此如来能知诸法。第七令得修行不退失故。令彼修行得满足者。复为他说不失利益故。佛能说一切法要。由佛自成此七种故。能令众生渐随所作。以论配上经文七句。钩琐相起如理应知。初四住权。次二住实。后一外化。何故配经方便知见念观三句作第三番释也。论云又与教化成就者。依证法故如是次第。谓方便者令根未熟可化众生令依善友。其知见者根熟众生令得解脱。其念观者解脱众生令成力．家诸功德故。此依次第证法而说教化众生。何故配经言词七句作第三番说也。论云依说法说故。如是次第如次前说。次第可知恐繁不述。是故论云又与教化成就者依证法故。又说成就者依说法故。此二种法如向前说。论云依此二种法有何次第。依之而得修行者。问证及说次第而依修行。即彼前文句再说应知者。前论再说方便．知见．念观三种。依证次第再解言词七句次第。依说次第故如是次第。说既如是。依之修学即证次第。结前义也。劝学者知。或此料简初番别解四句中。第二教化成就。第四说成就二种差别。
　　经。所谓诸法(至)究竟等。
　　赞曰。此显第七句。佛所说法依证而说。故论引经有五句。谓何等法。云何法．何似法．何相法．何体法．论有四释。第一番依舍权就实乘解。初说三乘名何等法。次于一一乘起种种事说。名云何法。次依三乘门修行清净。名何似法。次明三乘唯一相故名何相法。后究竟唯一佛乘无二乘体。故名何体法。第二番依展转训释法。何等法谓有为无为法。云何法谓因缘非因缘等。以因缘生释有为。非因缘生释无为。何似法谓常无常法等。以常释非因缘生。无常释因缘生。何相法谓生等三相法。不生等三相法。以有生等法释前无常。以不生等释常。何体法谓五蕴体非五蕴体法。五阴即生等。非阴非生等。第三番但解后三句。唯依有为解。其初二句不异于前。所以不解。论云何似法者。谓无常有为因缘法。何相法者。谓可见相等法。何体法者谓五阴能取所取。五阴是苦集体故。亦是道谛故。如论可解。第四番依说法法用说。何等法者谓以名句字身说故。云何法者依如来所说之法而说之故。何似法者能教化可教化众生故。何相法者依音声取故。谓令听者依于音声取所诠法故。何体法者假名体法相故。虽令依声取所诠法。法性离言故。所诠者假名体法非称法实。不令依文便生执著。然今经文恐人不解。翻译之家遂依第二展转训释法而释。然少不次以义正之不违圣教。若别义释。便是人情非为圣教。如是相．如是性合是第一何等法。相是有为．性是无为故。如是体者是第五何体法。谓五蕴体非五蕴体故。合而为文。如是力．如是作者合是第三何似法。力谓常法。常法有力能故。作谓无常法。有造作故。如是因．如是缘．如是果．如是报合是第二云何法因缘。果报之中有为是因缘所生法。无为非因缘所生法。建立果义名因。成办报义名缘。亲得果名因．疏得果名缘四果名果。异熟名报。如是本末是第四何相法。生等三相法是末。体是事故。不生等三相是本．体是理故。究竟等者重解理本。法性究竟也。本论牒经更有何等．云何．何似．何相．何体。佛重以此显前五义更无别理。

　　法华经玄赞卷第三(本)

　　保安三年十月廿四日移点已了以兴福寺圆如房本法隆寺觉印为令法久住为之以左然可为正云云。

　　妙法莲华经玄赞卷第三(末)

　　　　沙门基撰
　　经尔时世尊(至)无能测量者。
　　赞曰。下二十一颂分之为二。初十七颂半颂前二妙。后三颂半劝发信心。显今说实。初中复二。初二颂总颂二妙。后十五颂半别颂二妙。此即初也。初一颂总叹法师妙。后一颂总叹法妙。总叹佛身．及所成德．法体妙也。
　　经。本从无数佛(至)难见难可了。
　　赞曰。下十五颂半别颂二妙。于中分二。初十四颂颂法妙。后一颂半颂法师妙。初中分五。初一颂颂读诵．修行二深。次一颂颂果行．增长功德心．快妙心三深。次一颂颂无上深。次一颂半颂入深。后九颂半颂不共二乘住持甚深。此初也。不颂标文但颂八深。本从无数佛受持读诵甚深也。具足行诸道修行甚深。由此二故其智慧门难见难了。
　　经。于无量亿劫(至)我已悉知见。
　　赞曰。此颂果行．增长功德．快妙心三深。由精进勇猛于无量劫行此诸道。果行甚深。善名远振增功德心。道场得果我悉知见。故名快妙心甚深。甚深希有法皆成就故。
　　经。如是大果报(至)乃能知是事。
　　赞曰。此颂无上甚深。性谓道理。相谓事义。前脱此文难解法者如来能知。今此文有。
　　经。是法不可示(至)信力坚固者。
　　赞曰。此颂入甚深。甚深者佛所说法名字章句。意难得故卒难入解故。名为人。又佛自住持是深法中故名为入。不同外道虽说诸法。自不能入。由佛世尊说因缘理。唯佛自入余不能知。意趣难解故名入深。论云佛自住持不同外道。说因缘法甚深故。此经云是法不可示。言词相寂灭因缘道理绝语言故。诸众生类无能得解。除诸菩萨信力坚固者。初地已上得四种证净。信佛．法．僧．戒故。能信法妙。而未圆证如是二妙。故此下云不退菩萨亦不能知。不能知者不能圆证非不信知。虽见道前比信亦知。非证信故。既非坚固所以不说。
　　经。诸佛弟子众(至)其力所不堪。
　　赞曰。下有九颂半颂不共二乘所作住持深。中分三。初四颂颂声闻不知。二颂颂辟支不知。三颂半颂菩萨不知。长行但有二乘不知。因显彼不知亦说菩萨不知。声闻不知中分三。一颂半总颂一切声闻不知。一颂别颂皆如利根鹙子不知。一颂半别显皆如利根鹙子并余弟子共度不知。此即初也。曾近善友诸漏皆尽。住阿罗汉。此最后身有是三德。其智慧力不堪能知。
　　经。假使满世间(至)不能测佛智。
　　赞曰。此明世间皆如鹙子。利根第一尽情思共度量亦不能知。既不知佛智。故智慧门难解难入。尽音兹引反。任也穷也。或秦引反本尽之尽。思音息字反。无息兹反。不尔便与度量无别。
　　经。正使满十方(至)亦复不能知。
　　赞曰。十方利根皆如鹙子并余弟子。亦满十方共度亦不知。
　　经。辟支佛利智(至)莫能知少分。
　　赞曰。此颂辟支不知。辟支望声闻名利根。麟角望部行亦名利根。亦复不知。若未入声闻决择分善而作独觉。便成麟角。入决择分已后作者。皆成部行。在解脱分未定生时可成麟角。生数多故。已定生者亦成部行生数少故。
　　经。新发意菩萨(至)不能知佛智。
　　赞曰。下三颂半菩萨不知。中分二。初二颂半凡菩萨不知。一颂十地上圣亦不能知。此初也。新发意菩萨具六种德。一亲近．二达义．三善说．四数众．五一心．六长时。测度亦复不知。刹梵云刹多罗此云田。田土也。有云国亦云土义译之耳。字书本无此字。说文作剟。楚乙反刀割物声。黍音七声也。
　　经。不退诸菩萨(至)亦复不能知。
　　赞曰。此地上圣不知。或初二颂半七地已前不知。初地已上亦名新发意。证发十种心故。后一颂八地以上不知。亦名不退故。前门甚深有此八种。今第八中叹佛智者。显智深故其门亦深。
　　或十五颂半别叹法妙中初六颂叹智门妙。准前科配。其中末后一颂半颂不共深故。次八颂颂叹智深。三乘不知佛智慧故。准义科颂则可知矣。
　　经。又告舍利弗(至)十方佛亦然。
　　赞曰。此一颂半颂总叹法师妙。无别颂也。
　　经。舍利弗当知(至)要当说真实。
　　赞曰。下三颂半劝发信心显今说实。中分二。初一颂半唯告鹙子显今说实。后之二颂普告二乘显初方便。此初也。汝既未证我之所说。于我所说当生信心。
　　经。告诸声闻众(至)引之令得出。
　　赞曰。此二颂普告二乘为二。初颂普告至涅槃者。后颂显佛化以三乘之意。由处处著著界地故引之令出。且说三乘。理唯有一。此会唯有声闻极果缘觉即无。故言及求缘觉乘。声闻不尔。
　　经。尔时大众中(至)各作是念。
　　赞曰。下第二段四众惊疑发扬鹙子之请。有三。三度请故佛止亦三。止皆居前请皆在后。论释三止云。初止为相。令问取一乘。次止欲令大众推觅深境。渴仰欲闻。后止欲令恶人退廗。至下当知。又三请中初挟自他疑故请。次陈大众于余佛所已植因故请。后述自他已从今佛化堪闻故请。论五段中自下第三大众定疑分。于自所证心生决定。于佛所说遂有疑生。若依惊疑发鹙子请。请既有三。文随三段。初止既属前唱一乘。二止摄属此请文中。初请分二初大众疑后鹙子请。论说第三定疑分有三云。自此以下依三种义示现。一决定义．二疑义．三依何事疑义。初二义在大众疑中。依何事疑义在鹙子疑中。大众疑有二。初标疑众后申疑意。此初也。
　　经。今者世尊(至)所不能及。
　　赞曰。下申疑意有二。初牒所疑缘由。后正申定疑。此牒佛前所说疑缘由。佛所得法甚深难解者。牒佛前说诸佛智慧甚深无量。有所言说意趣难知者。牒佛前说其智慧门难解难入。此二深故二乘不知。初是显上后是接下。合名方便。何故佛叹此为疑意。
　　经。佛说一解脱义(至)是义所趣。
　　赞曰。下申定疑。谓到于涅槃已上名为决定义。于自所证有为无为果法决定久已无疑。而今不知是义所趣名为疑义。谓于前说佛所得法甚深难解。有所言说意趣难知。中而今不知是所说义。何所归趣意趣。如何说何宗趣。故名疑义。趣音七句七俱二反。今从初反。谓疑意云若说解脱我已得之。又说难知意说何法。故论云决定义者。有声闻方便证得深法作决定心。于声闻道中得方便及涅槃证故。如是二种法示现有为无为法故。如经尔时大众中乃至。亦得此法到于涅槃。言二法者。谓方便及涅槃证。方便者有为能证生空智道。涅槃者谓无为所证空理。于此能得能修。此二中得决定故。论云疑义者谓声闻辟支佛不能知故。是故生疑。如经而今不知是义所趣故。
　　经。尔时舍利弗(至)难解之法。
　　赞曰。下鹙子请。中有二。初长行后偈颂。长行分二初申疑后请决。此初也。依论下是第三依何事疑义。依何事疑义者。如来说声闻解脱与我解脱不异。三乘同坐解脱床故。是以生疑。生疑者生因中疑。因谓所由。云何如来数数宣说甚深境界。前说甚深后说甚深不同声闻。声闻与佛解脱既等。更何不同。除此已外不同何法。于此所由而生疑惑。大般涅槃有其三事。摩诃般若．解脱．法身。解脱虽同。般若．法身即是佛之智慧性相一乘果体。彼所未得四众不解。所以生疑。如经尔时舍利弗乃至而说偈故。何因者何道理所以。何缘者何事缘由绪。诸佛第一之方便此为总句。下别显此甚深微妙即佛智慧。难解之法即智慧门。牒前二故。此中疑者是法执类。异熟生摄。
　　经。我自昔来(至)难解之法。
　　赞曰。此请决牒。自既未闻。四众疑起故。愿佛说敷施演说也。
　　经。尔时舍利弗(至)不可思议法。
　　赞曰。十一行颂中分四。初三颂半颂前问中称叹诸佛第一方便。甚深微妙难解之法。三颂颂前四众咸皆有疑。一颂半颂我自昔来未闻自疑。三颂颂请唯愿世尊敷演斯事。初中分三。一颂半颂前佛自告申。如来知见广大．深远．无量．无碍等法师妙。一颂颂前所得难解所说难知法妙也。一颂合颂叹法及法师妙。无问而自说。此初也。慧日大圣尊者。以佛智慧犹如日故。涅槃经言。譬如日初出光明甚晖炎。既能还自照亦灭一切暗。佛之二利亦复如是。增一阿含经说。日出有四事。一者日出之时众暝皆除。二农夫作务。三百鸟悉鸣。四婴儿啼哭。佛告诸比丘。若日出时众暝除者。喻佛出世除去痴暝靡不照明。农夫作务者。人民之类普共田作。此譬檀越施主随时。供给衣服饮食床廗卧具病缘医药。百鸟鸣者譬如高德诸法师等能为四众说微妙法。婴儿啼哭者。此喻弊魔见佛出世心大愁恼。亦如经中赞佛偈言。如来金色如山王。亦如日出照世间。能拔众生长夜苦。故我顶礼三界王。故今赞佛云慧日也。久乃说是法者。成道多年不曾显说。今方说之。故云久也。此上二句标。下一颂颂佛前说种种念观。
　　经。道场所得法(至)亦无能问者。
　　赞曰。上半颂颂前所得难解菩提涅槃智慧甚深。后半颂颂前所说难知智门甚深。以二乘不知故皆无能问者。
　　经。无问而自说(至)诸佛之所得。
　　赞曰。上半合颂叹二妙。无问自说从三昧起便即告故。第三句法妙。第四句法师妙。
　　经。无漏诸罗汉(至)愿佛为解说。
　　赞曰。下三颂四众疑有二。初一颂颂声闻无学有学之疑。二颂颂缘觉等众愿佛说。疑喻如网罗生难出。犹豫者说文陇西谓犬子为犹。犹性多豫在人前故。凡不决者谓之犹豫。尔雅云犹如麂善登木。郭璞云健上树也。
　　经。于诸声闻众(至)为是所行道。
　　赞曰。此颂自疑。自先得智为是果法。为是因道。若是果者所得已满今何所赞。若是因者更欲趣求因所成故。前说众人于自所得生决定心于佛说疑。今者鹙子无决定义。于自所得亦生疑惑。又前创闻于自犹定。今重思虑于自所得亦有疑生。故不相违。
　　经。佛口所生子(至)时为如实说。
　　赞曰。下颂请说。分二。初一颂颂声闻弟子请。后二颂颂余众请。此初也。禀佛言教圣道方起。教从口出故名口生。简异胎藏精血成故。
　　经。诸天龙鬼神(至)欲闻具足道。
　　赞曰。颂余众请。此土佛出无转轮王故说诸国转轮王至。具足道者大乘理故。
　　经。尔时佛告(至)皆当惊疑。
　　赞曰。下第二段有二。初止后请。此止也。论下第四解定记分。记谓记别。分明记别深密之义。名为记别。即十二部经中名记别经。记别经有三。一记弟子谢往过去德失差别。二授诸大人成佛记别。三分明记别深密之义。如下十二分教章中具说。此即第三记别经也。论云自下依四种事说。一决定心。二因授记。三取授记。四与授记。决定心者佛心本来已有决定所为之人。由此便有后止及说。是以决定心论不配属经。通下文意故。论云云何决定心。已生惊怖者令断惊怖。为利益二种人。故如来有决定心。惊怖有五。一损惊怖。如所闻声取以为实。谤无大乘而作是言。如来说言阿罗汉究竟涅槃。我毕竟取如是涅槃。是故阿罗汉不入涅槃。此即决定种姓声闻。声闻者所闻教声取之以证究竟实果。我毕竟已取如是涅槃。果已究竟谤无大乘。不堪闻今为说大乘。若闻今说彼非究竟。即惊疑阿罗汉皆毕竟无入涅槃者。反道疑生故名为损。二多事惊怖。以大乘众生生如是心。我无量无边劫中。行菩萨行久受勤苦。生惊怖心起取异乘心故。谓不定姓地前菩萨。住大乘中。已经多劫行菩萨行名为多事恐彼起心退趣异乘故。今为说令其不退。三颠倒惊怖。分别我我所身见不善法故。谓根未熟定姓凡夫。烦恼尤重不堪为说。若为说者更生烦恼。颠倒惊怖。四悔惊怖。谓若为说。大德舍利弗我不应证如是小乘法。自止小果归向大乘。即以悔心名为惊怖。五诳惊怖。谓若为说增上慢者作如是说。云何如来诳于我等自谓道满更无余故。声闻有二。一定姓二不定姓。凡夫有二一未得谓得二具重烦恼。菩萨有二一退位二不退位。定姓声闻即损惊怖。不定姓声闻即悔惊怖。未得谓得凡夫即诳惊怖。具烦恼凡夫即颠倒惊怖。退位菩萨即多事惊怖。不退位菩萨非此五中。舍权就实欣趣佛位。方为说一乘故。此说一乘不逗彼器。论云正为利益二种人故。如来有决定心。谓多事及悔。利益悔者引摄一类故。利多事者任持所余故。今此唱止及下正说。佛心先定为此二人。余非正为。即是十义说一乘中初二义也。观此文意多事。一种不说有惊。说即无惊。自余四种说即有惊。不说无惊。故论总言已生惊怖令断惊怖。因授记者。如经止止不须复说。乃至天人皆当惊怖。即下二止文等。是因应为闻者之二义。不堪为闻者之退廗故名为因。因授记皆生惊怖。有三种义。一欲令大众推觅甚深境界故。二欲令大众生尊重心毕竟欲闻故。此上是应为闻者之二义。三为令增上慢者离法座而去故。即是不堪为闻者之退廗。今此第二止。但为应为闻者之二义。第三止方为不堪闻法之退廗。其取授记如经。尔时世尊下即许可摄受许当为说是。与授记者如经佛告舍利弗下正为解释一乘等是。定记四中初决定心唱止及为说之所由。次因授记但是止其请之所由。取记许为开释。与记正示陈说。今言惊疑令为应闻者惊张疑惑。推觅深法尊重欲闻。
　　经。舍利弗(至)唯愿说之。
　　赞曰。下第二请。论云示现过去无量佛已教化众生。初长行后偈颂。长行有二。一总请二堪闻。此请也。
　　经。所以者何(至)即能敬信。
　　赞曰。此堪闻。有三因。一遇良缘曾见诸佛。二性聪睿诸根猛利。三解识真义智慧明了。故能闻信。
　　经。尔时舍利弗(至)有能敬信者。
　　赞曰。此颂可知。
　　经。佛复止舍利弗(至)将坠于大坑。
　　赞曰。下第三段。初止后请。止中有二。长行及颂。此初也。因不堪闻法者之退廗也。恐增上慢得世第四静虑。便谓阿罗汉果。而生诽谤。当堕地狱。名坠大坑。此皆凡夫故坠大坑。非圣有学。瑜伽论说。一切圣人知自得果。无自谓得后位圣果增上慢故无邪见。故更不造业入地狱。故诸论所言增上慢比丘得世第四静虑。后命终已。由谤解脱起邪见故生地狱中。即此类也。
　　经。尔时世尊(至)闻必不敬信。
　　赞曰。法妙难解。下愚闻之起谤。既不敬信。所以恐坠大玩。
　　经。尔时舍利弗(至)多所饶益。
　　赞曰。下第三请。初长行后偈颂。长行有二。初总请后堪闻。鹙子利根自知宿命。亦能晓他往世从释迦已曾受化。根成道满闻必能信。生死长夜安稳饶益。故今请说。
　　经。尔时舍利弗(至)唯垂分别说。
　　赞曰。下四颂中有三。初一颂自称长子以请决。次一颂半陈众久从佛化以请说。后一颂半兼陈自他闻法悟解即生欢喜以请说。此初也。佛于二足多足无足一切中尊。今云两足尊。于三类中两足为贵能入道故。谓人天类。佛亦两足故言两足尊。声闻众中鹙子第一故名长子。
　　经。是会无量众(至)欲听受佛语。
　　赞曰。此一颂半陈众久从佛化宿因今熟。故请佛说。
　　经。我等千二百(至)则生大欢喜。
　　赞曰。此一颂半兼陈自他闻法欢喜。以请佛说。
　　经。尔时世尊(至)分别解说。
　　赞曰。论第四段定记分中。自下第三取授记也。许可摄受而为说之。故论云取受记者。以舍利弗等欲得受记。如经佛告舍利弗汝已三请。岂得不说等。许摄受取故。若依自科。下第三段开斯实相。启彼权门。于中有二。初明二记。后五浊。下方破四疑。二记为二。初取记中有二。初许可摄受后恶人退廗。此初也。菩萨地云。夫听法者聆音嘱耳。扫涤摄持。智论亦言。听者端视如饥渴。一心入于语义中。踊跃闻法心悲喜。如是之人可为说。端直审也。若不诫彼群情令其审听。恐心不定慧解不生。故敕审听。
　　经。说此语时(至)礼佛而退。
　　赞曰。下恶人退廗。有四。一明去。二不止。三快敕。四敬诺。初中复二。初标后释。此标也。
　　经。所以者何(至)是以不住。
　　赞曰。下释起去所由。此自征云。难得有五。一得人身难。二生中国难。三具诸根难。四值佛出难。五闻正法难。五千之徒已具初四。何故将说妙法避廗而起去耶。此去之所以者何谓也。今释有二意。一罪根深重。二有增上慢。此辈者补配反。群党也。说文军法发车百两为一辈。广雅等翻辈亦类也。玉篇部比类也。罪者可毁可啧可怖可厌之义。若因若果可毁厌者皆名为罪。若依小乘此罪众多。重者有三。一烦恼障。二业障。三异熟障。一切烦恼总为二类。一数数起名勤。二起而猛名利。分为四句。一勤而不利。二利而不勤。三亦勤亦利。四不勤不利。今取初及第三句名烦恼障。五无间业名业障。三途八难名异熟障。此之三障障入圣道名为重罪。今依大乘障有二种。一烦恼障二所知障。所知障者随其所应障入大乘圣位。烦恼障者随其所应障入三乘圣位。依佛地论烦恼障有三。一者一百二十八烦恼并随烦恼。二所发业。三所得果。此意所说是彼品类总名为障。非据重者。依大般若。重障有四。一烦恼障。二业障。三异熟障。四法障。烦恼障者。一百二十八根本烦恼。及彼等流诸随烦恼。随其所应能障圣者。皆名此障。若具有者随其所应障彼圣故。业障者依萨遮尼乾子经有五种逆。一破塔坏寺焚烧经像。窃盗及用三宝财物。二谤三乘法言非圣法。障碍留难隐弊覆藏。三于一切出家人所。若有戒无戒持戒破戒打骂诃责。说其过失禁闭牢狱。或脱袈裟逼令还俗。责役驱使债其发调断其命根故。大集经言说一破戒比丘过失。过出万亿佛身血。四杀父害母杀阿罗汉出佛身血破和合僧。五起大邪见谤无因果。长夜常行十不善业。此之五种唯于大乘名五逆业障。亦有说七等不过此五。所以不说。异熟障者谓能障圣道诸异熟果。即三恶趣。八无暇等。其间佛前佛后难应云法前法后。是佛法前后不得圣故。法障者谓于宿世障他作善造匮法业。于此生中不得闻法。匮乏正法。谓五果中等流增上二果所摄。罪根深重者感匮法业。是罪根故现不闻法。是罪体故即第四障也。慢者玉篇轻悔也。不畏也倨也。或为嫚字切韵欺为谩。缓为慢恃己陵他高举为相。瑜伽等说慢有七种。一慢二过慢三慢过慢四我慢五增上慢六卑慢七邪慢。初慢者谓于劣计己胜或于等计己等。过慢者谓于等计己胜或于胜计己等。慢过慢者谓于胜计己胜。我慢者恃所执我高举为相。增上慢者己实少德谓己多德。卑慢者谓他多分胜己计己少分劣他。邪慢者己全无德谓己有德。今增上慢即是第五已实少德。谓己多德。得世间涅槃禅定等。故未多得。谓多德。未多证。谓多证。得谓有为道．证谓无为灭。此是增上慢相。非全未得而今谓得。若不尔者。便非增上慢相。乃是第七邪慢相。故有此烦恼障及前法障二种力故不堪闻法。问五千之辈既不堪闻。何因目瞩神光耳聆妙唱。睹天华而晏默观地动而无惊。答放光动地未革庸心。演妙宣难便乖浅意。闻序中之问答为大渐之初因听宗内之深陈乃增迷而复谤。所以折摧枝叶扇拂糟糠。
　　经。世尊默然而不制止。
　　赞曰。二不止也。默静也。俗作默。诸论皆云有二决定佛力不非。一受异熟决定。二作业决定。罪根深重者受果定类。增上慢者作业定类。由此五千从座而起。佛虽神力亦不止之。又乍可令去不坠大坑。不可止之令兴重业故不止也。彼若发心定业可转。其心不易佛力不排。
　　经。尔时佛告(至)当为汝说。
　　赞曰。三快敕也。风惊秕落。霜殒贞存。佛许说而惊其心。振威神而令起去。故以枝条退为佳。唱贞实住而许说。轻薄虚疏故譬枝叶。敦重坚固乃同贞实。佳音古膎反善好也。膎音户佳反。南人谓膎脼也。
　　经。舍利弗言(至)愿乐欲闻。
　　赞曰。四敬诺也。唯音弋。谁弋水二反。敬诺之词。然音如延反。顺从称。愿乐为希解之意。欲闻亦冀听之心。
　　经。佛告舍利弗(至)时一现耳。
　　赞曰。此下明与授记为之解释也。论云有六种。一未闻令闻此等文是。二者说。舍利弗诸佛随宜所说下是。三者依何等义。所以者何。诸佛世尊唯以一大事下是。四者令住。舍利弗如来但以一佛乘故为众生说法下。是五者依法。舍利弗一切十方诸佛法亦如是下是。六者遮。舍利弗十方世界中尚无二乘下是。未闻令闻者叹法希有显令闻故。说者明所说法意难知事。依何等义者。谓未闻令闻。及方便所说。依何等义谓依佛所得深难解法。住者劝令来住一乘之中。法者十方三世佛所共行仪轨法式。初随宜说。意令久后取佛种智。遮者遮破二执遮遣二真令叹法希。未闻令闻有三。一叹希。二举喻。三劝信。此即初二。此若频说无智不欣。时乃说之愚智同乐。
　　梵云邬昙钵罗。此云瑞应。金轮王出大海减少。金轮路现其华乃生。应金轮之御世名瑞应华。此法华经法轮王出生死海减。一乘道显方演说之。故举为喻叹法希有。鹙子往劫曾所未闻。今者令闻令渴仰故。
　　经。舍利(至)言不虚妄。
　　赞曰。此劝信也。智解局者未能证达。故标不虚劝其生信。
　　经。舍利弗(至)意趣难解。
　　赞曰。下第二段明说有二。初标后释此标也。
　　经。所以者何(至)乃能知之。
　　赞曰。此释也。论释种种因缘者。谓三乘法。彼三乘法唯名字章句说非有实义。故以彼实义不可说故。此中意说。我以方便说三乘法。此法唯有名字章句无别三体。随宜说三。非二乘等思量能解。唯佛能知。此说前标智门难了。三乘实义即是真如。不可说故。下依何等即佛智慧。
　　经。所以者何(至)出现于世。
　　赞曰。自下文第三依何等义。有二。初略标后广解。此初也。因前文起故假征显。有何所以。言辞难解唯佛知也。依何等义作如是说。诸佛世尊者。总苞十方三世诸佛。唯以一大事者。事物．体事．事义．道理随应皆得。为此大事因缘所以出现世间。自称德号广利众生。不尔便如二乘入灭。由此大事故随宜说。意趣难知。
　　经。舍利弗(至)出现于世。
　　赞曰。下广释有二。初别显后释意。别显有三。一征二释三结。此征也。
　　经。诸佛世尊(至)出现于世。
　　赞曰。此释。大事体即知见。诸佛出世为此大事。四义明之。谓开．示．悟．入。论云后一大事者依四种义应知。佛知见者如来能证如实知彼义故。此有三释。一云法性真如名为如实。法真性故即是所证。义理．境界俱名为义。正智之体名为能证。能知义理证真境故。即此能证正智及所证真如。能所知见并名知见。如为知见之性。智为知见之用。知见性相俱称知见。无著般若论云。无上菩提是法身。正等菩提是报身。解深密经云。菩提．菩提断俱名为菩提。智度论云说智及智处俱名为般若故。或知谓正体智．见谓后得智．是二是用．能照真俗二种境故。此二本性即是真如合名知见。将性就相故名知见。欲令二乘求种智故。胜鬘云一乘即佛乘。佛乘即大乘摄大乘云亦乘亦大故名大乘。万行是也。或乘大性故名大乘。真如是也。故知一乘佛果乘体通理及智。契当宗义。火宅牛车意在智用。说牛车等我所作故。险途宝所意在智性。称化作城非宝所故。由此合二并名知见。
　　本论云。何者为四。一开者无上义除一切智智更无余事故。一切智者佛也。又言智者根本后得智。此二是用。此二智性即是真如。若用若性合名为智。一切智人之智名一切智智。又一切智者根本智。重言智者后得智。举此二智摄于智性真如妙理。又一切智者智用菩提。又言智者。智性涅槃。二种如来藏。今显此二悉皆无上。叹胜令欣。然此菩提体是有为本有种子。多闻熏习因修生长。体即四智。楞伽经云。阿梨耶识名空如来藏。具足熏习无漏法故名不空如来藏。藏识有漏虚妄不实。故名为空。能含一切无漏种故名如来藏。四智种子体是无漏非虚妄法。由近善友多闻熏习渐次生长。当成四智。四智之因名不空如来藏。藏是含藏。因性义故。犹如种树生长圆满。其涅槃性体是无为。本来而有自性清净。后逢善友断障所显。虽一真如逢缘证别。名四涅槃。胜鬘经云有二种如来藏空智。谓若离若脱。若断若异。一切烦恼藏不离不脱。不断不异。不思议如来藏烦恼有漏虚妄不实。能覆真如。名空如来藏。涅槃无漏体是无为非虚妄法。由近善缘断诸烦恼。渐次智起方便显证。名为涅槃。体性非空因空所显。空之性故。烦恼覆位名不空如来藏。藏是覆隐因性义故。故在烦恼缠裹之位名如来藏。出烦恼时名为法身。即此法身因空所显。空本性故。亦名空如来藏。如刀提耶掘宝显得。阿赖耶识及诸烦恼名如来藏者。即涅槃云未得阿耨多罗三藐三菩提时。善不善法皆名佛性。无垢称云。伪身种姓。七识住．贪欲．嗔恚．愚痴．十不善业道为如来种等。文非一故。即前菩提名为报身。报身修生．法身修显。法身证因证故。报身生因生故。前藏有四。一能含藏藏谓阿赖耶识如库藏等。二能生德藏谓报身种子如谷种等。三能覆藏藏谓烦恼等如土覆物。四能显德藏谓法身佛性如金性等。大位而言。所知障断证佛报身菩提圆满。烦恼障断证佛法身涅槃圆满。诸佛出世欲令众生断所知障及所发业并所得果。一切俱尽圆证菩提开知见相使得清净。障尽智圆名清净故。欲令众生断烦恼障及所发业并所得果。一切俱尽圆证涅槃开知见性使得清净。障尽理显名清净故。缘此知见故出世间。开者出生显证之义。出生菩提证涅槃故。除此二种更无余事胜过二法故名无上。二示者同义。以声闻．辟支佛．佛三乘法身平等。法身平等者佛性法身无差别故。涅槃经云。譬如乳牛有种种色。及构其乳置之一处白色无异。佛性亦尔。众生虽有种种不同。佛性无别。此意说言。三乘法身本来平等。众生不知不肯修证法身圆满。诸佛出世欲示众生此佛知见之性。三乘同有平等无二。令同证满以成法身。三悟者不知义。以一切声闻．辟支佛不知彼真实处故。不知真实处者不知究竟唯一佛乘故。如下有人至亲友家醉酒而卧。以无价珠系衣里等。彼初不觉后悟方知。此意说言。二乘不知究竟唯一佛乘体即菩提四智。所以不修报身圆满。佛出世者欲令众生悟于究竟唯此一乘佛菩提智令修生长。上来三种开者双显法身．报身．涅槃．菩提二种无上叹胜令欣。示者别显法身涅槃三乘无二本来而有令其修证。悟者别显报身菩提第一究竟本有种子令修果生。俱明果中断德．智德。既证此二利乐众生。应物现形应机说法。即是化身及他受用名为恩德。四入者为令证得不退转地。示现与无量智业故。上三总．别虽显佛果无上．同．胜。未知如何可能证获。今显能证能得之因故名为入。依此本论初地已上名不退地。佛果位中一切智智体用大故名无量智。业者因也。佛出为说初地已上能得佛果一切智因故名为入。佛说此因欲令二乘有学．无学．及初地前证初地上不退转地。入变易生修种智因观察智性入佛二果。此四意言。佛出世者。欲令众生断二障尽。开佛菩提。涅槃知见使证清净。叹二无上劝令欣故。示法身同有令使证故。悟所不知唯一佛乘智令修生故。既显佛果菩提涅槃殊胜体性。并显其因令其趣入。谓佛出世意说一乘若果若因。令诸众生修因证果皆作佛故。更不为余。前叹智慧及智慧门即是一乘教之与理。今说行．果。故知总说一乘四法名为法华。或不退者八地以上行不退故。诸论说受变易生故。虽二乘回心未即至彼地。三乘俱同后决定。得出分段死入变易生故作是说。又二乘者烦恼不退。经三大劫俱名不退地。又一乘者修行一乘若信若位若证若行。今于此中皆令入故。并名不退。或此果因一乘实体。是前所说诸佛智慧其智慧门。即前所说三乘权教。令二乘者舍权取实行一乘因趣一乘果。是此本意。
　　上来所说总别果因以解四种。准下三世佛法之中。不说初开。唯说示．悟入。故知但应如此说善。示悟别显二果已周。不假标故。举此二种摄佛一切有为无为万德尽故。此方便品法说一乘唯为上根。由此通辨若因若果菩提涅槃以为一乘。譬喻品中为中根者但说于悟。牛车菩提智德一乘。由唯迷因智不迷因理．果智理故。化城喻品为下根者但说于示。宝所涅槃断德一乘。由迷果理不迷果智．因理智故。各随所宜断除彼障。令其进入偏说一乘。或为中下互说因果智．理二门。影显令解。唯此一品通明因果觉．寂一乘。理义周备。故本论中具解此品。余品但总释其大意不异此故。若解此品便解一部矣。然勘下文牛车在果。即是菩提。下文但明因中之智。三乘乘此至道场故。又理虽然。诸经论中多说涅槃理性智慧以为一乘。一乘本故如无量义。第二解云。今此四义总依佛性法身智体以为一乘。涅槃经言。大事者所谓佛性。又毕竟有二。一庄严毕竟。二究竟毕竟。庄严毕竟者谓六波罗蜜。究竟毕竟者一切众生所得一乘。一乘者即是佛性。以是义故我说一切众生悉有佛性悉有一乘。无明覆故不能得见。故知佛性即是知见。即是一乘。说诸众生悉有佛性名之为开。曲宣分别名之为示。此是法佛性。此是报佛性．此是因性．此是缘性．此是理性。此是行性．此是善根人性．此是不善根人性。此等名示。故涅槃云。如贫女舍内多有真金之藏。家人大小无有知者。时有异人善知方便。乃至。即于其家掘出真金之藏。女人见已心生欢喜生奇特想宗仰是人。善男子众生佛性亦复如是。一切众生不能得见。如彼金藏贫女不知。善男子我今普示一切众生所有佛性。善方便者即是如来。贫女即是一切无量众生。真金藏者即佛性也。种种分别令其生解名之为悟。劝物起修令其入证名之为入。若依此解譬喻品中牛车各与。吾为汝造。便非此义。
　　第三解云。其前三种即依佛果大般涅槃三事解之。涅槃经第二卷云。我今当令一切众生。及以我子。四部之众．悉皆安住秘密藏中。我亦复当安住是中入于涅槃。何等名为秘密之藏。犹如伊字三点。若并则不成伊。纵亦不成。如摩醯首罗面上三目乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法为众生故名入涅槃。如世伊字。此中意说。梵本伊字上有二点下有一点。似倒品字。并者横也谓前后证。纵者竖也。谓有三品。世说纵横即此竖．并皆非伊字。三点别安亦非伊字。要三和合不纵不横亦不离别。和合三点不一不异。如大自在天面上三目额上有一眉下各一。佛入涅槃亦复如是。摩诃般若者能证之智。如来身者所证法身。解脱者由能证智证所证理法身之时。二障灭尽二死当来后有不续。更无系缚假名择灭。即是解脱。故杂集云。灭谛有三若能灭．若所灭．若灭性。即是此三大般涅槃。般若在上为能证道如额上目。法身．解脱并在其下是所证故犹如眉下所有两眼。以智证理令后惑苦皆断不生名入涅槃。是佛安住秘密之藏。不同二乘智了生空。不是大慧理。但生空无我之理不名法身。虽得惑种及分段死少分不生之假择灭。不得习气及智障灭分段．变易二死俱尽之胜解脱。如纵如横非大涅槃。身灰智灭彼名为入。无现身智何得称大。佛今不尔故名为大。称为秘藏。古人有解但依真如以为三事名大涅槃。便无入义。常住不坏为利有情以智证真。惑苦解脱方名为入。是佛意故。不同二乘无有身智乃名为入。故佛自言。假使乌．角鸱。乃至永入于涅槃等。今作此解善顺彼经审读经文当自悉知。摩诃般若即开佛知见。故论说言除一切智智更无余事。一切智者证二空智。重言智者证诸有智。此最胜妙故名无上更无过故。法身即是示佛知见。故论说言三乘平等佛性法身无差别故。解脱即是悟佛知见。二障俱亡二死皆尽是真解脱。二乘唯得一障一死尽灭无余。不知于此。故论说言二乘不知真实处故令其悟也。上来三事即是证入大般涅槃此必有因更说入义。故论说入示现不退转地与无量智业也。佛出于世欲令三乘有情皆修不退地业。安住秘密藏入大涅槃不为余也。此与涅槃名字虽殊体性无别。一切皆欲行因证入佛果位故。若作此解既契化城之趣宝所。亦合火宅之御牛车。一乘体德既曰大般涅槃。法报二身正觉之与圆寂。一一总摄周备亦何理而不弹。今此三解唯取所诠智慧名曰一乘。能诠之教门即次前说也。随宜所说意趣难解故。又以莲华喻于妙法必兼开敷之与秀出果秀因敷亦无乖爽。然胜鬘等经及此下文多说真理以为一乘。乘之本故。实通二种。于义苞尽。开示悟三明佛果乘。入之一种明佛因乘。因乘虽通三无数劫今此唯取第二劫后。论说令证不退位。故楞伽经中十地分为三种意生身故。如别章说。又后品言声闻．缘觉．不退菩萨乘此宝乘直至道场。胜鬘经言无明为缘无漏业因。有阿罗汉．辟支佛．大力菩萨三种意生身生。初地已前实居三界分段死中未出火宅。犹在门中当为烧故。不与一乘之名。或八地后名不退地。瑜伽论说八地后为意生身故。得决定故。
　　问。二乘无学羊鹿果位亦居分段。应在门中。如小菩萨应非出宅。
　　答。谈其分段应非出宅。余依永灭已得涅槃名居门外。不同于彼。
　　问。何故二子趣于牛羊鹿称出宅。大子趣于牛菩萨未出宅。
　　答。二乘惑种尽得灭称出宅。初劫惑犹行如何称出宅。又七地分段尽此一生亦名出宅。二乘同故。已前即非犹多生故如有学类。故出宅已方上牛车。然此经文初开之中初总标胜致使得清净之言。后三别显故略不说。
　　经。舍利弗(至)出现于世。
　　赞曰。第三结也。
　　经。佛告舍利弗(至)示悟众生。
　　赞曰。此释于前有何意况。众生身中悉有佛性。故所教化但化菩萨。所为所作常为此事。唯以佛之知见示悟众生。论第二番释示悟入云。又示者为诸菩萨有疑者令知如实修行故。谓有菩萨疑无佛性不肯修行。今示所化但化菩萨令知三乘同有佛性。断彼疑故如实修行。又悟入者未发菩提心者令发心故。此解悟义。已发心者令入法故。此解入义。明因果尽。又重释悟入云。悟者令外道众生生觉悟故。复入者令得声闻果入大菩提故。回邪入正舍权取实故。

　　妙法莲华经玄赞卷第三(末)

　　保安三年四月廿三日书了法隆寺僧觉印之。
　　同年十月廿六日移点已了以兴福寺圆如房本为之以为令法久住觉印之东北院读本点本校点又了(云云)。


　　妙法莲华经玄赞卷第四(本)

　　　　沙门基撰
　　一乘之义正是经宗。今且略以五门分别。一出体性。二释名字。三明说意。四彰差别。五问答辨。
　　体性者略为三类。一总含体。二随胜体。三真实体。一总含体者。一切无漏若种若现。有为．无为．若因．若果。根本．方便能成。佛德皆名一乘。一乘即大乘大乘即无上乘。故胜鬘云一乘者即大乘也。此本论云开是无上义。辨中边论无上乘品有三无上。一正行无上谓十度随修差别有六正行。二所缘无上有十二种所缘。三修证无上谓种姓修证等十种修证。通摄一切菩萨所有境行果。故胜鬘又云阿罗汉辟支佛有恐怖有归依。四智不究竟名向涅槃界。又云正法住．正法灭．波罗提木叉．毗尼．出家．受具足。此六法为大乘故说。故知一切根本方便一切无漏若种若现。有为无为若因若果。能成佛德并名一乘。三种意生身皆入初地故。
　　二随胜体此有六类。一摄事归理体。涅槃胜鬘等中多以法身真理佛性名为一乘。故胜鬘云一乘者即大乘。大乘者即佛乘。佛乘者即涅槃界。又云于恒沙劫行六波罗蜜。不如有人听受读诵乃至执持经卷。何况有人为他广说。以有为行比无为乘故。涅槃经言一乘者即是佛性。此灭化城至于宝所。唯以真如法身平等名为一乘。
　　二揽余归智体。亦以真智名为一乘。上文自云方便知见皆已具足。不退诸菩萨其数如恒沙。一心共思求不能测佛智。智体多是正体．后得。若在因位智劣识强。在果位中智强识劣故。
　　三隐劣从胜体。下经自云说佛智慧故诸佛出于世。唯此一事实。余二即非真。是法住．法位世间相常住。于道场知已导师方便说。分别功德品云。有为无上正等菩提。于八十万亿那由他劫行五波罗蜜。不如有人一念生信。所得功德不可比喻。由以佛果理智二种名为一乘。理凝本有。离缠而号涅槃。智照新生。果圆而称正觉。乃四德之鸿源三明之妙本。故扬为彼智见出现于世。以理智二为一乘体。智性智相合名为智。
　　四二运用广体。唯以因智名为一乘。火宅喻中与诸菩萨及声闻众乘此宝乘直至道场。唯因行故。
　　五胜出分段体。通取因果出分段死所有理智以为一乘。开示悟入四义之中前三为果二。后一为因二。如前已说。故略不论。胜鬘亦云如取为缘有漏业因续后有者。而生三有。如是无明习地为缘无漏业因。有阿罗汉．独觉．已得自在菩萨三种意生身生。故意生身所乘之乘名因中二。摄大乘中万行．真如俱名大乘故。
　　六引摄殊胜体。以诠旨二名为一乘。教随物设趣妙难知。理假智冥体深颇测。故方便品初以所诠智慧能诠教门名为一乘。无量义经十七名中彼第十四亦名一乘。由此莲华。论有二义。一体出水。二能开敷。初喻智慧后喻慧门。若但以真如为一乘得出水之一义失开敷之二能。然今莲华既具四义。何独法唯二种。
　　三真实体者。根本大乘教．理．行．果．及能入大乘方便．四法皆名一乘。咸有运载之功能故。根本教者。此品初云其智慧门难解难入。本论释言阿含甚深。华开敷义以喻妙法。下文亦言法华经藏深固幽远等。摄大乘云阿毗达磨大乘经等。方便教者。此品下云。或说修多罗．伽陀．及本事．本生．未曾有。亦说于因缘．譬喻．并祇夜．优婆提舍经。我此九部法入大乘为本。随顺众生说。以故说是经。胜鬘亦云正法住等为大乘故说此六处。故小三藏皆大方便。根本理者谓法性真如。六度等行乘此真理能有所往故名大乘。此经上云诸佛智慧甚深无量。下文亦云是法住．法位．世间相常住。于道场知已导师方便说。本论亦云。念观者谓大乘人观法无我真如法界等故。无性亦云或乘大性故名大乘辨中边说真如法界名所缘无上。方便理者谓四谛理。二乘所观皆方便理。故胜鬘云声闻知有作四圣谛。佛知无作四圣谛。涅槃亦言声闻有苦有谛而无有实。菩萨具有。本论亦云念观者。声闻观人无我等。由此二理皆理。一乘根本行者谓六度等菩萨万行。菩萨地说七地所修四菩萨行。安乐行品皆菩萨行。又云乘此宝乘直至道场。即行大乘。摄大乘云亦乘亦大故名大乘。辨中边说十波罗蜜名正行无上。方便行者胜鬘亦云正法住等为大乘说。依三藏教进善灭恶修无漏行。皆行大乘。法花论云方便者声闻观荫．界．入。厌苦离苦。菩萨修六度．四摄．二利行。由此二行皆一乘故。根本果者佛身所有菩提．涅槃。即前所说法．报二身理智二见故。下经云说佛智慧故诸佛出于世。唯此一事实余二则非真。又云是法住．法位．世间相常住。于道场知已导师方便说。又寿量品所说法．报．化身皆果一乘。辨中边说十修证中。第七净土．第九佛地．第十示现菩提。方便果者二乘所有菩提．涅槃。此经下言汝等所行是菩萨道。羊车．鹿车为求牛车出于火宅方便施设。中路化城为至宝所。息处故说二。唯有一非余。胜鬘亦云声闻缘觉四智不究竟名向涅槃界。言得苏息处。四智究竟得涅槃者。是佛方便。故二乘果亦是一乘。由顿悟者正学根本教理行果。兼为伏化二乘者故亦学方便教．理．行．果。其渐悟者初学方便。后回心已方学根本。所学法同初后全别。故知但有二种佛性理智二因。无漏现．种。有为．无为。根本．方便所有教．理．行．果能成佛者。皆一乘体。兼取有漏地前功德及十地者助为一乘。未乖正理。法华经论及余教中。随依于此三种体中一门出体。未必摄尽。若依此解总含诸文无不尽矣。然此体性合有五门。一诠旨分别通教及理。二因果分别通行及果。三智福分别通福及智。四觉寂分别通灭道谛菩提涅槃。五二利分别通自利利他。此说一乘故义通贯。若言佛乘举果摄因名若云菩萨乘举因摄果称。名便不通义可兼有。又由行者修习二智正体．后得观于二理生空．法空。断于二障烦恼．所知。息于二死分段．变易。证于二果菩提．涅槃。圆得二灭无余．无住。行于二利自利．利他。称果满也。所断二障集谛所摄。所息二死苦谛所摄。所修二智所证菩提道谛所摄。所观二理所得二灭所证涅槃灭谛所摄。所行二利灭道谛摄。合此灭．道名为一乘。故此本论解遮中云。无二乘者无二乘涅槃。唯佛如来证大菩提。究竟满足一切智慧名大涅槃。唯一佛乘故。涅槃经中既以摩诃般若法身．解脱三事圆满名大涅槃。故此一乘二谛为体。
　　释名字者。乘是运载义。故广雅云乘驾也。周礼云乘载也。运载行者至彼岸故。故此经云乘此宝乘直至道场。摄论亦云六度万行亦乘亦大。法性真如所乘大性。事．理俱能运载行者。自运运他至于彼岸皆名为乘。
　　问。因行能自运至果可名乘。佛果自运息应非是乘体。
　　答。有五义。一者运载以名乘。因中通二运至果广运他。由此亦名乘。二者体．能．通二运。能体并名乘。果中体有。能非无。亦乘摄。如割名为刀有能即刀摄。非要广现割有能非是刀。佛果德体能为二运。非要广用方名为乘。三者二乘唯自运小尚得乘名况佛广运他何理非乘摄。四者因中理智能双运。二用胜故得名乘。果中理智因修成。因乘种类亦乘摄。五者因中二运常增进。作用现胜得名乘。果中自运穷未来令他增进得乘称。初之四义随他不正答。后之一义随自正义答。故对法论云。自他并利所依止。一有三义。一简别故名一。二破别故名一。三会别故名一。简别故名一者。昔日说三今时说一。故知所诠理极一而为实。能诠之教二即称权。无别二理以为极也。无我．解脱虽悉皆等。然至佛果方名为极。故所诠理佛智名一。非别简三唯无二极故。论解遮云。无二乘者无二涅槃体。然经云我设是方便令得入佛慧。又云火宅之内许以三车。出门已后但与牛车。又云雇其除粪经二十年假名为子。故二乘者是后真子付家事因。又以果一简别因三。即有二简。一理简教。二果简因。汝等所行是菩萨道故。破别故名一者。二乘不知二为方便。执二乘果以为真极。今说二涅槃但为化城。说二菩提。但是羊鹿权教所设。非是二果所得所证。菩提涅槃真胜极也。破彼情执有二果极。故说为一。即经所言诸求三乘人有怀疑网者。佛当为除断令尽无有余。鹙子亦言。然我等不解方便随宜所说。初闻佛法遇便信受。乃至断诸疑悔。迦叶亦言又今我等得涅槃证于菩萨法不生好乐之心。摄论亦云断除四处障二乘作意等。即是此执。本论末后亦云方便品有五分示现。破二明一不说破三等。或有说言破三执故非唯破二。如萨婆多执佛化身以为真佛。今说为化故破三执。此亦不然。法华但以自修所得一乘为宗。会破彼乘令入于一。非以所知一身为宗会破彼身令入一身。又无执彼化身为极趣求至彼。更不趣求余身。今破彼执令求一身故。但破执二乘为极。不破执彼二身极也。亦有解云闻昔说三执三皆极。今说一极故破三执。此乃地前菩萨起故。若破执大极还为说一乘。更增其病何名为破。又未出宅许以牛车。既亦破大后出宅与。是何等车。若言与白牛弃本黄牛故。既尔即应舍顿学渐。黄．白牛相因行何殊。既还本牛明不破大。若执一极不违趣大。何须破之。执二为极不趣大故可须破也。若随位得即执为极。未见趣大乘因中有此执。设尔许亦破即应破无穷。由此但破执二为极。又非破执四乘为极。为无种姓说人天乘。解有四乘不执极故。执二为极不异破二。无执人天乘为极者。执者不解乘。解乘不执故。若一对四。一是方便乃应破一执而归四乘故。亦非破五。执不定乘同执三故。由此胜鬘唯云阿罗汉．辟支佛．有恐怖。有归依。言得四智及涅槃者是佛方便。此经亦云唯此一事实。余二则非真。密遣二人息处说二。羊鹿非真不说三言。从胜至劣数。佛乘第一．独觉第二．声闻第三。无第二独觉无第三声闻。非无三乘之中大乘体极。勘梵本云无第二第三。今翻之略故云无二亦无三也。此有难言。经说别体三宝。不破别体而归一体。何故破二乘而归一乘。此亦不然。若执别体三宝为极。亦同破之。若别相三宝体亦无三极故。虽尔亦无求住别体。然可会之入于同体。广如经说非权实宗。会别故名一者。教理行果皆有根本及以方便。会渐悟者先二乘中所修成得教理行果为大方便。依此本论初地已上离分段死。见道已前教理行果为不退地之根本因。总依诸文会一有四。一者会教。无垢称云佛以一音演说法众生各各随所解。此经下云一雨普润三草二木生长不同。此会教同而机有异。三乘取教有偏．普故。二者会理。宝性论云如[少/兔]．马．象三兽度河河性无差得有浅深。又下经云譬于高原穿凿须水。若见干土知水尚远。若见湿土知水不远。若见于泥知水极近。水性无差得之有异。此会理同而证有异。三乘证理有圆．缺故。三者会行。鹙子自言为是究竟法为是所行道。佛自亦言我设是方便令得入佛慧。胜鬘亦言。此六处为大乘故说。故知行同而修有异。三乘修行有分．全故。四者会果。此经下言息处故说二。中路设化城。为引至宝所方为究竟处。为求牛车出于火宅。权设羊．鹿后皆与牛。胜鬘亦言声闻．缘觉四智不究竟名向涅槃界。即会二乘菩提涅槃若理若智皆归一乘。故知果同而证有异。三乘取果有初后故。虽依诸教总会此四。然法华中显会教理密会行果。会教理者。即前所标诸佛智慧及智慧门。一雨普润会教也。牛车宝所会理也。此以所诠名之为理．非要真如。欲显所得甚深难解。有所言说意趣难知。道场所得法无能发问者。我意难可测亦无能问者。亦显法华开方便门显真实相。即是法华开敷秀出。密亦通会行．果二同。我设是方便令得入佛慧乘此宝乘。直至道场即会行故。中设化城为至宝所即会果。故胜鬘经中显会行．果。六处正为大乘故说。正会行故。二乘四智非为究竟名向涅槃界。即会果故。胜鬘正说一乘因果故。显会行果密会教理。法华正显昔权今实故显会教理。令其修证密会行果。由此一乘据实。通会教理行果。总解诸文于理名矣。故云会别名之为一。此经正取一乘因果为真乘体。教为方便。故不相违。今此小义虽未动于智海。如愚所知颇亦绝于今古。博识深智当自详之。三义之中初二解通定性．不定性。后一多唯依不定性。大乘．无上虽即一乘。非经所须。故略不说。
　　明说意者。摄大乘云。为引摄一类　及任持所余　由不定种姓　诸佛说一乘　法．无我．解脱　等故姓不同　得二意乐化　究竟说一乘　此中十因。一为引摄一类不定种姓声闻独觉。令依大乘般涅槃。故法华一会多为此类说于一乘。法华论名退已还发大菩提心。由鹙子等昔皆求大退修小果。名退还发非诸不定姓皆退还发心。此应名不定种姓。二为任持所余。不定种姓地前菩萨第六住前犹在退位。恐于大乘精进。且坏退依二乘般涅槃故。故此经云。菩萨闻是法疑网皆已除。本论亦言如来为二种人正与解释。此二皆是不定种姓。为此二种故说一乘。三法等故。行乘虽异所趣真如无差别。故法华论说。多与此同。四无我等故。若有真实补特伽罗。可有乘别。我既无异故说一乘。五解脱等故。三乘并于烦恼障中而得解脱。解脱无差别故。六姓不同故。二乘之中不定种姓有差别故。此声闻身具有声闻及佛种姓。由有此姓故说一乘。第七佛于有情得同自体意乐故。言我即是彼．彼即是我。我既成佛彼亦成佛。第八二乘于佛得同自体意乐。同名菩萨得受记别故。谓于此会佛与二乘授佛记别。为令摄得如是意乐。我等与佛平等无二。又此会上有诸菩萨与彼名同。因得记别故。佛一言含二种益。谓二乘者得同佛自体意乐。及诸菩萨得受记别。九化故。如世尊说。汝等苾刍我忆往昔。无量百返依声闻乘而般涅槃。云何已成佛。后依二乘而般涅槃。即为调伏所化声闻。佛菩萨等自化其身为彼同类。于无余依现般涅槃。经百千劫耽寂灭酒醉逸而卧。后从彼起现受佛记。令诸不定种姓二乘尽作是心。往昔耆尊入涅槃者今皆复起现受佛记。况我今者不希作佛而入涅槃。今此会中富楼那等即其类也。法华论中为化声闻授记即此。是故亦为降彼二乘者慢。我亦得汝之涅槃故。广如楞伽说。阿罗汉入无余涅槃经百千劫。耽三昧酒醉逸而卧。后从彼起方发大心。皆佛菩萨之所化作。若不尔者。实入无余涅槃身智都尽。后从彼起法从何生。故知是化。十究竟故。由过此外无别胜乘。依理究竟最为殊胜。故说为一。今此会中依论但与二人记别。一不定姓二应化者。为不定姓者即第一第二第八少分。为应化者即第九义及余少分说于一乘。非全拨其无定性。故此一乘是密意说。解深密经云相．生．胜义无自性。如是我皆已显示。若不知佛此密意失坏正道不能往。依诸净道清净者。唯依此一无第二故。于其中立一乘非有情性无差别。于定．不定有性．无性合说一。故涅槃亦言。一乘一道四果圣人皆得作佛。不解我意故。但应如是所说善。今此十义说于一乘。法华论中无此具足。显扬说六因庄严论八义说于一乘。不过此十。故不叙之。
　　第四彰差别者。此说一乘。与胜鬘涅槃经所说一乘差别之相。此通理．智。彼唯佛性。此唯摄入彼通出生。此唯有性彼通无性。此唯不定性彼通定性此多说教．理。彼多说行．果。此说一乘为实二乘为权。彼说一乘为权四乘为实。故胜鬘云若如来随彼意欲。而方便说唯有一乘无有余乘等也。与无量经所说一乘辨差别者。如释名中已广解释。是差别相。及第五问答辨等。皆如别章不繁具举。
　　经。舍利弗(至)若二若三。
　　赞曰。此与记中。第四令住一乘。以此一乘为众说法。都无第二独觉第三声闻。从胜至劣为次第故。不以修习浅深难易为次第也。故此经中第一周云。余二则非真。第二周云密遣二人。第三周云息处故说二。不说于三。故知不是总无三乘。但应如今所说义也。会彼所修教理行果为今大因。劝住大乘。
　　经。舍利弗(至)法亦如是。
　　赞曰。自下第五依法显今释迦依一切佛说法轨则。初说方便后说真实。劝彼生信引他成已。大文有三。初明十方佛法式如是。次明三世佛法式如是。后明我由此法式亦如是。此初也。虽离三世更无十方离于十方更无三世。横竖有殊故分差别。摄大乘云。人趣诸有情处数皆无量。念念证等觉故不应退屈。由此现在十方佛亦无穷法式皆同。
　　经。舍利弗(至)一佛乘故。
　　赞曰。下明三世佛法式。有二。初别明三世法式。后结所为皆同。初中有三。初过去。次未来。后现在。三中各二。初明佛说法法式同。后明所度众生得道同。此明过去佛法式同。初以种种因缘等说法为方便者。皆为后得一佛乘。故本论云方便者小乘中观阴．界．入厌苦离苦得解脱故。大乘中诸波罗蜜．四摄法摄取自身．他身利益．对治法故。因缘者本论于其六义。第二说中解故。指前云如向所说。种种因缘者。谓三乘法。彼三乘唯名字章句说非有实义。故以彼实义不可说故。譬喻者如依牛有乳．酪．生苏．熟苏．乃至醍醐。醍醐为第一。小乘如乳大乘如醍醐故。此譬喻明大乘无上。诸声闻等亦同大乘无上故。声闻同者示诸佛如来法身之性同。诸凡夫声闻辟支佛等法身平等无差别故。在此譬喻示现。此中意说。凡夫如牛。声闻如乳。辟支如酪。小菩萨如生苏。大菩萨如熟苏。佛如醍醐。醍醐为第一。佛乘亦尔。由本一牛腹中乳性展转增胜乃至醍醐。故从凡夫乃至成佛相貌有差。体性平等本无二也。今此经文唯有此三。本论释经更有念观。念观者于小乘中人无我等。于大乘中真如．法界．实际．人无我．法无我等观故．此经以方便．因缘．譬喻．言词为次第。本论释经以譬喻．因缘．念观．方便为次第故。今引释与论不同学者应悉。
　　经。是诸众生(至)一切种智。
　　赞曰。此明过去已度众生得道皆同。初虽作二乘后皆作佛。得一切种智。一切种智即佛正智。种别能知一切法故。正是牛车。
　　经。舍利弗(至)一佛乘故。
　　赞曰。此明未来佛法式同。
　　经。此诸众生(至)一切种智。
　　赞曰。此明未来当度众生得道皆同。
　　经。舍利弗(至)一佛乘故。
　　赞曰。此明现在佛法式同。饶益者利益之。安乐者与乐也。拔苦与乐．与智与福．与世出世果。与小果大果。如次配之。
　　经。是诸众生(至)一切种智。
　　赞曰。此明现在众生得道皆同。
　　经。舍利弗(至)入佛知见道故。
　　赞曰。此结所为。所为众生究竟之时。但为菩萨当作佛故。往因发心所修诸行。皆向大故皆名菩萨所为法者皆为一乘。以佛知见示彼众生故。悟众生故欲令众生入佛知见道故。经文无开。以总义故示义如前论更不解。复解悟者令外道众生生觉悟故回邪入正。复解入者令得声闻果者入大菩提故回小向大。本论一番开解无上义。二番解示同义。有疑修行。三番解悟不知义。未发心令发令外道生觉悟。四番解入。入不退位。已发心令入法。令得声闻者入大菩提。且随文别第一番配在正解大事之中。第二番配在结大事文中。第三配在依法之中。论文并于大事中解。理亦无失。
　　经。舍利弗(至)一切种智故。
　　赞曰。此明我由斯法式亦如是。唯佛有种种胜解智力故知诸众生种种欲。有遍趣行智力故知深心所著。著谓所乐著所修行也。或即情欲所起乐著。即众生处处著引之出。故并是胜解智力所知。有种种界智力故知其本性。既知不定种姓界欲所修故。初说三乘为方便。今说一乘为究竟。皆为众生得一佛乘一切种智故。上文皆言得一佛乘一切种智。故知种智即一佛乘。
　　经。舍利弗(至)何况有三。
　　赞曰。此第六遮。尚无第二独觉乘何况第三声闻乘也。由此经云羊车．鹿车为求牛车出于火宅。故唯破二。不说更别破牛车故。此无二乘涅槃体究竟故。论云无二乘者无二乘涅槃。唯佛如来证大涅槃。究竟满足一切智慧名大涅槃。三事体义皆具足故。二乘不然。唯假择灭无大智法身。非诸声闻缘觉等有大涅槃法。唯一佛乘故。一佛乘者依四种义如前已说。论以与授记中六义配如前所说。何等法乃至何体法等五义。何等法者谓前第一未闻令闻。谓说未曾有法令闻故。云何法者谓第二说。初以方便．种种言词．譬喻说故。何似法者。谓前第三依何等义。唯为一大事故。何相法者。谓第四令住一乘。随众生根器有于佛性故。令住诸佛法故。何体法者。谓第六遮。遮无二体唯一乘体。即是诸佛如来平等法身也。三乘因果．观行不同可有差别。非此所遮。今所遮者遮无二种法身之体。三乘真如法身同故。非谓遮无二乘体故。一切皆无。以此义理推论可解。不尔论文稍隐难解。唯无第五诸佛法式。故以余五次第配之便可解矣。
　　经。舍利弗(至)命浊。
　　赞曰。就第三段开斯实相启彼权门。中有二。上来已解取与二记。下第二段破四种疑。论科五分中。下第五断疑分。论说四种疑者。一何时说。二云何知增上慢。三云何堪说。四云何不成妄语。此破初疑论云诸佛如来于何等时中起方便说法。谓佛于何时中初说二乘权。后明一乘实。此下答中有二。初标五浊时出后明所由。此初也。
　　五浊义以五门分别。一释名．二出体．三对治．四废立．五相摄。
　　释名者。浊者滓秽义。如食滓秽下恶可污名之为浊。此言意说。劫增之时三灾渐轻烦恼转薄。众生向好恶见渐微．命根转长．渐渐向胜。以上好可欣名之为清。众生无苦化佛不出世。诸化佛出世必向劫减。小灾渐起烦恼转厚。众生向恶染见渐盛命根转短。渐渐向劣下恶可厌。故立浊名。五者是数带数释也。释别名者。皆持业释。或以别简总亦依主释。
　　出体者。地持论云。谓今世人多皆短寿。极长百岁。是名命浊。此以本识名言种子由业所引功能差别命根为体。善业力弱命根渐短。由杀生业之所感故。若诸众生不识父母。不识沙门婆罗门及宗族尊长。不修义理。不怖不畏今世后世恶业果报。不修惠施不作功德。不修齐法不持禁戒。是名有情浊。虽第八识名为有情。今说由近恶外缘故五蕰假者作恶无善名有情浊。合以第八识及五蕰为性。若此众生增非法贪。或惠刀剑成施器杖。诤讼斗乱谄曲妄语。摄受邪法及余恶不善法是名烦恼浊。除五见外所余一切烦恼随烦恼皆烦恼浊体。此非法贪惠刀剑等令行杀害。或悭好财但舍刀剑。因非法贪诤讼等起。乃至及余恶不善法。通摄一切烦恼随烦恼尽。由性数习逢恶境牵烦恼尤重。若于今世法坏法没。像法渐起邪法转生。是名见浊。此以五见而为体性。多近外道恶见数生。若饥馑劫起．疾病劫起．刀兵劫起。是名劫浊。此以色蕰四尘为体。或通五蕰。仍是不相应时为其体。依四五蕰而建立故。烦恼增多恶业尤重。便招恶果。三灾遂生。
　　对治者谓随其相说对治法。智度论中立四悉檀。悉檀宗也。一世界悉檀二各各为人悉檀．三对治悉檀．四第一义谛悉檀。劫浊众生浊世界悉檀治之。识器世间众生世间悉皆虚幻。厌怖修道即永离故。命浊以各各为人悉檀治之。识知人由善业所得修持净戒行不杀等命自长故。或为三乘之人各说自乘之法。令得自乘涅槃之果便除生死所有命浊。烦恼浊见浊对治悉檀治之。修习随应对治之道令不起故。由三悉檀破五浊故。入第一义证会真宗。
　　废立者。何故唯立五浊不增减耶。答众生有二。一恶行谓在家白衣。二邪行谓出家外道。白衣无慧烦恼增时名烦恼浊。外道邪解浪推求时立为见浊。又诸钝惑名烦恼浊。诸余利惑名为见浊。由此二因得当果时。离合不同。复分二浊。合二内果名众生浊恶众生故。合二外果总名劫浊。恶器具故。劫谓时分。时无别时依法辨故。劫浊故以恶器为体。此恶众生及与外果。虽复总陈是二浊果。未辨何者正恶果体。今显根本故立命浊。或内恶果名为命浊。外恶果者名为劫浊。此恶因果由谁而有。谓恶众生故名众生浊。由此五浊据增行相。欲令生厌故偏说五。
　　问。何故惑苦名为障。今离以为浊。业亦是障摄不立于浊中。
　　答。障是碍义三皆是碍。碍圣道故。浊滓秽义。业浊义微故不立浊。又劫中刀兵亦即业浊。劫浊宽故从宽为名。立亦无爽。
　　相摄者。萨遮尼乾子经立十二浊。一示现劫浊．二示现时浊．三示现众生浊．四示现烦恼浊．五示现命浊．六示现三乘差别浊．七示现不净国土浊．八示现难化众生浊．九示现说种种烦恼浊．十示现外道乱浊．十一示现魔浊．十二示现魔业浊．善男子诸佛国土。皆是出世功德庄严。具足清净。无有诸浊。如是过失。皆是诸佛方便示现。为利众生唯言示现。故知业等亦可立浊。此十二浊唯大乘有。随佛化土胜劣二法示现立之。开合不同。五浊唯据秽土相增义门乃通大小乘有。其劫及时即劫浊。众生及难化众生即众生浊。烦恼及说种种烦恼即烦恼浊。命即命浊。外道乱即是见浊。此八浊即五浊。余之四种谓三乘差别。不净国土．魔．及魔业非五浊摄。五浊据胜唯实杂染。十二浊通能化能障。佛示现故。若依毗尼母经五浊中无见浊立业浊。若依彼经烦恼及业各合为一。果中分三。一正报体谓命浊。二内报体谓众生浊。三外果体谓劫浊。障据类同合立三障。或并法障。浊据滓秽或合或开随机不同遣生厌怖。不可为难。十地论第一卷云。清净者不浊义。浊有六种离此诸浊故名清净。一不欲浊。二威仪浊。三盖浊。四异想浊。起妒胜心破坏心故五不足功德浊。善根微少于彼说中心不乐住。六痴浊。谓愚痴等。此唯据行浊不通依诸法。有六对治故。离懈怠故。严故。净故坚固故。功德具足故。智具足故。此六所治故立六浊。不须和会。余如别章恐繁且止。法尔佛出必五浊时。故言诸佛出于五浊恶世。
　　问。何因弥勒八万岁时生。释迦佛百岁时出。
　　答。愿力异故。俱是浊世并化三乘。初权后实并化身故。若诸报佛及化佛中。不化二乘。初权后实未必浊时佛方出世。若化二乘初权后实。必浊时出。恶生难化渐入道故。此言浊者。入减劫中渐生此五即名浊时。故弥勒佛初减八万渐向五浊方出世。故非要人寿三二十岁小灾起时方名劫浊。故诸论云劫减佛兴世。劫增时转轮王。
　　问。若劫减时佛方出世。劫增轮王。何故儴佉与弥勒同世。又佛不出家当为轮王。日月灯明八子皆统四天下也。
　　答。儴佉劫增时出。命长故逢弥勒。非弥勒佛不减时出。又佛不出家应为金轮之位。非定作也。灯明八子义理亦同。彼是报身故无此失。此说金轮必劫增出。银铜铁轮王出时不定。是以无忧王世佛灭。百年铁轮王也。
　　经。如是舍利弗(至)分别说三。
　　赞曰。下释五浊佛出所由。牒指前标所说五浊。故言如是。劫浊乱时者牒前劫浊。饥馑．疫病．刀兵起时。众生垢重牒众生浊。垢谓六垢。污染身心点染不净名之为垢。增强难破名之为重。一害二恨三恼四谄五诳六憍。于有情所乐为损恼名害。由忿为先结怨不舍名恨。已追往恶触现违缘心便佷戾。多发嚣暴凶鄙粗言蛆螫名恼。此三以嗔为体。为网冒他或藏已失。或取他意。矫设异仪险曲名谄。为获利誉矫现有德诡诈名诳。谓矫诳者心怀异谋多现不实邪命事故。此二贪．痴二法为体。于自盛事深生染著醉傲名憍。以贪为体。由诸众生六垢重故。不识沙门不修善法故众生浊。悭贪嫉妒即烦恼浊。耽著已得财法不能惠舍秘吝名悭。于诸未得有及有具希欲名贪。悭虽即贪已得未得染希别故。分成二门。嫉音秦悉．秦血．辞栗三反。或作嫉疾毒害也。殉自名利不耐他荣妒忌忧戚名为嫉妒。嫉虽即妒缘他正法名体称嫉。缘他荣乐名利称妒。说文玉篇云害贤曰嫉。害色曰妒。成就诸不善根者。不善根有三。谓贪．嗔．痴。由具二义立不善根。一是根本烦恼能生他故。简诸随惑不得立之。二遍六识有过失深广。余慢见疑非不善根唯意有故。由具此二义唯三名不善根。根者出生义。生恶缘故。亦即烦恼浊。唯说三浊不说见命浊者。劫浊摄命由饥．兵．疾命多短故。烦恼浊摄见。及举不善根烦恼之本摄一切烦恼故。由于彼时人天减少恶道增多。众生难可卒以大乘而可教化故。以智方便于一佛乘分别说为三令渐入道。故下经云但赞佛乘众生没苦不能信受。故方便说。
　　经。舍利弗(至)非辟支佛。
　　赞曰。自下释第二疑第二疑云。如来既不为增上慢人说者。云何知彼是增上慢。文中有三。初显非真二乘圣相。次显增上慢者相。后结成二真圣相。此初文也。声闻辟支真圣趣寂。若遇佛者多不愚法。其不定姓可回心者。不问近远必能闻知佛化菩萨事故。名自谓是真二圣而得遇佛。都不闻知化菩萨事。非佛圣弟子。亦非真二圣。
　　经。又舍利弗(至)皆是增上慢人。
　　赞曰。此显增上慢者相。凡夫得第四禅未离三界染。自谓真二圣是阿罗汉最后之身究竟涅槃。不求正觉心不信向。是增上慢。
　　经。所以者何(至)无有是处。
　　赞曰。此结成二圣相。但是真圣而遇我者趣寂。多是不愚法人。虽不能行闻之亦信。不定种姓理信修觉故真二圣。若不信者必无有是处。彼非道理故。其趣寂者不能证入。初犹未信名损惊怖。返道疑生后必信之成不愚法。故此结云不信一乘无有是处。
　　经。除佛灭后现前无佛。
　　赞曰。自下释第三疑。云何堪说。谓有疑云。从佛闻法而起谤心。云何如来不成不堪说法人。此意说言。亦有趣寂真实二圣。而愚法者闻法起谤。亦不闻知但化菩萨事。即是世尊不能得化。何故佛不成不堪说法人。既成不堪说法人。翻结之曰。如何世尊可堪为众生说法。而称种智也。故佛答言。除佛灭度后现前无佛。虽真趣寂而遇我者。多不愚法。皆定闻知化菩萨事。若不遇我而趣寂者。有愚于法即不能知但化菩萨。此文有三。初标。次释。后结成。此初也。
　　经。所以者何(至)是人难得。
　　赞曰。此释前标。我灭度后以无良缘善方便诱。诸趣寂中多愚于法。于此等经受持解义。乃为难得。不解意故。故我灭后有真二圣。不闻不知但化菩萨。
　　经。若遇余佛(至)便得决了。
　　赞曰。此结成前义。此愚法者若我灭后更遇余佛方便说化。于此法中便得决了。故亦能知但化菩萨。不逢佛者即有不知。是故我今非不堪说等。故瑜伽云。若已建立阿赖耶识。依无色界。亦入灭定。信有藏识不断绝故。或复此疑非疑趣寂。即疑增上慢。既不化得。云何世尊不成不堪说法人故。此释言。我在必化得除我灭后等。
　　经。舍利弗(至)唯一佛乘。
　　赞曰。此下释第四疑云。前说三乘今说为一。今说法异。今说法异云何世尊不成妄语。故佛答言我已证解汝。全未知。行位未到但当一心信我所说。汝创发心初可信故。阿罗汉回心经二万劫。始至三大阿僧祇劫初信心之位故。但应信勿生疑惑。佛语无妄。理唯一乘。不定种姓究竟成果智。亦唯一乘无二乘故般若论云。佛说四事无虚妄者。菩提．授记．小乘．大乘。今即大乘及授记故成不妄语也。此品初首初叹法妙及法师妙。已有定疑分。于定记分有此四疑。初疑于与记上生。于何时中初说方便。后说真实。既第二疑于取记上生。有增上慢从生起去故。云何知是。若依初解第三疑于因记上生。佛心本定为二人说。不为愚法。故生此疑。云何堪说。若依后解亦取记上生。第四疑于一切上生。初说．后说自相违故。云何不成妄语。
　　经。尔时世尊(至)优婆夷不信。
　　赞曰。下有一百二十一颂。中后之三颂入品第四段。劝发喜心令知作佛。即初一百一十八颂颂前长行第三开斯实相启彼权门。分二。初一百一十五颂颂前二记。后之三颂颂破四疑。初中复二。初四颂颂取记中恶人退席。后一百一十一颂颂与授记。四中初一颂颂增上慢。后之三颂颂罪根深重。四颂如次慢犯．覆．障。此颂慢也。出家之人道证为首。少得谓多得多起增上慢。在俗男子多计著我自恃高心。故生我慢。在俗女人多生卑慢无恃胜道。少计著我随顺夫朋亦怀不信。
　　经。如是四众等(至)于戒有缺漏。
　　赞曰。下三颂颂罪根深重。犯戒．覆罪．法障别故。此犯戒也。少犯为缺多犯为漏。可毁责故。坏戒名缺。坏见名漏。或烦恼漏起仍不见觉。自恃高心。戒中既云除增上慢自称得圣。方犯重罪。故此尤过。不是尸罗不清净故三昧不现前摄。今言犯戒总相而说不知犯相。
　　经。护惜其瑕疵(至)佛威德故去。
　　赞曰。覆罪也。玉内有病为瑕。玉外有疾为玼。犯戒亦尔。世讥嫌如玼内起过如瑕。身语过如玭。即缺也。内心过如瑕。即前漏也。犯性罪名瑕。犯遮罪名玼。其玉外病应为玼字。今为疵者法内之人有烦恼病如玉有瑕。喻法合说。疵者病故护惜不陈。覆藏已失。酒滓曰糟。极沉浊故。米糩名糠轻无用故。不但小智。背法自行。佛威拂之令避廗去。恐闻妙法诽谤增罪。于彼无益故威逼之令其起去。
　　经。斯人鲜福德(至)唯有诸真实。
　　赞曰。法障也。夙造匮法业法障在身。不堪闻法。故鲜少也。鲜．鲜俱得。
　　经。舍利弗善听(至)而为众生说。
　　赞曰。下第二段一百一十一颂。颂与授记。长行有六。今亦分六。初六颂颂说。次七颂半颂令住。次一颂半颂遮。次十八颂半颂依何等义。次七十颂半颂依法。后七颂颂未闻令闻。于六不同中前后不同。故颂曰　六说七半住　次一颂半遮　十八半何等　七十半七二　初六颂说中分二。初四颂半颂所以者何下释文。后一颂半颂前标中随宜所说意趣难解。初中复三。一颂颂无数方便二颂颂种种因缘譬喻言词。即譬喻．因缘．念观．方便也。一颂半颂演说诸法。此初也。前长行中标云诸佛随宜所说。释中云我以无数方便。今此颂释云诸佛所得法无量方便力者。前后影彰他自互显。亦不相违。
　　经。众生心所念(至)令一切欢喜。
　　赞曰。颂种种因缘等于中有二。初颂知机。后颂因缘譬喻。心所念行道遍趣行也。诸欲者种种胜解也。诸性者种种界也。先世善恶业者处非处及自业也。说佛有五智力种种念观也。能知众生此之五种故。以因缘譬喻言词方便说法皆令欢喜。释前种种言词所由。
　　经。或说修多罗(至)优婆提舍经。
　　赞曰。一颂半颂演说诸法。依诸处说十二部经次第。一契经经云修多罗。二应颂经云祇夜。三记别此中无。四讽诵经云伽陀。五自说此中无。六缘起经云因缘。七譬喻。八本事。九本生。三名同此。十方广此中无。十一希法。经云未曾有。十二论议经云优婆提舍经于此义中以三门分别。一辨相二释名三差别。辨相者。契经有二相。一通二别。涅槃经云从如是我闻乃至欢喜奉行。如是一切名修多罗。摄十二尽名通相也。以教贯理及摄生故对法论云。谓以长行缀缉略说所应说义名为契经。此唯长行名为别相。偈颂便非别契经摄。
　　应颂有二相一为益后来二显前未了义。对法等云谓诸经中或中或后以颂重颂前长行义名益后来。又云不了义经应更颂释。长行虽说义未了故名显前未了义。涅槃唯说初之一义。
　　记别有三相。一记弟子死生因果。二分明记深密之义三记菩萨当成佛事。对法等云谓于是处圣弟子等谢往过去。记别德失生处差别。此记弟子死生因果。又云又了义经说名记别。记别开示深密义故。即此第二记深密义。故此本论云授记有四。谓决定心．因．取．与记等。涅槃经云。如来为诸大人授记。汝阿逸多未来有王名曰儴佉。当于是世而得成佛。名曰弥勒。是记别经。此即第三记当成佛。
　　讽诵相者。显扬等云谓诸经中非长行直说。然以一句结成。或以二句三四五六句等说。并为讽诵。
　　自说相者。瑜伽等云。谓于是中不显请者。为令当来正法久住。正教久住不请而说。并名自说。
　　缘起有三相。一因请而说二因犯制戒。三因事说法。对法论云因缘者谓因请而说。又有因缘制立学处即初二义名为缘起。涅槃经言如诸经偈所因根本。如舍卫国有一丈夫罗网捕鸟得已还放。世尊知其本末因缘而说偈言　莫轻小罪　以为无殃　水渧虽微　渐盈大器　是名缘起。即是第三因事说法。
　　譬喻相者。瑜伽论云谓诸经律所有譬喻而说诸法。
　　本事相者。瑜伽论云谓除佛本生宣说前际若人若法诸所有事。涅槃经中唯说往法如我出世所可说法名曰界经。呴楼秦佛名甘露鼓。呴那含牟尼佛名曰法镜。迦叶佛时名分别空。不说往人据实通也。
　　本生相者。显扬论云谓于是中宣说世尊在过去世。彼彼方所若死若生。行菩萨行行难行行是名本生。说佛为菩萨时若身若行。皆本生故。涅槃经中唯说菩萨往身不说菩萨往行。作鹿作熊作獐作菟乃至广说。作金翅鸟等。
　　方广有二相。一说菩萨道二法广多。极高大故时长远故。此通声闻亦有方广。今取涅槃具二为正。
　　希法相者。谓诸经中宣说诸佛及圣弟子八众所有共不共德。及余最胜殊特惊异之法是为希法涅槃经中唯说佛事。如佛初生即行七步放大光明遍照十方。弥猴献蜜白狗听法魔变为青牛行瓦钵间。令相棠触无所伤损。但说弟子及非弟子希有之事皆名希法。
　　论议有二相。一佛自说。二弟子说。瑜伽论云谓诸经典循环研核摩呾理迦。一切了义经皆名摩呾理迦。谓于是处世尊自广分别法相又圣弟子已见谛迹依自所证无倒分别诸法体性。此亦名为摩呾理迦。亦名阿毗达磨。今此且引摄义周文。其余偏教恐繁不引。
　　释名者。先释总名。先德翻为十二部经。部含二义一部[衣-〦+矢]二部类。此是部类十二义类有差别故。古人疑云十二部[衣-〦+矢]经。由此道士说三十六部。老庄之徒各为一部。今言十二分教分谓分段。文义差别有十二分段故。又云经者乃滥契经。今翻为教十二通称。更无所滥。带数释也。释别名者。总为三类。应颂讽诵自说缘起希法方广。此之六名唯依主释。应重述颂乃至方理之广故。论议一种唯持业释。论体即议故。或讽诵亦持业释可讽可诵故。不同应颂。彼颂是教．此诵是言故。契经记别譬喻本事本生此之五名通持业依主两释。能契即经契理之经。乃至本体即生本世之生故。差别者一体差别。二教差别。体差别者应颂之中定无讽诵。讽诵之中定无应颂。初后别故单重别故。本事之中定无本生。本生之中定无本事。师．资别故。此之四部唯具十一。所余八部皆具十二。随其所应有前所说差别相故。涅槃经云始从如是终至奉行皆修多罗。故通十二。别相即无。唯取长行为契经故。二偈便非。自余七教皆具十二准此可知。其应颂中具十一者。譬喻品云。舍利弗来世成佛普智尊号名曰华光。当度无量众。即有记别之应颂也。应颂之中亦有自说。方便品云。世雄不可量。诸天及世人一切众生类无能知佛者。即是自说之应颂也。应颂之中亦有缘起。方便品云舍利弗善听。诸佛所得法无量。方便力而为众生说。即是因缘之应颂也。因鹙子请而说法故。应颂之中亦有譬喻。譬如长者有一大宅。其宅久故。而复顿弊等。即是譬喻之应颂也。应颂之中亦有本事。序品中云彼佛灭度后。懈怠者汝是。妙光法师者今即我身是。即是本事之应颂也。应颂之中亦有本生。常不轻品云彼时不轻即我身是。即是本生之应颂也。应颂之中亦有方广。方便品云十方佛土中唯有一乘法无二亦无三。除佛方便说。即是方广之应颂也。应颂之中亦有希法。化城品云大通智胜佛十劫坐道场。佛法不现前。不得成佛道。即是希法之应颂也。应颂之中亦有论议。寿量品云众生既信伏质直意柔软。一心欲见佛不自惜身命。时我及众僧俱出灵鹫山。我时语众生常在此不灭。以方便力故现有灭不灭。此即论议之应颂也。自余三教皆具十一。准此应知。然此经中具十二分。一部皆是契经通相。重宣此义处并是应颂诸为授记解深义处皆是记别。化城品中东方梵天以偈颂言。世尊甚希有难可得值遇。具无量功德。能救护一切等。皆是讽诵。方便品初即是自说故。前偈云。无问而自说称叹所行道。鹙子三请弥勒三请等。所说权实处皆是缘起。譬喻品等皆是譬喻说诸弟子过去事处皆是本事。自说佛身过去事处皆是本生。说一乘处皆是方广。说现神通处皆是希法。寿量品中佛自往复说三身相可名论议。
　　教差别者。一大全小九。即此经文。小乘唯无授记自说方广三种。不遮大乘有十二分。二小全大九。涅槃第三云护大乘者受持九部。彼除因缘譬喻论议。不遮小乘有十二分。三大全小十一瑜伽三十八云方广一分唯菩萨藏。所余诸分有声闻藏。四大一小十一。瑜伽八十五云除方广一分。余名声闻乘相应契经。何故此文大全小九。依授弟子得成佛记名为记别。说声闻无彼先未求大菩提故。譬如以宝示其愚人愚人便笑。声闻闻记亦复如是。故说为无。非记别弟子谢往死生之事亦无。又声闻乘多闻浅法。若不待请而即为说。憍慢便生。言无自说其实亦有。又声闻人但证小果不得正觉。理非至极行不苞弘。说无方广。其实亦有正法广陈之方广也。故此颂中唯为声闻说于九部。理通十二。涅槃经中小全大九者。因犯制戒说为因缘。菩萨无犯故略云无。非无因请因事说法之缘起也。夫说譬况开中下根。至如鹙子利根上品尚多不待喻。况诸菩萨多分不待故说为无。理亦有也。又大菩萨性皆利根举宗便解。不假征诘。方生慧心。说无论议。理实非无。又护法者多诵素呾缆藏。缘起譬喻多调伏藏论议多是对法藏摄。故言大唯九。理非无十二。瑜伽三十八大全小十一者。小乘亦记弟子谢往。及不待请佛悲深故具有记别及自说等。故有十一。无方广者不求正觉说理粗浅名之为无。实亦有也。瑜伽八十五文与前无别。然以十一说为声闻。对之方广说为菩萨。非菩萨藏无余十一。皆是随于一别之义说数不同。理实声闻菩萨二藏皆具十二。今随所要且略分别。自余广释如章应知。
　　经。钝根乐小法(至)为是说涅槃。
　　赞曰。此一颂半颂前标中随宜所说意趣难解。略由五义。一钝根难悟。二乐小怖大。三耽生死不怖出世。四逢缘不修。五现众苦迫。由此五义为说涅槃。以钝根故著于生死。虽逢诸佛往日已化。不行大乘深妙之道。由行恶故退还受苦。由劝离苦故初为说二乘涅槃。故信解品最初逢佛退流生死后化二乘。正与此同。
　　经。我设是方便(至)当得成佛道。
　　赞曰。下第二段有七颂半。第四令住。中分四。一颂标。一颂释半会。一颂劝住。此初也。初设二权为令究竟入于佛慧住一乘故。
　　经。所以未曾说(至)决定说大乘。
　　赞曰。此释前标会于已前。汝根未熟未悟大乘不堪为说。汝今根熟正是其时。故为说也。同化城品云。诸比丘若如来自知涅槃时到。众又清净信解坚固了达空法深入禅定。便集诸菩萨及声闻众为说是经。世间无有二乘而得灭度。唯一佛乘得灭度耳。
　　经。我此九部法(至)以故说是经。
　　赞曰。下四颂半会。中分三。一颂显小法非真说为大本。一颂半显大法胜妙为胜人说。二颂结成胜妙人法劝舍非妙人法。此初也。随顺初机说此九部。为入大本非究竟也。故应住大。
　　经。有佛子心净(至)说是大乘经。
　　赞曰。显大法胜妙为胜人说。劝舍劣法勿成恶人顿悟渐悟一切菩萨皆名佛子。此有五德。一心净。专求大乘佛之智慧非乐下劣除二障故。二柔软下心耐劳倦。堪能作大业精勤不息故。三利根。性多拔苦乐与他乐。一切均平闻法速入。四无量。诸佛所久遇良缘恒自磨莹。五而行深妙道。齐修福慧宝规真觉。发菩提心经说具十种法堪发菩提心。一亲近善友。二供养诸佛。三修习善根。四志求胜法五心常柔和。六遭苦能忍。七慈悲淳厚。八深心平等。九爱乐大乘。十求佛智慧。皆此五摄。心净摄二句爱乐大乘。求佛智慧。柔软摄二句。心常柔和。遭苦能忍。利根摄二句。慈悲淳厚。深心平等。无量佛所摄二句。亲近善友。供养诸佛。行深妙通摄二句。修习善根。志求胜法。有具此五德成十法之子。方为说大乘令其发趣。
　　经。我记如是人(至)故为说大乘。
　　赞曰。结成胜妙二劝舍非妙二。记五德人来世成佛。以深心念佛修持净戒故。念佛有二一语念二心念。或心缘事佛愿救。希成。智念理身。求证灭障。定慧既尔。又持净戒三学既成故为之记。此等闻得佛顺心故欢喜。佛既知心故为说大。
　　经。声闻若菩萨(至)皆成佛无疑。
　　赞曰。此劝住也。赞法闻益劝住大乘。
　　经。十方佛土中(至)引导于众生。
　　赞曰。此第三段一颂半颂第六遮。无二者无第二独觉乘。无三者无第三声闻乘。从胜向劣佛乘为初。此据真理无二极乘。除方便说。方便说中可有三故。以假三名引导生故。用假羊鹿之名引生出于火宅。非有实二以度众生此说二乘涅槃菩提俱无实体。并称假名。然涅槃可证而缚除。种智不成以无觉故。化城入之以息苦羊鹿有名而不登。问三事称大般。但得解脱言入城。二空智名牛但得生智上羊鹿。答解脱诸苦息方名入化城。种智二乘无故不上羊鹿。又解脱二乘同息苦。彼亦分得与入名。真智种类独佛圆。虽亦分得不名上理实无别。又惑障因果彼皆除。解脱化城称暂入。智障因果彼不灭。二车种智不言登。
　　经。说佛智慧故(至)济度于众生。
　　赞曰。下第四段有十八颂半。颂第三依何等义。中有二。一颂半颂标一大事。十七颂颂开示悟入。此初也。佛之智慧如前所说。合有五种。今此多说佛果二法。菩提．涅槃智性．慧用合多智慧。或唯真智不取真如。佛出世者为显此一令生欣趣。唯此一实。究竟极果。胜妙无上。余之二乘体非真极究竟胜妙。故经下文以前五度校量此经。不说般若故。终不以小乘济生。或此一事多说智性。涅槃经中师子吼说。佛性即空。空即智慧。由此智性亦名智慧。今此多取初解为正。二乘无故既言余二则非是真。故知不是破三会三以归于一。
　　经。佛自住大乘(至)以此度众生。
　　赞曰。下十七颂颂开示悟入。中分四。一颂开。五颂悟。一颂入十颂示。此初也。大乘合取真理．正智。假者佛身恒安处此涅槃菩提名住。住即依止安处之义。所得唯是法身真理。或大乘者唯取真理。正智证会名之为住。以此法身万德具足真德性故。故佛报身如其所证法身真理。还以无量定慧庄严。定即福也慧即智也。摄持一切有为德尽。内冥真理涅槃已满真智遂生具福慧严。菩提复满自德既圆。故以二法开于众生名之为度。显二体性是无上故令生欣乐。
　　经。自证无上道(至)此事为不可。
　　赞曰。下有五颂悟中有三。一颂半显平等。二颂半显胜德。一颂令悟。此初也。无上道者正智。胜故。无上大乘者真理。胜故。一无上言贯通二处。二皆平等无能所取。无有自他．物我异故。又大乘者即无上道。运用胜故。佛既证此平等理智。何有自他物我二别。内智若不平等自取大乘。外智不平等令他取小。则堕悭法。贪求名利惑既未尽。何名证得正觉大乘广运一切。此为不可。
　　经。若人信归佛(至)而独无所畏。
　　赞曰。下二颂半显胜德。有二。初一颂半显内离染无所畏德。后一颂显外庄严说实法德。此初也。若人信佛初发心也。归佛者后修正行。如来不为欺陵轻贱而不授大纯化以小。亦不诳逗。初许与大后不与之。所以者何。以佛亦无贪惜大乘诳而不与。亦无嫉妒畏彼证大而欺网之。由断一切法中恶故。恶者烦恼．业．苦。生死恶法已永断故。既无如上所说诸事。正智圆满。故于十方都无所畏作师子吼。我是一切智者一切见者。平等化者。若有上事恶既未尽智果未圆。如何于十方能作无畏吼。故俗中云父闻子健恨不杀身。自外何吝。故无贪嫉。
　　经。我以相庄严身(至)为说实相印。
　　赞曰。显外庄严说实法德。形骸相好端严其身。身光智光复能朗。照器及众生二种世间。由此众人皆尊敬我名世间解。若内有染外无此相。外现此相明内无染。故我今者说实相印。实相印者谓即二空大乘之理。以此理印印大教故。大教决定胜实非权。如小乘中说三法印印定教法。
　　经。舍利弗当知(至)如我等无异。
　　赞曰。此一颂令悟。汝应如我悟先所不知大乘真智。我昔立誓愿令一切众生与我无异。愿令悟故。愿以信．欲．胜解为性。
　　经。如我昔所愿(至)皆令入佛道。
　　赞曰。此一颂令入。今者果满遂昔愿心。故化众生入于佛道。道者因义。令入八地或初地上不退转位佛之因故。
　　经。若我遇众生(至)迷惑不受教。
　　赞曰。下有十颂颂示。有二。初八颂示初不同。后二颂示后还同。初中复三。一颂示不同意。六颂示不同相。一颂结不同。此初也。若教众生尽以大乘。智者可尔。无智愚人错学乱行。心迷不信。疑惑诽谤。便返增恶。不能领受。亦如覆杯水于坳塘致杯即胶故。由此返增愚人之咎故不纯以大乘教化。
　　经。我知此众生(至)痴爱故生恼。
　　赞曰。下有六颂示不同相。中分二。初一颂标无善有恶故不同。后五颂释有恶无善故不同。此初也。未曾修善本。即是出世方便善根。无始虽起多分暗劣。唯生得善无无漏因。由著五境坚执不舍。以此为缘痴便发业。爱便润生。故诸生死生老死支一切苦恼苦树增长。由无出世方便善本。有痴爱二以为其因。著五欲境不肯舍故。发业无明多由迷内发。润生贪爱多缘五欲生。今据欲界无明发业通言著欲说重处故。
　　经。以诸欲因缘(至)世世常增长。
　　赞曰。下五颂释有恶无善故不同。中有二。初四颂有恶故不同。后一颂无善故不同。初中复二。初一颂半由处俗尘五欲沉没故不同。后二颂半求邪出离错行乱学故不同。此初由诸欲故纯起不善业坠堕恶趣。由杂业故轮回六趣备受诸苦。四生生长皆有业故。三苦八苦五苦迫故。偏指一生现苦为论。故言受胎之微形世世常增长。微者劣也。胎谓胎藏。不净缠裹可厌可恶。微劣生故。瑜伽论说初受生者本居中有。中有极长七日命终。极多不过七七日住。造恶业者中有如黑羺光或阴暗夜。造善业者如白衣光或晴明夜。随当生相所住无碍见已同类及当生处。造恶业者眼视不净伏面行。往天趣者向上仰面。往人趣者傍面而行。若造不律仪生地狱中见昔同类。喜乐驰趣遂被拘碍。纯苦鬼界傍生亦尔。若余杂业随业善恶何处生长。于其父母随男随女生忧生喜。以润当生揽父母之遗体。迷醉之时便被拘碍。一七日内名羯剌蓝此云杂秽。父母不净共和名杂。深可厌恶名秽。若已结凝箭内稀故。二七日内名頞部昙此云疱。犹如艼豆疮疱之形。表里如酪未至肉故。三七日内名闭尸。此云凝结。犹如就血稍凝结故。西域呼就血云闭尸。若已成肉仍极柔软四七日内名健南此云凝厚。渐凝厚故。若已坚厚稍堪摩触。五七日内名钵罗赊佉。此云形位。犹如泥团。五分相连一身四支。内风向外击生根形差别相故。即前肉团增长支分相现。六七日内名发毛爪位发毛生故。七七日内名具根位。五根圆满明盛显故。至此初复方钓三月。种种成就。若不增减。如是合经三十八七日。在腹圆满。更经四日。头趣向下。双足向上。胎衣遂裂。逼趣产门。种种众苦于时迫迮。或由先业母食灰盐。子发毛稀鲜。或由先业母食暖热。子黑黯色。或赤色生。或由先业母食冷食或近寒室子多顽白。母习淫欲。子多疥癞癣病等生。母多跳踯威仪不慭。子支缺减缭戾不安。男居右胁倚腹向脊。女居左胁倚脊向腹。随于父母生爱染故。初既揽父母不净以为身后以母之不净以资长。现缘既尔故业不善。百恶所感。三十六物不净为体。如是恶身不可爱乐。轮转不穷名世世增长。
　　经。薄德少福人(至)谄曲心不实。
　　赞曰。此二颂半求邪出离。错行乱学故不同。初一颂半明起身边邪见成六十二见。后之一颂因起见戒取所余惑生。或初一颂总明起五见。后一颂半别明起五见。彼诸众生无始已来。薄德少福故为苦所迫。虽祈出要不悟邪正。错入外道不正见中。错行错学名为邪见。五见皆邪。此依后科非要拨无方名邪见。邪见烦恼拘碍众生。难可出离不能解脱名为稠林。此为总见。后方别显。若有若无等者此有二解。依后科者五见之中四见为有皆执有故。邪见为无多拨无故。等言显示种种烦恼。若依初科邪见稠林者拨无邪见。若有者执我后身为有常见也。若无者执我后身。为无断见也。此二为边见。等取身见见取戒取。由六十二见以邪见边见二为自体故别举之。以余二见而为眷属。依于身见以为根本。如六十二见章广述。云何六十二见。颂曰　二四八十劫　见生死遍常　梵余大种心　戏愤恚一分　有色有边等　各死生想地　一种小无量　纯乐等有想　即有色边等　生无想俱非　人欲天色界　四无色断灭　从无想天没　寻伺计无因　忆上下傍俱　坏劫有边等　怖无知行谄　怀怖戆矫乱　人欲天欲乐　四静虑涅槃　此诸见中几前际过去摄．几后际未来摄。几现在通二际中摄遍一分。无因。边矫乱前际。所余四十四皆后际见摄　此六十二经论俱言邪见边见二见所摄　谁几见摄遍．一分各四有想成十六。无俱非各八。七断。皆边见。即彼二无因．边．邪．乱各四。五现涅槃论皆邪见所摄。由执神我起我见已便起如是六十二见。后起见取执见等法为胜为因。又起戒取执戒等法为因为胜。著此妄法曾不肯舍。我慢自恃矜夸自高而陵薎他互于所师谄曲相赞矫求名利。心何曾实。以具如是。耽欲著邪故不堪任即化大法。
　　经。于千万亿劫(至)如是人难度。
　　赞曰。此一颂无善故不同。善人皆修四亲近行。一亲近善友。二听闻正法。三如理思惟。四如说修行。此等恶人千万亿劫不闻佛名。何得亲近一切善友。既不见佛亦不闻法。既无闻慧入法初因。思惟修习理不可得故。如是人甚为难度。如何初首即教大乘。
　　经。是故舍利弗(至)示之以涅槃。
　　赞曰。此结不同。由如此故为设方便。初示涅槃且令苦息。
　　经。我虽说涅槃(至)开示三乘法。
　　赞曰。上显初不同。此二颂示后令同。劝舍解脱身取佛法身。所说二乘涅槃犹如化城。是非真灭。法从无始性常寂故。即是自性清净涅槃。性离言法非今新有。如宝所者乃是真灭。真灭既尔。故行道已来世证此法本性灭。得成佛道。我本智慧巧用方便。初开二权后示一实。总名开示三乘之法。

　　法华经玄赞卷第四(本)

　　保安三年七月二十九日以兴福寺圆如房本移点已了法隆寺僧觉印为令法久住为也。

　　妙法莲华经玄赞卷第四(末)

　　　　沙门基撰
　　经一切诸世尊(至)唯一无二乘。
　　赞曰。下第五段七十颂半。颂第五依法。有三。初一颂半颂十方佛法。次三十八颂半颂三世佛法。后三十颂半颂我亦如是。此初也。既唯一无二乘。云何破三以归一。
　　经。过去无数劫(至)其数不可量。
　　赞曰。下三十八颂半颂三世。中分三。初二十七颂半颂过去。次六颂半颂未来。后四颂半颂现在。初中有二。初四颂半颂佛说法初权后实。后二十三颂颂众生闻法皆究竟得一切种智。初中有四。一颂佛多。一颂开权。一颂显实一颂半释开权显实之意。此初也。
　　经。如是诸世尊(至)演说诸法相。
　　赞曰。明初开权。
　　经。是诸世尊等(至)令入于佛道。
　　赞曰。明后显实。
　　经。又诸大圣主(至)助显第一义。
　　赞曰。释开权显实之义。知诸众生未能顿学一乘教故。识其根欲。故初以权方便助显一乘。后令入实。又菩萨根性有二。一不定性二定性。为不定性初权后实。显畅一乘。前二颂是。为定性者说顿教一乘。此文是也。谓知众生心性顿欲故。以异方便不从权取实显助一乘。一乘者第一义谛真如等是。初三后一是权实之方便。顿说一乘故名异方便。
　　经。若有众生类(至)皆已成佛道。
　　赞曰。下二十三颂颂众生闻法究竟皆得一切种智。为三。初二颂佛在。次二十颂灭后。后一颂结。此初也。逢佛闻法修行六度四摄无量等。名种种福德。修佛之因菩萨行故皆已成道。
　　经。诸佛灭度已(至)皆已成佛道。
　　赞曰。下二十颂颂佛灭后。分五。一颂慈心。四颂半造塔。六颂半造像。七颂供养。一颂称佛。此初也。有善刚强非菩萨。心柔软非善亦非菩萨。要善而耎方菩萨心。顺理益物极柔和故。已成佛道。植佛因故。后文且据佛灭之。行后。难作故。是别行故。非是佛在作此诸行。而非佛因在易修故。准上六度佛灭后行是总行故亦成佛道。
　　经。诸佛灭度已(至)庄校于诸塔。
　　赞曰。下四颂半造塔成佛。分二。初四颂明造塔。后半颂结。初文有三。初二颂造塔。数多八珍严莹。次一颂九物为塔。后一颂下至戏笑劣物为塔。此初也。佛地论数七宝无玫瑰。仍琉璃与珠别。珠谓赤真珠。今此若以琉璃为珠即为七宝。不尔故八。琉璃与珠别故。颇梨多白红色。车渠青白间色。马脑有多色或纯白．或纯青黄．或众色间．玫瑰赤色。说文火齐珠也。一曰石之美好曰玫圆好曰瑰。余者可知。增一阿含经中佛告诸比丘。我今当说四梵之福。一若有信心善男子等未曾起塔处能起于塔。二补持故寺。三和合圣众。四佛初成道诸天人等请转法轮。是名四梵之福。比丘白佛梵福多少。佛言四天下及六欲天所有福德。犹不如一梵王之福。故劝造塔当得菩提。
　　经。或有起石庙(至)砖瓦泥土等。
　　赞曰。此一颂九物为塔。石庙者石佛堂。古云支提今云制多翻为灵庙。应作庙字庙貌也。白虎通玉篇云先祖尊貌所在故谓之庙木榓者字林香木。切韵作榓玉篇作榓。其树似槐而香极大。伐之五年始用。若取其香皆预研久乃香出。
　　经。若于旷野中(至)皆已成佛道。
　　赞曰。初一颂下至戏笑。劣物为塔后半颂结之。论云聚沙为佛塔已成佛道者。谓发菩提心行菩萨行者。所作善根能证菩提。非诸凡夫及决定种姓声闻。未发菩提心者之所能得故。如是乃至上文及下小低头等亦如是。
　　经。若人为佛故(至)皆已成佛道。
　　赞曰。下六颂半明造像中有二。初五颂造。后一颂半结。初中分四。一颂刻雕。二颂十物严饰。一颂彩画。一颂戏作。此初也。明作佛像非作余像。故言为佛。为求作佛为思敬佛故名为佛。又说为佛而作诸像。为庄严佛故名为佛。造像功德经说。造像得十一种果。一世世所生眼目净洁面目端正。二生处无恶。三常生贵家。四身体姝好紫磨金色。五常丰珍玩。六生贤善家。七后生为王王中最胜。八金轮化王九后生梵天寿命一劫。十不随恶道。十一后生之中还重三宝。喜持妙物复造功德。一之梵福多四天下大海十倍。
　　经。或以七宝成(至)皆已成佛道。
　　赞曰。此二颂十物严饰作像。切韵铅即锡也。有云锡银．铅之间。玉篇青金也。
　　经。彩画作佛像(至)皆已成佛道。
　　赞曰。此颂画佛。
　　经。乃至童子戏(至)而画作佛像。
　　赞曰。此颂戏作。
　　经。如是诸人等(至)度脱无量众。
　　赞曰。此结也。具足大悲心者。凡所作善必带悲心。方成到彼岸故成佛道。
　　经。若人于塔庙(至)敬心而供养。
　　赞曰。下有七颂明供养。有二。初五颂半明供养。后一。颂半结成。初中有五。一颂四物供养。一颂半音乐供养。一颂歌呗供养。一颂华供养。一颂身业行敬供养。此初也。发菩提心经云。若以华施得七觉华故。以香施得五分法身香故。以幡施得陀罗尼转众恶故。以盖施获四无量覆众生故。业报差别经说各得十德。
　　经。若使人作乐(至)尽持以供养。
　　赞曰。此以音乐供养。乐音五觉反以生乐故。亦虑各反。黄帝世伶伦作乐。说文五声八音之总名。礼记干戚羽毛谓之乐。郑玄云八音克谐谓之乐。鼓动也鸣也。凡出音曰鼓。今木有皮动之即鸣。角者曲形而似角。贝者螺也。涅槃经吹贝知时。箫管也玉篇编小管所吹又箾也。笛七孔籥俗名直。玉篇五孔竹笛。羌笛三孔。琴禁也君子守正自禁。神农所作。箜篌．琵琶相可知矣镜如铃而大。玉篇小钲也。军法十长执铙。五人为伍。五伍二十五人为两。两司马执铎。铜拔两扇相击出声。有作钹无所从。或为跋字。发菩提心经云。音乐．女色不以施人乱众生故。此供养佛故不相违。如金藏中音乐供养事。
　　经。或以欢喜心(至)皆已成佛道。
　　赞曰。此以歌呗供养。当得大士梵音声故。梵云婆陟此言赞叹。呗匿讹也。陈思登渔山闻岩岫诵经。清婉遒亮远谷流响。遂拟其声而制梵呗。故今俗中谓之渔梵。冥合西域三契七声闻俱胝耳等所作也。
　　经。若人散乱心(至)渐见无数佛。
　　赞曰。此以华供养。与前四事中华施何别。彼专善心此以散心。故不相违。略言供养画像。供养余像亦得。
　　经。或有人礼拜(至)或复小低头。
　　赞曰。此明身业行敬供养。上歌呗是语业也。其能发心即是意业。自余皆是外财供养。三业行供养。
　　经。以此供养像(至)如薪尽火灭。
　　赞曰。结成供养。
　　经。若人散乱心(至)皆已成佛道。
　　赞曰。此称佛作佛。且举一称。尚得作佛何况多称。如药王药上经云我常称五十三佛名故。今得作佛即其事也。
　　经。于诸过去佛(至)皆已成佛道。
　　赞曰。颂众生闻法得种智中。此为第三结成佛道。
　　经。未来诸世尊(至)亦方便说法。
　　赞曰。下六颂半颂未来法。中分二。初三颂半标同今说实。后三颂重释前义。初中有三。一颂标同初方便。一颂半标后成说实。一颂释前所由。此初也。
　　经。一切诸如来(至)无一不成佛。
　　赞曰。此颂标后成说实。令闻法者皆得作佛。佛及众生二俱合说。
　　经。诸佛本誓愿(至)亦同得此道。
　　赞曰。释前所由由本愿故。
　　经。未来世诸佛(至)其实为一乘。
　　赞曰。下三颂重释前义。有二。初一颂明初方便皆为一乘。后二颂明悟三性诸法归趣所以如此。此初也。
　　经。诸佛两足尊(至)导师方便说。
　　赞曰。明悟三性诸法归趣。所以初权后说一乘。真如妙理体性常住。佛能证知。遍计所执生法二我体性是无。佛证无我理故亦知此无是凡虚妄执。佛种从缘起者。无漏依他报佛种子因缘所生从缘所起因修作故。由证真理断能执心染分依他。知所执无。从于净分依他因缘修佛种者为一乘故。何者一乘重显常法即圆成实。法住法位者真如住在诸法之中体性常有名为法住。法有染净离染得净分位显之故名法位。相者体性世间本体。即是常住真如实性。一乘体也。于金刚座道场之中知此诸法本体性已。于无名相法中导师方便以名相说。一切法中略有二种。一空二有。空无差别总立一性名遍计所执。有法有差别分之为二。一者常二者无常。常者名圆成实性。无常者为依他起性。依他起性复分为二。一有漏二无漏。有漏为依他起性。无漏为圆成实性。今依前门无常为依他。依他有漏皆悉除断。就中但取无漏无常净分依他。究竟满位成菩提故。故言佛种从缘起也。意显能证常住法性真如无我理故。乃能了知二我为无。依于善友修习智慧。从缘起法菩提觉满。为证一乘真如妙理。妙理即是法住法位世间常住相。大般涅槃于道场中既证知已。今为众生方便说之令欣趣证。今此依他即菩提。圆成即涅槃合成一乘。圆成胜故独名一乘。由断有漏依他起性遣遍计所执。证此二果。由了依他．所执性故初说阿含次说般若。纯有．空教名为方便。今三俱说故名真实。三性之义如别章说。
　　经。天人所供养(至)亦说如是法。
　　赞曰。下有四颂半颂现在。有三。初一颂半标。一颂开权显实。二颂显意。此初也。
　　经。知第一寂灭(至)其实为一乘。
　　赞曰。此初开权。后还显实。
　　经。知众生诸行(至)随应方便说。
　　赞曰。此显初权后实之意。众生诸行者总句。心行相也。下是别句。或胜解也。心所念者遍趣行也。业力者自业也。欲力谓胜解也。性力谓种种界也。精进力者谓处非处等。或精进等体。即性力。以种性体即五根故。下一力字贯通上也。根利钝者根胜劣力也。佛有此智力能知之故。所以初权后还真实。前未来佛由悟三性。此现在佛由知众生互相影显。故初方便后说真实。
　　经。今我亦如是(至)皆令得欢喜。
　　赞曰。下三十颂半颂我亦如是释迦同。中分二。初二颂标。后二十八颂半广释。此初也。初颂今实。后颂昔权。皆令欢喜渐入道故。
　　经。舍利弗当知(至)贫穷无福慧。
　　赞曰。下广释。分二。初二十一颂半颂初以三乘方便诱引。即长行云。知诸众生有种种欲深心所著。随其本性以种种因缘譬喻言辞方便力而为说法。后有七颂颂今说真实。即长行云。如此皆为得一佛乘一切种智故。即颂初权后实之义。就初文分四。初三颂半见生处危难。次三颂思救不可得。次十一颂半请念设权方。后三颂半正说三乘化。初中有二。一颂无善。二颂半有恶。此初也。般若经说佛有五眼。一肉眼非修定生。四大所造。或长养或异熟。净色为性。二天眼断于定障修习所起。唯是长养。四大所造净色为性。三法眼观事有慧四慧眼观空理慧五佛眼因积而果圆。揽前四为体龙树解云。如四大河流至天池通名大海。如是四眼流至佛果通为佛眼。初二体色。次二体智。后一通二。又言人等有肉眼。天等有天眼。二乘有慧眼。菩萨有法眼。佛有佛眼。由此说五。瑜伽十四说有三眼。一肉眼能照显露无障碍色。二天眼能照隐显有无障色。三慧眼能照一切种若色非色。法眼体慧合慧为一。不同色眼境有隐显。故略不论。佛眼即前四眼。或谈因非果。故亦不说。华严经说十眼。一肉眼见一切色。二天眼见死此生彼。三慧眼见诸众生诸根差别。四法眼见一切法第一义。五佛眼见佛十力。六智眼分别了知一切种法。七光明眼见一切佛光明。八出生死眼见涅槃法。九无碍眼见一切法无有障碍。十普眼谓见法界平等法门。十中第一是五中第一见诸色故。此中第二是前第二。此中第三第五第六第七第九五眼是前法眼。此第四第八是前慧眼见真谛故。或第四第八第九三眼是前慧眼俱见理故。第十普眼是前佛眼普见法界平等性故。以佛眼观者以五眼中佛眼观也。十中佛眼不见众生见十力故。六道众生无始不修福智二因。未获七种圣财及人天七法财。谓施戒忍勤定慧方便故无福及慧。
　　经。入生死险道(至)盲瞑无所见。
　　赞曰。下二颂半有恶。为二。初一颂半现苦沉溺烦恼增多。后一颂设求出要而行邪行。此初也。世间牦牛由自爱尾藏身护尾。人贪其尾遂杀其身。众生亦尔。贪著五欲以自藏身。遂以贪爱而自弊败。反自弊困坠堕恶道。有本云自蔽。蔽掩障也。如牦牛爱尾以弊其心遂致丧命。众生亦尔。贪爱蔽心。牦牛说文西南夷长髭牛也。有作猫字。人间捕鼠者。非此中义。有作猫牦不知所从。
　　经。不求大势佛(至)以苦欲舍苦。
　　赞曰。设求出要而行邪行。佛有神通威势及以智慧断苦之法而不求趣。翻堕外道邪见网中。行诸身苦行以舍生死苦。此为未可。所以六年麻麦尚不证于菩提。坐卧荆棘何容得于道果。如狗逐块块打转多。岂同师子逐人非块。
　　经。为是众生故而起大悲心。
　　赞曰。下三颂思救不可得。为三。初半颂思起因行。一颂得果已思。一颂半思救不可得。此初也见诸众生有此二缘遂起悲心。发心修行思惟将救。
　　经。我始坐道场(至)思惟如是事。
　　赞曰。得果已思。佛成道已树下经行。观树喜自道圆。经行思惟利物。又观树心凝妙理。经行想化群生。又观树想荫四生。经行思施福慧。诸经说佛成道已后说法时节各各不同。此云三七日。弥沙塞律三昧七日。与十地经同。七日不说法显示自受法乐故。为令众生增爱敬故。律及萨婆多传过六七四十二日方说法。梵天来请。憍陈如等根方熟故。又有说云夏安居后方度五人。十二由经成道后二年方度五人。智度论说五十个七日不说法。此皆诸部宜见不同。未可和会。然今解者。大乘以法华为正。此说通行四谛法轮故三七日。若唯说大乘法轮十地为正。第二七日说十地故。
　　经。我所得智慧(至)云何而可度。
　　赞曰。思救不可得。有四因故。一法深难解。二根钝难救。三著乐难舍。四痴盲难悟云何可度。
　　经。尔时诸梵王(至)请我转法轮。
　　赞曰。下十一颂半请念设权方。中分四。初二颂诸天请说。次三颂示相思惟。次四颂半化遇良缘。后二颂念随权诱。此初也。大自在天色界天也。今对三乘法尔说法皆待请故。智度论云净居天劝出家。四天王献钵。帝释献宝座。梵王请转法轮。佛初不许。梵王说有三根重请殷勤。佛方许之初说三乘。胜天王般若云。四天王等献钵。天帝释献座。佛为受之。各见独为受之皆发胜心。然下大通智胜唯梵王请。此说通诸天者。彼举胜类。非无余天请彼佛也。
　　经。我即自思惟(至)疾入于涅槃。
　　赞曰。下三颂示相思惟。有二。初二颂即说大乘。众生有损。后一颂且说三乘众生有益。此初也。以诸众生处俗现在苦中。出家妄行苦行。无暇顿能信大乘法。若为说者返生诽谤疑惑破坏。脱生不信却堕恶道。又在俗者没苦故不信外道出家者破法故不信。既有此损宁不说法疾入涅槃。何得翻损诸众生也。即同智论初不许也。
　　经。寻念过去佛(至)亦应说三乘。
　　赞曰。且说三乘众生有益同诸佛故。此同智论重请方许。
　　经。作是思惟时(至)而用方便力。
　　赞曰。下有四颂半。化遇良缘。有三。初一颂半佛现赞扬。次半颂劝同诸佛。后二颂半引己为证。后实初权。此初二也。十方佛现叹佛称善。赞第一师得无上法。劝随诸佛后实初权。释迦能姓。牟尼寂号。今略言文如音训说。法尔随喜皆云善哉。
　　经。我等亦皆得(至)分别说三乘。
　　赞曰。下二颂半引己为证。后实初权。中有三初一颂引己为证。次一颂释此所由。后半颂结归真实。此初也。引已初时说三乘也。
　　经。少智乐小法(至)但为教菩萨。
　　赞曰。此释所由。及结归真实。以不定人创在凡夫小智乐小无欣大意。不信自作佛故。初说三乘。虽复初权后必真实。但化菩萨。
　　经。舍利弗当知(至)喜称南无佛。
　　赞曰。下二颂念随权诱。分二。初颂闻之敬赞。后颂思顺彼行。此初也。有本云称南无诸佛。应从喜称为正正言纳慕亦言纳莫。此云敬礼。若言伴谈或言伴题。此云礼拜。旧云和南讹略也。
　　经。复作如是念(至)我亦随顺行。
　　赞曰。思顺彼行也。既遇良缘劝我权化。思生浊劫应顺彼行。
　　经。思惟是事已(至)为五比丘说。
　　赞曰。下三颂半正说三乘。化分三。初一颂半正起权化。次一颂三宝遂兴。后一颂会成今古。此初也。梵云婆罗痆斯云波罗奈讹也。中印度境。往昔此地有两群鹿各五百余。佛为一群鹿王。提婆达多复为一王。时此国王畋游原泽。菩萨鹿王前请王曰。大王狡猎中原纵獠飞矢。凡我徒属命尽斯晨。即日腐臭无所充膳。愿欲次差日输一鹿。王有割鲜之膳我延旦夕之命。王善其言回驾而返。两群之鹿更次输命。提婆群中有怀孕鹿。次当就死。白其王曰。身虽应死子未次也。愿暂差替诞讫当往。鹿王怒曰谁不宝命。雌鹿叹曰吾王不仁死无日矣。乃急告菩萨菩萨鹿王曰悲哉慈母之心恩及未形。吾今代汝。遂至王门。道路之人传声唱曰。彼大鹿王今来入邑。都人士庶莫不驰观。王之闻也以为不诚。门者白王王乃信然。王曰鹿王何遽来耶。鹿王曰有雌鹿当死。胎子未产心不能忍。敢以身代。王闻叹曰。我人身鹿也无慈育之心。尔鹿身人也有代命之德。于是悉放诸鹿不复输命。即以其林为诸鹿薮。因而谓之施鹿林焉。鹿野之号自此而兴。初萨缚喝剌他悉陀(唐言一切义成古曰悉达多讹略也)太子逾城之后栖山隐谷亡身殉法。净饭王乃命家族三人舅氏二人曰。我子一切义成舍家修学。孤游山泽独处林薮。故命尔曹随知所止。内则叔父伯舅外则君而且臣。凡厥动静宜知进止。五人衔命相望营卫。因即勤求欲期出离。每相谓曰。夫修道者苦证耶乐证耶。二人曰安乐为道。三人曰勤苦为道。二三交诤未有以明。于是太子思惟至理为伏苦行外道即麻麦以支身。彼二人者见而言曰。太子所行非真实法夫道也者乐以证之。今乃勤苦非吾徒也。舍而远遁思惟果证。太子六年苦行未证菩提。欲验苦行非真受乳糜而证果。斯三人者闻而叹曰功垂成焉今其退矣。六年苦行一旦捐功亦舍而去。于是相从求访二人。既相见已匡坐高论更相议曰。昔见太子一切义成。出王宫就荒谷。去珍服被鹿皮。精勤励志贞节苦心。求深妙法期无上果。今乃受牧牛女乳糜。败道亏志吾知之矣。无能为也。彼二人曰君何见之晚欤。此猖蹶人耳。夫处乎深宫安乎尊胜。不能静志遁迹山林。弃转轮王位为鄙贱人行何可念哉。言增碜切。菩萨浴尼连河坐菩提树。成等正觉号天人师。寂默宴然惟察应度。思曰彼郁头蓝子者证非想定堪受我法。空中诸天寻声报曰。郁头蓝子命终已来经今七日。如来叹惜斯何不遇。垂闻妙法遽从变化。重更观察有阿蓝迦蓝。得无所有处定可授至理。诸天又曰。命终已经五日。如来再叹愍其薄祐。又更谛观谁应受教。唯施鹿林有五人者可先诱导。如来尔时起菩提树趣鹿野园。威仪寂静神光晃曜。豪含玉彩身莹金色。安详前进导彼五人斯之五人遥见如来。互相谓曰。一切义成彼来是岁月遽淹。圣果不证心期已返。故寻吾徒宜各默然勿起迎礼。如来渐近威神动物。五人忘制拜迎问讯。侍从如仪。如来渐诱示之妙理。相传解云。言五人者。一陈如。二十力迦叶。三頞鞞．有云即马胜比丘。四跋提。五摩诃男拘利。应勘婆沙。何故唯五人。有云迦叶佛时同学九人。四人利根已前得道。五人钝根故今始悟。愿逢释迦佛出成道故。又经云释迦过去作大鱼身。愿先食我者先度。五人先食故先度之。又经云六人曾供养佛五人取稻华供养。一人待熟。五人初悟一人在后。即须跋陀罗。又即五夜叉食慈力王肉也。五人中陈如得初果。四人在四善根至夏初方得道。西域记云夏安居毕方得道迹。法寂灭相即是真如。不可言宣性离言故。无名相法以名相说名方便力。趣波罗捺为五人说。
　　经。是名转法轮(至)法僧差别名。
　　赞曰。三宝遂兴也。此法轮义略以五门分别。一出体。二释名。三转相。四差别。五三乘。
　　出体者。俱舍论第二十四说。所说沙门性亦名婆罗门。亦名为梵轮。真梵所转故。于中唯见道说名为法轮。由速等似轮或具辐等故。即于此中依见道。世尊有处说名法轮。如世间轮有速等相。见道似彼故名法轮。谓见谛道速疾行故。有取舍故降未伏故。镇已伏故。上下转故。具此五相似世间轮。故显宗云。如圣王轮取前舍后。见道亦尔舍苦等境取集等故。此意显示。见四谛理必不俱时。如圣王轮降未伏故。尊者妙音作如是说。如世间轮有辐等故。八圣道支似彼名轮。谓正见．正思惟．正勤．正念似世轮辐正语．正业．正命似毂。正定似辋。故名法轮。宁知法轮唯是见道。憍陈那等见道生时说名已转正法轮故。天亲论主依经部宗破萨婆多言。三转行相非唯见道。如何可说唯于见道立法轮名。是故唯应即此三转十二行相。所有法门名为法轮可应正理。云何名转。由此法门往他相续令解义故。或诸圣道皆名法轮。于所化生身中转故。于他相续见道生时。已至转初故名已转。此有释言。初说见道名为法轮。非萨婆多正义。杂心亦叙不正义云。牟尼说见道速疾名法轮。俱舍复言或诸圣道皆是法轮等。此是萨婆多师本意。故显宗云毗婆沙师本意。总说一切圣道皆名法轮。以说三转三道摄故。于他相续见道生时。已至转初故名已转。非唯见道以八圣道支独名法轮妙音所说非正义故。成实论说。初转生闻慧第二转生思慧。第三转生修慧亦无十二行相。唯作一空行今者大乘总贯诸文法轮有五。一轮自性。谓择法觉支．正见．正智等。瑜伽九十五云。正见等法所成性故说名法轮。自他三转通见及修无学道故。诸圣慧眼能摧烦恼说名轮故。俱舍亦言一切圣道名法轮故。或体唯取八圣道支。具毂．辋．辐圆满义故。正见．正思惟．说名为毂。是根本故。正语．业．命说名为辐。因毂有故。正念．勤．定说名为辋。摄录余故。不同小乘。此八圣道别修行相虽在修道。体实通余见无学道。世尊应无八圣道故。二法轮因。谓能生后圣道诸教。闻．思．修等。无量义经十七名中亦名法轮故。诸经论中说佛教法名法轮故。俱舍亦言。此即三转十二行相所有法门名法轮故。瑜伽亦说三周十二行相。名得所得之方便故。前为后因。合为果因故名为方便。又云三周正转见．修．无学随其次第。智．见现观名为方便。三轮眷属。谓诸圣道助伴五蕴。瑜伽等说圣所爱戒．及信等法助观增明。助道除惑非正断故。四法轮境。谓四圣谛十二因缘三性等法。瑜伽又说为得所得。所缘境者谓四圣谛。此经亦说大通智胜转十二因缘。解深密经说依显了相。说三无性皆依遍计所执已名法轮故。五法轮果。瑜伽又说为得所得者。谓大菩提。后文又说四沙门果所摄受。声闻．菩提．独觉菩提。若诸如来无上菩提是法论果。瑜伽又说三周十二行相名得所得之方便。又云三周正转见．修．无学随其次第。智．见现观名得方便。故菩提涅槃名所得果。然此五体不过四种。一教二理三行四果。
　　释名者一名梵轮。如来应供是梵增语。彼所转故亦名梵轮。二名法轮。法者可轨持义。正见等法所成性故说名法轮。轮有四义。一圆满义。具毂．辋．辐。或择法觉等体用周备名之为轮。二摧坏义。此四种法若伏若断若助．若正未断烦恼皆能摧故。三镇遏义。已伏烦恼令势远故。四不定义。从自见至自修从自修至自无学。从自无学智发言教。他从言教解于谛理。他从谛理起于正行。他从正行起于果智。如是展转复为他说。如转轮王所有轮宝。能降未伏诸烦恼故。能镇已伏诸烦恼故。往复往故。瑜伽论说当知世尊转所解法置于阿若憍陈如身中。此复随转置余身中。彼复随转置余身中。以是展转随转义故说名为轮。法即是轮持业释也。转者动也显也。运也起也。动宣言教显扬妙理。运圣道于声前。起真智于言后。圆摧障恼名转法轮。所转即法轮。法轮之转。二释皆得。
　　转相者。九十五说由五种相转法轮者。当知名为善转法轮。一者世尊为菩萨时。为得所得所缘境界。二者为得所得方便。三者证得自所应得。四者得已树他相续令于自证深生信解。五者令于他所证深生信解。此意总说化身化相自证果时。令声闻等亦有所证。不依菩萨报身成义。或亦依实菩萨转义。总依始终究竟作论。不依一会得成三转。所缘境者谓四圣谛。依安立谛非安立谛依于三性。皆此摄故。得方便者。谓即于此四圣谛中。三周正转十二相智。此自三周转法轮相。为得无上菩提因故。最初转者谓昔菩萨入现观时。如实了知。是苦圣谛。广说乃至。是道圣谛。于中所有现量圣智能断见道所断烦恼尔时说名真圣慧眼。即此由依去来今世有差别故。如其次第名智明觉。此说一智总名法眼。有三行相名智明觉。非于一谛别起四智。由真见道唯一刹那。不同小乘上下别观。依诠证灭说通三世。非是灭谛通三世有。第二转者。谓是有学以其妙慧如实通达。我当于后犹有所作。应当遍知未知苦谛。应当永断未断集谛。应当作证未证灭谛。应当修习未修道谛。如是亦有四种行相。如前应知。第三转者谓是无学已得尽智无生智故。言所应作我皆已作。谓我已遍知未知苦谛。乃至广说。我已修习未修道谛。亦有四行类前应知。
　　此差别者。谓前二转四种行相是其有学真圣慧眼。最后一种是其无学真圣慧眼。观此文意初转之时见道以前加行智位。虽知四谛但是转因犹非正转。未摧坏故。由此但名损力益能转位所摄。入见道中真无间道正名为转。正断惑故。其解脱道及相见道亦名初转。虽不断惑断粗重故。镇已伏故。亦非别知四谛相故。此后修道未断惑前。所起行相应遍知等。是正转相。正起真智乃至金刚心。断诸烦恼亦此转摄。起别行相但拟趣圣断惑道故折伏正断俱名转故。至其无学解脱道后起我已作所应作智。后更不断。但镇已伏无降未伏。然见道前虽有伏道不与转名。非无漏故。前无无漏故不同修。如是菩萨自为三转。初转在见道名印相转。次转在修道名应修转。后转在无学道名已作转。一一转时于一一谛生四行相。三转竖论成十二相。如是四谛合四十八。不过十二以数等故。总名三转十二行相。俱舍亦说眼．智．明．觉别观谛故。彼以法忍．法智．类忍．类智如次为四。若作此释所作八谛观于一一谛便无四行相。或忍．智一一皆具四行相。照境分明者名眼。对治无知名智。对治无明名明。对治邪觉名觉。不同于此证得自所应得者。谓得无上正等菩提。谓即双取菩提．涅槃。前为后因。前无间道为解脱道因。此说菩萨自三周转法轮之果。或说法身涅槃真理名无上菩提。起无学位菩提报身已作之智证法身故。俱舍论等无佛自转树他相续令于自证生信解者。谓如长老阿若憍陈如。从世尊所闻正法已。最初悟解四圣谛法。又答问言我已解法。从此已后如前所说究竟行相。五皆证得阿罗汉果生解脱处。此说世尊自得道故。复为于他三转法轮。同俱舍说三周循历四圣谛故。谓此是苦。乃至此是道。是名初转。谓此应遍知。乃至此应修习。是第二转。此已遍知乃至此已修习。是第三转。如次显示见道．修道．无学道三。此是佛为他三转者。初名示相示四谛相故。次名劝修劝修谛行故。后名作证为作证明知彼满故。由彼憍陈最初悟解入见道已。佛问彼言。汝已解耶。彼答已解故得解名。第二第三转已遂得阿罗汉。生解脱智处证得无为果。是名转在他身于佛所证深生信解。最后令他于他所证生信解者。谓如长老阿若憍陈那。起世间心我已解法。如来知已起世间心。阿若憍陈已证我法。地神知已举声传告。经于刹那瞬息须臾其声展转乃至梵世。世间心者缘事之心。非要散心此前第四树圣道于他五人身中。令于佛自所证深生信解。第五令他地神等知阿若憍陈所证深生信解。差别者。虽转四谛法相不殊。三乘之人各各证果。声闻姓人已于三生或六十劫。先修习已。闻佛所说。依蕴．处．界证四谛理。名声闻法轮。独觉姓人已于四生或于百劫。先修习已闻佛所说。依十二缘起修证四谛名独觉法轮。菩萨姓人已于一大阿僧祇劫。先修习已闻佛所说。依三性等证四谛理名菩萨法轮。不尔三乘俱观四谛。俱时证圣。有何差别。大般若云世尊初于波罗奈国转四谛法轮时。无量众生发声闻心证声闻果。无量众生发独觉心。无量众生发起无上正等觉心。证于初地二地三地。乃至一生当得菩提。故知鹿野创转三乘通行法轮。若不尔者第二七日已说十地。何故不名转法轮也。彼非三乘同所修故。不与初转法轮之名。然实他身三时智起。亦有经生而证圣果名三转者。其解憍陈等。佛于鹿苑一时之间令其次第得此三果。名为三转无垢称经云。三转法轮于大千。其轮能寂．本性寂。希有法智天人证。三宝于是现世间。即此经言便有涅槃言音出现．及阿罗汉法之与僧三宝现也。佛为佛宝。涅槃．及言．果法教法名为法宝。阿若多等名之为僧。阿罗汉者即是陈如。复言僧者余之四人住有学故。能证智．所证谛即行．理法宝。四法已周。并佛．及僧能化．所化既有体出。合名三宝出现世间。
　　三乘者。佛．及菩萨．并以声闻。说法令他得智断惑。可名转法轮。独觉不尔。涅槃经言缘觉说法不能令人得燸等法。由声闻等不识药．病不与声闻转法轮名。理亦何爽。
　　经。从久远劫来(至)或常如是说。
　　赞曰。结会今古。非但今日方赞涅槃永尽众苦。久来常说。故古同今。
　　经。舍利弗当知(至)方便所说法。
　　赞曰。下有七颂。今说真实。颂如是皆为得一切种智。中分四。初二颂根熟来逢。一颂念之应度。三颂正说真实。一颂结成法仪。此初也。我见先以权教度者。曾于佛所已闻权教。善根熟故。今来逢我。故上文云是会众生曾见诸佛。亦曾见释迦。今总言诸佛。
　　经。我即作是念(至)今正是其时。
　　赞曰。念之应度。为说佛慧令生修学。今根已熟何得不教。
　　经。舍利弗当知(至)不能信是法。
　　赞曰。下三颂正说真实。分二。初一颂明钝不堪授。后二颂明利则堪授。此初也有五过失不堪受大。一钝根闻法不解。或阿颠底迦。二小智虽复聪明情见不广。或趣寂者。三者著相谓起计执空．有二相错学乱行。或不定种姓。执有非空根未熟故。四憍者恃己盛事。诸富贵者醉逸纵任。或根未熟有性凡夫禀性醉逸。五慢者恃己陵他。五千之辈。或复具起七种慢等诸烦恼者。不能信大。不应授与。
　　经。今我喜无畏(至)悉亦当作佛。
　　赞曰。此明堪授。初颂明舍权就实后颂除疑。记得喜者喜无量。不嫉众生成佛事。无畏者决定义。作师子吼理决定故。于菩萨中者对胜人前故。二乘发心皆菩萨故。依真实理说一乘道名为正直。不随机权说有三故名舍方便。但说无上一乘之道。即显今直唯说一道非于余故。地前顿悟菩萨疑自独得菩提声闻无分。不定种姓菩萨疑于佛果自亦无分。欲退向小故。今闻法此疑皆除。现前名高千二百声闻。疑不得作佛。今正为说悉当作佛。涅槃由此说须陀洹八万劫乃至辟支十千劫到。到于十信初发心也。此等修行极为迟钝。不如初修始业菩萨。此据不定。非诸二乘皆定作佛。故涅槃第三十四云。我于一时说一乘一道一行一缘能为众生作大寂静。永断一切结缚愁苦苦及苦因。令一切众生到于一有。我诸弟子不解我意。于大众中唱如是言。如来说须陀洹乃至阿罗汉皆得佛道等故。
　　经。如三世诸佛(至)说无分别法。
　　赞曰。结成法仪也。大乘妙理体无分别。三乘不异悉皆作佛。故说之也。
　　经。诸佛兴出世(至)斯人亦复难。
　　赞曰。下第六段有七颂。颂前第一未闻令闻。分四。二颂法说四希。二颂半喻显二希。一颂半劝信。一颂叹结。此初也。一佛出希。二说法希。三难闻希。四能听希。佛出希者如贤劫千佛。今第九住劫已四佛出。后第十劫弥勒佛出。至第十五劫有九百九十四佛出。此劫坏已鹘卢支佛独王一劫。经十二劫后始有星宿劫。千佛中初净光称王佛出。后更三百劫空过无有佛。故佛希也。如迦叶佛住寿七日不说此法。及今释迦成佛四十年。方说此经故是说希。常处八难。叵与佛相逢。故难闻希。虽逢出日更闻小乘不希大法。故能听希。
　　经。譬如优昙华(至)过于优昙华。
　　赞曰。喻显二希也。一颂颂法出希。一颂半颂闻赞希。闻法及赞叹过优昙华故。行真法行。则为供养三世佛故。自听闻教他闻合名闻法。庆慰闻此云欢喜。赞叹闻此云赞。行此四种皆真行故。
　　经。汝等勿有疑(至)无声闻弟子。
　　赞曰。劝信勿疑。
　　经。汝等舍利弗(至)诸佛之秘要。
　　赞曰。叹结深妙。此为诸佛秘藏胜道。
　　经。以五浊恶世(至)终不求佛道。
　　赞曰。下第二大段有三颂。颂破四疑分三。初一颂佛何时出化以三乘。出五浊世。次一颂云何知增上慢。若我弟子自谓阿罗汉不信此法无有是处。一颂云何堪说。除佛灭后现前无佛。此初也。
　　经。当来世恶人(至)破法堕恶道。
　　赞曰。颂释。云何知增上慢当来恶人不信此法者多是增上慢。不但增上慢所余恶人亦不能信。佛在慢者上已说相。灭后难知故此独举。
　　经。有惭愧清净(至)广赞一乘道。
　　赞曰。颂释云何堪说。有具四德。一惭崇重贤善复顾自身羞耻过罪。二愧轻拒暴恶。复顾世间羞耻过罪。三清净内外无瑕。弃世名利。四志求佛道不顾二乘。能信此经不愚法类乃可为说。设愚法者。若遇余佛便得决了一乘道也。
　　经。舍利弗当知(至)自知当作佛。
　　赞曰。此中三颂颂品第四大段。劝发喜心令欣作佛。初一颂半明佛法皆同不学。不了后一颂半劝知生喜欣求作佛。如文可解。

　　法华经玄赞卷第四(末)

　　大治五年庚戌十月二十六日乙未申时药师寺善明房得业奉读受已了觉印之。
　　同年十月三十日以兴福寺圆如房之本移点已了觉印本者皆点本也以此可悉之也。
　　保安三年五月三日书毕法隆寺僧觉印之。


　　妙法莲华经玄赞卷第五(本)

　　　　大慈恩寺沙门基撰

　　譬喻品第三

　　三门分别。一叙来意。二解品名。三释妨难。
　　来意有二。一鹙子上根闻法说而已悟。四人中性必假况而方知。上已化于上根。下将晓于中性故此品来。二论云自此已下为七种具足烦恼性众生。说七譬喻。对治七种增上慢。及为三种染慢无烦恼人三昧解脱见等染慢。即为治此说三平等。又云余残修多罗明十无上义。此意总显下有二十六品明此三义。七譬喻在七品。一火宅喻此譬喻品。二穷子喻信解品。三云雨喻药草品。四化城喻化城品。五系宝珠喻五百弟子授记品。六解髻中明珠喻安乐行品。七医师喻寿量品。随其次第各在一品。三平等有九品。一譬喻．二授记．三五百弟子授记．四授学无学人记．五法师品．六持品．七提婆达多品．八常不轻．九见宝塔。初之八品皆有授记说初乘平等。后见宝塔中合说生死涅槃法及身二种平等。其十无上有二十一品。初九无上有七品。一药草喻．二化城此有第二第三两无上．三五百弟子授记．四见宝塔．五安乐行．六涌出．七寿量。此有第八第九两无上。上七品中除第二第七自余五品各一无上。余残修多罗是第十无上。谓余十四品并是第十无上。于中有二力。一法力二修行。力法力有三品。一分别功德．二随喜功德．三法师功德。修行力中复有七力合十一品。一持力有三品一法师．二安乐行．三劝持。二说力有一品谓神力。三行苦行力亦一品谓药王品。四教化众生行苦行力亦一品谓妙音。五护众生诸难力有二品。一观音普门二陀罗尼。六功德胜力有一品谓妙庄严王本事。七护法力有二品一普贤二嘱累。后十无上是初七喻。三平等残名为上残。故本论中解七喻三平等已云。余残修多罗明无上义。第十无上是前九种无上之残名为下残。故本论中解第十无上云。十者胜妙力无上余残修多罗说。
　　残有二义。一者文残曾未说故。二者义残前虽已说义犹未尽。所望别故今复说之名为义残。恐文繁长故略不说。至下品中一一疏释。其药草．化城．五百弟子．宝塔．持品．安乐行．寿量七品。或文或义重说之故。其七喻者谓凡夫有学名有烦恼。有七种增上染慢。为对治此说七譬喻。如执化城以为真城。即是所求世间三摩跋提将为真灭。执无学满故更无所求。二乘无学名无烦恼人。有三种法执染慢。彼三昧解脱见等法执望二乘虽不名染。此回心已即名菩萨。法执染此菩萨名染无烦恼慢。论翻颠倒义意如此。无上义者于大乘中可说有之。余乘即无。由此三乘说有差别。教．理．行．果等有异故。论引佛言不离我身是无上义。故二乘中不说此义不能解故。由此无上即是一乘教．理．行．果。随其所应配诸品取。七种具足烦恼众生者。第一求势力人起第一颠倒求功德增上慢。以世间诸烦恼炽然而求天人妙境果报。为此说火宅喻。富贵自在名为势力。谓诸凡夫求此天人妙境．外果并内果报。不知烦恼炽然烧煮。为此说火宅喻。天人势力烦恼烧煮如火宅故。世尊今者说有二车。即是世间善根三昧菩提假解令其出宅。后令渐入佛大涅槃。故论云第一人者以世间种种善根三昧功德。方便令戏。后令入涅槃故。此中不说解脱道中正证生空择灭真智名为世间三昧假解此是羊鹿非是车体。从彼观后入世间定观前所证以心粗故不见正智及生空如。乃见惑业后苦不生心便变作涅槃想解。正智所证根本观中所得择灭。下名化城。不说假观所变为城。不息苦故。今说后时后得智位能变想解。名为世间善根三昧。轻安喜乐种种功德假名羊鹿假名种智。与之游戏后化一乘方令入于佛大涅槃。至佛位中能入牛车即是二智即是菩提。所入涅槃即是宝所。后化城喻二乘执彼惑苦不生故为涅槃。理实涅槃解脱道中是正智证。故说入化城众商皆倦息。前后诸智皆悉不能了一切法故。实非种智。说羊鹿车有名不见登。说此世间三昧善根。与令游戏故。二乘执此以为二车。实非车体。如二乘者所起四颠倒。正观不然。后方想解缘此起执。化城亦尔。今为对治求势力人颠倒求功德增上慢。说此车喻。故此品来。此余诸义各至品释。
　　解品名者。譬者况也类也。玉篇云。比类以相晓。喻者开也晓也。玉篇云晓也谏也。今举世间之近迹况类出世之深致。以开未语用晓前迷。晓喻之譬名譬喻品。或譬即喻名譬喻品。
　　释妨者。一问。此以喻晓理名譬喻品。前直以法彰应名法品。答前后相例理实应然。立者不同何详所以。但以方便者法中之别义。譬喻者况中之通名。通别既殊得名遂别。未可相例。二问。何故七喻唯此独名。余兼别称。答喻虽有七此最初故。虽标总称即自别名。余品不单名譬喻故。三问中根领。记别标信解。上根领记理应别开。何故此品之初寄明鹙子领记等事。答中根领记文广义长。所以别开。鹙子不然故寄此说。又因鹙子领记启请方陈喻况。故在此初寄明领记。
　　经。尔时舍利弗(至)得未曾有。
　　赞曰。就此品中大文分二。初鹙子闻法领喜述成得记。后佛广以譬喻化彼中根。初文属前第一周法说一乘。初周有四上法说讫。自下第二鹙子闻法领解。自责而生喜于中有二。初长行后偈颂。长行有二。初标闻法以喜生。后释欢喜之所以。此初也。依俗间释。踊跷也。跃跳也。跷足跳者喜之极也。闻真道以起权故踊跃。称悦所希之意故欢喜。表发大心故即起。心契所说故合掌一心请益。瞻仰尊颜启本所怀故言白佛。法音者大乘言教也。曾所未闻得未曾有。又由三义所以欢喜。一闻佛说法心安如海。知佛非魔所以欢喜。二闻今一实解昔三权。三为一因所以欢喜。三闻佛说千二百罗汉悉亦当作佛。所以欢喜。
　　经。所以者何(至)无量知见。
　　赞曰。下释欢喜之所以。有四。一失大法以兴嗟。二处小阶而起欢。三喜今闻而恼尽。四知佛子而道成。此初也。豫者入也关也。玉篇预先办也备预也早也。切韵若逸作豫正应为预。尔雅为预。逮及与也。古文为与。左传云公必与焉。感者激也。伤者叹也。昔闻菩萨如是受记之事我等不入。昔闻授记之流不及授记之事。所以感激恨切伤叹失于如来五种知见。或失如来智性智相之知见也。
　　经。世尊我常独处(至)而见济度。
　　赞曰。下处小阶而起叹。有二。初叹住小。后自责躬。此初也。常恒也。每者数也。屡也。非一定辞。入者证也。法性者谓人无我真如。彼同证故。我与菩萨俱能证入无我真如。云何如来独以小乘而见度脱。或性谓体。同入佛法体类之中。有本作尝谓曾经也。
　　经。是我等咎非世尊也。
　　赞曰。下自责躬。有三。初标。次释后成。此标也。咎谓罪失我之愆过。咎音巨久反。字从人各。人各相违即成过咎。
　　经。所以者何(至)而得度脱。
　　赞曰。此释所由。所因者成大菩提之因行也。谓于七地四菩萨行。一菩提分．二波罗蜜．三诸神通．四成就有情。故迦叶言于菩萨法．游戏神通．净佛国土．成就众生心不好乐。故正觉因即此四行。待者承望．渴仰．希须之义。鹙子自言。若我等辈承望希须渴仰无上正觉之因。佛必以大乘而见度脱。但由我辈于大因中不生希待。所以世尊不以大乘而见济度。或因谓菩提心。略为三种。一厌离有为。二求菩提。三深念众生。即如是住如是修行如是降伏其心。
　　经。然我等(至)思惟取证。
　　赞曰。此成自责。然由我等不解佛之方便随宜所说诸法。初闻即信即便受行。思惟取证。故佛不以大乘度脱。由此是我辈之咎也。
　　经。世尊(至)快得安隐。
　　赞曰。喜今闻而恼尽。克者专也。昔来修小专自悔责不求于大。又疑菩提于己无分不生欣趣。或复自身已得解脱与佛无差。闻佛今说佛所得法甚深难解。二乘不了疑佛为魔。今既闻说一实三权知昔修小为大之因。所以悔断知已作佛菩提有分。所得解脱是佛方便故疑亦断。心开意解身意泰然。泰然者安泰怡然之貌。既无疑悔故快安隐。疑悔若生恒不安隐。何得泰然。断者徒管反截也绝也。又都乱反。今从初。问疑生分别。入见即除。悔多忧俱。离欲便舍。如何鹙子今二方除。答烦恼之疑预流即尽。烦恼伴悔离欲已除。今法执之类异熟生疑。如阿罗汉疑黑盐之辈。于事之疑。恶作名悔未爽于理。此恶作体即是善愧。轻拒暴恶故。或即是厌。慧俱无贪之一分也。亦即省察心心所故。但是悔相性必粗动故。离欲舍。离欲有悔必是恶作。以悔名说从果为名。岂离欲已而不厌恶。
　　经。今日乃知(至)得佛法分。
　　赞曰。知佛子而道成也。瑜伽八十四有六句。谓是大师子。佛腹所生佛口所生。佛法所生佛法所化。得法等分。胜鬘云得佛余财。此有四句。瑜伽解云。初是总句。后五别句。腹所生者简去异生卑劣子故。得圣智慧佛腹亲生。非如异生是佛养子。一切众生皆佛子故。佛不亲生非腹生故。从佛法所生。尔乃是真生。又二乘等非从妇生子如婢生子。故下经云。若如我子。初地菩萨生如来家证法界故。是妇生子。已前非是妇所生子名非腹生。今发大心当为菩萨法界中生。总言腹生。佛口所生者。从说法音而诞生故。体即闻慧。缘教生故佛法所生者。如理作意．法随．法行之所生故。体即思．修二慧所摄缘理缘教随应生故。佛法所化者从法身路而得成立相似法故。法身路者谓诸菩萨福．慧二因。我亦如是。彼从二因中而成立故。法身有二。小乘大乘二义异故。得法等分者受用无漏法之财宝相似法故。法谓法宝。或七圣财谓信．戒．闻．舍．慧．惭．愧。等者相似。分者余分．分类。诸佛菩萨能用法财我今亦然。与彼相似亦得受用无漏法宝之余分故。随其所应在二乘位望异生中已教一重。真是佛子。今作菩萨望二乘位又教一重。真佛子等可如理释。彼又解云如是诸句显示增上生圆满及父相似法生圆满。后五句中前三句显增上生圆满。后二句显父相似法生圆满。增上生者自体胜生。父相似法生者袭父遗体用父家财。并相似故。增上生中初句遮器过失。佛正智腹所生。遮世间中依于胞胎恶器生故。第二句遮精血不净所生。佛口所生非以精血为自体故。第三句遮其欲贪非正法生。凡夫由欲贪资润而有。非正法生。今从正法所生。非由欲贪非正法之所生故。第四句显自体相似之法。从法身路而得成立。袭继法身自体殊胜。如袭婆罗门种性成立尊贵。第五句受用相似之法。受用无漏佛之法财如世受用父母资什。此中有四阙第二句。合化及生总为一句。昔住权中非真佛子。今求实位方是腹生。是此经文之大意也。故摄论云非如二乘无智婢子。又有义云以上四段别配领前开．示．悟入四义。如次细寻法体理未必然。
　　经。尔时舍利弗(至)疑网皆已除。
　　赞曰。二十五颂半分二。初二颂半颂标。二十三颂颂释。初文有二。初一颂颂标中得未曾有心喜疑除。后一颂半释得未曾有彰忧悔尽。此初也。昔疑自身于佛无分。今闻得作所以疑除疑损众生难可出离故喻于网。
　　经。昔来蒙佛教(至)闻亦除忧恼。
　　赞曰。释得未曾有彰忧悔尽。谓我昔来所蒙佛教。谓住于小更不得大。所以忧悔。闻说此经今日乃知不失大乘。彼昔所修大乘因故。由此悔尽。佛音希有妙用能除众生烦恼障之忧恼。我虽漏尽今者闻之亦能伏除法执忧恼。此中忧者忧不作佛。一云即是法执之忧。离欲不舍。如毕蔺陀筏蹉粗恶语习法执不舍故。同前疑悔随应亦尔。二云实是忧者。即恶作俱厌贱舍受。以忧名说。或法执类无记善忧。离欲不舍。忧相应恼。恼即忧悔非烦恼也。
　　经。我处于山谷(至)云何而自欺。
　　赞曰。下颂前释。分四。初二颂半处小阶而起叹。次五颂半失大法以兴嗟。次十四颂喜今闻而恼尽后一颂知佛子而道成。与前长行前后不同。故初中有二。初一颂半叹居小位。后之一颂颂所叹事。此初也。呜呼者嗟叹词。云何自欺者欺者轻也。叹自小智住证于小不求大位。谓己无分名自欺轻。
　　经。我等亦佛子(至)演说无上道。
　　赞曰。此一颂颂所叹事。无漏法者法性真如。入者证也。理虽同证俱称佛子。无智可能当来作佛为众演说一乘正道。
　　经。金色三十二(至)而不得此事。
　　赞曰。下五颂半失大法以兴嗟。中分二。初三颂半所失大法。后之二颂明自兴嗟。初中复二。初之二颂内外庄严德。后一颂半名利高广德。初中复二。初一颂具相降魔德。后一颂好满不共德。此初也。金色三十二者。佛身紫磨金色故。
　　三十二相者依大般若经第三百八十一。佛言善现云何如来三十二相。善现。一世尊足下有平满相。妙善安住犹如奁底。地虽高下随足所蹈。皆悉坦然无不等触。二世尊足下千辐轮文。辋毂众相无不圆满。三世尊手足皆悉柔软。如都罗绵胜过一切。四世尊手足一一指中间。犹如雁王咸有鞔网。金色交络文同绮画。五世尊手足所有诸指。圆满纤长甚可爱乐。六世尊足跟广长圆满。与趺相称胜余有情。七世尊足趺修高充满。柔软妙好与跟相称。八世尊双腨渐次纤圆。如翳泥耶仙鹿王腨。九世尊双臂修直佣圆。如象王鼻平立摩膝。十世尊阴相势峰藏密。其犹龙马亦如象王。十一世尊毛孔各一毛生。柔润绀青右旋宛转。十二世尊发毛端皆上靡右旋宛转。柔润绀青严金色身甚可爱乐。十三世尊身皮细薄润滑。尘垢水等皆所不住。十四世尊身皮皆真金色光洁晃曜如妙金台。众宝庄严众所乐见。十五世尊两足．二手掌中．颈．及双肩．七处充满。十六世尊肩项圆满殊妙。十七世尊髆腋悉皆充实。十八世尊容仪洪满端直。十九世尊身相修广端严。二十世尊体相纵广量等。周匝圆满如诺瞿陀。二十一世尊颔臆并身上半。威容广大如师子王。二十二世尊常光面各一寻。二十三世尊齿相四十齐平。净密根深白逾珂雪。二十四世尊四牙鲜白锋利。二十五世尊常得味中上味。喉脉直故。能引身中诸支节脉所有上味。风．热．淡病不能为杂。由彼不杂脉离沉浮延缩坏损拥曲等过。能正吞咽津液通流身心适悦常得上味。二十六世尊舌相薄净广长。能覆面轮至耳发际。二十七世尊梵音词韵和雅随众多少无不等闻。其声洪震犹如天鼓。发言婉约如频迦音。二十八世尊眼睫犹若牛王。绀青齐整不相杂乱。二十九世尊眼睛绀青鲜白。红环间饰咬洁分明。三十世尊面轮其犹满月。眉相皎净如天帝弓。三十一世尊眉间有白毫相。右旋柔软如睹罗绵。鲜白光净逾珂雪等。三十二世尊顶上乌瑟腻沙高显周圆犹如天盖。善现是名三十二大士相。依此经文总说颂言　等辐柔网纤　跟趺腨臂密　毛生靡润滑　皮金七肩满　髆仪修广齐　师子光具齿　牙味舌音睫　睛轮豪相盖　若依瑜伽与此不同。瑜伽之中仍说因业。恐繁且止。如彼应言　等辐纤跟细　网摩膊不伛　势身光上靡　生金滑七处　师子肩充直　具齿无隙鲜　颔广味声青　牛王顶豪相　此总以彼眼耳身男四根依处并舌根为体。十力解脱如前已解。鹙子自叹同共一佛法而不得此事。
　　经。八十种妙好(至)而我皆已失。
　　赞曰。好满不共德也。八十种妙好者。般若经言。善现云何如来应正等觉八十随好。善现。一世尊指爪狭长薄润光洁鲜净如华赤铜。二世尊手足指圆纤长佣直柔软节骨不现。三世尊手足各等无差于诸指间悉皆充密。四世尊手足圆满如意软净光泽色如莲华。五世尊筋脉盘结坚固深隐不现。六世尊两踝俱隐不现。七世尊行步直进庠序如龙象王。八世尊行步威容齐肃如师子王。九世尊行步安平庠序不过不减犹如牛王。十世尊行步进止仪雅犹如鹅王。十一世尊回顾必皆右旋如龙象王举身随转。十二世尊支节渐次佣圆妙善安布。十三世尊骨节交结无隙犹若龙盘。十四世尊膝轮妙善安布坚固圆满。十五世尊隐处其文妙好威势具足圆满清净。十六世尊身支润滑柔软光悦鲜净尘垢不著。十七世尊身容敦肃无畏常不怯弱。十八世尊身支坚固稠密善相属著。十九世尊身支安定敦重曾不掉动圆满无坏。二十世尊身相犹如仙王周匝端严光净离翳。二十一世尊身有周匝圆光明于行等时恒自照曜。二十二世尊腹形方正无欠柔软不现众相庄严。二十三世尊脐深右旋圆妙清净光泽。二十四世尊脐厚不窊不凸周匝妙好。二十五世尊皮肤远离疥癣亦无黡点疣赘等过。二十六世尊手掌充满柔软足下。安平。二十七世尊手文深长明直润泽不断。二十八世尊唇色光润丹晖如频婆果上下相称。二十九世尊面门不长不短不大不小如量端严。三十世尊舌相软薄广长如赤铜色。三十一世尊发声威震深远如象王吼明朗清彻。三十二世尊音韵美妙具足如深谷响。三十三世尊鼻高修而且直其孔不现。三十四世尊诸齿方整鲜白。三十五世尊诸牙圆白光洁渐次锋利。三十六世尊眼净青白分明。三十七世尊眼相修广譬如青莲华叶甚可爱乐。三十八世尊眼睫上下齐整稠密不白。三十九世尊双眉长而不白致而细软。四十世尊双眉绮靡顺次绀琉璃色。四十一世尊双眉高显光润形如初月。四十二世尊耳厚广大修长轮埵成就。四十三世尊两耳绮丽齐平离众过失。四十四世尊容仪能令见者无损无染皆生爱敬。四十五世尊额广圆满平正形相殊妙。四十六世尊身分上半圆满如师子王威严无对。四十七世尊首发修长绀青稠密不白。四十八世尊首发香洁细软润泽旋转。四十九世尊首发齐整无乱亦不交杂。五十世尊首发坚固不断永无[土*帝]落。五十一世尊首发光滑殊妙尘垢不著。五十二世尊身分坚固充实逾那罗延。五十三世尊身体长大端直。五十四世尊诸窍清净圆好。五十五世尊身支势力殊胜无与等者。五十六世尊身相众所乐观尝无厌足。五十七世尊面轮修广得所皎洁光净如秋满月。五十八世尊颜貌舒泰光显含笑先言唯向不背。五十九世尊面貌光泽熙怡远离频蹙青赤等过。六十世尊身支清净无垢常无臭秽。六十一世尊所有诸毛孔中常出如意微妙之香。六十二世尊面门常出最上殊胜之香。六十三世尊首相周圆妙好如末达那亦犹如天盖。六十四世尊身毛绀青光净如孔雀项红晖绮饰色类赤铜。六十五世尊法音随众大小不增不减应理无差。六十六世尊顶相无能见者。六十七世尊手足指约分明庄严妙好如赤铜色。六十八世尊行时其足去地如四指量而现印文。六十九世尊自持不待他卫身无倾动亦不逶迤。七十世尊威德远震一切恶心见喜。恐怖见安。七十一世尊音声不高不下随众生意和悦与言。七十二世尊能随诸有情类言音意乐而为说法。七十三世尊一音演说正法随有情类各各令得解。七十四世尊说法咸依次第必有因缘言无不善。七十五世尊等观诸有情类赞善毁恶而无爱增。七十六世尊所为先观后作轨范具足令识善净。七十七世尊相好一切有情无能观尽。七十八世尊顶骨坚实圆满。七十九世尊颜容常少不老好巡旧处。八十世尊手足及胸臆前俱有吉祥喜旋起德相。文同绮画色类朱丹。善现是名八十随好。善现如来应正等觉成就如是诸相好故。身光任运能照三千大千世界无不遍满。若作意时即能普照无量无边无数世界。然为怜愍诸有情故摄光常照面各一寻。若纵身光即日月等所有光明皆常不现。诸有情类便不能知昼夜半月月时岁数。所作事业有不得成。佛声任运能遍三千大千世界。若作意时即能遍满无量无边无数世界。然为利乐诸有情故声随众量不减不增。善现如是功德胜利。我先菩萨位。修行般若波罗蜜多时已能成办故。今相好圆满庄严。一切有情见者叹喜皆获殊胜利益安乐。如是善现菩萨摩诃萨行深般若波罗蜜多时。能以财法二种布施摄诸有情。是为甚奇希有之法。三十二相由行五修。一发心二长时三无间四殷重五无余之所感得。如瑜伽论三十七说。
　　十八不共法以五门分别。一名二体三行相四差别五诸门。名者一身无误失。二无率暴音。三无种种想四无不定心。五无忘失念。六无不择舍。七欲无减。八念无减。九精进无减。十定无减。十一慧无减。十二解脱无减。十三身业随智慧行。十四语业随智慧行。十五意业随智慧。行十六知过去世无著无碍。十七知未来世无著无碍。十八知现在世无著无碍。
　　体者合以八法为体谓思．想．欲．胜解．念．定．慧．勤。广如无垢称疏第二卷解。二乘所无名不共法。论云上二偈示现何义。舍利弗自诃责身我不见诸佛。不往佛所闻法。不供养恭敬诸佛。无利益众生事。未得法退。是故舍利弗诃责自身。上释自诃责之意。下论自牒解呵责意及经颂文。两参杂释合有八句。其间五句解自责词。自余三句解经颂义。不见者不见诸佛如来大人相生恭敬供养心故。自呵无修大因遂不能见诸佛之相恭敬供养故。不往者示现教化众生力故。显佛能化众生而我不往佛所。上二句解自责言。金色光明者见佛自身异身得无量功德故。此解经中金色之言。由见佛故我之自身于异身得无量功德果故。闻者能利益一切众生故。此解责中不闻言。若闻能作利生事故。力者众生有疑依十力断疑故。此释经中十力之言。供养者示现能教化众生力故。此解自责中不供养佛言。佛能化众我应供养。昔者何故不供养也。十八不共法者。远离诸障碍故。此解颂中十八不共法义。恭敬者生无量福德。依如来教得解脱故。证人法无我诸法平等故。此解自责中不恭敬言。若恭敬生无量福证平等故。是故自诃我从昔来未得此法于此法中遂生退心。是名失大法而兴嗟也。不作此解论极难知。
　　经。我独经行时(至)我为自欺诳。
　　赞曰。名利高广德也。自欺贱故常自思惟失佛此德不敢求大。自诳负故得小为足。
　　经。我常于日夜(至)筹量如此事。
　　赞曰。明自兴嗟也。初颂欲问于佛为失大乘为当不失。后颂释疑。此以常见佛唯赞菩萨不赞我故。所以疑生筹量此事。
　　经。今闻佛音声(至)令众至道场。
　　赞曰。下十四颂颂喜今闻而恼尽。中分二。初十二颂半颂断疑悔。后一颂半颂快得安隐。初中复二。初五颂颂昔悔除。后七颂半颂今疑灭。初中又二。初一颂标悔除所由。后四颂正明悔除。此初也。由闻佛声随宜说法。意趣难知无漏难思所得难解。令二乘众舍随宜教至佛所得道场深法。既令悔除故名无漏。
　　经。我本著邪见(至)于空法得证。
　　赞曰。下四颂除悔。中分二。初一颂半叙昔舍邪以归正。后二颂半叙今识小以向大。此初也。本事珊阇耶外道领一百门徒。后归佛出家证人空理。得阿罗汉称梵志师。名为拔邪得证空法。
　　经。尔时心自谓(至)非是实灭度。
　　赞曰。下二颂半叙今识小以向大。于中分二。初一颂识知小。后一半知真大。此初也。昔时不识谓真灭故。
　　经。若得作佛时(至)永尽灭无余。
　　赞曰。知大为真灭得作佛时。内具诸相好外为众生归敬。方成永尽二种生死更无有漏。故知大乘是为真灭。
　　经。佛于大众中(至)疑悔悉已除。
　　赞曰。下七颂半颂今疑灭。分二。初一颂结前悔尽。生后疑除所由。后六颂半正释疑除。此初也。
　　经。初闻佛所说(至)恼乱我心耶。
　　赞曰。下六颂半正释疑除。复二。初一颂叙疑生所由。后五颂半正释疑灭。此初也。佛昔说三乘我已得讫。今说为一与本说乖。说我所得非真果灭。故心中惊谓佛是魔恼乱我心。此疑于事名异熟生不疑于理故非烦恼。或前忧疑皆示相起。非在鹙子犹有忧疑。
　　经。佛以种种缘(至)我闻疑网断。
　　赞曰。下五颂半释疑灭中有四。一颂显佛言巧心安。所以疑断。二颂明三世佛同说方便。所以疑断。一颂解佛说同。所以疑断。一颂半知佛与魔道迹不同。所以疑断。此初也。佛说有二一法说二喻说。种种缘者法说道理。种种喻者比况说也。外现此二巧言说法。内心安固如海不动。所以疑断。言词不巧理喻乖宗。心有动摇智迷真境。内．外可阻疑便难灭。今则不然所以疑断。
　　经。佛说过去世(至)演说如是法。
　　赞曰。此明三世诸佛同说方便所以疑断。初颂过去后颂未来现在二世。初皆方便后方真实。即领前品三世佛同。众说道乖可令疑起。群圣同范今疑故灭。
　　经。如今者世尊(至)亦以方便说。
　　赞曰。此解佛说同。所以疑断。从生及出家身方便也。得道者意方便也。转法轮者语方便也。初说三乘同三世佛教故言亦以方便说法。三业乖张可令疑起。色心相顺所以疑除。又始末说乖可令疑起。初后语顺故令疑灭。
　　经。世尊说实道(至)谓是魔所为。
　　赞曰。知佛与魔道迹不同。所以疑断。魔说乖真所以疑起。佛语符妙由此疑灭。
　　经。闻佛柔软音(至)安住实智中。
　　赞曰。下合十四颂。喜今闻而恼尽中分二。上十二颂半断疑悔讫。此一颂半快得安隐。慈悲接引故出柔软音。如雷隐震以说玄理故名深远。清彻如迦陵声极可爱乐故甚微妙。离名利等诸瑕秽事。说一乘义故名演畅清净法。畅谓远也明也。心既大喜疑悔永除。舍昔处权之心取今住实之智。实谓一乘今所求证。权谓二乘昔方便也。
　　经。我定当作佛(至)教化诸菩萨。
　　赞曰。此颂第四知佛子而道成。今我为佛子当作菩萨。从佛大乘言教所生。既修大因定当作佛。外为天人所敬能转无上法轮。究竟唯说一乘。故能教化菩萨。
　　经。尔时佛告舍利弗(至)随我受学。
　　赞曰。第一周中自下第三如来述成。同药草喻重述成故。于中分三。初陈往遇。次述今逢。后显还令依前取实。此初也。曾二万亿佛所为无上道常教化汝等者。优婆塞戒经言。舍利弗曾六十劫行菩萨道。有婆罗门从其乞眼。鹙子与之。彼得眼已投之于地。双足践踏骂詈而去。鹙子悔恨遂退大心。此说彼时故昔教汝。二万佛所以为善友常化大乘。鹙子彼时亦随受教。
　　经。我以方便(至)生我法中。
　　赞曰。此述今逢。退大心已后。佛知怖大情局小果。化以声闻令证无学。渐导诱之名为方便。证生空理无漏智起。住佛法内名我法中。从佛法所生尔乃是真生故。且如鹙子退姓。大姓近生而远熟。所以初发大心而中退。小姓近熟而远生。所以中发小心而证果。初教发于大意为令证实之因。中求小而果成为令舍权之渐也。
　　经。舍利弗(至)已得灭度。
　　赞曰。下显还令依前取实。分二。初谈创兴实意。为修权而忘实。后显令忆本心。说法华而复本。此初也。我昔教汝志愿佛道者创兴实意也。汝今悉忘而便自谓已得灭度者。为修权而忘实也。未证声闻果前未得无漏宿命之智。虽六十劫练根得声闻无漏宿命智所知犹近故。昔修大乘汝今悉忘。便谓所得是实灭度。不肯进修。前卷请中。世世已曾从佛受化。今言忘者此中有四解。一自忆从佛修小佛说教大悉忘。二佛说初教大乘今忘。自忆中途学小从化。三鹙子自忆他人不忆。今寄之说他人故言悉忘。四前说佛加故忆。今谈自心故忘。亦不相违。
　　经。我今还欲(至)佛所护念。
　　赞曰。令忆本心说法华而复本也。初化小机而向大名为声闻。而说大乘妙法莲华。回心已后名教菩萨之法佛所护念。故知妙法莲华亦傍名无量义等也。体性功能有别。对机显理有殊。分为二经故耳。如初卷说。
　　经。舍利弗(至)所行之道。
　　赞曰。第一周中下第四段佛为授记。有二。初为授记。后人天供养赞叹回向。初复分二。初明授记。后有一颂结会令欣。初文有二。初授因记。后授果记。此初文有四。一时节过无边劫。二外遇良缘值若干佛。三奉持正法。四具行利生。要因行满果方成故。未入十信尚二万劫。况起心后时节应远。故此第一先说劫多。方遇诸佛得入大劫持正法等。
　　经。当得作佛(至)佛世尊。
　　赞曰。下明果记。有二。初长行后偈颂。长行有六。一内德成满。二外土庄严。三说法同今。四劫名异即。五辅翼胜劣。六法住短长。此初也。目睹雨华放光耳闻法华智光。又外餐秘法内发智光。因斯二义故名华光。夫记佛名理非一准。且如释迦弥勒因睹彼佛以为名。鹙子最初假见闻而立称。智度论云三百比丘脱衣上佛举手为相。记名大相如来。又千天子见佛土庄严而发净意记名庄严王佛。又彼舌相品十万亿人见十方菩萨来以华供养。发心得记佛名觉华。劫名华积。如是等类不可一准。或此皆是初所逢佛。后遇此缘因符往愿。
　　授记略以六门分别。一授记所由。二谁能授记。三谁所授记。四授记差别。五释妨难。六声闻类异。授记所由略由五义。一论云为生声闻决定心故非成就法性故。非已证得二空法性而为授记。令生决定趣向大乘故为与记。二论云显佛法身性平等故。有为有异故。说三乘。真理既同法身无异。三为除菩萨久疑心故。久疑声闻不得作佛。今闻授记故久疑灭。四为欣佛者见此授记。欣自当得行佛因故。五说一乘十义所以。即是此中授记所由。
　　能授记中有三。一所依二记体三记用。所依即能授记者。六处示现五是如来记．一是菩萨记。如来记者一别记二同记三后记四无怨记五通行记。菩萨记者名具因记如常不轻品示现。礼拜赞叹言我不轻汝汝等皆当作佛。示诸众生皆有佛性故。记其当来佛之名字唯佛与记。余圣不能不能别知当佛名字国土等故。下人不能知上事故。若谙含与记菩萨亦得。具佛性因故。此经既尔。一切经中能授记者不过此二。记体谓后得世俗智。记用谓言教。唯他受用变化身等。五蕴之中随应为体。十地菩萨．三乘异故。
　　所授记有二。一所依二体性。所依即是所授记者。论云有六处示现。一别记舍利弗大迦叶等四大声闻。众所知识名号不同故与记别。二同记富楼那等五百人千二百人。同一名故。俱时与记。三后记。学无学等共同一号。虽亦下根非众所知。故后与记。四无怨记与提婆达多记者。示现如来无怨恶故。五通行记与比丘尼及天女记者。示现女人在家出家修菩萨行者。皆证佛果故。六具因记。示诸众生有佛性故。此之六记。别记在譬喻品及授记品中。同记在五百弟子受记品中。后记在授学无学人记品中。无怨记在提婆达多品中。通行记在法师品及持品中。具因记在常不轻品中。以理而推异生未发心及发心已后二乘不定性及诸菩萨此之四人名所授记。法华一会为化舍权而就实故。无为十地菩萨授记。谈昔古事故。有未发心前具因记。别唯有异生发心已后但闻法华无一不成佛。是及不定姓二乘之记更无余也。因体即是无漏善根通现及种。因所得果体通五蕴。多是化身及他受用者。显慈悲故显德高故。有差别故有化众故。下诸记别当具显示。
　　授记差别者。首楞严经中佛告坚意菩萨授记。凡有四种。有未发心而与授记。有适发心而与授记。有密授记。有得无生法忍现前授记。是名四种。唯有如来能知此事。宝云经中亦同此说。瑜伽四十六说略由六相。蒙诸如来于无上正等菩提授与记别。何等为六一安住种姓未发心位。二已发心位。三现在前位。四不现前位。此上四种同首楞严。彼密授记即不现前在密处故。或得无生忍名现前。未得者名不现前。或身在座名为现前。身不在座名不现前。下第四卷与同记中有不在会。佛令传记是五。有定时限。谓尔所时当证无上正等菩提。六无定时限。谓不宣说决定时限而与授记。今舍利弗即当第二第三第六。已发大心现佛前住无定时限故。涅槃经言须陀洹八万劫到。乃至阿罗汉二万劫。到辟支佛十千劫到。所言到者到阿耨多罗三藐三菩提心。故知经尔所劫方到十信初心。始入初劫。菩萨地言迂回修行不如初心始业菩萨。耽寂灭味极深重故。由此今言过无量劫方始供养若干千万亿佛行菩萨道等。有三决定。一种姓定遇缘便能证于正觉。二发心定发大心已更不退转。三不虚行定得自在已于利有情终不空过。初在地前五种菩提中发心菩提故。次在初地证发心故。后在八地。今依初定故与授记。
　　释妨难者。论云彼声闻等为实成佛故与记别。为不成佛与授记也。若实成佛者菩萨何故于无量劫修集无量功德。若不成佛者云何虚妄授记。此意难言。若声闻等但住百劫等练根修声闻行。即实得成佛而与记者。菩萨何故于无量劫修集无量功德方得成佛菩提。少因已能实成佛故。若声闻等虽修少因不得成者。何须今者虚妄记耶。论自答言。彼声闻授记者得决定心非成就法性故。此意说言。令声闻等得决定成佛心进修妙行。非已证会成就二空法性真理而与授记。论又解云如来依三乘平等说一乘法。以如来法身与彼声闻法身无异故。与授记。非即具足修行功德故与授记。十地菩萨成就法故功德具足。诸声闻人功德未具足故。是以菩萨修无量行方得菩提。声闻未修无量功德。但令得定成佛之心故与授记。问声闻无学永尽后有。云何为记经三大劫当得菩提。答显扬论说依变化身非业果身。故不违理。成唯识说。即是变易生死别名。此意说言未发心前现身有限。由受记后发大誓愿求大菩提度有情类。便入边际无漏胜定资昔所作感今身业。令其长时与果不绝。此所资业。由无漏资。展转微妙旧粗异熟。已后。微细广大殊妙异于本故。犹如变化。由此变易异于旧时名变易生死。数数资长乃至成佛。由彼分段生死虽皆永尽说过三百由旬化作一城。变易未尽说更二百由旬方至宝所故。分段生死虽皆永尽。受变易生乃至作佛。趣寂声闻便无此事。故胜鬘云无明住地为缘无漏业为因。有阿罗汉．辟支佛．大力菩萨三种意生身生。广如瑜伽佛地唯识别章等说。
　　声闻类异者。论云声闻有四。一决定。二增上慢。三退菩提心。四应化。如来与二授记。谓应化．退菩提心者。除决定．增上慢者根未熟故。如来不与记。菩萨与记。菩萨与记者方便令发心故。常不轻记是。此言未熟者增上慢者可尔。趣寂毕竟不熟云何言未熟。未者不也。准理应云趣寂之人不愚于法信根未熟佛不与记。不分明记当来之世得作佛故。菩萨与记奄含记别有理佛性故。方便令发信大乘心。增上慢者信向根未熟。佛亦不分明记别当来成佛之事。菩萨亦为奄含记别。方便令发信向之心。今合为文言根未熟。非趣寂者当亦可成佛。庄严论云余人善根涅槃时尽。菩萨善根不尔。涅槃经中说。须陀洹等皆得成佛名不解我意。故知趣寂定不作佛。应化声闻者有人言即舍利弗。四大声闻上根．五百中根．学无学下根。今解不尔。华严经初说有舍利弗是应化。后入法界品舍利弗将六千弟子从自房出。文殊师利为说十法乃发菩提心。即此中授记者。故非应化也。舍利弗独是上根声闻。四大为中。五百等为下。准下经言富楼那等是法华一会应化者也。如摄论十义一乘中解化。与楞伽等经同。声闻多劫入涅槃饮三昧酒醉逸而卧。后从定起发心向大等。是诸佛菩萨之所化作诱余类故。
　　经。国名离垢(至)人天炽盛。
　　赞曰。下第二外土庄严。化净土也。文有其十。此中有五。一国号名离垢纯善所招无六垢故。二土相其土平正心离高慢。于胜劣二中无怖无蔑。离谄慢故。三净秽。清净严饰众生心净故佛土净。四安免安隐丰乐无杀盗打骂病刀饥馑三恶因故。五善恶天人炽盛由无外他恶知友故。分别烦恼一切不行便无恶道人天乃盛。
　　经。琉璃为地(至)常有华果。
　　赞曰。此文有五。六严饰琉璃为地心无瑕故。七路住有八交道。修八齐戒八圣道故。东西有四南北有四名八交道。或东西有八南北亦八。从一方为名。或八方之道名八交道。如道方九轨曰逵。八道严金绳界道行四总持之所感故。九林薮七宝行树修七圣财持七支戒故。十果实常有华果恒修七觉八解脱因所增长故。
　　经。华光如来(至)教化众生。
　　赞曰。下第三说法同。今有二。初明同今。后释所以。此初也。以同今故名为亦以。虽非恶世非秽土也。既言清净明化净土。
　　经。舍利弗(至)说三乘法。
　　赞曰。此释所以。据实释迦亦由本愿。今隐愿力但出恶世。欲明诸佛行利不同。我出恶世教化众生。初以方便后以真实。故以三乘。华光如来愿意普资。所以唯称本愿如此。欲令众生知彼佛时无恶众生发愿生彼。顺本所习调伏二乘说三乘法。非化恶生初权后实。
　　经。其劫名(至)为大宝故。
　　赞曰。下第四劫名异。即初标后释。
　　经。彼诸菩萨(至)无能知者。
　　赞曰。下第五辅翼胜劣。有二。初别解德。后总结之。初文有十。此有一德众圣难量。如栴檀林栴檀围绕也。
　　经。若欲行时(至)皆久殖德本。
　　赞曰。此有二德。二瑞华应足。其心常履九净华故。显扬论第三云。一戒净．二心净．三见净．四度疑净．五道非道智见净．六行智见净．七行断智见净．八无缘寂灭净．九国土净。前七即七净华如彼广说。三妙因久植非初发心善根熟故。
　　经。于无量百千(至)之所称叹。
　　赞曰。此有二德。四善缘昔遇发大愿故。五名称高远众所识故。
　　经。常修佛慧(至)诸法之门。
　　赞曰。此有三德。六佛智恒求欣大觉故。七外化久成具慈悲故。八内鉴斯备无迷谬故。法义之门教也。法教之门义也。二释皆得。
　　经。质直无伪志念坚固。
　　赞曰。此有二德。九姓纯无憍不诳谄故。十心勤不退行位高故。直心是道场故。质直烦恼所不动故志念坚固。
　　经。如是菩萨充满其国。
　　赞曰。此总结释也。
　　经。舍利弗(至)寿八小劫。
　　赞曰。下第六法住短长。有四。一佛寿．二生寿．三授当佛记．四记正像法。此初二也释迦众生薄福少慧。佛寿故短．生寿故长。留残第五分寿施未来弟子。华光如来所化众生。福慧自修不假佛与。故佛寿长众生寿短。又释迦众生薄福无感。故佛寿短不感佛故。华光众生多福有感。故佛寿长感佛化故。
　　经。华光如来(至)三菩提记。
　　赞曰。自下第三授当佛记。有三。初记时。二正记。三国土。此初也。过十二劫者佛寿劫满方授记故。精进成就名为坚满。
　　经。告诸比丘(至)三藐三佛陀。
　　赞曰。此正明记。华足者宝华承足。由闻法华为因成佛果圆满故名为华足。由开法华行安乐行故名安行。有云安徐而行名为安行。此非善释。何佛慞惶猖獗行也。多陀阿伽度如来也。阿罗诃应也。三藐三佛陀正等觉也。新经云如来应正等觉。古云如来应供正遍知。
　　经。其佛国土亦复如是。
　　赞曰。此明国土。亦如华光佛之国土行法华因所招致故。
　　经。舍利弗(至)三十二小劫。
　　赞曰。自下第四记正像法。若佛正法教．行．证三皆具足有。若佛像法唯有教．行无证果者。若佛末法唯有教在行．证并无。禀教行行证果不同。故释迦佛正法短像法长。不度女人。正法像法各一千年。由度女人正法减半故。今华光正像年等。虽有三乘菩萨类多故名大宝。虽有四众女人持戒不减正法。
　　经。尔时世尊(至)当度无量众。
　　赞曰。下十一颂半。分二。初十颂半颂前授记。后之一颂授记中第二段结会令欣。前因记有四果记有六。今总分三。初一颂颂果记中内德庄严。次一颂颂因记。后八颂半颂果记四义。此初也。普智者一切智．一切种智。具二普故。
　　经。供养无数佛(至)证于无上道。
　　赞曰。此颂因记。有二。一遇良缘二具菩萨道。计亦有时。过无量劫。入后颂中故此唯二。
　　经。过无量劫已(至)常有华果实。
　　赞曰。下颂果记。四义分四。初半颂颂劫名异即。次一颂半外土庄严。次两颂辅翼胜劣。后四颂半佛寿短长。不颂说法同今。此初二文也。外土庄严有六。一名二净三地四界五树六华果。不颂余四。
　　经。彼国诸菩萨(至)华光佛所化。
　　赞曰。此辅翼胜劣。有四。一不退二外化三值善友四植妙因。不颂余六。
　　经。佛为王子时(至)寿命八小劫。
　　赞曰。下四颂半佛寿短长有四。一颂半佛寿。半颂人寿。一颂半正像法时节一。颂舍利流行。不颂授记。加供养舍利。此即初二。此中应言于最后身为王子时。弃国舍荣出家成道。文言倒故。先说王子弃国舍荣。方言后身成于佛道。或此文意于无量生身为王子弃国舍荣。末后身中方成佛道。
　　经。佛灭度之后(至)像法三十二。
　　赞曰。此颂正像法时节。昼夜月时年为劫故。
　　经。舍利广流布(至)其事皆如是。
　　赞曰。此颂舍利流行并结。
　　经。其两足世尊(至)宜应自欣庆。
　　赞曰。此第二段结会令欣。化其心定令求佛果。伦类也亦疋也疋配也。言两足尊无类无配。
　　经。尔时四部众(至)以供养佛。
　　赞曰。为授记中。下第二段诸天供养赞叹回向。于中有二。初四众八部供养。后诸天供赞。此初文也。表蒙佛恩如佛衣覆。亦上表当成佛果之时为他说此覆荫众生。故以衣供。故下文云有持此经即为佛衣之所覆也。
　　经。释提桓因(至)供养于佛。
　　赞曰。下诸天赞供有二。初供后赞。供中复二。初衣华供。后伎乐供。初衣华供有二。初供养后灵相。此初也。以华供者表闻法华当得佛果故。
　　经。所散天衣(至)而自回转。
　　赞曰。此灵相也。住虚空者显闻法华超出四生心凝妙理。回转者俯循三界情悲蠢物。
　　经。诸天伎乐(至)雨众天华。
　　赞曰。伎乐供养也。因闻法声而悟道故作音乐表修因而方果满故雨天华。
　　经。而作是言(至)最大法轮。
　　赞曰。下赞叹有二。初长行后偈颂。此中唯牒二时法轮。以比大小。对不定姓权实相形故。据实亦比般若空教此为中道名最大轮。
　　经。尔时诸天子(至)少有能信者。
　　赞曰。下六颂半分四。初二颂显昔说小今大。一颂半叹法胜妙。随喜。二颂举他明自作佛生喜。一颂回向。此初也。五众者梵云般遮塞建陀此云五蕴。具十一种积聚义故名之为蕴。今名为众众是聚义。或言五阴。皆乖正名。依三科中五蕴之法以辨四谛。故知初权。今此会说舍权就实难解之法言少能信。权实相违法深奥故。依大般若初转法轮三乘入道。今据显相但度声闻。故言五众以明权法。深奥者秘藏也大乘妙故。
　　经。我等从昔来(至)我等皆随喜。
　　赞曰。叹法胜妙。深生随喜。随者顺也顺佛教行故。
　　经。大智舍利弗(至)方便随宜说。
　　赞曰。举他明自作佛生喜。佛记他作佛彰我亦得作。故知佛道实叵思议方便随宜令我解了。叵者不可也。反正为乏反可为叵皆字意故。
　　经。我所有福德(至)尽回向佛道。
　　赞曰。回向佛果。成波罗蜜。法供养故。即是方便善巧智也。

　　法华经玄赞卷第五(本)

　　保安三年初冬晦日以兴福寺圆如房本出写移点已了法隆寺僧觉印之本者皆点本也又朱或本者点本付或本也又中○灭也左右正或本又&;&;&;&;字也皆可悉之。

　　妙法莲华经玄赞卷第五(末)

　　　　沙门基撰
　　经尔时舍利弗(至)三菩提记。
　　赞曰。上来第一周法说权实化上根讫。下第二周喻说权实化彼中根。大文分四。初佛以喻化。二信解品中根领悟。三药草喻佛重述成。四授记品为之授记。上根聪睿不假多陈。下根三闻无劳广说。故化中品文义俱繁。初文有二。初鹙子请后佛说利。鹙子虽解今复请者。略有三因。一益同类故。二利他行故。三顺佛化故。前者法说已殷勤三请。今日已解故作是释。初文分三。初陈自决。次述他疑。后正申请。此初也。
　　经。是诸千二百(至)皆堕疑惑。
　　赞曰。此述他疑。以用也。有无见者边见也。依我见生故等取邪见。此边．邪见摄六十二。外道所起。今显依言舍邪归正故此偏说。又等余三见及诸烦恼并所发业。佛昔说我法能离现前所见苦果生老病死等究竟涅槃。由欲灭果必先断因。是等诸人用佛此言能离苦因我见等讫。定知当苦更不复生。证得涅槃已得决定。今复闻佛说令舍权就实。皆堕疑惑而起疑义。彼各不能知自得作佛。不知先所证得是何法耶。为是究竟法为是所行道。又以已同用已断苦因果不生故。
　　经。善哉世尊(至)令离疑悔。
　　赞曰。此正申请。因缘有二义一所由二道理。今请世尊陈述由理。
　　经。尔时佛告(至)化菩萨故。
　　赞曰。下佛说利。大文分三。初总略指答为许说之由。次舍利弗若国邑下。正说法喻令其开晓。后偈中云告舍利弗汝诸人等皆是吾子我则是父下。劝信此经欣当佛智。初复分二。初明已说总略指答。后更陈告为许说由。此初也。初说方便为真实之渐。初化声闻为菩萨之因。即方便品云。知诸众生有种种欲。随其本性以种种方便而为说法。如此皆为得一佛乘一切种智故。即是昔说于权今说于实。所以如此为化菩萨。由此称故释所以也。故名总略指答。
　　经。然舍利弗(至)以喻得解。
　　赞曰。此更陈告为许说由。然犹必尔亦如是也。然可许说也。
　　经。舍利弗(至)其年衰迈。
　　赞曰。下第二段正说法喻令其开晓。初长行后偈颂。长行有三初陈喻。次合说。后结答。以是因缘当知诸佛方便力故下是。喻中有二。初喻昔权后喻今实。时诸子等各白父言父先所许下是。喻昔权中有四。初三界佛有喻。二多诸人众下五趣危亡喻。三长者见是大火下见设权方喻。四尔时诸子闻父所说下依言免难喻。初文有六。一处所。二家主三老小四产业五宅相六门户。此中有三。国．邑．聚落处所也。既说三乘明知化佛。化佛但王三千国土。国大而宽喻大千界。邑中而次喻中千界。聚落最小喻小千界。从大中小如次喻故。广雅云聚落居也。聚聚也。人所聚居。落亦庭院也。有大长者者家主也。以下喻说除问答中有八长者。初五喻化身诸子在宅故。后三喻化及他受用身。三乘诸子并出宅故。其下问答喻中有五长者。并合喻化及他受用。如世长者有三种类。一可禀承长者平均识达善断是非。喻佛悲普慧圆妙决疑网。二者可耆敬长者。年迈闾邑尊威莫对。喻佛道高群圣神通罕匹。三可亲辅长者。资什华丰随须精足。喻佛福智俱满利乐平备。智．断．恩德各喻如次。其年衰迈此老少也。衰犹熟老。迈谓远归。喻佛久修智见圣果圆熟。成道老远方归涅槃。非说今生通彰前位。
　　经。财富无量(至)唯有一门。
　　赞曰。此中有三。一明产业有四。一财富喻七圣财满故。二田喻智断二种生德处故。三宅喻诸众生异熟本识。故说本识亦为宅识。如世国王四海为家光宅天下。佛亦如是。以诸众生而为其家。体即本识。故无垢称云。诸有情土是为菩萨严净佛土。众生无量故言多有。颂中唯指一人故言有一大宅。或如一六合而光宅。故此言多。下言有一。亦如等视众生犹如一子。或此约众生各别故言多有。下依佛为其主故言有一。其实此宅一多无别。以由异熟识为家。是故宅中堂阁朽故灾难纷起。若说禅定名之为家。如何有灾说朽故等。家宅便别。四僮仆下合说中喻佛神。通纵任自在故。又喻佛示现起诸烦恼。无垢称经菩提分品云。烦恼为贱隶仆使随意而转。如来能以烦恼为贱隶。甚轻鄙之驱策断灭。亦以为仆使随意而转。爱语罗睺叱呵调达利众生故。下以智慧神通为佛身手之力。故今僮仆非定神通。说文男有罪为奴曰僮。女仕从于嫁曰仆。又给使也驭役也。仆又[仁-二+付]也附著于人。童独也。今为僮字。五其家广大宅相也。本识为家。准下合说周三界故。或无始有。或复含容一切种子变为三界。体通二死故言广大。其家即宅名别体同。六唯有一门门者。出宅之所因。此长行中于喻及合总有五门。一此中所说唯有一门。二所烧之门。三狭小之门。四今在门外。五以佛教门出三界苦。初四门在喻内。后一门在合中。门有二种。一中大正门唯一乘教行。二边小侧门唯二乘教行。五中初三唯说中大正门。体即一乘之教行故。后之二门中边．大小．正侧之门。并名为门。体即三乘之教行故。能出三界变易宅故。所以初门名之为一。不名为三。第二佛从所烧之门安隐而出。不从二乘教行中出。第三而复狭小不容二乘。故知初三门唯一乘教行。第四三车俱在门外。岂是二乘亦出一乘教行之外。第五见诸众生以佛教门出三界苦得涅槃乐。然后等与大车。即是二乘俱已出门。以此故知后二通于中边．大小．正侧俱名为门。与前不同所望义别亦不相违。余门之义至彼文中一一当释。今说二利行圆宽容出二死处。故门称一不说余二。此说出三界之户非入净土之门。彼以大空．无相．无愿解脱为所入门。所望别故。此以教对理以因对果名之为门。彼以智对境名之为门。又此望三界名之为出。若望净土亦名为入。体是一故。此明出三界门不明入三界门。入三界门烦恼及业。所望异故亦不相违。
　　经。多诸人众(至)止住其中。
　　赞曰。下五趣危亡喻。有四。一人众甚多。二宅宇危朽。三诸方灾起。四众子游居。此初也。五趣种子名言所熏。业招各异类别名五。随其所应各为有支。善恶业种十种业道之所招感名为五百。谓十业道中各有自作教他．赞励庆慰．少分多分．全分．小时．多时．及与尽寿。各别十十修作资感．立五百名。或十业道各由十惑之所发润名为五百。此等诸种处本识内名住宅中。由此种子以为因故五趣轮回众苦不息。
　　经。堂阁朽故(至)梁栋倾危。
　　赞曰。宅宇危朽有四。一堂阁喻色。二墙壁喻想。三柱根喻行。四梁栋喻受。其宅即识能持此四。下言久故而复顿弊。故此如次即是唯明余四种蕴四识住也。堂阁朽故者。堂喻身根大而为主阁喻诸根依附身有。揽不净以资持久自生灭名朽故。朽烂故恶也。墙壁隤落者隤音杜回反墙坠下也。切韵作墤。泰山基隤。玉篇作隤落驳也。切韵作颓暴风也作颓秃也。若[片*崔][自*貴]舍破也。说文亦作颓从秃贵声经亦为墤。此二皆古文。外御为墙内捍为壁。想蕴外变诸像如墙。内变为像如壁。虚而不实。远自迁流名隤落。柱根腐败者行蕴之中法有众多。其最胜者谓命根。身之主故如舍之柱。与余为根。性是朽破名腐败。腐朽败破也。腐与父同声应言府败或云抚败。如里名胜母曾子不入。梁栋倾危者栋者竖[林*犬]梁者横梁。内异熟果受为本如栋。外增上果受为末如梁。梁栋依柱而有。果受依命根．业故。有临将崩落故名倾危。倾倒危落也。又尔雅云杗瘤谓之梁屋大梁也。说文栋屋极也。栋中也居屋之中者。喻受所持之法。所以瑜伽第十六引经颂言。诸色如聚沫。诸受类浮泡。诸想同阳焰。诸行喻芭蕉。诸识犹幻事也。日亲之所说诸行一时生亦一时住灭。无垢称亦言。色如聚沫不可撮摩。受如浮泡不得久住。想如阳焰从渴爱生。行类芭蕉都无有实。识如幻事颠倒所起。如瑜伽摄异门分释。若说皮．肉．筋．骨舒缓变异等事。配此四句。如何。三界皆具有之。上二界中无此事故。何故烦恼能烧之火及所依宅。三界具喻。及说所烧异熟果喻唯在欲界人趣等中。六欲天中尚说无彼皮肉坏故。故但应如此中所说。又解下合喻中为度众生生老病死。即似配此据实。四相遍五蕴有。下云大火从四面起。四面准经是四相故。如是此中但是四蕴。或是病等。取欲界法以喻三界异相苦果为令生厌。苦因烦恼三界通喻。亦不违理。至下颂中当广具显。
　　经。周匝俱时(至)焚烧舍宅。
　　赞曰。诸方灾起也。遍于五蕴名周匝。念念同起名俱时。无端而有名欻然。烦恼随生名火起。令其五蕴成杂染性．不净苦性．无常．我性。五蕴遍坏故名焚烧舍宅。欻许音勿反。暴起貌。玉篇欻忽也。苍颉篇猝起也。此意说言遍缘五蕴念念无端生起烦恼。烦恼所增烦恼所缚。故五蕴身成不净．苦．无常．无我。烧总及别故言焚烧舍宅。舍言即摄堂阁等尽故。如因舍宅火灾得生。如由火灾复坏舍宅。两相因起牙相增盛。即因五蕴生诸烦恼。复因烦恼增长五蕴。两相因有亦复如是。或遍生老病死皆有烦恼。故以为喻。
　　经。长者诸子(至)在此宅中。
　　赞曰。众子游居也。虽五趣众生皆是佛子。等视众生爱无偏故。然诸异生如乞养子。若有三乘无漏种子能绍父位。正生．侧生方名真子。故唯言三不说四五。依华严贤首品十喻菩萨二十喻独觉三十喻声闻。各修自乘十种法行三慧所摄。及十业道资无漏种方得果圆。故言若十二十或至三十。由具一姓二姓三姓有差别故。名十二十及以三十。以此经中被根姓故。各依自乘修十法行资其种姓故立十名。前五趣种顺本识故名止住中。三无漏种寄依本识名在此宅。
　　经。长者见是(至)即大惊怖。
　　赞曰。下第三见设权方喻。有四。一见苦悲生喻。二舍利弗是长者下示大不悕喻。三尔时长者即作是念下思方拔济喻。四父知诸子先心各有下正说三乘喻。悲生者谓佛昔在菩萨等位十六王子时。故此前言曾于二万亿佛所长教化汝等。亦前品言为是众生故而起大悲心等。示大不悕者十六王子曾化大乘彼便中退。前品亦言我所得智慧。乃至如斯之等类云何而可度。此前亦言我昔教汝志愿佛道汝今悉忘。思方拔济者见退已后思方救之。前品亦言寻念过去佛乃至亦应说三乘正说三乘者近更施化令住二乘。前品亦云即趣波罗柰乃至法僧差别名。此前亦言我以方便引导汝故生我法中。正与彼同。不但同此亦同穷子。至下当知。初文有二。初说悲生。后陈悲事。此初也。大火者烦恼及随烦恼四面者五蕴皆有生．住．异．灭前后四位。阿含经云生为东方住为南方异为西方灭为北方。喻日出没配四方故。因此四位生烦恼故。或身．受．心．法缘起四倒。由此四缘生倒根本．自性．等流一切烦恼．及随烦恼。大惊怖者父睹火起恐烧子而惊魂。佛见惑兴虑损生而悲意。
　　经。而作是念(至)出意。
　　赞曰。此陈悲事。我虽已出诸子可悲。所烧门者一乘教行。多诸怨嫉诽谤不信。障难破坏烦恼所碍。名所烧门。故下经云此法华经多诸怨嫉。我昔因位依一乘教观二空理。修二利行证二真智。出分段生入不退地。名于所烧门安隐得出已乘宝乘至道场讫。而诸众生处处生著。著界著地著分著乘。由此贪著放纵嬉戏曾不思量。以比量智觉．现量智知。曾不惊嗟疑怪。亦不怖畏厌患生死因火烦恼害身。生死果苦现痛切已。殊无厌患生死之意。不求出世无证灭心。故前品云不求大势佛及与断苦法。如此众生甚可悲愍。故华严云譬如有人唯有一子爱念极重。忽有人来割截其身支节手足。慈父见已悼恻悲念。诸佛菩萨若见众生造恶业缘。烦恼结故入三恶道受无量苦。见是事已即痛心悲念亦复如是。又无垢称言譬如长者唯有一子其子得病父母亦病。今亦如是。嬉音许宜反美也游也。今从游义。亦云虚已反乐也。苍颉玉篇戏笑也。说文作僖乐也。切已者切迮也迫也亦割也。问此中经云我于此门安稳得出出在子前。何故下言我及诸子若不时出与子同时。答下文自言长者闻已惊入火宅。合中自言为利众生而生三界朽故火宅。涅槃经言譬如长者其家失火。长者见已从舍而出。诸子在后未脱火难。长者尔时定知火害。为诸子故。还旋赴救不顾其难。诸佛菩萨亦复如是。虽知生死多诸过患。为众生故处之不厌。是故名为不可思议。故复示现与子同出。佛实前出。
　　经。舍利弗(至)从舍出之。
　　赞曰。第二示大不悕喻。有四。初思大乘果化。二复更思惟下念大乘因化。三作是念已下随示大乘行化。四父虽怜愍下无悕取大之化。此初也。诸佛智慧名大乘果。教所诠故佛果德故。裓音说文从衣．戒声。宗庙奏戒乐玉篇古来反戒也。今传释云孤得反衣襟也。不知所从。然今女人衣有前裓可当衣襟。天仙之衣应是彼类。季节音衣裓也。从衣．戒声。案即是几。身有力者谓二真智。佛以智为体故。手有力者谓六神通。外作用故。佛作是思惟。我悉具足此二胜德。二乘种姓众生虽无修行大乘求出宅意。当以智慧之用几案顿授中根众生圆觉。以神通之用衣裓顿拔下品众生众苦。抑逼众生从三界舍出而救度之耶。以上根菩萨者能行一乘因出于三界。如彼大子能自从门出。此中不说。今此但说化不定姓二乘者故。中根独觉不能行一乘因不假佛神力。但应藉佛智慧之用。如彼中子不能从门不假人手。但授几案令其自升从舍而出。下根声闻不能行大乘之因。亦不能用佛智慧力。应与之神通。如彼小子不能从门不能升案。但以衣襟裹之而出。故下合云如来亦复如是。乃至有大神力及智慧力。具足方便智慧波罗蜜。故知神通者手力也外别用故。智慧者身力也内总用故。依身有手依智起通。故下文不次应依此配。下言方便即衣裓．几案二力作用。彼既不能修行大行。我用此二力顿授二乘。令得出苦成大觉耶。彼既不能修行大行。但欲此二方便顿拔济于彼耶。此前生事。亦即今生道成已后观树经行。于三七日思惟是事。
　　经。复更思惟(至)而复狭小。
　　赞曰。下第二念大乘因化。上思果化已不可得。应以因化。因化有三。一念初不能依大教行。二若起诽谤沈萦恶道。三念示众苦密说大乘。此初也。是二种死三界之舍唯有一介大乘正门。为出之处。菩萨大性能具行之。二乘之性现熟不能依大教出。设为彼说彼不能行。不容彼行名为狭小。不容独觉者行名狭。不容声闻者行名小。譬如大海虽宽无量不宿死尸亦名为窄。一乘因行虽广无边不容二行故名狭小。
　　经。诸子幼稚(至)为火所烧。
　　赞曰。若起诽谤沈萦恶道。众生虽有出世种子未起现行尚名幼小。稚者小也。未有所识者。未起现智达于大乘深妙佛法。恋著三界。若即为说大乘。由著三界返生诽谤更起惑业。或当随落。永沈难处。顺行得出诽谤永沈。以不定故名为或当。为烦恼损名为火烧。此意若即为说一乘耽生死故。破法不信却堕恶趣。此前生事。今生亦尔。故前品云若但赞佛乘乃至堕三恶道等。
　　经。我当为说(至)之所烧害。
　　赞曰。念示众苦密说大乘。为音荣危反敷也施也。又荣伪反助也因也。南人多平．敷陈害事。此人多去。先虽火害因彼助说。怖畏事者。虫鬼丛杂舍已烧等．密说大乘者念试速出。虽知彼类不能信学大乘理．行为今证因故思密说。
　　经。作是念已(至)汝等速出。
　　赞曰。第三随示大乘行化。即前所言世世已曾从佛受化。亦即是前我昔教汝志愿佛道。汝今悉忘。亦下所言十六王子初结因缘。今陈生死甚可怖畏大乘可乐。故名具告。
　　经。父虽怜愍(至)不肯信受。
　　赞曰。下第四无悕取大之化。有二。初不悕信后不惊厌。此初也。由耽生死不肯信学大乘理行。此说初闻大乘言教而不能依理．行修学。返退生死名不信受。受者领纳。信者证入。不能依行证入大理名不信受。非全愚法初顺习故。
　　经。不惊不畏(至)视父而已。
　　赞曰。此不惊厌。惊怪也。畏怖也。不惊舍坏五蕴危苦。不畏火焚烦恼烧煮。了无出苦悕作佛心。亦不识知烦恼为烧身之火。不知五蕴为生死之舍。不了众苦等逼迫永亏圣道为己身之失。失者烦恼所恼众苦所迫。亏于圣道之作用也。如为火烧。宅宇衰坏。失财产等所起损恼名为失。故东西驰走者东喻善趣西喻恶趣。胜．劣殊故名为东．西。轮回五趣耽湎四生。虽见佛闻法无求作佛之意。故言走戏视父而已。
　　经。尔时长者(至)得免斯害。
　　赞曰。自下第三思方拔济喻。我及诸子若不时出者。有解云以众生病故菩萨亦病。众生出故菩萨亦出。实久已出。非始今日与子俱出。正释此者释迦化身出家成道入于涅槃。今身方现出于火宅。诸声闻等今遇佛者。亦于今时在释迦世方出生死故言时出。佛实居先。是故前言我虽于此安稳得出。
　　经。父知诸子(至)情必乐著。
　　赞曰。下文第四正说三乘喻。有二。初知机后正说。此初也。知子先心各有好者。三乘种姓随机各别。所宜闻法即是各各为人悉檀。知先心者是根胜劣智力．及胜解智力之所知也。知各所好种种珍玩者。随其自果诸功德法。即遍趣行智力之所知也。珍宝。玩弄也好也戏弄也。有作玩习耽好之字皆非。超出有漏名奇异物。随得必宝故言乐著。问曰何故与城不言先好。今此与车乃言先好。答车是遍趣行机学可言好。城但是息苦非生不名好。车是修生。城是修显。故车说好城无好言。又影显彰俱好无失。知其欲退即好城也。问何故车言珍玩奇异。城不说耶。答有为德相可别知。车说奇玩之相。无为之德一相总故但说于化城。又二无异。城中说有门楼堂宇即珍玩故。
　　经。而告之言(至)皆当与汝。
　　赞曰。此正说。有三。初总告令取。次别示三车。后正劝出与。若不依言出取三果。后必永劫生死沉沦故言忧悔。此初文也。三车在门外可取以游戏。第二文也。由形貌有小大餐受有小多。渡水有浅深力用有强弱。如次喻显根性．禀教．证理．行能．有三辈故。行能即是断惑等用智力功能。又羊多附人．鹿多静处。牛能负运具有二能。各各随胜．以为喻也。此为第三依处有喧静。羊鹿二车有名施设。不见不登故。此乃以二乘小．中种智为体。若以涅槃为体应即化城。下言已入息除众苦。云何不见车后时从父索。若以二乘所得生空无漏智为车体。彼亦已登。云何言不得。故知虚指二乘所得有漏后得智世间三昧。名为种智称二车体。有名不见亦不登游。不能分别证诸法故。又显彼有假涅槃说云已入隐。彼有生空菩提智不能分别法。不与车号不与登名。惑苦已灭故智障未断故。彼所证得世间禅定。虚指为车名得出门。为渐入大乘因证大涅槃位。故本论云第一人者以世间种种善根三昧功德。方便令戏后令入涅槃。故三乘之教合名为门。理出教外故名门外。又此门者三乘因行。果出因中故言门外。此中定取分别种智以为车体。故经数言究竟令得一切种智。亦乘亦大名大乘义。问何故方便品。权．实。理．智。因．果。双彰。下之二周。理．智。因．果各互偏说。答乘有权．实。实有因．果。果有智．理。三种别故。不知权．实取．舍之事不成。不识果．因能．所趣法不立。不闲理．智何有菩提．涅槃。智断不圆何成道满。所以初周化利双尽玄宗。中根一闻渐知权．实。取．舍虽辨未识取因。故说三车令识一乘之行。隐果中之觉寂说因内之智车。秘因位之理乘遣修生于种智。理渐解故智未闲故。下根虽再闻权实及与因智。果理犹迷。更彰理有假．真说本令其取舍隐果中之智品。藏因位之双严。应机不同三周少异。一乘因．果说偏．备故果中觉．寂示圆．缺故。大慧．法身说具阙。故地持论中说有四车。此三加象喻四涅槃。乘于大性名为大乘非喻三智。涅槃经中说有二车。譬如国王调御驾驷。欲令驴车而及之者无有是处。此以半．满相形非以三机运别。亦不相违。优婆塞经说三兽渡河。喻理同证异。智度论中说三兽被围。喻三乘众在生死围。用力出围有其大小。又说三人得道喻三乘证果有其阔狭。各据一义亦不相违。汝等可速出随宜当与汝。第三文也。今此略作五番问答。一问智中有虚．实三种并名车。理中有假．真城名遍三种。何故大涅槃不名为城名宝所也。答息处．具德殊。真．灭名宝所。车本运至果能运并名车。又已息．当求别。当求不名城。运载总名车。近远皆车摄。二问二乘学智果分羊．鹿。二乘学灭果化二城。答息处说二实有二城。对实说假故合名一。涅槃经言声闻之人以小涅槃而般涅槃。缘觉之人以中涅槃而般涅槃。故知息处亦说二城。今以所断障同。生空理同．假择灭同。由此三义同故化城名一。若菩提车钝．利根性不同。依佛。自出不同。藉教．观理不同。观谛．缘起不同。四果．一果不同。练根．时节不同。说法．神通不同。由此七义别说羊．鹿。又无为无别故说一城。有为有别故说羊．鹿。但说无为唯言一城。以智显灭可说二城。不相违也。三问何故化城立于险道。乃至车引乃言门外。答息苦名为城半路尽城中设。无漏离系缚车体言门外。又分段死无。变易在化城。初尽中道设。理出于教果出因。二车故在于门外。又二死以对明。化城中路设。一死以对辨。二车在门外理实相似。四问何故与车而言游戏。及其与城乃言安坐。答涅槃可证城言安坐。菩提可生故言游戏。无为．有为二果别故。又城相必住故言安坐。车相运动故言游戏。五问何故化城劝其前入。今说车喻令速出来。此于第三文正劝与中为难。答化佛住生死是以劝前入。谈真佛在果故云速出来。又劝行因以证果故劝前入。先住果以招命故令出来。又劝子住城故言前入。令取父果故言出来。又劝证涅槃所以言入。令生觉智所以言出。如说如来及与善逝。住因．住果所望别故。
　　经。尔时诸子(至)争出火宅。
　　赞曰。自下第四依言免难喻。有二。初子免灾难后父遂心安。此初也。适者称悦称悦三乘所欣心。故名为适愿。心各勇锐心精进也。勇者进锐者利。善精进也。互相推排身精进。亦语精进也。排[怡-台+允]推也推亦让也。推音尺隹反无土雷反。身业递相力励及语业相劝励。名互推排。争修行业名竞驰走。齐希免苦名争出宅。
　　经。是时长者(至)欢喜踊跃。
　　赞曰。父遂心安也。离灾度难名安稳出。四衢道者四谛理也。三乘并观四谛理故。大般若中说四衢道为四谛故。离烦恼障出分段生。无拥名露。各有所依果满之位名地。以智安处证之名坐。分段生死当五蕴苦．惑．业皆尽或断或伏。离三障故名无障碍。适父本意故泰然见子超危故欢喜。二乘之人得阿罗汉断诸烦恼住有余依涅槃。大乘之人已入初地得无住涅槃。伏诸烦恼离分段死。名露地坐无复障碍。
　　经。时诸(至)愿时赐与。
　　赞曰。上喻昔权下喻今实。有二。初喻授实。后喻释疑。下问答是。初中有四。初诸子索三。二父但与一。三释成父志。四越子本心。此初也。玩者戏弄。好音呼到反爱也。或呼老反善也宜也美也。随三乘机皆于佛所。专意希求自乘妙智。义同于父各索其车。二乘之人离分段死已得解脱。证于四谛入于化城已名出宅。专于佛所闻思修习种智。了达求证诸法名索羊．鹿。菩萨之人依此本论初地已上虽离分段。未证解脱不名入城。不疲倦故不入有余。不说菩萨入化城故。入无住涅槃亦息分段死。纵名入城未乖通理。若尔亦应许上羊．鹿。故知但如初解为善。已伏烦恼出分段死。亦证四谛。亦名出宅坐四衢道。求佛妙智亦名于父索其牛车。问三子并出分段。二乘独称入城。大子亦言出苦应亦得称入城。答无倦不厌苦大子不入城。伏惑离分段亦得称出宅。若说入城便无是难。问若其大子不入城者。何故大子上车不入城。中．小二子入城不上车。答厌苦求息中．小入城。大不厌苦故不称入。息处故说二。明大不入城。问门外设于车车中许三种。中路设化城何因但说二。答二车对大因门外三车设。权城对实果中路化城施。理应相似。所对别故。施设不同。实应齐也。又种智彼无。劝学大。门外设三车。有余涅槃大不求中路二城设。设入无住不名为假。非化城故。问三车俱索。彰希学于智圆。二灭不希应不求于苦息。答得果自然证灭入城不说悕须。妙智必假更修出宅。故车须索。又居小得城故不须索。种智未得所以索车。若作此解二乘入化城未得车须索。菩萨不入城亦须索宝所。此义可然。大乘之往宝所理亦须索。对化城而不索。所以不论。以每专求即是索也。经文但说父劝令知为诸众生不请友故。古相传云。城为实化息苦所以不索。车是虚指所以索之。若作此解车离城而别有。索与不索义殊车体。古解即城化城类车须索。又有解云车发初机故虚指。城防中退故实化。此亦不然。何者初机索车之时已出宅故。又体不别虚．实何殊。应说车．城体是何法。又有解云城亦应索。化不一途所以不说。谓下经云尔时导师知此众人已得止息。无复疲倦堪能前进。即是索城。此乃索宝所非索城也。虽引此文义终难解。应细寻之。应云下文知其疲懈为化作城。即是索也。或解车喻无余涅槃。住果未得故须索。城喻有余涅槃。住果已得故不索。若尔菩萨今既索车。亦应已得有余未得无余。求无余故称索。二乘无余任运定得。何须修索。故但应如前义。所说涅槃二乘无差别。故羊．鹿应无。
　　经。舍利弗(至)等一大车。
　　赞曰。此文但与一。分四。一标与车。二明严饰。三显牛相。四彰傧从。此初也。佛果牛车以四智中一切种智为性。即后得智。因车以妙观察智．平等性智二智中种智为体。虽五智慧皆是一乘。今此但取菩提相中种智为体。一切智者宽狭虽殊三乘共有。其种智者分别四谛各无量相。非二乘所知名不共德。故经数言究竟令得一切种智。无分别智导此种智车。义如前牛非正车体。如表．无表虽俱是戒。从僧受时及后持时唯说无表。表戒一念更不相续。作白四羯磨和合得故。从僧乞时已得表故。表虽是本唯取无表名持犯戒。此车亦尔。前一大事虽取理智本．智．后智总为一乘。今者唯取后智名车本智名牛。不说于理以为车体。后化城中以真对化乃说假择灭以为化城。说大涅槃真如妙理而为宝所。各据一义名为一乘。事乘．理乘．有为乘．无为乘别故。羊鹿车体已如前辨车体既尔。所余万德属庄挍故。若同涅槃及胜鬘说唯取真如以为车体。如何各赐诸子一车。又宁说有别德严相。如何牛驾其疾如风。如何可言我有如是七宝大车。其数无量。应当等心各各与之。然小．中子亦出门已。虽未得牛车为说大教。或当定得名之为与。非时已得所诠智体。如与明珠未得体。故胜鬘经等三种意生身即三子也。此说初地名不退地。又顿悟者又大乘因行。从初发心虽亦是车。今取八地已去不退因行。七地已前犹有分段。故下经云声闻．缘觉．不退菩萨乘此宝乘直至道场。方便品解入即不退转地故。今取前解。初地已上离分段死名不退地。名乘一乘。楞伽由此初地已上名三种意生身故。
　　经。其车高广(至)四面悬铃。
　　赞曰。下明严饰。有十。此中有四。一形量。二严饰。三摄御。四佩铎。高广者形量也。喻佛种智体高三界用广十方。照化俱能遍法界故。众宝庄挍者严饰也。方德所成智为本故。周匝栏楯者摄御也。御外不入摄内不出。即四总持。御诸恶而不生摄众善而不散。四面悬铃者[王*風]铎也。周遍四生说七辨以弘济。
　　经。又于其上(至)而严饰之。
　　赞曰。此有二严。五高覆。六众莹。张设幰盖者高覆也。以四无量广荫群生如幰盖故。杂严饰者众莹也。慈．悲．喜．舍各有有情．法．及无缘。种种众行。助严饰故。
　　经。宝绳交络(至)安置舟杭。
　　赞曰。此有四严。七交络。八垂璎。九敷设。十安枕。交络者四弘愿也。凡所修行皆发四大愿。一以此善根愿共众生。未离苦者愿令离苦。二未得乐者愿令得乐。三未发菩提心断恶修善者。愿发菩提心断恶修善。四未成佛者愿早成佛。愿如宝绳交络诸行令当得果。胜决定故邪见暴风不能倾损。又胜鬘言摄受正法摄一切愿。瑜伽等说总有二愿求菩提愿利乐他愿。垂诸华缨者垂缨也。即是四摄。垂摄四生。一布施二爱语三利行四同事。华音有二花及华。饰缨以花饰。或华饰之缨也。重敷婉莚者敷陈设也。有作綩綖綩音字林一远反。玉篇綩纮也纮冠也。今应作婉婉美文章。綖者席褥应作莚字。切韵綖者冠上覆。玉篇冠前后而垂者名綖。今取文缛。华毡之类綩綖以为茵蓐。不知义何所从。故字应从婉莚。古有解言。静虑为綩綖心常安处故。四禅上下异故名为重敷。此理不然。无垢称云。四静虑为床净命为茵缛。身语意业皆无贪发心恒游处。常行净命离五邪命。三业俱尔名为重敷。安置丹枕者安枕也。古解涅槃能息生死。今释灭定能息攀缘。倚之疲解故名安枕。既安车上明非涅槃。但取灭定。枕有仙丹枕之增寿故名丹枕。无漏灭定亦复如是。增圣道故。此理不尔。西域无故。谓枕赤色。内贮绵叠外以赤皮故名丹枕。亦有解云。体即无漏信等五根。扶持圣者由如枕故。
　　经。驾以白牛(至)其疾如风。
　　赞曰。下显牛相有七。一白牛。体即根本无分别智导引种智车。如牛引车故。白者众色之本。如白莲华表经诸乘本故。万德主故。牛王有三德。一降怨德。能断二障故。二端严德众德庄严故。三运载德济度自他故。故喻于牛不说象马。马如大乘俊颖不比小乘驴车之钝。故涅槃经云以马驾车。其象以形德大故方牛．鹿．羊之形德小。无住涅槃最为胜故。由此善戒经以象驾车。今以牛有三德故。大乘车驾以白牛。二肤充。正智之中内德圆满故。三色洁。三障永尽戒德具故。四形体姝好。字林姝好貌也。方言赵．魏．燕代之间谓好为姝。诗云静女其姝。传及玉篇美色曰姝。有作侏字庄也好也。好音呼老反善宜美也。相好圆明人天敬爱故。五有大筋力。一遍驰无方。智力圆遍无理不殚。二涉险不疲。能化十方入生死险无诸劳倦。三逢怨必胜。破一切障降生死故。具此三义名大筋力。六行步平正。二理双证导生后智。怨．亲不二故。七其疾如风。正智体性一刹那中遍缘法界。大悲所系内圆众德外化群生。无迟滞故。初地以上能速进修观空观有。不稽留故。性虽捷利然事雍容。此上七德有非根本正智之用。由之而有故得彼名。
　　经。又多仆从而侍卫之。
　　赞曰。下明傧从。以二智为先。万行．神通．六度．四摄．觉分．解脱．烦恼利生之法。皆随之起。名多仆从。又佛地经云。佛有无量天龙药叉人非人等常所翼从。亦名仆从。有解车体唯大般涅槃。所余众饰或性功德。或相功德。其牛体者即是二智引于车故。前解为正如前已非。
　　经。所以者何(至)悉皆充溢。
　　赞曰。第三释成父志。有三。一标富有。二念均平。三释所以。此初也。充满溢盈也。种种诸藏有为无为体能含义。或二藏三藏教能含理。今取所藏以给诸子。
　　经。而作是念(至)不宜差别。
　　赞曰。此念均平。有二。初不应与小后皆应与大。今此幼童下是假想念也。无极者无穷极也。说二种智名下劣车。由有种姓先发大心名为幼童。堪当作佛故名吾子。悲心不二名爱无偏。七圣财饰名七宝车。各自修智圆。有为智非一。名其数无量。故应平等为心。随根而授名各与之。普授大乘不宜差别。童音徒红反。今谓童子。古谓之仆。古作僮字。今谓仆隶。玉篇幼童迷昏未冠之称。
　　经。所以者何(至)何况诸子。
　　赞曰。此释所以匮乏尽也。以此一乘假使遍授一佛国土五道众生有性．无性．定．不定姓。尚不匮乏。何况唯与有大乘性及不定种姓佛之真子。恐不足耶。
　　经。是时诸子(至)非本所望。
　　赞曰。第四越本子心。既言各乘。明知各各自得种智。不同化城众共同入。
　　经。舍利弗(至)虚妄不。
　　赞曰。上喻说实。下喻释疑。即是前卷云。汝等当信解佛之所说。言不虚妄。谓众疑云。佛初说三后但说一。前后既别云何佛不成妄语人耶。故此释之。文中有三。一问二答三印。此即初也。
　　经。舍利弗(至)非为虚妄。
　　赞曰。下答有二。初标后释。此标也。凡夫离欲伏诸烦恼名免火难。离三恶趣极苦逼迫名全躯命。未免人天当于火宅全躯命故。免音亡辨反黜也。玉篇赦也脱也解也去也。今依玉篇。
　　经。何以故(至)而拔济之。
　　赞曰。下释有二。一免难已非虚。二况与其大乘。此初也。但全身命出三恶道。生人天中已遇珍宝。何况免难拔出人天三界火宅。
　　经。世尊(至)无虚妄也。
　　赞曰。下况与其大乘。有二。初不得小非虚。不违先意故。后况得其大乘而成虚妄咎。此初也。初标后释。先心谓假设。许与其三车。今虽不得小不违先假意。心境不相乖故非成虚妄。
　　经。何况长者(至)等与大车。
　　赞曰。况得大乘。而成虚妄。
　　经。佛告舍利弗(至)如汝所言。
　　赞曰。印可也。
　　经。舍利弗(至)世间之父。
　　赞曰。下第二大段合说。有二。初合昔权后合今实。舍利弗如彼长者见诸子等安稳得出下是。初文有四。一三界佛有合。二为度众生生老下五趣危亡合。三见诸众生为生老病死下见设权方合。四舍利弗。若有众生内有智性下。依言免难合。初喻有六。一处所。二家主。三老少。四资产。五宅相。六户牖。今合有五不合户牖。此文有二。初一切世间合处所。二父合家主。世间者即有情世间及器世间。无垢称云诸有情土是为菩萨严净佛土。故以此二种世间名佛国土。人为邦本。本固邦宁光宅天下故。父者生育之义令诸众生生长善根。绍佛父位故名为父。
　　经。于诸怖畏(至)无量知见。
　　赞曰。下第三合资产也。此合多田。怖畏等尽合断田。无量知见合智田。怖畏有五。一不活畏由分别我资生爱起。二恶名畏行不饶益有怖望起。三死畏由有我见失坏想起。四恶趣畏不遇诸佛恶业所起。五怯众畏见已证劣．他胜所起衰恼忧患谓破家灭亡种种众苦。已上合说生死苦果。无明闇蔽痴多增故惑业本故。此是苦因不了去来今。如次配无明．暗蔽。或迷三宝如次配之。由证理断惑永尽无余故诸无为断德圆满。成就知见智德满也。
　　经。力无所畏(至)波罗蜜。
　　赞曰。下合财富无量。内德智慧。及善巧方便。并已具足到彼岸故。已上总是合资产也。若依无垢称烦恼为僮仆。或依此文神通外化以为僮仆。智慧驱策故因说之。
　　经。大慈大悲(至)恒求善事。
　　赞曰。第四合其年衰迈。老人之相愍念逾深。故大慈大悲。所作无废故常无懈倦。凡作皆审思量观察。有始有终都无中废。故务规胜法恒求善事。此中即说恩断智德。如次配前三种长者。自他双益表久修因悲智满故。
　　经。利益一切(至)朽故火宅。
　　赞曰。第五合宅相。亦合多宅。遍三界故为利五趣示于中生。故前喻云我及诸子若不时出。即为众生示居生死。示于今身方从宅出。此明入宅之所以也。亦有解云利益者即户牖。佛为利益故入宅。众生依利益而出宅。即一乘教行故。
　　经。为度众生(至)三菩提。
　　赞曰。第二大段合五趣危亡喻。本喻有四。一众多。二宅朽。三灾起。四子居。今合亦四。一为度众生合人众甚多。二生老病死忧悲苦恼合宅宇危朽。三愚痴暗蔽三毒之火合诸方灾起。四教化令得三菩提果合众生游居。生老病死忧悲苦恼喻四蕴中无常及苦。宅宇危朽一一皆有生老病死。若次第配宅宇危朽义稍难知。或宅坏中所有过失。据实宅朽理通三界。故配四蕰义如前说。今以欲界四相迁流之过失名显三界苦。为令众生厌生老病死深故。乃说生老病死宅坏过失。不尔何故诸方灾起。通三界烦恼共宅宇危朽。唯明欲界苦果。众子游居中有大姓者。名为长者妇生真子。未发心前名三界子。发心已后渐得菩提。
　　经。见诸众生(至)受种种苦。
　　赞曰。下文第三大段见设权方合上喻有四。一见苦悲生。二示大不希。三思方拔济。四正说三乘。此合亦四。初合悲生。第二舍利弗佛见此已便作是念我为众生之父下。合示大不希。第三舍利弗如彼长者虽复身手有力而不用之下。合思方拔济。第四而作是言汝等莫得乐住三界下。合正说三乘。合初喻中有二。一悲生二所悲事。此中见诸众生合悲生也。为生老病死下合所悲事。所悲事中初合苦相后合乐著。众生没在其中下是合苦相。中初明欲界七苦。后如是等种种诸苦。明色无色界。色无色界皆具第八略摄一切五取蕰苦。明欲界苦有四。一四相交侵。二五欲乖竞。三悭贪烧逼。四诸趣轮回。前三现世苦后一后世苦。又四相交侵即是四苦。五欲乖竞．悭贪烧煮即求不得苦。五趣轮回中方明爱别离苦怨憎会苦．并种种众苦。即是略摄一切五取蕰苦。如是总摄八苦尽矣。此文即是四相交侵．五欲乖竞。前喻中见因火以惊心。此合中见苦果而悲意。互相彰发皆可嗟故。前因后果俱逼迫故。皆可悲故。俱可厌故。对法云生苦者众苦所依故。众苦逼迫故。九月十月处胎藏间。如在粪秽坑中长受寒热等种种众苦。生熟藏间如两山迫逼。正趣产门其苦难堪。乍出风飘如刀割锥刺。不觉失声。废忘已前所有事业名为生苦。老苦者时分变异故苦。身分沉重诸根熟昧。皮肤缓皱行步躯曲。寝膳不安。起坐呻吟喘息气逆。所为慢缓为人所轻。世情弥笃世事皆息。名为老苦。病苦者四大变异乖适故苦。百节酸疼四支苦楚。能坏一切安稳乐事。如雹损苗顿伤兴盛。由此经言。如人壮美王妃窃爱遣信私通。王便捉获挑其眼目。截其耳鼻刖其手足。形容顿改为人恶贱。病苦所逼已是难堪。更为人所恶亦复如是。此名病苦。死苦者寿命变坏故苦。风刀解支节无处不苦痛。张口太息手足纷乱。翻睛咀沫扪摸虚空。汗液交流便洟杂落。涅槃经言死者于险难处无有资粮。去处悬远而无伴侣。昼夜常行不知边际。深邃黑暗无有灯明。入无门户而无所处。虽无痛处不可疗治。往无遮止到不得脱。无所破坏见者愁毒。非是恶色而令人怖。叫在耳边不可觉知。是名死苦。昔虽假之沐浴必归不净。昔虽假以涂熏必归臭秽。昔时王位财宝荣盛。亲族妇妾万亿。于时顿舍独往后世无一相随。卧置床枕横尸偃仰。父母妻子椎胸哽咽。众人号慕披发拍头。虽生恋仰之悲终致永分之痛。或埋殡坟陵肉消骨腐。或有露尸以施身肉。禽兽蝼蚁交横揸掣。或以火焚臭烟蓬勃。四面充塞人所嗟伤。悲恸绝声咸归故里。唯余灰烬独从风尘。平生意气独处陵云。一旦长辞困沾霜月。为妻孥而斗诤。竞财利以纷披。捔名族以结怨酬。争荣华而害他命。奄然长逝永落昏途。独受作恶之殃妻子安然恣逸。昔时作恶只为妻孥。及落三涂何期独苦。深可悲哉深可悲哉。可不诫矣可不诫矣。是名死苦。忧悲苦恼稻芉经云。追感往事言声哀感名为忧。追思相续名为悲。苦事逼迫名为苦。烦恼缠缚名为恼。十地经云死别离时。愚人贪著心热名忧。发声啼哭名为悲。五根相对名为苦。意根相对名为忧。忧苦转多名为恼。亦以五欲财利故受种种苦者。鸟由食以亡形。人由财以丧命。无量寿经云。世间之人无田宅而生欲亦忧。有田宅而悭守亦忧。五欲财利皆悉如是。惧五家之横侵恐四邻之枉夺。所以生苦。
　　经。又以贪著(至)怨憎会苦。
　　赞曰。此悭贪烧逼诸趣轮回也。已得之财贪著。未得之物追求。故生众苦。前之五欲亦即是此求不得苦。金刚般若论中解施七宝满恒沙界。不如持经一四句偈云。因财生烦恼如世界微尘。乃因持经灭此烦恼。故施财福小持经福多。五趣轮回之苦至颂当释。贫穷困苦唯在人间。爱难．怨会通人天。有强力天子入天宫内。夺其妻子驱出自宫等是也。如瑜伽第四具说诸天五趣等苦。地狱等相颂中当说。以人天中境界殊妙多有爱别离苦．怨憎会苦。所以偏说。应广引瑜伽以注此处。与非天斗事等。
　　经。如是等种种诸苦。
　　赞曰。上来欲界具有七苦。现在后世五趣等苦。具有三苦。色界唯有坏苦．行苦有乐．舍故。对法引经色界有坏苦云入变坏心。无色但有行苦一苦无乐受故。欲界具八苦上界无前七。
　　经。众生没在其中(至)不以为患。
　　赞曰。下合乐著。不以比智觉不以现智知。不惊其果不怖其因。不总厌苦不求解脱。由此驰流善恶趣间不曾以之为患譬愚戆之戏粪壤。若痴騃之堕炎炉。未以尘坌为羞。岂以火烧为痛者也。
　　经。舍利弗(至)令其游戏。
　　赞曰。下合示大不希。前喻有四。初思大乘果化。二念大乘因化。三随示大乘行化。四无希取大之化。此合有三。不合随示大乘行化。初合初喻。次舍利弗如来复作下合第二喻。所以者何下合第四喻。佛智慧乐者合身有力。若以机案顿拔独觉诸苦。令其游戏者合手有力。以衣裓顿拔声闻众苦。此义意言。且以佛果智慧及大神通二之妙用。顿拔二乘出苦来耶。
　　经。舍利弗(至)以是得度。
　　赞曰。合念大乘因化。舍唯一门菩萨能出。若我顿授智慧．神通。为说大因以化二子。舍说三乘之方便者。二乘器小不能依行得度众苦。门既狭小或当堕落。此意亦合密说怖事。无令为火之所烧害。
　　经。所以者何(至)佛之智慧。
　　赞曰。合无希取大之化也。佛慧既深何由能解。二乘智浅故不悕取。
　　经。舍利弗(至)珍宝大车。
　　赞曰。下第三大段。合思方拔济。有二。初喻后合。此初也。不用智慧身力亦不用神通手力。但以言说方便劝勉济度诸子。出宅已后方与大车。显佛为缘自修妙行方出生死。故申劝勉。非由佛力自不修因可得佛故。勉勖励也。有本作免非此义也。
　　经。如来亦复(至)佛乘。
　　赞曰。此合说也。摄智及通。但行方便劝脱三界。佛如良医应病与药。但方便教知欲如何。良医岂得刀．手割除腹中之病不与药耶。
　　经。而作是言(至)则为所烧。
　　赞曰。下第四大段。合正说三乘。有四。初劝厌三界。二劝取三乘。三引已为证。四赞乘胜德。此初也。三界火宅内体也。粗弊五尘外境也。劝离内外之苦果体勿生贪著。由贪著故烦恼烧煮苦痛转生。劝舍恶因。虽有妙果体内金刚身．外细五尘净土众相应起欣求。而未明说。
　　经。汝速出三界(至)佛乘。
　　赞曰。劝取三乘。
　　经。我今为汝(至)诱进众生。
　　赞曰。引已为证。保者当也信也证也。任者保也安也可也持也。与汝当可为保信证明。安可任持。言可保言终不虚也。汝等但取勿生疑惑。三乘之法实是好法。我为汝保。汝但取之勤加精进。如世买物无人保信知物非真。有保买之当知胜物。三乘亦尔我能保之。生死非真我不能保也。
　　经。复作是言(至)无所依求。
　　赞曰。赞乘胜德。初明不同生死。后明乘之胜德。此初也。生死圣诃三乘圣叹。生死系缚烦恼所增为不自在。三乘无漏故非系缚乃名自在。有漏之法名为有依。异熟果依因有异熟因依果成。有漏生死胜者人天。可有所求谓三种求。三乘不然非所求取。无过失而求之非无失而不求。三求者一欲求二有求三邪梵行求。瑜伽论说堕欲求者。一切皆为三种欲生。更无增减。三欲生者。一现住欲尘生谓人及知足天已下。二自变欲尘生第五欲天。三他变欲尘生第六欲天。堕有求者一切皆为三种乐生。一离生喜乐灌洒其身。二定生喜乐灌洒其身。三以离喜乐灌洒其身。初二三定如次配之。于不苦不乐寂静生处起退求者。极为鲜小。故第四定不立为生。邪梵行求者谓诸外道求四无色以为涅槃解脱处故。今非此三求故名无求。虽有梵行求以无漏故。即是无上正梵行求。非邪梵行求故。
　　经。乘是三乘(至)安稳快乐。
　　赞曰。下明乘之胜德。正乘乘已仍以五根．五力．七觉．八道．四禅．九定．八解脱．三三昧等而自娱乐。便得无量安稳快乐。岂似生死多诸苦耶。
　　经。舍利弗(至)出于火宅。
　　赞曰。下第四大段。合依言免难。三乘分三。一一有二。初法后合。此初文也。各有四力。内智性者因力也。性种姓故。从佛世尊者善友力也。佛为缘故遇佛。不遇佛初必依佛法方得发心名善友力。闻法信受作意力也。习种姓故。殷勤精进资粮力也。以勤为首摄一切行。依因．善友．作意．资粮四胜力故。专自修行求于涅槃。名声闻乘。闻法自行不能化他名为自求。非不求佛作于弟子。瑜伽释云诸佛圣教声为上首。从师友所闻此教声。而证圣果故名声闻。声之闻故依主释也。下信解品云以佛教声令一切闻故名声闻。亦依主释或有财释。前通定姓后不定姓。此求涅槃者所学之种智名为车体。非以涅槃为车体也。此文略故下应准知。
　　经。若有众生(至)出于火宅。
　　赞曰。此但三力。略无因力。求自然慧者不求与佛同时出世。非见佛已方得果故。如有经言释迦出世五百独觉从山中出来至佛所。故仁王经中有独觉众。先成道讫后遇世尊。非如声闻佛处得道。故名精进求自然慧。能证道也。乐独善寂者是独觉义。出无佛世得能证道。独自善证寂灭理故。又以此慧深知诸法因缘者。是缘觉义。故瑜伽云或观待缘而证圣果故名缘觉。观十二缘起而证果故。辟支佛者此名独觉。此有二类。一部行二麟角。初可见佛后必不见。故华严云菩萨在兜率天。将下生时有十相现。第三于右手掌放大光明。名严净世界。三千界中若有独觉。遇斯光已速入涅槃。若不入者佛光力故移置他方诸佛国土。不得见佛。明知独觉满百劫者成于麟角。不尔部行。若从声闻解脱分位作独觉者。成麟角喻。可得百劫时犹长故。入四善根作独觉者乃成部行。时余少故。独证者觉待缘而觉。皆依主释。
　　经。若有众生(至)是名大乘。
　　赞曰。初法说中有二。初解大乘后解菩萨乘。此初也。一切智者观空智也。三乘同有。佛智者观有事智。唯佛独成。由自觉生此二智故。名自然智。不待他缘名无师智。或智性名自然智。智相名无师智。求此知见眷属力无畏等以为内德。外能利生愍念与乐。利益拔苦。前慈后悲。解行弘广名为大乘。大乘之名如前已解。
　　经。菩萨求此乘故(至)出于火宅。
　　赞曰。释菩萨乘及喻也。菩萨者三乘通称。若求于此加名摩诃萨。是大有情故。余不得名。无著般若论云。由与七种大性相应加名摩诃萨。求智者菩。愍念者萨。此三乘中各有一种一姓．三种二姓．一种三姓。定不定姓种类别故。初后发心得果不定。如大迦叶若不遇佛应为独觉。由遇佛故今作声闻。舍利弗等思准可知。
　　经。舍利弗(至)而赐诸子。
　　赞曰。下第二大段合今说实。中有二。初合说实后合释疑。前喻有四。今但合二。初合释成父志。是诸众生下是。后合父但与一。文不合诸子索三越子本心。初文复二。初举前喻后以法合。喻中有二。初见子得出。其心泰然自惟已下合成父志。意可知也。
　　经。如来亦复如是(至)得涅槃乐。
　　赞曰。下合父志。亦二。初合见子得出其心泰然。后合释成父志。此初也。以教为门而出火宅三界险道。以行为门而入涅槃之果。此中但有出宅教门。不说行门。教亦能入能入理故。此但说出不说于入。亦可说言得涅槃乐即名为入。
　　经。如来尔时(至)而灭度之。
　　赞曰。此合释成父志。子既无差应等与大乘。何有独令菩萨得佛灭度。不与二乘应等以佛大般涅槃而灭度之。不令者无令义。无令一菩萨得余二乘人不得。
　　经。是诸众生(至)娱乐之具。
　　赞曰。下合父但与一。有二。初明车体后明车德。此初也。悉与诸佛者二乘不定及菩萨姓。等与佛乘之禅定。解脱等。一乘庄挍万善备故。略举尔所娱乐之具。
　　经。皆是一相(至)第一之乐。
　　赞曰。此明车德。此一乘车所有庄饰娱乐之具皆是。一离杂染相。一无漏种类。若因若果圣所称叹。能生众生无漏净妙第一之乐。诸德本故。五乐之中无恼害乐。无恼四中第三觉法。第四寂静二乐所摄。不同二乘羊鹿之车所有功德。非皆离杂染亦非纯无漏。诸圣虽有不叹生乐。非第一故。此名大乘。
　　经。舍利弗(至)无虚妄之咎。
　　赞曰。下合释疑。有二。初举喻后释疑。此初也。前喻有三。谓问．答．印。今但总说印可无余。宝物庄严万德备故。安隐第一离灾障故。
　　经。如来亦复(至)而度脱之。
　　赞曰。下合有二。初标后释。此标也。
　　经。何以故(至)但不尽能受。
　　赞曰。此释也。我之一乘功德无量。能与众生受用无尽。但诸众生或有有性或有无性。或有定性或有不定性。或初乐小后方乐大。由是不尽皆能领受。所以我昔初说三乘今说一实。故非虚妄渐诱法故。
　　经。舍利弗(至)分别说三。
　　赞曰。大文第三结答也。由上所说道理因缘。于一乘之体分别说有三教。于一极果说有三因。实无三体．三果极也。

　　法华经玄赞卷第五(末)

　　保安三年五月十二日书了法隆寺僧觉印之。
　　同年十一月四日以兴福寺圆如房本移点毕觉印本者皆点本也有相违者以朱出之付朱可为指南欤黑正书本也此朱不付自本正故此点本高名本也可秘之即五本交也。


　　妙法莲华经玄赞卷第六(本)

　　　　大慈恩寺沙门基撰
　　经。佛欲重宣此义(至)有一大宅。
　　赞曰。下颂。总有一百六十五颂。分之为二。初八十四行半颂。颂前法喻。后告舍利弗汝诸人等皆是吾子我即是父。下有八十行半颂。是第三大段。劝信解于此经。欣当成之佛智。初中有三。初六十五颂半颂上喻说。次十八行颂颂上合说。后一行颂颂前结说。以是因缘十方谛求更无余乘除佛方便是也。初六十五颂半颂喻说中分二。初五十三行半颂喻昔权。后十二行颂喻今实。初文分四。初半颂颂三界佛有喻。第二有三十二颂半。颂五趣危亡喻。第三有十四颂见设权方喻。第四有六颂颂依言勉难喻。初喻长行有六。今但颂二。一家主。一宅相。前云多有田宅。此中有一大宅者三释如前。
　　经其宅久故(至)基陛颓毁。
　　赞曰。第二三十二颂半五趣危亡喻中长行有四。今分为三。初三颂宅宇危朽。次半颂人众甚多。后二十九颂诸方灾起。不颂第四众子游居。宅宇危朽中分二。七句通明三界五蕴无常。五句别明色身无常无我不净空义。宅久故者竖而论之识蕴无始念念生灭。犹如幻事名为久故。横而论之亦成顿弊。非渐渐灭。弊者败也。坏也。堂舍高危者。色蕴无常。以舍替阁高必易倾。危必不安。犹如聚沫不坚实。故柱根摧朽者。行蕴无常念念迁谢。业尽都死故名摧朽。摧者折倒朽毁坏也。如芭蕉故。梁栋倾斜者。受蕴无常。既失正受何可安哉。如浮泡故。基陛隤毁者。亦即行蕴业思名基陛。以安命根之柱故也。隤者坠下毁者。坏也。行摄法多。业果二别故开为二句。
　　经。墙壁圮坼(至)杂秽充遍。
　　赞曰。墙壁圮坼者。想蕴无常。圮音父美反。毁也。覆也。坼音耻格反。裂也。玉篇分也。已上七句。合明三界五蕴无常。随应有处皆如是故。已下五句别明色身无常等义。三句无常。一句无我。一句不净。由此三义。是故成空。泥涂喻肉。切韵涂鞔覆也。阤者隤也。毁落也。阤音池尔反。说文奋衣作褫。切韵山崩曰陊。玉篇折薪随其木理作阤。或有为褫不知所从。今应为阤。广雅[(毤-八+ㄙ)-毛+ㄆ]也。方言坏也。说文山崩曰阤。或为陊。覆苫喻皮肤。聊乱而且坠。尔雅白盖谓之苫。编白盖为之[雨/復]屋曰苫。椽梠者梠音力举反。桷端木今谓雀梠。差音楚宜楚佳二反。脱音徒活反。又吐活反。喻骨．节．筋．脉。相连无常。椽既差矣骨节无常。雀梠亦脱筋脉无常。瑜伽第十九引经颂言　有城骨为墉　筋肉而涂饰　其中有贪恚　慢[雨/復]所任持。
　　慈氏释言城谓八识。骨充砖石。筋代绳纴。肉当涂鞔形骸为墉。周匝围绕。此城中有四种恶法。之所任持。二是在家起。谓贪与嗔。二是外道起。谓慢与[雨/復]。在家由著欲恶行相应。于正法中尚不信受。况能修善。设有劝说反生嗔恚。外道恃恶说法而生憍慢。不能自然趣三宝所三宝往化彼。由[雨/復]故尚不悔过发露诸恶。况能信解修诸善法。二种心城尚不能入。况能取为已有。涅槃亦言是身如城。血肉筋骨皮裹其上。手足以为却敌楼橹。目为窍孔。头为殿堂。心王处中故以肉为泥涂。皮为[雨/復]苫。骨筋为椽梠。以上色身无常之法。周障屈曲者。障音之尚反说文障隔也。蕃隔曰障。玉篇之让之杨二反。有作璋拥塞隔界也。此喻无我。宅中周匝有障。屈曲难越。明知无我。若有我者纯一无曲。亦无障故。杂秽充遍喻不净也。若欲界身三十六物所充满故。由此三义故亦成空。
　　经。有五百人止住其中。
　　赞曰。颂人众甚多。
　　经。鸱枭雕鹫(至)交横驰走。
　　赞曰。下第三段有二十九颂。诸方灾起分三。初十七颂半总明虫鬼交加变怪之相。次十颂半别明虫鬼丛杂纷起所由。后有一颂结成上难总明变怪。即是总辨十烦恼相。别明纷起。即是别明三界惑相。长行灾起唯说火焚。今加虫鬼说诸恶相。欲令众生厌怖深故。如三毒等毁责之故立种种名。初中分三。初有六颂明怪鸟毒虫。稍迟钝故喻贪等五。次十颂明灵神异鬼。稍捷利故喻于五见。后一颂半通结此二。初中复二五颂半别明半颂结之。初文分五初半颂喻贪。一颂半喻嗔。一颂喻痴。一颂喻疑。一颂半喻慢。此初二也。此中配属无别教文。但行相相应即义相配。顺古且然。论本不释理未必尔。义符顺故未必不然。贪爱有四。一现有爱。二后有爱。三贪喜俱行爱。四彼彼喜乐爱。皆据别行相。以现可见故。鹫枭鸱雕如次配上品四爱。乌鹊鸠鸽如次配下品四爱。或性钝贪．现怪贪．大力贪．动身贪．非法贪．发语贪．卑下贪．多淫贪．如次配八。八鸟多贪故以为喻。嗔喻有十一。一蚖。音愚袁反。又五丸反。依遗教经黑短蛇也。汉书玄蚖。韦昭解曰。玄黑。蚖蜥蜴也。崔豹蛇医也。大者长三尺。其色玄绀善魅人。蝾蚖．蜥蜴．蝘蜓．守宫。四种别名。玉篇蛇医也。在舍为守宫。在泽为蝘蜒。准此遗教应言黑蚖。错为蛇字。今解蚖有二。一蜥蜴。二黑短蛇。故遗教经言睡蛇既出。乃可安眠。故彼不错。但名黑蚖非蝾蚖也。有为鼋。愚袁反。谓是水虫恶性之物。理亦不然。彼为鼋字非此蚖故。二蛇。自余凡蛇也。三蝮。蝮蛇也。尔雅蝮蚖博三寸。首大如擘。江准以南谓[虺-兀+元]为蝮有牙最毒。鼻上有针。一名反鼻蛇。色如绶文文间有鬣。大者七八尺。螫手则断手。岭南多有。四蝎。五蜈蚣。字林蝍蛆甚能制蛇。绿身赤足者良。黄足者。不堪用。人多炙之令赤非真。六蚰蜒。江南大者即蜈蚣。七守宫。山东云[虫*束]．[虫*(不/見)]陕以西谓壁宫。以血涂女人臂。必有私情。洗之不落。可以守宫。亦云在石为蜥蜴。在泽为蝘蜓。在舍为守宫。通名蝾蚖。八百足。九鼬。余救反。切韵虫名似鼠作鼬。兽名似猿作[貁-八+儿]。玉篇[貁-八+儿]似狸搏鼠。与切韵别。鼬似鼫啖鼠。亦呼为鼪鼠。由此经本有作鼬作[貁-八+儿]。依字林作狖古文作虽非但余救反。亦余季反。建平名也。山海经鬲山多蜼。郭璞云。似猕猴面大。苍黑色尾长四五尺。似獭尾头有两岐。天雨即自倒悬于树。以尾塞鼻。江东养之捕鼠。为物捷健。尔雅蜼仰鼻而长尾。今依切韵作[貁-八+儿]字。此乃猿类。状如狗形此非恶性。故不取之。应作鼬字。与[貁-八+儿]同去声呼乃是黄[要/曰]之俦。性能伤杀。其形小也。依古文作蜼。若依玉篇作[豸*由]。依字林作狖。有作[狂-王+由]不知所从。十狸。野猫也。应作狸。无狸字。说文云从豸．里声。十一鼷鼠。说文小鼠。玉篇有螫毒。食人及鸟兽。虽至尽不知亦不痛。春秋所云食郊牛角者。今谓甘口鼠。此等多毒故以喻嗔。嗔之别相缘十事生。一己身。二所爱有情。三非爱有情。四过去怨亲。五未来怨亲。六现在怨亲。七不可意境。八嫉妒。九宿习。十他见。总嗔为一别行为十。合配十一。随烦恼中忿恨等五名诸恶虫辈。逢缘生起名交横驰走。又猛利嗔．被恼嗔．报怨嗔．现相嗔．害毒嗔．不断嗔．嫉妒嗔．烦惋嗔．私切嗔．损杀嗔．潜计嗔。如次配之。交横驰走结上嗔也。
　　经。尿屎臭处(至)而集其上。
　　赞曰。此喻于痴。三十六物如尿屎等。痴增上故宝著其身如蜣螂虫集其恶处不觉不净。耽迷生死愚于三际起七九种故名诸虫。类非一故如瑜伽第九说。臭处者不可爱乐。可厌贱皂。臭谓恶气。处音昌与反。息也。谓恶气息。切韵又云鸱恕反。玉篇居也。止也。既作去音便恶处所。
　　经。狐狼野干(至)骨肉狼藉。
　　赞曰。此喻疑也。狐音扈都反。玉篇妖兽鬼所乘狐有三德。其色中和。小前大后。死必守丘。野干色青黄如狗。群行夜鸣。声如狼。能缘木巢于危岩高木。孤形稍大。野干形小。而两形相类大小有殊。故禅经云见一野狐。又见野干。狼可知矣。此疑三宝三世三界。故说三兽。咀音慈吕反。又锄吕反。嚼音在爵反。玉篇咀唅也。味也。唶也。或为龃字。嚼噬也。噍也。茹也。唅之名咀。噬之名嚼。以足蹑履名践蹋。断筋骨名[齒*齊]。伤皮肉名啮。[齒*齊]音在诸反。尝至齿作哜。不知[齒*齊]字所从。恐错为[齒*齊]应作[齒*來]啮。啮挽曰[齒*齊]。其[齒*齊]有作截音。未详。啮音五结反。噬咬也。多噬为啮至齿为哜。由此骨肉遂致狼藉。疑发于口如咀嚼。心疑谛理如践蹋。疑苦集之软法如[齒*齊]尝至齿。疑灭道之坚法如啮伤皮肉。因此生死之尸狼藉扰攘。
　　经。由是群狗(至)变状如是。
　　赞曰。初一颂半喻慢。后半颂结之。慢有七九。名群狗。多因疑生故名由是。搏击打也。撮持取也。搏音补各反。手击也。玉篇拍也。捬也。撮音子活反。手取也。释名撮卒也。谓暂卒取之。玉篇与四圭曰撮同。谓三指撮也。手把作攥子括反。今非彼义。高举陵他名搏。望他顺已名撮。卑劣慢不如于他如饥羸。阙小悕望故。心虽高而悚栗名障惶。触绪事生名处处。心恒不足如求食。皆卑慢相。心慢蔑他名斗诤。身起慢相名揸。揸音侧加反。释名揸叉也。谓五指俱往叉取。玉篇五指捉击也。把也。切韵以指按作戏。掣音尺制反。字书牵也。玉篇引而纵之。又尺析反。曳也。谓五指捉曳。指按而曳扯攞引纵。或复向前而[齒*堯]名揸。卑身就他故。向后而挽名掣。我慢却偃踞故。有作[齒*(虎-儿+且)]字。说文齿不正也。非此义。语起慢言。名啀龇嗥吠。聚露唇齿名啀龇。出声大吼名嗥吠。啀音五佳反。犬斗也。龇音士佳反。齿不正作龇[齒*(虎-儿+且)]。开口见齿作龇啀又不知喍字所出。皋者熊虎声。玉篇咆也。咆鸣也。若哭作号。结其舍恐怖变状如是。
　　经。处处皆有(至)食啖人肉。
　　赞曰。下十颂明灵神异鬼。喻于五见。分五。初三颂半喻邪见。二颂半喻戒取。一颂半喻身见。半颂喻见取。两颂喻边见。初中分二。一颂总喻邪见自体。二颂半喻差别行相。此初也。魑刃知反魅美秘反。说文玉篇老物精也。通俗文山泽怪谓之魑魅。张平子西京赋云。山神虎形名魑。泽神猪头人形有尾名魅。魍音文两反。魉音良奖反。通俗文木石变怪名魍魉。春秋及玉篇云。水神也。添夜叉．恶鬼。总有五类。喻邪见缘拨五门缘拨五法心心所等有五行相。谓谤因．果．作用．实事及非四见诸余邪见．损伤善法。毁坏良田。无所不生名处处有。损害逾广如啖人肉。
　　经。毒虫之属(至)各自藏护。
　　赞曰。下二颂半差别行相。中分二。初一颂明由邪见生钝烦恼亦由烦恼复生邪见。后一颂半明由邪见生诸恶见及不善行。所余烦恼名为虫兽孚音抚夫反。信也。玉篇姥伏也。卵孚也。生也。通俗文[這-言+兀]付反。卵化曰孚。广雅孚生也。方言鸡伏卵而未孚是也。乳音濡主反。又而遇反。苍颉篇玉篇乳谓养子也。生虽平．去二音。应从平音。玉篇生产进也。生养造也。因物造变谓之生。产亦生也。鸟养卵名孚。兽养子名乳。由邪见故长诸烦恼如孚乳。生诸烦恼如产生。逐拨五门之邪见。烦恼别别生长名各藏护。藏护者资养义。或诸烦恼虫兽之属。生长邪见名自藏护等。
　　经。夜叉竞来(至)甚可怖畏。
　　赞曰。明由邪见生诸恶见及不善行。诸恶见等如夜叉。日日增长名竞来。因起烦恼更生恶行。名争取食。食是资长义故恶身行满名食既饱。邪见转多名恶心转炽。遂形于语名斗诤声。三业恶行邪见所增损害弥多名甚可畏。故由邪见生三恶行。非由邪见亲发身语。因势远生故作是说。
　　经。鸠槃荼鬼(至)纵逸嬉戏。
　　赞曰。下二颂半喻戒取。中分二。初一颂半喻总行相。后一颂喻别行相。此初也。然诸古师先无正文多取小乘以解戒相。今依新文大乘义解。学者应知。鸠盘荼者可怖畏。鬼此喻戒取。重执随顺诸见戒。生不缘余法。如踞土埵。字林蹲坐虚也。踞音居御反。垂足实坐。倚也亦蹲也。埵音丁果反。小土聚隅也。坚土也。玉篇丁戈反。小块累也。亦坚土也。堁也。有作堆音聚土也。非也。若单执戒为胜因生取名离地一尺。执顺戒之禁为胜因生取名二尺。或执为胜如一尺。更执为因如二尺。戒取必须具此二相。不尔是邪见所摄。不须别配上界二取。不说余惑通上界故。虽执欣求出世灭果。去生人天名往。还沉恶道名返。常沉生死虚功苦行名游行。执为最胜乖背正道名纵逸。执为正因染著生死名嬉戏。
　　经。捉狗两足(至)怖狗自乐。
　　赞曰。别明行相也。外道所求涅槃解脱非真胜法。生死可恶。喻如于狗。得彼戒禁犹如两足。涅槃因故。如足。戒．禁别故称两。或执为胜为因名两。坚著戒禁如捉狗足。执行顺己如扑足倒。扑音蒲角反。倒也。通俗文争倒曰扑。有作朴。音普卜反。打也。玉篇击也。手搏也。今非此义。亦非朴字宣扬苦行及彼涅槃。以示众生如令失声。执著若戒若禁能到涅槃。如以狗足加狗之颈。以此安处而修苦行以求涅槃。义同怖弄于狗耽玩不舍。虽苦谓乐。以娱己情故名自乐。
　　经。复有诸鬼(至)叫呼求食。
　　赞曰。此喻身见。俱生身见无始恒行故名长大。分别起者与不善性无惭愧俱。喻如裸形。裸是露义。无羞耻故。无明所覆名黑迷无正理名瘦。坚执五蕴曾不暂辍名常住中。诸烦恼因之而起。我语取因此而生。名发恶声。处处广起我见滋长如叫求食。
　　经。复有诸鬼其咽如针。
　　赞曰。喻见取也。其头如山。咽喉极小如针许大。不堪受食。见取亦尔。执自见等为因为胜谓大。如山。不受他见如针极小。
　　经。复有诸鬼(至)或复啖狗。
　　赞曰。下二颂喻边见分二。初颂喻总行相。后颂喻别行相。此初也。首如牛头头有二角。一边见中含常．断故。常．断必依我见后起。如依牛头有二角故。或食人肉喻断见也。损害善深由执断故。全不肯修如食人肉。或复啖狗喻常见也。不妨善生损害浅故犹如啖狗。
　　经。头发蓬乱(至)叫唤驰走。
　　赞曰。喻别行相也。因此边见生六十二见中四十七见如发蓬乱。因此见故共诸外道互相非斥。如残害[〦/兇]险。外道妄见名[〦/兇]险。故[〦/兇]恶险阻也。无正教食及正理水以资长故。如饥渴所逼。内心既尔。外发声计著如叫唤。身急随之行如驰走。
　　经。夜叉饿鬼(至)恐畏无量。
　　赞曰。此结成也。外道起烦恼虚妄颠倒故。如夜叉饿鬼。在俗起烦恼耽著无知故。如诸恶鸟兽。牒上所明。由起彼故不达正理。贫无智慧如饥急。在俗遍生．老．病．死四位。处处遇恶缘以惑生。如饥急四向。外道不得正视涅槃因门。妄行苦行而观正理。如看窗牖不正行故。如是诸难恐畏无量。略说苦惑。诸难尚尔。况诸恶业理喻何穷窥有作窥。小视也。凡相窃视。南楚谓之窥。
　　经。是朽故宅(至)其焰俱炽。
　　赞曰。下十颂半别明虫鬼丛杂纷起所由。有三。初二颂明主在无灾主无灾起。次一颂明由火焚荡宅宇崩摧。后七颂半属此纷披虫鬼扰攘。此初文也。属音之欲反。属谓由属。意说菩萨因位在宅。及成佛已在世。利物生死烦恼灾难便息。佛入涅槃。菩萨隐没物益寝息。生死烦恼灾难遂生。亦由主在宅中。严治修织勖励子息。灾难不生。主若离家无人修饰。既无勖励子息放逸。灾起宅崩。故三界宅由佛若在灾难不生。由佛若无灾难斯起。故言属于一人。喻佛菩萨也。不由外道唯由佛法。故言一人。又属音时烛反属谓摄属。三界皆是佛之所有。说佛为主。并属佛故。其人近出入涅槃。隐离三界生。名为近出。如宅无主。忽然火起喻诸烦恼。损败身器。如火损舍。应为属字。无端而有名忽然火起。从生至死触途皆起名四面一时。因此发生无量恶业名焰俱炽。
　　经。栋梁椽柱(至)墙壁崩倒。
　　赞曰。由火焚荡宅宇崩摧。栋梁者受蕴。椽者骨节是色蕴。柱是行蕴。爆声者喻生苦。爆音博教反。火深烈也。又普驳反。说文灼也。谓披散起。玉篇补角．蒲角．颇角．三反。灼也。热也。亦为曝字。愤起也。古作[暴*皮]曝二形同。震裂者喻老苦。震者惊擗之义。老苦在身如雷惊擗。甚可怖故。或为振字。摧折喻病苦。摧残身命衰折盛壮。堕落喻死苦。坏寿命故。生老病死并柱合是行蕴无常。于三蕴后想蕴之前。明四相者。欲明生等遍五蕴故。墙壁崩倒。喻于想蕴内外无常。上来受．色．行．想。四蕴无常。在识宅有。前文。已明宅中火起。总说五蕴有生．老．病．死．无常败坏。深可厌患。问宅中灾难。俱是烦恼。何故或说为火。或说为虫鬼耶。答烧迫身心喻之于火。无知损害。譬之虫鬼。欲令惊怖厌深。所以种种为喻。识为所依。喻之于宅。烦恼依起故譬火虫。四蕴俱是能依故说由火摧落。不说虫鬼亦依火游。
　　经。诸鬼神等(至)不能自出。
　　赞曰。下七颂半属此纷披虫鬼扰攘。有三。一颂半喻欲界灾。三颂半喻色界灾。二颂半喻无色界灾。此初也。诸鬼神等者喻欲界出家外道．在家俗人众苦所逼。遂扬声大叫等者。等取虫兽。故十地论云。外道知生．老．病．死。生厌。故扬声大叫。今通在家。又在家起贪等斗诤。外道起诸见斗诤。扬声大叫此为总句。由起贪等性钝烦恼。如雕鹫等。由起诸见疾利烦恼如鸠盘荼等。此为别句。虽苦所逼扬声大叫。在家俗人痴爱故生恼。出家外道以苦欲舍苦。此皆名为周慞惶怖不能自出。周慞者匆恾惊惧也。又为章字。周流也。周流周遍惊惧不安之状。下有惶怖应为周章。由下闷走已为周章。此应为慞。体亦即怖惶。怖者惊惧。故惶悚怖怕也。此依初扬声大叫解。若依后解在俗及外道起利钝惑常斗诤故。以此匆遽于生死惊忙于旦夕岂知惑火以焚烧虫鬼毒之伤害而求出离者也。设欲求出无方自得。
　　经。恶兽毒虫(至)亦住其中。
　　赞曰。下三颂半喻色界灾。有三。一颂喻俗人外道俱生彼界。一颂喻虽有净定折伏烦恼烦恼还起。一颂半喻虽求离欲执彼为胜烦恼复生。此初也。色界定深犹如孔穴。在俗生彼如虫窜之。外道鬼生。故言亦住。窜音七乱反。逃也。玉篇藏蔽也。
　　经。薄福德故(至)饮血啖肉。
　　赞曰。此喻虽有净定折伏烦恼烦恼还起。圣人有净定烦恼不生。彼虽有净定无真福慧。名薄福德。更为贪．痴．慢．疑．身．边见等烦恼所烧名为火逼。不能断灭此等烦恼。仍起见取互相非斥名相残害。执自胜道如饮血缘见细故。起戒取坚执如啖肉。缘事粗故。啖音土敢反食也。或作啖音屯敢反。
　　经。野干之属(至)四面充塞。
　　赞曰。虽求离欲执彼为胜。烦恼复生也。野干者欲界疑之属者所余烦恼。并已死者先伏断故。由取定为胜。起色界中爱．见．慢．疑等种种烦恼。名大恶兽。此展转增长如竞来食啖惑火既炎烧炙弥广因定生惑不可爱乐如臭烟。臭烟繁郁名蓬[火*勃]。蓬音薄红反。唯有蓬[卄/(絳-糸)]二字。气如蓬乱。应为蓬字。有作熢字。依玉篇即熢火之熢。亦无蓬音。[火*勃]音蒲没反。大也。盛也。若尘起作[土*孛]。火香作馞。今之臭气馞馞如蓬繁乱。或气臭大勃起如蓬。有作勃字不知所出。遍四定生无一处非有。如四面充塞。
　　经。蜈蚣蚰蜒(至)随取而食。
　　赞曰。下二颂半喻无色界灾。初一颂半喻下三地惑。后一颂喻生有顶地惑。此初也。蜈蚣等类。喻彼凡夫。为下色界惑火所烧。求生无色如走出穴。生下三处。鸠盘荼鬼。喻彼外道。外道多执二上地。以为涅槃。拨诸凡夫不执以为殊胜涅槃。因凡起惑如鬼见虫随取而食。食者资长义。随逐彼生惑更增故。
　　经。又诸饿鬼(至)周章闷走。
　　赞曰。此喻有顶烦恼。生彼外道名为饿鬼。三有顶故名头上。烦恼更生名火然。无正教食．法水．充济名饥渴。烦恼所逼如热恼。恒不安处名周章。周章是周流义。还沦五趣名闷走。有本为障是惶怖义。上来说喻。意令厌怖种种变名。智者应悉。
　　经。其宅如是(至)众难非一。
　　赞曰。此文第三结成上难。难既众多不能具述。众音有二。职隆之仲二反。
　　经。是时宅主在门外立。
　　赞曰。下第三大段有十四颂。见设权方喻。长行有四。此中亦尔。初三颂见苦悲生喻。次五颂示大不悕喻。次三颂思方拔济喻。后三颂正说三乘喻。初文有二。初二颂颂见苦。后一颂颂悲生。见苦中初二句喻佛出三界。次一颂半喻更闻众生处难所悲之事。此初文也。主者亲也。上也典也领也守也。门有二种。一教门。二行门。佛住果中出因门外。即是位居妙理。亦是理出教门一乘门也。故言门外。由长行言我虽能于此所烧之门安隐得出。今言在外立。有四义。一住待之状待子出宅故。二将行之貌。将行入救故名为立。三立者不行之相待机熟而垂济故未即行。四立者起成之义。众生在生死。未起未成佛如坐。佛已起而成故立也。
　　经。闻有人言(至)欢娱乐著。
　　赞曰。此喻闻众生处难。前长行云长者见是大火。方便品云我以佛眼观今言闻者有二义。一自．他影彰。不但自见众生没苦。亦闻他三世佛所传说亲．疏相显。二眼睹苦生亲故名见法待机济疏故与闻名。无始已来放纵驰流。起烦恼分别名先因游戏。受三界苦果。名来入此宅。从无始来因惑．业故。感于识等。背理乖真义名来入。入者处义。非先出故今始名入。彼修解脱分即名为出。良为不修故名为入。三乘种姓未发现行。设发大心退求小果名稚小。稚音直利反。幼弱也。愚痴所蔽名无知。于此苦果放逸六情名欢娱。贪染诸境名乐著。
　　经。长者闻已(至)令无烧害。
　　赞曰。此颂悲生喻。入宅救之悲生名惊。随顺生死名入火宅。由此入故后亦与子同时方出。循环赴救不顾其难。名宜救济应时济故。
　　经。告喻诸子(至)相续不断。
　　赞曰。下五颂喻示大不悕。有二。初四颂密示众苦以授大乘。后一颂无怖取大。初复有二。初一颂半总告惑．苦还生。后二颂半别告恶处令厌。此初也。说众患难者。宅坏火灾。虫鬼纷扰。恶鬼者外道诸见。毒虫者白衣余惑。此二为缘所生一切烦恼灾火连绵不息。蔓莚者连续之貌。有解上去下平呼。既如草蔓。亦如莚廗之长也。或为延如草蔓延长连续不断。或蔓亡怨反。莚余战反。西京赋云。其形蔓莚。广雅蔓长也。莚遍也。二皆去声呼之。如野火连绵势长不断绝之义。因宅火生。名火蔓莚。因火宅坏名苦。次第相续不绝。此意显示因惑生苦。缘生之中无明．行后有识等五。爱．取．有后有生．老死。因苦生惑生死相续无断绝期。触．受后有爱．取。老死后还有无明。故说生死名为轮转。
　　经。毒蛇蚖蝮(至)况复大火。
　　赞曰。此别告也。毒蛇等嗔也。夜叉恶业也。鸠槃荼戒取也。野干疑也。狗慢也。雕鹫贪爱也。百足之属如是等种种烦恼也。既乏法食饥渴故生恼。恼急纷披甚可怖畏。睹其惑相此是苦难极恶处所。已不可乐。况大火因所感烧之果宅。昼夜煎迫。何可贪哉。或复如是烦恼。虫鬼扰攘。恶相苦已难处。况此乃是损害烧煮。今后世中灾难大火。不作此解。虫鬼即火。何所差别。难处有二义。一难可安处。诗云。莫我遑处处居也。安也。二苦难处所。
　　经。诸子无知(至)嬉戏不已。
　　赞曰。此一颂无悕取大。
　　经。是时长者(至)益我愁恼。
　　赞曰。下第三段有三颂。思方拔济喻。有二。初一颂转益悲生。后二颂正思拔济。此初也。众生受苦烦恼增长。转益菩萨之悲心也。
　　经。今此舍宅(至)设诸方便。
　　赞曰。正思拔济也。妉者乐著。湎者醉乱。嬉戏纵逸。余意可知。妉媅皆丁含反。爱乐也。玩著作耽。三字皆得。湎音无兖反。亦嗜著也。乱也。古文湎。有作媔勉不知所从。湎说文妉于酒也。
　　经。告诸子等(至)妙宝好车。
　　赞曰。下第四段三颂。正说三乘。喻分三。一颂总告许车。一颂陈车在外。一颂说车所从。此初也。
　　经。羊车鹿车(至)汝等出来。
　　赞曰。陈车在外也。果出于因门。理逾于教外。故言出门外。车体无漏不系名外。若离三界。无施化处。故。在三乘门外也。佛住宅外故呼子出。义如前释。
　　经。吾为汝等(至)可以游戏。
　　赞曰。说车所从也。涅槃宝所无为。先有。不言我作。车是菩提。有为之体。所以言作。作是起义。牛车种智。由教．行生。故名为作。羊鹿二车名教施设。亦言我作。虽并是作牛车作体。羊鹿作名。故皆名作。称机而济名随意乐。
　　经。诸子闻说(至)离诸苦难。
　　赞曰。下第四大段有六颂半。颂依言免难喻。分二。初一颂半子免灾难。后五颂父遂心安。此初也。即时奔竞者互相劝勉。驰走而出者精进勇猛也。到空地者。随其所应。离三障处二空之地。即二乘无学及入初地。出分段死之苦难也。无复生故。恶果名苦。恶因名难。
　　经。长者见子(至)我今快乐。
　　赞曰。下有五颂。父遂心安。分二。一颂半见已自庆。三颂半喜极告他。此初也。四衢者四谛理也。子既出住四衢。父遂坐师子座。得无畏故。表心安故。由此次言尔时诸子知父安坐。故师子座是父座也。善适父心故言快乐。即是昔者得菩提。后生犹在因数说法时示将垂济。义同将行救待于子。所以言立。今子果满已出火宅。父无行待心安称坐。
　　经。此诸子等(至)四面俱起。
　　赞曰。下三颂半喜极告他。分二。初二颂明诸子昔日在难。后一颂半明我今救得称心。此初也。善根难起名生育难。育者长养。无明长蔽善根不大。名愚小无知。沉没三界名入险宅。或昔教化而今悉忘。故名为小来入火宅。在俗驱驱。如多毒虫。外道邪学如魑魅可畏。烦恼炽盛如大火猛焰逢缘即生如四面俱起。
　　经。而此诸子(至)我今快乐。
　　赞曰。此明我今救得称心自喜慰情。复告他人知自意快。
　　经。尔时诸子(至)三种宝车。
　　赞曰。已上五十三行半颂。颂昔说权方。下第二段有十二行颂。颂今说实。长行有四。今此亦然。初三颂诸子索三。次一颂半释成父志。次六颂父但与一。后一颂半越本子心。前后不同故。初文分二。初一颂半标索三车。后一颂半牒先父许。此初也。体父之意无忧虑。故言知父安坐。
　　经。如前所许(至)唯垂给与。
　　赞曰。牒先父许。故敢承望。当机学时愿垂赐与。唯者敬诺之辞。敬诺于父。用悕三乘。
　　经。长者大富(至)造诸大车。
　　赞曰。第二释成父志也。长者大富有为．无为库藏众多。周给一国犹用不尽。何况诸子。故以珍实而作大车。教之修习果满生故。总而言之。一切种智无漏五蕰为此车相。舍无常色获得常色。受．想．行．识。亦如是故。若说真如为此车体即是宝所。云何言作。化城教设。亦可说言我所化作。岂说宝所亦是作也。牛车既作明体菩提。
　　经。庄挍严饰(至)处处垂下。
　　赞曰。下第三段有六颂。父但与一。分四。初四颂装挍。次一颂牛相。次半颂傧从。后半颂总标与车。初有九严。此中有六。一总严。二栏楯。三[王*風]铎。四交络。五鬘盖。真珠罗网是也。施音式枝反。六华缨以金华饰缨。故名金华诸璎更非别物。
　　经。众彩杂饰(至)以覆其上。
　　赞曰。此有三严。七杂严众彩等是。八茵蓐。说文车中重廗。即长行綩莚也。切韵云。茵者褥也。蓐者草褥褥。作草华之文。或以草为褥名为茵蓐。有作裀者。玉篇衣身也。若作鞇虎皮也。释名云。文鞇车中所以坐者。用虎皮为之。有文彩。因以下舆相连著。蓐三苍荐也。应作茵．蓐字。缯通五色绫锦之属。纩者软绵之类。将此绫锦．软绵之类。作其茵蓐。故知蓐作草华之文。九[雨/復]葩即替丹枕。长行取灭定。倚息疲倦。此取善巧智用遍在净命茵蓐之上。故喻[雨/復]癿。所望别故亦不相违。此有六德。一神用无方名上妙。二微密难知名细。三积功累行用因华作。修习所成名[疊*毛]。[疊*毛]音徒协反切韵细毛布也。今谓不然。别有[疊*毛]华织以为布。今白[疊*毛]是。毛作者褐也。四迥过一初神德难思名价直千亿。五自性澄皎名鲜白。六体离二障名净洁。以上六德后智妙用。遍被净命之中名[雨/復]褥上。
　　经。有大白牛(至)以驾宝车。
　　赞曰。此牛相有四德。一白牛。二肥壮即肤充也。三筋力。四端美。
　　经。多诸傧从(至)等赐诸子。
　　赞曰。上半傧从。下半标与。傧音必刃反相也。玉篇导也。出接宾曰傧。入赞礼曰相。又傧进之也。陈也。或作槟。今前导为傧。后随为从。以上所说车之相貌与长行同。具牒指数。与前异者随文略解。诸有读者应对长行一一解释。恐繁且止。
　　经。诸子是时(至)自在无碍。
　　赞曰。第四越子本心也。游四方者喻化四生。得智觉故。嬉戏。得灭理故快乐。获神通故自在。离诸障故无碍。或自在有十。一财。二心。三寿。四业。五生。六胜解。七愿。八神力。九法。十智。如余处说。复有四自在。一相。二土。三智。四业。今皆获得。
　　经。告舍利弗(至)世间之父。
　　赞曰。上六十五颂半颂喻说。下十八颂颂合说。准前为二。初十一颂颂合昔权。后有七颂颂合今实。合昔权有四。初一颂颂合三界佛有。次三颂颂合五趣危亡。次五颂半颂合见设权方。后一颂半颂合依言免难。此初文也。同前长行。
　　经。一切众生(至)无有慧心。
　　赞曰。下第二有三颂。合五趣危亡。分三。初一颂合人众甚多。众子游居。无种姓者虽不同真子亦养子故。一颂合宅宇危朽。一颂合诸方灾起。此初文也。深著世乐。起恶深也。亦有本云深著五欲。取初为正。通三界故。无有慧心。无善意也。
　　经。三界无安(至)炽然不息。
　　赞曰。初一颂宅宇危朽。五蕴俱为四苦所逼。迁谢变改。后一颂诸方灾起。遍生老病死四位之中。皆有猛火烦恼炽然。炽音处志反。盛也。
　　经。如来已离(至)安处林野。
　　赞曰。下第三有五颂半。合见设权方。分三。初三颂合见苦悲生。次一颂合示大不悕。后一颂半合正说三乘。无思方拔济。初复有三。初一颂明自出宅。次一颂宅属于我。后一颂明已力能。此初也。证涅槃故寂然。出生死故闲居。常在定中。深放旷故。安处林野。定是功德之丛林故。如有颂言　象王居旷野　放畅心无忧　智者处山林　逍遥寂静乐。
　　经。今此三界(至)悉是吾子。
　　赞曰。宅属于我。生皆我子。
　　经。而今此处(至)能为救护。
　　赞曰。明已力能非余能也。
　　经。虽复教诏(至)贪著深故。
　　赞曰。一颂合示大不悕。教者训。诏者明。虽明训之不信大乘。耽欲深故。或云教招。招者诱也。明白引训故。
　　经。是以方便(至)出世间道。
　　赞曰。合正说三乘也。
　　经。是诸子等(至)不退菩萨。
　　赞曰。第四合依言免难。心决定者不疑四谛。得证真谛。具六通者得阿罗汉。余二果可知。论说不退住初地已上。出分段生故。三明者宿命明．天眼明．漏尽明。如次能知去来今世除三际愚。所知胜故。三独称明。
　　经。汝舍利弗(至)得成佛道。
　　赞曰。下有七颂颂合今说实。分二。初两颂合父但与一。后五颂叹乘德胜。此初也。
　　经。是乘微妙(至)为无有上。
　　赞曰。五颂叹乘胜德。分四。初一颂叹乘四德。次一颂圣所称叹。次一颂娱乐之具。后两颂第一之乐。此初也。此有四德。一微妙深胜故。二清净离障故。三第一最胜故。四无上莫过故。
　　经。佛所悦可(至)供养礼拜。
　　赞曰。圣所称叹。不但佛悦而可叹之。亦可为众生三业俱归仰。
　　经。无量亿千(至)及佛余法。
　　赞曰。颂娱乐之具。
　　经。得如是乘(至)直至道场。
　　赞曰。颂第一之乐。日夜劫数常得游戏者。三乘俱登初地已上。乘此一乘种智。经两阿僧祇。方至佛位。若二乘者乘无漏教．及有漏乘。一大阿僧祇方入初地。如是总名日夜劫数。三种意生身。乘此无漏宝一乘故。直至道场佛之位矣。菩提．涅槃蕰生道处名为道场。或乘种智之因乘故。至佛位中大般涅槃之道场也。或至佛果真如道场。此乃因乘。方至果乘。由是上来总说教．理．行．果俱是乘体。
　　经。以是因缘(至)除佛方便。
　　赞曰。颂长行中大段第三结答之文。当知诸佛方便力故。于一佛乘。分别说三。以是上来所说理故。于十方界而谛审求。更无二乘之体。除佛方便教说有三。亦更无三极果之体。除说其因方便有三。
　　经。告舍利弗(至)令出三界。
　　赞曰。正喻化中大文有三。上来已总略指。答为许说之由。及正说法喻令其开晓。自下第三有八十行半颂。劝信解于此经欣当来之佛智有二。初有十四颂半。显法有权实。令舍权取实。后有六十六颂。示人之是非。令学是除非。初中复二。初二颂明父子情深见苦能拔。后十二颂半正显权．实。令其取舍此初也。累音力委反积也。
　　经。我虽先说(至)唯佛智慧。
　　赞曰。下十二颂半正显权．实。令舍权取实。中有二。初一颂半。总标昔权今实。后十一颂别显今实昔权此初也。我虽先说汝等灭度。但能尽彼分段生死。以得涅槃。后有不续。其变易生非别业招。不障无学入无余故。此隐不说。汝之灭度而实不是大般涅槃实灭度也。汝等所应更修作者。唯佛智慧性为法身。相为大慧。智证理故。二障不生。便得解脱。名大涅槃。三事具足故。
　　经。若有菩萨(至)皆是菩萨。
　　赞曰。下十一颂。今实．昔权。中有二。初九颂半明今实昔权。后一颂半结之。初中复二。初二颂显今实。后七颂半显昔权。此初也。
　　经。若人小智(至)真实无异。
　　赞曰。下七颂半显昔权。中有二。初六颂明权四谛。后一颂半释得权处。初文有四。二颂苦谛。一颂半集谛。一颂半灭谛。一颂道谛。此初也。深著爱欲者所爱内身。所欲外境。皆苦谛故。初颂说苦谛。意不弃世谛而入真谛故。后颂众生欢喜。故得入圣得未曾有。真实无异释苦是谛。谛是实义。遗教经言。佛说苦谛不可令乐。是实苦故。
　　经。若有众生(至)方便说道。
　　赞曰。此集谛也。苦因者集谛业．烦恼也。道者因义。即体集谛。苦谛因故。又说道谛断于集故。
　　经。诸苦所因(至)名第三谛。
　　赞曰。此灭谛也。贪为苦本。本在苦生。若灭贪本苦果便灭。所依止者苦果身也。为灭集苦说灭谛也。
　　经。为灭谛故(至)名得解脱。
　　赞曰。此道谛也。由道证灭。离苦缚故。名证涅槃得解脱也。
　　经。是人于何(至)一切解脱。
　　赞曰。释得权处。初二句问。后四句答。但离虚妄烦恼．业．苦分段生死名得解脱。证得有作四圣谛故。未得二障．二业．二死皆都灭尽。一切解脱法空无作四圣谛故。有作四谛者分段生死为苦谛。业．烦恼为集谛。有无余依涅槃为灭谛。生空智品以为道谛。无作四谛者。变易生死为苦谛。所知障为集谛。无住涅槃为灭谛。法空智品为道谛。故胜鬘云如是八圣谛。非诸声闻．缘觉所知。
　　经。佛说是人(至)令至灭度。
　　赞曰。明今实昔权。中第二结也。此意有二。一佛说二乘住权。未实灭度。斯人未得无上道故。二我意亦不欲令二乘住权者即至无余之灭度也。意欲令取大般涅槃无上之道。不令住权便究竟灭。
　　经。我为法王(至)故现于世。
　　赞曰。上十四半明法之权实。令舍权取实。下六十六颂。示人之是非令学是除非。分四。初二颂半明我识根器所以能说。汝等不识。勿妄宣传。次八颂明信者位高。皆久植德本。次三十六颂半无智之人不信罪相。后十九颂于有智者应为说之。初中复二。初一颂我识根器所以能说。后一颂半汝等不识勿妄宣传。此初也。为法王故通识药．病。法于自在别识法药。安隐众生。别识根器。能应机说故现世间。
　　经。汝舍利弗(至)勿妄宣传。
　　赞曰。此明汝等不识勿妄宣传。法印者一乘妙理。印大乘教令决定故。我为利益故说此印。汝既不识药之与病。勿妄传授恐祸生故。
　　经。若有闻者(至)阿鞞跋致。
　　赞曰。下第二段有八颂。信者位高。皆久植德本。中有六颂。一颂位高能信。一颂半往遇佛缘。曾闻方信。一颂半若有能信汝之所说即见我等。一颂智深能信识浅不能。一颂决定姓二乘所不能信。后二颂不定姓二乘方顺生信。此初也。有闻此经心生随喜。身心二顶敬而信之当知是人住不退地。阿鞞跋致此云不退。亦有本云阿惟越致．阿毗跋致从阿鞞跋致为正。余音讹也。信．位．证．行。四不退中。皆能尔故根机熟故。
　　经。若有信受(至)亦闻是法。
　　赞曰。第二昔遇佛缘。曾闻方信有宿因故。
　　经。若人有能信(至)并诸菩萨。
　　赞曰。第三若信汝说。则见我身比丘．菩萨．三宝无异故。三宝同体故。若别体者当必见故。见之因故。我等皆欲令闻此法。理无别故。
　　经。斯法华经(至)迷惑不解。
　　赞曰。第四智深能信理深妙故。浅识不能。谓愚凡夫。
　　经。一切声闻(至)力所不及。
　　赞曰。第五决定二乘。所不能悟乖本心故。不愚法者可有信义无顺修行。
　　经。汝舍利弗(至)非已智分。
　　赞曰。第六不定姓二乘。方顺生信。汝最上根尚信我语方渐证入。况余不定声闻姓耶。菩萨闻之能思择入。尚音常两反。玉篇时亮反。庶几也。且也。
　　经。又舍利弗(至)莫说此经。
　　赞曰。下第三段。三十六颂半。无智之人不信罪相。有二。初二颂外道凡夫。若有七恶应勿为说。后三十四颂半。脱其为说。彼怀不信。恶因果相。初中有二。初一颂具四恶应勿为说。后一颂具三恶亦勿为说。此初也。四恶者。一憍。恃族姓色力聪睿财富而醉逸者。二慢。具七慢。以陵人少德谓多。五千之辈。三懈怠。放逸。纵荡而无厌者。四我见。外道之徒。若深厌生死欣求出世。自卑尊人下心爱法。翘勤不纵逸。遣惑观无我。信顺此经方应为说。故具四恶。不应为说。下皆准知。
　　经。凡夫浅识(至)亦勿为说。
　　赞曰。此有三恶。一浅识诈现聪明。识达不远。二深著五欲。在家五欲耽醉身心烦恼重者。三闻不能解愚钝凡夫无种姓者。愚法定姓二乘之属。皆勿为说。
　　经。若人不信(至)世间佛种。
　　赞曰。下三十四颂半。脱其为说。彼怀不信。恶因果相。有二。初四颂半不信故种恶因。后三十颂不信故受恶果。初复有二。初一颂不信故。善灭。后三颂半不信故恶生。此初也。灭有漏因名断世间种。灭无漏因名断佛种。由信此经初熏有漏善种子。故生于人天受胜妙乐。资长无漏法尔种子后渐入圣。新生无漏。展转乃至成佛之果。故信此经。能为世间近人天因。远成佛因。当来成佛利乐无边。若自不信毁谤障碍不令流行令他不信。岂非断于二类种耶。乃为挑坏天人眼目。或断一切世间之佛种。损破无漏种子法故。由此经说。若有劝发菩提心者佛种不断。故谤此经断菩提心名断佛种。法不行故亦断法种。既不发心不证圣道亦断僧种。今从胜说唯断佛种。
　　经。或复频蹙(至)如斯经典。
　　赞曰。下三颂半不信故恶生。有二。初二颂于法不信起三恶业。后一颂半于人不信起四恶行。此初也。频蹙者身不信相。若蹙眉作颦。今云频者数数蹙。亦并也。眉并一处。蹙音子六反。迫也。亦作[跳-兆+(戚/且)]。疑惑者心不信相。诽谤者语不信相此中应言。若佛在世若灭度后。其有诽谤如斯经典。或复频蹙而怀疑惑。汝当听说此人罪报。文中倒也。
　　经。见有读诵(至)汝今复听。
　　赞曰。于人不信。起四恶行也。于四人不信。一读。二诵。三书。四持。理准总应于行十种法行人边俱起不信。此中略故但举四人起四恶行。四恶行者。一轻贱。二憎嫌。三嫉妒。四结恨。略说此四最轻罪因其实打骂．杀缚．盗劫．诽谤说过。忿害等恶皆重罪因。略而不举。当听其果。
　　经。其人命终(至)至无数劫。
　　赞曰。下三十颂由不信故。受恶果相。分二。初二十八颂明不信果。后二颂结成。初中复二。初二十二颂别历三趣。受异熟果相。后六颂总历四趣。受增上等流二果之相。初中有三。一颂半受地狱果相。次十颂半受畜生果相。后十颂受人中果相。不说饿鬼饿鬼多由贪生。不信此经生贪者少故。略而不说实非无也。下文亦有。前第一卷说五趣。以六门分别。上已释三门。一名。二体。三开合讫。今更辨余三门一处所。二果相。三寿量。处所者捺落迦有三。一根本。二近边。三孤独。根本即是八热。八寒。八热者。一等活。二黑绳。三众合。四号叫。五大号叫。六烧燃。七极烧燃。八无间。此八苦器处所纵广皆十千由旬。八寒者一疱。二疱裂。三喝哳沾四郝郝凡五虎虎凡六青莲华。七红莲华。八大红莲华。此下三万二千逾缮那有等活。等活下四千逾缮那有黑绳等七。如是以下六捺落迦相去皆隔二千由旬。其八寒地狱皆小于热地狱。此上所说根本地狱。有义地狱上下重叠。略计无间底去地并有十二万八千由旬。此释不然。妙高去水下但说八万。即踞金轮定不可尔。故有释言此下过三万二千由旬有等活。等活下四千有余七。余七傍相当非上下。初寒与等活齐。初寒下二千有余七寒。七寒亦傍相当。非上下。其八地狱广十千由旬。不说上下。瑜伽但言此下三万二千有等活。等活下四千有余那落迦。初寒在等活傍。此下二千有余寒那落迦。那落迦处广十千。不别说上下相去皆四千及一一地狱皆十千。故婆沙有二说。俱舍乃云下过二万至无间底。极为浅近。近边即是八热门外面各四门。俱舍说为十六增也。谓煻煨尸粪锋刃烈河。孤独即是山间圹野树下空中。或一或多受罪之处。
　　傍生之类本居大海。流住余处。
　　正法念说下过五百由旬有琰摩王国。后流余处。
　　人住四大洲八中洲。一一各有五百小洲。以为眷属。
　　天住六欲色无色界。四大王众天居妙高山半腹之中第四层级。俱舍说住初金山顶。三十三天住妙高顶。自余诸天皆渐次住已上空中。须弥山顶去下八万逾缮那。已上诸天皆去地一倍。夜摩天去地一十六万。知足天去地三十二万。除无云天乃至已上皆准当知。无色界天在欲色界随先入定处而便受果故。
　　非天根本住在妙高山北北海之下。
　　余傍小者。随在四洲。如前已说。
　　受果相者。谓那落迦有情。多分受用极治罚苦。傍生有情。多分受用相食啖苦。饿鬼有情。多分受用极饥渴苦。人趣有情。多分受用匮乏追求种种之苦。天趣有情多分受用衰恼坠没之苦。八热地狱受苦相者。一等活苦相。谓彼有情多共聚集。业增上所生种种苦具。次第而起。更相残害闷绝躄地。次虚空中有大声言。此诸有情可还等活可还等活。次彼有情歘然复起。如前苦具还受残害。由此因缘长时受苦。乃至先世所造一切恶不善业未尽未出。二黑绳苦相。谓彼有情多分为彼所摄狱卒以黑绳拼之。或为四方。或为八方。或为种种图画文像。彼既拼已随其处所若凿若斫。若斫。若[剜-夗+死]。由如是等种种因缘长时受苦。业尽方出。三众合苦相。谓彼有情或时展转聚集和合。尔时便有彼摄狱卒驱逼令入两铁羺头大山之间。彼既人已两山迫之。既被迫已一切门中血便流注。如是两铁羝头马头象头师子头虎头亦尔。复令和合置大铁槽中。压之如压甘蔗。既被压已血便流注复和合已有大铁山。从上而堕。令彼有情躄在铁地。若斫。若刺。或捣或裂。既被斫刺及捣裂已血便流注。长时受苦。业尽方出。此苦有三。一两山迫。二铁糟压。三铁山堕。四号叫苦相。谓彼有情寻求舍宅。便入大铁室中。彼才入已即便火起。由此烧燃。极烧然。遍极烧然。既被烧已苦痛逼切。发声号叫。长时受苦。业尽方出。五大号叫苦相。与此差别。谓彼室宅其如胎藏。苦既过前。发声遂大。六烧燃苦相谓彼狱卒以诸有情。置无量逾缮那三热大铁熬上。左右转之。表里烧薄。又如炙鱼。以大铁串。从下贯之彻顶而出返覆而炙。令彼有情诸根毛孔口中悉皆焰起。复以有情置于如前大热铁地。或仰或覆以三热大铁椎或棒或打或筑遍打遍筑。令如肉抟。长时受苦业尽方出。此苦有三。一左右烧薄。二铁串贯炙。三铁棒推打。七极烧燃苦相。与前差别。谓以三支大热铁串从下贯之。彻其两膊及顶而出。由此眼耳鼻口毛孔猛焰流出。又以三热大铜铁鍱遍裹其身又复倒掷如前。三热弥满灰水大铁镬中而煎煮之。其汤涌沸。令此有情随汤飘转或出或没。令其血肉及以皮脉悉皆销烂。唯骨璅在。寻复漉之。置热铁地上。令皮肉血脉复生如故。还置镬中。余如大热那落迦说。长时受苦业尽方出。此苦有三。一三支串贯。二铁鍱缠裹三热汤煎煮。八于无间大那落迦。所受苦相。谓于东方多百逾缮那三热大铁地上。有猛炽火刺。腾焰而来刺彼有情。穿皮入肉断筋破骨。复彻其髓烧如脂烛如是举身皆成猛焰。如是余方火刺亦尔。由此彼有情与猛焰和杂唯见火聚。从四方来火焰相杂无有间隙。所受苦痛亦无间隙。唯闻苦痛号叫之声。知有众生。又以铁箕盛满三热猛焰铁炭。而簸揃之复置热铁地上。令登大热铁山。上而复下。下而复上。从其口中拔出其舌。以百铁钉。钉而张之。令无皱摄。如张牛皮。复更仰卧热铁地上。以热铁钳钳口令开。又以三热大热铁丸置其口中。即烧其口及以咽喉。彻于腑藏从下而出。又以洋铜而灌其口。烧喉及口彻于腑藏。从下而出。所余苦恼如极烧然。长时受苦业尽方出。此苦有六。一四方火刺。二铁炭揃簸。三上下铁山。四铁钉钉舌。五令吞铁丸。六洋铜灌口。今此略说粗显苦具非于大那落迦中无余苦具。上说根本八热苦相。近边苦相者。一一大那落迦皆有四方四岸四门。铁墙围绕。从四门出。二门外皆有四园。一谓煻煨。煻煨齐膝。彼诸有情出求舍宅。游行至此。下足之时。皮肉筋骨并即销烂。举足还生。二谓屎粪。屎粪为泥。此诸有情为求舍宅从前出已。渐渐游行陷入其中首足俱没。又于泥内多有蠰矩吒虫。身长一尺嘴白头黑。穿皮入肉。断筋破骨。取髓而食。三锋刃园。此别有三。一铦刃路。有利刃剑。仰刃为路。彼诸有情从前出已游行至此。下足之时。皮肉筋骨悉皆销烂。举足之时还复如故。二剑叶林。彼诸有情从前出已往趣彼阴。才坐其下微风遂起。剑叶堕落。斫截其身一切支节。便即躄地。有黑黧狗。揸掣背胎而啖食之。三铁刺林。有铁设柆末梨林状如皂荚刺树。彼诸有情从前出已便来趣之。由狗等趁遂登其上。当登之时一切刺锋向下而刺。彼欲下树。嘴复回向上贯刺其身。遍诸支节。尔时便有铁嘴大鸟。上彼头上或上其髆。探啄眼精而啖食之。四烈河园有广大河。沸热灰水。弥满其中。彼诸有情寻求舍宅。从彼出已来堕此中。犹如以豆置之大镬。燃猛炽火而煎煮之随汤腾涌周旋回没。于河两岸有诸狱卒手执杖索及以大网。行列而住遮彼有情不令得出。或以索罥或以网漉。复置广大热铁地上。仰彼有情。而问之言。汝等今者欲何所须。彼答言我今竟无觉知。然为种种饥苦。所逼。时彼狱卒即以铁钳钳口令开。便以极热烧然铁丸置其口中。余如前说。若彼答言我今渴苦。狱卒即以洋铜灌口。长时受苦。业尽方出。其孤独那落迦所受苦相。处所虽小种种苦具。无不具足。如妙吉祥问大采菉豆子经广说其相。
　　八寒相者。一疱那落迦。受生有情极重广大。寒触所触。一切身分悉皆卷缩。犹如疮疱。二疱裂那落迦。犹如疱溃。脓血流出其疮卷缩。三喝哳沽。四郝郝凡。五虎虎凡。此三那落迦。受罪。有情苦音差别以立其名。六青莲华那落迦。由重广大寒苦触所触。一切身分悉皆青瘀。皮肤破裂。或五或六。七红。莲那落迦。过此青已色变红赤。皮肤分裂。或十或多。八大红莲那落迦。谓彼身分极大红赤。皮肤分裂。或百或多其傍生趣。更相残害。如羸弱者为诸强力之所杀害。受种种苦。以不自在他所驱驰。多被鞭挞。与彼人天为资生具。由此因缘具受种种极重苦恼其饿鬼趣略有三种。一由外障碍饮食。二由内障碍饮食。三饮食无有障碍。由外障碍饮食者。由习上品悭故生鬼趣中。常与饥渴相应。皮肉血脉皆悉枯槁。犹如灰炭。头发蓬乱其面黯黑。唇口干焦。常以其舌舐略口面。饥渴慞惶处处驰走。所到泉池为余有情手执刀杖及以罥索。行列守护令不得趣。或强趣之便见其泉变成脓血。自不欲饮。如是等名由外障碍饮食。由内障碍饮食者。谓彼有情咽或如针。口或如炬。或复颈瘿其腹宽大。由此因缘。纵得饮食无他障碍。自然不能若啖若饮。如是等名由内障碍饮食。此前文说其咽如针。皆是此辈。饮食无有障碍者。谓有饿鬼。名猛焰鬘。随所饮啖皆被烧然。由此常受饥渴大苦。复有饿鬼。名食粪秽。或有一分食粪饮尿。或复一分唯能饮啖极可厌恶。生熟臭秽。纵得香美而不能食。或有一分自割身肉而啖食之。纵得余食竟不能啖。如是等辈是名饮食无有障碍。
　　其人趣中多受是苦。谓俱生饥渴遗乏苦小来贫穷故。所欲不果。匮乏苦粗疏饮食。匮乏苦逼切追求。摄受匮乏苦为他卑下。被主逼切等。苦时节变异。若寒若热。匮乏苦黑闇等中。障所作事业。皆悉休废匮乏苦又受变坏老病死。苦由那落迦等中谓死为乐。故于彼趣不立为苦。
　　其天趣中无解支节苦。而有死堕苦。如经中说有诸天子将欲没时。五相先现。一衣垢染现。二华鬘萎悴。三两腋汗流。四身便臭秽。五天及天子。不乐本坐。时彼天子偃卧林间。所有婇女与余天子共为游戏。彼见此已生大忧苦。复受陵篾悚栗之苦。由有广大福聚成就及广大五欲天子生时。所余薄福诸旧天子见已惶怖受大忧苦。此上所说通六欲天。其下二天又受斫截破坏驱摈残害之苦。由与非天共战诤时。天与非天。互相违拒。即执四仗谓金银颇胝琉璃。共相战斗。尔时诸天及与非天。或断支节。或破其身。或复致死。若伤身。断节。续还如故。若断其首。即便殒殁。天与非天。互有他胜。然天多胜力势强故。然其彼二若为他胜。即退入自宫。已之同类竟不慰问。由此因缘便怀忧戚。若天得胜。便入非天宫中。为夺其女起此违诤。若非天得胜即入天宫。为求四种苏陀味故。共相战诤。复有强力天子。才一发愤。诸劣天子。便被驱摈出其自宫。是故诸天受三种苦。谓死堕苦。陵篾苦。斫截破坏残害驱摈苦。上说欲界苦。色无色界有情无是等苦。由彼有情非受苦器故。然由粗重苦故。说彼为苦。有烦恼故。有定障故。于死及住不自在故。由此三界皆有苦故。不可爱乐。唯无漏界一切粗重诸苦永断。是故唯此是胜义乐。上说果相。
　　其寿量者。赡部洲人寿量不定。彼人以三十日夜。为一月。十二月为一岁。或时寿无量岁。谓成坏劫。或于一时寿八万岁谓住劫初减时。或于一时。寿重渐减乃至十岁三灾起时。东毗提诃人寿增定二百五十岁。西瞿陀尼人。寿增定五百岁。北拘卢洲寿定千岁。
　　又人间五十年是四天王众天一日一夜。以此数为月。以此月积为年。彼寿五百岁。人间百岁是三十三天一日一夜。以此数为月年寿命千岁。如是乃至他化自在天日夜及寿各增前倍。又四天王众天满足五百岁。是等活大那落迦一日一夜。即以此积为月年。彼寿五百岁。如是以三十三天寿量成黑绳地狱寿。以时分天寿量。成众合寿量。以知足天寿量成号叫寿量。以乐变化天寿量。成大号叫寿量。以他化自在天寿量成烧然寿量。极烧然寿量半中劫。无间地狱寿一中劫。谓如从八万减至十岁。十岁复增至八万岁。名一中劫是无间劫量。非天寿量如三十三天。傍生饿鬼寿量不定。
　　又寒地狱于八热大地狱次第相望。寿量近半。近边孤独二地狱中。寿量不定。上说欲果五趣寿量梵众天寿二十中劫一劫。梵辅天寿四十中劫一劫大梵天寿六十中劫一劫。少光天寿八十中劫二劫。以上诸天寿量相望各渐倍增。唯除无云。当知彼天寿减三劫。空无边处寿二万劫。识无边处寿四万劫。无所有处寿六万劫。非想非非想处寿八万劫。上来所说除北拘卢洲余一切处悉有中夭。虽一切化生身死皆无滓秽。然即今时人鬼傍生皆有滓身。天及地狱与识俱没。无滓秽身。然正法念等说一百三十六地狱者。八大地狱一一皆有十六近边四门园观。计有一百二十八所。并根本八。都计合成一百三十六。不数八寒及孤独处若计此者地狱甚多。瑜伽论云。此下过三万二千有等活。明知地狱在此洲下。小乘说不同若依正法念经。在须弥山下。有大地狱。上说寿量。
　　其身量者赡部洲人身量不定。或时高大。或时卑小。然随自肘三肘半量。余三洲人亦随自肘三肘半量。身或高大。四天王天身量如一拘卢舍四分之一。三十三天身量复增一足。一足者一拘卢舍分为四分。一分中半名为一足。帝释身量半拘卢舍。时分天身量亦半拘卢舍。此上欲天身量当知渐渐各增一足。梵众天半逾缮那。梵辅天一逾缮那。大梵天一逾缮那半。少光天二逾缮那。以上诸天各渐倍增。唯除无云。应知彼天减三逾缮那。无色无形不说身量。然论复言色无色天变身万亿共立毛端空量地界。仁王经列无色界众。阿含经说无色界天泪下如春细雨。佛边侧立。皆是化作。随时大小非业果身。
　　其大地狱中身量不定。若作若增长。极重不善业感身广大。余则不尔。其寒地狱独一。近边。傍生。饿鬼。亦尔。
　　诸非天身量如三十三天。此说根本非天。若在此洲身量便小不定。略依要义分别诸趣。余一切义如理当知释经文者梵云阿鼻至。此云无间。瑜伽云以彼受苦无间隙故。火无间故。由谤经故。具受一劫。一中劫也。命极至此劫尽。更生。如是展转至无数劫般若经中说谤大乘故。此方地狱尽生于东方。如是展转遍十方狱。十方狱尽还生此中。故此说云如是展转至无数劫。非但唯堕无间狱中。亦堕余处。此中偏举一重处故。此虽一业从初受为名但名生报。三乘通逆。谓杀父．害母．杀阿罗汉．出佛身血．破和合僧。其萨遮尼乾子经说大乘五逆。一破塔坏寺。焚烧经像。盗用三宝财物。二谤三乘法。言非圣法。障碍留难隐蔽覆藏。三于一切出家人所。有戒无戒持戒破戒．打骂呵责．说其过失禁闭牢狱。或脱袈裟逼令还俗。责役驱使债其发调。断其命根。四谓杀父。害母。出佛身血杀阿罗汉。破和合僧。五起大邪见谤无因果。长夜常行十不善业故。今不信此经。入无间狱已如是展转乃至无数。俱舍论说。五逆之中。破僧最重。定受无间一劫之苦。今乃过彼故言劫尽更生等。
　　经。从地狱出(至)受斯罪报。
　　赞曰。下第二段有十颂半。受畜生报有四。初三颂半受狗野干果。二颂受驼驴果。二颂受野干果。三颂受蟒身果。此初也。畜音丑救反。六畜也。又许救反养也。许郁。丑六二反聚也。今从初二。大乘一业能感多果。从初为名。皆彼果故。此中言从地狱出当堕畜生等。下准此知[乞*頁]音苦骨反。三苍头秃无毛。通俗文．切韵．白秃也。音同窟。又[乞*頁]瘦者皮肉干枯之貌。下有枯竭故。前释善。今此[乞*頁]字或读作五辖反。应为髻字。仍未详音。梨音力脂反。方言面似冻梨。有作黧字。玉篇力奚反黑也。老也。字林黑黄也。通俗文斑黑曰黧。或作梨字亦色斑驳也。全黑为黮。黮有二音。一徒感反。与禫同[馬*弇]黮色。又他感反桑之葚之色也。若青黑色作黤于槛反。娆音奴了反。恼也。戏相扰作嬲。扰乱作嫪。奴巧反。玉篇娆或作扰音。戏弄也。狗有十果。一[乞*頁]。二瘦。三色黧黮。四疥癞。五触娆。娆打恼也。六人所恶贱。恶音恶故反。七常困饥渴。八骨肉枯竭。九生被楚毒。十死被瓦石。此等恶果各应说因之所招感。恐繁故止。
　　经。若作馲驼(至)获罪如是。
　　赞曰。此二颂驼驴果此有四果。一负重。二杖捶。三念食四无知骆音洛。亦为驼有作骆。马色也。非此义。驼驼皆得。
　　经。有作野干(至)或时致死。
　　赞曰。受野干果有四。一疥癞。二无一目亦无双者。若偏信小乘唯不信大乘故无一目。三打掷四致死。
　　经。于此死已(至)获罪如是。
　　赞曰。受蟒身果。有五一。身大。二聋。三騃。騃音五骇反痴也。四无足。五小虫食。有作踠。音于阮反。今此体屈故应作踠。有作宛。于远反。玉篇宛小孔也。四方高中下曰宛。切韵屈草自覆也。本非宛转字故应从踠。唼音玉篇所甲反。凫雁口食曰唼。今既入口应作[口*(一/巾)]。子答反。古作唼者即鸟食[嗹-車+庚]喋字。[嗹-車+庚]音所甲反。喋音丈甲反。字林唼血亦作唼。
　　经。若得为人(至)所依怙。
　　赞曰。下有十颂。得恶人果。有二。初七颂有恶报。后三颂无善果。初中有四。三颂恶形容。一颂无依托。二颂薄福祐。一颂横罗殃。此初也。有十七果。一钝。二矬昨和反短也。三丑陋卢候反亦丑也。四癵力员反。手拘病。乃是。字应从此。有作挛非此义。乃是缀鹰拘也。今既是病。应作癵字。五躄必益反。手拘名癵脚跛名躄。有作癖。腹中癖病。非脚跛。六盲。七聋。八背伛于武反。背曲不申也。九人不信。十口臭。十一鬼著。十二贫穷。十三下贱。十四他使所里反。十五多病。十六痟瘦痟音相焦反渴病名。十七无依怙胡古反恃也。或开瘦为一。瘦病与痟病别。便成十八。上来一颂意业果。一颂语业果。一颂身业果。由意为导首引痤陋等故。
　　经。虽亲附人(至)寻复忘失。
　　赞曰。无依托也。附音符遇反近也。有二果可知。
　　经。若修医道(至)而复增剧。
　　赞曰。薄福祐。有二果可知。
　　经。若他反逆(至)横罗其殃。
　　赞曰。横罗殃也。抄音初教反。或作[示*少]或作钞。玉篇抄掠也。强取物也。窃私也。横罗非理来也。
　　经。如斯罪人(至)永不闻法。
　　赞曰。下三颂无善果。有三。一颂不见佛。一颂不闻法。一颂常根缺此。初二也。
　　经。于无数劫(至)诸根不具。
　　赞曰。此根缺也。初颂有一。佛前后难。第二有六难。地狱．畜生．饿鬼．北洲．长寿天．为生难处。世智辨聪。难为狂聋心乱永不闻法。第三颂有一。诸根不具难。合有八难故无善也。
　　经。常处地狱(至)获罪如是。
　　赞曰。下有六颂。总明历四趣。受增上等流果。分四。初半颂地狱。半颂饿鬼。一颂畜生。四颂恶人。此初三也。园观者古段反。楼观也。若舍作馆。余恶道者饿鬼等也。以谤正法悭贪自居不顺修学。故生鬼趣。前据此少。故不别说。
　　经。若得为人(至)以为衣服。
　　赞曰。下四颂恶人果。有四。一颂恶严。一颂恶服。半颂恶状。一颂半恶行。此初二也。喑亦哑不能言也。有作喑。字林喑喑也。唶音子夜反。哑有作哑。字林乙白反。笑声也。切韵哑口不能言。疽音七余反。亦痈也。
　　经。身常臭处(至)获罪如是。
　　赞曰。此恶状及恶行也。深著我见痴增上故。贪嗔可知。
　　经。告舍利弗(至)莫说此经。
　　赞曰。上二十八颂。明不信果。此二颂结成。
　　经。若有利根(至)乃可为说。
　　赞曰。六十六颂。示人之是非。令学是除非。中有四。上已三段。下第四段有十九颂。于有智者应为说之。有二。初十七颂应为说相。后二颂结之。初中有三。初一颂半从来未发心验有佛种姓乃可为说。次十颂半虽已发心有六度习乃可为说。后五颂虽有性．习复能有重法求法之心方可为说。此初验有六德。一利根闻速解故。二智慧别是非故。三明了不迷暗故。四多闻先有学植故。五强识精彩齐爽故。六为说法华。好求佛道非求余道。乐超尘俗。或性求觉路不乐愚迷乃可为说。
　　经。若又曾见(至)乃可为说。
　　赞曰。虽已发心有六度习。中有六。一颂半曾种施习。一颂精进习。一颂半定习。三颂戒习。一颂半忍习。二颂慧习。此初也。曾见佛故久种施习可为说之。此下所验随举是事如菩萨地。勘捡说之。
　　经。若人精进(至)乃可为说。
　　赞曰。初一颂勤。一颂半定也。
　　经。又舍利弗(至)乃可为说。
　　赞曰。此三颂戒习。初一颂半舍恶近善缘。安乐行品当说其相。后一颂半坚持净戒。洁音古屑反。亦清也。
　　经。若人无嗔(至)乃可为说。
　　赞曰。初一颂半忍习。后二颂慧习也。质直安受苦忍。常愍耐怨害忍。敬佛谛察法忍。
　　经。若有比丘(至)乃可为说。
　　赞曰。下五颂复能求法重法。分二。初二颂半专求大乘。后二颂半谛求大乘。此初有二。初一颂求法顶受。后一颂半不求余经。余经者小乘经也。善戒经说。内学大乘未究竟。不得学余乘．余四明论。若内究竟于日日中二分学大乘内明。一分学余经。此中全不许学余经一偈。依初学者令专求故。久学兼修。
　　经。如人至心(至)乃可为说。
　　赞曰。此明谛求。有二。初一颂谛求。后一颂半不求。外典至心不轻。舍外道教。乃可为说。至诚感神克念作圣故。
　　经。告舍利弗(至)妙法华经。
　　赞曰。于有智者。应为说。中有二。上来应为说相。此乃结之。

　　法华经玄赞卷第六(本)

　　保安三年十二月四日以兴福寺圆如房之本移点已了法隆寺僧觉印令法久住往生极乐也。
　　本卜者皆点本已高名本也。

　　妙法莲华经玄赞卷第六(末)

　　　　沙门基撰

　　信解品

　　三门分别。一来意。二释名三解妨难。来意有二。一云鹙子上根闻法说而喜领。四人中品。承喻晓而忻悟。故譬喻后信解品生。二云论解七种具足。烦恼性众生有七增上慢。为对除此说七譬喻。中前品为第一。求势力人。起颠倒求功德。增上慢。求人天妙境界果报。为此说火宅喻。此品为第二。求声闻解脱人。一向增上慢。云我乘与如来乘无别。以如是颠倒取对治。专求声闻解脱。为此说穷子喻。前以无为乘及后乘无异说乘是一。劝令入于大乘。彼便迷执。今说如长者之比穷子。有为乘及初乘是异。劝令舍于执著。故前品后有此品生。
　　释名者。略有四门。一除疑名信。破迷名解。解音鞋买反。四人昔疑自不作佛。故于菩提心不喜乐。便于正觉亦不能悟由斯在坐身体疲懈。既闻喻说同前鹙子。疑悔皆除。故称信解。信即忍欲之净心。解乃印希之妙智。信已作佛解佛说意。二信除不信。解破不解。昔即解三而不信一。或信三而不解一。今乃解一而亦信三。解三而亦信一。心净复知故名信解。信即能了之心净。解乃所达之理明。解深信浅初后并说。由信故为入大乘之基。由解故作证真宗之本两能双举故名信解。信即印顺所闻之名。解乃悟趣权实之称。于权于实俱信俱解。三信显由他。解明自悟。前云其余声闻信佛语故随顺此经。非已智分故显由佛四人方信。既有信已自比解生。故名信解。信则顺他以心净。解乃显已而能知于人。于法并信并解。四信．解二言各有所简钝根正见信而不解。利根邪见解而不信。利根正见亦信亦解。钝根邪见不信不解。又初心凡夫信而未解。十地菩萨证解已信。地前趣入由信而解。一阐提辈不信不解。今为双简。是信之解非信不解非解不信。信而解故名为信解。皆取第三句。信者定趣之净心。解乃悟会之深智。于教于理俱信俱解。是比解故。随增义者解教实权之趣。信归一乘之旨。于理未证故不说解。以义通论俱缘教理。亦信亦解持业为名。解妨者。依毗婆沙说声闻有三品。上根唯一。谓舍利弗。独六十劫曾练根故。中根亦一。谓大目连。所余声闻皆属下性。何故今时四人领悟并为中品。答鹙子先悟。未爽彼宗。四人中根。何乖此理。望声闻以比况。中品独是目连。发向大性以归心兼四人而何爽。且如悟空善现．辨说满慈．持律婆离．头陀迦叶。各有一胜何必齐能。故四皆中未乖真趣。问何故七喻论名穷子。经中题品乃言信解。答信解为本方能说喻。论从破病穷子为名。经从根本法名信解名据胜立。未劳为例。
　　经。尔时慧命(至)欢喜踊跃。
　　赞曰。此品大文有三。初叙四人之喜敬。次申四人之领述。后陈四人之荷恩。下颂中云。世尊大恩下是。初中有二。初明欢喜。后明虔仰。此初也。慧命者应云具寿世俗之徒皆爱身恒之寿。圣者之辈并宝智慧之命叹愿双成故言具寿。单言慧命义便阙也又真谛般若名净命据断德惠命据智德今言具寿双显智断二德单言惠命义阙也。余三以姓为称。简小以大标名。善现以德彰题。但以慧命标德。近闻喻说得未曾有。远闻授记复生欢喜。踊跃义通近远俱说。或未曾有法即是授记。
　　经。即从座起(至)而白佛言。
　　赞曰。此明虔仰表有九义。一从坐起表从二乘发大心故。二整衣服表具任持菩萨戒故。三偏袒右肩表作一乘吉祥事故。四右膝著地表降昔执二乘心故。五一心表专求大不受余经一句偈故。六合掌表心冥佛说识权实故。七曲躬恭敬表自身心皆俯顺故。八瞻仰尊颜表心观教理。睹法化二身故。九而白佛言彰信解故。
　　经。我等居僧之首(至)三藐三菩提。
　　赞曰。下第二段申四人之领述。初长行后偈颂。长行有三。初法领。次喻领。后合领。法领有二。初彰昔不悕。后显今获得。我等今于佛前下是彰昔不悕者。佛昔说权我得权故。法华会前未悕得证一乘实法而当作佛。今获得者今闻一乘当得作佛。领佛初权后实化故。初文有二。初略后广。此略有四。一居僧之首。望重位隆。二年并朽迈。齿过力屈。三自谓已得涅槃。苦尽心泰。四无所堪任。性拙情疏。由此四义不复志求。无胜进意故昔不悕。
　　经。世尊往昔(至)心不喜乐。
　　赞曰。下广不悕。初谈往事后释所由。此初也。初中复二。初但修自行。佛说般若等时。唯念空．无相．无作等是后不乐大乘。于菩萨法等是。世尊往昔为诸菩萨说般若时久。我不欣悟身有劳倦。遂作三观。其空摄二行谓空无我观众生为空。无相摄四灭谛四行。观涅槃为无相。无作即是无愿摄所余十行。苦谛下二。集道各四。观诸有为一切无愿。此通有漏无漏。三慧所摄。不言三昧故。余义皆如瑜伽第十二略纂释。此依声闻三种观。说不说菩萨观也。于菩萨法。谓三十七菩提分法。略为七位。一四念住。身．受．心．法。以慧为体。谓由念力慧于境住。二四正断。谓律仪断．断断．防护断．修习断。以精进为体。精进起用能修断故。三四神足。谓欲．勤．心．观。以定为体。为此四种而修定故。四五根。谓信．勤．念．定．慧。如名以五为体出生善故。五五力。体即五根。难屈伏故离根别立。六七觉支。谓择法．精进．喜．念．定．舍．轻安。三是别境。择法念定。三是善数。勤．舍．轻安。一是遍行。谓喜。七八圣道支。谓正见．正思惟．正语．正业．正命．正念．正定．正精进。其正思惟以慧为性。能发语言通佛有故。正语正业以无嗔痴所发身语为体。无贪所发名为正命。离五邪命故。俱以无表色思为体。余如自名。三十七种合体有九。一慧．二精进．三定．四信．五念．六喜．七舍．八轻安．九无表色遍行有一。谓喜。别境有三。谓念．定．慧。善有四谓信．勤．舍．轻安。色法有一。谓无表。如无垢称疏。菩萨所修与声闻异。故菩提分名菩萨法。第二游戏神通者。华严经说。菩萨有十法名游戏神通。一现舍天寿。二现受生。三现为童子种种戏笑。四现作出家。五现作苦行。六现向菩提树。七现降魔。八现乐寂静成无上道。九现转法轮。十现入涅槃。与论所说八相有异。第三净佛国土者。无垢称经第一有十八种因合为八类。谓发起无上菩提心．纯意乐．善加行．增上意乐此四各如自名。六度为六。合名止息。四无量四摄事。巧方便。菩提分。此四合名发起。凡所修善皆修回向。此如自名说息无暇自守戒行十善业道。此三名寂静。彼经香台品说八。一思于有情作诸善事不希善报。二思代彼受苦。我之善根悉回施与。三思于有情其心平等心无挂碍。四思于有情摧伏憍慢敬爱如佛。五信解增上。于未闻经无疑无谤。六于他利养无嫉妒心于已利养不生憍慢。七调伏自心常省已过不讥他犯。八恒无放逸常勤修善。此是八法无毁无伤。从此命终生余净土。广如净土章中所说。第四成就众生者外化利物。诸利他行。此中即是七地四菩萨行。谓菩提分行。此名菩萨法。诸神通行。波罗蜜行。此名净佛国土。成就有情行。于此四种大乘之中不生一念好乐之意。无堪趣故。
　　经。所以者何(至)好乐之心。
　　赞曰。此释所由有二。一道已满无苦心安。二年已迈齿过力屈。故于大法既非已望无一乐心。
　　经。我等今于佛前(至)不求自得。
　　赞曰。显今获得。获得大乘当作佛也。有三。一得记心领总领初周。二闻法生喜。别领喻说。此二领悟。三庆获善利。无量珍宝即大乘也。
　　经。世尊我等今者(至)以明斯义。
　　赞曰。下别陈喻有二。初总谈说喻。后正陈喻词。此初也。以佛前言诸有智者以喻得解。故今亦以喻领佛意。
　　经。譬若有人年既幼稚。
　　赞曰。下陈喻词有二。初喻昔不悕。后喻今获得。复经少时父知子意渐已通泰下是。即是初喻昔住权而不悕。后喻闻今实而获得。初文有六。一最初发心喻。二舍父逃逝下退流生死喻。三年既长大下中还见佛喻。四父母念子下不肯修大喻。五父遥见之而语使言下化以二乘喻。六世尊尔时长者有疾下示大不悕喻。此即初文。初之四段同前所说。二万佛所。化以大乘。第五段方便引导生我法中第六段法华会前为说般若。但念空等不生欣乐。今获得中方是令忆本所行道。为说法华。幼者弱。稚者小。最初为十六王子时。教发大心尚密说故。未广修行名为幼稚。
　　经。舍父逃逝(至)五十岁。
　　赞曰。第二退流生死喻也。对法引经云。若有成世间增上品正见。虽经历千生终不堕恶道。彼据上品最初发心。今说下品发心是以退流生死。心未坚固不专乐佛名为舍父。背教违理常行恶行。喻如逃逝。逃者避也。逝者往也。行也去也。他国者生死也。久不可乐故。佛法为自国久令安乐故。涅槃经中。以佛法为他国非已分故。生死为自国是已分故。以此以彼相待不同。此以有性及发心已后为自他。彼以无性及未发心前为他．自亦不相违前虽以三界总为佛之大宅。今以为他国者。染．净体殊国分他．自。又依凡说亦不相违。又依大悲生死为宅。若依大智乃称他国。下喻说中总有五国。一久住他国。二遇向本国。三乃遍他国。四经历国邑。五并会亲族国王大臣。初及第三以生死为他国。第二以佛法为本国。第四亦总说佛法说法利宽如国。第五即人王之国。或喻佛法国之四众。或十乃至五十者驰流五道。名言种子各十业道之所资故。
　　经。年既长大(至)遇向本国。
　　赞曰。下第三段中。还见佛喻。即是未退大菩提心。前更重见佛。世世已曾从佛化故。此前逢佛皆化大乘。文有其三。初子长还国。次父先求觅。后子遇到城。此初也。于中有六。一根性渐成年既长大。习种姓也。二未修福．慧加复穷困。三轮转四生驰骋四方。四规出苦道以求衣食。五闻思慧心。由种姓逼日日善生渐渐游行。六幸逢佛法遇向本国。初教发大心。虽退流生死。今者还遇佛法内住。顺昔所修名到本国。驰奔。骋走也。
　　经。其父先来(至)中止一城。
　　赞曰。第二父先求觅。有三。一求子止城。二资财甚众。三客利丰广。此初也。父者化身。佛虽先来已经化导。众生自退。故名先来求子不得。中止一城。生死中也。城者大乘。无垢称经云。为护法城。今以大乘法为城也。将说大乘以教发心故。城喻大乘法。
　　经。其家大富(至)悉皆盈溢。
　　赞曰。下资财甚众。有八。此中有二。一七宝喻七圣财丰足。二有为仓无为库。诸德悉皆盈溢。博物志云。松脂入地千年。化为茯苓。茯苓千年化为虎魄。一名红珠。广志曰。此物生处其上及傍不生草木。深者八九尺。大如斛。削去上皮中成虎魄有汁。初如桃胶。凝坚乃成其器。西方人用以为碗。
　　经。多有僮仆(至)牛羊无数。
　　赞曰。此有六种。一调伏烦恼为僮仆。驱策随心故。二方便善巧为臣佐。三妙愿及力为吏民。四五通。为象马。五五乘为车乘。六八万四千众行为牛羊无数。
　　经。出入息利(至)亦甚众多。
　　赞曰。此客利丰广。真俗谛教名入出利。入佛法中出生死故。或三乘教名出出生死故。人天教为入入生死故。令善渐生故名为息。息者长生之义。为愍众生教被生死故遍他国。三乘圣众处处。宣扬佛之正法。名商估贾客。宣尼云。求善价而估之即同于此。此类非一名众甚多。商者说文行卖也。玉篇通四方之珍异曰商旅。有作商商量也。非此义估音公户反字书无此字。唯尔雅郭璞音义释言。注中商贾作此字。切韵估市税也。贾者坐卖也。周礼九职。六曰司市。掌以商贾。以通货贿郑玄玉篇。通物曰商。坐卖曰贾。白虎通曰商之言商。商其远近通四方之物以聚之也。贾者固也。言固物以待民来求其利也。贾亦通语耳。故左传荀[勞-力+(乞-乙+止)]之在楚。郑贾人褚中以出之。史记阳翟贾人往来贩贱卖贵是也。客通名耳。
　　经。时贫穷子(至)所止之城。
　　赞曰。子遇到城。内道三乘名为聚落。此为总句。所有说法。神通之事名为国邑。此中意说。遍游内道以求出要。名游聚落。前文已说子长还国归佛法讫。故知。聚落不通外道。或听说法之浅深。或观神通之胜劣名历国邑。国宽喻说法。邑小喻神通。识众圣以否藏。还至佛法大乘教内名到父城。依后解云。幸逢佛法。初听大乘名到父城。佛自住大乘故。即是中途还逢大乘。
　　经。父每念子(至)心怀悔恨。
　　赞曰。第四段不肯修大喻。有四。一父恒念子。二子见惊走。三父令急捉。四子遂忧惶。初文有二。初总明思念。后别明思念。此初也。五十年者驰流五道。未曾向人说如此事者。我自昔来未曾对众说我曾教发大乘心。今者常念。望欲与之大乘财宝及一乘乐。但窃思念不彰于言。悔不早觅子教。恨子不早觅我故名悔恨。
　　经。自念老朽(至)每忆其子。
　　赞曰。下别思念。有二。初念付财。后念己乐。此初也。修行日久道先圆故名为老朽。福慧无穷故多财物。虽有菩萨。未化声闻令继佛位故言无子。或子少故亦名无子。一旦终没示入涅槃。大乘财物悉皆丧失。彼机未熟无所委付权实之法。是以悲深每恒念子。
　　经。复作是念(至)无复忧虑。
　　赞曰。此念已乐。无子付财。所以忧虑。子脱顺领岂不乐哉。坦音他但反。安和之义。
　　经。世尊尔时(至)住立门侧。
　　赞曰。下第二段子见惊走。有三。初到父门。次明见父。后明却走。此初也。佣音余封反亦赁也卖也。身心精进以求出要。心如佣赁展转。非是本心故求大乘。种姓所排幸至大乘。名遇到父舍。以大乘种子近生远熟故幸初逢。于中更值了义大乘名到父舍。大乘教．行能诠于理。能证于果名之为门。彼时未能专求普习行行证果。但知总相片听少教。修微少因名为门侧。时未全能听习大教行大乘行。示当亦听行故名为立。片时安处名之为住。又小机未会于大。不名正入其门。微亦信习故名门则。上来乃以佛法为国。于中一切大乘为城。大乘之中真实了义中道大乘名为父舍。即以教．行名之为门。
　　经。遥见其父(至)恭敬围绕。
　　赞曰。下明见父。有七此文有二。一见父安坐。二贵贱承奉。由去大乘不退位远。去真理远义名遥见。佛以四无畏为床。亦四静虑为床。以无贪．无嗔为宝机。以承戒足戒学迹故。具戒学者为婆罗门。慧学者为刹利。定学者为居士。又大乘．独觉．声闻三乘之众恭敬围绕。
　　经。以真珠璎珞(至)侍立左右。
　　赞曰。此文有二。一严饰身体。三念住为珠璎。二臣佐供卫。妙愿及力为吏民。示现调伏烦恼为僮仆。心持四摄为执白拂。体洁除垢故不离身心。名侍左右。
　　经。覆以宝帐(至)威德特尊。
　　赞曰。此中有三。一庄严外物。二出内财产。三结类尊高。四无量为宝帐。七净为华。总持为幡。五分法身及妙定润其身心。如香水洒地。教他以七觉如散众华。外用万行。以为严莹如列宝物。上名庄严。
　　外施法财名出。身自蕴德名内。取以释内内自取故。与以释外外与他故。又出内如前。众生机熟名取。佛应时化名与上为出内。
　　有如是等下结类尊高。洒音切韵所绮反扫也落也。又所买反。通俗文以水敛尘曰洒。玉篇汛也汛音思见反散也。此是初现化身净土胜妙之相。故子见走未见报身。亦非秽土。
　　经。穷子见父(至)悔来至此。
　　赞曰。此明却走。有三。一悔来。二起念。三疾走。此初也。见者比知非眼见非智证。以闻思比知也。十力。无畏名大力势。或以眼见佛大神通名见力势。非已能修非已能证故怀恐怖。此见化身。净土之相。由劝作佛。思不能行。求之当证名悔来至此。
　　经。窃作是念(至)强使我作。
　　赞曰。此起念也。王者法身王。等者。报身。等是相似义。或王者法之王。王等者如世之王。非我精勤之所能证。名非佣力得物之处。贫里者二乘也。不如往彼勤苦身心纵任有地。地即依止生长道处。肆音息利反。伸也陈也。伸陈役力得自纵任义。福慧可求名衣食易得。若久住大乘。佛脱强抑劝我修作非我所乐。此乃未退大前作此思念。强音巨良反抑也。或其两反及其亮反。
　　经。作是念已疾走而去。
　　赞曰。此疾走也。自揣不能修行大行。速退大心规求作处名疾走去。此时犹未住二乘中。
　　经。时富长者(至)心大欢喜。
　　赞曰。自下第三父令急捉。有三。一见喜。二念生。三令捉。此初也。识大乘姓近生缘熟。故见生喜。
　　经。即作是念(至)犹故贪惜。
　　赞曰。念生也。而忽自来其根熟故。甚适我愿顺本心故。我虽年朽。道成久故。犹故贪惜大悲深故。爱子情恋大悲深重。故言贪惜。
　　经。即遣傍人(至)疾走往捉。
　　赞曰。令捉。有二。初追后捉。理本绝言。以言显之不称正理。教名傍人一乘教也。或行可修名为正主。教且开悟故名傍人。悲心疾起名为急追。令入大乘顺先所习名曰将还。悲教急化故言使者疾走往捉。
　　经。穷子惊愕(至)何为见捉。
　　赞曰。自下第四子遂忧惶。有三。一子惊愕。二使逾急。三子闷绝。此初也。心不悕大行名惊愕。愕音五各反亦惊也。心口不伏修行求退。名称怨大唤。我情不欲大名不相犯。无端强授我之大乘名何为见捉。
　　经。使者执之逾急强牵将还。
　　赞曰。此使逾急。悲心击故教被弥切。抑令修学名强牵将还。用为今时入大乘之因。所以逼之。非佛于时不知根器而抑将还。
　　经。于时穷子(至)闷绝躄地。
　　赞曰。子闷绝也。情不乐大无所伤犯。名念无罪。不令我学小。返拘以大乘名被囚执。菩萨苦行实难可行。过已力分。恐将苦已名必定死。心弥不乐名转惶怖。休心不学退入生死名闷绝躄地。地者生死处故。擗音房益反抚心也。今既倒地正应作躄。亦有作僻。邪僻之义。非此中理。
　　经。父遥见之(至)莫复与语。
　　赞曰。下第五段化以二乘喻有六。一教发权心。二穷子欢喜下彼兴小意。三尔时长者将欲诱引下令修脱分。四尔时穷子先取其价下子遂依行。五其父见子愍而怪之下劝入善根。六即时长者更与作字下便成圣位。初文有二。初令放后使放。令放有二。初标止被大化教发权心。后释所由。此初也。子行犹远名父遥见。昔者已云遥见父故。且止大教暂示勿被。故言不须。莫抑授大乘令修大行。名勿强将来。用二乘权巧三归五戒之教。以被其心。如冷水洒面。且令悔灭。制伏十缠之惑。暂息八难之苦得生人天。少渐厌苦复本所忻名得醒悟。停授大乘莫复与语。醒醉除也。此时似醒入圣真悟。
　　经。所以者何(至)云是我子。
　　赞曰。释令放意。识声闻性远生近熟名知意劣。自德甚大彼怯能成名为子难。豪健也。淮南子智出万人谓之豪。亦为[敖/力]字。难音奴旦反患也痾也。知有大姓名审知子。堪当继位。隐密潜化名为方便未告大众云先我化。有大乘因言是我子。
　　经。使者语之(至)随意所趣。
　　赞曰。此使放也。大教停被。任学二乘名随所趣。
　　经。穷子欢喜(至)以求衣食。
　　赞曰。第二彼兴小意。适本机宜故欢喜。初发小心。故名得未曾有。从生死中发趣二乘菩提之意名从地起。往至贫里以求衣食。二乘功德少故名贫里规无漏法名求衣食。
　　经。尔时长者(至)无威德者。
　　赞曰。第三段令修脱分。说五停心．念处等故。文有二。初密遣二人。后二人依教。初中有三。一遣二人。二令传语。三拟问答。此初也。实无二体。设有二乘之教故言密遣。方便之教但化二乘故言二人。智慧狭劣名色憔悴。神通不大名无威德。或教偏故色悴。理阙故无威。或自德阙而称悴。他利寡而无威此皆发小心后。初教行二乘行时。广雅作憔悴。切韵三苍作憔悴。愁忧患也病也。玉篇亦作悴忧也伤也。
　　经。汝可诣彼(至)将来使作。
　　赞曰。令传语也。教令彼闻名汝诣彼。方便渐化故。言徐语。二乘学地名为作处。无漏之法胜过初教人天之善。名倍与直。彼心能遂而修学者。劝来修学名使作也。
　　经。若言欲何(至)亦共汝作。
　　赞曰。此拟问答。彼设若问修行何法。答言除粪。断烦恼也。修行大乘如作宝器。学小乘者犹如除粪不但行能断惑。教亦助断。借威势故故言供作。
　　经。时二使人(至)具陈上事。
　　赞曰。二人依教也。以教扣机如求穷子。以法称器。令彼闻知。故言得之。述断烦恼名陈上事。
　　经。尔时穷子(至)寻与除粪。
　　赞曰。此第四段子遂依行。先取价者。初发二乘菩提之心学闻思慧。此真胜德名为取价。后位方始作五停心．念处观等。渐折伏烦恼名寻除粪。与者为也。顺用佛言故名寻与。
　　经。其父见子愍而怪之。
　　赞曰。自下第五劝入善根。有三。一心伤。二身近。三共语。此初也。愍无相好．福慧。怪无求大之心。
　　经。又以他日(至)污秽不净。
　　赞曰。下身近有二。一见子。二身。同此初也。除粪已上是远世化。解脱分满位。见子愍已后是近世化。创教令入四善根位。异前解脱分名为他日况此皆是多劫修行。分位既异。故别说时。知根未熟潜施密化。又不以大乘教被。但以二乘生空教化。故言于窗牖中。不正视故。牖者导也。向也。将成道时方向鹿园。相见。此乃犹未是今生事。故名遥见。或由彼去圣位尚远亦名遥见。未得胜福故名羸瘦。羸弱也。不得胜智故名憔悴。烦恼名粪土。恶业名尘坌。坌音蒲闷反尘秽也。[土*孛]土曰坌。苦果名污秽。合此三种皆名不净。
　　经。即脱璎珞(至)除粪之器。
　　赞曰。此身同也。化身具德相好圆明居净土中。子见惊走。今现秽土秽垢尘身。化相隐之。如脱璎珞严身之具。亦如神力隐身常光但放一寻。非佛胜身相好但尔名脱上服。相同有漏名著粗弊垢衣。示有烦恼．恶业。如尘坌身。先说权教名为右手。用之先故。除粪器者二乘因行伏烦恼故。以教诠显义同手执。佛自示同断烦恼行。说权教故。
　　经。状有所畏(至)得近其子。
　　赞曰。下共语。有二。初总与语劝勉。后别与语教示。此初也。示怖众苦。慈悲接引如状有所畏。示现．教导．赞励．庆慰．劝行精进。名语勤作。此乃世世从佛化时故得近子。
　　经。后复告言(至)当加汝价。
　　赞曰。下别与语教示。有三。一不令西东。二随须即与。三假称父子。此初也。咄音当没反。说文相谓也。字书吐也。今取相谓。呼也。勿复退堕却入生死修外道法。名勿余去。加汝价者。与汝修慧四善根故。加于前位闻．思慧故。
　　经。诸有所须(至)好自安意。
　　赞曰。此随须即与。瓫器谓禅定。米面谓解脱．胜处．四无量等。因定所有诸功德也。此位亦学分修习故。盐醋谓生空本．后有漏二智。犹如盐梅调和诸味。此智亦尔调功德故。决意忻趣勿生疑难。老弊使人者。二乘之五通．四种神足作用弱故。立老弊名。以与汝等。汝可勤学以自安意。此说利根超得果者。次第得果者。瓫器谓初未至定米。面谓四谛．五根．五力等观。盐醋谓生空无我等行相。老弊使人四神足等。曾解脱分位所修之法。
　　经。我如汝父(至)如所生子。
　　赞曰。假称父子也。初标。后释。我道满名老。汝道软如少。父子之情既切。眷念之意逾深。既以如父子之言。亦何忧于困乏。亦不自轻己。专求出要名无欺。身常精进名无怠。心无烦恼嗔恨语无怨恶之言。此即折伏三业恶也。汝已能为方便谛观折伏烦恼。名都不见汝有如此恶。如余外道家修行之作人。亦都不见汝有诸恶。如我佛家初心凡夫之作人有所欺怠者。自今已后汝既近圣。如诸圣人我所生子。亦无有异。未得见谛仍非真子且名如子。
　　经。即时长者(至)名之为儿。
　　赞曰。自下第六便成圣位。有三。一初入圣。二住修道。三成无学。此初也。住凡位如假儿仍非是儿。入圣已是真儿方号为儿。故便作字。转亲近故此住初果。
　　经。尔时穷子(至)常令除粪。
　　赞曰。住修道也。此明金刚道前。虽得入圣欣于此遇。自知不及诸菩萨故。尚自谓是客作贱人。于二十余年喻二乘位。一一皆具无漏十法行。十业道。故常令除粪。恒断烦恼。或二十年者。加行．无间二位之中伏断除惑。或住修道。断上下界诸俱生惑。五下分结．五上分结。二类断故。或无间．解脱道断种．粗重二位别故。
　　经。过是已后(至)犹在本处。
　　赞曰。此明金刚道后。成无学已得亲近佛。识达生空同得解脱名相体信。入学佛法出利群生。无怖无染名无障难。又心相体信入．出二利亦无疑难。尚住二乘生空之理。不悕大果名止本处。是本所求所学处故。
　　经。世尊尔时(至)当体此意。
　　赞曰。下第六大段示大不悕喻。有二。初明示大后明不悕。初文复二。初标后释。此初复二。初知时后正告。有疾者十二年后众生烦恼展转增多。众生病故佛亦有疾。此于法华会前。知入涅槃时近所应度者皆将度讫名知死不久。菩萨．如来有为无为一切功德名仓库盈溢。溢满也。其中大乘许多二乘许少。如来许多。菩萨许少。无为许多。有为许少。所应取者自利万德。所应与者利他万德。汝应谙识悉应知之。述自先心当体此意。即令谙识大乘义旨．二利万德。此乃为说大般若等。令其识达大乘道理。而未付之教发大心。故奄含言当体此意。
　　经。所以者何(至)无令漏失。
　　赞曰。此释示大。如世父子身虽有异心事不殊。佛与二乘为不异者。一解脱等。二生空真如等。三意乐等。佛得众生平等意故。宜加用心求解大法。无令漏失勿忘不学。
　　经。尔时穷子(至)一餐之意。
　　赞曰。下明不悕。有二。初领而不悕。后犹住本处。此初也。须菩提等法华会前。领解空义。守护大乘。不愚于法知大乘理然无一念发大乘心。无悕佛果大乘法食一餐之意。故前说言不生一念好乐之心。悕音虚机反。亦应作希希愿也。
　　经。然其所止(至)亦未能舍。
　　赞曰。此犹住本位。然其所止犹住二乘。二乘劣心亦未能舍。
　　经。复经少时(至)自鄙先心。
　　赞曰。下第二大段。喻今获得。有二。初父付后子获。世尊是时穷子下是。父付又二。一知时到二集众付。此初也。经少时者般若会后法华会中少长进故名为渐已。以解二空其意弘远名为通泰。通者开达。泰者安泰。成就大志者。昔发大心近生远熟故自鄙先心者。悔昔住小也。鄙者轻嫌轻嫌先时修小乘心。故鹙子先言我等同入法性。云何如来以小乘法而见济度。是我等咎非世尊也。每自克责。正与此同。
　　经。临欲终时(至)皆悉已集。
　　赞曰。下集众付。有二。一命集二正告。此初也。今法华会去涅槃时才有五年。名将临命终。昔退大声闻之子会菩萨之亲族。国王等四喻四众也。或如自名即实彼类。
　　经。即自宣言(至)我之所生。
　　赞曰。下正告。有二。初牒昔后告今。忽于此间下是。牒昔有三。初牒最初发心。次牒退流生死。后牒权中余四久事。谓中途遇佛不肯修大。化以二乘示大不悕。此即初也。二乘作佛其事极难。故自宣之不遣余说。最初我为十六王子时。教之发大心。彼之善根我口所生。从佛法音而得生。故从佛法所生。尔乃是真生故。
　　经。于某城中(至)五十余年。
　　赞曰。牒退流生死也。某城者大乘也。最初一逢已教发趣大乘之心。若定性大乘及上品发心。未必退没今说不定姓及下品发心故。彼已复经退流生死故名某城。舍吾逃走。伶音郎丁反与零同。切韵伶者乐人。非此所明。俜音匹丁反。三苍云。伶俜犹联翩也。亦孤独貌。切韵若行不正。作竛竮。竛音郎丁反竮音普丁反亦作彾[彳*甹]。又行不正作跉[跳-兆+丁]。跉[跳-兆+丁]即令[打-丁+聖]音。今多作跉跰不知所说。有解云跉跰足履危险之貌。亦有本作跉俜字。此是孤单之状。或蹑五趣危险辛苦。或孤单辛苦驰流五趣舍佛等父母故名曰孤单。义虽可然不知何据。其跰音亦补诤反与迸同。跉不正迸散也。亦非此义。此中意言舍父母走常有不安。失侣孤危行不能正怖惧辛苦。
　　经。其本字某(至)怀忧推觅。
　　赞曰。此牒权中余四久事。中途既遇我我极谙委。世世从我所教化故。由此谙忆自他两名。昔住本城者。中途逢时还教大乘。故舍利弗修行。经六十劫方退就小。中间许时逢教大乘。故我住本城。怀忧推觅者。慈悲深故如似怀忧。见不肯修大乘。方便化以二乘。彼虽得果慈悲深故复示其大。而彼不悕。如是种种名为推觅。
　　经。忽于此间(至)是子所知。
　　赞曰。此告今也。佛地论说。法华会上不定种姓根机成熟。应舍分段受变易身回心向大。故言于此会遇得之。感应相符故。昔曾化以大乘。故言实是我子等。我之菩提．涅槃财物子所应得。是子所有。先所利他之出．自利之内功德。是子所知。我今皆付。
　　经。世尊是时(至)自然而至。
　　赞曰。此子获也。识自先来无心规佛。何期。根熟任运闻经当得作佛。名本无心有所悕求。佛果实藏自然而得。
　　经。世尊大富长者(至)我等为子。
　　赞曰。下第三段合领。有二。初合昔不悕。后合今获得。今我等。方知世尊于佛智慧下是。初文有五。第一合初发心。二世尊我等以三苦故下合退流生死。三迷惑无知。下合不肯修大。四今日世尊令我思惟下合化以二乘。五然世尊先知我等下合示大不悕。不合第三中还见佛。中间逢佛亦是佛子。初逢亦子。故略不说。前喻具陈。世世从化前已有故。此初文也。子义如前。初教发心实住凡位。故言似子似圣真子。或此总相。说诸二乘似菩萨子。佛常说二乘亦是佛子。故鹙子前言今闻法华方知真佛子。
　　经。世尊(至)受诸热恼。
　　赞曰。二合退流生死。三苦者。一苦苦。二坏苦。三行苦。谓苦受自相。及顺苦受若根．若境．并相应法。五蕴一分是苦苦性。乖缘逼迫名之为苦。此苦即苦故名苦苦。即八苦中前之五苦。皆名苦苦。乐受自相．及顺乐受若根．若境．并相应法。于娈坏位能生忧恼故名坏苦。又由爱故令心娈坏亦名坏苦。五蕴一分是坏苦性。即八苦中。爱别离苦。求不得苦。皆是坏苦。舍受自相。及顺舍受若根．若境．并相应法．或于一时。由前二苦粗重所随。不离前二。无常易脱所随逐故。名为行苦。不唯舍受独名行苦。有漏五蕴全是行苦。即八苦中略摄一切五取蕴苦皆是行苦。如唯识第八缘生之中。诸文不同。由退流故。受此生死。或此不说昔日退流。但总相言三苦逼迫受诸热恼。
　　经。迷惑无知乐著小法。
　　赞曰。三合不肯修大。愚痴名迷。犹豫名惑。乐小法故不肯修大。
　　经。今日世尊(至)一日之价。
　　赞曰。四合化以二乘。有二。初依佛语得之不多。后叙小情遂以为足。此初也。思惟者。思修谛观。蠲亦除也。蠲除戏粪断烦恼障。勤加精进多劫专心。得至涅槃。一日价者。所获不多。大涅槃体三大劫得。名无数价。今六十劫即得解脱。岂非涅槃一日之价。又大涅槃三事圆满。名无数价。今乃唯得解脱。不得大慧法身。解脱之中唯得惑障解脱。不得智障解脱。唯得离分段生死解脱。非得离所知障及变易解脱。岂非涅槃一日之价。涅槃之体即解脱故。
　　经。既得此已(至)所得弘多。
　　赞曰。此叙小情遂以为足。穷贱心故。
　　经。然世尊(至)宝藏之分。
　　赞曰。自下第五示大不悕。有三。初知我乐小。佛不说我得。故不悕。二自得涅槃谓已满足。故不悕。三但为菩萨说不正为我说。故不悕。此初也。著弊欲者乐恶悕求小乘也。佛知乐小观根未熟。遂放舍我。不分明为我说我亦有佛分。故我不悕。佛无不择舍故择而舍我。
　　经。世尊(至)无有志求。
　　赞曰。自得涅槃谓已满足。故不悕也。以方便力说如来智慧者。初说方便权教。意显真实一乘佛之智慧。由我已得涅槃价故。所以自谓满足。已为大得不知实事佛之智慧所以不悕。
　　经。我等又因(至)无有志愿。
　　赞曰。但为菩萨说。不正为我说。故不悕。有二。初标。后释。此标也。此说般若因佛智慧加持力故。随我等辈。为菩萨说。不正为我说。我等于此故不志愿。故瑜伽云。唯为发趣求大乘者说诸法空。正同于此。
　　经。所以者何(至)真是佛子。
　　赞曰。释第三不悕。知我乐小以方便力分明为我正说二乘之法。不正分明为我等辈说。亦应宜闻甚深般若。佛但奄含总相随我宣说般若等经。我等不知身有佛分。有佛种故真是佛子修学般若。由此愚故所以不悕大乘法也。
　　经。今我等方知(至)说大乘法。
　　赞曰。下合今获得有三。初知佛不悭大乘故得。次知佛唯以大乘化故得。后结领今得。此初文也。初标后释。文意可知。领方便品云。若人信归佛如来不欺诳。亦无贪嫉意。断诸法中恶故。今知佛不悭。但我自乐小。不能学大乘。若有乐大乘心。佛则为我说。以不悭故。吝音力进反。鄙吝也。若惜作吝。惜已吝。故作鄙吝。
　　经。今此经中(至)大乘教化。
　　赞曰。此知佛唯以大乘化故得。今此经中。唯说一乘。故知但以一乘为宗。不说一身以为宗也。昔时毁呰声闻。但为化菩萨。令学一乘故。佛意既然。故我今得即领前言。如是皆为得一佛乘一切种智故。今此本言说于大乘今此经中。亦有本言说大乘法于此经中。义势相似。
　　经。是故我等(至)皆已得之。
　　赞曰。此结领今得。佛子得者。菩萨所得一乘因果。我今闻经发心求趣。如彼所得皆已得之。决定得故名皆已得。菩萨昔时初发心位如我今日。彼既究竟得。故我亦然名皆已得。理无异故。

　　法华经玄赞卷第六(末)

　　保安三年五月二十一日书写了法隆寺僧觉印之。
　　同年十二月六日以兴福寺圆如房之本移点已了。
　　本者皆点本也以朱书之也为令法久住往生极乐僧觉印为之。
　　大治六年辛亥正月二十九日丁卯申时奉传授善明房得业已了。
　　　　　　　　　　　摄释等皆见之觉印


　　妙法莲华经玄赞卷第七(本)

　　　　沙门基撰　信解末偈记
　　经。尔时摩诃迦叶(至)不求自得。
　　赞曰。长行四人同领。颂领独迦叶者最年大故。叙众意故影彰余人亦颂说故。下有八十六颂半分二。初七十三行半颂颂前三文。世尊大恩下十三行颂。属品中第三段荷佛恩深。初文有三。初二颂颂法说。次四十一颂颂喻说。后三十颂半颂合说。此初也。不颂昔日不悕。唯颂今时获得。初一颂半颂闻法闻记二事。后半颂获得。
　　经。譬如童子幼稚无识。
　　赞曰。下第二段。四十一颂颂喻说。中分二。初三十四颂颂昔不悕。后有七颂颂今获得。初中有六。初半颂最初发心喻。次一颂退流生死喻。次七颂中还见佛喻。次十四颂不肯修大喻。次九颂半化以二乘喻后二颂示大不悕喻。此初也。
　　经。舍父逃逝(至)五十余年。
　　赞曰。第二退流生死喻。周流者经历义。诸国者五趣也。总名他国。
　　经。其父忧念(至)顿止一城。
　　赞曰。下第三段。有七颂中还见佛喻。长行有三。子长还国。父先求觅子遇到城。今此唯颂父先觅子。不颂余二。二文入后第四段中。文稳便故此中有四。一颂求子止城。二颂半资财甚众。一颂客利丰广。二颂半往来者多。此初也。四方求者。随入四生求之。疲者劬劳。示相以求于子。顿停也停住大城。
　　经。造立舍宅(至)人民众多。
　　赞曰。二资财甚众。造宅者起慈悲心。立舍者显空胜义。或造者起也。宅即舍谓慈悲心。五欲者五种乐。或净法界等五法。娱者乐也。辇者真谛。法王独乘。舆者俗谛。诸人共乘。胜劣异故车乘者五乘。田业者智断余文可知。
　　经。出入息利(至)无处不有。
　　赞曰。三客利丰广商贾也。通四方之珍异曰商坐卖曰贾。估市税也。行曰商。坐曰贾客名通上。往来六趣以利群生曰商。住净土．人．天以化物曰贾。遍三界厘市行其税利曰估利丰客广。故遍三界皆有佛法。
　　经。千万亿众(至)有大力势。
　　赞曰。四往来者多王者爱念仁王敬故。豪族宗重臣庶崇故。由此因缘。四众八部往来者多。
　　经。而年朽迈(至)当如之何。
　　赞曰。下第四段有十四颂。不肯修大。有四。初二颂父恒念子。次九颂子见惊走。次一颂半父令急捉。后一颂半子遂忧惶。此初也。年迈益念道久悲深。夙夜惟念六返观故。
　　经。尔时穷子(至)或无所得。
　　赞曰。第二有九颂。子见惊走。中有三。初三颂遇到父舍。次二颂半所见父相。后三颂半见已惊走初中有二。初一颂半游求。后一颂半困到。此初也。索音所戟苏各二反。乞也。亦求也。国邑之义。长行已解。有所得者。遇佛法中真实善友。无所得者虚假知友。
　　经。饥饿羸瘦(至)遂至父舍。
　　赞曰。困到也。法食不足故饥。妙行不圆故疲。或起恶见损坏深故。生疮。不坚持戒。损坏浅故生癣。妄生见解不专持戒。到父城者。遇入大乘。佣赁。展转者勤力求法也。至父舍者入中道大乘也。
　　经。尔时长者(至)注记券疏。
　　赞曰。二所见父相也。门内者理居教内果在因内。昔望生死名居门外。今望涅槃故住门内。计算金等者诸圣作论分别计度法圣财故。出内财产者行二利用也。注记券疏者诸师作疏修撰文记等。注者丁住反注记也。切韵注之戍反水注也非注记。广雅注亦之喻反注疏也。识也解也。通俗文记物曰注。今亦作注。
　　经。穷子见父(至)何故至此。
　　赞曰。三见已却走。分二。初一颂半悔来。二颂却走。此初也。
　　经。[雨/復]自念言(至)欲往佣作。
　　赞曰。却走也。逼切迫戚也。
　　经。长者是时(至)追捉将来。
　　赞曰。第三父令急捉。默而识之者。未曾对众陈说声闻过去逢我是我之子。名默而识之。
　　经。穷子惊唤(至)使我至此。
　　赞曰。第四子遂忧惶。退大不修却住生死名闷躄地。若行大行乖本求意。与死不殊名必当见杀。何用大乘无漏衣食一旦至此。
　　经。长者知子(至)无威德者。
　　赞曰。下第五有九颂半化以二乘喻。长行有六。此中有四。不颂初二。初三颂令修脱分。次一颂子遂依行。次四颂半劝入善根。后一颂便成圣位。初中复二。初二颂遣使。后一颂传语。此初也。愚痴者无明。狭劣者意少。眇目者视不正。说文一目少也。目匡陷急曰眇眇小也。为二乘说安立谛教能诠显义。不圆名为眇目。所诠生空理短故名矬。无法身功德丑故名陋。神用不广故名无威德。
　　经。汝可语之(至)倍与汝价。
　　赞曰。此传语也。
　　经。穷子闻之(至)净诸房舍。
　　赞曰。二子遂依行。除烦恼粪净五蕴舍。
　　经。长者于牖(至)乐为鄙事。
　　赞曰。三有四颂半劝入善根。长行有三。此亦有三。初一颂心伤。次一颂身近。后二颂半共语。此初也。
　　经。于是长者(至)往到子所。
　　赞曰。此身近也。
　　经。方便附近(至)若如我子。
　　赞曰。下共语。长行有二。此亦有二。初半颂总与语劝勉。后二颂别与语教示。后文有二。初一颂半随须即与后半颂假称父子。涂足油者西方人庶例多涂跣。时既温热尘坌频沾。至必洗足以油涂之。今言足者。即四神足。欲．勤．心观。油谓八断行。即欲．精进．信．轻安．正念．正知．思．舍。初三为加行。轻安摄受身心。正念．正知为继属。不忘所缘安心一境故。有放逸生如实了知。故思．舍为对治。策心持心二种力故。已生沉掉能远离之名涂足油。如去风痹断障染故。或足谓戒。油谓六支。受学学处善能防护别解脱律仪。轨则所行皆具圆满。见微细罪生大怖畏。滋润戒故法食既充。无贪嗔痴荐席亦厚。无垢称云。四静虑为床净命为茵蓐。净命即是无贪所起身语二业故。以无贪为荐席也。在茵蓐下床之上故。荐音作见反亦席也。玉篇兽之所食草也。又床荐。所以同荐藉也。廗音详石反。玉篇席廧亦反广多也。切韵为廗。假称父子。又以软语。若如我子。若者如也。如我入圣之真子也。此乃见道已前。
　　经。长者有智(至)执作家事。
　　赞曰。四便成圣位文中。唯有无学渐令入出并彰修道。二十年中常令除粪名执家事。过是以后心相体信入出无难。然其所止犹在本处。影显见道。名之为儿。文中略故。
　　经。示其金银(至)我无此物。
　　赞曰。示大不悕喻也。大乘二利虽使令知名为出入。犹于门外者大乘教行之因门外。止宿草庵者犹住二乘。庵音乌含反小草舍也。有作庵庵闾草非舍也。自念以贫为事业。都无大乘事业之分。无一悕意不求大乘。
　　经。父知子心(至)刹利居士。
　　赞曰。下第二大段有七颂。显今获得前喻中有二。初五颂父付子。后二颂子获得。初复有二。初一颂半知机集族。后三颂半正付家事。此初也。
　　经。于此大众(至)恣其所用。
　　赞曰。下三颂半正付家事。有五。初半颂初教发心。半颂退流生死。半颂化以二乘。或在人天彼方根熟。或在加行。无间两道。或断五下。五上分结二位之时。故言见子已二十年。或说得有学．无学果。一颂昔退大乘今得相遇根机熟故。一颂正付。
　　经。子念昔贫(至)得未曾有。
　　赞曰。子获得也。有为功德名为珍宝。无为真如慈悲心等名为舍宅。又识达本识当成镜智。亦知一切三界众生皆已舍宅。及获珍财故生欢喜。
　　经。佛亦如是(至)声闻弟子。
　　赞曰。下第三大段有三十颂半。颂合说。中分二。初二十颂半颂昔不悕合。后有十颂颂今获得合。初合中长行有五。不合中还见佛。今此颂中唯颂示大不悕合余略不颂。前长行中示大不悕有三。今此亦尔。初二颂颂初知我乐小佛不说我得故不悕。次有八颂颂第三但为菩萨说不正为我说故不悕。后十颂半颂第二自得涅槃谓已满足故不悕。此初也。未曾说言汝等作佛。于佛妙智我亦有分。但说我等得诸无漏是声闻弟子故我不悕。
　　经。佛敕我等(至)当得成佛。
　　赞曰。下有八颂颂第三但为菩萨说。不正为我说故不悕。中分六。初一颂佛敕。次一颂半我依佛教次一颂他依我言。次一颂佛授他记。次一颂半正为菩萨不为我说。后二颂法喻双结。此初也。佛三业加。密敕令说般若等经。
　　经。我承佛教(至)说无上道。
　　赞曰。二我依佛教。
　　经。诸佛子等(至)精勤修习。
　　赞曰。三他依我言。
　　经。是时诸佛(至)当得作佛。
　　赞曰。四佛授他记。言诸佛者显一切佛法皆同故非唯一佛。亦是过去曾于余佛所受化故不尔一佛云何言诸。故前说言曾从诸佛闻方便所说法。
　　经。一切诸佛(至)说斯真要。
　　赞曰。五正为菩萨不为我说。故我不悕。
　　经。如彼穷子(至)亦复如是。
　　赞曰。法喻双结。文意可知。
　　经。我等内灭(至)都不欣乐。
　　赞曰。下第三有十颂半。颂第二自得涅槃。谓已满足故不悕。中分二。初二颂标自满不悕。后八颂半释。此初也。内灭者谓内自身灭诸烦恼证得涅槃。唯能了此以为究竟。更无自余外利他事故不欣大。
　　经。所以者何(至)谓是究竟。
　　赞曰。下八颂半释。中分三。初三颂半于佛境智起三解脱门观。自谓满足故不悕。次四颂自谓得道已报佛恩。虽为他说而自不悕后一颂结佛不为说故不悕。此初也。初三颂空无相观。后一颂半是无愿观。诸法皆空空观也。二我既无何有生等故。次下说无生灭等六种所无。并无相观舍离贪著不贪一切。遂于佛智亦不贪求是无愿观。由闻般若密意所说空无相愿。遂错悟解作此三观自得涅槃。后作此解谓是究竟故不悕大。
　　经。我等长夜(至)报佛之恩。
　　赞曰。二有四颂。自谓得道已报佛恩。虽为他说而自不悕。中分二。初二颂半谓报佛恩。次一颂半虽为他说而自不悕。此初也。验此文意住有余依涅槃回心向大。非住无余依涅槃界。
　　经。我等虽为(至)永无愿乐。
　　赞曰。虽为他说而自不悕也。
　　经。导师见舍(至)说有实利。
　　赞曰。三佛不为说故我不悕。简择于我观根未熟故见舍我。未曾劝进令修大乘说有实利。故我不悕。初不劝者据今生来。非曾不劝久已劝故。
　　经。如富长者(至)乃教大智。
　　赞曰。上二十颂半颂合昔不悕。下有十颂。合今获得有二。初三颂法喻对明。初教方便后说真实。后七颂明我今获得。此初也。一颂半喻一颂半法。
　　经。我等今日(至)得无量宝。
　　赞曰。下七颂明今获得。中分三。初一颂半总辨今得非先所望。次三颂始于今日方名得果体。后二颂半方名得果用。此初也。
　　经。世尊我今(至)无上大果。
　　赞曰。二始于今日方名得果体。初一颂总辨先得果非真今得是实。道谓证智。果谓无为。后二颂今得果。是实由前因。证于中初颂持戒因得报。后颂梵行满得大果。皆以胜昔。
　　经。我等今者(至)应受供养。
　　赞曰。三方名得果用。初一颂得真实声闻之名利他用故。后一颂半得真阿罗汉称实福田故。即显住小非真声闻亦非真是阿罗汉也。
　　经。世尊大恩(至)谁能报者。
　　赞曰。已上七十三颂半颂前长行。自下品之第三段有十三颂。荷佛恩深。分二。初六颂半总明恩深难报。后六颂半别明所难报事。初中复二。初一颂半明佛慈悲深故难报。后五颂明行供养事而不能报。此初也。时长处广行满心勤。苦己利人情深叵答。昊天之恩盖在于此。
　　经。手足供给(至)尽心恭敬。
　　赞曰。下五颂明供养事。中分二。初二颂六种内财不能报。后三颂四事外财并以起塔。亦不能报此初也。
　　经。又以美膳(至)亦不能报。
　　赞曰。四事外物不能报也。二颂四事。一颂结之。
　　经。诸佛希有(至)随宜为说。
　　赞曰。下六颂半明所难报事。于中有三。初二颂半总明佛能为下劣事于取相凡夫能随宜为说。次二颂能知欲乐及胜解而为说法。后二颂能知根熟未熟为说三乘。此初也。藏报身之实德显化相之权形。隐妙理之玄宗扬粗义之疏教。不居净土处此秽方随逐凡夫。岂非难报。
　　经。诸佛于法(至)而为说法。
　　赞曰。二能知欲乐胜解而为说法也。志力者胜解故。不随自意广演玄微。乃遂他情唱斯方便。岂非难报。
　　经。随诸众生(至)随宜说三。
　　赞曰。三能知根熟未熟。为说三乘。或粗。或细。或实。或权。观根初后以施为。岂非恩深而难报者也。

　　药草喻品

　　以三门分别。一来意。二释名。三解妨。
　　来意有四。一者前为上根初周法说。鹙子法领。佛法述成。后方授记。今第二周既为中根喻说。四人喻领。今佛还为以喻述成。后方授记。故此品来。二者论说对治七慢中。第三有大乘人一向增上慢。言无别声闻辟支佛乘。为对治此故说两喻。前譬喻品为对治凡夫求人天妙果。次信解品为治二乘有学执我乘与如来乘等不求佛乘。今此品为对治大乘人一向。慢言无别二乘。唯有一乘。故彼论言。第三人者令知种种乘异诸佛如来平等说法。随众生善根种子而生牙故。意显一雨虽同三草二木生长各异。佛教虽同三乘．二圣发修亦别。有为机器各各别故。亦有决定二乘者故。由机性殊禀润别故。故胜鬘云。摄受正法善男子堪荷四担。涅槃亦言。我于一时说一乘一道。乃至弟子不解我意。说须陀洹等皆得佛道。广说如余。依人运载。教等名乘。佛法虽同机修有异故说此品。三者方便品初。标智．及门二皆甚深名为一乘。前譬喻品。说乘有三体唯有一。四人领解实一假三。会智慧深今此会门。门即阿含。教同机异名会其门。如说四谛。三根俱闻。依蕴．处．界．缘起．三性。赖修有异名曰三乘。故知教同而机异也。故此品来。四者十无上中云。第一为显种子无上故说雨譬喻。十无上者并是七喻．三平等残。然于其中有是文残有是义残者。此是义残非是文残也。七喻之中已有雨喻。十无上内又更重说仍名为残前说雨喻。普润三草。三草既别令知乘异。今说雨喻。所润三草之中形于二草。佛种名大草。自位相形加名二木。所望义别名为义残。或是文残。谓小中大草文是雨喻破乘同病。诸树大小随上中下各有所受。此雨喻是种子无上。前后文别。故是文残。此大种子得雨滋润体用弘广。后得果殊故名无上。论引经言不离我身是无上义。唯大乘有名不离故。若种若现若因若果虽皆不离大乘。今显大乘无漏种子。以为因本成佛身故。为显此种子无上。故此品来释名者。去疾神功名药。禀润之形名草。有药非草。有草非药。有草有药。非草非药。所喻亦尔。教．理．行．果俱名为药。今取行药禀教修生不取余石药。不能生长故。世出世种能生长者俱名为草。今取人天善种三乘智因。是药之草违害恶故。不取生死恶道种草。不禀正法而滋长故。意辨三乘种别禀教成其异乘。不欲普明诸种。故以药草为目。是药即草持业释名。以别简通是药之草依主释也。以此为喻名药草喻。若云此品下明药及草喻故名药草喻。非药即草者。岂一切草皆取喻耶。由此故知今说为善。此以二义为喻。一如草性异禀雨滋其类别。三根本异禀教成其三乘二如草禀性各不相知。三根亦尔。不能知他五乘种异。谓乘无别故。以药草为喻。
　　解妨难者问论解七喻及十无上。皆云雨喻。何故题品云药草喻。不言雨喻品。答论说能滋之法以显所喻故。以雨喻为名。经取能喻之体以破彼疑。故标药草。倒者以乘无别为病。破者以机有别为破。故假所润药草。以况所滋根性。由此不标雨为譬喻。亦不双举雨草二性为品。问此品亦言二木。何故不标草木品。答据实而言理应双举。但以正法之设本破生病。生有乘同之疾。故以草异破之。无上显体尊高。未是破于生病故以药草为品。不以木等标名。草宽木狭草小木大。显通三乘不唯于大。显润生长不唯成熟故有解云。药者是雨。法药能滋。草者是机。所滋生性。以药喻法以草喻机。二既双彰便无难矣。文虽不然理亦何爽。又前譬喻品有所厌火宅．所欣三车。二合譬喻但可总言。此以所润机殊破彼执一之病。故唯以药草为喻。
　　经。尔时世尊(至)说不能尽。
　　赞曰。此品之中大文分三。初赞印。次迦叶当知下陈述。后品末二颂结成说实为授记之渐。此初也。先赞印。后更叹讶。言合理故善哉义契真故印。显彼所言尚未穷德故。更自叹佛同长者。以小可喻于大。汝同穷子圣德微亦许同故。赞且印。诚信也敬也。信如所言敬如说故。佛德难思说之叵尽。
　　经。迦叶当知(至)不虚也。
　　赞曰。下陈述。分二。初长行。后偈颂。初文有二。一陈说二结成。将临偈云如来知是一相一味下是。初中有三。一法述。二喻述。三合述。法中有四。初佛兴于世。二法利群生。三受道有殊。四不能自达此初也。于法自在所说不虚故。兴于世导利含蠢。
　　经。于一切法(至)一切智地。
　　赞曰。二法利群生。以大悲智方便善巧离名相法。能善说之以利群生。所说之理亦契至于佛智境地说合证故。到者至合之义或教顺于理理顺于行。行顺于果。故言到于佛果地也。以此普滋所应化故。
　　经。如来观知(至)通达无碍。
　　赞曰。三受道有殊。由识空有法之所归究竟真性。及知众生心行所趣。故能令彼各得生长。无垢称经云有。无所趣意乐所归。故所归趣即是三性。究竟归趣故即真如。心所趣者即是所欣遍趣之行。于理智中达之无碍。或由佛达法．及众生心．行。故能受道令三乘别。
　　经。又于诸法(至)一切智慧。
　　赞曰。四不能自达。佛于诸法能究竟尽。故能识根性。初与三乘。后示众生佛之智慧。众生不尔何理能知自性他性。下喻及合皆有此势。故作四科。又有释言。法述有二。初总明于法自在所说不虚后于一切法以智方便下别显不虚别显不虚中有四。一能开菩提．涅槃二体。开晓众生之心。以智方便而演说等是。二能显真如以示众生。法之所归是。三能悟菩提智故。以悟众生通达无碍是。四自曾能入亦令他入。示一切智慧是。虽作此解顺上一乘观此下文乃成别意。又别显不虚。四者。一穷法实性。二能知空有三知生心乐四能示权实。以智方便等者法实亡言。以言显说名智方便。此智方便所说之法虽非即真。然与佛智所证之法亦复无别。地者依止。佛智所观依止之处。真境名地。意言佛说真．俗谛理。合契到于佛智境地。体无异故合实法故。或教能顺理理能顺行。行能顺果故到佛地。一切智者是佛智故。如来观知等者。此能知空．有诸法所归。谓遍计所执．依他．圆成三性法也。或所归趣者。即真如理诸法究竟所归处故。亦知众生深心所行者。谓知心行及彼深心之所乐行。即是众生心．及所遍趣行达之无碍。又于诸法等者。既达诸法究竟明了。故能显示众生智慧。三权一实。令生欣证。此上意言。所说契智境识法空．有性解生心行所应学道。故能示众生佛之智慧令其归入。由此四义所说不虚。所说不虚故佛智无边。汝何能说。佛知诸法识众生心故。能初权后说实法。众生禀之成五乘别。众生无是功德智慧。不识法体及众生心。云何能知法之权实而执三乘无有差别。
　　经。迦叶譬如(至)名色各异。
　　赞曰。下喻说。中分二。初总喻。后别喻。此初也。土地已前喻能有所生。已下喻所有。三千大千彰所依器。一佛化境。于中有四。一山。玉篇艮为山山产也。宣气散生万物。二川。贯穿通流水也。三溪。尔雅水注川曰溪。四谷古鹿反。玉篇亦余玉反。水注溪曰谷。说文泉之通川曰谷。喻大千中有四生类。此等土地所有之中。卉即三草。木即二木。卉音许贵反。百草总名亦众也。卉及木皆有藂．林。意显草木各有众多。此虽众多就中世出世善法种子喻于药草。五乘种子体类各别如种类若干。相用有殊如名．色各异。色者形貌亦色类义。
　　经。密云弥布(至)大千世界。
　　赞曰。下别喻。有四。一法王出世喻。二说教普滋喻三。禀润各异喻。四不自觉知喻。密云弥布是初喻也。遍覆以下是第二喻。化身隐实八相渐现。潜为广利如云密而弥布。非卒暴云不为灾故。云有十德。颂中自释。一化佛化三千大千同时出现。声亦遍彼。故言遍满大千世界。
　　经。一时等澍(至)及诸药草。
　　赞曰。下第三段禀润各异喻有二。初一雨所滋。后禀润各异。初文有三。一总标。二横滋。三竖长。此初也。一时者应机熟故。等澍者一音演说各随解故。澍音之戍时遇二反。时雨也。今从初反。其泽普洽利滋同故。洽音候交反沾也。遍彻也。调和遍洒之义卉木林藂喻如前释。药草喻善根。
　　经。小根小茎(至)大枝大叶。
　　赞曰。此横滋也。三乘性异破乘同病。根性有三。故分三种。涅槃经云。譬如病人有其三种。一若遇良医及以不遇。决定可差。即此大草。二若遇即差。不遇不差。即此中草。三若遇不遇定不可差即此小草。此三乘中各有禀教．理．行．果四而生长者。故皆说有根茎枝叶。依教证理。依理起行依行得果。如根茎等生次第故又依胜劣果．行．理．教如次配之又解此三之中皆有四法。一种性。二发心。三修行。四得果。此四通三。如次配之。横名三乘。竖名四类。类依性有故说为横。亦有说四。即是胜解．见．修．无学。此义不遍小草中有。故不取之。
　　经。诸树大小(至)各有所受。
　　赞曰。此竖长也。论唯说大木不离我身。是种子无上义。大草中分大小树。不退位前名为小树。不退位后名为大树。此有二义。一云七地以前名为小树。八地已上名为大树具四不退故。准下颂文。但于二木分上中下。故合二木以分三品。谓五地已前名下。创得三摩跋提乐意生身故。六七八地为中。得觉法自性意生身故。九十二地名上。得种类俱生无作行意生身故。有义不然。初地已前是何品摄岂非小木。若依此义初地已前名下纯有漏修故。初七地名中有漏．无漏二杂修故。八地已后名上纯无漏修故。二云初地已前名小树。初地已上名大树证不退故。大小二树各有下中上者。十住．十行．十回向为小树三。十信即是初发心住摄。四决择分善根即第十回向摄。由此华严但说三十位不说十信。发心住中成八相故。亦不说四善根。法界无量回向中住四观故。但说舍利弗修道经六十劫退。即是至第六住满。未入第七不退住中。故知十信更无别位。由此但说三十三阿僧祇。地前为三不说四故。对法等说初劫满已修四善根。不说时长别劫修故。故四善根十回向摄。大树三者。初二三地名下相同世间故。四五六地名中方同出世故。七八九十地名上超过世间二乘道故。若说三草皆有下中上者。小草之中。说人为下。欲天为中色天为上。中草三者。七方便为下。圣有学为中。无学名上。前是横贯三乘。今乃竖通三位。
　　经。一云所雨(至)华果敷实。
　　赞曰。禀润各异也。能滋教一。所滋卉木各有差别。生喻初心长喻后习。华敷喻闻教修行。果实喻证理得果。敷音抚夫反开也陈也。由各受润随其种性生长华果各各不同。以教对理而忘其机。或以教对后不定性等成熟之根名为一雨。亦名一音所说理法唯一相故。退性究竟并作佛故。以教对机忘其理法。或对初机未成熟位。而有所运名为三乘。亦名三车。随彼机宜初傍引法说而有三。故以教含行名为三藏。诠戒．定．慧行差别故。若以教含理。对机而说名为二藏。谓菩萨声闻藏。阿阇世王经亦名三藏。谓菩萨．独觉．声闻藏也。今以教对理及后机一名一云雨。滋彼三机称其种性名为三乘。现理有所对之机明乘有异。教对机．理以明摄义立其藏名。将显理之教。以运载机。立其乘称。是二差别。
　　经。虽一地所生(至)各有差别。
　　赞曰。下第四不自觉知喻。三乘种性依一真理一地所生。依一佛教一雨所润。如诸草木禀润虽别。不自觉知。亦不知他禀润生长。此解似疏。寻合当悉。
　　经。迦叶当知(至)如大云起。
　　赞曰。下第三合述。亦四。一一有二。初皆举法后皆喻合。此合法王出世也。
　　经。以大音声(至)大千国土。
　　赞曰。此第二合说教普滋。不但身遍声亦遍故。
　　经。于大众中(至)佛世尊。
　　赞曰。下第三合禀润各异。有二。初法说。后喻合。初中有四。一自标召集。二他闻普至。三佛应导利。四生闻获益。初中有二。初自标唱。后召他集。标唱有三。一唱德号。二唱利用。三唱知见。此初也。
　　经。未度者(至)令得涅槃。
　　赞曰。此唱利用能满四愿。度者离越义。解者断修义。一未离苦者愿令离苦。二未断恶修善者愿断恶修善。三未得安乐者愿得安乐。四未成佛得涅槃者愿成佛得涅槃。璎珞经说知苦断集证灭修道为四弘愿。亦即是此。此中四种苦．集．道．灭如次配之。
　　经。今世后世(至)说道者。
　　赞曰。此唱知见。有三。一唱三明。二唱二智。三唱三法。知今后世唱三明也。已见名今。现去皆今故。一切知是真智。一切见是俗智。或初是二智。后是五眼知开说者知诸境开诸行说诸果。知正邪开善恶说断修。又知大乘开独觉说声闻。又异生有学无学。又邪正不定三聚三根三科三世三宝三毒三德三界三漏等。又识生死示邪正说通塞。又悟知诸道。能略开能广说。如次配之道有一种。谓一乘一道有二道善恶趣世间出世间。乃至十业道等皆如理知。
　　经。汝等天人(至)为听法故。
　　赞曰。上标唱。此召集。
　　经。尔时无数(至)而听法。
　　赞曰。第二他闻普至。
　　经。如来于时(至)快得善利。
　　赞曰。第三佛应导利。为利说大乘为钝说二乘。为利说二草为钝说小草。为精进说修行为懈怠说十念生西方等。
　　经。是诸众生(至)渐得入道。
　　赞曰。第四生闻获益有二果。一世间果现世安稳后生善处。如法以理受于果报。不行非法。名以道受乐。二出世果离障入道。或无种性令得前果。有种性者令得后果。又菩萨道有二。一增上生道。二决定胜道。随次应知。断二障故任力得道。
　　经。如彼大云(至)各得生长。
　　赞曰。此合前法禀润各异。
　　经。如来说法(至)不自觉知。
　　赞曰。下第四合有二。初法后喻。法中初标后释。此标也。初佛说后生闻。一相者无异相故无相相故。大般若七十三说。诸法皆同一相所谓无相。无量义经云。常说诸法不生不灭无此无彼一相无相。一味者一无漏味。胜资益味。无别体故。胜鬘经云。一相一味。谓明．解脱味。虽说种种诸法不同究竟皆归一真如相一无漏味。归实性故。何者是一相一味之体。谓解脱惑．业．苦相。离所知障分别之相。不同无漏有为起尽体寂灭相。所说诸法究竟不离涅槃智性。能达此者。竟究至于一切种智得菩提故。又佛所说理唯一相。究竟顺契中道智故。众生闻之随顺受持。读诵修行得成三草二木差别。不自觉知。
　　经。所以者何(至)种相体性。
　　赞曰。下释前标。有三。初明总知。次明别知。后结佛知众生不知。此初也。种相有为类别。体性无为理本。又心行作用为种相。心法体性名体性。
　　经。念何事(至)得何法。
　　赞曰。此明别知。有四。一三慧所缘。二三慧行相。三三慧体。四以何行得何果。以何教得何理。此四类法皆佛所知。但说药草故唯说此不说知余。
　　经。众生住于(至)明了无碍。
　　赞曰。此结佛知众生不知。地谓种子。或是心等行相体性总名为地。不同前地。彼谓一真。彼说佛教名为一雨。一真法界名为一地。其中四生名卉木等。三乘五乘有性无性。佛悉知之众生不知。
　　经。如彼卉木(至)上中下性。
　　赞曰。举第四喻。合成前法。
　　经。如来知是(至)一切种智。
　　赞曰。陈述有二。上陈说讫下结成前。有二。初明佛知深为生浅说。后赞成迦叶能解深义。此初也。终归于空已前。明佛知深空之性故。体即真如非空不空。观众生心已后。为生浅说能契深理。二障双圆便成种智。将护彼意不即为说一切种智。且说二乘。故佛与声闻由此成异。
　　经。汝等迦叶(至)难解难知。
　　赞曰。此赞成迦叶能解深义。初标。后释。
　　经。尔时世尊(至)说种种法。
　　赞曰。下颂合有五十四颂半。其五十二颂半重颂前义。后之二颂入品第三段结成说实为授记之渐。初中分二。初五十一颂颂前陈述。后一颂半颂前结成陈述之中。复分为三。初四颂颂前法述。次十颂半颂前喻述。后三十六颂半颂前合述。初中有二。初三颂颂前第一佛兴于世。是诸法之王所说不虚。后之一颂颂第四不能自达。初中有三。一标法王所说不虚。二明如来说法希有。三重成前说。此初也。破有者能破一有谓三界。为一业有之所有故。或破二有本有．中有。或破三有即是三界。或破四有谓生有．死有．中有．本有。新翻经论名前时有。或破五有。即是五趣。或破七有。谓五趣．业有．中有。或破九有谓即九地九有情居。或破二十五有。颂曰。
　　四域四恶趣　　梵王六欲天
　　无想天净居　　四空及四禅

　　或破有者执有三乘无别体心。或此颂中初句法身。次句报身。下半化身。
　　经。如来尊重(至)不务速说。
　　赞曰。此明如来说法希有。默者缄默。务者趣疾。匆遽．专好。缄默一三实权之妙。不乐趣疾．匆遽．专好。急即陈述。必待生机方可说故。
　　经。有智若闻(至)则为永失。
　　赞曰。此成前说。恐有疑悔。为永失故。不好速说。
　　经。是故迦叶(至)令得正见。
　　赞曰。此颂第四不能自达。由佛明了究尽诸法。知众生根随他欲乐胜解等故。为他说法令得正见。而诸众生不能自知上中下性。文因前起称是故言。
　　经。迦叶当知(至)如可承揽。
　　赞曰。下第二段有十颂半。颂前喻述。分三。初三颂合说初二喻。法王出世喻。说教普滋喻。次六颂半颂第三禀润各异喻。后之一颂颂不自觉知喻初中有二。初一颂总颂前二喻。后二颂别释云德。犹如大云起于世间。初喻也。遍覆一切第二喻也。颂云有七德。一慧云含润。如慈心龙起云含雨七日住。待农夫作了方始下雨。喻佛慈云内含万德。待生机而降迹应器熟而宣扬二电光晃耀。喻化导明。身光智光遍照一切。晃音胡广反光也。曜音弋笑反照也。三雷声远振远惊群生。喻佛出生诸魔恐怖。四令众悦豫。豫喜逸也。众喜云兴悦当荫覆。喻见佛出欣将说法舟航五趣。五日光掩蔽。喻除烦恼。华严经说掩邪见日故。六地上清凉。喻令有情居生死地得涅槃故。七叆叇垂布。如可承揽。有解叆者昧义。叇者黑色。爱逮音同。昧闇黑色。故名叆叇。又广雅叆叇犹翳荟。翳荟云兴盛貌。通俗文云覆日为叇叆。喻佛降灵慈悲兴盛。作大模轨。令生欣乐。当得作佛。故如承揽。承揽乃是可得之状。揽音卢敢反。若手取作掔。说文作揽撮持得也。菩提虽复不可以身心得。如可似得非正得也。以智证故。今更加三。一次前文说起于世间。悲四生故。二龙能起之。法报二身现此化故。三能澍甘雨滋润萌牙。喻能说法益一切故。并经有十。
　　经。其雨普等(至)率土充洽。
　　赞曰。下第二段有六颂半。禀润各异。有三。一颂雨功能。次二颂半所滋长体后三颂所滋长用此初也。涅槃经说。佛于众生不观种性乃至下贱僮仆。唯观众生有善心者。即便慈念如师子儿杀于香象杀兔亦尔。不生轻心故名普等。四方俱下遍四生故。充满洽沾洒也。
　　经。山川险谷(至)药木并茂。
　　赞曰。此明所滋之体。初一颂总。次一颂半别。滋种性。百谷者谷续也。杨泉物理论云。梁者黍稷之总名。稻者粇糯之总名。荠者众豆之总名。三谷各二十合为六十。蔬果之实助谷各二十。凡为百谷故。诗曰播厥百谷。周易百谷丽于地是也。百谷．甘蔗．萄葡．三事。以喻中大二草三乘有种性故。蔗音之夜反。萄音徒刀反。或作桃[王*匋]。张骞西域使还得安石榴．葡桃．胡桃。广志云葡桃有白黑黄。此是小草无种姓人得生人天。如干地普洽。无出世种故。总结上云。三乘药草．大小二木有种姓者。因此雨故普得滋茂。此依别义以配其喻。亦有本言山川险谷。其苗稼者即是百谷。说文草生于田曰苗。苍颉玉篇禾之未秀曰苗。苗而不秀是也。禾之秀实曰稼。茎即为禾。又云在野曰稼。前解苗．稼为异。喻因．果别。后解苗即是稼。但喻总谷。
　　经。其云所出(至)皆得鲜泽。
　　赞曰。此明所滋长用。有二。初二颂禀闰生长。后一颂禀闰鲜泽。上中下等三品不同唯在树中。称其大小者。大小二木并有三故。根茎枝叶四义如前。此等各有华之与果皆有光色。外作用故。华总喻因。果总喻果。余文可知。
　　经。如其体相(至)而各滋茂。
　　赞曰。此颂第四不自觉知。所闰是一禀教同故而各滋茂有差别故。三乘众生竟不自觉所得功德。故知三乘实有差也。智有异故。如三草故。如二木故。
　　经。佛亦如是(至)诸法之实。
　　赞曰。下第三段有三十六颂半。颂前合说。文分为二。初二颂颂初二合。余三十四颂半颂前第三禀[門@壬]各异合。不颂第四不自觉知合。此初也。
　　经。大圣世尊(至)及涅槃乐。
　　赞曰。下第二段三十四颂半颂禀闰各异合中。长行有四。今此唯三。初四颂半自标召集。次九颂佛应导利。后二十一颂生闻获益。唯无第二他闻普至。初中有二。初三颂半标。后一颂召。此初也。虽有种性未曾闻法乏法名为枯槁。槁亦枯也。
　　经。诸天人众(至)觐无上尊。
　　赞曰。此召也。
　　经。我为世尊(至)解脱涅槃。
　　赞曰。下第二段有九颂。佛应导利。中有五。初二颂佛说胜法。次一颂为大乘因。次二颂半平等说法。次一颂半专为利益。后二颂不简好丑。此初也。正法味甘。能疗烦恼之疾。故喻甘露。
　　经。以一妙音(至)而作因缘。
　　赞曰。二为大乘因。设说二权。皆为大乘一切种智故。
　　经。我观一切(至)众多亦然。
　　赞曰。三平等说法。物我断故无有彼此。爱憎断故无怨亲心。不悭法故我无贪著。不嫉妒故亦无限碍。故为一多平等说法。即亦前云若人信归佛。偈意同也。
　　经。常演说法(至)如雨普闰。
　　赞曰。四专为利益。去来坐立。佛三威仪。略无卧也。利乐时故。或去谓示入涅槃。来谓示成正觉。坐谓说法利生。立谓待生机熟。终不疲劳生于厌怠。慈悲深故。
　　经。贵贱上下(至)而无懈倦。
　　赞曰。五不简好丑不择种姓贫富贵贱。但观善根即为说法。如杀兔等。
　　经。一切众生(至)住于诸地。
　　赞曰。下第三段有二十一颂。生闻获益。分三。初九颂半法喻合说。禀闰有殊。性异。次三颂半法喻合说禀闰滋茂。因异。后八颂法喻合说禀闰成实。果异。初文有二。初八颂法。后一颂半喻。初文复二。初一颂总标。后七颂别显。此初也。住诸地者。谓三乘十地。谓干慧地．种性地．八人地．具见地．薄地．离欲地．已办地．独觉地．菩萨地．如来地。既下别说三草故。此前说三乘共行十地。或凡夫地．有学地．无学地．菩萨地．如来地。或此所说三乘之地。即是无性。二乘种性．及大乘性。随彼分位即名为地。
　　经。或处人天(至)是上药草。
　　赞曰。下七颂别显。中分二。初四颂三草。后三颂二木此初有三。一颂小草。二颂中草一。颂大草。无种姓人与人天乐名为小草。善戒经云无种姓人但以人天善根而成熟之。或七方便亦名小草。二乘名中草。菩萨名上草。亦即胜鬘所荷。四生。无闻非法众生即小药草。中间二乘即中药草。菩萨即是大药草即是涅槃三病人也。
　　经。又诸佛子(至)名为大树。
　　赞曰。此明二木。初一半小。后一半大。即于大草分为此二。地前为小木。伏疑决定知作佛故。十地名大木得二利故。证不退故非行不退。义准二乘未成无学亦名中草。三意生身据决定者唯说无学回心已后受变易生。位决定故。不同有学。故此不论。未入圣位。及无种姓可名小草。准此地前不名小木。若尔何摄。故前解善。或七地前名为小木。八地已后名为大木。此言不退行不退故。一切菩萨名大草者。智度论云。譬如雷震小鸟闻之悉皆惊怖。孔雀闻之即为舞踏。故名大草。因释二木分位不同。诸经论中说得菩提理不一准。大般若第七十四说五种菩提。金刚般若云。实无小法得佛菩提。若有小法得菩提者。燃灯佛则不与我授记复有教言。初发心时便成正觉。此经下言八生乃至一生当得菩提。亦有说言。三大劫修方登正觉。诸师于此众义不同。瑜伽论说。劫有二种。一日月岁数。即此论说昼夜月时年。二阿僧祇劫。诸能超者唯超前劫。无超后者。故依此义若据无为．真如．无相。实无小法可得菩提。般若经宗说无为故。初地菩提发心便证。此证发心非如种性发心。与此经同。八生乃至一生当得。或此经中据证发心。论解证得初地菩提。故其初发心即登正觉者。种性发心菩提因故。三大劫修得菩提者。无上菩提。果满菩提大劫修故。亦不相违。佛果广大非小因成。若更异思深乖正道。故涅槃言说佛难成与速授记。说佛易成与迟授记。
　　经。佛平等说(至)所禀各异。
　　赞曰。此喻说禀闰有殊性异。
　　经。佛以此喻(至)渐增茂好。
　　赞曰。下三颂半法喻合说禀润滋茂因异。初一颂半喻所说少如海一滴。后二颂法喻合说滋茂因异。滴下历反。通俗文灵滴谓之凝。切韵作滴。有作渧。丁计反。水下也。非此义。
　　经。诸佛之法(至)普得具足。
　　赞曰。下有八颂。法喻合说禀闰成实果异。有二。初六颂半法说。后一颂半喻说。初文有三。初一颂总颂能令得果满足。亦是别颂令小草果满。次二颂中草。后三颂半大草。此初也。世间充足谓人天满。
　　经。渐次修行(至)各得增长。
　　赞曰。明中草也。因人天生渐得道果。二乘满也。
　　经。若诸菩萨(至)而得增长。
　　赞曰。明大草也。大草即二木。初一颂半小木。后二颂大木。
　　经。如是迦叶(至)各得成实。
　　赞曰。此喻合前禀[門@壬]成实果满。
　　经。迦叶当知(至)诸佛亦然。
　　赞曰。此第二段颂前结成。我同诸佛初权后实。汝等信受故极希有。
　　经。今为汝等(至)悉当成佛。
　　赞曰。品第三段结成。说实为授记之渐。声闻所行成佛远因。故是菩萨所行方便之道。论云汝等所行是菩萨道者。谓发菩提心。退已还发者。前所修行善根不灭同后得果。故二乘修是大乘之远方便因。名菩萨道。

　　授记品

　　以三门分别。一来意。二差别。三释名。
　　来意有二。一鹙子上根闻法说而悟解。佛即为记。四人中性闻喻说而方解。故佛与记。二论云为三种无烦恼人染慢说三平等。初说乘平等故与授记。上来佛说乘体有异。便有无学执乘定异。为此记别。显乘平等。故此品来。如譬喻品已释。
　　差别者。可记法有三。一体性是有。二胜有当果。三胜人胜理。大因大果。体性有者可记。无者不可记如十四不可记。理事本无故不可记。问有体者可为之记。华严经说。有始无始是无记佛不为答。有一比丘问十二因缘自作他作。无明自起是无始义名为自作。更从他起是有始义名为他作。佛种种诃。如人为毒箭所中。但应请医拔之。不须问其箭之所以。故有体者可记。无者不可记。胜有当果者可记。无者不可记。如善不善法。成唯识云。记谓善恶。有殊胜自体及当果可记故名为记。无记不然故不可记。胜人胜理大因大果者可记。非者不可别记。即记别经记弟子生死者胜人故。记深密义者胜理故。记当成佛者大因大果故。其劣人劣理小因小果者名不可记。今此乃是此第三中大因大果。故为之记非前二全后一少分。又此授记差别有多。或记一种谓十二分教中授记经。或说二种涅槃经说。若有闻说随顺乐入速得成佛。心生轻贱。授以迟记。若言佛道难得久受勤苦然后乃成。为此人故授以速记。又善根熟者授以速记。善根未熟授以迟记厌恶生死。欲早证菩提。智增上者授以速记。乐处生死化度众生。悲增上者。授以迟记。又有二种。一总记二别记。智度论有三。一自知他不知。为利自故不为利他。二他知自不知为利他故。三自他俱知行二利故。又有四种如前已说。或说五种即此经中如来自记。或说六种并如前譬喻品初说。
　　释名者。授音承秀反为也。与也。付也。记者决也。别也。验也。识也。为决了当果为分别其当来果相。与验其因记识当果故名授记。此品明彼事故名授记品。
　　经。尔时世尊(至)无量大法。
　　赞曰。此品之中大文分二。初为四人现前记别。后品末有二颂半标当授记。为第三周说法之由。初复有二。初为大迦叶记。后为三大声闻授记。初文又二。初长行后偈颂前长行有二。初因记后果记。此初也。外遇良缘内修妙行觐见也。如文可知然观上下授记之人应为四句。一在小无胜劣在大即有之。如五百弟子同是无学故小无胜劣。前后成佛转次授记故大有胜劣二在小有胜劣在大无胜劣。如学无学人。在小学与无学胜劣有殊。同时成佛故在大无胜劣。三小劣而大胜。如阿难在学地得预流果。在罗睺前成佛。四小胜而大劣。如罗睺。是无学在阿难后成佛。今此四人不依根性。论位次者在小无胜劣。同无学故在大有胜劣。迦叶觐三百万亿佛。须菩提觐三百万亿那由他佛。迦旃延初觐八千亿佛。后二万亿佛。大目揵连初觐八千诸佛。后值二百万亿佛。供养诸佛多小不同。故知作佛亦有前后。涅槃经说。第四依菩萨供养八恒河沙佛。今说小者退心之人非乐广行。且就一地位。遇佛多少而与授记。非但尔所。亦不相违。今以此准涅槃经说。须陀洹人八万劫到。乃至阿罗汉二万劫到者。以根性齐修行迟速相似者说。不约根异行殊者说。今以根行利钝迟速故成四句。不尔义旨极为相违。
　　经。于最后身(至)佛世尊。
　　赞曰。果记有七。此记自体。睹豪光而生明慧。听法义而莹金光。况久修因金光自饰。故名光明。
　　经。国名光德(至)二十小劫。
　　赞曰。此有三。一国名。以光为德故。二劫名。众行庄严故。三寿量。
　　经。国界严饰(至)周遍清净。
　　赞曰。此中有六一土相有七。一杂严。二无恶。三平正。四宝地。五树。六绳。七华。准前鹙子知因识果。砾沙也。小石也。坑虚也。堑也。或作硎。坎陷也。小垒也。堆聚土也。阜陵也。玉篇高平曰陵。大陵曰阜。土也。肥也。厚也。长也。
　　经。其国菩萨(至)皆护佛法。
　　赞曰。此中有二。一眷属。二无魔。迦叶性．行调顺。头陀学戒不慢于人。不坏善事。故虽有魔皆护佛法。
　　经。尔时世尊(至)当得作佛。
　　赞曰。下十二颂半分三。一颂半标告。十颂半颂记。半颂结之。此初也。
　　经。而于来世(至)无上之慧。
　　赞曰。下颂记十颂半中分二。初二颂半颂因记。后八颂颂果记。此初也。
　　经。于最后身(至)无有丘坑。
　　赞曰。下果记中有四。初半颂自体。三颂土相。三颂眷属。一颂半寿量。此初二也。土相有八。一无恶二地。三树。四绳。五香。六华。七庄严。八平正。其香一种长行所无。戒香因具。故果多香。万行满修庄严亦足然与长行前后不同。
　　经。诸菩萨众(至)不能数知。
　　赞曰。此眷属也。一颂半菩萨。一颂半声闻。
　　经。其佛当寿(至)其事如是。
　　赞曰。初一颂半寿量。后半颂结之。
　　经。尔时(至)目不暂舍。
　　赞曰。下第二段三人授记。中初请后授。请中初长行请仪轨。后颂正请。此初也。悚者怖也惧也。栗者战也谨也。敬也。戚也。心求记果不敢专辄。既怯威严所以战惧。
　　经。即共同声(至)除热得清凉。
　　赞曰。下七颂分三。初二颂赞请。次四颂喻请。后一颂结请。此初也。初一颂赞后一颂请。
　　经。如从饥国来(至)然后乃敢食。
　　赞曰。下喻请。分二。初一颂半喻。后二颂半请。此初也。小乘匮乏大乘之法名为饥国。佛之一乘名为王膳。今者得闻。名为忽遇。疑已无分不敢修行名未敢食。佛与授记名得王教因授记后领纳大乘。修行大行欣当作佛名方敢食。
　　经。我等亦如是(至)尔乃快安乐。
　　赞曰。此请也。闻佛音声说一乘理总言我作佛。如见王食。未蒙别记。受领修行欣当佛果。名未敢食。蒙别授记如蒙王教。即望修行欣当作佛名之为食。
　　经。大雄猛世尊(至)如饥须教食。
　　赞曰。此结请也。
　　经。尔时世尊(至)具菩萨道。
　　赞曰。下别记三人。初文有二。长行及偈。长行有二。初因后果。此因记也。
　　经。于最后身(至)世尊。
　　赞曰。下果记有九。此自体记。解法体相空。但有假名故名名相。或名与相二义俱空故名名相。名即名假。相即受．法二种相假。
　　经。劫名有宝(至)周遍清净。
　　赞曰。此中有三。一劫。空理为宝故。二国。三土相。土相有五。一土平．二地．三树．四无恶．五华净。丘坑者玉篇地高曰丘大冢曰丘。
　　经。其土人民(至)那由他。
　　赞曰。此中有二。一人居其处。由内达理外感珍宝。二眷属。
　　经。佛寿(至)及声闻众。
　　赞曰。此有三。一寿量。二佛住空以解空故。三利益。
　　经。尔时世尊(至)听我所说。
　　赞曰。下十二颂。分二。初一颂标告。后十一颂正告。此初也。
　　经。我大弟子(至)犹如宝山。
　　赞曰。下正告。分六。初三颂果．因合记。一颂半土相。三颂眷属。一颂佛化。一颂听众。一颂半寿量。此初也。有三一颂名。一颂因。一颂形。
　　经。其佛国土(至)度无量众。
　　赞曰。此土相也。
　　经。其佛法中(至)有大威德。
　　赞曰。下三颂眷属。分二。一颂半菩萨。一颂半声闻。
　　经。其佛说法(至)听受佛语。
　　赞曰。初一颂佛化。后一颂听众。
　　经。其佛当寿(至)二十小劫。
　　赞曰。寿量也。
　　经。尔时世尊(至)恭敬尊重。
　　赞曰。下迦旃延记。长行分二。准前初因记中有二。初明初时。后明后时。初时有二。初佛在。后灭后。此初也。
　　经。诸佛灭后(至)供养塔庙。
　　赞曰。灭后有二。合成。已前造塔众华。已后供养。玫瑰者火齐珠也。抹香者若手[撤-育+言]摩作抹。细壤土作抹。涂饰作瀎。今既别有涂香故应作[土*未]玉篇粖者亡达．亡结二反。粥糜也。碎香如糜故作粖。碎香如细坏土应作[土*未]。
　　经。过是已后(至)具菩萨道。
　　赞曰。此明后时供养于佛。值良缘已方具菩萨所行之道。内自修行。
　　经。当得作佛(至)佛世尊。
　　赞曰。果记。有六此自体也迦延过去曾扫僧地。身常金色容仪闲雅。今复目睹毫光耳。听法光。故名阎浮金光。广如枢要度钵代多王事。瞻部那提是树名。在此洲无热池岸侧。有经在此洲北岸。近树下有紫金光映弊日月。
　　经。其土平正(至)见者欢喜。
　　赞曰。此唯一土相。有五。一平正．二地．三树．四绳．五华。迦延端正见者欢喜。由扫地因故。外土相见者欢喜。
　　经。无四恶道(至)二十小劫。
　　赞曰。此中有四。一无恶趣。二多人天。三眷属。四寿量。
　　经。尔时世尊(至)真实无异。
　　赞曰。下七颂为二。一颂标告。六颂正告。此初也。
　　经。是迦旃延(至)供养舍利。
　　赞曰。下记有二。初二颂因记。后四颂果记。此初也。
　　经。其最后身(至)之所供养。
　　赞曰。四颂果记。为四。此中有二初一颂土相。后一颂福田。
　　经。佛之光明(至)庄严其国。
　　赞曰。此中有二。初一颂自体。后一颂眷属也。
　　经。尔时世尊(至)恭敬尊重。
　　赞曰。第三目连记中文段同前。因记有二。初初时。后后时。初时有二。初现在后灭后。此现在也。
　　经。诸佛灭后(至)以用供养。
　　赞曰。此灭后有二。初造塔后供养。
　　经。过是已后(至)亦复如是。
　　赞曰。此后时因。
　　经。当得作佛(至)世尊。
　　赞曰。下果记有七。此自体。多摩罗跋旃檀香者。多是性义。阿摩罗者无垢义。声势合故遂略去阿字。跋驰罗是贤义。略但云跋旃檀香是唐音。即是性无垢贤旃檀香佛。由大目连烦恼轻微名性无垢仁德如香可熏名贤旃檀香佛。
　　经。劫名喜满(至)见者欢喜。
　　赞曰。此中有三。一劫名。二国名。三土相。土相有四。一平正。二地。三树四。珠华。
　　经。多诸天人(至)四十小劫。
　　赞曰。此中有三。一多善趣。二眷属。三寿量。
　　经。尔时世尊(至)奉持佛法。
　　赞曰。下颂记有十颂。分二。初五颂因记。后五颂果记。因记有二。初三颂佛在。后二颂灭后。此初也初一半遇良缘。后一半修妙行。
　　经。诸佛灭后(至)菩萨道已。
　　赞曰。此灭后行。长表金刹以金为刹。梵云掣多罗。彼土更无别幡竽。即于塔覆钵柱头悬幡。今云刹者声讹也。有所表故名为长表。
　　经。于意乐国(至)演说佛道。
　　赞曰。下五颂果记有六。此中有四。一国名。二自体。三佛寿。四善趣。
　　经。声闻无量(至)像法亦尔。
　　赞曰。此有二。一眷属。二法住量。
　　经。我诸弟子(至)咸得成佛。
　　赞曰。下品第二段标当授记。为第三周说法之由中有二。初一颂半标当记。后一颂许当说。此初也。
　　经。我及汝等(至)汝等善听。
　　赞曰。此许说也。警告其心令听法故。

　　妙法莲华经玄赞卷第七(本)

　　保安三年十二月八日移点已了以兴福寺圆和房之本法隆寺僧觉印。
　　为令法久住往生极乐为之　本&;者皆点本也本(&;&;)入(&;)者□付也异样也。

　　妙法莲华经玄赞卷第七(末)

　　　　沙门基撰

　　化城喻品

　　三门分别。一来意。二释名。三解妨。
　　来意有四。一者上中根类闻法得记。下根之徒犹未明解。故陈过去已结大乘之缘。并说现在小果化城之喻。陈往因令其证实。述今果令其舍权。遣生觉解方可为记。故此品来。二者论解为对治七种具足烦恼性众生。有七种增上慢中。第四有定人。实无而有增上慢。以有世间三昧三摩跋提。实无涅槃而生涅槃想。对治此故说化城喻。又云第四人者方便令入涅槃城故。涅槃城者诸禅三昧城。过彼城已令入大涅槃城。故有定人者彼已得定诸有学凡夫人。今说往事令忆念故。此所起慢或欲界分别。或上界烦恼。三昧城者。谓有学凡夫专心所求。在无学身尽无生智。后世间禅定所变解脱。离能变无总名三昧。此定有漏名为世间。此中意说佛说三事名大般涅槃。三乘同得择灭解脱。即是无学解脱道中所证生空理。由此后时惑苦不生名为解脱。佛说此解脱名为化城。生空智证名为暂入。以息众苦故言方便入涅槃城。后引至宝所方至大涅槃城。二乘之人加行智求变作此相。至于无学解脱道中正证解脱。都无分别种种之想。出解脱道后。世间定心重缘所得。以心粗故不知真智所证之法。但见加行所求涅槃解脱相状。便谓涅槃。谓有实灭。岂非彼解是世间定。故言以有世间三昧。实无涅槃而生涅槃想。凡夫有学闻此假解。不识知故谓有实涅槃。起坚执心作意欣趣故今破之。说彼所证犹如化城。尚为不实。不应趣求。况在无学假所变耶。如二乘人所起四倒正智证生空犹未起执。后时观前正智行相不亲得故。乃见加行所求行相。便谓为真遂起四倒。此亦如是。非无漏心及世间定皆是法执。出彼心后方起执故。此护法义。
　　若安慧师。即无学位解脱道等诸无漏心．世间定心。皆有法执。所证择灭名为化城。余人求之理增上慢。论说具足烦恼性众生所起。故非无学。又有释言。此是世间凡夫所执所得世间三摩跋提。六行所得假非择灭谓真涅槃。佛说二乘无学所得择灭涅槃方便令入。犹如化城中路息苦。拟向宝所尚非真灭。况汝凡夫所得世间假解三昧执实灭耶。有学之人不起此执。凡夫有故。下言导师。知无疲倦即灭化城。云向者大城是我化作。说化灭化破执二乘涅槃实城。为灭凡夫所执城故此中应如护法等解。三者十无上中。第二示现行无上。故说大通智胜如来本事。大乘菩提难得。行亦难成。非如二乘菩提疾得。行亦易修。故说大通智胜佛十劫坐道场。方得菩提事。此为文残说古事故。或说大通佛事者。说佛自身彼时修行为十六王子。今始得菩提。又诸声闻彼时发心。今时方熟。故大因行非卒修成。名行无上。不说大通佛之行也。即将说今要先说古。虽以今果为品号。其因亦在其中明。故此品来。四者十无上中第三示现增长力无上。故说商主喻。前说化城知非真灭。未说商主能长商人能引至于佛果宝所。今此说之。故此品来。此乃义残非文残也。
　　释名者。御寇安神之所曰城。本无而有曰化。御寇者息生死之疲。安神者证恬寂之乐故喻于城。佛假权施名之为化城即是化名曰化城。今是喻．法。此品广明名化城喻品解妨难者。问此品所明乃有二义。一大通往事。即行无上。二说化城今事。即增长力无上。何故唯以化城为名。不以佛事为目。答正教之说本除生病。生有本无而有增上慢。执非择灭为真。今说择灭为化除之。令舍渐进宝所故以化城为品。不以佛事为品。正法华名往古品。谓显过去佛曾教化发大乘种。令其忆念为今熟因望其意解引入大乘非正破病。故今此经不以往古为品号。又化城果今现得。大通事在往因。以显果为品名。不以隐因为品称亦无失也。
　　经。佛告诸比丘(至)阿僧祇劫。
　　赞曰。下第三周为下根说。准前二周亦为四段。此品佛以喻正化。第二后品之初满慈领悟。第三后品之中次领悟后云尔时佛告诸比丘汝等见。是下佛重述成。第四诸比丘富楼那。亦于七佛下。为之授记。初文有二。初说宿因令念退大以就小。后诸比丘若如来自知涅槃时到。众又清净下。显今果令知舍权以取实。初是说古因缘。令自了达往修大因退住小。果论名行无上说大通如来本事。后是述今得果。论名为破有定人。实无而有增上慢。又为示现增长力无上故说商主喻。说初发大心。令今取大果。次说后果为化令今舍小果。由此分二初文有二。初说过去因缘结会佛自身事。后诸比丘我等为沙弥时。各各教化下。明过去结缘。会弟子事。此意总明过去曾化已结大乘之缘。令生信解。故为此解。初文复二。初一长行．一偈颂明大通佛去今久近后佛告诸比丘大通智胜佛寿下正明彼事。初长行有二。初明彼佛久近。后显已能见。初中复二。初总告。后问答。初中有四。一时。二名。三国。四劫。此初也。
　　经。尔时有佛(至)劫名大相。
　　赞曰。此告后三。
　　经。诸比丘(至)尽地种墨。
　　赞曰。下问答有三。一问．二答．三明久近。问中有二。初挍量后问。此初也。种音之陇反磨音莫个反若莫波反。应作摩摩研也鬼作魔。尼作[(序-予+林)/女]。病作[膺-倠+(林/(ㄇ@人))]。都无磨作摩音。
　　经。于汝等意(至)不也世尊。
　　赞曰。此问及答。
　　经。诸比丘(至)阿僧祇劫。
　　赞曰。此明久近。下前尘尽。取此著尘．不著尘界总以为墨。一尘一劫彼佛灭度更多于彼。其抹者以手摩也。
　　经。我以如来(至)犹如今日。
　　赞曰。此显已能见宿命智知慧眼见故。问释迦修行不越三祇。何故尘劫极多。彼时犹称王子。答意趣有四。一平等意趣。谓佛说言我于尔时曾名胜观。法身平等故。二别时意趣。谓愿生极乐皆得往生。暂闻无垢月光佛名定于菩提得不退转。三别义意趣。谓说诸法皆无自性无生灭等本来涅槃。四众生意乐意趣。谓于一善根或赞或毁令增进故。今此依于平等意趣说余佛事。即是我身身平等故。若不尔者。云何乃言尔许劫数。又善心相续劫满三祇。诸心通论何妨尔劫在彼佛时犹称王子。又依昼夜月时年。何妨。许时释迦自身三僧祇劫内。
　　经。尔时世尊(至)名大通智胜。
　　赞曰。七颂分二。初五颂颂久时。后二颂颂能见。初复分二。初一颂告佛名。后四颂告劫数。此初也。
　　经。如人以力磨(至)如是无量劫。
　　赞曰。此告劫数。
　　经。如来无碍智(至)通达无量劫。
　　赞曰。此颂能见也。
　　经。佛告诸比丘(至)那由他劫。
　　赞曰。下第二段正明彼事。以下诸长行方颂有文。初会自身事。文有四。第一佛寿成道。第二其佛未出家时有十六子下转正法轮。第三尔时十六王子皆以童子出家下子继传灯。第四诸比丘我今语汝。彼佛弟子十六沙弥下会成今佛。初文有三。一明佛寿。二法难得。三说得道。此初也。
　　经。其佛本坐道场(至)犹不在前。
　　赞曰。下明法难得。有四。一不现前。二诸天。敷坐。三散华。四作乐。长时此初也。报身成道理实为难。化身成道何妨化现。今他报身示相起也。论云欲显菩提难得故。依华严经有十事。故坐于道场。始从震动一切佛刹。乃至。自善根力悉能受持一切众生。故坐道场。破诸魔军亦有十义。始从五浊恶世众生互相征伐欲显菩萨功德力故。乃至。顺五浊世诸众生故示现降魔。不尔。魔怨有何胜力。与大菩萨．如来竞力。又释迦佛破魔军诸部不同。有说成道后方破魔军依涅槃经亦作此说。有说破魔后方成道。经文现有此二说。故此佛破魔后方成道。此事不定。随示现故。又弥勒佛于出家日即得成道。释迦苦行先经六年。今此成道十劫空坐。皆是示相不同。不可一其所以。
　　经。尔时忉利(至)三藐三菩提。
　　赞曰。二敷坐。胜天王般若说。诸天各献一座。佛为受之坐取菩提。以神力故合为一座。令彼诸天各唯见佛纳已之座以取菩提。发心欢喜。不见纳受余座而坐。故此亦言诸天作座。非共造一。
　　经。适坐此座时(至)常雨此华。
　　赞曰。三散华。华积如须弥。明知他受用身也。
　　经。四王诸天(至)亦复如是。
　　赞曰。四作乐。伎音渠倚反艺也。女乐作妓。有作伎立也。经文乘便故。说乃至终恒乐供养。
　　经。诸比丘(至)三菩提。
　　赞曰。第三说得道。
　　经。其佛未出家时(至)名曰智积。
　　赞曰。下第二大段转正法轮。有二。初供养请转。后尔时大通智胜如来。受十方诸梵天请已下。许可为转。初文有二。初明十六子供养请转。后明梵天王供养请转。亲族现前故非亲族不现前故。初文又二。初诣佛供养。后请转法轮。初文复二。初明诣佛后明礼赞。诣佛有五。一明佛子。二明往诣。三母送。四祖送。五诣意。此初也。他受用身有父母等。鼓音王经说。阿弥陀佛父名月上。母名殊胜妙颜有子有魔等。化七地已前有分段死故。有父母等。化八地已上有变易生。理无此事。不死生故。他受用身得与金轮俱出故。此佛祖转轮圣王。
　　经。诸子各有(至)往诣佛所。
　　赞曰。二诣佛也。
　　经。诸母涕泣(至)随至道场。
　　赞曰。三母送四祖送。涕泣者他礼反。目出泪曰涕。无声出泪曰泣。
　　经。咸欲亲近(至)尊重赞叹。
　　赞曰。五诣意也。
　　经。到已头面(至)善哉吉无上。
　　赞曰。第二礼赞有二。一身礼二语赞。八颂为三。初一颂半赞佛愿满胜德。次二颂赞佛修因胜德。后四颂半申归礼意。此初也。吉谓吉祥善事满故。
　　经。世尊甚希有(至)安住无漏法。
　　赞曰。二赞修因胜德。一坐十小劫者。华严经说有十种坐。一转轮王坐与十善故。二四天王坐欲于一切世界诸佛正法行自在故。三帝释坐于一切众生行自在故。四梵天王坐自心他心得自在故。五师子坐分别演说甚深义故。六正法坐欲明总持．诸力辨故。七坚固三昧坐究竟大菩提故。八大慈坐令恶心者悉欢喜故。九大悲坐能忍一切诸苦恼故。十金刚坐降伏众魔诸外道故。今此乃是坚固三昧．金刚坐故。静然者身定也。心憺怕者心定也。憺音徒滥反。说文安也静也。谓憺然安乐。切韵静应为憺。无味作淡。恬静作惔憺玉篇憺音徒敢反静也安也。有作惔。说文徒甘反忧也。非此中义字书作倓。亦徒滥反怕音疋白反亦静也。玉篇无为也。憺怕则是安静之义。有作淡泊。无味也。非此中义。
　　经。今者见世尊(至)称庆大欢喜。
　　赞曰。三有四颂半。申归礼意。有二。初一颂标佛得道我等获益。后三颂半释其所由。此初也。
　　经。众生常苦恼(至)永不闻佛名。
　　赞曰。下释所由。有二。初二颂明诸众生不近善友轮回受苦。后一颂半遇益故归礼。此初也。常苦苦谛。盲冥集谛。不识苦尽道谛。不求解脱灭谛。于此四谛都不能识。天众损减从闇入闇不闻佛名。冥音莫经反。暗也。玉篇莫定反。夜也昧也。冥冥者蔽人目令无所见。
　　经。今佛得最上(至)归命无上尊。
　　赞曰。遇益故归礼。
　　经。尔时十六王子(至)诸天人民。
　　赞曰。此下第二请转法轮。初长行。后偈颂。此初也。安隐与乐怜愍拔苦。
　　经。重说偈言(至)愿为世间说。
　　赞曰。下四颂半分三。初一颂佛具内外德故请。次一颂半有大利益。故请。后二颂明佛识达故请。此初也。伦匹也等也。
　　经。度脱于我等(至)众生亦复然。
　　赞曰。二有大利益故请。
　　经。世尊知众生(至)当转无上轮。
　　赞曰。三明佛识达故请。此知五种。一所念即欲乐．胜解。二所行道遍趣行。三智慧力即根胜劣。四宿命即宿住力五业即自业智力。其欲乐即所念。修福即业。故略举此摄余五力。
　　经。佛告诸比丘(至)六种震动。
　　赞曰。下梵天供养请转法轮。有二。初神光动照。后供养请转。初文有三。初动十方世界次光照幽冥。后动照梵宫。此初也。
　　经。其国中间(至)忽生众生。
　　赞曰。光照幽冥。即二世界铁围山间。
　　经。又其国界(至)胜诸天光。
　　赞曰。动照梵宫为供请之渐。
　　经。尔时东方(至)共议此事。
　　赞曰。下供养请转。大文分五。一东方二东南方。三南方。四例六方。五上方。除后二方。余一一中文皆分四。一睹光惊议。二寻光诣佛。三礼赞请转。四默然许之。
　　初文有二。初众梵惊问后一天请求。此初也。此皆通四禅梵王。或唯初禅请转法轮梵福量故。此文有三。一光．二念．三议。
　　经。时彼众中(至)遍照于十方。
　　赞曰。此一天请求。诸天之中具威德者。将生之时光明先现。故此疑言为大德天生。
　　经。尔时五百(至)推寻是相。
　　赞曰。二寻光诣佛。有二初持宫．华以推觅。后见佛．众以忻然。此初也。
　　经。见大通智胜(至)请佛转法轮。
　　赞曰。见佛众以忻然也。
　　经。即时诸梵天王(至)高十由旬。
　　赞曰。下第三段礼赞请转。有二。初供养后请转。初长行有二。初归礼散华。后献宫请纳。此初也。
　　经。华供养已(至)愿垂纳受。
　　赞曰。此请纳安处。
　　经。时诸梵天王(至)普皆蒙饶益。
　　赞曰。四颂分三。初二颂赞五德。次一颂陈来由。后一颂请纳受。此初也。
　　经。我等所从来(至)唯愿哀纳受。
　　赞曰。初颂来由。后颂请纳。
　　经。尔时诸梵天王(至)度苦恼众生。
　　赞曰。此请转法轮。
　　经。尔时大通(至)默然许之。
　　赞曰。第四大段佛默然许。问何故涅槃时默然不受他供。今者默然遂许他说。古解以佛颜有舒[僉*殳]。请者觉许．不许。又云以佛身光表知受与不受。又云佛初成道时。自唱号言。凡时默然受请。涅槃时默然是不受请。又受食理须咒愿。默然知佛不许。许说默已顺请。不假出言而许。
　　经。又诸比丘(至)共议此事。
　　赞曰。第二东南方。大文亦四。初众梵惊议。
　　经。时彼众中(至)度脱苦众生。
　　赞曰。此一天请求。
　　经。尔时五百(至)请佛转法轮。
　　赞曰。第二寻光诣佛。有二。初持宫．华以推觅。后见佛．众以忻然。
　　经。时诸梵天王(至)愿垂纳受。
　　赞曰。下第三段礼赞请转。有二。初供养。后请转。此长行供养。
　　经。尔时诸梵天王(至)我等今敬礼。
　　赞曰。四颂半赞分四。一颂赞礼。一颂半叹希有。一颂叹为眼目。一颂叹为慈父。此初也。迦陵频伽妙音鸟也。以声柔软清亮哀雅故以为喻。
　　经。世尊甚希有(至)诸天众减少。
　　赞曰。叹希有也。
　　经。今佛出于世(至)今得值世尊。
　　赞曰。初一叹眼目。后一颂慈父。
　　经。尔时诸梵天王(至)忍善者增益。
　　赞曰。此请转也。叹佛生益。忍善者增益谓入圣道。其义可知。
　　经。尔时大通(至)默然许之。
　　赞曰。第四大段佛默然许。
　　经。又诸比丘(至)为佛出世间。
　　赞曰。第三南方。准前有四此睹光惊议。有二。初众梵惊议。后一天请求。
　　经。尔时五百(至)转法轮。
　　赞曰。第二寻光诣佛。有二。初持宫华以推觅。后见佛众以忻然。
　　经。时诸梵天王(至)唯愿垂纳受。
　　赞曰。下第三段供养请转。中初供养后请转。此初也初二颂半叹佛后一颂请受。
　　经尔时诸梵天王(至)当演深远音。
　　赞曰。请转。中初长行后偈颂。文意可知。
　　经。尔时(至)默然许之。
　　赞曰。第四大段。佛默然许。
　　经。西南方(至)亦复如是。
　　赞曰。第四例余六方。事意同前恐繁故例。
　　经。尔时上方(至)为佛出世间。
　　赞曰。第五上方。有三无第四许。此即睹光惊议。有二。初众梵惊议。后一天请求。
　　经。尔时五百(至)转法轮。
　　赞曰。第二寻光诣佛。有二。初持宫华以推觅。后见佛众以忻然。
　　经。时诸梵天王(至)愿垂纳处。
　　赞曰。下第三段供养请转。有二。初供养后请转。初中又二。此长行也。
　　经。时诸梵天王(至)广度于一切。
　　赞曰。十颂半分四。初七颂半赞佛德。次一颂见佛生喜。次一颂请纳。后一颂回向。初中有二。初二颂标。后五颂半释。此初也。初颂叹能拔苦。后颂叹能与乐。免音无远反引也。作挽有作勉亡辨反。勖励也。国语云。父勉其子。兄勉其弟。犹勤强也。萌音莫耕反芽也始也冥昧貌。众无知也。汉书氓群黎也。涅槃名甘露门。谓圣道或理名甘露。教名为门。
　　经。于昔无量劫(至)死多堕恶道。
　　赞曰。下五颂半释。中有二。初四颂半生死轮回。后一颂释佛能拔。初中又二初。二颂受苦果。后二颂半行恶因。此初也。
　　经。不从佛闻法(至)常堕于恶道。
　　赞曰。此行恶因。意可知也。文有二。初二颂半在家行恶行后一颂外道行恶行。乐谓人天乐果。乐想者谓乐因。又乐者所取乐境。乐想者能取乐之想。又乐谓乐受自体。乐想谓苦对治乐。谓寒热等暂息灭时假名乐故。
　　经。佛为世间眼(至)故现于世间。
　　赞曰。此一颂释佛能拔。
　　经。超出成正觉(至)喜叹未曾有。
　　赞曰。二明见佛生喜。
　　经。我等诸宫殿(至)皆共成佛道。
　　赞曰。第三段一颂请纳。第四段一颂回向。
　　经。尔时五百(至)无量劫习法。
　　赞曰。此赞请转也。一颂赞一颂请。
　　经。尔时大通智胜如来(至)十二行法轮。
　　赞曰。上明供养请转。下第二段明许可为转。有四。一标许可为转。二明余所不能。三彰所转之法。四显生闻获益。此初也。三转有二。一自二他。今为他转非佛自转。此苦圣谛名示相转。此应遍知是劝修转。此已遍知是作证转。此行法轮以移动运是转义故。是一一转令闻法者发生无漏真圣慧眼。随其次第。于去．来．今苦谛之中。生智．明．觉。如是一转总别四行。三转谛谛皆有十二行相。然数等故但说三转十二行相。三转如次显示令入见．修．无学等三。如前第四卷疏中解。
　　经。若沙门(至)所不能转。
　　赞曰。二明余所不能。未正证故。唯佛可为一切师故。知一切故。
　　经。谓是苦(至)是苦灭道。
　　赞曰。下彰所转轮之境。于此生智名行法轮。法轮境有二。一四谛二十二缘。此初也。且举示相余例可知。四谛略以五门分别。一出体．二释名．三废立．四释妨．五诸门。
　　出体者。对法等说。有情世间．及器世间。诸有漏法性逼迫故皆是苦谛。集有二义。一招感异熟无记果义。对法等说。谓诸烦恼及所起业名为集谛。唯识等说十二支中。五亦集谛摄。业烦恼性故。余无记法皆非集谛。然唯说爱为集谛者。由最胜故。二为因能得有漏果义。即诸有漏在内身中。三性诸法能为依因。有异熟者皆是集谛。瑜伽等说十二支中。逆观老死有二种因。一者粗生谓即生支。二者细生谓爱．取．有。乃至观前齐识退还。此等皆名老死之集。故知依因无记等法亦名为集。不说非支亦名为集。真如．择灭．不动．想受灭诸无为名为灭谛。对法论说真如．圣道．烦恼不生名为灭谛。此说灭依．能灭．灭性。正智所证真如境上。有漏法灭。假实合是灭谛之相。无漏五蕴名为道谛。对法等说。资粮道．加行道．见道．修道．究竟道皆名道谛。依道自性．及道眷属以显道谛。由此四谛摄诸法尽。故涅槃经迦叶问言。如佛一时入申首林。取小树叶告诸比丘。我已所说如手中叶所未说法如林中叶。而言四谛摄诸法尽。若摄尽者。则是已说一切法尽。云何言未说如林中叶。若不摄尽者。应有五谛。世尊告言。四谛摄尽。然总说言此是苦谛。二乘不能知分别诸苦有无量相。非诸声闻．缘觉所知。乃至道谛亦复如是。此中意说。然虽四谛摄诸法尽。巨细分别二乘等不知故言未说。非有五谛。依诠显实真如亦是灭谛所摄。故对法言灭性正是灭谛所摄。涅槃亦说四谛所摄。故言二乘有苦有谛而无有实。菩萨具有。余三亦然废诠谈旨即非灭谛。故瑜伽中。四谛之外说非安立谛。上依种类总说四谛。若依法体有粗有妙。能知之。智有上有下胜鬘依此说有八谛。谓有作四圣谛．无作四圣谛。如是八圣谛非二乘所知。即新翻经云安立谛．非安立谛。有作四圣谛者。分段生死十二因缘名苦。烦恼及业名集择灭名灭。生空智品名道。无作四圣谛者变易生死五蕴名苦。所知障名集。无住涅槃名灭。法空智品名道。如前已说。今依总相或依分段。转四谛轮。为二乘故。
　　释名者。四者是数。谛者实义。唯圣知实故名四圣谛。苦真是苦更无异苦等。五十五云。谛义云何。如所说相不舍离义。由观此故到清净究竟义是谛义。带数释也。苦者逼迫。烦恼所生义。集者招感能生苦谛义。灭者寂静义彼俱寂静。义道者通因能成三义。三义者此中苦事．苦理苦如。乃至道谛有三亦尔。苦事名谛持业释。余二名谛依主释。理．如二种与其苦事。虽非一异然此皆非逼迫等故。
　　废立者九十五云。苦谛如诸病体。集谛如诸病因。灭谛如病生已而得除愈。道谛如病除已令后不生。诸有病者诣良医所。但应寻求尔所正法。诸有良医亦但应授尔所正法。是故更无第五圣谛诸佛如来拔大毒箭无上良医。亦但宣说尔所正法。又如疗病者知病．病因．病除之法观生死苦．苦因．苦灭．灭法。亦尔故复说言趣苦灭行。
　　释妨难者五十五说。何因故。说知苦．断集．证灭．修道四差别耶。答由彼苦谛是四颠倒所依处故。为除颠倒故。应遍知苦。既遍知已即遍知集。由彼集谛苦谛摄故。虽遍知苦仍为集谛之所随逐。故须更说永断集谛言触证者是现见义。由于灭谛现前见故。不生怖畏。爱乐摄受。是故须说触证灭谛。若勤修道乃能成办所说三义。是故次说修习道谛。何故四谛如是次第。由此故苦为初。如此故苦为次。此二摄黑品究竟。由此故乐为第三。如此故乐为第四。此二摄白品究竟。譬如重病．病因．病愈．良药。又如遭苦次第建立圣谛。如诸世间曾所遭苦。即于此处先发作意。次于遭苦因。次于苦解脱。后于解脱方便。发起作意。
　　诸门分别者。以十门分别。一几蕴所摄。三谛五蕴更互相摄。灭谛不尔彼寂静故。二谁各几行。答各四如次。谓无常．苦．空．无我。因．集．生．缘灭．静．妙．离。道．如．行．出三何故苦谛为四行观为除四倒。无常除常到。苦除二倒谓乐．净倒。空无我除我倒。集谛四。观除四爱故。由依常倒起后有爱。次依乐．净二倒起贪喜俱行爱。及彼彼希乐爱。次依我倒起独爱灭为四观四种爱灭之所显故。道为四观由能证彼四爱灭故。四谁解脱门摄几行。五入谛现观有几种。六三乘观谛有何差别。七此四谛为世俗为胜义。五十五涅槃唯胜义。六十四对非安立唯世俗摄。实通二种。八诸谛相摄。九苦有几种。余三亦尔。十虚空．非择灭。何谛所摄。并如瑜伽．对法．唯识．显扬等抄说。恐繁故止。
　　经。及广说(至)忧悲苦恼。
　　赞曰。下明十二缘起此有杂染．清净杂染．清净皆有顺．逆观。此中有二。举杂染顺观及清净顺观例杂染逆观。及例清净逆观。此即染顺观也。生死相生故例染逆观。
　　经。无明灭(至)忧悲苦恼灭。
　　赞曰。此清净顺观。初断生死故例逆观也。十二缘起以六门分别。一出体．二释名．三缘相．四依世．五诸缘生摄．六染净顺逆。
　　出体者。无明支体烦恼障中正取分别。及兼任运愚痴为体。成唯识云。此中无明。唯取能发正感后世善恶业者。又云。正发业者唯见所断。助者不定。能发行者方是此支。通相应．不共．缠及随眠。行支体通善．及不善身．语．意业。唯感总报。及通感总．别。二业为性。唯别报业则非行支。故唯识云。即彼所发乃名为行。由此一切顺现受业．别助当业皆非行支亦。通现．种色．思为体。识支唯取第八异熟识种为体。故唯识云。此中识种谓本识因。唯取行支所集异熟第八识种。初结生故。总异熟故。唯在种位不取现行。有处说通前六识身。泛明一切识身。为论。及依当来现起分位说有现行。乃至受支亦复如是。名色支体。成唯识云。除后三因余因皆是名色种摄。后之三因。如名次第即后三种。此说五支不相杂乱。于一刹那为行所集缘起支说。谓异熟六根种名六处支。异熟触．受种名触．受支除本识种及此三种。余诸异熟蕴种皆名色支。契经又说。名谓非色四蕴。色谓羯剌蓝等者。依当起时分位前后。于因中说杂缘起支不尔如何得通五蕴。或泛通说一切名色。唯识又依杂体说云。或名色种总摄五因。于中随胜立余四种。六处与识总别亦然。爱支唯是中下品贪。此虽通缘内外二果。诸论多取缘外境爱增上果生。取支通用一切烦恼以为自体。全界烦恼皆结生故。若能取．若所取．若所为取。所为取。中随顺烦恼。不取余法。有处唯说爱增名取。谁识会云。虽取支中摄余烦恼。而爱闰胜。说是爱增。且依初后分爱取二。实摄余惑。爱．取二支通现及种。俱能闰故。有支体即行等六支为爱．取闰。转名为有。有说唯业。唯识会云。此能正感异熟果故。有说唯五。唯识复云。亲生当来生老死位识等五故。此唯种子。能有果故。生支体者。成唯识云。始从中有。至本有中未衰变来。皆生支摄。诸衰变位总名为老。身坏命终乃名为死。此三支体皆通五蕴。唯是现行异熟果摄有处亦说通种子者如缘起经。能所引生一时而有。次第宣说义类无别。非是二支亦通种子。忧悲苦恼因老死起非是支摄。十地经云。死别离时意根相对名忧。五根相对名苦。出声啼哭名悲。愚人心热名恼。在下二界具色等支。无色不然。随所应有。
　　释名者。瑜伽有五释。一云由烦恼系缚往诸趣中。数数生起故名缘起依缘字起字释名。二依托众缘速谢灭已。续和合生故名缘起。此依刹那义释名。简大众部等十二缘起是无为法。亦简正量部一期四相。三众缘过去而不舍离。依自相续而得生起故名缘起。如说此有故彼有。此生故彼生非余。今依此义以释缘起。此有故彼有者。显无作缘生义。此生故彼生者。显无常缘生义。非余者。唯由有缘果法得有。非缘有实作用能生果法。亦非无生法为因故。少所生法而得成立。四数数谢灭。复相续起故名缘起。此依数坏数灭义释。五于过去世觉缘性已。等相续起故名缘起。如世尊说。我已觉悟等起宣说。即由此名展转传说故名缘起。又云离有情义无自然我故。乃至自业所作义是缘起义。于余相续不受果故。又对法及缘起经各十一释。对法又云无作缘生故。无常缘生故。势用缘生故。初二如前。无明缘行等者显势用缘生。虽复诸法无作无常。然不随一法为缘故一切果生。诸法功能各差别故。
　　缘相者。无明有二。一真实义愚通下中品。二异熟愚唯是上品。此之二愚皆缘内身异熟果起。行有二种。一善。二不善。或分为三。一不动．二福．三非福。此为有分熏习所摄。识等五种名言熏习。此五无记势力羸劣。不能自生处所未定。要待有分熏习方起。由下品愚发不动业。由中品愚发于福业。由上品愚发非福业。随发业已遂集识等五支种子。摄属于行有当生处。即是当来生老死种种位定。无五体前后差别之相。依当起位说因为五。故唯识云。谓缘迷内异熟果愚。发正能招后有诸业为缘。引发亲生当来生老死位五果种已。次依迷外增上果愚缘境界受。发起贪爱。缘爱复生欲等四取。爱．取合闰能引业种．及所引因转名为有。自从中有至本有中未衰变来。生支体起。衰变命终老死支现。忧悲苦恼种种随生。此说由迷内身无明。缘异熟受能发诸业。遂集当来生老死位五支种子。有当生处。复由迷外境界无明。缘境界受起爱及取。闰前行等六支种子。近有后果转立有名。自后五支现行遂起名生老死。是名缘起为缘之相。瑜伽复有三释。相生次第如瑜伽说。
　　依世者。成唯识云。十因二果定不同世。要生后报方名为支。现报非故。谓过去十支因．现在二支果。现在十支因．未来二支果。因中前七与爱．取．有或异或同。生报定同。后报便异。谓过去七．现在三．未来二故。若二三七各定同世者。生．老死二支。爱．取有三。及前七支各定同世。势相生故力相似故。
　　诸缘生摄者。摄论第二云。若略说缘起有其二种。一分别自性缘起。谓依阿赖耶识诸法生起。二分别爱非爱缘起。谓十二缘起于善恶趣。能分别爱非爱自体为缘性故。今此正说后一缘起。义亦摄前不正明之复说三种。此二之中加受用缘生。辨中边云。一则名缘识。第二名受者。此中能受用．分别．推心所。受用缘生。即六转识亦此义摄。非正辨之。瑜伽复说四种缘生。一能引谓无明．行。二所引谓识等五。三能生谓爱．取．有。四所生谓生．老死。集论说识亦是能引。识中业种名识支故。异熟识种名色摄故。缘起经说识支通能所引。业种．识种俱名识故识。是名色依非名色摄故。俱舍第九复说四种。一者刹那。二者连缚。三者分位。四者远续。云何刹那。谓刹那顷由贪行杀具十二支。痴谓无明．思即是行于诸境事了别名识。识俱三蕴总称名色。住名色根说为六处。六处对余和合有触。领触名受。贪即是爱。与此相应诸缠名取。所起身语二业名有。如是诸法起即名生。熟变名老。灭坏名死。今者大乘。八识俱起。烦恼齐生。与彼不同。理应思准。复有说者刹那。连缚如品类足。俱遍有为非同前义。十二支位所有五蕴皆分位摄。即此悬远相续无始说名远续。大乘业同未爽通理。
　　染净顺逆者。对法第四云。杂染顺逆故。清净顺逆故。杂染顺逆者或依流转次第说。谓无明缘行乃至生缘老死。顺次第说。此说生死次第相生。或依安立谛说。谓老死．老死集．老死灭．老死趣灭行。如是乃至。行．行集．行灭．行趣灭行。作四十四智。无明无因故非四十八智。种阙故。此为后观。于前加行亦作七十七智。谓缘现在生而有老死。非不缘现在生而有老死。现在自身自已作故。便成二智。缘过去生缘未来生亦各二智。合以成六。观无始来一切老死皆缘于生。未来虽未起容有杂染还灭义故。今观杂染故成二智。此三际中初智观果有因。显其所由。第二智观果有因非不决定。破外妄计无因等生。第七即观前所不摄。诸有漏慧。遍知义故。即法住智遍知三世缘起教法。名支不摄以为第七。前六真实智。此一法住智。合成七智。异生圣者俱有此智。今是见道已前凡位观行。此后方入四十四智。四十四智近四谛故。住教等法是闻慧故名法住智。如实义而知。是思．修慧。名真实智。此有漏观故名杂染。文唯有顺而无逆也。清净顺逆者。谓无明灭故行灭。乃至。生灭故老死灭。顺次第说。此依断位次第而说。由谁无故。老死无。由谁灭故。老死灭。乃至。由谁无故。行无。由谁灭故行灭。此依得果究竟位观。逆次第说文唯有顺而无逆观。广如幽赞下卷。恐繁故止。虽无现前成独觉者。令证声闻。亦说此缘。依之说谛亦成三周十二行相。
　　经。佛于天人(至)具八解脱。
　　赞曰。第四显生获益。有二。初明获益。后明众多。初中复二。初明初会。后明第二第三第四会事。此初也。受者著也。不贪著一切法故得心解脱。心解脱者由无明等烦恼解脱故。成慧解脱相应之心。不复缘境起于烦恼名心解脱。或禅定名心。能住心故。得俱解脱名心解脱。
　　经。第二(至)得解脱。
　　赞曰。此明第二第三第四会也。弥勒三会说。释迦不说会。利益生机各不同故。
　　经。从是已后(至)不可称数。
　　赞曰。此明众多。上明声闻法轮故无菩萨。
　　经。尔时十六王子(至)三菩提。
　　赞曰。下第三大段。子继传灯有五。初出家启请。二尔时彼佛受沙弥请下许可正说。三说此经已即入静室下诸子传灯。四大通智胜佛过八万四千劫下佛起赞叹。五佛告诸比丘是十六菩萨下所化常益。初文有二。初诸子出家启请。后臣佐随从出家。初中复三。初明子德．次明启请．后明请意。此初也。有六德。一已超羁网出家为沙弥。二闻法速悟诸根通利。三性情鉴达智慧明了。四久遇良缘曾供养佛五坚持胜戒净修梵行。六志希大果求正等觉。
　　经。俱白佛言(至)佛自证知。
　　赞曰。初明启请。昔说小乘法轮。利益声闻乘讫。我意求大请说大乘法轮。后明请意。我等志愿大乘正法如来之知见。佛自证悉。佛自证明。愿为我说。问何故前请王子在前。今为说法王子居后。答前据亲疏后明权实。
　　经。尔时转轮圣王(至)王即听许。
　　赞曰。此明臣佐随从出家。初请后许。
　　经。尔时彼佛(至)佛所护念。
　　赞曰。下第二段许可正说。有五。此中有二。初将说法时待机熟故过二万劫。二陈所说法。妙法莲华。妙法莲华正为声闻。无量义经正为菩萨。何故此中为诸菩萨说于法华。如前日月灯明因妙光法师。二十亿菩萨乐欲闻法中释。问何故转二乘法轮名为三转十二行相。大乘不尔。答理应如是。但以声闻者一坐可有成见．及修．无学道义。菩萨不尔。由是不同。此说十二缘亦依四谛故。
　　经。说是经已(至)讽诵通利。
　　赞曰。第三沙弥领悟。
　　经。说是经时(至)未曾休废。
　　赞曰。此中有二。第四三根领悟。第五说法时节。上根菩萨闻之信受。中根声闻亦有信解。下根余类皆生疑惑。是法华经难信解故。下根众生机未熟故。为今时渐。故说彼时有疑惑者。
　　经。说此经已(至)四千劫。
　　赞曰。下第三段诸子传灯。有三。一佛入寂定。二诸子说法。三所度多少。此初也。知子根熟令子传灯。故入寂定。
　　经。是时十六菩萨(至)妙法华经。
　　赞曰。诸子请法利益既众。说法时长。
　　经。一一皆度(至)三菩提心。
　　赞曰。所度多少示教利喜。即新翻经云示现．教导．赞励．庆喜。显扬第十二更加令离欲。谓诃毁诸行令离爱染名令离欲。示现四种真实道理名为示现。已得信解令正受行名为教导。若彼退屈策发令进名为赞励。彼随法行赞令忻悦名为庆喜。彼更有释恐繁且止。今此说四除初离欲。此与示现俱令修行信解别故译家疏脱。义必应然。五渐化法故。义准定然。
　　经。大通智胜佛(至)令入其中。
　　赞曰。下第四段佛起赞叹。有二。初升座赞叹。后劝人亲信。此初也。赞叹有七。一希有．二根利．三智明．四近圣．五修行．六受持佛智．七开示众生。
　　经。汝等皆当(至)如来之慧。
　　赞曰。此劝人亲信。初标劝亲近。后释令信受。
　　经。佛告诸比丘(至)悉皆信解。
　　赞曰。下第五段所化常益。有三。此中有二。初常说法华二所化常益常益有二。一与菩萨俱。二闻法信解。
　　经。以此因缘(至)于今不尽。
　　赞曰。第三释成常义。显今法华会上。皆是彼时常益众生。众生世世常为友益。益犹未尽生下结会之由渐也。
　　经。诸比丘(至)以为眷属。
　　赞曰。下第四大段会成今佛。有二。初标成佛现利群生。后显异名成佛处所。此初也。
　　经。其二沙弥(至)二名师子相。
　　赞曰。此显异名成佛处所。阿閦者无动义。故相用烦恼等一切不动故。閦音初六反。若齐作珿直貌作矗。廉谨状作龊。不知閦字所出。须弥顶极尊高故。师子音示无畏故。师子相示降魔怨故。
　　经。南方二佛(至)二名梵相。
　　赞曰。常证法性名虚空住。恒寂生死名为常灭。得大自在名帝相。能生群圣名梵相。
　　经。西方二佛(至)二名须弥相。
　　赞曰。阿弥陀云无量寿慧命长故。度世苦恼。常起悲故。多摩罗跋栴檀香云性无垢贤香。众德庄严名须弥相。
　　经。北方二佛(至)三菩提。
　　赞曰。能施法雨名云自在。极广覆荫名云自在王。能破生死名怀怖畏。能寂三业生死嚣烦证寂默理名释迦牟尼。此云能寂故娑婆世界此云堪忍。此土众生不孝父母。不敬沙门。行十恶业道。日夜增长三涂八难无量辛楚。菩萨于中堪忍苦恼而行利益。名为堪忍。
　　经。诸比丘(至)三菩提。
　　赞曰。上会佛事。下会弟子事。有二。初正会弟子事。后我灭度后复有下释疑难。初文复二。初明昔化。后尔时所化下正结会之。初文复二。初明昔化。后是诸人等下明住小所以。此初也。本化大乘于今有住声闻地者。然于法华会前常为说般若等经。方便密化大乘。然彼不知我之所化事。
　　经。是诸人等(至)难信难解。
　　赞曰。此明住小所以。是人退性不定姓摄。宜以权化令渐入道。以佛智慧难信难解故非卒能学。故我化之初权后实。
　　经。尔时所化(至)弟子是也。
　　赞曰。正结会之。
　　经。我灭度后(至)当入涅槃。
　　赞曰。下释疑难。谓有难言。若诸声闻皆当作佛。其遇佛者蒙佛教化可当住佛。佛灭度后有求声闻不闻是经。不觉不知菩萨之行广大弘远。于自所证有为无为二功德中。作有余涅槃灭度想。求当入无余涅槃。是人云何当得作佛。故下释之文有其三。初牒所疑之人。次释彼亦作佛。后解所由。此牒所疑声闻也。
　　经。我于余国(至)得闻是经。
　　赞曰。此释彼亦作佛。我于余国作佛。更有异名者。菩萨处胎经说。从此灭度于十方面各三十二垓诸佛国土。而复成佛教化众生。下医师喻中具显是义。是人虽生灭度之想求入无余涅槃。于我有缘。我以神通接引于彼。遇我得闻是经。或是凡夫若是有学。求有无余涅槃。将此涅槃谓实灭度之想。求入证此二种涅槃。修二乘行。种姓所排慈悲所引生彼遇我求佛智慧。或我从此余国作佛。是人于我生灭度想谓我入无余。我引至彼令求佛智。此说于我有遇缘者。或虽于我无此因缘。亦蒙他佛及菩萨等接引教化闻是经典当得作佛。亦有潜化成就此人说法化导。令向大乘。今说显化于我有缘。故说于彼求佛智慧。或虽于余佛有缘往彼。平等意趣故亦说是我。
　　经。唯以佛乘(至)方便说法。
　　赞曰。此解所由。由一佛乘究竟灭度。无异二乘究竟体故。方便说教可有三乘。或唯一极果体方便说．有三因。因言长理。其涅槃经高贵德王品。云何涅槃。云何大涅槃。声闻．缘觉。八万劫．六万劫．四万劫．二万劫。一万劫所住名为涅槃。无上法王圣主住处名大涅槃。古人解云。二乘诸果经尔所时入彼无余涅槃。后起回心便引楞伽菩萨佛等化作文。经尔所时耽三昧酒醉然从彼起回向大乘。今解不然。彼二乘位经尔所时修行向大者。彼于先时未回心前。所应证得有余涅槃者名为涅槃。法王所得名大涅槃。非二乘者。诸有学位已经八万劫乃至四万已入涅槃。亦非无学入无余依身智并无。入涅槃已便起身智。经二万劫等修行大行。信解品云。我等长夜修习空法。乃至住最后身有余涅槃。则为已得报佛之恩。庄严论云。余人善根涅槃时尽。菩萨不尔。其二乘者。入无余涅槃善根若尽。同庄严论云何经一万劫等。修行始入十信。后经三无数劫方得菩提。本识既无无识持种。其身都尽。将何修行谁得菩提。入无余已若有善根非但违教亦违正理。身智既在云何名为无余涅槃。不同如来无漏依在名有余依。有漏依尽名无余依。胜鬘亦言二乘得涅槃者是佛方便。成唯识云。不得无住故名方便。或住有余回心向大不得无余。名得方便。涅槃经病行品云。须陀洹人天七返断结入于涅槃。是人未来过八万劫当得成阿耨菩提。斯陀含人一往来断结入于涅槃未来过六万劫得阿耨菩提。阿那含人不还。未来过四万劫当得菩提。阿罗汉人过二万劫当得菩提。辟支佛人过十千劫当得菩提。彼经又云过八万劫当得阿耨多罗三藐三菩提心。非成正觉名得菩提。古师解云。阿罗汉曾经七生者。以须陀洹名说。曾经二生者以斯陀含名说。曾经上界生者以阿那含名说。不经生而藉教者以阿罗汉名说。不经生而得独觉以辟支佛名说。此前三人凡身得果圣身涅槃。后之二人凡身得果凡身涅槃。迳多生者钝。所以经寂时多。经生少者利。所以迳寂时小。所经八万劫引菩提留支解。仍以悲想八万劫为一日夜积此岁数成大劫。彼寿无量大劫。过此已后方始发心。验之释之未为典据。经释。须陀洹者七生断结得入涅槃。是须陀洹经八万劫始得大菩提心。十信初位。谁言八万劫住于涅槃。此阿罗汉名须陀洹。经八万劫始得发心。甚成可笑。又若入无余身依永尽。云何无因而后起耶。不尔无余说是何义。若如佛入无余涅槃。有漏永尽更得无漏。无漏既圆何不名佛。若断缚尽名入无余。身智不亡无余何在。有依身故无余．有余二种何别。种种推征义难符信。然涅槃经须陀洹人八万劫等义如前说。实是彼果非阿罗汉。以彼名说。亦非阿罗汉有经生者。若彼经意但总说阿罗汉人。实有学人发心向大复经几时。应涅槃经无有学中而回心者。由此应以涅槃等经同瑜伽等。最为善说。

　　法华经玄赞卷第七(末)

　　保安三年五月晦日书了法隆寺僧觉印之同年十二月十日移点已了以兴福寺圆如房之本法隆寺僧觉印为令法久住往生极乐为也　高名点本也　与□折本校(［云云］)。


　　妙法莲华经玄赞卷第八(本)

　　　　沙门基撰
　　经。诸比丘(至)深入禅定。
　　赞曰。上说宿因令念退大以就小。下显今果令知舍权以取实。文分为三。初法．次喻．后合说故。初文有二。初明今实。后释先权所由。比丘当知下。是初文又二。初知机熟后说一乘。此初也。机熟有五。一涅槃时到。众生机熟。恐佛涅槃闻即深信。二众又清净。烦恼轻微渐离染故。初说三乘出于浊世。众生垢重今久化之。渐令离垢故名清净。三信解坚固。证解．证信。二皆坚固。非可阻坏。四了达空法。空法有二。一生空。二法空。生空为所证法空为所知。已证生空后闻般若知法空故。五深入禅定。四禅九定能入出故此依退已还发大心。声闻等说。要此五具足。方会二权而归一实。异则不然。
　　经。便集诸菩萨(至)得灭度耳。
　　赞曰。此说一乘乘既说四而为了义。说一而为方便。解深密云。相．生．胜义无自性。如是我皆已显示。若不知佛此密意。失坏正道不能往故。于其中立一乘。非有情性无差别。胜鬘亦云。摄受正法善男子等。堪能荷负四种重任逾彼大地。谓无闻非法众生以人天善根而成熟之。即是此说三中小草。求声闻者授声闻乘。求缘觉者授缘觉乘。合是中草。求大乘者授以大乘。即是大草。又云若如来随彼意欲而方便说。唯有一乘无有余乘。故知据理说一为权说四为实。解深密云非有情性无差别故。今此经中为化退已还发大心。故说一实而二是权。待根机熟五缘具足。方说无有二乘而得灭度。唯一佛乘得灭度耳。涅槃经中说诸声闻皆得作佛。皆不作佛。世尊并言不解我意。故能如是了知经意。亦应善顺佛菩萨心。然今此会多皆退性。故说一实而二为权。
　　经。比丘当知(至)则便信受。
　　赞曰。此释先权所由。以方便智证入众生根性．胜解。由意乐小本著五欲。我且拔除生死苦故。授以小法令离五欲。五欲即是缘五境贪。故先说涅槃设化城以息苦。既得涅槃已。是人若闻今说一乘引至宝所。即便信受。
　　经。譬如五百(至)至珍宝处。
　　赞曰。下喻说。中有二。初喻昔权后喻今实。尔时导师知此人众下是。初文有四。第一初将离险喻。第二所将人众下中途方退喻。第三导师多诸方便下为设化城。喻第四是时疲极之众下众倦皆息喻。前信解品喻昔权有六。今此即彼。然无初二。以初退时犹未向小未设化城。所以今略唯同后四。或此第一初将离险。即摄彼第一．第三。此中第二即摄彼第二．第四。此后二喻即摄彼后二。开合有殊义亦无别。初喻有四。一欲过恶处。二将往宝方。三商主谙途。四方行引导。此初二也。五百由旬者。正法华云。五道生死名险难恶道。旷空也疏也久也远也。绝者迥也。生死之中本无圣智者如空疏久远。绝迥无人甚可惊惧。五怖畏等名怖畏处。今又解者。正法华中出险道体非释彼数。言五百者分段生死有惑．业苦为三百。变易生死有无明．苦为二百。十烦恼．十业道。所感十品类果皆互相资故。合言五百。下言过三百由旬设化城故。若以五道数即为五。过三恶道始入见谛未见化城。云何称入故应依后释。珍宝处者大般涅槃佛果位也。喻越生死险方至佛位故。
　　经。有一导师(至)欲过此难。
　　赞曰。此中有二。商主谙途方行引导也。导师谓佛。此具五德。一聪性利根故。二慧择是非故。三明鉴真俗故四达无不知故。五善知险道通塞之相。道谓诸趣。通谓断五住。塞谓起二障。惑．业有而为塞。苦因尽而为通。方行引导文意可知。
　　经。所将人众(至)今欲退还。
　　赞曰。此第二中途方退喻。修大乘因未过六十劫。倦修菩萨行名中路疲懈。大行难修艰辛备历。名为疲极。以倦时长名为疲极。惧圣行海怯有进修复名怖畏。由怖行大名为怖畏。不能进求大菩提果。经三大劫前路犹远。退大不学还住生死名今退还。此乃义说。非实二乘昔时白佛方退住小。
　　经。导师多诸方便(至)化作一城。
　　赞曰。此下第三为设化城喻有四。一假思念。二设化城。三劝住勿怖。四说入城益。此初二也。摄大乘云。如末尼天鼓无思成自事。虽无勉励思亦有任运思。虽无实思假称思故。诸佛常六返昼夜观众生。义如思故。过三百由旬者。若言五趣为五百者。此过分段生死出三界故。或令永出三恶趣为三百。如五下分结身见等三后时说故。实初已断。分段虽亦出于人天。变易犹为人天趣摄不名为出。若依正说。分段生死有惑．业．苦。离此三故名过三百由旬。涅槃在于无学位故。化作一城者。本论云诸禅三昧城过彼城已令入大涅槃城。故佛言施设。本无实体故言化作。彼证灭心相应禅定俱轻安乐能息粗重。佛教之得名为化作。灭理无二。对种智车。故名为一。又虽是假人各有殊。以假义同故名为一。又以机学二乘证殊故。下偈云息处故说二。以假对真真既不二。假宁不一。此喻有余涅槃。惑业断故当苦不生。实得无余。余身智在未与证名。后身智亡方名为证。如想受灭．无为据终满处说。
　　经。告众人言(至)亦可得去。
　　赞曰。此中有二劝住勿怖说入城益。若入是城下是。不须怖大而不肯修。且入此城随意所作。任力所修息真显意。密设权方入益有二。一得安稳乐而息众苦。二向佛位后渐可修。
　　经。是时疲极之众(至)生安隐想。
　　赞曰。此第四众倦皆息喻。有二。初在有学称心欢喜。言叹心欢规免险道。后成无学解脱道位前入化城。得有余灭生已度想越生死故离苦集故。变易生死实未离故。言生已度想生安隐想。得无学故证灭道故。未得大涅槃真安隐故言生安隐想。遂生四智。我生已尽．梵行已立．所作已办．不受后有。胜鬘云。阿罗汉不成就一切无量等功德故。言得涅槃。又言四智究竟得苏息处者。是佛方便有余不了义说。故此化城是佛权设。正起生空智证生空理。后惑不生名为入城。当此之时无此二想。后入世俗定却观前位遂生此想。涅槃假灭二乘证故。言前入于化城。二车种智本来无。二子出宅车不上。车是不系出宅而索城。于路施故言前入此等妨难皆如前说。
　　经。尔时导师(至)为止息耳。
　　赞曰。下第二段喻今说实。有二。初标灭化。后正告真。灭化者引至大乘。说二乘涅槃是假择灭。故言灭化。非是实以神力灭彼化城。此中语言向者大城我所化作。指说化城即是灭故。去宝处近者即告真也。虽复无学迂回修大因行迟于顿悟。望有学回心乃极疾故言在近。
　　经。诸比丘(至)应去应度。
　　赞曰。下合说。中有二。初合昔权后若众生住于二地下方合今实。初文有三。初合初将离险。次若众生但闻下合中途方退。后佛知是心下合为说化城。不合第四众倦皆息。欲明权实二道。不欲正明苦息事故。此初也。去者向涅槃。度者越生死。
　　经。若众生(至)乃可得成。
　　赞曰。此合中途方退。若但赞佛乘。众生不能以是得度。久受勤苦故遂便退失。佛道长远倦时长故。久受勤苦怖行大故。
　　经。佛知是心(至)说二涅槃。
　　赞曰。此合为说化城。怯弱大乘下劣乐小。故于中道说二涅槃。二机所学二智所证名二涅槃。二涅槃体但是有余。非说有余无余为二。前言一城以假对真。化是一故以理对事理无异故今对根机修因证智名二涅槃。亦不相违。
　　经。若众生(至)分别说三。
　　赞曰。下合今实。有二。初法说灭化告真。后合说灭化告真。此初。分二。初说彼非真。后说二乘意汝等所作未办者。胜鬘云。阿罗汉辟支佛有余生法不尽故有生。有余梵行不成故不纯。事不究竟故当有所作。不度彼故当有所断。以不断。故去涅槃界远。所作未办即当有所作。道圣谛也。犹有法空道谛之智当所作故。举此摄余亦应所学。汝之梵行已立灭谛之智。证有余涅槃之地。近于佛慧所得非真。有余梵行不成故不纯。谓所知障未灭。无住涅槃犹未得。故当观察筹量苦集。二智亦复非真。故所得涅槃非真实也。况初说二乘。意云但是如来方便之力。
　　经。如彼导师(至)我化作耳。
　　赞曰。此合说灭化告真。
　　经。尔时世尊(至)更雨新好者。
　　赞曰。下四十九颂半分二。初三十颂半。颂前初说宿因。令念退大以就小。大通智胜如来事十九颂颂显今果令知舍权以取实化城喻事。初文复二。初二十八颂半颂昔因缘。后之二颂结诫勿怖初复分二。初二十七颂半颂会自身事。后一颂颂会弟子事。初文长行有二。初说佛灭久近后正明彼事。今唯颂后。初已颂讫。
　　彼事长行有四。今此亦然。初四颂明佛寿成道。第二次十三颂转正法轮。第三次九颂半子继传灯。第四后有一颂会成今佛。初中有二。初三颂法不现前。后一颂明佛成道不颂佛寿。初中复二。初一颂法不现前。后二颂华乐供养。此即二文不颂敷座。长行唯有梵天雨华。此加八部。
　　经。过十小劫已(至)心皆怀踊跃。
　　赞曰。明佛成道。
　　经。彼佛十六子(至)震动于一切。
　　赞曰。下第二段十三颂转正法轮。有二。初八颂请后五颂正转。请中有二。初三颂十六子请。无供养也。后五颂诸梵王请此初也。
　　经。东方诸世界(至)受请默然坐。
　　赞曰。下五颂梵王请。初三颂东方后二余方。此初也。文亦有四。准前可知。
　　经。三方及四维(至)转无上法轮。
　　赞曰。余方请也。
　　经。无量慧世尊(至)汝等应当知。
　　赞曰。下五颂正转。有二。初二颂许可正说。后三颂众生获益。此初也。无明至老死皆从生缘有者。此释长行无明缘行。行缘识。乃至生缘老死义。此言生者不是生支。是能生生。此言有者不是有支。是有无有。谓如行支从无明支能生缘。故方有。其识支体从前行支能生缘故有。乃至老死从前生支能生之缘故有。不是无因不平等因之所生起。皆从缘生故。即显无明从老死能生之缘故有轮转无穷。故名缘起。
　　经。宣畅是法时(至)不能得其边。
　　赞曰。众生获益也。初颂第一会。次颂第二会。后颂第三第四会。垓音古哀反数也。风俗通十千曰万。十万曰亿。十亿曰兆。十兆曰京。十京曰垓。犹大数也即前长行六百万亿那由他。那由他垓也。
　　经。时十六王子(至)慧眼第一净。
　　赞曰。下第三段子继传灯。长行有五。此中有四。初二颂出家启请。次二颂半佛许正说。次有四颂诸子传灯后。有一颂所化常益。此初也。唯无第四佛起赞叹。营卫翊。从即臣佐也。
　　经。佛知童子心(至)如恒河沙偈。
　　赞曰。第二佛许正说。
　　经。彼佛说经已(至)恒河沙等众。
　　赞曰。第三诸子传灯。有三。初一颂佛入寂定。次二颂诸子传灯。后一颂所度多少。
　　经。彼佛灭度后(至)常与师俱生。
　　赞曰。第四所化常益。
　　经。是十六沙弥(至)各得成正觉。
　　赞曰。第四大段会成今佛。上来四段二十七颂半。合是第一会自身事。
　　经。尔时闻法者(至)渐教以佛道。
　　赞曰。此第二大段。一颂会弟子事。合二十八颂半。颂昔因缘退大就小。
　　经。我在十六数(至)慎勿怀惊惧。
　　赞曰。第二大段结成今说诫勿惊怖。上合三十颂半说宿因缘。令念退大以就小大通佛事。
　　经。譬如险恶道(至)在险济众难。
　　赞曰。下第二大段有十九颂。颂显今果令知舍权以取实化城喻事。分二。初十一颂半颂喻说。后七颂半颂合说不颂法说。初文复二。初九颂颂昔说权喻。后二颂半颂今说实喻。初文有四。初三颂初将离险喻。次一颂中途方退喻。次四颂为设化城喻。后一颂众倦皆息喻。此初有三。初一颂道险多难。次一颂欲过路遥。后一颂导师济难。多毒兽者烦恼恶业果也。无水者无佛法教。无草者无佛理义。佛大导师在生死险济众人难。
　　经。众人皆疲倦(至)于此欲退还。
　　赞曰。第二中途方退喻。
　　经。导师作是念(至)而失大珍宝。
　　赞曰。下第三有四颂为设化城喻。分三。初一颂起念。次二颂化作。后一颂劝入。此初也。
　　经。寻时思方便(至)男女皆充满。
　　赞曰。第二化作也。城郭者有余涅槃。城即是郭。其中众生毕竟空为舍宅。无垢称云。思空胜义舍。觉品华庄严。总持为园苑。大法为林树。九定为渠流。八解为浴池。三解脱门为重门。重门即高楼阁。高逾外道生死表故入空舍故。真实谛法为男生空真智是。慈悲心为女抚养群生故。依无垢称经以释此义。
　　经。即作是化已(至)各可随所乐。
　　赞曰。第三劝入也。
　　经。诸人既入城(至)自谓已得度。
　　赞曰。第四众倦皆息喻。
　　经。导师知息已(至)当共至宝所。
　　赞曰。此第二段颂今说实喻。初一颂标灭化后一颂半正告真。
　　经。我亦复如是(至)所作皆已办。
　　赞曰。下第二大段有七颂半。合说中分二。初二颂半颂合昔权。后有五颂颂合今说实。此初也。初半颂初将离险。次一颂中途方退。后一颂为设化城。
　　经。既知到涅槃(至)为说真实法。
　　赞曰。下有五颂颂合今说实。有三。初一颂标今说实。次三颂劝舍权就实。后一颂结之。此初也。
　　经。诸佛方便力(至)乃是真实灭。
　　赞曰。此劝舍权以就实。初一颂半劝舍权。后一颂半劝取实。
　　经。诸佛之导师(至)引入于佛慧。
　　赞曰。此结成前。

　　五百弟子受记品

　　三门分别一。来意。二释名。三解妨。来意有四。一者上根之徒一闻法而便记。中根之辈再闻法而与记。今下根之俦三周闻法既能悟解。所以与记。故此品来。二者论云为除七种具足烦恼性众生有七种增上慢中。第五无定人于下劣心。生虚妄解起增上慢。为此说系宝珠喻。谓彼散乱心实无有定。过去虽有大乘善根而不自觉知。彼不求大乘于下劣心。生虚妄解以为第一乘。对治此故说系宝珠喻。故论又云第五人者。显示过去善根令忆念教入三昧故。此是有学及凡夫未得定心。执二乘道以为究竟。不知过去大乘善根。今令入定忆念彼时大乘善根。如醉酒卧密系宝珠。故此品来。三者十无上中第四令解无上。说系珠喻。谓说往缘令生觉解知有大乘善根妙宝。故此品来是义残也。四者论解授记有六处示现。一别记。舍利弗及四大声闻是。二同记富楼那等五百及千二百。共同一号非众所知。俱时与记。故此品来。然满慈名法明余名普明。明义同故多同名故名为同记。
　　释名者。受音植酉反。玉篇容纳也领也得也。五百者数。弟子者人。受记者事。从三以得名。五百弟子受纳佛记记之受名受记。依主释也。
　　解妨者。问十无上中七喻之中皆言系宝珠。何故不以为名以受记为目。答根熟发心即为记别。后方说喻系于宝珠。从初为名故名受记。问上根等。领并在记前。何因五百领悟在受记后。谓系宝珠。是五百弟子之领悟也。答上．中不待受记闻说而便领解。下根禀性既迟。因记方生喜意。喜意既发方申领悟。故与前二领解不同。又下根满慈已前领悟。五百下品记讫更申明本意。领悟深重非时始领先已领故。问此品之中。满慈及一千二百同皆得记。何故唯记五百为名。答有四解。一云五百在会现前得记。千二百人有不在会。不现前故。二云五百佛自与记。千二百人佛于偈中令传为记。三云五百人佛与别记。谓转次授记等别说其相貌。千二百人佛但总记不别显相。四云其五百人能生领解说系宝珠喻。千二百人无别领悟。满慈一人少故不说。故但以五百为品名以全数故。不以千二百等为品号数不全故。
　　经。尔时富楼那(至)神通之力。
　　赞曰。此品大文分三。第三周说法有四。已上佛说故下有三。初满慈心念领解。次尔时佛告下世尊发言印述。后诸比丘富楼那亦于七佛下正为授记。一人为首余亦理同。略举一隅三隅返故。初文有二。初明领解．虔恭。后明心念领解。初文复二。初明所领后明虔恭。此初也。所领有四。一领说法。近领化城宝所。远领方便品下初权后实。二领授记。近领授记品末云我诸弟子威德具足。其数五百皆当授记。于未来世咸得作佛。远领鹙子已下授记。三领宿世因缘。近领十六王子近事。远领鹙子方便品云。世世已曾从佛受化譬喻品言。我昔教汝志愿佛道。四领神通。近领前品中设化城。是神境智作证通。中语能化设之。大通佛十劫坐于道场。震动十方放光远照十方。梵王观光来集等事。远领释迦初时召集动地雨华放光远照。乃至方便品云作此思惟时。梵音慰喻我善哉释迦文等。皆是诸佛之神通也。
　　经。得未曾有(至)目不暂舍。
　　赞曰。此明虔恭。有八。一得希法。二心净。三踊跃。四从坐起。五到佛前。六礼足。七却住。八瞻仰。
　　经。而作是念(至)深心本愿。
　　赞曰。此明心念领解。初赞佛上德。后申一心领解。领解之情谓知及欲。事既非一能深且广。言不能宣。佛知我心何假具述。
　　经。尔时佛告(至)弥多罗尼子不。
　　赞曰。下第三周。第三大段世尊发言印述。有三。初问众见不。次我常称其下叹其今德。后汝等勿谓下谈其往德。此初也。见是识义非是众人眼所不见。但意不识德行如何。又见者看义。现前立住汝等看不。又虽众见未必存心。今欲说其德行问众见不。欲令众生熟视瞻睹听察德行故言见不。
　　经。我常称其(至)种种功德。
　　赞曰。下叹今德。有二。初叹人后叹德。叹德有二。初总后别。此叹人及总叹德。
　　经。精勤护持(至)言论之辨。
　　赞曰。此别叹德。有五。一助宣正法。二能于四众示教利喜。三能释佛法。四利益同行。五言辨高峻。饶多也。丰厚也益也余也。
　　经。汝等勿谓(至)亦最第一。
　　赞曰。下谈往德。有十。此中有二。一护助宣法。为护法城受持正法摄受正法。二成胜人。
　　经。又于诸佛(至)无有疑惑。
　　赞曰。此有四德。一解二空。即空观有故。二得四辨。住善慧地故。三常审宣说顺所证故离所诠故。四无疑惑。理．事二疑并已尽故。
　　经。具足菩萨(至)百千众生。
　　赞曰。此有三德。一具神通。法云地中大事业故。二修梵行。常持菩萨三聚戒故。三隐行大利。以小乘法利益众生。
　　经。又化无量(至)教化众生。
　　赞曰。此中一德。故摄论云。化故说一乘。即佛菩萨化作声闻引接同类令发大心。亦即楞伽云经于多劫耽三昧酒。醉后从彼起方发大心。劝余声闻。我无量百返曾于声闻无余依涅槃而般涅槃。以彼非真灭我从彼起。故于今者还发大心。汝等云何今犹住小如是等义。如前一乘章。此德有二。一利他行化他令立无上菩提。二即由利他成自利行。为净佛土常作佛事。
　　经。诸比丘(至)亦复第一。
　　赞曰。下第三周。第四大段正为授记。有二。初授满慈记。后授五百记。初记又二。初记因后记果。记因有六。此初记成胜人。七佛者即过去七佛。前劫有三谓毗钵尸佛．尸弃佛．毗湿缚浮佛．贤劫有四。谓迦路迦村陀佛．迦路迦牟尼佛．迦叶波佛．释迦牟尼佛。辨贤劫等义并如弥勒上生疏说。此为总陈过去七佛。今于我者现在别陈。
　　经。而皆护持(至)三菩提。
　　赞曰。此有二记。一护助宣法。二化立菩提。
　　经。为净佛土(至)菩萨之道。
　　赞曰。此有三记。一常勤。二利生。三具菩萨道。
　　经。过无量(至)佛世尊。
　　赞曰。下果记。有六。此名号也。明解法义故名法明。
　　经。其佛以(至)充满其中。
　　赞曰。下第二土相。有二。初显后结。显中有六。此中有二。一宽狭二相状。相状有三。一宝地。二地平。陵者玉篇大阜也。又丘陵冢也。涧水名也。广深四尺即名为沟壑谷也深也坑也虚也窟室也。三台观。
　　经。诸天宫殿(至)无有淫欲。
　　赞曰。此中有一。有善无恶。有四。一天近。二相见。三无恶道女人。四无欲化生。
　　经。得大神通(至)而自庄严。
　　赞曰。此中亦一。人天之相。有七。一得通。二身光。三飞行。四志固。五精进。六智慧。七相好。
　　经。其国众生(至)禅悦食。
　　赞曰。此唯有一。谓食任持。此说二食。佛地经说二。广大法味喜．乐所持。无垢称云既餐不死法还饮解脱味。余经说四谓段触思识摄论说四。一不清净。二清净。三净不净。四示现依止住食。增壹阿含经说九食。四是世间食。五是出世间食。何等四种世间之食。谓段食．触食．思食．识食。广说其相。云何五种出世间食。一禅食．二愿食．三念食．四八解脱食．五喜食。常共专念除舍四种世间之食。求于五种出世间食。无漏之法破裂有漏非有漏食。有漏之法违害无漏非无漏食。实各名食。暂尔资持可假名食。究竟即非。此．及佛地．无垢称经唯说无漏非有漏食。余处说四唯有漏食非无漏食。阿含说九通二种食。摄论说四依人辨食非是法食。异佛地法味所生喜乐即此法喜。此依初得唯在意识。欲界缘教但言喜食。彼依后时亦通六识。通色界有故开喜乐。此合名喜适悦同故。彼但约外缘不说禅悦。禅悦即是轻安乐食。此通说内缘故兼说禅悦。此依初得唯在意识但喜名食。彼无垢称经假实有为无为二胜为食。解脱苦故名解脱食。真如理性名不死食。二永资益故偏说之。余经说四谓段等者。唯说有漏能长气力。能长喜乐能长希望。能摄诸根大种造色。并寿与暖相续不坏。又身．受．法．心此四如次长有漏身。观入念住。故但有四。阿含说九有漏。无漏二合说故。后五之中禅．喜二种即此二食能长法身。资益胜故。所以偏说。愿．念．解脱。虽亦实有资长之义彼名为食。以非殊胜通一切有。缘外．内生劣于法．禅故此等经略而不说。
　　经。有无量(至)及八解脱。
　　赞曰。此中唯一。谓三乘眷属。菩萨三德。声闻三德。
　　经。其佛国土(至)庄严成就。
　　赞曰。此结土相。
　　经。劫名宝明(至)遍满其国。
　　赞曰。此有四记。一劫。二国。三寿。四塔。
　　经。尔时世尊(至)化诸众生类。
　　赞曰。二十一颂半。分二初十二颂颂上佛印述。后九颂半颂正为记。初文又二。初七颂颂叹今德。后五颂颂叹往德不颂问众。理虽但颂今德文势似颂一切应化弟子。初文有三初二颂半标举。次三颂释成。后一颂半结略。此初也。
　　经。自说是声闻(至)又现邪见相。
　　赞曰。释成。有二。初一颂半示住声闻去佛道远。化诸众生。后一颂半示现处小实净佛土。
　　经。我弟子如是(至)心则怀疑惑。
　　赞曰。此结略也。
　　经。今此富楼那(至)多闻有智慧。
　　赞曰。下五颂颂往德。有十种。此中有三。一护法。二胜人。三多闻有智慧长行所无。
　　经。所说无所畏(至)而自净佛土。
　　赞曰。此中有七。一能说。二得通。三具无碍解。四识根。五说净法。六为大益。七净佛土。
　　经。未来亦供养(至)护持法宝藏。
　　赞曰。下九颂半颂授记中有二。常二颂半因记。后之七颂果记。此初。有六。一供佛。二宣法。三净佛土。四说法。五利生。六护法。
　　经。其后得成佛(至)亦无诸恶道。
　　赞曰。下果记。有二。初五颂半颂记。后一颂半结略。此初有四。一自体。二国名。三劫名。四土相。菩萨众甚多下皆土所摄。准前所说故。
　　经。富楼那比丘(至)我今但略说。
　　赞曰。结略也。观此文意授八地已上报佛土记。
　　经。尔时千二百(至)不亦快乎。
　　赞曰。下第二大段五百人记。有四。一心悕。二许可。三正记。四悔领。此初也。
　　经。佛知此等(至)三菩提记。
　　赞曰。二许可也。
　　经。于此众中(至)佛世尊。
　　赞曰。三正为记。有二。初现前记后颂中末。后一颂半不现前记。初文有二。初长行后偈颂。长行有二。初陈如后五百。此初也。
　　经。其五百(至)名曰普明。
　　赞曰。此记五百。有二解。一云即千二百中五百也。二云别也。前解为正。迦留陀夷此云黑光。优陀夷此云出现。周陀此云蛇。奴莎伽陀正云娑婆揭多。此云善来。余如前释。
　　经。尔时世尊(至)故号为普明。
　　赞曰。十一颂分二。初九颂半颂现前记。后一颂半颂不现前记。初九颂半颂前记。中六颂颂陈如记。后三颂半颂五百记。初中有五。此文有二。一颂时。一颂半自体。
　　经。其国土清净(至)法灭天人忧。
　　赞曰。此中有三。一句国土。二颂．一句眷属。后一颂住寿。
　　经。其五百比丘(至)皆如上所说。
　　赞曰。此五百记。有三。三句自体。一颂．一句传记。一颂半结类。
　　经。迦叶汝已知(至)汝当为宣说。
　　赞曰。此第二段不现前记。授千二百人中不在会者。
　　经。尔时五百(至)悔过自责。
　　赞曰。第四悔领。有二。初标欢喜悔责。后申言悔责。此初也。
　　经。世尊(至)小智为足。
　　赞曰。下申言悔责。有二。长行偈颂。长行有二。初自责。后领解。此初也。初标后释。
　　经。世尊(至)与之而去。
　　赞曰。领解。有二。初喻后合。喻中有二。初领昔权后领今实。于后亲友会遇见之下是。初文有三。一领初将离险。二其人醉卧下领中途方退。三起已游行下领为设化城。不领第四众倦皆息。此初也。即十六王子等所最初相逢。有人者自喻己身。亲友家者喻前王子真善友故。友同志也亲也。礼记云僚友称其俤。执友称其仁。郑玄僚友同官执友同志。前以佛法为国。大乘为城。中道大乘为舍。今此家者即是彼舍。从生死中往佛法故。时犹凡夫。烦恼未断无明所缠。惛醉迷心当寝生死。虽遇佛法犹名醉卧。是时王子此化缘息。余处行化名官事当行。亦如泛駃舟而东迈。瞩凝沼而西流。其实不行。自行背真遂谓佛去。华严经说有十种行。一闻法行。二说法行。三不随贪嗔痴行。四欲界行。五色无色界三昧行。六义法行。七一切趣行。八一切佛刹行。九菩萨行。十成满诸佛行。随应当释。此为十方法王佛法而往他化故。言官事当行。以无价宝珠谓。大菩提心。宝珠有三。一水清。二如意。三吐金。吐金有三。一下品吐一得千倍。二中品吐一得万倍。三上品吐一得无量倍。喻于一乘能出三乘。从小至大如次配之。水清总喻佛法清烦恼故。如意喻大菩提心。随求皆满故。今取此为喻。衣谓意识系谓熏习。教之发心已。他方行化名与而去。
　　经。其人醉卧都不觉知。
　　赞曰。第二领中途方退。当时犹为烦恼惛醉。虽卧大乘亲友之舍不自觉知有菩提心珠。唯识引经惛醉缠心曾无醒觉。彼以末那相应无明名为醉体。今以第六不共无明正为醉体。在异生位起游行故。
　　经。起已游行(至)便以为足。
　　赞曰。第三领为设化城。既退大心起规胜法名为游行。遂至二乘佛法之中名为他国。非曾生长故。昔在生死名自国故。处大乘中名亲友舍。若发心已佛法内人。以佛法为自国生死为他国。故前说言久住他国五十余年。未发心前佛法外人。以生死为自国佛法为他国。即此文是亦同涅槃经所说也。或以大乘为父舍小乘为他国。求正法味名为衣食。励己精勤以规正法。名勤力求甚大艰辛。此在二乘因位舍五欲乐．放逸具故。少有所得。二乘菩提更不进求便以为足。生已度想．安隐想故。
　　经。于后亲友(至)乃至如是。
　　赞曰。下第二段领今说实。有二。初领灭化。后领说实。此初也。何故为求无漏衣食。而枉至于二乘地耶。如是艰辛得小果利。此非实耳。
　　经。我昔欲令(至)甚为痴也。
　　赞曰。下领正说实。有三。初说创遇。次责住权。后令取实此初二也。五欲乐者即五安乐。一自性乐．二因乐．三受断乐．四苦对治乐．五无恼害乐。或佛果五法清净法界．及四智品。或是大乘无漏五蕴。谓戒身等。我昔为令汝得此乐故系无价珠菩提妙因。熏汝之心识衣里现在。责住权云而汝不知。虚自忧劳以求自利。法执不灭不求五乐。甚为痴也。
　　经。汝今可以(至)无所乏短。
　　赞曰。此令取实。贸音莫候反换易也交易物为贸字。从贝从卯。卯音酉。有作贸玉篇歌雅反人姓也。非此义今从莫侯反不知贸字所出以。贸易者用初心小宝珠亲近诸佛。闻熏正法更增善根。易取大乘上位福智。大如意珠贵珍宝也。一得已后常可如意无所乏短。众德满故。
　　经。佛亦如是(至)一切智心。
　　赞曰。下合。中有二。初合领昔权。后今者世尊下合领今实初文亦三此合初将离险。
　　经。而寻废忘不知不觉。
　　赞曰。二合领中途方退。
　　经。既得阿罗汉道(至)犹在不失。
　　赞曰。三合领为设化城。修行规觅圣法财宝之时。虚费功力名资生艰难。艰土难治也。释名艰根也。如物根耳。难惮也人所忌惮。得阿罗汉谓得道满少谓为足。昔因本愿今者犹在。今时熟故。
　　经。今者世导(至)实得灭度。
　　赞曰。下合领今说实。有二。初合领灭化。后合领说实。此初也。示二涅槃为佛之因。故言令汝种佛善根。示涅槃相。
　　经。世尊(至)得未曾有。
　　赞曰。此合领今说实。喜得未曾有。
　　经。尔时阿若憍陈如等(至)便自以为足。
　　赞曰。十二颂半分二。初二颂半颂悔责。后十颂领解。此初也。初一颂标礼。后一颂半自责。
　　经。譬如贫穷人(至)时卧不觉知。
　　赞曰。下颂领解。为二。初六颂颂喻领。后四颂颂合领。初复为二。初四颂颂领昔权喻。后二颂颂领今说实喻。领权为三。此文有二。初七句领初教发心喻。次一句领中途方退喻。从生死中至大乘舍故名为往。法财无量故名大富。以教法为膳。菩提心为珠。虽遇大乘犹无明醉故卧不觉。
　　经。是人既已起(至)有无价宝珠。
　　赞曰。三领为设化城喻。退大已后从生死起。往二乘国。
　　经。与珠之亲友(至)五欲而自恣。
　　赞曰。领今说实喻。初颂示往因灭化显真。后颂明生欢喜。虽现未富当富诸财。未得五欲如得无异。如见树居白鹭表水非无故。
　　经。我等亦如是(至)自足不求余。
　　赞曰。下四颂合领。有二。初二颂颂合领昔权。后二颂颂合领今说实。此初也。初一颂颂合领初将离险。次半颂颂合领中途方退。后半颂颂合领为设化城。
　　经。今佛觉悟我(至)身心遍欢喜。
　　赞曰。二颂合领今说实。为二。初一颂颂合领灭化显真。后一颂颂以生欢喜。

　　授学无学人记品

　　三门分别。一来意。二释名。三解妨。
　　来意有二。一者下根之徒略有二类。名高之辈前品与记。名非高辈此品与记。故此品来。二者佛与记中。上与同记此与后记。故此品来。
　　释名者。趣求进习名学。进习止满名无学。今佛与彼记。名授学无学人记品。
　　解妨者。问何故为中根。记合为一品。为下根记分二品耶。答高名之记一异二同。满慈．陈如二类别故。非高名辈一同二异。二千．阿难等两类别故。由此两类分成二品。中性不然。高名之中满慈为化。下名之辈阿难为化故也。
　　经。尔时阿难(至)不亦快乎。
　　赞曰。此品有二。初众自希望。后佛为记别。初文有二。初二人希请。后二千希请。初中复二。一心念。二申言。此初也。
　　经。即从座起(至)我等所归。
　　赞曰。下申言。有三。初陈已有分以归佛。次述二人合记所由。后正申请。此初也。
　　经。又我等(至)是佛之子。
　　赞曰。此述二人合记所由。
　　经。若佛见授(至)众望亦足。
　　赞曰。正申请记。
　　经。尔时学无学(至)住立一面。
　　赞曰。此二千希请。袒音徒旱反。裼也。肉袒脱膊也。
　　经。尔时佛告(至)世尊。
　　赞曰。下第二段佛为记别。有三。初记阿难次记罗睺。后记二千。初记有四。一佛记．二众疑．三佛知告之．四阿难证说佛记。初长行有八。一佛名．二因行．三利益．四国名．五土相．六劫名．七住寿．八赞叹。此初也。由持法藏。智如海深而叵测名如山高而难仰名山海慧。所得神通纵任专擅名自在。无所障碍故名通王。
　　经。当供养(至)三菩提。
　　赞曰。此记因行。
　　经。教化二十(至)妙音遍满。
　　赞曰。此有四记。一利益．二国名．三土相．四劫名。
　　经。其佛寿命(至)复倍正法。
　　赞曰。此记住寿。
　　经。阿难(至)称其功德。
　　赞曰。此记赞叹。
　　经。尔时世尊(至)然后成正觉。
　　赞曰。此一颂因记。后四颂果记。
　　经。号曰山海慧(至)种佛道因缘。
　　赞曰。果记有六。初半颂名。次一句土相。一句国名。半颂利益。半颂赞叹。二颂住寿。利益众生修佛因行。
　　经。尔时会中(至)得如是决。
　　赞曰。第二众疑。
　　经。尔时世尊(至)三菩提心。
　　赞曰。下第三佛知告之。有三。初说始因。次陈后行。后结得记。此初也。俱舍论说。释迦初逢释迦发心。如彼颂曰　于三无数劫　逆次逢胜观　燃灯．宝髻佛　初释迦牟尼　今说中途随一所逢之佛。非最初也。
　　经。阿难常乐(至)故获斯记。
　　赞曰。此陈后行及结得记。故华严云。譬如贫穷人昼夜数他宝自为半钱分。多闻亦如是等。故不唯多闻便能超越。要行助故。即彼经云。若欲求除灭无量诸过恶。应当一切时发勇猛大精进。亦不唯彼行即得菩提。要假多闻为导引故复如经云。多闻能引乐。多闻摄众善。多闻舍无义。多闻得涅槃。故知此文据一相论。四意趣中众生意乐意趣。于一善根或赞或毁化不定故。然诸佛因行。初地已往德力皆齐。成佛之相亦复如是。但以本愿有异宜见不同。故有差别。故此结言本愿如是。
　　经。阿难(至)亦识本愿。
　　赞曰。第四阿难证说。有二。初经家叙证。后彼自陈说。此初也。
　　经。尔时阿难(至)护持诸佛法。
　　赞曰。彼自陈说显自位高。示化为侍故言方便。
　　经。尔时佛告(至)犹如今也。
　　赞曰。下第二罗睺罗记长行有四。一名．二因．三例前．四继嗣。此初二记。
　　经。是蹈七宝华(至)三菩提。
　　赞曰。此后二记。蹈音徒倒反。玉篇践也履行也。释名云。蹈道也以足践之如道。
　　经。尔时世尊(至)一心求佛道。
　　赞曰。四颂为四。一常为我子。二为诸佛子。三陈密行。四说胜因。此初二也佛有三子此大云长。
　　经。罗睺罗密行(至)以来无上道。
　　赞曰。此后二也。尊者留身瞻部不入涅槃。即今西方时有见者。
　　经。尔时世尊(至)二千人不。
　　赞曰。第三为二千记。有四。一佛见问．二阿难答．三正记别．四二千喜领。此初也。柔软者调顺根熟。寂然者心澄妙理。清净者非惑所恼。一心者更不异思。
　　经。唯然已见。
　　赞曰。此阿难答。
　　经。阿难(至)护持法藏。
　　赞曰。下记。长行有二。一记因二记果。此初也。
　　经。末后同时(至)皆悉同等。
　　赞曰。下果记。有二。一名同二余同。
　　经。尔时世尊(至)后当成正觉。
　　赞曰。五颂为五。此有二。一颂标一颂因。
　　经。各于十方国(至)渐入于涅槃。
　　赞曰。此有三。一颂标名同。一颂名．土等同。一颂神用．名同。长行所无。
　　经。尔时学无学(至)如甘露见灌。
　　赞曰。第四二千喜领。

　　法华经玄赞第八(本)

　　保安三年十二月十六日以兴福寺圆如房本法隆寺僧觉印移点已了为令法久住往生极乐也。
　　本者皆点本也以朱付朱此者书本自体也为相违也。

　　妙法莲华经玄赞卷第八(末)

　　　　沙门基撰

　　法师品

　　三门分别。一来意。二释名。三解妨。
　　来意有三。一者上来最初一品序。述因由。次有八品名为正宗。前引信解品云。今此经中唯说一乘。此品又云开方便门显真实相。即以一乘正为经宗逗二乘者不定姓又并授记讫。后十九品名为流通。流通此经非正逗二乘退大心者。更无开权显实正说一乘之处。虽此品．及持品。渐有八部比丘尼等授记。因言总记。非更说一乘进令修学而与记故。皆是流通。流通之中分之为三。初之四品赞重流通。赞法赞人可尊可重令生喜仰。次之七品学行流通。学弘此经。正行．助行令无伤毁。后之八品付受流通。示相付嘱。禀命行故。亦即三周说流通也。问余经流通文少义略。今此经内因何广哉。答此品下云我所说经无量千亿。其中此经最难信解。诸佛秘要常自守护。从昔已来未曾显说。义旨深远生信者少。故此流通多于余经。又化大机易可成熟。化回心类稍难信解。故多流通种种劝励。初之四品赞重流通中初三品赞重。后持品流通。初三品中。法师一品显于此经。若人若法俱可尊重可轨可模。宝塔一品显法可重。说此经处塔涌闻法。天授一品虽亦明法意明能弘经人。其人可重为重法故。于其人所不吝躯命以身为床。其持一品既瞩此三。赞重义广。遂愿弘通。故此四品名赞重流通。余二流通至文当释。此乃最初品之来意。二者说十九品名为正宗。初十二品明一乘境。中分二。上来八品正明权实三根得记。次下四品叹人美法劝募持行。科判四品不异流通。故此品来。三者论中有七喻．三平等．十无上。第十示现胜妙力无上故。余残修多罗说。即是论云已下示二种力。一法力。二修行力。法力有五。一证．二信．三供养．四闻法．五读诵持说。初四俱弥勒品。即分别功德品及随喜功德品是。俱告弥勒故。后一常精进品。即法师功德品是。告常精进故。修行力有七。一持力．二说力．三行苦行力．四教化众生行苦行力．五护众生诸难力．六功德胜力．七护法力。持力有三品。法师安乐行持品。初法师品总明能持．所持人。之与法。次安乐行明持经者所修行法。后持品明能持者。故三皆名持力。上辨权实正逗二乘之机。未说能持所持可尊可重。今明此义故此品来。
　　释名者。可轨可持名之为法．可习可范目之为师。此教可轨此理可持双名为法。此法可习名为法师。故涅槃云。诸佛所师所谓法也。遗教经言。波罗提木叉是汝大师。此品之中赞经可重。法即是师故名法师。此法为法师。能学法者可为摸范训匠群物。有法之师名为法师。此人．法师此品广明名法师品。品下双说法．及学者并名法师。义通为胜。
　　释妨难者。问为佛前佛后弘持此者并名法师为但灭后。答俱名法师。此中多以灭后名为法师。其现在得弟子之称。然现得记此中亦说名法师故。又以现在受持者易略而不说。灭后持者甚为难故。所以独得法师之名。又现习学者名为弟子。其八部等亦名法师。问持品亦持此经又亦可轨。何故此品独名法师。答虽标总称即是别名。无别能故。余品更有别义可名。况于此中双叹人．法。俱可师故又持品现在说法名持。此说灭后劝叹胜能名法师品。问此品亦有授记。何故不名授记品。答以少略故从多为品。
　　经。尔时世尊(至)三菩提。
　　赞曰。此品之中大文分二。初一段长行及颂明人法师。后一段长行及颂明法法师。初文有二。初明对佛现前法师。后明不对佛前法师。此初也。以药王久持此经。燃身供养故呼药王。名因药王告八万者。意正告彼授彼记故。所记众中有八部四众三乘类别。辨中边论有十法行。于一一行皆有四行。一自作．二劝他．三赞叹．四庆慰。今随喜者即是赞叹。举一例余。由小善根得菩提者。只如日光初。胐即有去暗之功。智景创晖遂有断痴之势。亦如云霞始布有资万卉之能。慈悲肇兴带荫群生之气故也。随喜一句当得菩提。信学此经定证何惑。
　　经。佛告药王(至)三菩提记。
　　赞曰。下明不对佛前法师。有二。初明闻已傍随喜者。后明正行六种法师。此初也。正乐听闻功德无量。今但举一闻随喜者。例余自作．劝他．庆慰功德何穷。又上解初学法师。下解久学法师。大菩萨故。
　　经。若复有人(至)合掌恭敬。
　　赞曰。下明正行六种法师。有二。初明正行六种法师悲愿来此后我灭度后。能窃为一人说法华经下。明六种法师可尊可种。初中复二。初明于一句偈法行。后何况尽能受持下。明于多法行。初中复二。初标行六行者于诸佛所。成就悲愿生此人间。后若有人问何等众生下。显是胜因来世作佛。初中复二。初明六种法师。后明悲愿来生。此初也。六法师者。一受持．二读．三诵．四解说．五书写．六供养。此明初五法师于经一偈行后一法师行供养行于经一偈及于一卷皆行供养。种种下财供养也。始从敬视如佛乃至合掌恭敬。合有十三。其尊重敬视如佛意业。合掌恭敬身业。二种内财。前随喜语业。余是外财。十法行者。谓书写．供养．施他．听闻．披读．受持．正开演．讽诵．及思．修。此举易行。且说六种。其余四种施他．听闻．思惟．修习。应皆行之难故不说。于经卷云供养。余五于一偈者互影彰故。轻重异故易难别故。
　　经。药王当知(至)生此人间。
　　赞曰。此明悲愿来生。此间计位观因不应来故。
　　经。药王若有人问(至)必得作佛。
　　赞曰。下显是胜因来世作佛。有二。初标后释。此初也。
　　经。何以故(至)而供养之。
　　赞曰。下释。有二。初显人尊可为供养。后显位高悲愿生此。此初也。瞻视也。奉敬也。深契佛心妙达理故。由是胜因当得成佛利益大故。
　　经。当知此人(至)妙法华经。
　　赞曰。此显位高悲愿生此。能说此经是圣者故。不尔云何名大菩萨。或即凡夫久修学者简异二乘及初学者名大菩萨。菩萨名通二乘人。有及初学故。或成就发心菩提当得胜果。已成因故能说是经。
　　经。何况尽能(至)广演此经。
　　赞曰。此明于多法行。舍净业果净土．天上．及上二界而不往生生此处故。智度论云。不退菩萨深爱法故闻则深心身毛皆竖。念佛慈悲则恻怆泣泪若闻深法则大欢喜。譬如军败怖惧倒地。闷绝死者。亲族见之欲知活者。以杖鞭之则起隐轸。不起隐轸即知不活。菩萨亦尔。若闻说佛功德妙理。欢喜毛竖色异悲泣。当知此辈必得菩提。异此闻经都无异相。当知此辈无菩提分。般若论云。福不趣菩提二能趣菩提。何况于此尽能受持。非大菩萨无是哀愍。
　　经。若是善男子(至)广为人说。
　　赞曰。下明六种法师可尊。可重。文分为二。初明五可尊。后释所以。五可尊者。一说者为佛使。二毁者罪过佛。三读诵佛庄严。四在处应赞礼。五应四事供养。此初也。三业顺佛故成佛使等使者意业。遣者语业。事者身业。又传佛教名使。用佛语名遣。同佛行名事。世尊三业所为所作。皆以此法利众生故。窃说一句当同佛业。公然多说理惬佛行。
　　经。药王若有恶人(至)其罪甚重。
　　赞曰。二毁者罪过佛。恶世损多故。大集经云。毁骂犯戒比丘。过出万亿佛身血。大般若胜天王会云。若杀大千界微尘数佛得罪尚轻。毁谤此经罪过于彼。永入地狱无有出期。今毁读诵者亦复如是。若损害佛不损二利行。佛不生恼故。损读诵者损二利之行生烦恼故。又虽毁佛佛无爱憎。不废说经利益弥广。若毁读诵者为有怨亲废其修习。又骂佛甚为难。骂读诵者甚为易。诫其勿尔故作是说。又佛在时众生根胜。虽有骂佛不退善心。虽自损深损他浅故。佛无已后众生垢重。毁持经者。一切闻已多退道心。自他损重。故作是说。华手经云。若人坏乱菩提心者。乃为毁灭一切众生大法光明。罪过五无间。五无间逆不毁坏一切佛法故。毁菩提心者则为毁坏一切佛法。又佛灭后依法读诵甚为难有。能为恶世众生善友。故毁骂者罪过骂佛。呰音兹此反。毁作讹。玉篇口毁曰呰呵也。
　　经。药王(至)肩所荷担。
　　赞曰。三读诵佛庄严。具佛众德。故读诵此经当具相好等一切庄严。故华严经说。菩萨有十种庄严。一大慈庄严救护一切众生故。二大悲庄严堪忍一切故。三大愿庄严所可发愿悉究竟故。四回向庄严建立一切诸佛功德妙庄严故。五功德庄严饶益一切众生故。六波罗蜜庄严度脱一切众生故。七智慧庄严除灭一切众生烦恼愚痴闇故。八方便庄严出生善门诸善根故。九一切智心坚固不乱庄严不乐异乘故。十决定庄严于正法中灭疑惑故胜鬘经说。摄受正法善男子。荷负重任。不但持经者能担四生。亦为佛肩之所荷担。佛所重故称佛心故。为有二义。一作二被。上来被义。言作义者。即是自肩。亦担如来肩所荷担大菩提也。即为荷担阿耨菩提故。荷音胡歌反。玉篇又何可反。担也揭也。负也。
　　经。其所至方(至)应以奉献。
　　赞曰。四在处应赞礼人尊。处胜故。五应四事供养。真实福田故。堪受妙供故。馔饮食也。具食也。或为撰字。
　　经。所以者何(至)三菩提故。
　　赞曰。此释所以。由此法华最深密故不付阿难。唯付药王等极秘密故。譬如用毒为药大医所堪。小师不能。故付菩萨不付声闻化声闻故故说此时须臾得闻。当得究竟大菩提也。言契真故自得果故令他得故。
　　经。尔时世尊(至)并供养持者。
　　赞曰。下十六颂分三。初二颂总叙法师可尊应可供养之所由。次十三颂颂前法师之德。后一颂结成法胜故人可尊。此初。分二。初一颂得任运智即真智性二空真理。后一颂得真智相。一切种即后得智。及智慧即根本智。分为二故。劝自受持。并供持者。于自然智但劝供养。明自受持得之何惑。
　　经。若有能受持(至)广说无上法。
　　赞曰。下十三颂颂前法师之德。中分二。初三颂叹法师胜。后十颂颂可尊可重。此初为三。初颂佛使次颂舍净土。后颂随愿自在。
　　经。应以天华香(至)供养说法者。
　　赞曰。下十颂颂可尊可重。分二。初四颂正叹法师可尊可重。后六颂校量罪福劝生尊重。初四颂为二。一颂重说法。三颂重受持。此初也。以说法者自然必得胜妙果报。故略赞之。如契经说若有戒足虽羸劣。而能辨说利多人。如佛大师应供养。爱彼善说故相似。俱舍亦云父母．病法师．最后身菩萨．设非得圣者施果亦无量。
　　经。吾灭后恶世(至)行于如来事。
　　赞曰。此三颂重受持。一颂劝敬。一颂供养。一颂佛使。演说读诵等皆是受持。
　　经。经若于一劫中(至)其罪复过彼。
　　赞曰。下六颂挍量罪福劝生尊重。为二。初二颂挍量罪。后四颂挍量福。此初也。
　　经。有人求佛道(至)其福复过彼。
　　赞曰。下四颂分二。初二颂对佛挍量。后二颂闻法挍量供养。此初也。赞佛易故心轻利少。赞持者难故心重利多。自他有多少故。如前准解。
　　经。于八十亿劫(至)我今获大利。
　　赞曰。此以闻法挍量供养。财供．法供有优劣故。法供养者谓闻法故。
　　经。药王今告汝(至)法华最第一。
　　赞曰。第三大段显法胜故。人成可尊。
　　经。尔时佛复告(至)难信难解。
　　赞曰。下第二段明法法师。中初长行后偈颂。长行有三。初明法难信解勿妄宣传。次在在处处若说若读者下。明是法身舍利应可供养。后若有善男子善女人。如来灭后欲为四众下。明说法仪则。初中复二。初明法法师深妙。后明由此人法师复成胜德。初中复二。初法难信解。后勿妄宣传。此初也。三世经中此难信解。令舍权以就实。无生而有生。故知难信。道理幽玄迂回而方证。故知难解。
　　经。药王此经(至)况灭度后。
　　赞曰。下勿忘宣传妄授与人已上。诫之勿传。诸佛已下释其所以。佛常自守未曾显说。今方说之。佛在自说。声闻之中犹有怨嫉增上慢者。尚起避席。况佛灭后诽谤不信。
　　经。药王当知(至)手摩其头。
　　赞曰。此明由法。其人法师复成胜德。有七胜德。一佛衣覆。柔和忍辱具惭愧故。为佛慈悲之所覆故。二佛护念。由此根熟佛善护念诸菩萨故。三有大信。四有志愿。以欲胜解而为自体。五有善根。六佛共宿。同住慈悲心思空胜义舍故。七佛手摩头。佛教被心。佛所记别佛摄受故。
　　经。药王在在处处(至)尊重赞叹。
　　赞曰。下明是法身舍利应可供养。有二。初明是法身舍利。后明用此人成法师亦为胜德。初中有二。初标后释。标中有五处。一说处．二读处．三诵处．四书处．五经卷住处。十法行中供养施他听闻受持思量修习。不离此四处故。所以者何。下释中有二。初显是全身舍利。后应为供养。明理．智二皆圆满。故。即是具足法身．报身。由此返照开示悟入佛之知见。通取菩提．涅槃理．事双尽矣。是以佛教造像书法身舍利安于像中云。诸法从因生。如来说是因。彼法从缘灭。大沙门所说。是为法身舍利。故无量义经云。亦名坚固舍利。准金光明经如如．如如．智名法身。故经有处即有全身。
　　经。若有人(至)三菩提。
　　赞曰。下明由此人成法身。亦为胜德。有四。一礼供此塔得近菩提。二见闻此经善行胜道。三见闻此经得近正觉。四闻经惊疑新学．具慢。此初也。趣向法身故。此近初发心菩提。
　　经。药王多有人(至)菩萨之道。
　　赞曰。二见闻此经善行胜道。是正因故已入劫数名行善行。文有七行。一见．二闻．三读．四诵．五书．六持．七供养。故知说思修等真为善行。
　　经。其有众生(至)三菩提。
　　赞曰。三见闻此经得近初地正觉。有三。一法．二喻．三合。此初也。若闻是闻慧。信解思慧。受持修慧。
　　经。药王譬如(至)知水必近。
　　赞曰。此喻也。有人喻学出要者。渴乏喻在生死无正法水。须水者。论云喻佛性水成大菩提故。即教所诠之理性。初地菩提。须规求也。于高原者广平曰原。喻佛正法覆四生罗万像。出过众道之先。难可登陟说为高原。即以生死外道之教名平川。平川之中有高原故。穿凿求之者。凿者錾也穿也。以妙慧为先。三业为作具。简择推寻求菩提故。犹见干土者。即昔日权二乘教迹。全无大乘之相名知水尚远。施功不已者二利不息故。转见湿土者谓逢般若空教大乘。有菩提之势与湿土名。遂渐至泥者喻闻此经教。知水必近者。论云受持此经得佛性水。成阿耨多罗三藐三菩提。故近于所诠佛智慧也。即显二乘教为远。大乘教为近。空教为疏中道教为亲。
　　经。菩萨亦复(至)三菩提。
　　赞曰。下合有二。初标后释。此标也。闻．解．习三如次三慧。十法行中初八闻慧。次一思慧。后一修慧。
　　经。所以者何(至)而为开示。
　　赞曰。此释所由。大菩提法有因有果。有近．正因。有远．傍因。教理行果智性．智相．五种智慧。并属此经。由经得故此经摄故。开方便门者即摄远．傍。昔说二乘教理行果显真实相者摄近．正因。今说一乘教理行果。一切皆尽故并属此经。又深固者深谓妙而难测。固谓不可破坏。佛所摄受佛所秘藏。如王齿印非余人物故。幽远者大劫修因。妙智证故。非佛不克。无人能到穷真本源。今化菩萨故谓开示。
　　经。药王若有(至)增上慢者。
　　赞曰。四闻经惊疑新学．具慢．初学菩萨．凡夫声闻故。初闻便惊．思起疑惑．修行怖畏。名为新学及增上慢。未入三位。
　　经。药王若有(至)云何应说。
　　赞曰。下第三大段明说法仪侧。有二。初教示仪轨。后若依我轨仪佛便随顺。初文有三。一问．二示．三结。此问也。
　　经。是善男子(至)广说斯经。
　　赞曰。下示。有二。初标后释。此初也。
　　经。如来室者(至)一切法空是。
　　赞曰。此释也。恒常安处寝息身心于慈悲。故名为室。维摩以空为舍。理究竟处自利舍故。此明于事。说法利他舍故。前第二卷渐次游行遂到父舍。以中道大乘为舍。以中．外相形名之为舍。彼是教舍此是行舍。亦不相违。心行调顺堪耐心劳苦。名柔和忍辱衣。外物不侵故。耐怨害．安受苦如次配之。崇贤．善拒恶法。三乘通行以惭．愧为上服。今说恶人．苦境不挠大乘别行。故说和忍为衣。亦不相违。又柔和之体即惭．愧故。安身心于空境。睹三事以漭然名空为座。维摩以四静虑为床。彼据智所生依以静虑定为床。今据智所缘依以法空为床。亦不相违。大慈悲有观也。衣．座二空观也。谓生空．法空如次。依十住毗婆沙。说法处师子座有四法。一先应恭敬礼拜大众然后升座。二众有女人应观不净。三威仪瞻视有大人相。颜色和悦人皆信受。不说外道经书心无怯畏。四于恶言问难当行忍辱。复有四法。一不轻自身。二不轻听者。三不轻所说。四不为利养。对法显扬瑜伽等中皆有问难说法等相。应广如彼。
　　经。安住是中(至)是法华经。
　　赞曰。三结也。
　　经。药王我于(至)听其说法。
　　赞曰。下若依我轨仪佛便随顺。有三。一令听．二得见．三令不忘念。此初。有三。一令化人集众。二化四众令听。三令八部往听。
　　经。我虽在异国(至)令得具足。
　　赞曰。此令得见及不忘念。逗音徒斗反逗留也又住也止也。作豆音。亦有作窦字。教能窦绎义故。逗音说文大句反又土豆反。今从徒斗反。有作[言*竇]不知所从。
　　经。尔时世尊(至)信受者亦难。
　　赞曰。下十八颂半分二。初十六颂半颂前所说。后二颂明能说．能受二俱益相。初文有三初一颂颂难信解勿妄宣传。次四颂颂法身舍利中人近菩提。后十一颂半颂说法仪轨。此初也。
　　经。如人渴须水(至)决定知近水。
　　赞曰。下四颂颂法为舍利中。人近菩提。有二。一颂半喻。二颂半合。此初也。燥音苏浩反。亦干也。
　　经。药王汝当知(至)近于佛智慧。
　　赞曰。此二颂半合也。
　　经。若人说此经(至)处此为说法。
　　赞曰。下十一颂半说法仪轨。中有二。初二颂半颂仪轨后九颂颂佛随顺此初。有二。一颂半标教。一颂释之。
　　经。若说此经时(至)集之令听法。
　　赞曰。下九颂颂佛随顺。分六。初一颂明行忍行。次三颂明我在余国。令化四众供养听法。一颂为作卫护。二颂现身令忆念。一颂具德方见佛。一颂令八部听法。此初二也。
　　经。若人欲加害(至)为作听法众。
　　赞曰。一卫护。二令忆念。寂寞者空无貌。一见佛具是德者具是忍辱。寂处读诵一令八部听。
　　经。是人乐说法(至)得见恒沙佛。
　　赞曰。此第二大段明能说．能受二俱益相。初颂能说者益。后颂能听者益。挂障也。碍止也。

　　见宝塔品

　　以三门分别。一来意。二释名。三解妨。
　　来意有四。一者论云。为除三种无烦恼人染慢说三平等。三慢者一信种种乘异二信生．死涅槃异。三信彼．此身异。三平等者。一乘平等如前已说。二为除信生死．涅槃异。故现多宝如来塔。入涅槃已后现身故。三为破彼此身异。显多宝佛摄一切佛身。论云略者多宝如来身一体示现摄取一切佛身故。由身平等但说一身摄诸佛身。又显自他身无差别故。十方分身佛集身无异故。彼身即我身。由后二义故此品来。二者论云十无上中。第五示现清净国土无上。示现多宝如来塔。多宝塔涌分身佛集。佛放一光。见于东方五百万亿那由他恒河沙等国土颇梨为地。又佛变八方各四百万亿那由他国土为净。示佛国净。显今法胜不唯秽土以化生。亦于净佛国土以施化。佛国由来清净。故此品来。此为义残。三者初四品明赞重流通。上法师品显于此经若人若法皆可尊重。今此一品显法可尊。但说经处。多宝必听。以为灵证。劝发信心。故此品来。四者智度论云。有佛出世无人请说。便入涅槃者。如法华经多宝世尊。无人请故便入涅槃。后佛化身及七宝塔。证法华故一时出现。阿难传经以同闻为证。佛说此经以佛为证。故此品来。虽传此解意旨难知。多宝既灭作塔无请。如何有众。
　　释品名。佛体所居名塔。众珍所成名宝塔。以宝成故名宝塔。或塔如前。宝谓多宝多宝佛之塔。或多宝．及塔二名俱举。故名宝塔。见音户练反显现也。所现即宝塔名现宝塔。见音又古电反见睹也。由塔上升众人皆睹。所见即宝塔。宝塔之见故名见宝塔品。
　　解妨难者。依论此品既明净土十方佛集。何故不以为品名。答因塔上升希开。必召佛集将安诸佛。所以变为净土塔现为因方有佛集变为净土。证经为验。唯在见塔。故以为名。问何故不于净土为二乘说。说已证法方有净土。答欲显二乘后回趣大。初在秽方后居净土。
　　经。尔时佛前(至)住虚空中。
　　赞曰。下文初长行。中有二。初塔涌闻法证经胜妙。后将至颂云。尔时多宝佛于宝塔中分半座下。募众说经方陈付嘱。初文复二。初塔涌印说证经之可信。故塔未开。多宝便叹如前所说者皆真实故。后塔开听说证经之可重。尔时四众见大宝塔住在空中。又闻塔中下是。初塔为证后身为证。证教证理次第证故。初文有三。一支提应现。二灵只敬奉。三叹佛神功印经妙德。尔时宝塔中出大音声下是。初文有五。一标有塔。二明分量。三涌住。四严相。五所至。今此有初三。然论解十无上中。第五示现清净国土无上。故示现多宝如来塔。中有九。一一切佛土清净。二塔。三量。四略。五住持。六示现无量佛。七远离秽不净。八多宝。九同坐。此说多宝品中九种所由各有表故。一佛土清净者。解下光照见于十方。各五百万亿那由他恒河沙等佛国。颇梨为地等清净土。二塔者解此塔现所由。三量者解此塔高下纵广量。或所见净土量。及十方各变量。四略者此释何故略唯一多宝佛证。更无余佛证耶。五住持者。解下佛答大乐说。此塔有多宝全身舍利住持所由。六无量佛者。解下释迦十方各无量分身佛集所由。七远离秽不净者解下释迦变此娑婆世界为清净。复更两重八方各变二百万亿那由他国为清净。亦无大海江河山等所由。八多宝者。解佛名宝所由。九同坐者。解下释迦多宝二佛同坐所以。显各有表。论陈不依经之次第。随义总释。论云塔者示现如来舍利住持故。谓佛舍利全在塔中。表佛法身全在此经。故须塔涌。不尔但佛现何须塔涌耶。高五百由旬者。论云量者示现一切佛土清净。胜出世间善根所生。故大而且净。世间善根生非净而小。故佛地经云。胜出世间善根所起五者五根。百者百行。百行业道各资五根。方始得故。高五趣故。纵广二百五十由旬者。出二十五有故。从地涌出住虚空中者。塔在东方。言涌出住空者。表佛涅槃已出生死。今还处世以济众生。生死．涅槃二无异故。又涌出者表说一乘超二乘故。住虚空者。表教诠于真理空故。
　　经。种种宝物(至)充遍世界。
　　赞曰。下明严相有二。初明八严。后重明幡盖严相。此初也。外严宝塔表内佛身．及法华经。皆有功德以为严饰。一种种严喻万德具。二五千烂楯喻信．进．念．定．慧力。各以百行业道资长方成五百。各除十恶故成五千。三龛室千万表禅定甚多。龛音口含反。龛塔也。一曰龙貌。非此义今从初。玉篇作龛枯耽反受也盛也取也。四幢表智德高显。五幡表诸总持转灭诸恶。六璎珞表三念住。七宝铃表四辨。八出香表修五分法身。证真灭惑即是无垢贤栴檀香。遍四生中灭诸烦恼能证真如。
　　经。其诸幡盖(至)七宝合成。
　　赞曰。此重明严饰幡盖之相。表具七圣财故。
　　经。高(至)四天王宫。
　　赞曰。此所至也。表高出四生之上以垂化故。
　　经。三十三天(至)尊重赞叹。
　　赞曰。此灵只敬奉有二。初三十三天雨华。后八部供赞。
　　经。尔时宝塔中(至)皆是真实。
　　赞曰。此叹佛神功。印经妙德。有二。初叹后印。如文可知。
　　经。尔时四众(至)却住一面。
　　赞曰。下第二段塔开听说。证经之可重。有三。初辨因由。次明开塔。是时大乐说菩萨以如来神力故。白佛言下是。后明见赞。即时一切众会皆见多宝如来于宝塔中坐下是。初文有二。初请。后答请中有二。初众人心请。后乐说言请。此初也。
　　经。尔时有菩萨(至)发是音声。
　　赞曰。乐说言请。
　　经。尔时佛告(至)有如来全身。
　　赞曰。下答有三。初标．次释．后结。此初也。论云住持者。示现诸佛如来法身自在身力故。化相法身自在力故。全身在塔住持。表佛法身自在力故。在此经教全身住持。
　　经。乃往过去(至)号曰多宝。
　　赞曰。下释有四。一佛身。二本愿。三诫敕。四愿遂。此初也。何故一多宝为证非多佛耶。论云略者多宝如来身一体。示现摄取一切佛身故。即是一身摄一切佛身。身平等故。亦显一乘摄诸义尽。何故多宝为证非余佛耶。论云多宝者示现一切佛土同宝性故。欲明事中报化佛等土同为宝性。亦表所诠理妙清净无差别故。
　　经。其佛本行菩萨(至)赞言善哉。
　　赞曰。二陈本愿。
　　经。彼佛成道已(至)起大塔。
　　赞曰。三彰诫敕。
　　经。其佛以神通愿力(至)善哉善哉。
　　赞曰。四愿遂也。
　　经。大乐说(至)善哉善哉。
　　赞曰。三结告也。
　　经。是时大乐说(至)见此佛身。
　　赞曰。上辨因由。下明开塔有四。一请。二答。三重请。四许开。此初也。
　　经。佛告大乐说(至)乃出现耳。
　　赞曰。下答有二。初陈多宝本愿。后召化佛。此初也。彼佛说经塔涌为证。塔开佛现化佛为证。又我塔开假分身以邀重。我今证说。明此经而可信故。愿彼佛分身佛集方可塔开。
　　经。大乐说(至)今应当集。
　　赞曰。此召化佛。问一佛所化不越三千。何故分身遍十方界。答随顺初见且说三千所化。上位不同何得分身不广。又身无异他即我身。
　　经。大乐说(至)礼拜供养。
　　赞曰。此重请也。
　　经。尔时佛放(至)国土诸佛。
　　赞曰。下许开。有二。初集分身。后正开塔。尔时释迦牟尼佛见所分身佛悉已来集下是。初文有四。一此光照去。二彼佛言来。三变土延宾。四持华慰主。是时诸佛各在宝树下是。问佛之分身圣心极鉴。何必要须光照方始言来。答佛之分身不假光而应集。但以欲令此生远见故放光以照之。又若不召而来。众生不知佛之神力。为令知佛神力及所说而可重故。放光照之。言一光者表说一乘无余二故。此光照去中有二。一东方。二例余方。初文有六。此初见佛。问何故须现无量佛耶。论云示现彼此所作业无差别故。彼此佛业教化众生。初权后实。所作同故。
　　经。彼诸国土(至)宝网罗上。
　　赞曰。此文有三。一土相。二眷属。三覆盖。何故须照一切佛土清净耶。论云示现诸佛实相境界中。种种宝间错庄严故。表一乘中具万德故。幔音莫半反。在傍曰帷在上曰幔。若覆作鞔。武安反。幔上安网以宝为之。如幔之饰故言网幔。
　　经。彼国诸佛(至)为众说法。
　　赞曰。此文有二。一说法。二助化。
　　经。南西北方(至)亦复如是。
　　赞曰。例余方也。
　　经。尔时十方(至)如来宝塔。
　　赞曰。第二彼佛言来。
　　经。时娑婆世界(至)悬诸宝铃。
　　赞曰。第三变土延宾。有四。一变大千。二佛便坐。三又广变。四佛方安。初中复二。初变土后移人。此初有三。初现净。次灭秽。后香华林。薮者散木为林。泽无水曰薮。何故变秽为净耶。论云示现一切佛国土平等清净故。释迦为恶众生现故。有此不净如无垢称说。问何故多宝塔升不变净土。分身佛集始变净土。答多宝示顺二乘现居秽土之相。分身为顺菩萨所以始变净土。又多宝顺二乘之往位故居秽土。分身顺二乘之后成故居净刹。主变有三时客坐有二位。问何故主人须三变土。答欲显分身佛数多故。又显次第至三极者。显此一乘三乘极故。又显本秽凡夫位也。初变大千表至声闻。次变二百万亿那由他国表至独觉。后更变二百表出二乘至一乘位极满足故。问客佛世尊何须再坐。答欲令三变至于道故。若尔何故不三坐耶。答再证法华文义深故。又并多宝即是三坐。三证三变。
　　经。唯留此会众(至)置于他土。
　　赞曰。此移人。根熟堪闻故留。无缘不堪故去。
　　经。是时诸佛(至)而挍饰之。
　　赞曰。第二化佛便坐。有三。初佛．侍俱来。次树．座之相。后佛座不足。此初二也。问何故诸佛各唯一侍。答证经开塔不假侍人之能。传讯．轨仪一人足办。问侍者何处坐。答何须坐。问何故净名待客座假灯王。释迦延宾侍者无坐。答彼俗此佛。故事不同。
　　经。尔时诸佛(至)犹故不尽。
　　赞曰。此佛坐不足。
　　经。时释迦牟尼佛(至)皆令清净。
　　赞曰。下第三又广变。有二。初一变二百。后一变二百。已到．未到佛有异故。初文有五。初变土量。二变恶生。三变净相。四变恶土。五变土严。此初也。放光警觉有缘召佛。十方皆照。坐．佛必须齐等设座唯在八方。
　　经。无有地狱(至)置于他土。
　　赞曰。变恶生。
　　经。所化之国(至)以为庄挍。
　　赞曰。变净相也。
　　经。亦无大海(至)诸山王。
　　赞曰。变恶土也。亦有解云。下言令菩萨于鹫峰山散花者。不变会处故。所以上言唯留此会。此理不然。上言唯留此会众堪闻法故。五趣皆移。岂复待客变土为净。独留山处杂秽以示于客。必无此事。据实山处亦变令无。下言令于山中散花者。说旧山处故。又以净覆秽名之为移。未发心见秽已发心见净。隐秽彰净名之为移。移相移心故。但言移诸天人置于他土。不言移恶处置他土故。设诸人天亦似移故。又下文殊龙宫将出花现山中。何处有山已移之。故大般若经第三卷云三千大千世界。苏迷卢山．大苏迷卢山．轮围山．大轮围山。大苏迷卢即成上位佛土中有。
　　经。通为一佛国土(至)遍布其地。
　　赞曰。变土严也。宝交露幔者。幔以承露。以宝交杂饰于露幔。又以宝交饰或显露。或以幔覆之。又以宝交杂覆露于幔皆名露幔。
　　经。释迦牟尼佛(至)遍布其地。
　　赞曰。此第二变二百。文亦如前。
　　经。尔时东方(至)来集于此。
　　赞曰。下第四佛方安处。有三。初一方安。次例余方安。后遍满安。此初也。
　　经。如是次第(至)遍满其中。
　　赞曰。例余方安及遍满安。
　　经。是时诸佛(至)亦复如是。
　　赞曰。集分身中有四。此为第四持华慰主。有二。初明遣使。后明例遣。恐文不同故更重例。初举一方诸佛。后例七方。初文有三。初告去处。次令传语。后教散花。赍音节稽反持遣也。切韵作赍。掬音渠竹反取也。物在手应作匊。
　　经。尔时释迦牟尼佛(至)住虚空中。
　　赞曰。下正开塔。有三。初事讫住空。次时众起睹。后释迦正开。此初也。塔涌在空故随塔住。
　　经。一切四众(至)一心观佛。
　　赞曰。时众起睹。
　　经。于是释迦牟尼佛(至)开大城门。
　　赞曰。佛正开也。作吉祥兆故用右手。钥音以灼反。玉篇门键也。说文关下杜也。方言关东谓之键。关西谓之钥。钥是古字耳。有作籥。字林书俗作僮。笘也。何承天纂文云。关西以书篇为书籥。非此义。
　　经。即时一切众会(至)而来至此。
　　赞曰。第二大段开塔听说。证经之可重中。下第三段明见赞。有二。初见身闻言。后赞叹散华。此初也。
　　经。尔时四众等(至)及释迦牟尼佛上。
　　赞曰。赞叹散华。
　　经。尔时多宝佛(至)可就此座。
　　赞曰。长行中。下第二大段募众说经陈方付嘱。有三。初塔中同坐。次众处空中。后劝说付嘱。初文有二。初命后坐。此命也。
　　经。即时释迦牟尼佛(至)结跏趺坐。
　　赞曰。此坐也。问何故。二佛同坐一座。论云示现化佛．非化佛．法佛．报佛等皆为成大事故。即为成一大因缘。又表三乘同坐一乘之床。众生亦同一乘座故。
　　经。尔时大众(至)俱处虚空。
　　赞曰。下众处空中。有二。初请。后引。此初也。
　　经。即时释迦牟尼佛(至)皆在虚空。
　　赞曰。此引住空。表闻一乘住佛果故。
　　经。以大音声(至)付嘱有在。
　　赞曰。劝说付嘱也。此乃释迦之所募劝。准偈当知。
　　经。尔时世尊(至)不勤为法。
　　赞曰。下四十八颂。分二。初十二颂。颂前塔涌．闻法证经胜妙。后三十六颂。颂前募众说经陈方付嘱。初中复二。初一颂半塔涌印说。奖劝众人。后十颂半开塔．听说以劝众人。此初也。
　　经。此佛灭度(至)常为听法。
　　赞曰。下开塔．听说以劝众人。有二。初二颂因缘。后八颂半颂开塔。不颂前第三见赞。此初也。梵云阿僧企耶。此云无央数。央尽也。有作鞅于两反。说文颈靻也。非此中义。靻音之列反。此本在在所往。有云在在所住。在在已住。复言所住文义便重。故应从此言在在所往。所往至处．及所在处也。
　　经。又我分身(至)令国清净。
　　赞曰。下颂开塔。分四。初三分身集意。一颂变土。二颂半佛坐。二颂显身出香利生住法。此初二也。
　　经。诸佛各各(至)然大炬火。
　　赞曰。佛坐也。炬音其吕反。玉篇束薪灼之。
　　经。身出妙香(至)令法久住。
　　赞曰。显身出香利生说法。或释迦自出。或分身出香。乍长读文似分身出香。长行但有释迦烧香以待客。非客出香以设主。故此应知非定客出。如风摧枝化人从已如风靡草易可成故。
　　经。告诸大众(至)当知此意。
　　赞曰。下三十六颂颂前募众说经陈方付嘱。中分三。初九颂半陈募说经。次十九颂对比胜劣。后七颂半重募诸人结成胜行。初中有三。初三颂半募持．读．诵者令其自誓。显现在佛知彼之心。次四颂募护法者令其自愿。后二颂募说法者即为见我等劝令发愿。此初也。
　　经。诸佛子等(至)诸世界者。
　　赞曰。募护法者令其自愿。分四。一颂募护法。一颂护法即为供养我及多宝。一颂说多宝护法。一颂护法即供养化佛。
　　经。若说此经(至)宜发大愿。
　　赞曰。此二颂。一颂募说法者。即为见我身多宝及化佛。一颂．劝令发愿。
　　经。诸余经典(至)是则为难。
　　赞曰。下十九颂对比胜劣中分六。初五颂对比说难。次二颂对比书难。次二颂对比读难。次二颂对比为一人说难。次三颂对比听难。后五颂对比持难。此初也。初四举易。后一对比此经难信难解难入。理智深妙故陶练难成。不同前四神通可得。掷音直炙反投也。古作擿。
　　经。假使有人(至)是则为难。
　　赞曰。此对比书难。把音蒲巴反。或作爬搔也掊也。今取掊音薄友反。
　　经。若以大地(至)是则为难。
　　赞曰。此对比读难。
　　经。假使劫烧(至)是则为难。
　　赞曰。此对比为一人说难。
　　经。若持八万(至)是则为难。
　　赞曰。此对比听难。
　　经。若人说法(至)是则为难。
　　赞曰。下五颂对比持难。中分二。初三颂对比。后二颂结成持胜。此初也。
　　经。我为佛道(至)则持佛身。
　　赞曰。结成持胜。
　　经。诸善男子(至)自说誓言。
　　赞曰。下七颂半重募诸人结成胜行。分五。一颂半募持邀誓。一颂半顺佛心。一颂半顺正行。一颂绍佛位。二颂利世间。此初也。
　　经。此经难持(至)诸佛所叹。
　　赞曰。叹顺佛心。
　　经。是则勇猛(至)无上佛道。
　　赞曰。顺正行也。梵云杜多此言除弃。讹云头陀。此有十二如瑜伽声闻地说。
　　经。能于来世(至)住淳善地。
　　赞曰。此绍佛位。决定信厚名淳善地。有本为纯字唯是善也。
　　经。佛灭度后(至)皆应供养。
　　赞曰。此利世间。初一是智眼后。一应受供。华严经云。若以三千大千界　顶戴一劫中不动　彼之所作未为难　信是法者为甚难　大千尘数众生类　一切供养诸乐具　彼之功德未为难　信是法者为殊胜　若以掌持十方刹　于虚空中住一劫　彼之所作未为难　信是法者甚为难　十佛刹尘众生类　一切供养诸乐具　彼之功德未为难　信是法者为殊胜。

　　法华经玄赞卷第八(末)

　　天承元年(辛亥)四月廿四日法隆寺三经院药师寺善明房得业仁奉读受了。
　　　　　　　　　　僧觉印并摄释共之
　　保安三年六月九日书了法隆寺僧觉印之。
　　同年十二月十九日以兴福寺圆如房之本移点已了僧觉印为令法久住往生极乐也。
　　　　　　　　朱者皆点本也高名书也。


　　妙法莲华经玄赞卷第九(本)

　　　　大慈恩寺沙门基撰

　　提婆达多品

　　三门分别。一来意。二释名。三解妨。
　　来意有三。一者论解六记中。第四无怨记云。与提婆达多记者。示佛世尊无怨恶故。故此品来。二者四品赞重流通中。此为第三。显持此经人可尊重。不吝躯命以求此法。于怨家所以身为床。故此品来。三者显此经妙用利益无边成道亦疾即是海会大众龙女成道。故此品来。
　　释名者。提婆天也。达多授也。佛之党弟。斛饭王之子。从天乞得。天授与之故名天授。
　　解妨者。此品亦明龙宫涌出．龙女成道。何故唯以天授为名。答天授良缘乃释迦之师傅。余虽显胜德非佛自事故。不以为品名。又从初立名天授往事。龙宫古涌出等现事故。问何故龙宫涌出．龙女道成不别为品合天授耶。答文殊顺缘之善友。非违己之良缘天授不然。显经可重故以违缘为品目。劝人持经。不以顺缘为品名。俱经良友。故合为品。
　　经。尔时佛告(至)无有懈惓。
　　赞曰。此品大文分二。初明天授与佛自身。违缘善友。欲显但能持经不问怨亲皆是善友。后明文殊与一切众生顺缘善友。说经益多速疾之力。初复分三。初明佛昔重法以求经。次明天授由经当来作佛。告诸四众提婆达多下是。后结闻经获益。佛告诸比丘未来世中下是。初文有二。初明往昔求法。后明结会今古偈后文是。初中复二。初长行及偈明求法。后二颂求法所由。初长行分三。初明求法。次明仙许。后明随顺。求法有三。初明求法。次明修行。后明访求。击鼓宣令下是。此初也。惓音渠眷反正应作倦。玉篇懈也劬也极也止也。亦作券字。或作惓。不知惓字所从。
　　经。于多劫中(至)心不退转。
　　赞曰。下明修行。有四。一位高能下。二劣心能胜。三难财能施。四难位能捐。此初二也。
　　经。为欲满足(至)委政太子。
　　赞曰。此后二也。时世人下难位能捐．难财能施中。初施意。后所施。所施中初外财后内财。捐弃也废舍也。在君为政在臣为事。今弃君政非己任也。
　　经。系鼓宣令(至)供给走使。
　　赞曰。此明访求。
　　经。时有仙人(至)当为宣说。
　　赞曰。此明仙许。
　　经。王闻仙言(至)身心无倦。
　　赞曰。下明随奉。有二。初难行能为后难事能久。此初也。乃至者中间所经无量事业。谓打骂之曾不退等。
　　经。于时奉事(至)令无所乏。
　　赞曰。难事能久。
　　经。尔时世尊(至)身当为奴仆。
　　赞曰。五颂半颂前中分三。初二求法。一颂半仙许。二颂随顺。此初也。推击也。有作槌都回反槌樀也。字从木追。有作捶直泪反。关东谓捶关西谓棏。棏音竹革反。槌樀并非经义。
　　经。时有阿私仙(至)吾当为汝说。
　　赞曰。此仙许也。阿私仙者此云无比。
　　经。时王闻仙言(至)身心无懈惓。
　　赞曰。此随顺也。蓏作瓜音读。玉篇果谓桃李之属。蓏谓瓜瓞之属。又有核曰果无核曰蓏。又木实曰果草实曰蓏。又木上曰果地上曰蓏。
　　经。普为诸众生(至)今故为汝说。
　　赞曰。此二颂求法所由。劝示勤学。
　　经。佛告诸比丘(至)善知识故。
　　赞曰。此明结会今古。有二。初结会后领荷。领荷有二。初领十一别德。后领二种别德谓成觉．度生。
　　经。告诸四众(至)住不退转。
　　赞曰。下明天授由经当来作佛。行损害故近虽沉没。由经力故当成胜果无垢称云示现作魔王者多是不可思议解脱菩萨。唯有香象能与香象捔力斗战。非驴所堪。故知天授示现为也。授记有二。初记现在后记灭后。现在有四。一自体。二界名。三住寿。四利益。
　　经。时天王佛(至)不退转。
　　赞曰。此记灭后。有四。一法住。二起塔。三供养。四利益。
　　经。佛告诸比丘(至)莲华化生。
　　赞曰。下第三段结闻经获益。信心不疑当具五德。一不堕三恶趣。二生佛前。三常闻此经。四生人．天受乐。五佛前化生。凡难有八。谓三恶趣为三。四生佛前佛后。五诸根不具。六邪见世智辨聪。七边地即摄北洲。八长寿天。成实论说四轮摧八难。一住善处谓生中国。除五难谓三恶趣．边地．长寿天。二依善人谓遇佛。除生佛前佛后。三发正愿谓正见。除邪见．世智辨聪。四宿植善根。除诸根不具。今言不堕地狱等者离三途难。生佛前者除生佛前后。常闻此经除邪见．世智辨聪。生人．天受乐除诸根不具。佛前化生除边地．北洲．及长寿天。
　　经。于时下方(至)当还本土。
　　赞曰。下品第二大段明文殊顺缘善友说经。益多速疾。中分四。初智积请归。二释迦留止。三文殊涌出。四智积谈议。此初也。验此文意。智积请归明说经讫。故知八品正宗为胜。问何故白多宝。释迦留待。答侍者请还故白多宝。宾主之道释迦留之。
　　经。释迦牟尼佛(至)可还本土。
　　赞曰。二释迦留止。
　　经。尔时文殊师利(至)诣灵鹫山。
　　赞曰。下第三文殊涌出。有二。初涌出诣山。后下华致敬。此初也。问初标经首。及答弥勒并在会中。何故此言龙宫涌出。答利益多端去住咸益。佛创说一乘便即隐而不现。今为证验方出龙宫。此亦何失。从海涌出傍诣灵山。
　　经。从莲华下(至)却坐一面。
　　赞曰。此下华礼敬。既致礼世尊亦慰问菩萨。问分身既在不独两尊。何故文殊独礼二圣。答逐近偏归。未必要须普礼。相邻致敬不假普礼分身。又现前易礼远处难归。故知东土上人偏礼二圣。观音奉珠但为两分。分身犹在亦复何愆。
　　经。智积菩萨(至)其数几何。
　　赞曰。下智积谈议。有二。初辨所化多少。后辨所化迟速。偈后智积问下是。初显二益。一所度众二所化难。皆从声闻以入大故。后亦二益。一道成速二转恶身。去畜生之貌转女人之质。皆是经力所致然也。初文有六。一问化多少。二答数无央。三龙宫涌出。四文殊指示。五智积赞扬。六文殊告化。此初也。仁者周礼云仁者有六德。一曰仁郑玄爱人以及物曰仁。上下相亲曰仁。贵贤亲亲曰仁。杀身成人曰仁。仁忍也。好生恶杀曰仁。善恶含忍曰仁。
　　经。文殊师利(至)自当有证。
　　赞曰。答数无殃。须臾者玉篇云俄顷也。有云自当证知声不及此。
　　经。所言未竟(至)大乘空义。
　　赞曰。龙宫涌出。有二。初涌出诣山。后文殊化德。
　　经。文殊师利(至)其事如是。
　　赞曰。文殊指示。
　　经。尔时智积(至)令速成菩提。
　　赞曰。智积赞扬。
　　经。文殊师利(至)妙法华经。
　　赞曰。文殊告化。
　　经。智积菩萨(至)速得佛不。
　　赞曰。下辨所化迟速。有四。初智积问。二文殊答。三智积疑。四龙女现。此初也。
　　经。文殊师利(至)能至菩提。
　　赞曰。文殊答。有十六德。一龙。二女。三小。四慧利。五知根。六得总持法此闻持也。七得定。八了法。九得不退。十辨才。十一慈念。十二具德。十三迅辨。十四所说深远。十五仁慈谦冲。十六和雅。如上此女速至菩提。刹那顷者时之极小也。俱舍论说。百二十刹那为怛刹那量。腊缚此六十。此三十须臾。此三十昼夜。三十昼夜月。十二月为年。于中半减夜。华严经说。十信菩萨八相成道。今或说此劝示众人。伽耶山顶经净光天子问有几发心文殊答有四。一证发心谓入初地。二行发心次六地。三不退发心八九地。四一生补处发心。谓第十地。今此龙女或即第四发心。化为龙女。小而能学法华速得菩提。劝奖众人非为实尔。文殊问菩提经云。此四中初过声闻。次过独觉。次过不定地。后安住定地。据增胜为论不违前经。法印经菩提心有七。发菩提心论。有十发心。菩萨地有四缘十种发心。恐繁且止。
　　经。智积菩萨(至)便成正觉。
　　赞曰。智积疑也。有四。一时长。二行广。三处遍。四意大方得菩提。故生疑也。
　　经。言论未讫(至)度脱苦众生。
　　赞曰。下龙女现。有四。一龙女现赞。二鹙子申疑。三龙女道成。四时众获益。此初。有二。初现已归敬。后以颂赞叹。三颂半中。初二半赞。后一申诚。此讽诵偈。
　　经。尔时舍利弗(至)是事难信。
　　赞曰。下鹙子申疑。有二。初标后释。此初也。
　　经。所以者何(至)速得成佛。
　　赞曰。此释。有三。一秽身不得。能依胜法依胜人故。二时少不得。果妙大故。三障碍不得。离障无碍方圆觉故。超日明三昧经说。上座比丘谓慧施曰。不可女人身得成佛道。有三事隔五事碍故。何谓为三。在家从父母制。出嫁从夫制。夫亡从子制。亦同俗书三从之义。五碍同此。即彼经云。不得作梵天者。奉清净行无有垢行。修四等心善达四禅。及升梵天。淫恣无度。乃为女人。故不得作梵天。不得作帝释者。勇猛小欲乃作帝释。杂恶多态为其女故。不得作魔王者。十善具足尊敬三宝。奉事父母谦顺长年。乃作魔王。轻慢不顺毁失正教为女人故。不得作轮王者。行菩萨道慈愍群萌。供养三尊．先圣．师．父乃作轮王。主四天下化行十善。尊崇道德为轮王故。无有净行为女人故。不得作佛者。行菩萨心愍念一切。大慈大悲被大乘甲。消五荫化六衰。行三三昧解二无我。证无生忍体达一切。乃得成佛。女无此事故不得成。菩萨地言。一切女人成就烦恼．诸染污智。诸佛不以恶身能证无上大菩提。故说女人不得作佛。
　　经。尔时龙女(至)复速于此。
　　赞曰。下龙女道成。有二。初献珠发喻。后示现道成。此初。有四。一献珠。二返问。三直答。四结喻。
　　经。当时众会(至)演说妙法。
　　赞曰。示现道成有二。一见因二见果。
　　经。尔时娑婆(至)悉遥敬礼。
　　赞曰。下时众获益。有四。一喜礼。二得益。三无垢界动。四众会信受。此初也。
　　经。无量众生得受道记。
　　赞曰。彼土众生得益也。
　　经。无垢世界(至)而得受记。
　　赞曰。无垢界动。有二。初明见动。后明此益。由见彼动便证道果。
　　经。智积菩萨(至)默然信受。
　　赞曰。众会信受也。

　　持品

　　二门分别。一来意。二释名。
　　来意有三。一者初科四品明赞重流通中。初之三品赞重人．法劝人流通。此之一品时众奉持。二者依十二品明一乘境。中分三。上来初八品正明权实三根得记。次上三品叹人美法劝募持行。此持一品禀命舍权持行实法。故此品来。三者论云持力有三。谓法师品．安乐行品．劝持品。法师通能所持。安乐行唯所持。此品唯明能持。故此品来。
　　释名者。持者住令不坏。书写．供养．乃至修行皆名为持。非唯十中一受持也。前明募说亦赞书读等人。今此云持。故知持通十行令法久住。众生利益总名持故。亦有经题名为劝持品。本论亦言劝持品。因前佛劝而令持之。或此品中。佛顾菩萨亦即劝持。理虽未爽然经多分单名持品。
　　经。尔时药王(至)说此经典。
　　赞曰。此品大文分三。初二万菩萨请此方持。以众生等多诸恶故。次四类声闻请他方持。此处难化不能堪故。后顾八十万亿那由他菩萨。此彼俱持力势大故。初文有三。初请护持。次明恶人。后明不怖弃命持经。此初也。
　　经。后恶世(至)远离解脱。
　　赞曰。此明恶人。有六。一世恶。二生恶。三根性恶。四烦恼多恶。五贪名利恶。六不欲解脱恶。增不善根即多烦恼。
　　经。虽难可教化(至)不惜身命。
　　赞曰。此明不怖弃命持经。由具六恶虽难可化。我不怖之应摄受者而摄受之。应折伏者而折伏之。弃命持法。
　　经。尔时众中(至)广说此经。
　　赞曰。下第二段四类声闻请他方持。有三。初五百。次八千。后尼众。此初也。
　　经。复有学无学(至)心不实故。
　　赞曰。此八千请。初标后释。此国有八恶愿于余国持经。一处恶。二人恶。弊困极也。又作嫳音扶列反。轻薄易怒貌。弊姎也。姎音于悦反。三慢恶。四德恶。五嗔恶。六浊恶。近外道故起诸见也。七谄恶。谄谀也。佞也倾身似有下也。睎意道言谓之谄。身语谄也。八心不实。口有心无。智度论云。世间众生善好者小。弊恶者多。或虽行善贫贱鄙陋。或虽富贵端正而行不善。或乐布施而乏资财。或富有财悭贪自弊。或见[宴-女+安]默无说。便谓憍高不为卑下接物。或见卑下引接恩慧普滋。便谓欺诳谄曲。或见能善言论。便谓恃此小智憍慢。或见质直无伪。便共欺诳调弄。将为痴钝陵辱。或见调善柔软。便共蹴踏骂毁。若见持戒修行。便谓所行矫异轻贱不敬。如是十种弊恶众生实难教化。为此等辈难可教化愿他国持。法鼓经中。迦叶白言。世尊我终不能摄受恶人。宁以两肩荷负须弥至百千劫。不能堪忍听彼恶人犯戒．灭法．谤法．污法．非法音声。世尊我宁属他为他仆使。不能堪忍听彼恶人犯戒．背法．违法．坏法非法音声。世尊我宁顶戴大地山海经百千劫。不能堪忍听彼恶人犯戒灭法自高毁他非法音声。世尊我宁恒受聋盲喑哑。不能堪忍听彼恶人毁犯净戒。为利出家受他信施非法音声。世尊我宁舍身疾般涅槃。不能堪忍听彼恶人毁犯净戒螺声之行。而身行谄曲口言虚妄。如是诸恶非法音声。故此声闻不愿于此持法华经。
　　经。尔时佛姨母(至)目不暂舍。
　　赞曰。下第三段尼众请持。有二。初授记后持经。初文有二。初二类得记。后二类喜领。初文复二。初母后妻。初中复二。初请后记。此初也。佛之小母。母之雁行故称姨也。
　　经。于时世尊(至)三菩提记耶。
　　赞曰。下记有二。初问后授记。此初也。梵云乔答摩。此云日炙种。亦云甘蔗种。男声中呼。佛是释迦姓之本望也。今云乔答弥。于女声中呼日。炙甘蔗种。是佛母故以弥声呼。讹云憍昙弥。若毁之曰泥土种牛粪种故曰弥。瞿昙姓。广此所因如西域记。
　　经。憍昙弥(至)俱为法师。
　　赞曰。下记中。初彰已说与授因记。后受果记。此初也。
　　经。汝如是渐渐(至)三菩提。
　　赞曰。此正记果。初姨母。后传记。
　　经。尔时罗睺罗母(至)独不说我名。
　　赞曰。下妻。有二。初念后记。此初也。
　　经。佛告(至)阿僧祇劫。
　　赞曰。此记。中初因后果。果中初体后寿。
　　经。尔时(至)心安具足。
　　赞曰。此二类喜领。初长行后颂。
　　经。诸比丘尼(至)广宣此经。
　　赞曰。第二持经。
　　经。尔时世尊(至)摩诃萨。
　　赞曰。下第三段顾八十万亿那由他菩萨持。中有二。初佛视后请持。此初也。以身加之发起众心令持经故。所以视之。故论本中名劝持品以身劝故。
　　经。是诸菩萨(至)我当云何。
　　赞曰。下请持。长行有三。一赞德。二念请。三言请。此初二也。德中初位次。阿惟越致此云不退八地已上。后转法轮下是所成德。心念有二。如文可知。
　　经。时诸菩萨(至)遥见守护。
　　赞曰。此言请中。初请持略有七行。无施他．听闻．供养三行易而略之。后请护。
　　经。即时诸菩萨(至)我等当广说。
　　赞曰。下有二十颂。分三。初一颂标当说。次十八颂释当忍受。后一颂结誓。此初也。
　　经。有诸无智人(至)我等皆当忍。
　　赞曰。下十八颂释当忍受。中分二。初十六颂行忍持。后二颂劝说持。初文有四。一颂骂打忍九。颂半慢谤忍。三颂毁辱忍。二颂半摈默忍。此初也。骂音莫下莫霸二反。詈音力智反。詈亦骂也。今解恶言及之曰骂。诽毁咒咀曰詈。
　　经。恶世中比丘(至)我慢心充满。
　　赞曰。下九颂半慢谤忍。有三。一颂举慢相。次七颂诽谤忍。一颂半结成忍。此初也。邪智故世智辨聪谄曲故赞朋所事。余之二慢其相可知。
　　经。或有阿练若(至)如六通罗汉。
　　赞曰。下七颂诽谤忍。中有四。二颂显恶人。一颂明假行。二颂诽谤行。二颂说恶行。此初也。梵云阿练若此云闲寂处。离村一俱卢舍。六百余步。
　　经。是人怀恶心(至)好出我等过。
　　赞曰。此明假行。
　　经。而作如是言(至)分别说是经。
　　赞曰。此诽谤行。
　　经。常在大众中(至)说外道论议。
　　赞曰。此说恶行诽音府谓反亦谤也。玉篇甫违反。谤音补矌反。玉篇毁也诅也。对人说其恶也。
　　经。我等敬佛故(至)皆当忍受之。
　　赞曰。结成忍也。
　　经。浊劫恶世中(至)护持佛所嘱。
　　赞曰。下三颂毁辱忍。分三。一所忍事。一忍辱意。一结护持。铠音苦爱反甲也。
　　经。世尊自当知(至)皆当忍是事。
　　赞曰。此摈默忍也。为此经故摈出我者。我当忍之。摈斥逐也。
　　经。诸聚落城邑(至)愿佛安隐住。
　　赞曰。此二颂劝说持。
　　经。我于世尊前(至)佛自知我心。
　　赞曰。此结誓也。

　　安乐行品

　　三门分别。一来意。二释名。三解妨。
　　来意有五。一者初科三流通中。上来四品赞重流通。自下七品学行流通。学弘此经正行助行。令无伤毁。虽已赞重若不说所学能行弘经之行。末世多难频生伤毁。不能弘通。故说七品学行流通。一安乐行。二涌出。三寿量。四分别功德。五随喜功德。六法师功德。七常不轻。其安乐一品所学弘经之行。涌出等六能行持经之人。人由法以成德。法藉人以弘宣。若无所学之行其人何由建德。故安乐品为所学行。若无能行之人其法无因广布。故涌出等为能行人。故前品后此品来也。二者后科十九品为正宗中有三。上来十二品明一乘境讫。次下二品明一乘行。此安乐行品明所行行。后涌出品明能行人。故次此二品来。三者为除七染慢中。第六集功德人。谓有功德人说大乘法。而取非大乘增上慢。为此说髻中明珠与之。求三乘果者名集功德人。昔虽总相为说大乘。彼心未定退趣一乘。而将为胜取非大乘。说功勋小但赐余物。如今既发心定欣大乘建功既大。故解明珠与之。论云第六人者说大乘法。以此法门一乘与之。令二乘同十地行满。今者如来密与解释。如解明珠与之。此品明之。故此品来。四者论解第十无上。七力中持力者。谓法师．安乐行．持品。此安乐行是所持行。前持品既明能持。必有所持之行。故此品来。即四安乐行文是。此是文残。前说明珠是后文故。五者论云。六者示现说无上故说髻中明珠与之。以此法赐如解珠与。所说之法更无上故。虽文有异俱说珠故。是前义残。故此品来。
　　释名者。离危怖曰安。适身心为乐。威仪可轨语言有则。心除谄慢之流。志蕴慈悲之品。缘涉靡辍名之为行。安乐是果。行是因义。安乐之行是依主释。若修因时离诸危怖。适悦身心名安乐行。即持业释。行通平．去。行此经时获安乐故。
　　释妨难者。问此品亦明解宝珠事。何故不为品名。答因明胜行赞经胜德。非欲对机正明珠事。故但以此安乐行为名。
　　经。尔时(至)能说此经。
　　赞曰。此品之中大文分二。初启请后开示。此初。有二。初赞扬希有。后请说轨仪。云何后世无伤损说。
　　经。佛告(至)安住四法。
　　赞曰。下开示有二。初告所问因安乐四行。后于品末颂中有二十一颂半。因便总告果安乐之相。读是经者常无忧恼下是。初告有三。一标答。二显答。三结答。其后显安乐果。颂次前一颂半我灭度后下是。此即初文。四法者下四段文。皆有长行及偈各是一行。一正身行。二正语行。三意离诸恶自利行。四心修诸善利他行。由此四行摄诸行尽。由质直故无恶不离。自利行满。由慈悲故无善不生。利他行满。经从胜说第三质直。第四慈悲。实皆通也。准下经文。初身行中亦明心行者。教行之时。其心安住空有之门。由住二门。以为根本引余行生。非是初行亦通于心。初行唯明离恶身行修善身行。故于四行中皆应说有空．有二种。唯在初行中说空．有行者。例余三行皆应具有。故住空．有二种是修四行之。通运身心。四名法者。法谓轨持。法是所依三业能依。此二俱是所行之行。安谓安处。住者依止。能行行者安处三业。依四行中名安住四法。或法者因义。要诸菩萨先观人法三事体空。遂能身离邪恶之仪。语合正善之则。灭谄诳之想起慈悲等之心。息自疮疣离他讥毁。大教弘而未已。多生益而无坠。此中之大意也。又前法师品入如来室。即此第四大慈悲心。著如来和忍之衣。坐如来法空之座。是此第一通行。灭妄想于空门。起真心于有府。故可以身语调而利济心意顺而道圆。是此之所由也。
　　经。一者(至)演说是经。
　　赞曰。释身行。中有三。一标行处亲近处。二别释。三结之于末后五句颂是也。或有经本为长行者今取作颂为正此标也。处谓处所即前法也。三业诸行所依行处可亲近处。行谓游息或复道理。如世说言。汝向何处行在。意言何道理中行在。其说经者于一切时。心常游息此处所中。或安心神于是道理处所中故。故名行处。亲谓亲辅。近谓习近。处义同前。行者身心所应亲辅。所习近处名亲近处。行谓内所行寝息身心行。亲近谓外境。外缘所狭习。是此二种粗相差别。身行有亲疏有总．别独名亲近处。余三不尔。但尔总得安乐行名。
　　经。文殊师利(至)摩诃萨行处。
　　赞曰。别释中分二。初明行处后亲近处。行处即是四行通因。起四行时应依此门而方起也。行处有三。一问。二释。三结。此初也。
　　经。若菩萨(至)心亦不惊。
　　赞曰。下释有三。初修有行次修空行后双拂二行。此初也。唯修有行以非空滞生死而无所证。唯修空行以非有滞涅槃而无所利。显成无住空．有双观。不同凡夫及二乘也。同无垢称。行不住道。又唯修有行以非空妄想以之而更长。但习空行而非有。真心无因而不生。故灭妄想于空门。起真心于有府。有．空双观方成中道。即是此之行处也。有行有四。一住忍地。且如说法之时怨害能容。苦逼能受．谛法能印。二柔和善顺。身随妙行。语起善言。心无恶想。外离粗矿名曰柔和。内契玄宗名为善顺。三而不卒暴。卒谓卒尔。暴谓纵横。终不卒尔纵横。非理三业举措既未圆善。一一起时皆须审谛。安徐思念智为前导。然后动发见可而进。知难而退。名为不卒。设思而起亦不非理名为不卒暴。卒音粗没反。若仓猝作猝。猝音切韵则没．子出二反。俱非此用。玉篇为仓卒。亦为猝字。暴音薄报反。古作[武*(戶@巾)]字。四心亦不惊。设于大义曾所未闻。他所诘征违宗返己。供养．亲近．打骂．疏背．名利．威势．毁辱．摈默．利衰．毁誉．称讥．苦乐。于此一切安固不动。心亦不惊。故有颂言　诸佛常游于世间　利乐一切有情类　八法热风邪分别　不能倾动不拘碍　或住忍辱地总句。语常柔和。善顺身安而不卒暴。内心恒亦不惊。三业顺此理而行于有。何经弘而见拥。忍辱名地者地是所依生长之义。以忍为依生长善故。喻之于地。又云从喻为名。行忍之时如地而忍顺违不动。故凿深溪而不怒。构崇堂而不爱。遇万物而皆载。任德用而逾大。掘扰发于甘泉。种莳竟无希赉。故行三忍标以地名。熟思熟思。可谓菩萨摩诃萨矣。或地是位义。于一切位常行忍故。
　　经。又复于法(至)如实相。
　　赞曰。此修空也。行者分别执著之义。于法无所行者。于一切法中唯见众生及法皆空。而不分别。执著为有。而观诸法如实相者。既观我．法二空为门。复观诸法如来藏性。法之真理如实体相。我法体无名之为空。其如来藏名为空性。不观二空门不见空真性。故此二种同名空观。
　　经。亦不行不分别。
　　赞曰。上来所观空有。恐滞空有之中。故今双观拂。谓虽观空而亦不行滞著空中。谓虽观有而不分别滞著有中。应俱无住而明观法。若有所住者则为非住。故下颂虽依人法二空解此二种。总是于法而无所行。摄于理无违。又复于法无所行观诸法空。颂言不行上中下法有为无为故。亦不行．不分别如次不行我．我所执。观众生为空。颂言亦不分别是男是女等。由观此二我法为空。便证二空如实之性。又于法无所行者谓不行所说法中。唯观实相真如。亦不行者不行我能说中。亦不分别所授化者。即观三事法。人二种体性为空。而观真如实相为有。又一切法有二。一妄二真。于诸妄法应无所行。舍诸妄故。于法真性应常观察。求证达故。虽作此行亦不作真智行。于实相为有。亦不作俗智行于分别为空。故般若云。应无所行而行。是名为行。不行故无所不行。不分别故无所不分别。不行不分别故。妄幻皆除。无所不行不分别故真际咸达。由此双修照辨一切。于事依他住忍地等。于理成实观如实相。所执人法皆照为空。
　　经。是名菩萨(至)行处。
　　赞曰。结也。
　　经。云何名菩萨(至)亲近处。
　　赞曰。下明亲近处。有二。一问。二释。此问也。
　　经。菩萨(至)变现之戏。
　　赞曰。下释有二。初离外恶缘不可亲近处。返显不离外善缘可亲近处。即是人境。后外观真法可亲近处。返显外观妄法不可亲近处。即是法境。互影显彰。即分为二。然观真法应通余行。通引四故。寄初行明不唯初行。初文有二。初释后结。离诸恶缘。初修戒行常好坐禅。次修定行。后亲近处观空境等方修慧行。初文分三。初四为一段。次一为一段。后五为一段。初中复二。初明离四后明不离。此中三离。一损害缘。二恶见缘。三坏乱缘。菩萨虽复普化群生始行之人应为简择。非久学者亦复如是。又此许令说法导利。但和其光。不得随顺同尘交好。所以离之。遮初不遮后。遮同不遮异。遮顺不遮违。许化不许好。故不相违。若近王等唯自增损如律中说。若入王宫有十种过。吴王同辇一代为荣秦主让妻千龄受耻。外道邪人恒伺法短。故律不听自手与食况应亲近。尼揵子者离系外道也。文笔经书者。诗歌之类为文。碑志之属为笔。书者周礼六艺。五曰六书谓象形等。书著也著于竹帛等如音中解。今举彼类西方与此不同。路伽耶陀者先云恶答对人正言路迦也底迦。云顺世外道。逆路伽耶陀者先云恶征问人。正言缚摩路迦也底迦。云左顺世外道。执与前乖者名左顺世也。下一者言贯上二处。那罗等者文画其身。变现戏者作世幻术等。凶音许容反恶也。玉篇肝巩反恐惧也。今此从初。有作凶危咎也。恶不过也。阿含经言智者常怀忧如似狱中囚。愚者常喜悦犹如光音天。掉戏之人如无钩象．穴鼻驼牛难可禁制。又偈云汝已剃发著染衣。执持瓦钵行乞食。云何乐著戏笑法。既无法利失功德。由此不应相叉扑等。叉音丑佳反以拳加人。又作掴字。扑音蒲角反应作[打-丁+僕]字。
　　经。又不亲近(至)诸恶律仪。
　　赞曰。第四恶业缘。旃陀罗云屠者不律仪也。正言旃荼罗此云严帜。恶业自严行持标帜。摇铃持竹为自标故。此中举六。杂心有十二。谓屠羊．养鸡．养猪．捕鱼．捕鸟．猎师．作贼．魁脍．守狱．咒龙．屠犬．伺猎．涅槃经十六。牛羊猪鸡为利故买。肥已转卖。为利故买。买已屠杀。即为前八。九钩鱼．十猎师．十一劫夺．十二魁脍．十三捕鸟．十四两舌．十五狱卒．十六咒龙。对法第八有十四。屠羊．养猪．捕鸟．捕鱼．猎鹿．罝[少/兔]．劫盗．魁[魅-未+會]．害牛．缚象．立坛．咒龙．守狱．谗构．好为损等。此文意说。意思广重损害寔深。计利养命终身不辍。皆名不律仪故言好为损等。故此经言诸恶律仪。畋音徒贤反取禽兽也。又徒见反地平畋。畋今从初。有作田为田除害也。[改-己+魚]音语居反亦捕也。应作[(虎-儿+魚)*ㄆ]。玉篇[改-己+魚]语去反捕鱼也。又作渔[(虎-儿+魚)*ㄆ]又作鱼非也。
　　经。如是人等(至)无所悕望。
　　赞曰。此明不离。许和光而化之。不许同尘。故不亲狎。
　　经。又不亲近(至)无所悕求。
　　赞曰。此第二段。初离后不离。第五劣友缘。涅槃经言菩萨怖畏二乘如惜命人。寂调音天子所问经云。佛告文殊师利。譬如有人饥渴羸瘦宁。忍饥渴终不食于杂毒之食。菩萨亦尔。宁悭嫉破戒恶口懒堕志念无智。终不悕求二乘果地。佛告天子。如贪人食是轮王毒。故二乘者持戒精进。即是菩萨破戒懒堕。故不应亲近。来为说法不悕亲侠利养恭敬。
　　经。文殊师利(至)以为亲厚。
　　赞曰。下第三段。初离第六长染缘．第七非器缘．第八讥呵缘．第九非轨缘．第十散乱缘。后明自行。五离中此文有二。第六长染缘。第七非器缘。十诵律云。譬如熟食人之所食。一切女人亦复如是。令人爱著不能舍离。智度论云清风无形犹可捉。蚖蛇含毒犹可触。女人之心难可得。执剑向敌犹可胜。女贼害人难可禁。四分律说。数往白衣家有五种过。一数见女人。二见数相亲。三转亲侠四便生欲想。五或时致死次死苦恼。故应远离。五种不男者谓生便．除去．嫉妒．半月．灌洒。由有二过。男女烦恼恒俱行故。好人难得非法器故不应亲近。
　　经。不独入他家(至)不乐与同师。
　　赞曰。此中有三。第八讥诃缘．第九非轨缘．第十散乱缘。瑜伽论言。应离十四垢业。藏隐六方。远四恶友摄四善友。离十四垢业者。长阿含云。身语恶业有四。杀．盗．邪淫．妄语。不依此四作诸恶事。恶因有四。谓贪．嗔．痴．慢。不依此四起恶业。离六损财法。一耽酒．二博戏．三放荡。四迷著伎乐。五恶友相损。六渐随彼说。此六之中各有六种。如是合名十四垢业。藏隐六方者长阿含说。罗悦城中有长者子。名曰善生。积世相传于清旦时恒礼六方。令六方神常护家业。所作谐偶忽然值佛。问有是法不。佛答言有。与汝不同。父母为东方。师长为南方。妻子为西方。亲友为北方。仆使为下方。沙门高德为上方。六方之中各有五事。言常藏隐在此六中。不生憍举随其所应。若能住此六方之中故言藏隐。远四恶友者。长阿含说。一者如亲恶友。畏而伏之实无亲意。二者美言恶友。言顺意违。三者敬顺恶友。心虽敬顺然于所作善恶皆从无相谏心。四者同事恶友。为恶事伴。或同饮酒．博戏．淫逸．及歌舞等。此四之中各各有四。言四可恶而常远之。摄四善友者。长阿含说。一止非善友。恶事相止故。二慈愍善友。苦事相怜故。三利人友乐事相与故。四同事善友。善事相同故。一一之中各各有四。皆广如彼不能繁引。
　　经。常好坐禅(至)初亲近处。
　　赞曰。此修定行及结也。常离阓闹独处闲居。诫初学者应自静住。诫久学者身虽处闹。心常静故。理实四行诸恶皆离。诸善皆修。且谈说经多所起者。故上下文唯说恶行以劝修习。非唯尔许。说经比丘于余戒行已具持故。上明人境下明法境。
　　经。复次(至)不转。
　　赞曰。第二亲近处。学慧行中有二。初教观后结之。教观中初空观后有观。真俗二谛观也。空观有十八句为三释。一云此中唯观遍计所执空。显真如无相一体之法。下有观方教作俗事观。十八句中分为八类。此有二类。初三句依三性以显真。由真体妙自性难知。故依诠显。初句依遍计所执无以显人法皆空故。第二依圆成实性。第三依依他起性染法颠倒。真如净法不颠倒故。次三句依常住以显真。有为有三品。中品可迁动。可随下品退败可随上品进转。无为不尔。
　　经。如虚空(至)不起。
　　赞曰。此有三类。初一句离二得以显真如。太虚空无能得所得性故。次一句举内证以显真如。名言不及唯智证故。次三句非有为以显真如。涅槃经言无因缘故名无生。以无为故名无出。无造业故名无作。此名无起体非因缘生。非体先有从他新出。亦非从业新所起作。
　　经。无名(至)无障。
　　赞曰。此有三类。初二句离诠旨以显真。无名相故。次一句离妄法以显真。无妄能取．所取相故。后四句举体妙以显真。大品经说超三世故无量。越十方故无边。离惑障品名无碍。离所知障品名无障。此中总显法性真如。是如实相无所执人法。亦非依他颠倒之体。体性常住非二得得。故唯内智证非因缘造。离名离义离能所取。非三世十方摄无惑智二障。应以此理而观真性。即前所云于法无所行。而观诸法如实相。或初三句显我如实性故大自在故。次三句显常无进退故。次七句显乐无生等故。次五句显净离妄三世十方等故。由对二性故成四德。或初六句空行境。次五句无相行境。后七句无愿行境。同观真如起三观故。
　　经。但以因缘有(至)故说。
　　赞曰。此有观也。上观一切法真空以起欣。此观一切法妄有而生厌。但遍三界五趣四生一切法境皆作是观以因缘。有。从二障倒．或四七倒．或心乱倒生故说为有。非真实有深生厌舍仁王经言。世界虚幻起。譬若虚空华。如影实皆无因缘故诳有。摄论亦言。乱相．及乱体应许为色识及与非色识。若无余亦无。心逢俗境应作是观。或此释伏难。谓有难言。若此性空语言道断。云何复说为空等耶。由待从彼颠倒所生。虚妄有法说为空性。非空体有。空亦空故。中论颂云。若有所不空应当有所空。所空不可得何况得于空。由此即答空亦无体。此依三论非中道宗。又有解云此待妄有颠倒生法故说为空非空定空。言因缘者因由缘藉之义。无垢称云。说法非有亦非无。一切皆待因缘立。此意说真非体实无。但非体定空。但除其病而不除法故。
　　经。常乐观如是(至)第二亲近处。
　　赞曰。结也。
　　经。尔时世尊(至)及亲近处。
　　赞曰。初二十七行半。颂前中分二。初二十三行颂。颂前二处。后。四颂半颂得安乐果。初中复二。初一颂半劝示。后二十一颂半颂前二处。此初也。
　　经。常离国王(至)皆勿亲近。
　　赞曰。下颂二处。分三初。十三颂半颂外人境有法二处。次二颂半颂初内有空法行处。后五颂半颂外真法境亲近处。长行中初说行处。次说亲近处。亲近处中。初离外妄有。后观外真空。今颂初离外妄亲近处。次方明内行处。后颂外真法亲近处。乍观文势初双颂行．亲近二处。结文双结故。然初文内无行处文。但以颂言于此恶缘无所畏心。无所悕望而为说法。义由柔和及善顺等。方无怖畏无所悕望名为行处。故文双举。实唯近处。十三颂半外亲近处。中分二。初十二半颂近处。后一颂结。初文复二。初六颂半颂离五缘。后六颂颂离四缘。不颂散乱缘。初复分二。初四颂半颂离。后二颂不离此初也。初一颂半离四缘。一损害。二坏乱。三恶业。四恶见。后三颂离一缘。谓劣友。前开后合。亦非次颂。
　　经。若是人等(至)而为说法。
　　赞曰。颂不离也。由观空有以游止心。故无畏等。名为行处。
　　经。寡女处女(至)一心念佛。
　　赞曰。此六颂颂离四处。一长染．二非器．三非轨．四讥诃。文分为五。一颂长染．非器二缘。二颂重颂恶业。魁音苦回反师也。脍音古外反割也。细切为脍。炫音户练反行卖也自媒也。一颂重颂坏乱长染。一颂颂非轨。屏音必郢反蔽也。若隐僻作偋音卑政反。又蒲定反。一颂讥诃里者五家为邻五邻为里。二十五家里居也。方居一里之中。乞食法有十三种。一住正戒。二住正威仪。三住正念。四住正见。五依法。六依时。七依处。八依次。九离贪。十离取著。十一离嗔恼。十二离粗矿。十三离憍慢心。此中初四住正乞食。次四住轨则。后五舍烦恼。如经广说。乞食为二事。一为自资行正道故。二为利生具檀舍故。受者施者各成六度所以行乞。缨珞经乞食为二十事。宝云经说随所乞得分为四分。一分拟与同梵行者。一分拟施贫下乞儿。一分拟施水陆众生。一分自食。然以一食供养诸佛及众贤圣。然后自食当怀食想。如食旷野子肉等。愿得法身离诸过失。念报施主恩如是想食。又如无垢称说大迦叶问疾无垢示之。
　　经。是则名为(至)能安乐说。
　　赞曰。结也。无所畏等名为行处。离恶外缘名为近处。
　　经。又复不行(至)菩萨行处。
　　赞曰。此颂有空法行处初颂法空。后一颂半生空。前说二处即有观故。颂更不颂住忍辱等。
　　经。一切诸法(至)是名近处。
　　赞曰。此五颂半颂外真法亲近处。为三。初一半颂十八句中生法二空离有为无为。次二颂如山心定。后二颂乱颂余句。随其所应如义应知。
　　经。若有比丘(至)无有怯弱。
　　赞曰。此四颂半明安乐果。分二。初一颂半标。后三颂释。离过非故所以无怯。怯畏也劣也多畏也。
　　经。文殊师利(至)说法华经。
　　赞曰。结也。
　　经。文殊师利(至)安乐行。
　　赞曰。第二正语行。有三。初标劝。次别示后。五颂显安乐果。此初也。
　　经。若口宣说(至)好恶长短。
　　赞曰。下别示。长行有二。初离恶后修善。善修如是安乐心故下是。初离七恶。此即初四。智度论云善人相者不自赞毁不赞毁他。若毁法者。百喻经说如二人洗父之脚。互相诽毁便令损折。
　　经。于声闻人(至)怨嫌之心。
　　赞曰。此离三过。怨音于愿反。无平音。又屈者作冤。枉作惌。屈草自覆作宛。故无也。嫌音户兼反心不平也。非但独离尔所语恶。随说经要且说尔所。下皆准知。明善亦尔。
　　经。善修如是(至)一切种智。
　　赞曰。此修善有三。一顺意为说。二各以大乘。三令得种智。
　　经。尔时世尊(至)随问为说。
　　赞曰。十六颂半分二。初十一颂半颂前。后五颂安乐果。颂前分八。此文有二。一颂安座处一。颂半轨仪。著新净衣。浣故名净。正法华云净洁被服。此下复云内外俱净。有作新染非也。
　　经。若有比丘(至)和颜为说。
　　赞曰。第三若逢缘至和颜为说。
　　经。若有难问(至)入于佛道。
　　赞曰。第四问答。得所令他得利益。
　　经。除懒堕意(至)咸令欢喜。
　　赞曰。初一颂第五自除恶染。后一颂半第六示其所说。懒堕是放逸与懈怠别。
　　经。衣服卧具(至)安乐供养。
　　赞曰。初一颂第七自不悕求。后一颂半第八教安心想。智度论云大慈怜愍为众说法。不为衣食名声势力。大慈悲故心清净故。得无生忍。如有颂言　多闻辨智巧言语　美说诸法转人心　自不如法行不正　譬如云雷而不雨　博学多闻有智慧　讷口拙言无巧便　不能显发法宝藏　譬如无雷而不雨　不广学问无智慧　不能说法无妙行　是弊法师无惭愧　譬如小云无雷雨　多闻．广智美言语　巧说诸法转人心　行法心正无所畏　如大云雷澍洪雨　法之大将持法镜　照明佛法智慧藏　持诵广宣振法铃　如海中船渡一切　亦如蜂王集诸味　说如佛言随佛意　助佛明法度众生　如是法师甚难值。得入旃檀林而但取其叶。既入七宝山而更取水精。有人入佛法不求涅槃乐。返求利供养是皆为自欺。故令不悕而为说法。
　　经。我灭度后(至)说不能尽。
　　赞曰。此五颂安乐果。分三。一颂标。二离恶。二获善。
　　经。又文殊师利(至)求其长短。
　　赞曰。第三意离诸恶自利行。长行中有二。一示行。二示果。示行有二。初教离恶后教修善当于一切众生下是。离恶有四此为初二。初行有三并意业。一离嫉妒。二离谄曲。三离诳诈。第二行不相非下皆语业。
　　经。若比丘(至)有所诤竞。
　　赞曰。后二离恶一。不恼他二不戏论。争音侧茎反捔也。诤斗也。二皆得。
　　经。当于一切(至)亦不多说。
　　赞曰。修善有三。一修意业住三想中。二修身业恭敬礼拜。三修语业平等说法少说贵说。
　　经。文殊师利(至)尊重赞叹。
　　赞曰。安乐果中有四。一无恼乱。二得善友。三得众听。四转入法。此四果皆与前行相应。恐文繁广故略不说。
　　经。尔时世尊(至)云汝不得佛。
　　赞曰。六颂分三。初二离恶。次三修善。后一劝修。此初也。初颂离七恶以质直。后颂离三过以传授。伪诈不实也。蔑音莫结反。说文相轻侮也。切韵无也。若轻作蔑。
　　经。是佛子说法(至)说法无障碍。
　　赞曰。明修善分三。初一于生修四行。次一敬菩萨。后一于佛起父想。
　　经。第三法如是(至)无量众所敬。
　　赞曰。此劝修也。
　　经。又文殊师利(至)生大悲心。
　　赞曰。第四心修诸善利他行。长行中分三。初明行法。次文殊师利是菩萨等下明安乐果。后于无量国下叹经胜妙。初文有二。初教慈悲后教作念。此初也。行法缘慈欲与法乐。故于在家出家起慈。此于菩萨种姓中起不怖生死苦。故于非菩萨。谓一阐提二乘等身。多怖众苦故起悲心。行众生缘悲及法缘悲。其实慈．悲二类双运。今据增上。亦不相违。华严经说。佛子菩萨有十种大悲常观众生。一观无所归依。二随逐邪道。三贫无善根。四长寝生死。五行不善法。六欲缚所缚。七在生死海。八久远长病。九无欲善法。十失诸佛法。
　　经。应作是念(至)不信不解。
　　赞曰。下教作念。有二。初念惛迷后念化导。此初也。失如来方便随宜说法者。即法华经开昔逗小说三乘。示今逗大明一实。不近善友耳不曾闻。心曾不知不自觉悟。又不问人设闻不信。虽信不解惛迷之相。
　　经。其人虽不问(至)住是法中。
　　赞曰。此念化导。谓所化人今虽不闻等。后彼住于九地或是七地或凡圣地。或随何方域地。我成佛已必当引之住大乘法中。
　　经。文殊师利(至)无有过失。
　　赞曰。下明安乐果分二。初总标无失离诸危怖。后明有得胜果安乐。此初也。
　　经。常为比丘(至)皆得欢喜。
　　赞曰。下明有得胜安乐果有二。初明得三德。后释所由。此初也。一得名利。二诸天随侍。三问难欢喜。
　　经。所以者何(至)听所护故。
　　赞曰。此释所由。义深故佛护。佛护故有得。
　　经。文殊师利(至)受持读诵。
　　赞曰。下叹经胜妙。有二。初标胜妙。后喻合成。此初也。
　　经。文殊师利(至)降伏诸国。
　　赞曰。下明喻合成。有二。初喻．法合昔授权方。后喻．法合今施实教。如转轮王见诸兵众有大功者下是。初文复二。初喻后合。喻中有五。一法王施化喻。二众魔拒逆喻。三圣者伏除喻。四随功授道喻。五末赐此经喻。此初也。强力者胜生死故。轮王有四如瑜伽说。金轮望风顺化。银轮遣使方降。铜轮振威乃伏。铁轮奋戈始定。法身．自受用．他受用．化身如次配喻。今化二乘既是化佛。即取铁轮王为喻。起兵战故。威势谓神通智慧。诸国谓生死业惑。降伏者断灭义。
　　经。而诸小王不顺其命。
　　赞曰。众魔拒逆喻。分段．变易生死。及烦恼．所知障品。三种魔类并示现天魔等。名诸小王拒逆佛化难可除断名不顺命。
　　经。时转轮王(至)而往讨伐。
　　赞曰。圣者伏除喻也。象．马．车．步四名种种兵。喻声闻．缘觉。各有有学．凡．圣。令其伏断名往讨伐。
　　经。王见兵众(至)即大欢喜。
　　赞曰。随功授道喻。有二。初欢喜后赏赐。此初也。除断惑障．并分段生．死三魔之类。非伏天魔．及所知障品三种魔军名战有功。顺契佛心故大欢喜。
　　经。随功赏赐(至)奴婢人民。
　　赞曰。赏赐有三。初喻无为功德。合中言赐涅槃城故。次喻内有为行德五根五力等。后喻差别果德禅定解脱等如次配经三个或字。总相配喻。或断德生空理如田。众生毕竟空为宅。因中择灭如聚落。无学果满择灭涅槃如城邑。惭愧忍辱为衣服。五分法身．六恒住为严具禅定解脱等为种种珍宝。七圣财为金银等六通为象马车乘。生空智为奴驱策现前故。八胜处为婢胜伏所缘故。十遍处等为人庶处处遍满故。
　　经。唯髻中明珠至(至)必大惊怪。
　　赞曰。末赐大乘喻也。明珠即是法华大乘。是佛心首所持故言髻中。见功犹小不断智障品之四魔。法华会前尚住权智未为说此。王眷属者谓大菩萨。必惊怪者。见不顺机而说妙法。故生疑怪。
　　经。文殊师利(至)王于三界。
　　赞曰。下合亦五。此合法王施化。
　　经。而诸魔王不肯顺伏。
　　赞曰。此合众魔拒逆。
　　经。如来贤圣诸至与之共战。
　　赞曰。此合圣者伏除。
　　经。其有功者(至)令皆欢喜。
　　赞曰。此合随功授道。初喜后赐禅定等者合喻中下二或字。涅槃城者合初或字。准前喻配义可知也。
　　经。而不为说是法华经。
　　赞曰。此合末赐此经。
　　经。文殊师利(至)而今与之。
　　赞曰。下喻法合今施实教。有二。初喻法合今与实。即记第立集功德人增上慢。后喻合与第一。即十无上中说无上也。初文有二。初喻后合。此初也。诸兵众者谓十地菩萨也。实破四魔破分段故。既小能破变易四魔为说。无量义经亦名妙法莲华。二乘圣者随其所应。全破分破分段三魔。当必能破变易四魔。发心悕大当必破故。如世军将功勋小者。待施功而爱赏。志意骁雄预赐勋佣之旨。奖进其心。故说为与此犹未入十地之位。且赐明珠之教。入十地已分破变易四魔。乃赐明珠之体。
　　经。如来亦复(至)亦大欢喜。
　　赞曰。下合有二。一喜。二与。此初也。此明已破分段四魔更起大心当破变易。有大功勋。故佛欢喜与此法华。非是一切但破分段四魔。不发大心。当破变易四魔。名大功勋者而皆赐此经。趣寂声闻不与之故。退心有学亦与之故。或复今者且据退心二乘无学已破分段四魔。名大功勋。不说趣寂。四魔有二。一分段。二变易。如破魔章说。今随要者。分段三魔体性可悉。欲界第六他化天子名曰天魔。变易三魔理亦可知。八地已上诸大菩萨示现为天魔。故无垢称云。示现为魔王者多是不可思议解脱菩萨。唯有龙象能与龙象为战诤故。如前已说。然彼降位降时不同。如理趣疏。今依大集经说。知苦．断集．证灭．修道。如次能坏蕴．烦恼．死．及与天魔。
　　复次观有漏皆苦．诸行无常。诸法无我．涅槃寂静。如次坏蕴．烦恼．死．及天魔。
　　复次观空．无相．无愿。具此三已回向菩提。如次坏四。
　　复次观身．受．心．法如次坏四。智度论云。菩萨得道故破烦恼魔。得法性身。故破蕴魔。得道及法性身。故破死魔。常一心入不动三昧。故破天魔。
　　经。此法华经(至)而今说之。
　　赞曰。此明与之。此经是佛之因。多饶怨谤。而今与之如解明珠。
　　经。文殊师利(至)今乃与之。
　　赞曰。此喻合与第一。即说无上。有二。初所诠理最先故得无上。
　　经。文殊师利(至)而敷演之。
　　赞曰。此能诠教最先故无上。
　　经。尔时世尊(至)佛所赞经。
　　赞曰。合初十四颂半颂第四行。中分二。初四颂颂安乐行。后十颂半颂经胜德初文有二。初一颂总标后三颂别颂。此初也。哀慈也愍悲也。
　　经。后末世时(至)令住其中。
　　赞曰。此三别颂。一颂一句颂起慈悲。一颂三句颂起思念。
　　经。譬如强力(至)明珠赐之。
　　赞曰。下十颂半颂经胜妙。中有二。初四颂喻后。六颂半合。此初也。初三颂喻权后。一颂喻实。权有三喻一王。二功。三赐。
　　经。如来亦尔(至)说此诸经。
　　赞曰。下六颂半颂合。中分二。初三颂半颂合昔权。后三颂颂合今实。此初也。今亦唯有三。一颂半法王。一颂功。一颂赐。说此诸经者说此会已前经。
　　经。既知众生(至)为汝等说。
　　赞曰。此合今实有二。一颂半颂合今实。一颂半颂合与第一。
　　经。我灭度后(至)如是四法。
　　赞曰。此第三段结成四行。
　　经。读是经者(至)如日之照。
　　赞曰。下二十一颂半。是第二大段明通安乐果。中分三。初四颂半明寤时果。次十六颂明梦中果。后一颂结前果。此初也。一颂半自体无六恶。一颂众生敬慕天为仆使。一颂外三恶不侵。一颂无畏聪慧。
　　经。若于梦中(至)而为说法。
　　赞曰。下梦中果。分五。此初二文。初一半见佛。后一半见自说法。
　　经。又见诸佛(至)合掌听法。
　　赞曰。此六颂半见佛授记。曲分为四。一颂半见佛说法。二颂身处证悟。一颂标记。二颂正授。
　　经。又见自身(至)常有是好梦。
　　赞曰。此二颂半见身寂静修行见佛。
　　经。又梦作国王(至)如烟尽灯灭。
　　赞曰。此四颂见身舍俗成道。分四。一颂见修行。一颂成道。一颂半利生。半颂入灭。
　　经。若后恶世中(至)如上诸功德。
　　赞曰。此结前果。

　　法华玄赞卷第九(本)

　　保安三年十二月廿一日以兴福寺圆如房之本移点已了法隆寺僧觉印为令法久住往生极乐也本者皆点本也以朱付左借名所所或本也。

　　妙法莲华经玄赞卷第九(末)

　　　　沙门基撰

　　从地涌出品

　　三门分别。一来意。二释名。三解妨。
　　来意有三。一者七品明学行流通中。前之一品明所学行。下之六品明能行人。能行人中分四。此之一品正明现在具安乐行流通之人。寿量及分别功德品。因释此疑展转生起。随喜．及法师功德品。明助．正依安乐行流通之人。所得功德。常不轻品。明佛自身往居因位行安乐行。行忍辱等流通此经。今得佛果劝诸众生应勤修学。故此品来。二者两品明一乘行。中前品明所行行。此品明能行人。故此品来。三者论云七者示现教化众生无上故地中涌出无量菩萨摩诃萨。此中明佛已曾教化无量菩萨行此四行。涌出持经劝诸众生云何不学。故此品来释名者。涌谓上升。出谓显现。从地上升而显现。名从地涌出品。玉篇涌腾也。涌如水上腾故应作涌。踊跣也非腾义。解妨者。何故不言从傍来。乃言从地踊出。答明依四行以持经。踊出生死之地故。又明不离此界佛曾所化。已超生死之地故。不言从傍来。但说从地踊出。
　　经。尔时他方(至)而广说之。
　　赞曰。此品之中大文分四。一他土请持。二如来不许。三此方踊出。四菩萨疑生。此初也。
　　经。尔时佛告(至)广说此经。
　　赞曰。如来不许。有二。初止后显。且说极多故言六万。实非唯尔。显佛化功止他不许。纵令他护亦有何愆。
　　经。佛说是时(至)同时踊出。
　　赞曰。此方涌出有八。一从地踊出。二升空赞礼。三神力促时四众人共见。五导师省问。六世尊慰答。七四人随喜。八如来赞之。初文分五。一地裂。二圣踊。三相好。四住处。五群辈。此初二也。表破生死故。地裂。显趣菩提故。踊出。
　　经。是诸菩萨(至)虚空中住。
　　赞曰。此相好及住处。行安乐行所得果故。相好证真性而得一乘。故住空。
　　经。是诸菩萨(至)所不能知。
　　赞曰。此群辈。有三。一来由。二列数。三结之。列数有八辈。一恒河沙。二分恒沙。三那由他。四万。五千。六百。七十。八单。
　　经。是诸菩萨(至)于二世尊。
　　赞曰。第二升空赞礼。有三。一诣塔。二礼足。三敬赞。
　　经。是诸菩萨(至)谓如半日。
　　赞曰。第三神力。促时有三。一赞长时。二受亦久。三促时。本论说此经所说劫。昼夜月时年。此以昼夜合数不废二十五日成五十小劫。或复五十日．五十月．及时年。赞德逾深时长可悉。受赞神力亦等赞时神力。变其本心。圣通延促光景。众生爱法已是忘疲。况圣冥加辄生劳厌。故诸四众谓如食顷。法食资持神通制御。故经多劫年命不亏。
　　经。尔时四众(至)国土虚空。
　　赞曰。第四众人共见。
　　经。是菩萨众中(至)唱导之师。
　　赞曰。下第五导师省问有四。一列名。二德行。三直省。四偈问。此初二也。行高胜广离恶进善。故名四种。
　　经。在大众前(至)生疲劳耶。
　　赞曰。三直省。四偈问。玉篇讯问也。辞也。言也。执问。通问。曰讯。
　　经。尔时世尊(至)入于佛慧。
　　赞曰。第六世尊慰答。有二。初标后释。释中有三。一见佛树善。二即便受化。三迂会亦从。初虽不从后亦从也。初二赞菩萨。后一说声闻。或初二说迂会。后一说趣寂。不愚法者入解佛慧非入证也。
　　经。尔时诸大菩萨(至)我等随喜。
　　赞曰。第七四人随喜。
　　经。于时世尊(至)发随喜心。
　　赞曰。第八如来赞之。
　　经。尔时弥勒(至)问讯如来。
　　赞曰。下品第四大段菩萨疑生。分八。一心念。二语演。三他问。四傍答。五赞许。六正答。七众念。八申请。此初也。
　　经。时弥勒菩萨(至)愿两足尊说。
　　赞曰。下语演。有十九颂半。分三。初一颂总申疑请次。十六颂半请所疑事。后二颂申众疑意。此初也。
　　经。是从何处来(至)为从何所来。
　　赞曰。下请所疑事。分五。二颂来处。九颂来数。二颂化行。二颂半国名。一颂不识。此初有三。一来由。二赞德。三来处。
　　经。一一诸菩萨(至)犹不能尽知。
　　赞曰。来数有三。一颂总。七颂别。一颂结。
　　经。是诸大威德(至)修习何佛道。
　　赞曰。此化行。有五问。
　　经。如是诸菩萨(至)未曾见是事。
　　赞曰。此国名。
　　经。我于此众中(至)愿说其因缘。
　　赞曰。此不识也。
　　经。今此之大会(至)唯愿决众疑。
　　赞曰。第三段申众疑意。
　　经。尔时释迦牟尼佛(至)从何所来。
　　赞曰。第三他问。
　　经。尔时诸佛(至)因是得闻。
　　赞曰。第四傍答。
　　经。尔时释迦(至)如是大事。
　　赞曰。下第五赞许。有二。初赞后许。此初也。阿氏多云无能胜。弥勒名也。阿逸多讹也。
　　经。汝等当共(至)大势之力。
　　赞曰。下许。有二。此长行。被精进铠。铠谓兵甲兜鍪。令心勇锐欣乐闻法。心不退转名坚固意。以义深远恐其疑退。此说四力。一者慧力。即寿量品如来秘密法．报二身。智性．相故。二神通力。即彼神通佛化身也。三奋迅力。决定所作也。奋音俯问反扬也。迅音息晋反。又松闰反疾也。今从后反。师子将欲决定所作。必先奋迅顿巽身毛。疾扬其身后方定作。明我今决定说自所作三身妙事。四威猛力。正作所作示所有威制伏摧破。摧破自余不信者故。或由智慧故奋迅。由神通故威猛。或智慧者法报二身。下三化身。神变．记心．教诫三轮如次之功用也。
　　经。尔时世尊(至)汝等一心听。
　　赞曰。初二颂劝勿生疑许可为说。后二颂显佛实语诫一心听。
　　经。尔时世尊(至)令发道意。
　　赞曰。下第六正答。有三。初告我化。次明住行。后末后一颂结劝生信。此初也。
　　经。此诸菩萨(至)正忆念。
　　赞曰。下明住行。有六。此有二。一住处二解经。通利闻慧。思惟思慧。忆念修慧。
　　经。阿逸多(至)求无上慧。
　　赞曰。此有四。一乐静。二精进。三乐深智。四求无上慧。
　　经。尔时世尊(至)令发大道心。
　　赞曰。七颂半颂前。中分五。此一半颂标佛化。
　　经。此等是我子(至)为求佛道故。
　　赞曰。初一半颂乐静。后一颂精进。愦音古对反。心乱也。闹音奴效友。不静为闹亦为闹字。
　　经。在娑婆世界(至)悉当得成佛。
　　赞曰。初一颂半住处．深智。后二颂结成我化。于此伽耶处所。昔来所化。非今现在伽耶。如言常在灵山。非山常在在山处故。此城亦尔。
　　经。我今说实语(至)教化是等众。
　　赞曰。结劝生信。
　　经。尔时弥勒(至)三菩提。
　　赞曰。第七众念。
　　经。即白佛言(至)四十余年。
　　赞曰。第八申请。有二。初长行有三。初举事难。次举喻难。后正申难。初文有二。初举成道处所．年岁。后正申难。此初也。伽耶城者。极险固少居人。唯婆罗门减有千家。此并仙人之族胤也。不事公王贵庶宗仰城居胜强举国咸悉。即在摩竭提国之内境。佛菩提树次南极近。故言不远。又言伽耶。是佛生处。是迦维罗国之都城。佛于摩揭陀国菩提树下成道。俱中天竺。相去极近。故言不远。得大菩提从是已来始过四十余年者。于此义中略有二说。一者有诸部说。十九出家三十成道。本起因果经说十九出家。思惟无相三昧经说三十成道。智度论说佛临涅槃告须跋陀罗。我年十九出家已求佛道。出家已来过五十岁。不说成道之时。佛实年八十矣。此有解云。十九出家后五年事仙人行乐行。六年行苦行。三十成道。故告须跋陀罗过五十岁。智度论中用于此义即依此说。今言成道四十年者。才年七十矣。二者亦有诸部及大乘中说二十九出家三十五成道。增一阿含。中阿含．杂阿含．出曜经．和须密论。并说二十九出家。悲华经．善见论。并说三十五成道。本起经云。佛欲出家指耶输腹云。却后六年汝当生男。遂怀罗睺。佛六年苦行。成道之夜罗睺始生。但言罗睺六岁在胎。不说十一年在母腹。故知二十九出家三十五成道。六年之内兼修乐行。阿蓝迦蓝处坐得无所有处定。郁头蓝子处学得非想处定。菩提留支法师引经偈云　八年作婴孩　七年作童子　四年学五明　十年受五欲　六年行苦行　三十五成道　四十五年中　教化诸众生　真谛三藏．及和上西域记等。并说二十九出家三十五成道。金光明经说佛寿八十。今言成道过四十余年即年七十有五。并初成道年合四十一年名过四十。
　　经。世尊云何(至)三菩提。
　　赞曰。下正申难。有二。初申三事。后结难信。申三事者。一时小事大。二时促众多。三时短德胜。此初也。已至上位当成菩提。名事大也。
　　经。世尊(至)不得其边。
　　赞曰。时促众多也。前言于此少时。贯下两文。
　　经。斯等久远(至)常修梵行。
　　赞曰。时短德胜。观其久来逢缘树善。非少时修。
　　经。世尊(至)世所难信。
　　赞曰。结成难信由此三事难信佛化。
　　经。譬如有人(至)是事难信。
　　赞曰。下第二举喻难。色美喻佛相好庄严。发黑表佛设年八十而无老相。于一切时好巡旧处故。大般若说八十种好中云。常小不老好巡旧处。年二十五表佛虽出生死示居二十五有。以上表佛成道极近。设年八十但如二十五指百岁人表所化菩萨德高位远百福庄严云我生育令其道长是事难信。
　　经。佛亦如是(至)甚为希有。
　　赞曰。下第三正申疑有三。初牒所疑事。次今日下正申疑意。后我等虽复下申疑所由。此初。有二。初牒佛成道时促。后牒菩萨七德甚大。菩萨七德者。一修时长。二勤精进。三定自在。四得神通。五久修梵行。六能习法。七巧问答。故为人宝。
　　经。今日世尊(至)大功德事。
　　赞曰。正申疑意。
　　经。我等虽复(至)亦不生疑。
　　赞曰。申疑所由。有三。初明自能通。次申他惑起。后正请除决。虽自无疑示相不了。请决我疑。信随宜说信成就故。达佛所知证成就故。佛言不虚四无谬故。
　　经。尔时弥勒(至)如实分别说。
　　赞曰。下十四颂分三。初五颂颂举事难。次二颂颂喻为难。后七颂颂申疑请。此初。有三。一颂出家时近。三颂菩萨德高难信。一颂众大请决。
　　经。譬如少壮人(至)举世所不信。
　　赞曰。此颂喻也。发白面皱者此与长行互相影显。父言色美发黑具相巡旧之征。子称发白面皱。久修。犹缺之状。发白有圣道久修之征。面皱带相好未圆之兆故也。皱音侧救反。
　　经。世尊亦如是(至)于下空中住。
　　赞曰。下七颂颂申疑请。分二。初四颂牒所疑事。后三颂正申疑请。此初。有三。初半颂佛成道近。次三颂赞菩萨有十德后。半颂明住处。
　　经。我等从佛闻(至)而住不退地。
　　赞曰。正申疑请。为四。初半颂自无疑。次半颂他有惑。次一颂疑者失。后一颂正申请。

　　寿量品

　　三门分别。一来意。二释名。三解妨。
　　来意有五。一者七品学行流通中。踊出下六品能学行人。中分四。第二段寿量．及分别功德。因释前疑展转生起。前明踊出皆言佛化。位高众大时会生疑。今辨法身本无起灭。化佛近成报身久证。化于此众何所疑哉。故从踊出后明寿量品。二者十九品为正宗中。下之五品明一乘果。中分二。初二品明已满果。后三品明未满果。初中又二。初正明已满果。后辨时众因此证获不同。故此品来。三者论说对治七慢之中第七无功德人。于第一乘不集善根。而不取为第一增上慢。为对治此说医师喻。论又云第七人者根未熟。为令熟故示现涅槃量。现在未集善根者名根未熟。令集诸善根希取第一乘。示现佛入涅槃分限名量。令集善根后方调化。医师既在此品。故此品来。四者论云八者示现成大菩提无上故。示现三种佛菩提。三身在此。故此品来。此为文残。七喻之中唯说后文医师。不说初文三佛故。五者第九示现涅槃无上故。说医师喻。除七慢中说医师者。化根未熟示现入灭令其根熟。今说医师现佛入涅槃。化灭实不灭。非如二乘灭而为灭。故名无上。此乃七喻之中义残也。释名者。如来者法．报．化身之通名。寿者所受之命。量谓齐限。此品明三种佛身命体齐限。任法性随愿缘。应群机受自体。今明此三佛命之齐限故名如来寿量品。寿音植酉反。量音吕张反。谓贬量校量佛寿量。褒贬计校筹度三佛之寿命。或力让反。义如前释故。名寿量品。
　　解妨者。何故不以医师为品名。以寿量为品号。答因三身之寿命。方假喻于医师。故从本寿量为名。不以医师为品号。又难初科品云。先陈寿量除根未熟不集功德之人增上慢。何故非是法华正宗乃是流通分摄。答当机应时即熟一乘。正逗声闻故为正宗。示灭后化初根未熟。故非正说。故虽说于寿量不授记于声闻。故虽说于医师亦无声闻授记。以此智积前者请归。不尔中途请还何速。由斯此品但是流通。说为正宗。便无是妨。
　　经。尔时佛告(至)诚谛之语。
　　赞曰。此品有三。初释迦三敕。次弥勒四请。后如来正告。此初也。三身妙体位在果穷。上智犹不能测。下愚何因可解。恐彼心疑口谤因法而有毁伤。故敕丁宁方申正说。亦恐耳不专于法教。意不瞩于玄宗。又众生性钝闻不能解。令法入心故再三告示。说三身故为三告。
　　经。是时菩萨(至)信受佛语。
　　赞曰。此弥勒四请。佛既慈悲三告。大众何得虚然。故加四请。表悕法心重。三告示说三身。四请三身各四。祈四德．悕四智．济四生。是此意也。
　　经。尔时世尊(至)神通之力。
　　赞曰。下如来正告初长行中分二。初敕听标示。后正说寿量。此初也。三请者从初也。秘密者法．报二身深妙体故。神通者化身应物现故。佛所藏护名秘。义深难解名密。妙用无方曰神。体无障拥名通。此之二体威势难屈故名为力。又对法等说有四秘密。于方广中佛之秘密皆应决了。一令入秘密。谓为声闻说色等有。为令无怖渐入圣教。非一切有。二相秘密。谓依三自性说一切法皆无自性无生灭等。破所执有相说之为无。非一切无。三对除秘密。佛为对除诸过失故说种种教。且除八障说最上乘。一除轻佛。二除轻法。故说我曾名胜观如来法身无别故。三除懈怠。如说愿生极乐世界皆得往生等。四除小善生喜足。于一善根或赞或毁。五除贪行称赞佛土富乐庄严。六除慢行称赞诸佛或有增胜。七除恶作悔修善障。说于佛等虽行轻毁然彼有情亦生天趣。八除不定性障。令舍声闻下劣意乐。记大声闻当得作佛。又说一乘更无第二。四转变秘密。如说觉不坚为坚。善住于颠倒极烦恼所恼。得最上菩提。如是等隐密名言解之令异。此中秘密即是第三对除秘密。由轻佛德及贪慢行者。说他佛身以为自体。称赞佛故。如下经言。于此中间说燃灯佛等。如是皆以方便分别。言神通者所化多众神力化之令生发意。
　　经。一切世间(至)三菩提。
　　赞曰。下正说寿量。准论为二段。初明菩提无上。后诸善男子。我本行菩萨道所成寿命下。重显报．化二身差别之相涅槃无上。初文之中论分三段。示现三佛菩提故。一应化菩提随所应见而为示现。故如经皆谓如来出释氏宫去伽耶城不远。坐于道场得阿耨多罗三藐三菩提。故即此文是。二者报佛菩提。十地行满足得常涅槃。如经善男子我实成佛已来。无量无边百千万亿那由他劫故。次下文是。三者法佛菩提。谓如来藏性净涅槃。常恒清净不变。故如经如来如实知见三界之相。乃至不如三界见于三界故。所以者何下文是。此依初无上具有三身以为三义。佛身增减诸教不同。或总名一佛宝。或分别为二。佛地论说。一生身二法身。法身．实报皆名法身。实功德故。他报．化身俱名生身。又般若论说二。一真佛。二非真佛。初是法身。后余二身。或分为三。即此所说三佛菩提。或说四种。楞伽经说。一应化佛。二功德佛。三智慧佛。四如如佛。初是化身中。二是报身。后一是法身。金光明经又说四种。一化非应。佛为物所现龙鬼等形。不为佛身名化非应。二应身非化。谓地前菩萨所见佛身依定而现。非五趣摄名应非化。即四善根所见一大千一应身也。三亦应亦化。谓诸声闻所见佛身。现见修成故名为应。见人同类故名为化。四非应非化。谓佛真身。前三是化后是法报。佛地论亦说四。一受用非变化谓自受用身。二变化非受用。谓变化身化地前类。三亦受用亦变化。谓他受用身化十地菩萨。四非受用非变化谓法身。华严经说有十佛。一无著佛安住世间成正觉故。佛地论名现等觉佛。二愿佛愿出生故。彼名弘誓愿佛三业报佛信成就故诸行皆因且说一信。彼名业异熟佛。四持佛随顺世间不断绝故。彼名住持佛。五涅槃佛示灭度故。彼名变化佛。六法界佛于一切处无不现故。七心佛善安住故。此上二名同彼。八三昧佛成就无量功德无所著故。彼名定佛九性佛善决定故。彼名本性佛。十如意佛以普覆故。彼名随乐佛。前五世俗佛后。五胜义佛。随其所应三身所摄。前五是化身摄以名世俗故。法界一种是法身摄本性一种通法及受用。余三一向是受用故。论云此五是胜义故。虽法及受用不同形前变化皆胜义也。勘无垢称观如来品经及疏。楞伽经言。大慧。法佛说法离攀缘离能观。所观。离所作相量故。等。大慧。报佛说一切法自相同相故。因自心现熏习相故。亦说譬如幻师幻作种种形像。诸愚痴人取以为实。而彼诸像实不可得。是名分别虚妄法体大慧化佛说施．戒．忍．精进．禅定．智慧．荫．界．入等法般若论。云应化非真佛。亦非说法者等。推功归本唯法身故。彼经宗说真法身故。乘文便故略明佛义。三身成佛如弥勒疏。别义如佛地及唯识并法苑说。虽说佛身增减不同。今以类论莫过二种。一真二化。地前菩萨及二乘见名为化身。报．法二身名为真身。由此理故。明三佛菩提中分二。初明三乘所见其所疑身。后明三乘所不知真身。此初也。
　　经。然善男子(至)那由他劫。
　　赞曰。下明三乘所不知真身。分三。初标成道来久。次解成道已来时节。后结成前说。如是我成道已来甚大久远下是。此初也。论释唯说报身成道。据实报身修生觉满名成。法身修显证圆名成。亦有何失。此中虽标报身成久。后释亦显法身体义。
　　经。譬如五百(至)知其数不。
　　赞曰。下解成道已来时节。有二。初分明说报佛菩提。成道来久为物说近。后诸善男子如来所演经典下密说法身。由证此故成道实久。应物权现。初是能证智。后是所证理。智．断二德智。及智处如次明故。初文有三。初举喻问。次弥勒等答。后佛广释。此初也。
　　经。弥勒菩萨(至)无量无边。
　　赞曰。此弥勒等答。有三。一总陈无量。二明二乘不知三结无边。有云阿惟越致应从阿鞞跋致。不退转地。
　　经。尔时佛告(至)阿僧祇劫。
　　赞曰。下佛广释。分二。初告报身成道实久。后诸善男子于是中间下。告化身释彼疑难。初文有二。初明成道来劫后。明恒所住处。此初。有二。初标明告后。释劫多。
　　经。自从是来(至)导利众生。
　　赞曰。明恒所住处也。自受用身实遍法界。相状难见。仍随小情以释自体。举用显之云别所在。有起用处身即在故。亦如虚空广遍无碍之处相彰。实报．法体俱圆证之处便显。故自报身举用别显。又说导利十地菩萨他受用身。举他所知以明成久非自报也。
　　经。诸善男子(至)方便分别。
　　赞曰。下告化身释彼疑难。有三。初标释。次别释。后诸善男子如来见诸众生下结释。此初也。他众有疑云成道既久常此教化。中间所有燃灯．毗婆尸等。成道入灭说法度生。复是谁耶。今标释云。于是中间说燃灯佛等成道入灭。如是皆以智慧方便。善巧分别说于他佛。非离我身别有彼佛。
　　经。诸善男子(至)诸根利钝。
　　赞曰。下别释疑。有二。初明所由。后随所应度下显差别。此初也。由诸众生发心修行愿见佛者。名为来至我所。观五根利钝差别。为利根者说成道久。为钝根者。现成道近。为利说成正觉。为钝现入涅槃。为利现大身。为钝现小身。为利说深法。为钝说浅法。各随所应感现差别。
　　经。随所应度(至)发欢喜心。
　　赞曰。此显差别。由诸来者根性异故。世尊自说名字不同。成道已来久近年岁大小身量不同。此为成道．并现入灭示相不同。说一二乘．三四乘法方便不同。应可彼心皆令欢喜。只如澄空璧彩洞皎无涯。任水旋光晖华有极。水清而月影便现水。浊乃月影便沈全．破器现不同暗．明犹来有别。此乃报化之差别也。此文二释。一者不废释迦实成道久．化现新成。二者何废四意趣中平等意趣。四秘密中对治秘密。除轻佛法障。并破慢行说他为自称赞诸佛或有增胜。不尔燃灯佛前谁受记别。此亦化现何所相违。
　　经。诸善男子(至)作如是说。
　　赞曰。此结释也。善少故。德薄。罪多故垢重。应小器而近登正觉。对大根实成道已久。方便化生令入道故。时时现出令渴仰故。
　　经。诸善男子(至)皆实不虚。
　　赞曰。下第二密说法身。由证此故。成道实久应物现权。有三。初标。应物说示不同皆不虚唱。次释。由证法身故能现此据实真理本无此事。后以诸众生下释应物现权所由。此初。有三。一标。二显。三结不虚。说谓言说。示谓示现。身即内体。事谓事业。说己身者。谓说我身曾为萨埵王．尸毗王等。说他身者。如说弥勒往为一切智光仙人。阿弥陀佛作法藏比丘等。示己身者。现为释迦身自出世。胜鬘遥请佛现空等。示他身者。现为毗钵尸佛出现世间开塔现多宝佛等。示已事者。现为释迦降魔成道说法现通等事业。示他事者。示作大通智胜现通动地放光成道等事业。为度众生能现此事皆实不虚。
　　经。所以者何(至)无有错谬。
　　赞曰。由证法身故。然真理本无此事也。有何所以能为说示。皆不虚也。由如实见此真理故。此有五句。如实见言贯通五处。初句依妄处以显法身。论云三界相者说众生界即涅槃界。不离众生界有如来藏相之性故。方便品云世间相常住。即此是也。第二句依常净以显法身论云无有生死若退若出者。谓常恒清净不变故退谓沉沦。出谓离系。或即生灭。谓生死法有退有出。真无此事。故是常清净。第三句依不即不离以显法身。论云亦无在世及灭度者。谓如来藏真如之体。不即众生界不离众生界。无在世故。不即众生界。无灭度故不离众生界。第四句依离四相以显法身。论云非实非虚非如非异者。谓离四种相。四种相者是无常故。生相实有。灭相是虚。住相为如。变相为异。法身无彼故四皆非。第五句依佛内证非凡所得以显法身。论云不如三界见三界者。如来能见能证真如法身。凡夫不见。是故经言如来明见无有错谬。论解此唯属第五句。乍似总结以上诸句。此句说言如来正智能分明见。不如三界之妄相而能证见三界之体性真如法身。故言如来明见无错。
　　经。以诸众生(至)未曾暂废。
　　赞曰。下释应物现权所由。种种性者界也。欲者胜解。行谓心行。忆想谓遍趣行。由此等故佛事无废种种说示。前说报身实成道久。佛眼观其诸根利钝故说示不同。此说法身实无诸相。由随众生性欲等异故说示不同。
　　经。如是我成(至)常住不灭。
　　赞曰。明三乘所不知真身中。第三结成前说。
　　经。诸善男子(至)复倍上数。
　　赞曰。上明菩提无上。下第二大段重显报．化二身差别之相涅槃无上中分二。初法说二身常住起灭后喻说二身常住起灭。初文复二。初明二身常住起灭。后又善男子诸佛如来法皆如是下。释成前说法尔不虚。初文复二。初明报身随众生界。及本愿力皆无尽故。寿命常住。后明化身随众生身。及意乐故现有起灭。此初也。本行菩萨道时。愿度众生尽方入无余。以众生界无尽期故。今得果圆愿行无萎。故寿不尽复倍上数。
　　经。然今非实(至)教化众生。
　　赞曰。下明化身随众生身。及意乐故现有起灭。有三。一标。二释。三成。是故如来以方便说下是。此初也。然今报身非实灭度。便虚唱言当取灭度。此乃化相方便示现化众生尔。
　　经。所以者何(至)妄见网中。
　　赞曰。下释有二。初明本性恶。后明更生恶。此初也。本恶有六。一薄德不能感得胜人胜法。二不种善根无因可果生。三贫穷无财无法意小志劣。四下贱自轻蔑身。五著欲烦恼惛醉。六入于忆想妄见网中。邪诈聪明错行乱学。
　　经。若见如来(至)恭敬之心。
　　赞曰。此明更生恶。有五。一憍恣放逸。二怀厌不乐亲近摄受。三怀怠。懈怠所缠不能自察。四不生难遭之想。见佛不生希遇之心。五不生恭敬心。不起渴慕修随顺业。此说由彼本性恶故。见佛更生初三种恶。故不生难遭之想．恭敬之心。
　　经。是故如来(至)而言灭度。
　　赞曰。下成有三。初标。次释。后结。
　　经。又善男子(至)皆实不虚。
　　赞曰。释成前说法尔不虚。此意说言。报身法尔愿度一切众生皆尽。常住不灭。法尔。化身随顺众生爱憎欣厌示有生死。涅槃经说。如来不入涅槃。偈言　假使乌．角鸱　同共一树栖　犹如亲兄弟　尔乃永涅槃　假使蛇．鼠．狼　同处一穴游　相爱如兄弟　尔乃永涅槃　假使一阐提　现身成佛道　永受第一乐　尔乃永涅槃　如来视一切　犹如罗睺罗　云何舍慈悲　永入于涅槃　对前三喻一一应说此后一颂。恐厌文繁故总说一。然则入大涅槃三事圆满。二乘之所未得。化相入灭从此灭已。他方复化。于此复生。身智既不永无岂同二乘入灭。由此故名涅槃无上。
　　经。譬如良医(至)善治众病。
　　赞曰。下第二段喻说二身常住．起灭。有二。初喻说常住．起灭。后喻问答辨此不虚。喻有十二。一善达机宜喻。二慈矜起化喻。三观机道隐喻。四逢缘惑起喻。五济生成道喻。六见佛咸欣喻。七应机说法喻。八根熟道成喻。九未熟厌法喻。十令悕示灭喻。十一恋佛爱法喻。十二得圣见佛喻。此初也。只如二乘。练根相对。生少得者为钝。生多得者为利。勤堕相对。生少得者为利。生多得者为钝。今说后对。此初二喻。合是初生见佛俱教发心。第三第四喻。合是第二生根熟勤修者。不失本心而渐修未熟。懒堕者失本心而复退。第五第六第七第八第九喻。合是第三生根熟勤修者。见释迦佛而无学满。即发大心受变易生。未熟懒堕者。虽见今佛而犹未证住凡夫位。第十第十一第十二。合是第四生昔根未熟懒堕者。值弥勒佛并皆得道。亦发大心先受变易生。根熟勤得道者。亦得见彼佛。故言并令得见。弥勒即我。异名说故。或总说三生。初四喻是。初生佛初现涅槃。彼不见佛便起烦恼。次五喻是第二生。是释迦佛中现涅槃。根熟勤修道者住有学位。渐断烦恼名为除愈。非皆断尽成无学道。其根未熟堕者。犹住凡位而犹未证。后三喻是第三生根熟勤者并得无学。未熟堕者亦得有学。此二末后俱见释迦并发大心。故授记中无学．有学并皆双有。为此等类示有涅槃。是此中喻之大意也。良医具四德。一识病体二识病因。三识病灭已不生。四识病灭已更生。涅槃经云　大慈愍众生　故今我归依　善拔众毒箭　故称大医王　世医所疗治　虽差还复生　如来所治者　毕竟不复发　世尊甘露药　以施诸众生　众生既服已　不死亦不生　故以良医喻之于佛智慧者识观生死。聪达者应机垂济。明练方药能谙教及理。善治众病谓更无发者。同医四德。
　　经。其人多诸(至)乃至百数。
　　赞曰。二慈矜起化喻。有二乘种方称为子故言十二十。兼菩萨性。为不定故。言至百数修百行故。初教发心位也。
　　经。以有事缘远至余国。
　　赞曰。三观机道隐喻。众生根机时犹未熟他方机会。化身遂隐往他方化。或往净土．秽土行化名为余国。
　　经。诸子于后(至)宛转于地。
　　赞曰。四逢缘惑起喻。无佛已后。因恶知识烦恼遂起迷醉其心。名饮他毒药宛转生死之地。涅槃经言　贫穷无救护　犹如困病人　无医随自心　食所不应食　众生烦恼病　常为诸见害　远离法医师　服食邪毒药　根熟未熟虽俱起惑。根不熟者惑重退流。根已熟者惑轻修行。
　　经。是时其父还来归家。
　　赞曰。五济生成道喻。昔日所化示居生死之家。此缘方熟故为现身。或昔化境本住名家。
　　经。诸子饮毒(至)更赐寿命。
　　赞曰。六见佛咸欣喻。初喜后请。失本心者。谓根未熟失净起染。不失心者得本净心诸根熟类。欢喜意业。礼拜身业。问讯语业。三业归依请说法要。更赐寿命今乞慧寿。
　　经。父见子等(至)无复众患。
　　赞曰。七应机说法喻。有二。初求妙巧之方。后施善权之教。依三世佛教法经方。内求好理药并求好行草。其戒定慧学名色香美味。或息恶务善利生三法。无所阙少名皆具足。如次配之。智慧简择义同于捣。播扬粗妙义同于筛。令前三学．三行相随顺行名为和合。学者惑灭劝之服行。
　　经。其诸子中(至)病尽除愈。
　　赞曰。八根熟道成喻。谓诸根熟得道之辈。色香二种喻福及慧。得道两释如前已解。愈音以主反。差也应作愈。玉篇作愈益也。胜也。心忧为恿病差为愈。
　　经。余失心者(至)而谓不美。
　　赞曰。九未熟厌法喻。有二。初不肯服后释所由。即根未熟虽初少求法。后不肯修行。烦恼深故而厌于法。
　　经。父作是念(至)令服此药。
　　赞曰。十令悕示灭喻。有三。初念设权方。次教留遗法后示言入灭。此初也。烦恼深故妙教不遵。应设权方令其修服。
　　经。即作是言(至)勿忧不差。
　　赞曰。教留遗法也。道成既久寄言衰老。入灭时近今留教在。汝可依行烦恼必灭。故勿忧患。
　　经。作是教已(至)汝父已死。
　　赞曰。示言入灭还隐前化名至他国遣言教使唱言入灭云汝父死。父实不灭暂息化故。
　　经。是时诸子(至)无复恃怙。
　　赞曰。十一恋佛爱法喻。有二。初念佛慈哀。思已孤子。后悲感依教惑苦皆除。此初也。初是念佛后是恋法。佛在慈悲救济救护使无惑苦。今既佛灭无依无怙孤子何赉。
　　经。常怀悲感(至)毒病皆愈。
　　赞曰。此悲感依教惑苦皆除。加行谛观名为醒悟。入圣依服惑苦皆除。毒喻烦恼病喻众苦。
　　经。其父闻子(至)咸使见之。
　　赞曰。十二得圣见佛喻。若令得圣。二乘无学而见佛者。入变易生死见佛化身净土久住。义同来归而令彼见。或为地前得入十地报土见佛。此虽化佛上位阶降。理准亦尔。
　　经。诸善男子(至)虚妄过者。
　　赞曰。此喻问答辨此不虚。一问。二答。三成。此说化身如医示死。报身如父实体常存。涅槃之义如别章说。
　　经。尔时世尊(至)常住此说法。
　　赞曰。二十五颂半分二。初二十颂半菩提无上。后五颂涅槃无上。初文有三。初十颂半明报化二身。次八颂明报化二土。后之二颂结劝无疑。初复有三。初三颂报化二身。次六颂报身佛无缘不见。有缘得见。后一颂半结报身佛见与不见所由。此初也。初二颂报后。一颂化。
　　经。我常住于此(至)虽近而不见。
　　赞曰。下六颂明报身佛无缘不见有缘得见。中有二。初一颂无缘不见。后五颂有缘得见。此初也。众生颠倒自不见佛。况加神通隐令不见。恐见生过神通蔽之。亦如日月自明。盲者不睹是盲者过。非日月咎。
　　经。众见我灭度(至)不自惜身命。
　　赞曰。下五颂有缘得见。为二。初二颂待生根熟有缘。后三颂现身说法。此初也。有七缘根熟。一修供养行。二生渴仰心。三信伏不谤修行。四质直离憍渴等。五柔软慈悲堪耐。六一心欲见专念希逢。七不惜身命轻身重道。
　　经。时我及众僧(至)但谓我灭度。
　　赞曰。现身说法。有二。初半颂现身。后二颂半说法。说法有二。初一颂说身在此现有涅槃。后一颂半化入涅槃他方利益。于灵山处现。或现有灵山。
　　经。我见诸众生(至)乃出为说法。
　　赞曰。结报身佛见与不见所由。
　　经。神通力如是(至)天人常充满。
　　赞曰。下八颂明报化二土。有二。初五颂报化土相。后三颂无缘不见。有缘得见净土所由。初文有五。此初二也。初颂住处。次颂眷属。劫尽者化土。安隐者净土。菩萨天人常在会中。
　　经。园林诸堂阁(至)如是悉充满。
　　赞曰。此中有三。一土相。一供养。一离怖。化土忧怖苦恼充满。净土离之。土相之中有事有功德。如无垢称总持园苑．大法林树等。皆当准说。其净土义如别章说。论云我净土不毁而众见烧尽者。报佛如来真实净土。第一义谛摄故。非如化土世俗谛收。乐音有二。一卢各反纵赏也。二五教反游纵胜处可生欣乐。
　　经。是诸罪众生(至)不闻三宝名。
　　赞曰。下三颂无缘不见有缘得见。分二。初一无缘不见。后二有缘得见。此初也。有惑．业．报．法四障故。不闻三宝名。有三障名罪众生。业障名恶业。
　　经。诸有修功德(至)为说佛难值。
　　赞曰。有缘得见。为二。初颂修三因见佛居净土。后颂见佛寿有短长。修三因者。一功德。二柔和。三质直。身语意三业修善利生灭恶三种。或戒定慧学。或施戒修如次应知。为应恒见说寿无量。为不应恒说佛难值。
　　经。我智力如是(至)佛语实不虚。
　　赞曰。结劝无疑。慧光照疑度一切故久修业得。以此悲愿故寿命长。
　　经。如医善方便(至)无能说虚妄。
　　赞曰。下五颂涅槃无上。有二。初一喻。后四合。此初也。狂子谓根未熟者。
　　经。我亦为世父(至)速成就佛身。
　　赞曰。此四颂合为四。一现身异。一为恶生。一说法异。一愿作佛。

　　分别功德品

　　三门分别。一来意。二释名。三解妨。
　　来意有三。一者二品傍释涌出疑中。前说权实两佛．理智二身。总万德之鸿基绾三明之极体。穷神尽妙。闻之者悟心契智。符真。融之者道证。今明阶位故此品来。二者果五品。分二中。初二品明已满果。因前品正明已满果。此品辨时众因此证获不同。故此品来。三者论解十无上中。第十胜妙力无上。余残修多罗说。论复自云。自此以下示现法力及修行力。法力即经之威神。修行力即能所行之胜德。法力者有五门。一证。二信。三供养。四闻法。五读诵持说。证谓诸菩萨中闻寿量者。有十一位证圣信。谓八世界微尘数菩萨发心信解。供养。谓天雨华等。此上三门皆在此品初。闻法谓此品中后二长行偈。并随喜品中闻法随喜者。读诵持说。谓法师功德品明读诵持说等人所获功德。至文当解。论自解云。初四门弥勒品示现。皆告弥勒故。后一常精进品示现。唯告常精进故。由此法力唯摄三品。其修行力摄十一品。一法师。二安乐行。三持。四神力。五药王。六妙音。七观音。八陀罗尼。九妙庄严。十普贤。十一嘱累。合十四品皆是第十胜妙力无上。由明证信供养三种。故寿量后有此品来。
　　释名者。功谓功劳闻法力用。德谓道德体即福慧。由闻妙法功力所得之德。故名功德。分音府文反。别音方列反。或作莂。或作[言*別]。此辨释义。或分音扶问反。别音凭列反。分别诸功德事。此品辨释分别彼功德事故名分别功德品。
　　解妨者。何因声闻闻实．权。而悟领乃为授记。菩萨闻真．化。而解知。不为记别。答菩萨之记佛已数彰。但说证因不说当果。声闻初悟作佛事难。因证未成且记当果。问何因说乘权实菩萨记．证双无。说身真化声闻记．证俱阙。答菩萨先知权实但闻身而道证。声闻未证化．真唯闻乘以得记。菩萨无取舍声闻未证故。问初科云。何故说权实以记声闻。乃为宗旨。说真化以证菩萨乃属流通。答法华开诱正对权实以陈宗。不说真应。岂说身以为宗旨。但是因前涌出释彼众疑。而非开诱之标。故非宗也。
　　经。尔时大会(至)得大饶益。
　　赞曰。品分为二。初一长行．颂明时会获益现前阶降。后诸长行与颂。明校量胜劣后时利益。初文有四。一标时益。二佛告益。三供养益。四颂受益。此初也。
　　经。于时世尊(至)清净法轮。
　　赞曰。下佛告益。有二。初明证得。后明信发。初文有二。初之六门依位证得。后之五门依生证得。此初也。依论法力五中此中有三。一证。初十一位是。二信。八世界发心是。三供养。雨华等是。依义殊胜论作此解。无领受故。无生法忍本论说初地。据初得位。长时在七地相续在八地圆满在佛地。无生是境无所执。生法者是教。诠无生教。地前昔闻未能智证。今智证印名无生法忍。忍印证义。即三无生。遍计所执名相无生。依他起性自然无生。圆成实性惑苦无生。闻持在三地佛地等说故。十地论说在五地。三地离定障。五地定自在故。乐说辨才在五地。解五明论辨才具故。唯识等说在第九地。据成满故。旋陀罗尼在七地。旋音似泉反还也。若如水回作漩辞选反又似泉反。今从还旋。还旋巡空及有情中行覆荫故。七地长时无相。及观有情故。弥勒上生说。弥勒得在第十地据成满故。不退法轮在八地。具四不退故。清净法轮在十地无相离障为清净体。又此是功德法但随义说证。不须次第配地。
　　经。复有小千(至)三菩提。
　　赞曰。此之五位依生证得。论云此得初地菩提离分段死。随分得见真如佛性。名得菩提。非得果满佛位菩提。亦有释言。依涅槃经。八生是四恒人。解十六分中之一分义。四生是五恒人解八分义。三生是六恒人解十二分义。二生是七恒人解十四分义。一生是八恒人解十六分义。虽有此释言八恒是第十地。今依本论得初地菩提。不说得佛位故不作是释。
　　经。复有八世界(至)三菩提心。
　　赞曰。此明信发。
　　经。佛说是诸(至)赞叹诸佛。
　　赞曰。第三供养。有七。一雨华。二雨香。三作乐。四雨严具。五烧香。六菩萨上天。七歌赞佛德。末尼珠虽适心而未胜。如意珠最胜。香来非下故说九方。
　　经。尔时弥勒(至)欢喜充遍身。
　　赞曰。第四领受益。十九颂分三。初二颂闻法欢喜。次十五颂颂益瑞。后二颂结成欢喜。此初也。
　　经。或住不退地(至)清净之果报。
　　赞曰。下十五颂益瑞。中分三。七颂证。一颂信。七颂供养。此初。有三。初三颂位证。三颂生证。一颂结。
　　经。复有八世界(至)皆发无上心。
　　赞曰。颂信也。
　　经。世尊说无量(至)歌咏诸如来。
　　赞曰。颂供养有二。初一标颂叹后六供养。供养有七。初半雨华。一半雨香。缤音敷宾反。纷音抚云反。玉篇缤纷乱也。半颂作乐。半颂雨衣。一颂烧香。一颂半上天。半颂歌赞。
　　经。如是种种事(至)以助无上心。
　　赞曰。结成欢喜。诸具善根者闻佛名故。助佛无上心修行顺佛心。或令彼具善根助彼众生。生无上心名为助也。
　　经。尔时佛告(至)无有限量。
　　赞曰。下第二段校量胜劣明后时益。中分二。初长行及颂闻寿量生随喜信解益。生下于一部中随喜功德。后一长行颂闻寿量解持读诵益。生下于一部中法师功德。初解随喜者后正修行者。初长行有三。初总明信解。次校量胜劣。后显无退此初也。随喜功德后。得菩提何量之有。
　　经。若有善男子(至)所不能知。
　　赞曰。此校量胜劣。其一乘体即有为慧及无为智。所以除般若以最胜故。此经虽说出生一乘。体性宽备。胜鬘一乘虽通摄入。唯无为慧以为一乘故。彼恒河沙劫行六波罗蜜。不如有人手执经卷。不说除般若。故知此经通取理．智以为一乘。二乘理．智会归一故。若唯取真理同胜鬘经以为一乘。亦应总以六度校量。通出生义。何故除慧。天亲金刚般若论说。数．力．无似．胜。无似因亦然。一数胜。二力胜胜时故。三无似胜胜喻故。四因胜胜因果故。此文有二。算数．譬喻。乃至余二亦不及之。故言乃至。
　　经。若善男子(至)无有是处。
　　赞曰。此显无退。信．位．证．行随应无退。
　　经。尔时世尊(至)行五波罗蜜。
　　赞曰。十九颂半分二。初十四颂校量。后五颂半明能信者。不颂初一。初复有二。初十二颂行五度。后二颂校量一信。初中复三一。颂标。十颂五度。一颂结成。此初也。
　　经。于是诸劫中(至)以回向佛道。
　　赞曰。下十颂五度中分五。此三颂贫施弟子者声闻也。田有三种。一尊胜。二贫苦。三中容。父母恩田初尊胜摄。今供初田。田．恩两胜。如是等中摄医药故四事便具。
　　经。若复持禁戒(至)一心不懈怠。
　　赞曰。一颂戒。二颂忍。一颂勤。
　　经。又于无数劫(至)尽诸禅定际。
　　赞曰。此三颂定。
　　经。是人于百千(至)如上之所说。
　　赞曰。此一颂结成也。
　　经。有善男子等(至)其福为如此。
　　赞曰。此二颂校量一信。
　　经。其有诸菩萨(至)说寿亦如是。
　　赞曰。下五颂半明能信者。分三。一颂信者。三颂发愿。一半结成。发愿有二。一总。二别此。初二也。
　　经。若有深心者(至)于此无有疑。
　　赞曰。结成也。具有六德。一深心竭情爱法。二清净不求名利。三质直。四多闻。五总持。六解佛语。方信无疑。
　　经。又阿逸多(至)一切种智。
　　赞曰。下第二段解持读诵益。长行中有七。一行者功德无边能生种智。二行者为见报身净土。三行者即为顶戴于佛。四行者即为已起佛塔僧坊供养。五行者兼行六度自利疾得种智。六行者兼行六度利他为趣道场。七行者所在处应起塔供养。此即初文。有二。初闻寿量起无上慧。后于一部起闻持等能生种智当必得故。
　　经。阿逸多(至)深信解相。
　　赞曰。二行者为见报身净土。有四。一见报佛。二见净土。三见菩萨众。四结成前。当必见故。见解佛智如报佛故。此以智见非以眼见。
　　经。又复如来(至)顶戴如来。
　　赞曰。三行者即为顶戴于佛。闻经随喜已深信解。况读诵受持。敬重佛故名为顶戴。
　　经。阿逸多(至)供养众僧。
　　赞曰。四行者即为已起佛塔僧坊供养。有三。初标。次释。后结。此初也。
　　经。所以者何(至)供养众僧。
　　赞曰。下释。有二。一略。二广。此略也。全身在此即为起塔。众学所归即为僧坊。受持读诵真行供养。故说即为此二供养。
　　经。则为以佛(至)作是供养已。
　　赞曰。下广释。有二。初释则为起塔供养。后释则为造僧坊供养。此初也。有三。一量。二具。三时。是人定超于欲界故。且举极小至于梵天。微能行者善根小故。举小为喻。内法供养胜外财故。
　　经。阿逸多(至)及比丘僧。
　　赞曰。此释。则为造僧坊供养。有二。初少指后多指。少指有四。一数。二量。三僧住。四资具。三十二者安四方僧生八道故。八多罗者修八解脱故。一多罗树高七仞。相传解一仞七尺。八多罗树计可知矣。余各有表随义应悉。如是僧坊堂阁下是多指。即是造如前僧坊显数多也。
　　经。是故我说(至)供养众僧。
　　赞曰。第三结也。
　　经。况复有人(至)一切种智。
　　赞曰。五行者兼行六度自利疾得种智。有三。初法。次喻。后合。疾成种智。
　　经。若人读诵(至)善答问难。
　　赞曰。六行者兼行六度利他为趣道场。道场谓正等觉性。前是菩提此是涅槃。有二。初明六度利他。后结已趣道场。此初也。造塔僧坊供养者财施。赞三乘者无畏施。说此法华者法施。余戒．忍．安．勤．慧如次利他。忍中同止耐怨害忍。忍辱无嗔安受苦忍。志念坚固谛察法忍。得深定勤。摄善皆为利他故。
　　经。阿逸多(至)坐道树下。
　　赞曰。结已趣道场。趣真及化二道场故。觉树自荣如生树故。
　　经。阿逸多(至)如佛之塔。
　　赞曰。七行者在处应起塔供养。
　　经。尔时世尊(至)如上之所说。
　　赞曰。十九颂半分五。初一颂标指前三。次七颂半颂前第四即已起塔僧坊供养。次三颂颂第五行者兼行六度自利疾得种智。次三颂颂第六行者兼行六度利他为趣道场。后五颂第七行者在处应起塔供养。此初也。
　　经。是则为具足(至)具足诸供养。
　　赞曰。下七颂半颂第四中分二。初四颂半即为起塔供养。后三颂即为起僧坊供养。此初。有三。二颂造塔。一半供养。一颂结。
　　经。若能持此经(至)种种皆严好。
　　赞曰。即为起僧坊供养。
　　经。若有信解心(至)其福亦如是。
　　赞曰。颂前第五兼行六度自利疾得种智。但论一施不说五度。
　　经。况复持此经(至)功德不可量。
　　赞曰。颂第六兼行六度利他。为趣道场。恭敬于塔庙谦下诸比丘等皆精进度。
　　经。若见此法师(至)经行及坐卧。
　　赞曰。颂第七在处应起塔供养。分四一半敬如佛。一颂知道成。一半应起塔。一颂佛游处。

　　法华玄赞卷第九(末)

　　保安三年六月二十一日书了　法隆寺僧觉印之。
　　同年十二月二十四日以兴福寺圆如房之本移点已了觉印为令法久住往生极乐为之。
　　朱本者皆点本也　左借名□有□他本也点本高名书也(云云)。
　　天承元年(辛亥)五月二十一日奉传受药师寺善明房得业已了摄释并抄出传受已了僧觉印之。


　　妙法莲华经玄赞卷第十(本)

　　　　沙门大乘基撰

　　随喜功德品

　　三门分别。一来意。二释名。三解妨。
　　来意有三。一者七品学行流通中。后六品明能行人。分四。自下第三有二品。明傍修行及正依行功德多少。此品明傍修行之福。故此品兴也。二者一乘果中。上二品明已满果。自下三品明未满果。分二。此品明傍修随喜福果多小。后二品明正依行福果多少。故此品兴。三者论云法力有五。前已明三此为第四闻法。指如随喜功德品说。由从他闻能生随喜故名闻法。此品广明故品来也。
　　释名者。随者顺从之名。喜者忻悦之称。身心顺从深生忻悦。以此为因生功德果。此品广明故名彼品。随所闻思修皆生随喜心。论经从初但说闻故。
　　解妨者。此品不但自生随喜。亦教劝人。何故不名劝人之品。答从本为名。因自随喜方劝人故。又二俱是随喜所摄。故合为名。
　　经。尔时弥勒(至)为得几所福。
　　赞曰。品文分二。初弥勒请。后世尊答。此初。有二。长行．颂故。
　　经。尔时佛告(至)汝当善听。
　　赞曰。下世尊答。分三。初挍量为问。次弥勒答。后佛告成。初文复分三。初明能随喜者。次明所挍量境。后于汝意云何下正以为问。初文有二。一明初首随喜者。二指所挍量后随喜者。初文有三。一明初者。次明往处后。明展转。巷陌者玉篇云东西为陌。陌道也。
　　经。若四百万亿(至)满八十年已。
　　赞曰。下所挍量境。中有四。一生数类。二所施具。三年岁。四得道此初三也。生类中有二。一别示有五。一六趣。二四生。三形类。四想殊。五足异。此等义门如别章说。阎浮提金者瞻部树名。此洲之北岸近树水下有紫金。光映蔽日月故以为名。二如是等结。
　　经。而作是念(至)具八解脱。
　　赞曰。此令得道。有二。初起念。后化导。
　　经。于汝意云何(至)宁为多不。
　　赞曰。正以为问。
　　经。弥勒白佛(至)阿罗汉果。
　　赞曰。此弥勒答。世果已多。况令得圣。
　　经。佛告弥勒(至)所不能知。
　　赞曰。下佛告成。有二。初成第五十。后成第一者此初也。随喜一念当得菩提。所化众生倍于上数。故福为多。令得阿罗汉不能成佛广济众生。故福为劣。如挍量佛梵音声相。
　　经。阿逸多(至)不可得比。
　　赞曰。下成第一者。文分为五。初总明初人随喜功德胜前无比。二往听闻随喜之果。三劝听分座随喜果。四受教往听随喜果。五举劣成胜。此初也。
　　经。又阿逸多(至)所坐之处。
　　赞曰。此第二听闻随喜果。第三劝听随喜果。亦得六通．金刚宝座。此据世果非出世故。病得卧听此据非病。处宽但劝坐处窄分坐劝。
　　经。阿逸多(至)共生一处。
　　赞曰。下第四受教往听随喜果。有三。初明得好善友。次明福慧庄严。后见佛闻法。此初也。得解法伴为善友也。
　　经。利根智慧(至)无诸可恶。
　　赞曰。下福慧庄严。利根智慧也。余皆是福摄。福中有五。一声相。二口相。三鼻相。四面相。五众相。百千万世通下诸果。口相有五。一气。二舌。三龈腭等无病。四齿无六恶。五唇无十恶。不褰缩者褰举也。缩短也。或作莤字。不粗涩者有细润也。不疮胗。胗音居忍反。唇上疮谓之胗。又之忍反。今从初。有作紧紧缦非疮胗也。不喎者口不戾也。喎音苦蛙反。
　　经。鼻不[月*扁][月*弟](至)不可喜相。
　　赞曰。此鼻及面相。[月*扁]音方显反。应作匾字。[月*弟]音汤嵇反。应作[匚@虎]字匾[匚@虎]薄也。曲戾鲁帝反乖也。窊曲者窊音玉篇于瓜乌瓜二反凹也。耶下也。曲枉也。细小也。
　　经。唇舌牙齿(至)人相具足。
　　赞曰。众相有六。
　　经。世世所生(至)信受教诲。
　　赞曰。见佛闻法。
　　经。阿逸多(至)如说修行。
　　赞曰。五举劣成胜。
　　经。尔时世尊(至)不可为譬喻。
　　赞曰。十八颂为二。初八颂傍随喜。后十颂正随喜者。此初。有三。初二颂标随喜者。次五颂挍量后。一颂结成。
　　经。如是展转闻(至)常从其口出。
　　赞曰。下十颂正随喜者。分五。此有二。一颂总明初人随喜五颂受教往听随喜。
　　经。若故诣僧坊(至)其福不可限。
　　赞曰。此有三。初二颂听闻随喜。一颂劝听分坐随喜。一颂举劣成胜。

　　法师功德品

　　三门分别。一来意。二释名。三解妨。
　　来意有三。一者六品能行人。中前明傍人能修行者福。未明正能行法师之福。今正明之。故此品来。二者下二品明正依行福果多少。中初品总明得果多少。后品引已证成得者。故此品兴。三者论解法力有五。第五读诵持说常精进品示现。此品佛告常精进持说等功德。故此品来。
　　释名者。依法修行可为轨范故名法师。唯能行者非所行法。此品明法师之功德。故名法师功德品。
　　解妨者。何故前法师品佛告药王。宝塔．天授告诸菩萨并天人四众。安乐行品独告文殊。如来寿量．分别功德．随喜功德独告弥勒。此法师品告常精进。不告余耶。答法师品明人．法二师。药王过去不吝躯命以弘经法。以法为师身为法师。是故偏告。宝塔法证。天授人证劝示众人故。总告之。安乐行品明离毁伤三业善行。文殊每劝修行多为众生善友。自亦以行为先。故偏告文殊。寿量品明三佛菩提。分别功德明道证阶降。随喜功德挍量劝示希求佛果。自非位齐正觉智阶大圣。何由识真化之幽微察道德之圆证。故此三品独告弥勒。此之一品亦合告之。以常精进名．行双符故唯偏告。行五师之妙行获六千之胜德。非直自行修成曩劫。亦复非常精进而不可证。岂由懈逸之所克成。故偏告于常精进也。
　　经。尔时佛告(至)若书写。
　　赞曰。大文分三。初告修行法师差别。次显所得功德多少。后显六根殊胜果用。此初也。据实法师总有十种。此略说五。一持．二读．三诵．四说．五写．例余供养．施他．听闻．思惟．修习。亦皆法师。初三易而不论。后二难而不说。举中五种例难．易故。
　　经。是人当得(至)皆令清净。
　　赞曰。此显所得功德多少。初辨后结。古有二解。一云十善为本。一善皆有九善助成。各成十行。十行各有自作．教他．赞叹法胜及赞行十善者。合成四百。此四各有上．中．下修合千二百。耳．舌．意三。听闻．谈说．心得法义。修行力胜具足三品各千二百。余三根劣都无上品故唯八百。若依十善为首修成此德。余经亦尔。六根功德亦应如是。何但此经。二云六根各有百福。一一皆以十善庄严。合成一千。六根合此总有六千。三根胜故增得二百。三根劣故各减二百。古解引正法华．及庄严论六品各一千。眼．鼻．身三并与二百其数何也。又百福者十十善因所感之果。今以因助未见所由。今正解者。本论之中唯说三根各千二百．余三各八百不得将庄严论例同此经。又未勘彼二文。今且为四释。一者于此经中修十法行。一书写．二供养．三施他．四听闻．五披读．六受持．七开演．八讽诵．九思惟．十修习。于此十中一一相资转成百行。百行各四。自作．教他．赞励．庆慰合成四百。各有三品而修习之成千二百。三根胜故具千二百。三根劣故而无上品各唯八百。二者因于此经十法行中。一一皆以十善资助。如是十十具足成百。自作．教他．赞励．庆慰合成四百。三品修习成千二百。三根胜劣增减同前。此经胜妙独成此德余经不然故无此德。此文略故说五法师。其实十种。一一为首余行助成。皆获尔德。又依此经。六根皆唯说五法师。非十种者。今有二解。一云此五法师一一兼修十善。即成五十。自作．教他．赞励．庆慰五十。各四即成二百。一一根门虽皆二百。眼．鼻．身劣并有耳．舌．意三助之。自类不相助故并本成八百。耳．舌．意胜故能引三助。故耳．舌．意成千二百。二云未见文说不可虚卜。经云以是功德庄严六根皆令清净。论云诸凡夫人以经力故。得胜根用未入初地位。如经以父母所生肉眼。见于三千大千世界如是等故。有解在于十住十行十回向中。非于十信力犹弱故。今解唯在四善根位。以其肉眼见大千故。解脱分位未能如是。解脱分位见一洲之化佛。决择分位见大千之化佛。即如经云三千大千一化佛境。故知决择分方见大千界。不尔一化佛境说谁所见耶。论云又六根清净者。于一一根中。悉能具足见色闻声知香味触等。诸根互用故。眼见者闻香能知。如经释提桓因在胜殿上。五欲娱乐在殿上坐。色应眼见鼻能知故。乃至说法故闻香知者。此是智境鼻根知故。说法应智知以鼻根知故。此义有二。一云诸根互用唯在十地。唯识等云得自在位诸根互用。一根发识缘一切境。故非地前可名自在诸根互用。其前所说见闻大千通地前位。初地已上见百世界。非唯三千故。又初地上实见一百三千大千。据一化佛境且言见大千。于理无爽。二者诸根互用。得大自在唯在十地。唯识等是。若加行力分亦得者。地前亦得。故此本论说地前得在凡夫言。许通于下互用中故。前凡夫位得前功德。今初地上诸根互用。故非地前有互用也。
　　经。是善男子(至)悉见悉知。
　　赞曰。下第三段别显六根殊胜作用。初眼。长行有三。一肉眼非通下皆准知。二所见近远。三见业报。
　　经。尔时世尊(至)肉眼力如是。
　　赞曰。五颂分四。一敕听。一数。二近远。一众生及结。小教说二乘天眼见大千。今说持经力凡夫眼见大千。初地菩萨见一百大千世界。六根功德多少不同。所得境界大千无别。修因胜劣果德不同。识用不差大千咸等。又德是内成由因增咸。境是一化外取量同。只如二乘傍取遂有二千三千。宿命．天眼所知过．未俱成八万。又如初地天眼见百大千。胜二乘等。宿命．生死但知百劫。劣二乘等。不可一例。
　　经。复次常精进(至)而不坏耳根。
　　赞曰。耳。长行有四。一德量．二境量．三所闻差别．四结胜。差别有七类。初十二杂起声。次十二六对声。次八八部声。次三三灾声。次三恶趣声。次二出家声。后四圣人声。菩萨地说。胜解行位久修菩萨。无验。咒术用皆验故。六根清净必在地前凡夫上位。非于下中。
　　经。尔时世尊(至)三千世界声。
　　赞曰。十八颂分三。初一标。次十四颂上后三结胜。此初也。
　　经。象马车牛声(至)悉皆得闻之。
　　赞曰。第二颂上。十四颂分四。初八颂欲界声。次一颂半色界声。次一颂半出家声。后三颂贤圣声。十方世界中禽兽鸣相呼者。依一三千界中十方四天下世界。非数大千界为十方。又得三千是凡夫耳。此是十地乃至佛位。故得十方亦不相违。
　　经。三千大千界(至)功德已如是。
　　赞曰。结胜也。
　　经。复次常精进(至)种种诸香。
　　赞曰。鼻。长行有四。此中有二。一德量。二境量。上下既远。云何能知。若根遥知不至取故。坏根不坏境若至能取岂一切香皆就根耶。论云此是智境鼻根知故。定智遥知依鼻根取故名闻香。非鼻实能离中取境。又诸根互用鼻尚见色。况依眼耳之智不取大千香耶。得假似香非得实体。许离取体坏境性故。
　　经。须曼那华香(至)忆念不谬。
　　赞曰。此中有二。第三差别。第四结成。虽闻此香下是。差别有二。初凡后圣。凡中。复二。初欲界。后色界。欲界复二。初非天后天。非天有二。一境物。二生身。天亦有二。初境物后天身。色界云何有香。此通果香非业果也。华严经云。菩萨鼻根闻无色界宫殿之香。此据依形通力所变。彼据似形定力所变。故不相违。然瑜伽云。胜定果色当知唯有显色等相。以彼香等生因阙故。
　　又无用故者。依托色界为定本质。变定境者即无香．味。依欲境有。又加行心劣生因阙无。因强则有。菩萨有二乘无。圣人有凡夫无。佛弟子有外道等无。以劣弱故。然瑜伽云。胜定果色于一切色皆得自在。故知定果通变一切。
　　经。尔时世尊(至)先得是鼻相。
　　颂曰。三十颂。分三。初一颂标。二十八颂上。后一颂结。二十八颂上。中分二。初二十三凡香后五圣香。凡香复二。二十一颂欲界香。二颂色界香。欲界分二。初七略明人天香。后十四颂广明人天香。初复有二。五颂略颂人中境物及众生香。后二略颂天中众生及境物香。十四颂广明香。中分二。初九人中香后五天中香。人中有三。初二境物香次五众生香后二伏藏香。五颂众生中。初二现生香后。三隐生香。五颂天中分四。一华．二宫．一天．一戏。五颂圣中分四。二比丘．一菩萨．一佛．一众生。
　　经。复次常精进(至)无不美者。
　　赞曰。舌。长行有三。一德量。二根用。三舌具用。此初二也。此无境量。何故不同鼻根。能知三千。既不能知。云何功德成千二百。舌根应亦得尝三千界味。但以颂文说舌具用。声遍大千。故不说尝味。香离质而可有。味离质而便无。故不说得三千界味。经中亦说佛有鼻．舌通过于眼．耳。
　　经。若以舌根(至)深妙法音。
　　赞曰。下舌具用。分五。一巧说法。二多众来听。三得供养。四近贤圣。五拥护说法。多众来听有三。一天。二龙等。三四众来听。
　　经。尔时世尊(至)或时为现身。
　　赞曰。八颂半。分二。初一舌根用。余舌具用。舌具用分四。一半巧说法。三众来听。一供养。二贤圣护。
　　经。复次常精进(至)现其色像。
　　赞曰。身。长行有四。一德量。二喜见。三境量。四差别。差别有三。一器界。二上下。三贤圣。
　　经。尔时世尊(至)一切于中现。
　　赞曰。七颂半。分五。一喜见。一半独见。一半境量。二半差别。后一结胜。差别有二。一半境。一贤圣。
　　经。复次常精进(至)经中所说。
　　赞曰。意。长行有七。一德量。二远广。三无穷。四顺理。五境量。六显胜。七真实。无穷中一月四月等。且举月时之分齐。差别中心之所行所取境界。心所动作三性行相。心所戏论言说分别诸法性也。或身语意如次配之。
　　经。尔时世尊(至)一时皆悉知。
　　赞曰。十一颂。分五。此中有三。初一颂半远广。半颂无穷。二颂差别。
　　经。十方无数佛(至)于众无所畏。
　　赞曰。第四有四颂。颂真实分四。一能持。一不忘。一如说。一无畏。
　　经。持法华经者(至)持法华经故。
　　赞曰。第五有三颂显胜。分三。一显胜。一喜敬。一巧说。恐文繁广大分科判。与长行别应各配悉。

　　常不轻菩萨品

　　三门分别。一来意。二释名。三解妨。
　　来意有四。一者能学行人虽有六品。分为四段。此为第四。明佛自身往居因位行安乐行。修忍辱等流通此经。当得安乐今说此经。劝励时会。故此品来。二者三品明未满果中。前明行行六根清净。未知得者实谁是耶。今说自身往行彼行得六根净。劝励时会。故此品来。三者欲显行安乐行威势无比。我为不轻行安乐行。众生于时行损害我。初虽受苦还由我力并得佛道。况亲自行而不作佛。今说此缘以利时会。故此品来。四者论说六种记中。此明具因菩萨与记。故此品来。
　　释名者。常者恒义。不轻者恭敬义观他四众具佛性因。劝他修行必得作佛。三业恒时虔恭敬仰。故名常不轻。
　　解妨者。何故此品独告得大势。欲明经之威神。能令顺修行者疾得作佛。违经恶人亦能速拔其苦。故唯告彼不告余人。问此品亦明威音王佛。何故唯以不轻为名。答佛因彼说非正明故。
　　经。尔时佛告(至)身意清净。
　　赞曰。品文分四。初牒前违顺所生罪福。以示众人。第二别显于说经持经之人违顺人相。第三结会今古以示众人违顺之相。第四结劝众人除违行顺。此初也。罪如前譬喻品。功德如次前品。
　　经。得大势(至)皆同一号。
　　赞曰。下第二别显于说经人违顺人相。有三。初标时节。次所遇佛。后显能行违顺人相。此初二也。所遇佛中有二。一初佛。二后佛。初佛有六。一名．二劫．三国．四说法．五寿住．六涅槃。诸佛同名威音王者。显说法华音声如王尊胜。有大威势能令众生获大利乐。即常不轻临终所得。此法华经广饶益是。
　　经。最初威音王如来(至)有大势力。
　　赞曰。下显能行违顺人相。中有八。一恶人益势．二善士增勤．三语加能忍．四身害能受．五善名既起．六胜果遂生．七恶人从化．八善士增道。此即初也。
　　经。尔时有一(至)当作佛故。
　　赞曰。第二善士增勤。有三。一标名二释名。三彰行。而是比丘下是。菩萨比丘者显是菩萨而非比丘。若是比丘而非菩萨。皆非此行。初不可怪后犯戒故。我深敬汝等不轻慢者。有佛本性住种姓故。此敬报身如来藏也。皆行菩萨道当得作佛者。有种姓者若起习性。发心修行必得佛故。又依法身如来藏故。一切皆有我深敬汝。若行菩萨道发起。修习报身如来藏者。当得作佛。无畏德女经说。菩萨为度憍慢嗔恼诸众生等。令彼得起回向之心。又为长众生诸善根本。是故菩萨礼诸众生。问此初四众凡逢皆礼。礼比丘尼及与白衣。岂不犯耶。答菩萨比丘不作是礼。礼即有犯。今作是礼。所以不犯。菩萨于性罪必持。遮罪有犯劝利大故。若但比丘非菩萨者。礼即有犯不礼无犯。又礼四众而不犯独礼一而便亏。又敬佛性非礼身故。既不专读诵。亦不专礼拜二事兼故。新学比丘礼维摩足。未有知故非旧学故。然有解言其此比丘不行读诵。但为礼拜。若尔应言不读诵经。何用专字。故知不专读诵。亦不但行礼拜是此中意。
　　经。四众之中(至)汝当作佛。
　　赞曰。第三语加能忍。初语加后能忍。
　　经。说是语时(至)为常不轻。
　　赞曰。第四身害能受。第五善名既起。此上正是四十心位。
　　经。是比丘(至)是法华经。
　　赞曰。第六胜果遂生。有三。一闻法能持。二六根清净。三增寿说法。若常不轻。不先披读像法之中法华经者。岂于临终闻即能持。先不修因果如何起。已前礼拜是四十心位。闻法根净四善根位。增寿命故得大善寂渐为理观观真理故。
　　经。于时增上慢(至)三藐三菩提。
　　赞曰。第七恶人从化有二。一恶人从化。二所化转多。大神通力增寿根净。乐说辨力忆偈说法大善寂力渐为谛观闻法解理。
　　经。命终之后(至)心无所畏。
　　赞曰。第八善士增道。有五。此文有四。一遇佛说法。二遇佛持诵。此二在凡四十心位。由如此故。三得六根常净。便入初地四除五怖畏得四无畏。故知常得六根清净。入初地中。菩萨。理应住生死以化物。常值佛者未入十地。不遇诸佛。如破漏船。自不能度安能度人。如以少汤投大冰池。初虽少消后还冰积。烦恼未离不遇佛者利生亦尔。故增自行必须遇佛。华严经说十地中言。是菩萨得欢喜地。所有怖畏即皆远离。所谓不活畏．恶名畏．死畏．堕恶道畏．大众威德畏。何以故。是菩萨离我相故尚不贪身。况所用物。是故菩萨无不活畏。心不希望恭敬供养我应供养一切众生供给所须。是故菩萨无恶名畏。远离我见无我相故无有死畏。又作是念。我若死已所生必见诸佛菩萨。是故无有堕恶道畏。我所志愿无与等者何况有胜。是故无有大众威德畏也。若依论释无畏有二。一菩萨无所畏。二佛无所畏。佛无所畏正等觉等是。今是菩萨无所畏。一为众生说法无所畏。一切闻能持故。得诸陀罗尼故。常忆念不忘故。后三并名在大众中说法无所畏一。知一切众生欲．解．因缘．诸根利．钝。随其所应而为说法故。二不见十方有来问难。令我不能如法答者。不见如是少许相故。三一切众生听受问难。随意如法善能决断一切疑故。离前五怖畏得此四无畏入于初地。后入八地方离怖因。
　　经。得大势(至)当得作佛。
　　赞曰。第五缘修道满入诸地。后更得见佛说是经典。
　　经。得大势(至)三藐三菩提。
　　赞曰。下第三大段结会今古。以示众人违顺之相。分二。初会不轻。后会四众。此初。有二。初会身。后会法。
　　经。得大势(至)不退转者是。
　　赞曰。此会四众。有三。初会初行恶行果。二会中途从化果。毕是罪下是。后会古今众。问善现声闻犹住无诤之行。将护众生而为利益。何故菩萨强记四众令他打骂招斯罪报。答菩萨地言。菩萨常以安隐乐教化众生。非安隐乐如实知之。随力方便教令断除。若初苦而后安。彼虽忧恼要当饶益。是则菩萨依巧方便。若初虽乐而后不安。彼虽忧苦不欲去之。以方便力要为断除。何以故后必乐故。今者不轻观初虽苦。后还化导令入道故。如大良医观病重者。要先发其病后与药令差。亦如捕鱼师巧出泉鱼。如大猎师巧出熊罴。知因嗔有益。令彼嗔度之。知因贪有益令彼贪而度之。如化淫女恣而后度。二乘不能。故住无诤现虽除诤。不能究竟除他诤故。菩萨自证无诤真如。拔彼诤根。毕竟还令彼亦证此真理无诤故。初虽起诤后还令灭诤。是行大无诤。不同二乘现小无诤。故无妨也。
　　经。得大势(至)书写是经。
　　赞曰。第四大段结劝众人除违行顺。有二。初经利大。后劝流通。
　　经。尔时世尊(至)疾成佛道。
　　赞曰。十九颂半颂后三段。分三。初十颂于说经人违顺之相。次三颂半结会今古以示众人违顺之相。后六颂结劝众人除违行顺。此初。有二。初一半所遇佛。后八颂半行违顺者。行违顺者中分五。初三恶人益势善士增勤。次一语加能忍身害能受。次二胜果遂生次。一恶人从化。后一半善士增道。不颂善名既起。罪毕已者。恶骂．加害转重令轻。先业罪故。
　　经。彼时不轻(至)听法者是。
　　赞曰。结会今古。分二。初半会身。后三会众。
　　经。我于前世(至)疾成佛道。
　　赞曰。结劝众人除违行顺。有四。初二前化诸人。一是经难闻。一此经希说。后二劝勿生疑。

　　如来神力品

　　三门分别。一来意。二释名。三解妨。
　　来意有三。一者三流通中。此下八品付受流通。示相付嘱禀命行。故神力嘱累付嘱令行。余之六品受命流通付嘱分二。一作神通令信付嘱。二手摩顶令行付嘱。今此即初。付嘱于他恐不生信。故作神通放光等示。令知世尊有大神通。久不妄语。出言谛实。令生信解方以言付。故此品来。二者依第二科中。上来初一品是序分。次十九品为正宗讫。自下八品是流通分。神力．嘱累劝信付授。后之六品禀命流通。势与前同下更不述。三者论云修行力有七。第二说力有三种法门。神力品中示现。显佛世尊有此神力故。能说法皆实不虚。劝示众生。故此品来。
　　释名者。分身能寂俱号如来。妙用无方曰神。威势能摧为力。分身等佛各现妙用莫可方比。威势能摧邪见不信以劝生信。如来神力此品广明。名如来神力品。
　　解妨者。问涌出佛曾所化。何假现通信生。答涌出久信不假神通。劝发初机须现神力。又信有浅深付有轻重。若不现通以付恐付犹轻。若不更令信深。彼信尚浅。希法易行。故现神力。问何故此经付属要现神力。余经付属无此事故。答此经秘密会二归宗。余经不然故现神力。
　　经。尔时千世界(至)而供养之。
　　赞曰。品文分二。初涌出请。后如来付此初。有二。初标后释。不但欲以济他兼希自行。故请当说。不尔亦言便为无用。真谓真实。净谓离染。大法谓一乘。身恭．语演．述心三请。
　　经。尔时世尊(至)现大神力。
　　赞曰。下文有二。初长行后偈颂。长行中复二。初现神力。后言付嘱。初文有七。一标现神力。二出舌放光。三謦欬弹指。四地皆振动。五彼见归依。六合盖成帐。七世界通一。此初也。略为三义故现神力。一为显经胜德以劝流通。此下长行佛告上行等菩萨是。二为悦众生令生信故。初一行颂是。三见诸菩萨发愿流通顺诸佛心故现神力。第四颂是。
　　经。出广长舌(至)放无量光。
　　赞曰。下第二段出舌放光。有三。一释迦出舌放光。二分身出舌放光。三明时节。此初二也。古德相传有七神力。一出舌．二放光．三謦欬．四弹指。五地动．六合盖．七变土。今加为八。谓示现。即令他方遥见于此。六通之中初神境通。有二。一能变二能化。能化谓无而忽有。谓化身化语化境。能变谓转换旧质此谓十八变。一震动。地六动等也。二炽燃。身之上下出水火等。三流布。放光渐照此彼展转等。四示现。示现他方诸界趣等种种事物。令诸众会皆悉遥见五转变。转地为金水为酪等。六往来。于一切处纵身往来一切无障。七卷。八舒。能卷大入小舒小令大。以一芥纳于须弥。展一毛充于法界等。九众像入身。能以诸世界内身毛孔等。十同类往趣。应物现形为说妙法。事讫还没令不识知。十一显。十二隐。于大众中隐没自身复令显现。十三所作自在。谓转有情令其往来。及己身等默语一切皆得自在。十四制他神通。谓佛．菩萨．二乘圣凡。渐次皆能制伏下位所现神通。十五能施辨才施七．四辨。十六能施忆念。于法失念能施忆念。十七能施安乐。为说法等拔除危怖．疾疫．灾患得诸安乐。十八放大光明。能放一光顿照无量国作大利乐事。此八神力第一出舌是第八舒。第二放光是第十八放大光明。第三謦欬此即能化。无而忽有故非十八变。或此及第四弹指是第十三所作自在。第五地动是第一震动。第六令他方见此是第四示现。第七合盖是第七卷。第八通为一土是。第五转变转多为一转秽为净故。今佛出舌者。论云令忆念故。信佛所说。如佛入婆罗城乞食不得。后出城已逢一女人施佛臭饭[米*定]汁。佛记当果。时有婆罗门深生不信。佛出舌示彼。方信佛所记不虚。凡舌至鼻际尚不妄语。况覆面轮。广如经说。至梵世者有语表故。上无语故更不至上。放光者警觉有缘破痴暗故。一一毛孔者表此经慈．悲一乘平等显皆备故。无数光者具万德故。遍十方者覆一切故。由多宝佛已证经讫。更不现通。但化佛示现。
　　经。释迦(至)还摄舌相。
　　赞曰。此明时节愚者心迷谓是小时。智者情解满百千岁。转换其心令彼不觉。又报化之利有殊。圣凡之见有别。又佛现神力实百千岁。佛神力令众生不觉。然促不延时为论。但说世尊八十入灭。又圣凡众所闻虽同。经时证道获悟全别。亦不相违。
　　经。一时謦欬(至)地皆六种震动。
　　赞曰。第三段謦咳弹指。第四段动地也。论云謦咳者说偈令闻故。既闻声已如实修行不放逸故。论云弹指令觉悟者令修行者觉悟进修故。地动者警策十方未发心者令发心故。謦音去挺反。玉篇咳也声也。欬音苦爱反。玉篇逆气也。
　　经。其中众生(至)牟尼佛。
　　赞曰。第五彼见归依。有三。一睹见生欣。二空声教示。三依言敬礼。
　　经。以种种华香(至)如一佛土。
　　赞曰。第六合盖成帐。第七世界通一初散华后成帐。散华者。闻法华经。合成盖者。三乘初殊后成于一。覆盖一切此界生故。世界通一者。智心无碍净土不殊。唯有一乘更无余故。上表神力八种不同。论唯解三出舌．弹指．謦咳之义余经有五非胜不释。三多余经无从胜释之。又此三种正付嘱用。所以偏释。余通非正故不说之。
　　经。尔时佛告(至)如说修行。
　　赞曰。下言付嘱。有五。此中有四。一结前神力无量难思。二为嘱累说德难穷。三显四种皆此经说。一权实之道。二神通之力。三佛所藏理。四智慧深事四结成劝授。
　　经。所在国土(至)而般涅槃。
　　赞曰。第五劝随喜供养。初标后释。释由四义故应供养。法身妙理此中具。故蕴道处名道场。成道处．得菩提处．说法处．涅槃处．道场总也。下三别释。
　　经。尔时世尊(至)现无量神力。
　　赞曰。十六颂分二。初四颂神力。后十二颂付嘱。此初。有三。一颂标现意。二颂五神力。一颂顺佛心。
　　经。嘱累是经故(至)不可得边际。
　　赞曰。下十二颂付嘱。中分三。二标无穷。八半别叹。后一半结劝。此初也。叹持经者福以劝众人。
　　经。能持是经者(至)毕竟住一乘。
　　赞曰。此别叹为五。一半见佛。二叹喜。一得法。一半能说。二半能益。能说之中诸法义者义无碍。名字法无碍。言辞词无碍。乐说辨才无碍。四无碍满如风无碍。
　　经。是故有智者(至)决定无有疑。
　　赞曰。下结劝也。

　　嘱累品

　　三门分别。一来意。二释名。三解妨。
　　来意有二。一依今时经品次第者。付嘱有二。上已神力令信付嘱。此是摩顶令行付嘱。故此品来。二者依本论。此品于普贤品后说。故论云护法力者。谓普贤品．及后品示现。此手摩顶佛自护法令其流行。故此品来。
　　释名者。嘱谓付托累谓重叠。再三付托令其护持故名嘱累品。托应作噣。付应作嘱。
　　解妨者。为以一手摩诸菩萨顶。为诸菩萨各一手摩耶。答一手一时。神力大故。各一手摩妙用周故。然诸菩萨各见独摩。由此深心依言领受。
　　经。尔时释迦(至)广令增益。
　　赞曰。品文分四。一如来付嘱。二菩萨敬受。三令塔等还。四众皆欢喜。初中有三。初三业加持付嘱令行此经。二若有众生不信受者下。若不信受此经令行余经。三汝等若能如是下。结成劝意为报佛恩。初文又三。初以手摩顶付令流布。广作饶益。次复摩顶付令受持。普令闻知。后释所以劝令演说。此初也。初二段以身语加。后一段意业加。此初以右手。摩者示大吉祥故。龙树解云。余经非秘密。唯法华秘密说二乘作佛。唯大菩萨能用行之。如大良医方能用毒。
　　经。如是三摩(至)普得闻知。
　　赞曰。复手摩顶付令受持普令闻知。至三摩者令受殷勤法皆三故。传灯之法必重付故。
　　经。所以者何(至)自然智慧。
　　赞曰。下释所以劝令演说。意业加持有三。一明已三不善根已尽能施智慧。二显佛能为大施主劝随勿悭。三教以施化令得佛慧。此初也。慈悲故无嗔与乐故拔苦。无悭吝故无贪。何曾惜法。无所畏故。无痴作决定说故。能与佛智种智也。如来智一切智也。此二任运无师而得名自然智。或前二有为智。后一无为智名自然智。
　　经。如来是(至)勿生悭吝。
　　赞曰。显佛能为大施主劝随勿吝。成实论说。悭有五种。一住处悭．二家悭．三施悭．四称赞悭．五法悭。住处悭者于已住处生悭念言。我独住此令我自在不用余人。此有五种。一于未来诸善比丘不欲令来。二于已来诸善比丘。嗔恚不喜。三欲令早去。四藏僧施物不欲与之。五于僧施物生我所心计为恩德。是人于彼共有法中尚不能舍。何况自身所有诸物。故于解脱终无有分。家悭者于往还家生悭想言。我于此家常独入出不用余人。设有余人令我最胜。此亦有五。一白衣有不吉事与之同忧。二彼有利事与之同喜。三喜白衣有胜富贵。四断受者令不得施。五生其家为厕中鬼及诸恶处。施悭者于他施物生悭吝想。令我于此独得施物余人不得。设令与之勿复过我。此亦有五。一常乏资生。二令施者不得为福。三令受者不得财利。四毁訾善人。五心常忧恼故当生地狱。设生人天常处贫薄。称赞悭者于他称赞生悭吝心。令独赞我莫赞余人。设赞余人莫使胜我。此亦有五。一闻赞余人心常忧动。二訾毁善人。三自高卑他。四常被恶名。五于未来百千世中无有净心。法悭者于正法中生悭吝想。令我独知十二部经莫使他知。设令他知莫使胜我。又自知义秘而不说。此过有七。一所生常盲。二常愚痴。三多怨中生不得自在。四退失圣胎。五诸佛怨贼。六善人远离。七无恶不造。由有如是种种过失故劝勿悭也。世尊能行三种舍故。与一切生是大施主。故应学我。
　　经。于未来世(至)得佛慧故。
　　赞曰。教以施化令得佛慧。
　　经。若有众生(至)示教利喜。
　　赞曰。若不信此经令行余经。谓遇二乘化此妙法。如其不信。且说般若大乘深法调伏其心。后化此法。
　　经。汝等若能(至)诸佛之恩。
　　赞曰。结成劝意。佛意欲令人作佛故。设种种门。
　　经。时诸菩萨(至)愿不有虑。
　　赞曰。第二大段菩萨敬受。分为二段。三业敬领。
　　经。尔时(至)还可如故。
　　赞曰。第三大段令塔等还。自此已后更无还处。故知此品应在经终。
　　经。说是语时(至)皆大欢喜。
　　赞曰。第四大段众皆欢喜闻赞法胜。付授丁宁。所以欢喜。非见遣化佛等还所以欢喜。准此故应席便散也。天亲菩萨释伽耶山顶经欢喜奉行有三义。一说者清净。以于诸法得自在故。二所说法清净。以如实证知清净法体故。三所依说法得果清净。以得净妙境界故。如经皆大欢喜信受奉行。

　　药王菩萨本事品

　　三门分别。一来意。二释名。三解妨。
　　来意者。上之二品既明付授。下之六品受命流通。准本论文分之为五。药王自行苦行力以流通妙音教化众生行苦行力以流通。观音．陀罗尼护众生诸难力以流通。妙庄严王功德胜力以流通。普贤．嘱累护法力以流通嘱累既在前陈。护法但唯有一。药王时虽在会。说其过去烧身燃臂。自行苦行以流通正法。利益时会。故此品来。
　　释名者。药者能去疾之神功。王者有自在之威力。本者因由。事者体业。今此菩萨愿为药树。疗八尘之痼疾除七漏之深痾。势力无双威神罕匹。故名药王菩萨。今此品中叙彼本因修行之事。以利时会。名药王菩萨本事品。
　　解妨者。问菩萨愿力神功皆等。何故唯此独名药王。答论功据行果实无差。愿利．修因昔亦微别。只如救生拔苦行愿菩萨皆同。观音独得救名。药王何妨偏胜。
　　经。尔时宿王(至)闻皆欢喜。
　　赞曰。此品之中大文分六。初宿王华发问。二如来为答。三若复有人以七宝满三千大千下。赞经妙德四宿王华若有人闻是药王菩萨本事品者下。叹胜付授。五时众获益。六多宝赞扬。此二俱在品末。此初文有三。初问。次请。后辨请意。宿王华问者。宿世已来持法华经。如王自在。故宝云经说。菩萨有十法名大药树。譬如药树名曰善见。若有众生得其根茎枝叶华果。亦有见色闻香尝味得触。遇此十法病皆除愈。菩萨亦尔。从初发心。为诸众生有种种烦恼病。有依施戒忍勤定慧而得活者。有依见法．有闻声．有知味．有同事而得活者。菩萨随应导利令益。故说菩萨名为药树。能除烦恼病得慧命活故。游者游化利益方法。济利众生是。若干等者问苦行差别。烧身燃臂供养正法是。
　　经。尔时佛告(至)说法华经。
　　赞曰。下如来为答。有四。一叙时。二明佛。三显修行。四会古今。此初二也。佛中有七。一名号。二眷属。三住寿。四无恶。五土相。六庄严台树。七所说经法。
　　经。是一切众生(至)色身三昧。
　　赞曰。下第三修行。有三。一精进得定。二供养佛法。三供养舍利。此初也。得此定已能随乐现身。初地即得。八地自在。十平等中能随众生所乐示现。初地得故。无垢称经亦有此菩萨。
　　经。得此三昧已(至)及法华经。
　　赞曰。下第二供养佛法。有七。一喜念供养。二入定起通。三又思不足。四燃身供养。五光明远照。六诸佛同赞。七燃身时节。此初也。
　　经。即时入是(至)以供养佛。
　　赞曰。二人定起通有三。初入定雨华。二雨栴檀。三雨海此岸香。
　　经。作是供养已(至)以身供养。
　　赞曰。三又思不足。
　　经。即服诸香(至)而自燃身。
　　赞曰。四燃身供养。有三。一服香油。二明年岁。三正燃身。
　　经。光明遍照(至)诸如来故。
　　赞曰。此中有二。第五光明远照。第六诸佛同赞。同赞中有三。一标真赞。二比挍赞。三结成赞。
　　经。作是语已(至)其身乃尽。
　　赞曰。第七时节。有二。初默后时。
　　经。一切众生(至)忽然化生。
　　赞曰。明修行中。下第三供养舍利。有十四。一生处。二说法。三启白。四诣佛。五付嘱。六入灭。七起塔。八思告。九燃臂。十利益。十一众生悲恼。十二自誓。十三愿满。十四感生瑞应。此初也。
　　经。即为其父(至)舍所爱之身。
　　赞曰。二说法。
　　经。说是偈(至)供养此佛。
　　赞曰。三启白。初白前事。后白请往。初文有三。一论佛在。二得总持三闻胜法。甄迦罗等者。俱舍论第十二卷说。数有六十忘失余八。以十渐积至第十六名矜羯罗。第十七名大矜羯罗。第十八名频跋罗。第十九名大频跋罗。第二十名阿刍婆。第二十一名大阿刍婆。此总三种。即是十六．十八．二十数也。
　　经。白已即坐(至)犹故在世。
　　赞曰。四诣佛有三。初往。次赞。后白。
　　经。尔时日月(至)若干千塔。
　　赞曰。五付嘱。有四。一唱灭。二法付。三界付。四体付。依僧祇律有舍利者名为塔婆。无舍利者说为支提。瑜伽等中若有舍利名窣堵婆。若无舍利但名制多。无塔婆称讹也。
　　经。如是日月(至)入于涅槃。
　　赞曰。六入灭也。华严经云。究竟佛事已有十种义示现入大涅槃。一明一切行悉无常故。二明一切有为非安隐故。三明涅槃趣最安隐故。四明般涅槃远离一切诸怖畏故。五以诸人天乐著色身明色身无常是磨灭法。令彼求住净法身故。六明无常力强不可转故。七明有为法。不自在故。八明三界法悉如坏器无坚牢故。九明般涅槃最为真实不可坏故。十明般涅槃远离生死非起灭故。以此十义示现涅槃。
　　经。尔时一切(至)悬众宝铃。
　　赞曰。七起塔有三。一悲恋。二烧身。三起塔。此他受用故量极高。
　　经。尔时一切(至)明德佛舍利。
　　赞曰。八思告。有二。初思后告。
　　经。作是语已(至)自然还复。
　　赞曰。此中有五。九燃臂。十利益。十一众生悲恼。十二自誓。十三愿满。
　　经。由斯菩萨(至)得未曾有。
　　赞曰。第十四感生瑞应。有三。一因由。二瑞应。三得未曾有。
　　经。佛告宿王华(至)而供养者。
　　赞曰。下第二大段如来答中。第四会古今。有三。初会。次叹。后劝。
　　经。若复有人(至)其福最多。
　　赞曰。下品第三大段赞经妙德。有四。一挍量胜。二譬如下比喻胜。三此经能救下作用胜。四若人得闻此法华经若自书下无边胜。此初也。
　　经。宿王华(至)诸经中王。
　　赞曰。第二比喻胜文。中有十。一幽广胜。二高显殊胜。三了达胜。四除惑胜。五威势胜。六自在胜。七出生胜。八契理胜或名人法胜。九二利胜。十圆德胜。其契理胜中有法有人。计此人文应最后说。文便故来。须陀洹云预流预圣流故。斯陀含云一往来。唯有一生往来生死。便成应果名为一来。阿那含云不还。欲界业尽。必不还生于欲界中。故云不还。
　　经。宿王华(至)充满其愿。
　　赞曰。下第三作用胜。有三。一法。二喻。三合。此初有三句。初能除惑业次能除苦果。后能满善愿。又发心修行得果为三。又总别离恶摄善为三。
　　经。如清凉池(至)如炬除暗。
　　赞曰。此喻说有十二。一充愿。二道成。三具惭愧四得导师。五得归趣。六越生死。七除烦恼。八得智慧。九获圣财。十有承禀。十一知宝所。十二破痴暗。随其所应配前三句。
　　经。此法华经(至)生死之缚。
　　赞曰。此合说也。离苦痛除众苦为初句。解生死缚谓除惑业为第二句。不合于前充满其愿或除当苦．现苦．苦因如次配之。
　　经。若人得闻(至)亦复无量。
　　赞曰。第四无边胜有二。一闻书功德无边。二供养功德无边。得无边边不得有边边故名佛不得。
　　经。宿王华(至)后不复受。
　　赞曰。下品第四段叹胜付嘱。有七。一标闻胜。二转女身。三生净土。四随喜获福。五正明付嘱。六令守护。七劝供持。此初二也。
　　经。若如来灭后(至)与汝等者。
　　赞曰。三生净土有五。一生净土。二离烦恼。三得神通。四见多佛。五佛遥赞佛。遥赞中有五。一叹福无边。二叹德无边。三能破烦恼。四共为守护。五明最胜方便摄引。云菩萨慧无与汝等。
　　经。宿王华(至)如上所说。
　　赞曰。四随喜获福。
　　经。是故宿王华(至)不老不死。
　　赞曰。此中有二。第五正明付嘱。第六令守护。守护中。初标后释。后五百岁者大集经云。佛灭度后初五百年解脱坚固。第二五百年禅定坚固。第三五百年多闻坚固。第四五百年福德坚固。第五五百年斗诤坚固。皆以五百年为类记之。故言灭后后五百岁。或正法五百年像法一千年。于像法后其初末法五百年中。
　　经。宿王华(至)恭敬心。
　　赞曰。第七劝供持。有三。一散华。二心念。三结成。
　　经。说是药王(至)一切众生。
　　赞曰。品第五段时众获益。第六段多宝赞叹。

　　法华玄赞卷第十(本)

　　保安三年十二月十二日以兴福寺圆如房本法隆寺僧觉印移点已了。
　　本(&;)者皆此点本也高名书也云云为令法久住往生极乐也。

　　妙法莲华经玄赞卷第十(末)

　　　　大慈恩寺沙门基撰

　　妙音菩萨品

　　三门分别。一来意。二释名。三解妨。
　　来意者。论云教化众生行苦行力者。妙音品示现。妙音现居东土密在此方。本传法华教行苦行。今放光召集以示众人。劝发胜心弘通经法。故此品来。
　　释名者。音谓音声。妙谓殊妙。昔住因中好设乐以供佛。今居果位善说法以利生。双彰业．德以标其名故称妙音菩萨。此品明彼事故名妙音菩萨品。
　　解妨者。何故须召妙音以为此品。答药王此方苦行自劝众生。未有他土上人他方劝说。故召妙音远方行法。劝他苦行故须召之。
　　经。尔时释迦(至)白豪相光。
　　赞曰。品文分四。一神光往召。二妙音来至。三事讫还国。四时众得道。初文有二初放光后所至。此初也。放肉髻之光彰召大人之相。放眉间之光表为此经故命。
　　经。遍照东方(至)遍照其国。
　　赞曰。此所至有三。一方处。二佛国。三结照。佛国有三。一国名。二佛号。三化利。
　　经。尔时一切(至)甚深智慧。
　　赞曰。下品第二大段妙音来至。有三。一彼来。二于是妙音不起于座下至此。三尔时华德菩萨白佛下化行。初文复四。一叙德。二请来。三佛诫。四承敕。叙德复四。一胜因早植。二善友夙逢。三般若先圆。四等持已满。此即初三。
　　经。得妙幢相(至)诸大三昧。
　　赞曰。四等持已满。有二。初列十六等持。后结无量。一妙幢相者如幢高显众德庄严。二法华者达一乘理。三净德者断障染得胜德。四宿王戏者宿谓星像。王谓自在。戏谓游乐。谓得自在能现众像。犹如星宿常入游戏以利众生。五无缘者谓灭尽定或无所缘定。离攀缘故。六智印者谓真如空理为智印故。或以智为印刊定是非真妄等故。七解众生语言者发词无碍解定八。集一切功德者谓集福王定。九清净者能生七净九净四净等故。四净者所依净．所缘净．心净．智净。十神通游戏者能起大神通故。十一慧炬者照明真俗诸境界故。十二庄严王者能具内．外二庄严故。十三净光明者放神光故。十四净藏者含众德故。十五不共三昧者不共二乘得故。十六日旋者如日明朗巡照四生故。此皆第十地菩萨之所游履。多第四定。以殊胜故。
　　经。释迦牟尼佛(至)药上菩萨。
　　赞曰。二请来也。
　　经。尔时净华(至)生下劣想。
　　赞曰。三佛诫有四。一总诫。二叙他劣。三彰自胜。四结诫。此中但论自胜．他劣以为诫之。如思益经中。思惟梵天菩萨欲来娑婆世界。日月光佛告思益言。汝应以十法游于彼土。一于毁于誉心无增减。二闻善闻恶心无分别。三于愚于智等以悲心。四于上下众生意常平等。五于供养．轻毁心无有二。六于他阙．失不见其过。七见种种乘皆是一乘。八闻三恶道亦勿惊惧。九于诸菩萨生世尊想。十佛出五浊生希有想。无垢称经香台佛诫大势类同。
　　经。妙音菩萨(至)智慧庄严。
　　赞曰。四承敕。有三。如来之力总也。后二别也。
　　经。于是妙音(至)以为其台。
　　赞曰。下第二至此。文有十一。此初豫来华现。
　　经。尔时文殊(至)以为其台。
　　赞曰。第二文殊问由。
　　经。尔时释迦(至)听法华经。
　　赞曰。第三佛说所以。
　　经。文殊师利(至)令我得见。
　　赞曰。第四文殊问行。有三。一问福慧。二问入何定。三依定方能见。请通力加被来令我得见。示相不知。实久已识。
　　经。尔时释迦(至)而现其相。
　　赞曰。第五释迦垂答。
　　经。尔时多宝佛(至)欲见汝身。
　　赞曰。第六多宝召命。
　　经。于时妙音(至)不鼓自鸣。
　　赞曰。下第七妙音至此。有四。一来数。二所经。三身相。四至此。即初二文。
　　经。是菩萨目(至)坚固之身。
　　赞曰。第三身相有八德。一目净。无垢称经云。目净修广妙端严。皎如青绀莲华叶。二面圆皎。三身色。四庄严。五威德。六光明。七相具。八坚固。
　　经。入七宝(至)耆阇崛山。
　　赞曰。第四至此。
　　经。到已下华(至)堪忍久住不。
　　赞曰。第八下台礼问。有二。初礼献后请问。请问有四。一问佛身有五句。二问众生有七句。三问魔随化有一句。四问多宝有二句一。问来。二起居。
　　经。世尊我今(至)示我令见。
　　赞曰。第九请见多宝。多宝．释迦虽同塔坐。神力映蔽令其不见。故请见之。
　　经。尔时释迦(至)故来至此。
　　赞曰。第十释迦为请。十一多宝赞扬。
　　经。尔时华德(至)有是神力。
　　赞曰。下大段第三明化行。有五。初华德问因。二如来具告。三赞问修定。四佛后答之。五时众获益。此初也。
　　经。佛告华德(至)有是神力。
　　赞曰。下第二如来具告。有五。一示往因。二会今果。三久遇诸佛。四广行利行。五结答所由。此初。有三。一佛。二行。三结。
　　经。华德于汝(至)摩诃萨是。
　　赞曰。二会今果。
　　经。华德是妙音(至)那由他佛。
　　赞曰。三久遇诸佛。
　　经。华德汝但(至)无所损减。
　　赞曰。下第四广行利行。有二。初在此方后在十方。此初。有四。一标现身说法。二别显现身说法。三结成化者。四智慧无损。别显现身说法中有二。一随宜现十八类身说法。二为拔苦难现身说法。
　　经。是菩萨以若干(至)示现灭度。
　　赞曰。此在十方现身说法。有三。初标例在十方利益。二随根所宜现身说法。三结成身说。
　　经。华德妙音(至)其事如是。
　　赞曰。第五结答所由。
　　经。尔时华德(至)无量众生。
　　赞曰。第三赞问修定。第四佛复答之。
　　经。说是妙音(至)及陀罗尼。
　　赞曰。明化行中第五时众获益。由闻化行曲获胜利。
　　经。尔时妙音(至)色身三昧。
　　赞曰。品第三段事讫还国。有三。一标还国。二所经相。三至已白益。
　　经。说是妙音(至)法华三昧。
　　赞曰。品第四段时众得道。都闻一品遂获胜益。

　　观世音普门品

　　三门分别。一来意。二释名。三解妨。
　　来意者。论云救众生诸难力者。谓观世音。陀罗尼品示现。观音救未发心众生难。令离众苦发心持经。陀罗尼救已发心持经者难。令离苦持经。又观音以天眼．天耳．他心三通护持经者难。陀罗尼二圣二天十神。以明咒护持经者难。又观音念人救难。陀罗尼诵法救难。持经之力已离众难。若不加以易救之方恐难修持经之业。故以易功助成难业。以劝持经故此品来。
　　释名者。观音古宽反。又古段反。今从初。观者察义。俯救悲慧。世者可破坏义。体即生死有情世间。音谓音声有情语业。世间有情起音声以归念。菩萨以大悲慧。俯观随救名观世音。正义应云观自在。诸三业归依必六通垂化。无暇危苦飞轮摧拔。作不请友为应病医。摄利难思名观自在。菩萨如前。普者平等遍满义。门者入出之由处。诸三业归依必六通垂救平等。示此出苦入乐所由处所故名普门。神通．记说．教诫三轮为离苦之处所。作入寂之因由。是普门体。然有苦者多发声以归念。大悲者必应念以临拯。故名观音。此品广明故名观世音普门品。
　　解妨者。问菩萨大悲观苦即救。何故待念后方垂愍。答生无心而佛救。大圣之所不通。自发意而悕缘。群圣之所同范。先因自业后方藉缘。自既不修缘何所作。故待归念方始救之。设虽自修未解方便。要假良友示苦方灭。问一切菩萨皆有此能。何故观音独包彼号。答本愿不同利事别故。绍继无量寿佛当作宝光功德山王佛。故偏举之。
　　经。尔时无尽意(至)名观世音。
　　赞曰。品文分四。一问答名因。二问答化行。三持地赞叹。四结成时益。初二文有颂。初文有三。一问名因。二答字义。三挍量持名功德胜劣。此初也。无尽意者阿差末经说。行六度四摄等种种行誓度众生。众生界尽菩萨之意乃尽。众生未尽菩萨之意无尽。故名无尽意。十地经中以十尽句成诸大愿。一一切众生界尽。二世界尽。三虚空尽。四法界尽。五涅槃界尽。六佛出世界尽。七如来智界尽。八心所缘界尽。九佛境界智入界尽。十世界转法轮智转界尽。且如众生界尽我愿乃尽。如是众生界不尽。我愿亦不尽。乃至。第九佛智证入一切境界都尽。第十转法轮智转诸法尽。我愿亦不尽。无垢称经云。虽得佛道转于法轮。而不舍于菩萨之道是名菩萨行。故此菩萨名无尽意。虽诸菩萨愿行皆同。诸号有殊愿各别故。欲明此经能令行愿皆亦无尽。问名者欲令凭念以息苦。问行者欲令修行以希乐。
　　经。佛告无尽意(至)皆得解脱。
　　赞曰。下答字义。有三。初语业归依。以天耳通寻声拔济。次若有众生多于淫欲下。意业归依。以他心通观心拔济。后若有女人设欲求男下。身业归依。天眼通观色拔济。初文有三。初总标有苦称名即脱。次别显有厄称名皆脱。后结告威神巍巍若是。此初。即是三途八难一切苦难。只如法琳归命免七日之刑。济[悾-工+隹]归依脱三刀之害。瑜伽第九说业有二。一定异熟业。谓故思业若作若增长业。二不定异熟业。谓故思已作而不增长业。八十九说诸作不增长业。若无追悔不修对治。尚可受果名增长业。若追悔等名不增长业。或先增长业由追悔等名不增长业。如未生怨未追悔前名增长业。追悔已后名不增长业。第六十说依未解脱者建立定受业故。言解脱者谓世道伏断。乃至得圣成无学等。即同涅槃经未入佛法名决定业。若入佛法名不定业。对法第七说有五故思造一他所教敕。二他所劝请。三无所了知。四根本执著谓三毒蔽心猛利执著所起诸业。五颠倒分别谓胜无罪所行恶业。于此五中后之二种若作若增长。非不受异熟以思重故。前三虽作而不增长。不必受异熟以思轻故。此言作者谓起作诸业令其现行。增长者谓令习气展转增长。由此但说故思业唯有五。瑜伽第九说除十种余名故思。一梦。二无知。三无故思。四不利不数。五狂乱。六失念。七非乐欲。八自性无记。九悔所损。十对治所损。除此十外余皆增长。即瑜伽第九说增长业有六者是。其十不增。及六增长不越对法三不增．二增。离合依位分多少故。对法又说决定有三。一作业决定。由宿业力感决定身。于此生中必造此业。朝限决定终不违越。佛等神力亦不能救。二受异熟定即顺定受业。果定当受时未定故。不尔佛出应无造恶恶趣众生。三分位定。谓顺三时分位定业。若业道摄者名顺定业。加行。后起通定不定。又未悔未对治等名决定业。已悔已对治等名不定业。瑜伽第十说三业。顺现．顺生．顺后受业第六十说四业。一异熟定。二时分定。三二俱定。四二俱不定。唯识亦说四谓三时．及不定。显扬第九说五种谓顺三时。及受报定．作业决定。皆如瑜伽第九略纂说。恐繁且止。
　　故念观音良缘滋润。自心悔愧苦恼皆脱。亦有释言。其不增长及不定业可得转灭。其三时决定业．及报定时不定者。但能令轻非全令灭尽。金刚般若云。先世罪业应堕恶道。由持经故为人轻贱。先世罪业即为消灭。当得菩提。不云全灭。又贤愚经鸯掘摩罗虽得阿罗汉。为现业有果故为火所烧又说迦毗罗城除一童子。自余男女尽是初果圣人。不应为彼琉璃所杀。其决定造业佛尚不排。况受果耶。在解脱人名不定者依不定业说。此亦不然。若得阿罗汉一切不善尽。何业受果耶。在初二果不善未尽。不障彼果何妨亦受。般若经中不说灭尽举心微者。至诚恳切受持彼经一切不受。若不尔者。五无间罪皆决定业。未生怨王如何悔已一切不受。十地论云。一感报定二作业定。诸佛威神所不能转者。说自不发悔愧之心不入圣道者业果决定。非悔愧已可名定业。法句经言。非空非海中非入岩穴间。无有地方所脱之不受难。亦据不逢佛菩萨等起悔愧心而入道者。决定业报。由此业报差别经说。若业增上心作无惭无愧。作已更作无心改悔。是业决定。若业非增上心作。虽作恶业常怀惭愧。是业不定。但知诸业非悔非道之所损伏可有受果被损。便无受果之义。然经说指鬘．及阿罗汉犹受业果者。时犹住凡或初二果。今身必定得阿罗汉从当为名。非受果时名阿罗汉。又遇良缘要自发心。悔愧入圣道罪业方排。虽遇良缘无心悔愧亦不入圣。乃至诸佛亦不能转。迦毗罗城释种被杀。虽得初果别报业在初果不排。又非听闻大乘悔愧恳切深心。故受先业。脱闻大乘励恳深悔亦不被杀。得阿罗汉一切不受。设有被杀非业果故。不尔指鬘杀人满千唯少于一云何得圣。又无悔愧．及伏．断灭诸罪业者。有情便无得受圣期。由此故知初说为善。应同涅槃．瑜伽为正。
　　经。若有持是(至)名观世音。
　　赞曰。下第二别显有厄称名皆脱。有七段分二。初三火．水．风三灾。后四杂灾。此初也。火大小俱伤。念名一切不烧。水深方可损故得于浅处。轻风不损重者方伤。黑风必损于人。所以偏说逢遇设风非黑何妨亦损。风中有四。一求宝遇风。二善人教念。三免灾难。四结名因。船舟也。舫音有二府妄反补浪反。玉篇亦舟也。并两舟为舫。
　　经。若复有人(至)即得解脱。
　　赞曰。此四杂灾。一刑罚不伤。二非人不害。三捡系解脱。四怨贼不损。在手曰杻在脚曰械。即桎梏也。木在项名枷铁在项．腰名锁。捡者摄录。挍也察也。系者牢闭。拘也缚也。智度论云如风不入实如水不上行。虚空不受害。无业亦如是。如何无罪横被囚殃。此据现在不作名为无罪。非先不作。火宅颂言谤经之人若他返逆．抄劫窃盗。如是等罪横罗其殃。由先谤经故知有罪。怨贼不损中有四。一经难处。二劝念名。三依命。四解脱。首楞严经佛告坚意有一药树名曰灭除。大军斗时有无量人为毒箭中。是时良医持药王树用涂鼓面。于众人中击之出声。无量毒箭一时自拔。诸佛菩萨住首楞严三昧力故。有人称名忆念之者。无量罪垢自然除灭。如一醍醐能愈众患。
　　经。无尽意(至)巍巍如是。
　　赞曰。结告威神。巍巍大貌。
　　经。若有众生(至)常应心念。
　　赞曰。此意业归依。以他心通观心拔济。有二。初观三意。后结威神。且举三毒非唯尔所。一切烦恼念皆灭故。
　　经。若有女人(至)菩萨名号。
　　赞曰。此身业归依。以天眼通观色拔济。拔济有二。初观二身业。后结福劝持。非唯尔业且逐情举。
　　经。无尽意(至)福德之利。
　　赞曰。第三挍量持名功德胜劣。有四。一问。二答。三成。四结。本论挍量六十二恒河沙佛。此经复云六十二恒河沙菩萨。此有二解。一云经是论错。菩萨．菩萨而为比挍。何得以佛比量菩萨。只如十轮经中但以地藏比量弥勒．文殊．观音亦不比量诸佛。若不尔者应佛功德少于菩萨。二云依论亦无爽。观音久已成佛不舍菩萨行故示为菩萨。何得不比如来。只如观音成佛功德国土胜无量寿。一切佛身岂胜劣耶。故知但是劝信之语。虽经比挍菩萨。论解设比诸佛亦无过咎。二俱无失。论解成中有二释。一信力。二毕竟知。信力有二。一求我身如观音毕竟信故。谓求我六十二亿恒河沙佛身与观音。信心无异。所求圣数多少虽殊功德无别。因心等故。二者生恭敬心。如彼功德我亦毕竟得故。谓如彼观音身久已成佛故智慧功德。我六十二亿恒河沙佛亦毕竟得此诸佛功德。信佛菩萨功德不异故。此二是信力。初不观境多少胜劣但信心等。后观境多少虽殊。功德无别。恭敬信心亦无有二。故福无别。第二毕竟知者决定知法界故。此由观音已得毕竟知法界故与佛无异。能证法界平等无二。故成福等。法界即法性。入初地菩萨能证一切佛菩萨等平等身故。平等身者谓真如法身。况十地满是故受持观世音名。与六十二亿恒河沙佛功德无别。不尔菩萨岂胜佛耶。且将尔许赞劝发心十轮经第一卷说。假使于弥勒．妙吉祥．观自在．普贤之类而为上首。殑伽沙等诸大菩萨。于百劫中至心归依称名。念诵礼拜供养求诸所愿。不如有人于一念顷至心归依。称名念诵。礼拜供养地藏菩萨。求诸所愿速得满足。又复如是末代众生于诸有缘所宜闻故。所以偏赞。不尔菩萨亦应胜佛。等位菩萨应有胜劣。
　　经。无尽意(至)其事云何。
　　赞曰。下第二大段问答化行。有四。一问。二答。三奉献。四结告。此初也。游者自利即是神通。为说法者教化他利。方便之力者谓上二种是。智慧巧用应物心以济拔。
　　经。佛告(至)而为说法。
　　赞曰。下第二答。有三。初身化说法。次结前劝示。后能济急难。此初也。合十九种分为八类应圣身有三。应天身有六。应君臣有五心平性直语实行敦。齿迈财盈。名为长者。守道自恬寡欲蕴德。名为居士处位莅人名曰宰官。应四众有一。应妇女有一。应童男女有一。应八部有一。应执金刚神有一。手执金刚观音异像。
　　经。无尽意(至)施无畏者。
　　赞曰。此中有二。一结前劝示。二能济急难。檀度有三。一财。二无畏。三说法。说法法施也。济难无畏施也。令得珍宝等财施也。
　　经。无尽意(至)多宝佛塔。
　　赞曰。第三奉献。有七。一白佛。二奉献。三观音不受。四申白请受。五佛敕令受。六观音受之。七转施供养。福田难遇故施顺道理故真正行故求菩提故名为法施不受有三。一少欲。二法尔。三转施。恐乖彼心所以不受。大庄严论偈曰　若能展手施　此手名严胜　受者能缩手　严胜复过彼　若言我施与　是语价难量　受者言我足　难量更过彼　天请问经佛亦说言。施者名得利。受者名失利。是故菩萨不为受之。愍四众故为受之者。一令随喜。二令学行拔苦恼故。名为愍之。
　　经。无尽意(至)娑婆世界。
　　赞曰。第四结告也。
　　经。尔时(至)名为观世音。
　　赞曰。下重颂前名．行二义。分二。初一颂问。后二十五颂答。此初也。但问名因兼答化行。
　　经。具足妙相尊(至)能灭诸有苦。
　　赞曰。下佛告。中分四。初三颂总标许说。次十二颂正答名因。次三颂答化行。后七颂叹德劝归。此初分三。初一颂叙答总标应诸方所名．行双说。次一颂谈往因．行发愿逢缘长劫修行不思议行也。后一颂许陈名．行。耳目曾经心。念无谬定能灭苦。
　　经。假使兴害意(至)应时得消散。
　　赞曰。此十二颂正答名因。分九。一除火难。一除水难。二除山难。二除刀难。一除拘挚难。一除诅詈难。咒嘱也。以善恶之辞相嘱曰咒。诅阻也。使人行事阻限于言有作咀咀嚼也。非此义。如巧医师初动其病后令痊愈。故初著本人后令发胜意。一除非人难。二除恶兽难一除天灾难。云雷鼓雷鼓西域呼为云声。掣电此方解云阴阳激耀。释名云掣引也。电殄也。谓乍见即殄灭。关中名覢电。吴人谓[石*(韱-(人*人)+十)]磾。上息念反。下大念反。雹者郑玄注礼记阳为雨阴气胁之凝而为雹。
　　经。众生被困厄(至)以渐悉令灭。
　　赞曰。此答化行。一颂总标除苦。一颂能现诸身。一颂别示除苦。
　　经。真观清净观(至)是故应顶礼。
　　赞曰。此后七颂叹德劝归。分六一。标五观劝愿常瞻。有本作当非也。现常愿之非当始愿。一明大智能灭灾难。一明法施能除烦恼。大悲制戒如似雷震言警劝也。方言戒备也。古文作诫。慈意普覆如妙大云。有本作慈音者此写错也。梵云梅呾利末那故。一无畏施能除怖畏。一明财施能除贫苦犹如海潮。必定应时能灭诸苦。因经起念此有五音。妙音与乐。观音拔苦。梵音深净。潮音应时。胜音出世。后二劝念(礼能灭苦厄也)。
　　经。尔时持地(至)功德不少。
　　赞曰。品第三段持地赞叹。宝云经菩萨有十法名为持地三昧。一如地广大无量无边。菩萨亦尔。功德．智慧．庄严．愿行．无量无边。二如地众生依止各随所欲称意拯给周济无碍。菩萨亦尔。六度众具皆悉与之心无限碍。三如地无好恶加报不忻无恨菩萨亦尔。育养众生如不望报。四如地天注云雨普皆容受无不堪持。菩萨亦尔。一切诸佛兴大悲云普澍法雨。如其所说悉能容持。五如地一切草木丛林．及与众生行住坐卧．皆悉依之。菩萨亦尔。一切众生修行善趣．二乘学法．涅槃．皆因菩萨而有。六如地一切种子依生。菩萨亦尔。一切善业天人种子。皆依菩萨而得生长。七如地能出一切众宝。菩萨亦尔。功德善宝一切乐具皆出菩萨。八如地出众妙药能疗众病。菩萨亦尔。能出一切法药能除一切诸烦恼病。九如地风不能动。绳蚋蜂蝎不能亏损菩萨亦尔。一切内外诸缘逼恼不能扰动。十如地师子哮吼龙象雷电不能惊怖。菩萨亦尔。一切外道九十五种所不能动具此十事菩萨名为持地三昧得持地三昧故名为持地。或修持十地名为持地。言自在者。摄论华严皆说十种。华严云。一寿自在无边劫住故。二心自在出无数定入深智故。三庄严自在能严一切刹土故摄论名众具自在。四业自在随时受报故。五生自在于一切刹示现生故。六解脱自在见一切界诸佛满故摄论名胜解自在。七欲自在随时刹土成菩提故。八神力自在示现一切神变故。九法自在示现无量无边法门故。十智自在于念念中示现觉悟如来十力无所畏故。然与摄论解释小殊。行六度得广如摄论。今此即神力自在。普示诸门故。
　　经。佛说是(至)三菩提心。
　　赞曰。第四段结成时益。

　　陀罗尼品

　　三门分别。一来意。二释名。三解妨。
　　来意者。论云为护众生诸难。如前已释。
　　释名者。梵云陀罗尼此云总持。念．慧为体以少略密无义文字神力加持威灵莫匹。摧邪殄恶树正扬善故名陀罗尼。此品明之故名陀罗尼品。
　　解妨者。问总持有四为得法．义．辨才．词无碍解如次。说四。此说何者。答上来长行法．义持。今此咒持。为护前二所以明之。无得无生忍总持也。
　　经。尔时药王(至)功德甚多。
　　赞曰。品文分三。初明持经之福。次明神咒之方。后明时众获益。此初。有二。初问后答。答中有三。一返问。二直答。三佛说。
　　经。尔时药王(至)多所饶益。
　　赞曰。下明神咒之方。有五。合为三类。初二圣。次二天后。十神。此初圣有四。一标。二说。三结胜。四佛赞。
　　经。尔时勇施(至)是诸佛已。
　　赞曰。第二圣有四。初标。二功能。三正说。四结胜。
　　经。尔时毗沙门(至)无诸衰患。
　　赞曰。下二天。中初文有三。初标。次说。后结胜。毗沙门者此云多闻。四天王中北方之天也。常赞佛法。
　　经。尔时持国(至)是诸佛已。
　　赞曰。第二天王。有三。初标。次说。后结胜。此即东面天王。
　　经。尔时有罗刹女(至)如是法师。
　　赞曰。此十神。有七。一标名。二请说。三正说四劝勿恼法师。五更说偈喻罪。六请身护。七佛赞扬。有三初总赞。次别赞。后劝赞。
　　经。说是陀罗尼(至)无生法忍。
　　赞曰。品第三段时众获益。

　　妙庄严王本事品

　　三门分别。一来意。二释名。三解妨。
　　来意有二。一者论云功德胜力者。妙庄严王品示现。此明净藏．净眼持法华经。因圆道著功德胜力。回邪见之父王得当来之佛记皆由法华功德之力。说彼本缘利益时会故此品来。二者前妙音品明华德菩萨请问妙音所得三昧。因此自得法华三昧。今妙庄严王即是华德。未得三昧已前为妙庄严本著邪见。今明二子劝说父王为善知识不简怨亲。以示众人令弘此经。故此品来。
　　释名者。在俗皇贵妙珍绮以饰容回邪入正胜法宝而莹体。故名妙庄严王。宿世因缘故名本事。
　　解妨者。问此品正明净藏。净眼为善知识。何故不以为品名耶。答由功德胜回邪入正妙庄严王身。非二子故。虽为善友父藉功德身入正故。又前华德即妙庄严。欲会彼身故以为品。又净藏．净眼即药王．药上。前已明药王。恐题名滥故不说之。
　　经。尔时佛告(至)劫名喜见。
　　赞曰。品文分四。一叙本缘。二会今古。三劝人归礼。四结成众益。初文复四。一叙时。二标佛。三明菩萨父子。四广显由绪。此初二也。
　　经。彼佛法中(至)二名净眼。
　　赞曰。三明菩萨父子。
　　经。是二子(至)亦悉通达。
　　赞曰。下第四广明由绪分四。一赞二子之德。二明时佛说法。三时净藏净眼下二子化父。四其王即时以国付弟下出家获益。此初。分三。初标成福智。次别列四德。后列七定。四德者。一六度。二方便善巧有十二。悲心顾恋．了知诸行。欣佛妙智。常处生死轮回不染．炽然精进．此六为内。令以少善感无量果。令以小力摄大善根。憎圣教者除其恚恼。处中住者令其趣入。已趣入者令其成熟。已成熟者令得解脱。此六为外。三四无量。四三十七道品诸三昧中净者断障证真故。日星宿者如日大破如星种种破诸暗。故净光者放大光故。净色者现诸妙色故。净照明者照佛法故。长庄严者证得功德无萎歇故。大威德者起神通故。
　　经。尔时彼佛(至)是法华经。
　　赞曰。第二明时佛说法。
　　经。时净藏净眼(至)宜应听受。
　　赞曰。第三二子化父有五。一启母请诣佛。二母令子化父。三禀教行化。四彼时妙庄严王后宫八万四千人下信心归佛。五尔时彼佛为王说法下佛应导利。此初有二。初标后释。爪音侧挍反。正应作爪又作抓者玉篇掏也刮也爪之搔物曰抓。虽声同非指爪。
　　经。母告子言(至)与共俱去。
　　赞曰。二母令子化父。
　　经。净藏净眼(至)此邪见家。
　　赞曰。第三禀教行化。有九。一二子恨生。二母令念父。三顺言即化。四父见喜问。五二子具答。六父陈欲往。七报母请出。八母遂许之。九白亲诣佛。此初也。
　　经。母告子言(至)往至佛所。
　　赞曰。二母令念父。
　　经。于是二子(至)心净信解。
　　赞曰。第三顺言行化。初标。次释。后结。
　　经。时父见子(至)我是弟子。
　　赞曰。第四父见喜问。第五二子具答。
　　经。父语子言(至)愿听我出家。
　　赞曰。第六父陈欲往。第七报母请出。报母请出有二。初报父信心后请出家。出家宽旷喻虚空也。如契经说。孔雀虽有色严身不如鸿鹤能远飞白衣虽有富贵力不如出家功德胜。十轮经说瞻博迦华虽萎悴。犹胜诸华鲜洁时。破戒恶行诸苾刍犹胜精进诸外道。由此二子请母出家。
　　经。母即告言(至)时亦难遇。
　　赞曰。第八母遂许之。第九白亲诣佛。有三。初标请。次释请。后结请。
　　经。彼时妙庄严王(至)好乐佛法。
　　赞曰。子化父中。第四信心归佛。有三。初明道器堪成。次二子善化。后诸人诣佛。此初二也。道器成中有四。一后宫。二净眼。三净藏。四夫人。
　　经。于是妙庄严王(至)却住一面。
　　赞曰。此诸人诣佛。
　　经。尔时彼佛(至)放大光明。
　　赞曰。二子化父。中下第五佛应导利有四。一佛善说法。二王解珠施。三王念佛色。四佛问记成。此初二也。
　　经。尔时妙庄严王(至)功德如是。
　　赞曰。第三王念佛色。第四佛问记成。佛问记成中初问。后记。记中有六。初因．二体．三国．四劫．五众．六土。
　　经。其王即时(至)庄严三昧。
　　赞曰。广明由绪。中下第四出家获益。有六。一出家。二修行得定。三升空白佛。四叹印广陈。五下空赞愿。六说已而出。此初二也。
　　经。即升虚空(至)来生我家。
　　赞曰。第三升空白佛。有三。初升空。次正白。后结叹。
　　经。尔时云雷(至)得善知识。
　　赞曰。第四叹印广陈。有三。初明宿因方遇善友。次释善友利益之义。后彰善友二子之因。此初也。
　　经。其善知识(至)三菩提心。
　　赞曰。此释善友利益之义。有二。初彰示教利喜令证大菩提果。后显令得见佛发菩提心因。善戒经及菩萨地云。亲近善友者戒无穿缺。多闻．修证．哀愍．无畏．堪忍．无倦．言词辨了。名善友相。求施利乐于此正知。有力．善权．饶益不舍．大悲无傥。名为善友。所作不虚。威仪圆满．言行敦肃．无倦．无嫉．俭畜随舍．谏举．令忆．教授．教诫．能为说法。是名善友。可为依信。有病无病爱敬供侍．翘问迎礼修和敬业。四事什物不阙应时。谨敬承事问听无动。名为亲近。涅槃经言。善知识者谓佛菩萨辟支佛声闻人中住方等者。何故名善知识耶。善知识者能教众生远离十恶修行十善。以是义故名善知识。
　　复次善知识者如法而说如说而行。云何名为如法而说如说而行。自不杀生教人不杀生乃至自行正见教人行正见。若能如是则得名为真善知识。善男子。如空中月从初一日至十五日渐渐增长。善知识者亦复如是。令诸学人渐远恶法。增长善法依华严经菩萨有十种善知识。何等为十。一能令安住菩提心。二能令修习善根。三能令究竟诸波罗蜜。四能令分别解说一切法。五能令安住成热一切众生。六能令具足辨才随问能答。七能令不著一切生死。八能令于一切劫行菩萨行心无厌倦。九能令安住普贤行。十能令深入一切佛智。又善知识是我父母生长一切诸善根故。又为良药疗众病故。又为眼目作导明故。又为日月开照出世正觉路故。乃至广说。是全梵行化令见佛。名是大缘。令发无上大菩提心名是大因。由此因缘令证佛果名作佛事。
　　经。大王汝见(至)令住正见。
　　赞曰。此彰善友二子之因。
　　经。妙庄严王(至)如频婆果。
　　赞曰。第五下空赞愿。有二。初赞五德。后发六愿。此初也。绀音古暗反青赤色也。皎如青绀莲华叶故。红环绞饰故言青赤。频婆果者色丹且润。故以为喻。
　　经。尔时妙庄严王(至)诸恶之心。
　　赞曰。下发六愿中。初总赞佛法。后别发六愿。若教若诫二种所行处所。皆悉安隐。众生离恶而摄善故。
　　经。说是语已礼佛而出。
　　赞曰。第六说已而出。
　　经。佛告大众(至)菩萨是。
　　赞曰。下第二段会今古。
　　经。是药王药上(至)亦应礼拜。
　　赞曰。下第三段劝人归礼初叹。后劝。
　　经。佛说是(至)得法眼净。
　　赞曰。品第四段结成胜益。对法第九等云。无间道能远尘。解脱道能离垢。由二满故得法眼净证初果也。

　　普贤菩萨劝发品

　　三门分别。一来意。二释名。三解妨。
　　来意者。论云护法力者。普贤品及后品示现。嘱累品佛自三周付嘱护法。此品菩萨劝发众人护法故此品来。
　　释名者仁慈慧悟曰贤。德利周备名普此由内证一真外成万德。所以德利周备仁慈慧悟故名普贤。般若理趣云。一切有情皆如来藏。普贤菩萨遍自体故。由证普遍贤善之理能证之道名为普贤。故华严云普贤身相依于如如不依佛国。或由内证此普遍贤理。外彰三业无所不贤。故名普贤。此乃自利德为名也。诱奖名劝导生为发。训诱奖导令信导生名为劝发。此乃利他德也。此品之中明普贤菩萨劝发信心持经入道。故名普贤菩萨劝发品。
　　解妨者何故普贤来劝。非余来耶。答欲明信顺道证一乘三业举措无不贤故。
　　经。尔时普贤(至)右绕七匝。
　　赞曰。品文分六。初普贤来轨。二启白闻经。三佛告四法。四普贤劝发。五释迦赞劝。六时众获益。此初。有四。一从东而来。二所经之相。三从来徒属。四到已归礼华严经云。普贤身相依于如如不依佛国。智度论云。普贤菩萨一一毛孔。常出诸佛世界及诸菩萨。遍满十方以化众生无的住处。今云从东方来者。就一化身所应见闻众生为论。宝云经说。菩萨摩诃萨有十种法名善能作化。一于一佛国身不动。而能遍诸佛刹咨请说法。二于一佛国不动。能遍一切佛国听受深理。三于一佛国不动能遍供养十方诸佛。四于一佛国不动。能遍诸佛国庄严菩提悉皆具足。五于一佛国不动。而一切佛国初成佛时。坐于道场菩提树下。恭敬供养尊重赞叹。六于一佛国不动。能以自身现一切佛土。坐于道场现成佛道。七于一佛国不动。能现一切佛土转于法轮。八于一佛国不动。能现一切佛土入于涅槃。九于一佛国不动。能为一切佛土应受化者悉现其身。十菩萨得无作神通于一切十方佛土。不作变化想。不作神通想。随诸众生所应现者悉皆现之。验此普贤久已成佛。示现为菩萨。劝修妙行。无垢称云。虽得佛道转于法轮。而不舍于菩萨之道。是名菩萨行故。
　　经。白佛言(至)是法华经。
　　赞曰。第二启白闻经。有二。初来意后请疑。谓佛在日法尚难得。灭后无主如何得经。得闻．思．修生信顺故。又佛在众生惑轻业薄。可得是经。灭后众生业厚惑重。如何得经。由难信难闻难思难修故。
　　经。佛告普贤(至)必得是经。
　　赞曰。第三佛告四法有三。初标。次显。后结。一为诸佛护念者。谓要根熟。般若论云善护念诸菩萨为根熟菩萨说。根未熟者闻名未得。根熟便能得教及理。二殖众德本者。要先双修福．慧二因。起信等根方得闻等。三入正定聚者。正见决定。四发大悲心救济众生。初是资粮道能闻能思。次是加行道能修定观。次是见道能证深理。后是修道能习能证。依此四位各增上故。又外遇佛护。内修善本。决定不谤．慈悲广大。并在地前方能于经教．理双得。然依瑜伽正定聚者要入初地。此说不尔。
　　经。尔时普贤(至)浊恶世中。
　　赞曰。下第四普贤劝发有四。一明护持。二与现益。三若但书写是人命终当生忉利天上下与后益。四有如是等功德利益下结劝发心此初也。大集经月藏分说佛灭度后初五百年解脱坚固。第二五百年禅定坚固。第三五百年多闻坚固。第四五百年造塔寺等福德坚固。第五五百年斗诤坚固。此有三释。一云今当第三五百年多闻坚固。依于大乘正法一千年。正法之后故言后五百年。二云今当第五五百年。此中所言后五百岁当最后故。依上二解此前此后有受持经。虽非不护此后时中人多弊恶。信者为难故须拥护。三云世尊记别时分。一一种类各五百岁。皆名灭后后五百岁。于此诸时菩萨皆护。由拥护中十地论说有三护法。一护教法。书写读诵为他演说故。二护行法。思惟修习于修行时。有诸障难摄受救济故。三护证法三佛菩提摄此证法。教化转授故。即显菩萨正法之时护此三法。犹有证故。像法之中护教．行法更无证故。末法之后但护教法又无行故。禅法秘要非大乘宗不须和会。悲华经及真谛所云如来灭后。后五十年。理恐文错。有云灭后人年五十岁时。故不相违。
　　经。其有受持(至)皆不得便。
　　赞曰。下第二与现益。有三。初明三品修与益异。二若法华经行阎浮提下明经行于世。是普贤力。三若有受持读诵等下能行之者与普贤行合。初文之中初下品受持为护。次是人若行下中品受持为护。后世尊若后世下上品受持为护。此初。有二。初标一切恶法恶人不得其便。后别明十二非人亦不得便。伺音相吏反。玉篇[口/└/日]厘反奄也候也。窥觇伺视也。
　　经。是人若行(至)陀罗尼。
　　赞曰。此中品受持为护。有四。一读时为护。二思时为护。三忘者令忆。四见者增进。增进有三。一见而喜进。二得定。三得总持。法音方便者说法之加行智定。
　　经。世尊(至)神通之力。
　　赞曰。此上品受持为护。有五。一教其轨则三七日精通。二令见授道闻法得总持。三恶者不损。四正说神咒。五结己之力。求索者须法华人。或凡所善愿有规求者。于三七日一心精进者。普贤观经明行法有五。一三七日即见。二七七日得见。三一生得见。四二生得见。五三生得见。此中古说上品精进一七日见。乃至第五品修三生方得见。又此不定。初见劣身可一七日。乃至三生得见胜身。修异长时方见胜故。精进者彼说六法。一庄严道场。二洗身净洁。三六时礼拜。四启请六师。五昼夜读诵大乘经典。六思惟甚深空法道理。作是观时即见普贤。能灭百万亿阿僧祇生死重罪。未见六师文。今且释者。释迦佛为和上。文殊师利为阿阇梨。弥勒菩萨为教授师。十方佛为证者。十方菩萨摩诃萨为同法侣。普贤菩萨为忏悔戒主。方可忏悔受三聚戒等。如此启请方见普贤。
　　经。若法华经(至)威神之力。
　　赞曰。第二经行于世是普贤力。
　　经。若有受持(至)手摩其头。
　　赞曰。第三能行之者与普贤行合。故佛摩顶。
　　经。若但书写(至)娱乐快乐。
　　赞曰。下第三与后益。为三。下品修生忉利等天。中品修受持等生夜摩等天。上品修千佛授手等。此初。有三。一但书生处。二迎相。三身状。生下四天亦下品生。略而不举。
　　经。何况受持(至)如说修行。
　　赞曰。此中品修受持等。生夜摩天及上二天不见佛故。文略无果。
　　经。若有人(至)而于中生。
　　赞曰。此上品修千佛授手等。有四。一千佛授手。二令无怖畏。三往生处。四见菩萨。前来所说三品修生。且举一相非尽实理。实理十法行一一之中皆有三品。只如中品已有受持乃至解义。上品亦有随自修习有上下故。如说而行各有下上。今但于中品说有。上品便无。据一相说。上十法行辨中边说前八是闻慧为下品。第九是思慧为中品。第十是修慧为上品。于闻慧中书写供养施他为下易故。听闻披读讽诵为中。受持开演为上难故。又修一二三行为下。二四五六行为中。三七八九十行为上。类望异故。
　　经。有如是等(至)使不断绝。
　　赞曰。普贤劝发中。第四结劝发心。有二。初显胜劝行。后护法令行。
　　经。尔时释迦(至)菩萨名者。
　　赞曰。下品第五段释迦赞劝。有三。初赞美普贤。次赞持经者。后于行者违顺之相。此初。有三。一赞护助经。二叹其愿行。三护持名者。叹愿行有三因。一自利。二利他。三叹修人。
　　经。普贤若有(至)衣之所覆。
　　赞曰。下赞持经者。有四。一顺佛行。二离众恶。三当得出世。四定厌生死。此初。有六。一为见佛识理．智．化三种身故。二为亲闻法解教意故。三为供养佛法供养故。四为佛赞契佛本心佛随喜故。五为佛手摩佛教被心为授记故。六为佛衣覆则为具足惭愧柔和忍辱等故。
　　经。如是之人(至)普贤之行。
　　赞曰。离众恶。有五。一厌世荣乐。二不好恶缘。三心善调净。四灭除烦恼。五少欲修行。不好恶缘中有三。一邪行。二恶业。三外道手笔伎艺也。心善调净有三。一质直。二正念。三福德。灭除烦恼中有三。一除三毒。二灭嫉妒。三去三慢。少欲修行中亦三。一少欲。二知足。三修普贤行。
　　经。普贤若如来(至)法座上。
　　赞曰。第三当得出世。有五。一向道场。二破魔众。三登正觉。四转法轮。五升法座。
　　经。普贤若于(至)得其福报。
　　赞曰。第四定厌生死有二。一不贪资什。二得现果报。
　　经。若有人(至)得现果报。
　　赞曰。品第五段释迦劝赞中。下第三段于行者违顺之相。有五。此中有二。一毁者无眼毁净法眼故。二叹者现报。心．田俱胜故。
　　经。若复见受持(至)当如敬佛。
　　赞曰。此中有二。一说过者癞病。二轻笑者得罪。三劝生恭敬心。轻笑得罪有十病。如文可知。缭戾者缭音力小反绕也说文唯有了达．蓼菜．目精．朗了。更无了音字。有二燎字。一燎炙。二缭绕。今从力小反。角睐者睐音洛代反。玉篇童子不正也。视也。内视也。
　　经。说是普贤(至)作礼而去。
　　赞曰。品第六段时众获益有二。初获益后奉行。
　　基以谈游之际徒次博陵。道俗课虚命讲斯典不能修诸故义。遂乃自纂新文。夕制朝谈讲终疏毕。所嗟学寡识浅理编词殚。经义深赜拙成光赞。兢兢依于圣教剽剽采于玄宗犹恐旨谬言疏。宁辄枉为援据。此经当途最要。人谁不赞幽文。既不能默尔无为。聊且用申狂简。识达君子幸为余详略焉。仍为颂曰。
　　已采众经要行．理　　略赞一乘真法义
　　片言契实施群生　　愿共速成无上果

　　妙法莲华经玄赞卷第十

　　调露贰年九月。在西京大慈恩寺翻经院智论师房。写落后之书。弘绎师之雅迹。势大王之高操。美小王之媚好。在书数定。仍不在心别。未期间忽焉迁化。神虽逝矣余风尚存。每讲疏给。屡伤追念。唯愿乘斯福善三会初登。藉此熏修。方上品泛真如海。游波若船。悲苦有情智涅槃乐。穷无穷界。尽无尽生。咸灭苦因俱登乐果。
　　保安三年(壬寅)七月十一日(丁卯)申克书写了法隆寺住僧觉印之。
　　愿以书写妙法华　　所释大乘慈恩记
　　大师父母并七世　　乃至法界速成佛
　　天承元年(辛亥)六月二十一日(丙戌)摄见。
　　始自去年正月下旬之比药师寺善明房得业□□□□了为往生极乐利益□□□。
　　保安三年腊月十三日以兴福寺圆如房之本移点已了为令法久住利益人天为之。
　　此点本(&;)高名本也又本(&;)者皆点本也以朱付之墨皆书也可悉之末学迷欤。
　　大正十五年七月二十日对照觉印五师之点本加一交了此日讲寿量品了　夏安居讲三经末学法隆贯主定胤。

