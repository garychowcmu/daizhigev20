  涅槃玄义发源机要
　　宋 智圆述




　　涅槃玄义发源机要序

　　夫涅槃无方。佛性无体。而菩萨见之谓之假。二乘见之谓之空。凡夫日用而不知。故如来之道鲜矣。古者能仁大觉愍群机之未悟也。于是仰观妙理。俯立嘉号。圆常之经于是乎作也。其体言见心。得兔忘蹄。不知纪极。洎乎去圣逾远。人根渐钝故。四依大士撰之以疏。童蒙之类又不能晓其旨。故人师申之以记。俾因记以了疏。因疏以知经。因经以识理。理斯达矣。孰为经乎孰为疏乎孰为记乎。混而为一则如来之道不远而复。若乃考其功。则记为启发之先也。故秉笔立言者。实难其人。尝试论之。夫欲开前疑。决后滞者。必在乎识也。学也。才也。匪识胡以宗圆理断是非。匪学胡以晓群言通理论。匪才则言之不文行之不远。三者备矣。始可与言笔削已矣。斯玄疏者。盖章安法师用智者义趣演龙猛宗旨以申经意也。遂古作者莫之与京。圆不佞识昧学寡才短。故非立言之人也。窃念斯文坠地传受道息。于是辩理解纷而笔记之。乃有玄记两卷疏记二十卷。文浅义迂实无所取。意者。俟夫后世者。有达如荆溪者。忿我之纰谬。秉洪笔敷丽藻而发挥之。俾斯经斯疏光大于时。导无穷之机入秘密藏者。岂不功由于我耶。夫经名者。题榜大理。经文者剖析众义。众义由大理所出也。譬如观发源必知其流多也。挹众流必知其源一也。故玄之五义疏之五门。大底申明于此旨。使大理众义总别相涉无越三德尔。夫三德者。实诸佛之所证也。众生之所具也。生佛不二同归于心。若然者。则首题之总。品卷之别。在我方寸。岂他物哉。尝撰疏记以指归为名者。盖令于别而识总也。今玄记以发源为号者。盖令于总而识别也。此乃赞述疏主之微旨耳。岂古自我作哉。抑又此之玄义皆用经语以成文章。具引则文烦。略之又义阙。繇是粗征经文。聊辅大义。机要之名。又在此也。吾宗达人且不以狂简罪我。或有可观无隐乎尔。时圣宋三叶天子在宥之十七载。大中祥符纪号之七年岁次甲寅正月既望。钱塘沙门释智圆字无外。于大慈山崇法寺方丈。绝笔序云。

　　涅槃玄义发源机要卷第一

　　　　宋钱塘沙门释智圆述
　　此玄义即章安旧文既辞旨尽善。故荆溪不更修治。或曰。下文有此中遗一章之语。即知亦经再治。今谓不尔。遗章之语盖后人签注书者谬写。此乃鄙语常谈。岂是荆溪再治之例。若再治者。应书云。四明不生不生下注阙字。如梁氏删止观书三大章皆注阙字。今以七义验之。知不再治。一者疏文再治则于总题削大般二字。今此备有知非再治。二者题下无再治之人号。故三者。或谓阙逸借使阙逸治者之号。则不合显书疏主之名。例下疏中。只合云顶法师撰。今既显书名讳知非再治。四者文中全无私谓之语。知非再治。五者准净名部。荆溪亦但删略疏文。而不再治玄义。以此例彼知非再治。六者疏文旧本再治二俱在世。而此玄义唯有一本。知非再治。七者准下疏文释义有阙。则荆溪私加补助。今既再治。何故不生一章阙遗无释。然义非难见。但恐后学穿凿。故此评之。初题目二。初标法。题玄义者。五章释题妙尽经旨。故称玄义。二显作者。沙门者。此翻勤息。谓勤劳息断烦恼故。瑞应经云。息心达本源故号为沙门。若乃息见思之妄心。达真谛之本源。藏通沙门也。息尘沙之妄心。达俗谛之本源。别教沙门也。息无明之妄心。达中道之本源。圆融沙门也。又次第息三惑达三本者。是别沙门。一心中息三惑者。是圆沙门。今疏主即圆人也。然沙门之名。于诸教中复通因果。今约疏主迹说。乃住前因中沙门也。灌顶即名讳。华严第十法云地名灌顶位菩萨也。经云。诸佛智水灌其顶故名。为受职。故名灌顶。字法云小字非凡。盖言十地之圣非三贤之凡也。俗姓吴氏常州义兴人。祖避地东瓯因而不返。今为临海章安人也。父夭早亡。母亲鞠养。生甫三月孩而欲名。思审物类未知所目。母夜称佛法僧名。师乃口效音句清辩。时共惊异。因告摄静寺惠拯。法师闻而笑曰。此子非凡。即以非凡为字。及年七岁还为拯公弟子。才业日新玄儒并骛。弱冠之岁进具律仪。洎拯师厌世沐道天台。即陈至德元年。时俗寿二十七也。智者辩才云行雨施。能领能记唯师一人。故方集奔随为法上将。后于隋大业十年十月。庐于天台之南。撰此疏文。越五年于安洲绝笔。即唐武德元年也。常于章安摄静寺讲说此经。值海贼抄掠道俗奔委师。挝钟就讲颜无慑惧。贼徒麾幡诣寺。忽见兵旗曜日。持弓执戟人皆丈余。雄悍奋发。群贼惊散其感通有如是者。事迹见唐续高僧传习禅科。若乃撰疏之休征为法之难苦。则下文详悉。以唐贞观六年八月七日终国清寺。春秋七十二。将终之际身现微疾。室有异香。命弟子曰。弥勒经说佛。入城日香烟若云。汝多烧香吾将去矣。有同学智晞。智者亲度。于贞观元年卒。临终云。吾生兜率矣。见先师智者宝座行列。皆悉有人。唯一座独空云。却后六年灌顶法师升此说法焚香。验意即慈氏降灵。计岁论期审晞言不谬。是故灌顶之名法云之字。岂有过实之畏哉。撰者。鸠集文义解释之也。本文二。初总序玄旨二。初标。题大般涅槃经序者。以此序是开题序王。故别标之。如法华玄别行经序。亦标云序王。或除削此题者。非也。二夫正下正序二。初总叹三德宗归二。初叹所诠宗极三。初双叹事理二。初正叹事理融即二。初叹即事之理。二叹即理之事。理即三千三谛之理。生佛一贯因果无殊。事即十界迷悟之事。始终两异新故有别。然而即事而理。波即水也。即理而事。水即波也。故此事理是今经之所诠。斯教之极致故。于文首举而叹之。初文者。正道即妙理绮互其文。正以简邪道约能通。谓涅槃佛性之理。无二边邪而遍通一切。故名正道。妙则不纵不横。理乃无所不统。无始终之喧动。故称幽寂。无新故之滞碍故称虚玄。又幽寂即妙理寂绝。虚玄即正道虚通。而言正道幽寂者。盖言正道即妙理故。妙理虚玄者。盖言妙理即正道故。虽有二名而无两体。然则约理乃无始终新故之异。约事则始终新故宛然。今谈于理实不离事。即始终而无始终。即新故而无新故。其犹指波即水也。二无始下叹即理之事。即无始终而有始终。即无新故而有新故。其犹指水即波也。波水融一理事谁分。无明生死等者。无明对种智为始终。生死对涅槃为始终。翻无明为种智。即生死证涅槃。故本自有之者。无始本迷故。修因方克者由缘了因得智断果故。二此经下结为今经所诠。非始之始等者。问向以无明生死为始。今何故。以佛性三因为始耶。答无明生死体。即三因。二若佛下复疏释成三。初按定。是则下释上二句义。如即理事也。因理即果理故佛性非因。果如下果理即因理故。涅槃非果。二若因下复释上文。既显因果理同。则非但极果所证之理。非新非故。下凡所具之理亦非新非故也。文中反覆释成。故云因如不异果如。果如不异因如。大抵只显因果理一耳。问据前所释。乃以涅槃为新佛性为故。此中合云非止涅槃之如非故。何以却云非新耶。答若因果对明诚如所责。今虽分句释义。但显因果理同并非新故耳。故下结云。是则佛性涅槃因果之如。皆是非新非故也。三是则下结成。三非新下结归三德。以理事对一性二修。共成三德。一性是理以配法身。虽理本具三。今对修成一。二修是事虽智断俱冥于理。今对性但二。此即合性为一合修为二。若约开说则修性各三。理具三法身。智即三般若。断即三解脱。开虽成九。九只是三。三九互融展转无碍。下明体宗用三。各各互具即此意也。即理成解故曰非新而新。即理成惑故曰非故而故。既惑解即理故种智不发。无明不断而断。即一而三故。非点水之纵。即三而一故。非烈火之横。不纵不横如新伊字。凡论修性进否非一。显性录备明之。二辨能诠兴由二。初通举一化利钝不同者。一切众生无不本具三德平等无殊。但由熏习浅深故。成利钝差别。利根者于华严座席即悟圆常。故法华云。始见我身闻我所说。悉皆信受入如来慧。其钝根者如聋如哑全生如乳。故须三味次第调熟。来至今经方归秘藏。故法华云。除先修习学小乘者。如是之人我今亦令得闻是经入于佛慧。其有不定根性。则于三味得悟妙理。对前名钝对后名利。由此根机不等故。有五时之教差别故云。是以大圣赴缘等也。顿即华严。渐即三味。鹿苑渐始。方等渐中。般若渐终。法华涅槃会前顿渐归非顿非渐。顿则下征下经文证成其义。忍草等者。第二十五云。雪山有草。名曰忍辱。牛若食者。即得醍醐。雪山譬佛。忍草譬教。牛譬机缘。食譬修行。得譬入位。顿机扣佛说圆顿教。闻教修行解发入住。此证利根。于华严会悟三德理。彼虽兼别且约圆说。渐则下第十三云。从牛出乳。譬从佛出十二部经。即华严也。从乳出酪。譬从十二部出九部。即阿含也。从酪出生酥。譬从九部出方等。从生酥出熟酥。譬从方等出般若。从熟酥出醍醐。譬从般若出大涅槃。法华与涅槃开显义同。故经省之。此证钝根。既于华严全生如乳。故须历三味渐次调熟。至于今经方悟三德。故云次第圆满。因前四味次第。得至今经三德圆满。故云次第圆满。喻之下二十七云。置毒乳中乳即杀人。酪及二酥置毒亦尔。宿习了因名为置毒。藉今闻教毒发不同。若昔于二酥下圆乘种。故今再闻无明即灭。名为杀人。此证不定根性味味得入也。皆是下总结也。释迦。此云能仁。妙穷权实者。五时增减不出四教。教教所诠岂离十界。藏通诠六。别圆诠十。由即不即故分四殊。今能仁究竟显理。十界唯心九权一实。权实理等故云妙穷。巧赴下亦由众生理具权实。故感如来施权实教。权实虽异理常平等。故不二门云。由众生理具非权非实为权实机。佛亦果具非权非实为权实应。罄尽也。爽失也。二今此下别彰。此经开通往昔等者。开诸权门显今实义。故法华云。开方便门示真实相也。密义者。佛若不说偏小不知。故名密义。又已前显施方便。而密意在圆。今谈此意故云显发如来方便密义也。毕竟不入涅槃者。偏小之机。谓佛灰灭圆顿之机。知佛常住。二此经下别序五章玄义。初序二。初广序释名二。初翻名释义二。初约三德释二。初通举梵文。二随文翻译二。初释别名三。初翻对开章。二依章正释。二种烦恼生死者。界内见思烦恼感分段生死。界外无明烦恼感变易生死。免斯因果者。因谓烦恼。果谓生死。通释下包广曰大。三德圆融包括百界故。俱受大名圆融故。俱无二边之喧动故。皆称寂灭圆融故。俱超二死之暴流故。悉名究竟。三别通下结意。显题无上至极果者。即约究竟所显涅槃。以立题也。二指通名圣教之总名者。大小偏圆总名经故。事在别释者。如法华玄义中约有翻无翻各有五义也。无翻五者。以彼语多含此方单浅。不可以单翻复。应留本音。既不可翻而含五义。一法本。二微发。亦云显示。三涌泉。四绳墨。五结鬘。有翻五者。一翻为经。二翻为契。三翻法本。四翻线。五翻善语教。昔佛法初度梵汉未明。故有无翻之说。乃是河西群学所传晚人承用耳。有翻之家虽具五义。以经为正。以此方先圣之语悉名经故以佛语为经。此义翻也。是以三藏中但有经藏。十二部中但有经部而无线藏线部等名。二若具下约三谛释。然三德三谛同体异名故。前约三德。次约三谛。文分为二。初重翻别名。二再释三字。初约真俗中俱名大也。初明真谛。遍荡相著故。大故云大若虚空。次明俗谛。体具三千故。大故云其性广博。后名中谛。遮照不二故。大故云又名不思议等。不因小相者。虚空绝待非对小名大也。二约真俗中俱名灭也。初约真谛自行名灭。灭凡夫生死故云灭。二十五有灭二乘涅槃故。云及虚伪物。次约俗谛化他明灭。则随类现形灭彼三惑故。云得二十五三昧也。二十五三昧如圣行品说。后明中谛。灭真灭俗故。云生灭灭已。生即是俗。灭即是真。二边俱灭故云灭已。是则中谛名寂灭乐。三约真俗中俱名度者。度以过越为义。三谛无著悉是过越。咸得度名。不著于俗故云度于不度。不著于真故云又度于度。又度此彼下约中谛明度也。不著双照故云度。此彼之彼岸不著双遮故。云亦度非彼非此等。此即生死俗。彼即涅槃真。神龟者。中华古今注云灵龟者。玄文五色神龟之精也。上隆法天下平法地。能见存亡明于吉凶。水陆俱度者。譬中道度于二边也。水喻生死。陆喻涅槃。二总揽结归三法等者。哀叹品云。何等名为秘密之藏。犹如伊字三点。若并则不成伊。纵亦不成。如摩醯首罗面上三目。乃得成伊。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。故知即一而三。即三而一。方是涅槃也。二金刚下略序余四。然释名总论三法体宗用。别论三法。总既含别。别不离总。故体即是大。宗即是度。用即是灭。教相分别总别之三法耳。是故五章不出三法。金刚宝藏等者。二十一经云。譬如宝藏多诸珍异种种具足。佛道甚深奥藏。亦复如是。多诸奇异具足无缺。名大涅槃。二边不坏故曰金刚。含摄三千故名宝藏。无二死迁变故曰恒安。无三惑热恼故曰清凉。不老不死即常住不变也。置毒佛性者。毒喻佛性。五味喻五道。二十七经云。譬如有人置毒乳中乃至醍醐皆悉有毒。名字虽变毒性不失。若服醍醐亦能杀人。众生佛性亦尔。虽处五道受别异身。而是佛性常一无变。应以见性破惑名为杀人。即是今经大力用也。前引置毒喻五时教。此引置毒喻五道机同引一文而用意各别。毒鼓如第九经。譬如有人以新毒涂鼓于众人中击。虽无心欲闻。闻之皆死。唯除不横死者。是经亦尔。于诸行众中有闻声者。所有三毒悉皆灭尽。虽无心思念是经力故。能灭烦恼犯重造逆。闻已亦作菩提因缘。渐断烦恼。除不横死一阐提辈。八自在我者。一一多示一身以为多身。身数大小如微尘。充满十方。如来身实非尘。以自在故现微尘身。二大小示一尘身满大千界。三轻重以满大千之身。轻举飞空实无轻重。四色心如来一心安住不动。所可示化无量形类。五根六根互用。六得得一切法亦无得想。七说演一偈经无量劫义亦不尽。八见如来遍满一切处。如虚空不可得见。具如第二十一经。常住二字者。寿命品云。常当系心修此二字。佛是常住。若有修此二字。当知是人随我所行至我至处。四谛品云。或闻常住二字音声。若一经耳。即生天上。无上醍醐者。即经云。从熟酥出醍醐如从摩诃般若出大涅槃也。二名含下结极教之相也者。圣人被下之言曰教。分别同异曰相。谓分别今经三德圆融。异偏小纵横也。又望前诸部明圆虽同兼等则异。今虽重施同知佛性故与兼等其义永殊。天竺五处不同者。五国咸名天竺。而言音各异。天竺或言身毒。或言贤豆。皆讹也。正言印度。印度月名。月有千名。斯一称也。良以彼土贤圣相继。开悟群生照临如月。因以名也。奢切小殊者。谓言音大同。但奢缓亲切小异。如中国云摩诃。东南称摩醯也。此间楚夏者。此则言音大异。如中国云般涅。西北称涅隶。淮南曰楚。中原曰夏。楚即蛮夷也。中原语正类彼中天。淮楚语讹。类彼西北。春秋后语曰。楚之先季连苗裔曰鬻熊。其子事周文王早卒。子熊任。任生熊绎。成王举文武之勤。而封于楚蛮也。孔安国曰。大国曰夏。双卷者。自有二经。一在王舍城鹞山中说。名佛般泥洹经上下两卷。即西晋帛法祖译。一在毗舍离国大林中重阁讲堂说。名大般涅槃经。亦上下两卷。即东晋释法显译。而此二本皆是小乘。六卷名大般泥洹经。亦法显所译。大本即无谶所翻六卷。乃是大本前分耳。是义下斥古非也。肇论下彼涅槃。无名论云。泥洹泥曰涅槃。此三名前后异出。盖是楚夏不同耳。涅槃者正也。故今云。为彼土正音。如言大者下以此方大含多义以例涅槃。不偏翻一切至于此者此即涅槃。大品云。一切法中涅槃为第一。又大下名字功德品云。所言大者。名之为常神通者。璎珞经云。神名天心。通名慧性。天心慧性究竟开发。名之为大。故曰极号。常乐下总包四德故名为大。故曰都名。故不可翻也者。以涅槃多含故存梵语。是色声之法者。手书故属色。口说故属声。不可下累书是色叠说是声。意云。既书梵名不可更书华名也。又一梵名具含多义不可累说。由是不翻。义岂可多者。此师不许一名含多义也。但一下正示己义。还引此方息字为例。问多训与多义。岂不同耶。答不同。如训子息时。但有子息一义。故子息名下更无多义。此皆人师情见如此。盖匪通方。或训长息者。以生长训息也。暂时消息者。此以调养为消息。报示消息者。此以音信为消息。一名四实者。先陀婆一名。而有盐器水马之四实。智臣善解者。菩萨品云。如是四物共同一名。有智之臣善知此名。若王洗时索先陀婆即便奉水。若王食时索先陀婆即便奉盐。欲饮奉器。欲行奉马。经喻如来密语。唯大乘智臣应当善知。四等者。谓慈悲喜舍也。亦曰四无量。无量从境四等从心。境虽无量我心常等。以轻代重者。以智慧翻般若也。真丹者。或云。震旦旃丹指那指难。皆梵音赊切也。若准华严翻为汉地。又婆沙论中有二音。一云指那。此云文物国。即赞美此方是衣冠文物之地也。二云指难此云边鄙。即贬挫此方非中国也。西域记。翻摩诃支那为大汉国。或谓日出东隅其色如丹。故云震旦。真丹者。此皆讹也。竺道生者。竺姓也。道生名也。本姓魏钜鹿人。幼而颖悟聪哲若神。后值沙门竺法汰遂改俗受业因姓竺也。言涅槃圣者。初生游长安。从罗什请法关中。僧众咸谓神悟。后还建康住青园寺。寺即晋恭思皇后褚氏种青之处。因以为名。以六卷泥洹。先至京都。生剖析经理洞入幽微。乃说阐提皆得成佛。遂撰十四科。其第十众生有佛性义云。经言阐提无者。欲击励恶行之人。非实无也。以其见恶明无无恶。必有抑扬当时诱物之妙。岂可守文哉。于时大本未传。孤明先发独见忤众。于是旧学以为邪说讥愤滋甚遂显大众摈而遣之。生于大众中正容誓曰。若我所说反于经义者。请于现身即表疠疾。若与实相不相违背者。愿舍寿之时踞师子座。言竟拂衣而游。初投吴虎丘山。旬日之中。学徒数百。其年夏雷震青园佛殿。龙升于天光影西壁。因改寺名龙光。时人叹曰。龙既去已生必行矣。俄而投迹庐山销影岩岫之中。僧众咸共敬服。后涅槃大本至于南京。果称阐提悉有佛性。与前所说合若符契。既获斯经寻即讲说。以宋元嘉十一年冬十一月庚子。于庐山精舍升于法座。神色开明德音俊发。论议数番穷理尽妙。观听之众莫不悟悦。法席将毕。忽见尘尾纷然而坠。端坐正容隐几而卒。颜色不异似若入定。于是京邑诸僧内惭自疾。追而信伏其人鉴之至征瑞如此。尝著涅槃记。事迹委如梁传第九。其于涅槃独见若此故。时人美之为圣。引下文引唱灭速灭。即是译人翻涅槃为灭也。前家下今师判也。前谓生公后指庄严唱灭速灭但约生身故云止灭。于生复灭灭者亦灭涅槃也。二边俱灭故称寂灭。白马引第二文。长干引第十五文。定林引第五文疮疣即二死也。梁武引二十三文。因中用智名断。果上惑尽名不生。睿师下睿公释论序也。秦言者。秦有亡秦符秦姚秦乞伏秦。今云秦者。姚秦。亦曰德秦。以符秦为前秦也。睿乃什公门人。即姚秦时也。方册者。即此土经籍也。礼记中庸篇曰。文武之政布在方册郑玄注云。方版策简也。或曰。一扎曰简。连编诸简曰册。故左传序曰。大事书之于册。小事简牍而已。梵音不可变者。谓不可翻也。唐三藏明不可翻。凡有五例。一秘密。如陀罗尼。二多含。如薄伽梵。三此方无。如阎浮树。四顺古。如阿耨菩提。五生善。如般若。今涅槃不翻。应在生善多含之例。即时书之者即就也。匠者。谓师谓什公也。受者。谓资谓笔受之人也。谨敬也。四云下约所诠之理不可思议故。双非华梵。又理难思故不可翻。而摩诃亦可翻大故。非不可翻。灭据下法即五阴。人即假名。生死下灭生死妄法证涅槃真法。转凡夫因人为极圣果人。以转释度义也。灭名目无者。目谓题目以灭名题目其无。以度名题目其有也。实法即第一义谛。假人五阴俱不可得故。云俱灭相续即世谛。从因至果革凡成圣故去。俱度三云下苦依身在名有余。身智俱灭名无余。而非永免者。谓死已还生故但名灭。佛于三界更不受生。方得名度。观师下难开善。初解也。生死之人附何而度者。且人之与法岂得相离。由五阴实法有众生假人。如揽指成拳。故无异体。其法既已先灭。其人附何而度。此难彼释灭义也。若生下人既可转例知。法亦可转以人法无异体故。何得云生死法灭耶。此难彼释度义也。今研下今师以四教望之。次第破彼四解。三果生死未并灭者。初果虽灭四趣生死。而有欲界人天七生。二果尚有一生。三果虽无欲界生死尚有色无色生死。故前三果未并灭也。凡法下约有余解脱难。子缚已断名因灭。苦依身在名果未灭。若灰下约无余难假法俱寂者。谓假人宝法也。寂则不论度者。人既寂灭约谁论度。又下下小教所谈二乘取证无余无作佛义。凡法都不灭等者。以三藏菩萨不断惑故。不论灭。与不灭度与不度者。以本自不生今则无灭。若法若人俱如幻化故。非但下灭伪法。在十住灭真法。在十行灭伪法故度。凡人灭涅槃故度。圣人言不涉真法者。彼释灭但云生死之法。灭语不下释度。但云生死之人转。故云不涉真不论圣也。灭之与度不纵不横者。灭即三解脱度即三般若。而体同名异。三一相即不纵不横。既非下小即三藏。共即通教。菩萨别教。佛即圆教。先圣法言唯兹四教。彼既并非故不敢道。受此有无犹是苦等者。领受二见故逼迫为苦。执此起惑故成集。修行对治故是道。断常俱离故是灭。此斥开善有无之义。全同断常。言犹是灭谛者。谓纵灭断常未出三藏小乘。意未涉大故云犹是灭谛之真。下开善所说尚非小乘灭义。云何释今圆顿涅槃。若以至目有者。牒义。若双下按定双目生死者。谓以灭度俱约生死以说也。生死本自下正难。则无度法等者。实法既无假人亦无故。云亦无度者。既不可下以生死本空如幻化故。云何下生死尚不可。何况涅槃耶。疣赘者上音尤。下之汭切。说文曰。疣赘也。小曰疣。大曰赘。释名云。疣者。丘也。出于皮上如地有丘。今以灭度之义。如彼疣赘通真之理喻之虚空。若以下约别教破。且以初地中道为涅槃。文中先邪次小。约二边次第纵破也。纵非邪执乃是小义。纵非小义乃是教道。二边定非中道。涅槃以名召法等者。以灭度名召有无法。以有无法应灭度名。名物尚存者。物即法也。能通拙者。且据三藏二乘为破析色故。拙所通伪者。所证偏真非是真实故。贫住化城者。乏大乘财食。犹如贫子止住草庵。患佛道长远。譬之疲商权息化城。法华开显破草庵之滞情。荡化城之执教。故云久已被弃。云何下安用法华已弃之义。用释今经圆常之名。偏邪二边者望当教但中理故。二边悉是偏邪。有不关无等者。有无不融故非圆义。纵横狼籍者。各体故纵并得故横。劫掠下掠力尚反。夺取也。经喻外道窃佛常乐之名。喻以劫牛。今斥开善但得灭度之名。如掠劫群牛。不知其义。如不解钻摇。三藏酪浆尚犹难得。况通别二酥圆醍醐耶。又灭度无明亦非究竟者。以破无明通分真故。灭度究竟者。破惑究竟唯妙觉故。方得字上或有灭度二字者。文误以后下后谓妙觉前谓分真。第二第三者。文亦误。应云第三第二也。第三约尘沙无明。第二约四住尘沙。初番即有余无余尚不可。以第四番中分破释涅槃。况用第三。第二尚不可以第三第二。况用初番小乘义。以释圆顿极果涅槃耶。亦应凡夫从此至彼。便应是度者。准前开善立义。乃云度者。永免之名。不云从此至彼今此例难也。既得以已有还无释灭。例应以凡夫死此生彼释度也。文中初难凡夫展转复并。意云。既许是灭即应是度。若不是度亦应非灭。何得云灭通凡夫度唯圣人耶。若圣下次难圣人既许灭义。同凡例应度义亦同故云圣人从此至彼等。若同下结难也。若同小乘凡圣。则近同小果。非至圆极之高。狭唯六道非包十界之广。若异下借使异小凡圣。但是通别。是故亦非高广。云何下结斥应作四。四十六番者。难第三第四解。亦应例前二解。作四教难之。故有十六。今文存略。前二解各约四教则成八。后二解各合为一。故但十番。然后二解文虽但一义。各含四。第三约有余无余及以三惑。则已该四教。第四既约近狭非高广。以斥之则高广在圆。近狭收三义各含四。其旨焕若。明哲下示存略意。哲智也。时人下示研难意。薳音伟远也。已如前说者。如前依开善翻名也。释其下依翻释义。于中分二。初且寄历别为释义故。次正约圆融为显理故。非前历别无以显后圆融。非后圆融无以会前历别。故知圆融更无别法。但是达前三九互摄耳。复于二文。皆征下哀叹品中秘藏之说。以显其义。于次第中引法说文用结三身故云秘密藏者。名大涅槃。伊字三点。首罗三目。只是譬说。还譬三德故无别途。今就义便点。是文字宜结解脱。目能照了宜结般若。至圆融释乃取合譬之文以结其义。故云法身亦非等。故哀叹所谈秘藏法譬合三义无别趣。既用法譬以证历别。合文以证圆融。乃知二文义归一揆。不可见下斥云未是今经正意。便弃历别别觅圆融。若得此意至下释经用别用圆处处多尔。秀出者。秀亦出也。又荣也。智境照发相应者。以智照境由境发智。境大智大故曰相应。境即法身智即报身。应身自在者。应遍法界如镜现像。形对像现故曰无能遏绝。非生非起者。前生即因后起即果。照无下以遍以足释其圆义。照无不遍者。圆灭周遍照三谛故。发无不足者。性灭具足发三智故。虽境智双举。正显报智圆灭耳。照遍故明穷发足故境极。逗必会者。以四教法逗权实机。随自随他示生示灭。称机无乖故曰必会。取必克者。义同上句克胜也。诸佛之师也者。诸佛即智师即是境。境能发智故称佛师。非四即之此岸。非究竟之彼岸。非分真之中流。非能契智非所契理。无始因无终果。实相绝待故并非之。故云故名实相度佛师度故。诸佛亦度者。境既绝待智亦绝待也。以境智不二故。此虽明智正在示境论云下释论赞般若偈也。境发智故名佛善来。智照境故名佛穷底。如如智等者。全境如为智如故曰如如智。全智如为境如故曰如如境。佛无碍者。即大义。自度度他者。自既出二死。亦令他出二死也。度他故彼利益。自度故我利益。一切周悉者。等彼十界故名周悉。浅深别异者。于三番中各有深浅也。法身则深二身则浅。性净涅槃一切种智则深。二净二智则浅。身智脱不同故别异。未是今经正意者。意本圆融说有次第。今据所说故非经意。意者下正约圆融三法。即三智等者三法。谓三法身也。以理智用皆可轨故。同受法名。三智即三般若。三点即三解脱。法身即一切种智性净涅槃。报身即一切智圆净涅槃。应身即道种智方便净涅槃。三法下两番融即。初明九三相即。次明三一相即。良由九只是三三只是一故也。三法即九法者。以身智脱各开三故。九法即三法者。以合三身为法身。合三智为般若。合三脱为解脱故。不三而三下明三一互融。不得相离者。即三而一故。不得相混者。即一而三故。涅槃之名遍布诸处者。涅槃是安乐法。诸处即十法界。此乃约事以辨故。有十界浅深之殊。猕猴者。毛诗草虫经曰。猱猕猴也。楚人谓之沐猴。腾枝跃树者。后汉王延寿王孙赋曰。缘百仞之高木。攀窈褭之长枝。河伯者。水神也。名天吴。山海经云。天吴八首十八尾。亦曰水伯。援神契曰。河者水之伯。上应天汉。噞喁上音验。下牛凶切。说文云。众口上见也。淮南子曰。天且雨也。鱼已噞噞。修罗怖畏得归依处者。谓与天主斗战奔北。故怖入藕丝中即归依处也。欲界报法等者。即人中饱足为乐。是报法也。断欲界结等者。即第二十一文多用。善因者。谓断结之言。皆在人中悬发上二界定。故云善因。若三下婴儿行品文也。八万等者。初果八万劫成菩提。六四二及十千。如次对二三四果及支佛。以由界内经生多少故。成菩提赊促有差。经有三文。第十云。成菩提。十九云至大涅槃。二十云。得阿耨菩提心。委释如疏记释论下诸文明菩萨法界。多明三教菩萨。或但取别教。今此乃以圆教分真名菩萨界。故知从初发心即指初住故。引此经十住见不了了。证成其义。唯取极果为佛界。问三教菩萨及圆住前。何不明之。答欲显极果住大涅槃。是经正意故。且以真因为菩萨界。余可准知。各有涅槃义也。随情逐事者。十界事别各谓涅槃。此翻法胜者。亦法尚是阿罗汉。佛灭度后八百年中。于婆沙中取三百偈以为一部。名杂阿毗昙。又撰增一集文中解二涅槃。皆先立义。次引证悉。是今经第二十一文也。灭烦恼即子缚断。离诸有即果缚断。皆是有余者二乘虽断果缚无明全在。是故望佛仍是有余。故引胜鬘证成其义。昔灭下昔教小乘以灰断为涅槃故云是尽。今经大乘以常住为涅槃。故云非尽。若依下约别义正斥。今昔相对者。昔小今大俱有涅槃。正是通途之义。非别显今经圆极涅槃也。若擘下盖约别义以弹剥之也。故云义则不然。肌谓肌肉。理谓凑理。张平子西京赋曰。街谈巷议弹射臧否。剖析毫厘擘肌分理注云。言此人弹剥善恶虽毫厘肌理之间。亦能分擘。何者下牒彼立义所灭则异者。彼以灭烦恼为有余灭生死为无余。若尔下今师正难也。法尚既于小乘以断见师子缚为有余。断生死果缚为无余。若例大乘。亦应以破根本无明为有余。破变易生死为无余。此则大小两教各有二种涅槃高下硕异。小既未破无明。岂得以小所得二种为大乘有余耶。汝今既以小乘二涅槃为大。有余则应小乘。已破无明入菩萨位也。故云若尔至同佛入无余涅槃也。何事下既若二乘已破无明入菩萨位。何故复被弹诃言非大乘耶故云被诃言非也不断下出诃小之文。不断根本无明故。不到三德彼岸故。门外草庵非长者宅内故。云何下结责也。此约别义则大乘二种涅槃。唯佛及证。不应对佛云小是有余也。又若下约通义例斥。通则九界皆应对佛称为有余。何但二乘。皆不得然者。然是也。谓皆不是大乘有余也。岂非佛性通耶者。安乐性即佛性也。前明涅槃约事通于十界。如云寒狱以热为乐等。今明佛性约理通于十界。且取通义故得例答。

　　涅槃玄义发源机要卷第一



　　涅槃玄义发源机要卷第二

　　　　宋钱塘沙门释智圆述
　　文云下即如来性品文。二十五有者。即细开六道也。谓四洲四趣。无想天那含天。六欲天梵天。四禅天四空天二十五有生死不亡故。并名有我。谓真我亦佛性也不耶。即迦叶问辞。答言即。佛答云。一切众生悉有佛性。即是我义也。寤言下文选曰。寤言莫予应。注云。谓卧而语也。依经应作寱牛世切。眠言也。如来性品云。譬如二人共为亲友。一是王子。一是贫贱。见王子有一好刀心生贪著。王子后持是刀逃至他国。贫人于后寄宿他家。即于眠中寱言刀刀。傍人闻之。收至王所。乃至云。菩萨亦尔。出现于世说真我相。说已舍去譬如王子持刀逃国。凡夫说言一切有我。如彼贫人止宿他舍寱言刀刀。又杨下婴儿行。止小儿啼故。以杨树黄叶为金等者。取木人木马皆为止啼。此喻说三十二天妄常乐我净也。下疏云。叶喻妄常金喻妄净。人喻妄我马喻妄乐。六道以安身适悦等者。如寒地狱中以热间为适悦也。余道可知。望佛犹通者。以未能究竟隔别变易生死故。非通非别者。此成四句故属双非。若束而明之。只是通别九界是通。佛界是别故。上句明菩萨而云望佛犹通也。[穀-禾+牛]古候切。取牛乳也。随其流处等者。如来性品云。譬如雪山有一味药名曰乐味。轮王为此药故。处处造作木筒以接是药。其味真正。王既没已其后是药。或酢或咸或甜或苦或辛或淡。如是一味随其流处。有种种异。是药真味停留在山。犹如满月。乃至云。秘藏亦尔。以烦恼故出种种味。所谓五道四姓。委释如疏记。倒泻斯病者。倒即吐也。文云下引陈如品也。三种病贪嗔痴也。三种药不净慈心因缘也。事理不融故。药病互无。王复得病者。即哀叹品中客医喻也。王得病即小机执无常为病也。亦药亦病者。治邪常故名药。障真常故名病。是胜三修者。谓常乐我也。旧伊纵横喻无常苦无我劣三修也。又新下前对二边故。中道教行理三悉受双非之名。今以教行对理则圆伊教行能治二边。故得名药。圆理亡泯故属双非。故云正法正性等。唯有常净等者。此约半与半夺故。与二夺二。若全夺者。四德俱无。如下疏记。则是习气者。谓三宝差别。即无明心也。无明即习气。净名云。结习未尽华则著身。此无为缘习非界内习也。竖出九界者。此约自行破九显佛界名竖出。然但破事九不破性九。横收一切者。横遍彼彼九界也。无边底故常者。横收故无边竖出故无底。由达无边底故名大丈夫。自既丈夫复调丈夫。故云能化度一切自他融摄。故不思议断苦下亦四句释乐。初二约断。后二约智。初二中前一明断用故。云断苦乐。故乐即是断生死苦及涅槃乐故。得中道之大乐。后句明断体故云大寂。故乐即是中道永寂二边。故名大寂。后二约智中初句明智用故。云一切知故乐。即中道双照二边名一切知。后句明智体故云身常故乐。即了了常知也。业净者总标也。身净下即三业俱净也。以身兼口但云身净。即色心不二咸空假中。故并名净。是故下总结。然此文中明常乐各有四句明我唯一句。明净有三句。各随语便更无他说。例前应就理等者。例前正法正性非药非病之文也。互显等者。前已约理明非。今但约事明非。以前例后以后例前。故云互显。从地狱已上料简者。即通别中云。六道以安身适性为安乐也。从外道已上者。即药病中云长者。没已劫掠群牛也。二乘已上者。即大小中云小者二乘也。四悉檀者。名出智论。悉是华言。檀乃梵语。悉之言遍檀言为施。以欢喜生善破恶入理四法。遍施有情故曰悉檀。又应法师云。悉昙此云成就。论中云。悉檀者。亦悉昙也。准此二字。俱是梵音。故他宗学者或谓天台不善华梵。且古来亦云二字俱是梵语。岂独唐代方知。故净名玄义云。悉檀是外国之语。诸法师解释不同。或言无翻。外国多含。例如修多罗名含五义。此土不的翻也。有翻者。或翻为宗乘。墨印实成就究竟。如是异翻非一难可定判。南岳云。此例如大涅槃。是胡汉兼举也。南岳亲证不应错用。故天台智者依之释义。又如龙树之名。古者译家皆云二字并是华言。谓龙生法身树生生身。至于唐代。乃云。龙是华言树是梵语。梵云那伽树那。此云龙猛。应知龙猛既有父母祷树之缘。复与树那音滥。故致异释以例悉檀。以悉训遍借是梵语。亦应无爽。如翻究竟亦是遍义。显昔第一义者。昔人天教及小乘教。各指当教涅槃为第一义也。引互无为证者。即第三十五卷云。牛处无马马处无牛。名互无也。真谛涅槃者。亦同初家。以涅槃为俗谛也。彼为涅槃因修而证。故属俗谛。引肇论以证俗谛无名无相也。肇有四论。一物不迁论。二不真空论。三般若无知论。四涅槃无名论。今引物不迁文也。江河至不流者。前波后波虽复相续。而不相到。其性各住虽注不流。日月至不周者。日月历天昼夜无停。亦由各住故不能周。岂有下结显涅槃无名无相也。谓江河等物及以涅槃俱俗谛故。犹是续待二假者。以冥真故。无明已尽故。非因成而有缘真相续之假。迷悟相待之假。具二假故。即是俗谛故有名也。执真有名者。谓俗本无名依真立名。如劫初圣人。仰法真理俯立俗号。真理能通因名道路。真理不动因名山岳。所通非有者。以四门所通同一偏真故。但存邻虚名有门。析破邻虚名空门。两亦双非准义可见。指三下引喻结斥。三涂者。山名泰行轘辕崤渑是也。左传曰。三涂四岳九州之险也。或作荒涂者。后人妄改。彼以小能释大所。其犹指三涂之险阻为宝所之坦夷。鱼目喻小明珠喻大。其旨可知。问古下叹美立问而有三叹。一问一叹师承道胜。二肇作下叹述作辞高。三世人下叹古今共许。意复下是一问。虽具三美所诠义意。比望今家孰优孰劣。故云意复云何。命世者。文选李陵书曰。皆信命世之才。抱将相之具。注云。命名也。言其名流播于时代也。孟子云。五百年必有王者兴。其间必有名世者矣。注云。名世次圣之才。物来能名正。一世者。生于圣人之间也。升堂入室者。以于道浅者为升堂。于道深者为入室。论语云。子曰。由也升堂矣。未入于室也。一肇而已者。什公门下有十哲八俊四圣。肇皆预焉。生肇融睿为四圣。更加影严凭观为八俊。兼常标名十哲。僧传曰。通情则生融上首。精难则观肇第一。刘遗民览肇所撰之论。叹曰。不意方袍复有平叔。洋洋下谓其文辞洋溢盈人之耳也。论语云。师挚之始关睢之乱。洋洋乎盈耳哉。卷不释手者。释放也。答中初谦己总指日月在怀。喻其明达也。既不下自斥。既不亲承肇师其法门深旨。我亦难见。钻仰下虽不亲承遗文。既在寻其旨趣。亦应可知。钻仰者。颜渊叹仲尼云。钻之弥觉其坚。仰之弥觉其高。管窥者。庄子曰。以管窥天以锥指地。二其论下以四句判论文也。彼论凡有九折十演共十九篇。今之所斥。皆于上秦主表及第一开宗第二核体。中撮其妙言要辞不出四句。故参杂引之不成次比。今先指会其文。次消释其义。初有句中初是开宗中文。若无下表中文。次无句中初二句即开宗中文。具云余尝试言之。夫涅槃之为道也。寂寥虚旷等。岂有下一句。是表中文。具云既曰涅槃。复何容有名于其间哉。两亦句中唯恍惚窈冥。其中有精句。是表中语。余开宗中语双非句。并开宗中文。而欲下具云斯乃希夷之境太玄之乡。而欲以有无题榜标其方域。而语其神道者。不亦邈哉。次释义者。出处至假名者。有余住世名出。无余入灭名处。斯皆应机示有生灭。既无实体。故并假名。若无下此本秦主之语。斥诸家通第一义谛。皆廓然空寂无有圣人。故肇举之。若真谛廓然无圣人者。谁知真谛耶。既有知者。验有圣人。故彼文云。实如明诏也。若无下即肇公伸明秦主之意。圣人忘怀动静合道。故曰与游。即其有句者。既存能知能游之人。岂非有句即无句也者。既无形名复非有心所知。岂非无句故不可得而有者。此即亦无。不可得而无者。此即亦有。恍有也。惚无也。窈幽也。冥暗也。谓有无不定幽暗难测。故曰窈冥。虽曰难测而有灵明知觉其妙甚存。故曰有精也。窈冥即亦无有精。即亦有五阴永灭故亦无。幽灵不竭故亦有。有无绝于内者冲而不改故。不可为有故有绝。至功常存故无绝。称谓下涅槃之体。既内绝有无故外没称谓。视听下释上二句也。由外绝称谓故。两界视听之所不及。由内绝有无故。无色四空之所不了。题榜谓名字也。方域谓理体。不亦邈哉者。若执有无去道甚远。然其下以四教定论意。文云等者。开宗云。灭度者。言乎大患永灭超度四流。不涉界外者。但度界内欲有见无明之四流耳。不灭涅槃患者。但以阴身为大患。故辨差下既彼论是大又非别圆。今寻辨差之文。知属通教辨差即第九章也。无为一也者。彼云。以俱出生死故同称无为。此以下彼云三乘诸道。皆因无为而有差别。此三三于无为非无为有三也。如来下彼云放光云涅槃有差别耶。答曰无差别。但如来结习都尽。声闻结习未尽耳。请以近喻以况远旨。如人斩木去尺无尺去寸无寸修短。在于尺寸不在无也。今师引之语或改转。有本云声闻结尽习不尽者。结下多尽字也。在于尺寸不在无也者。尺寸喻三乘浅深。无喻涅槃理一。虽俱下彼岸涅槃也。升降三乘也。以无言说道者。即大品共般若也。僝(士限切)然者。尚书曰。方鸠僝工。孔安国云。鸠聚僝现也。夫通下斥肇四失也。次第在文俯提枝末者。肇云。仰攀玄根俯提弱丧。初句是上求下句是下化。理为道本故云玄根。婴儿失故乡名为弱丧。方便善微名为婴儿。本有真如名曰故乡。今判彼意故云乃是等也。是泯忧喜等者。通人了达幻化即空。故忧喜等一切亡泯。齐明暗者。智明惑暗也。不作大小者。下疏释云。是别教婴儿谓不造五逆名不作大。不起二乘心名不作小。今为通教婴儿者。不以文害意也。以达即空故亡巨细。喻之以婴儿者。准下品意。但是和光利物。能令众生得见。菩萨同其始学名婴儿行。是则示同人天。三教并圆住前悉名婴儿也。今判肇论。但是通教婴儿也。喻之以三兽度河。以三乘俱证涅槃。而智有深浅。文载大品及今经第二十一卷。则声闻如兔。缘觉如马。菩萨如象。灰断喻。文载智论。声闻断正使如烧木成炭。缘觉侵习如烧炭成灰。菩萨俱尽如炭灰俱无。宗在他经者。通教体法非今圆顿也。一切下下三教菩萨藏通罗汉。咸破偏疑同成圆佛。佛开下既开通即圆。云何更立通义。聋聩之徒者。于法华中机生未脱斥为聋聩。于今得悟悉是聪明。聩(五怪切)聋也。斥故显新者。故即劣三修新即胜三修。波动下用哀叹春池失珠喻也。瓦砾喻小理月形即珠喻圆理。委释如疏记。肇以昔教三乘所证之理。而解今经圆融涅槃。何异捉砾为珠也。纲维即纲上大绳故。纲维整则网目正。纲维阙则网目堕。涅槃大义喻以纲维。九折十演其犹网目。涅槃义坏折演何为。故云安寄。执佛下昔教方便。佛于法华涅槃已斥为权。故云遗弃。十演者。彼有十九篇而名九折十演。折者。问难也。演者。答释也。谓一开宗。二核体。三位体。四征出。五超境。六搜玄。七妙存。八难差。九辨差。十责异。十一会异。十二诘渐。十三明渐。十四讥动。十五动寂。十六穷源。十七通古。十八考得。十九玄得。于中一三五七九十一十三十五十七十九是演。余九是折。终非三德者。十演之谈但明昔教涅槃。终非圆常三德也。今言下今师正明涅槃无名之义。请寻文核旨。比望肇师虽涂汉之相远。山毫之相绝。未得为喻。优劣历然。其犹指掌非独情也。初举三德释涅槃。次离九界释无名。六道并三教三乘合成。九界。从所离等者。所离即九界能离即佛界。乃是无九界涅槃之名。故曰无名而有佛界三德之名也。故知涅槃无名四字上二显。能离下二明所离以约能所相待故属有门。即诸名无名者。即九界名是佛界无名故云便是涅槃。此约绝待故属空门。涅槃非四者。三一互融。岂存四相。须知四门还是三观。即空故名即无名。即假故不离九界名。即中双照是两亦。双遮是俱非。当晓十界一心三观。融摄涅槃无名之旨。不离方寸皎在目前。岂假九折十演迂曲而谈哉。故名无缘者。不缘二边也。今亦下无六道名即不缘众生。无四圣名即不缘法。有秘藏名即缘于如来。况复下地等者。佛眼佛耳。尚不见闻。况余四眼四耳而能见闻耶。问佛眼佛耳岂不见闻耶。答见无见相闻无闻相。故云不见闻也。大悲方便者。随四悉机施设假名也。动树举扇喻名相。月喻实理。文云下即第二十一文也。坻罗婆夷疏云。是鷃雀一音二名。智度下论四十六文也。更设五阴等者。开心故成五阴。开色故成十二入。心色俱开故成十八界。故此三科不出色心枫楠。或复下所列诸名散在经文。欲有见无明四流所不能漂。名洲陼。尔雅曰。水中可居曰洲。小洲曰陼。能遮烦恼恶风雨故名窟宅。圆法遍摄故圆修者。如服乳糜更无所须最第一故喻之醍醐。能扶起阐提圆信心故。喻之以杖。故三十四经云。是经能为一阐提杖。犹如羸人因之得起。照了破戒犹如明镜。故经云。是经即是毁戒众生之明镜也。如世间镜见诸色像故。云为破戒明镜。有本于为字下加一字者非。不可下释喻虚空义也。即空中故如空不可得。遍一切故如空无障碍。大论下众生假名五阴实法。皆因中之称。既通极果例知涅槃果称。亦通因中。故知十界悉言安乐。名不在内等者。不在内即非空。不在外即非有。中间即两亦常自即双非。是字不住即四性不可得名性空。亦不不住者。此空亦空名相空。涅槃亦尔者。佛菩萨是能住之人。涅槃是所住之法。人既二空法岂不尔。人法不二体性无殊。合求亦不可得者。谓具足三德亦非涅槃也。此明三德若具若各皆无定相故。各各求及合求皆不可得。方名涅槃。故智下引大论赞般若偈。证见与不见各求合求俱缚俱脱。显向涅槃不在之言。是不见脱也。若人等者。于法起见名见被缚。迷于法相名不见缚。称法起见名见得。脱见无见相名不见脱。法身解脱各例般若以为四句。故云亦如是。譬如下幻体本虚故不可见。而有色像故而见。不可见而见喻见脱。见而不可见喻不见脱。但假名字引导众生者。假立秘藏三德之名。欲令众生悟。名下理达名非名。即是大悲动树举扇也。譬如空拳下次第配四悉可知。以新伊悦之者。大机发悦即欢喜益。引进即引生大善。破之即破昔小恶。悟之则悟小即大。无则不绝者。于无起计何曾得绝。尚非小乘义者。以通教二乘即有达空证涅槃故。大香象等即哀叹品文。羁锁者。革络马头曰羁。释名曰。羁检也。所以检持制之也。介尔动念者。介微弱也。周易系辞曰。忧悔吝者。存乎介心。既不绝等者。心为语本故也。杨子法言曰。言者。心之声。书者。心之画。此乃修习言语道断等者。即小乘内凡方便道也。苦忍明发者。即见道十六心中初苦法忍苦法智也。略举见道意该修道。以此二道皆真证故。世谛死时者。即见思破处名世谛死。指此下举劣况胜。三藏之劣已能绝六道人法。况余三教大乘之胜乎。然入下将明通义先斥三藏。真俗异故者。以三藏事理相隔故。入观冥真故绝。出观入俗故不绝。不同通人事理相即。出观入观咸皆契绝。若能下正明通义。初二句。即肇论中语以肇论所诠。但在通故。远乎哉者。言不远也。初句明法即俗而真。故道不远。次句明人即凡而圣。故圣非遥。无绝无不绝者。皆如幻化故无二相。方便道即性地也。空慧相应者。见地已上悉名相应。净名下即天女诃身子文也。无明未吐者。下哀叹品二乘白佛云。我于往昔情色所醉轮转生死。如彼醉人卧不净中。如来今当施我法药。令我还吐烦恼恶酒。而我未得醒悟。云何放舍回转日月者。又云。如彼醉人见上日月实非回转。生回转想众生亦尔。为诸烦恼无明所覆。生颠倒心我计无我。乃至乐计为苦。如彼醉人于非转处而生转想。如疟病者者。又云。如疟病人值遇良医所苦得除。我亦如是。邪命热病虽遇如来病未除愈。未得无上安隐常乐。对界下结示经意。界内通惑虽除。界外别惑全在。故云结习未尽无明未吐等也。以大涅槃心修行者。以但中解修次第五行。具历别十德也。然五行约修十德约证。亦互通修证。今此且约地前教道以说。则二俱在修。则是一向专求初地真证。大般涅槃而修地前诸行也。无复界内之心等者。界内心即析体智。界内说即藏通教。如是方便者。即别教三十心也。而未是冥中者。以初地分证为冥中。昔所不得等者。昔于凡位不得证中智。今闻中智不绝无明。今绝无明而修时梯隥等者。以果望因斥为次第阶级。如登梯隥。离边求中如河回曲。第十经云。一切江河必有回曲。发心不能遍法界者。信本有性至果乃发。故次第灭九显出佛界。不能达九即佛名为不遍。非无上方便者。别三十心非圆融相似方便故也。方便上更有方便者。别教方便上更有圆教内凡方便也。若圆下通明圆绝。文中明理行教皆绝。初明理绝言诸心法界者。诸心即九界心。达九界妄心即三谛真理。故云法界更无复法界者。如观地狱心。即三谛理具足三千摄无不遍。离此心外更无余法。观九界起心遍摄咸尔。故云独一法界也。又如下明行。又如下明教。尼俱耶洲喻教也。指事即理如直入海。第十经云。于此大千有洲名拘耶尼。其洲有河端直不曲。名娑婆耶。犹如直绳入西海。绝方下正释。方便初绝偏显圆有本绝。方便下多一绝字者误。如经下依经总立。三藏下约教别示。一切疑网即三教偏疑。宁起疑网者。宁愿辞也。以疑是解津不起疑心。岂得生解。故迦叶品云。若人于此生疑心者。能破烦恼如须弥山。故知执小为决定者。无由入圆。方便道中者。即观行相似也。是圆下结成四门。亦有亦无门者。一即三是亦有。三即一是亦无。不可思议即非三非一故。属双非门。若谓下真道开示悟入。即四十真因位也。金錍喻涅槃教。眼膜喻无明。三指喻三谛。是名究竟绝者。对前方便真因分显。通名究竟。非克指妙觉也。而无一言者。言由心变即言是心。心空故言空故。满法界无一可得。心满例尔。心无定相随缘而起。随染缘则起九界心。随净缘则起佛界心。染净虽别只是一心。心性亡泯故无一念。然诸下引诸经证成。又诸菩萨言于言等者。三十二菩萨各说不二法门。即是言于诠理之教。故曰言于言。净名杜口直显绝理。文殊赞净名云。寂然无说真入不二。即是以言诠于无言之理。非绝非不绝。如别四门者。非藏通之绝。非六道之不绝。前火木者。进火杖也。草喻所绝木喻能绝。次总结下显前五重。皆依经立义。非是徒然。故征经显门以收五义。在文可见。同名即通名也。四者门也者。涅槃是所入理。四说是能入门。如天下天帝喻理。千名喻门。涅槃是名等者。亦由人以定体为名彰德立字也。不可复空者。意谓涅槃是妙有故也。具相续相待二假者。如前说。乃即真之义者。以即真故非全同世谛。而不冥真者。以不冥真故非全同真谛。故与前三师立议并殊。有人难下次第破前四师。初破庄严。二若为下破开善。三若佛下破冶城。四若佛下破龙光。此皆成论等者。为诸师皆依成论立义。谓佛果是无为也。及至释义翻在有为等故。使人情不伏遭前四破。矛盾者。矛兵器。盾傍牌也。庄子曰。楚有鬻矛盾者两皆誉之。买者曰。以子之矛击子之盾如何。鬻者不答。凡说义相违。皆喻矛盾惬伏也。肇论下涅槃之理。非色像故不可以形名。得非缘虑故不可以有心知。本无言而强兴言说故。失其真实。本无知而强起虑知故。反成愚执。谓有则乖非有之体。谓无则伤非无之躯。此由涅槃不思议非有无故也。肇意推之下正出肇意也。堕在四见者。谓以四句言之。以四句思之。谓有谓无但是邪见故。云不可以名得等也。然肇师立义。但离邪执及小四门。而正是通意广如前说。经云下引哀叹品喻以斥诸师。以四见释大涅槃。如捉瓦砾谓琉璃珠也。春阳譬尘欲耽湎之境。乘船譬乘诸业。游戏譬著可爱果。失宝譬无解。因于放逸慧解潜昏。故言失耳。即共入水者。信教如入水。谓佛果是二谛等。如竞捉瓦石皆谓得意故欢喜。以此示他如持出。谓是涅槃深理。如谓琉璃珠。俱背。圆常故。都非真宝体。非四执故云澄渟清净。为教所诠人自不晓故。云故在水中周遍一切。如仰观虚空圆备无缺。如彼月形非众人所执者。结斥诸师解义。如执砾为宝。此喻本斥小乘三修。今借之以斥异解。众盲所触者。竞执尾牙不见全象。亦譬诸师色聚亦有亦无者。亦有真常妙色。亦无无常粗色。经道色者下此师释妨。恐他难云。佛果若但有心。何故经云获得常色等。故以真应二义释之。一则应同方类故有色。二者真果显现有可见义。故喻以色故云义说为色。为下多非字。或为字下。缺色其实三字。应云义说为色其实非色。两界有色者。欲色二界也。无粗色耳者。舍利弗毗昙云。无色有色。此经云无色界色非诸声闻所知。故此师定谓三界并有色也。六地已还者。通六地也。即前三果犹有生故。故云身在分段。七地下残思已尽故生界外。两国中间者。以分段变易为两国。亦是同居方便为两国。金心者。即等觉是金刚心也。意生身者。楞伽大慧问佛。何名意生。佛言。譬如意去速疾无碍。此即从譬。彼经两义而释通名。初云如十万由旬外。忆先所见念念相续。疾至于彼。次云如幻三昧力忆本愿故。生诸圣中。二义并是意忆生故也。而有三种意生。如疏记。皆有无作者。皆有第三聚也。何意不离者。既离妄色亦应离妄心。若许有真心何妨有真色。如是下今师斥前。若立若破皆是妄语。无如是刀者。略如前记。广在下经。今以贫贱寱言。喻诸师异解也。
　　无记性亦有亦无者。谓无记有四种。一异熟二威仪路。三工巧处。四通果。异熟者。谓三界五道果报五阴即异时熟故。变异熟故。异类熟故。具此三义故。名异熟。二威仪有二。一威仪事谓行住坐卧四尘为性。二威仪心即意识强盛。能引发威仪眼等五识。自性羸劣虽缘威仪。不能引起威仪。第七末那唯执赖耶为内。我既不缘色等。四尘所以不发威仪。第八赖耶虽缘色等。诸尘亦性是羸劣不能引发。威仪言路者。谓威仪行路也。工巧者。一工巧事谓彩画雕镂。五尘为体。二工巧心。即是意识眼等非威仪准前。四通果者。谓证果有于通用。亦名变化无记。一变化事谓改易形质无而歘有。小乘以五尘为性。大乘以五阴为性。二变化心。即是意识。今云。亦有即佛果有工巧及异熟。亦无即佛果无威仪路及通果。如下光宅简出。二种其义自显。故注云云。一知解者。即工巧。二果报者。即异熟。然此去取皆是人师情计。不当正理弗可致诘。总如下破。如棋下释佛地有知解无记也。棋者。博物志曰。舜造围棋丹朱善之。书者。帝王世纪曰。黄帝垂衣裳苍颉造文字。然后书契始作。射者。礼记曰。男子生。桑弧蓬矢六射天地四方。郑玄注曰。天地四方男子所有事也。御者。家语曰。善御马者正衔勒齐辔策。均马力和马心。故曰。无声而马应辔。策不举而极千里。夫无衔勒而用棰策。马必伤车必败。故曰。御四马者执六辔。果报者下释佛地有果报无记也。开善下即开善寺智藏。庄严寺僧旻。并光宅寺法云。即梁朝三大法师也。今此二师立义不许佛地有无记。初且总示。故云并言至善性。知解下释出佛果无知解无记也。有多释者。合云有二释。不应云多。是善性者。谓棋书等知解非是无记以通佛果有之。故云是善性。余人下除阐提及佛果凡夫至菩萨。悉曰余人。此谓棋书等在余人。得云知解无记。在佛地悉名为善。非无记也。言果下释出佛果无果报无记也。多有异具者。具应作熟文误。无复报法者。谓佛无生死中异熟执故。此明佛但有习因习果也。夫三下总斥。尚不是真者。三性尚非小教偏真也。以偏真涅槃无三性故。何得下尚非偏真。何以用此释。于中道极果大涅槃耶。如野人曝背等者。列子曰。野人之所安。野人之所美。谓天下无过者。宋国有田夫常衣缊黂(符分切缊黂乱麻也)仅以过冬。既春东作自曝于日。不知天下之有广夏隩室绵纩狐貉。顾谓其妻曰。负日之暄人莫之知。以献吾君。将有重赏。里之富室而告之曰。昔人有美茙菽甘枲茎芹萍子者。对乡豪称之。乡豪取而尝之。蜇于口惨于腹。众哂而怒之。其人大惭。子其类也。今以诸师喻野人。三性喻曝背。涅槃喻至尊。今师斥之。喻里之富室也。五种言之者。五名虽异其体无殊。性净即法身。乃至即正因。正因即不生。不生乃至即性净。余义皆尔。举一即五举五即一。总指一部者。以二十五品通名涅槃。故方便净者下初正释相三。初方便净文中先释方便义。次然于下释涅槃义。初释方便即现十界身也。又二。初明能现由住首楞严。故能现像。沤和此云道种智。建于大义者。建立也。或一下二明所现。先明处所从狭之广。始一阎浮终乎十方。随诸下次明现身。初广明现佛界身示生示灭。示生中云七步者。四相品明东行七步。是对小机。十方各行七步是对大机。示灭中示倚卧者。即如来答迦叶三十四问毕。乃倚卧如彼小儿及常患者。如现病品初说。是以下明序中发起倚卧示灭之相也。擗踊者。擗拊心也。踊跳跃也。翳隐也。障也。乃至下示九界身也。下者即劣机所感。但见地狱乃至菩萨等身。且约见身以为下劣。若论闻法则一一界身。各说四教。若然者胜身说劣劣身说胜。论其悟解胜劣自分。今约现身。且以见佛身为胜。见九界为劣。不前等者。总结十界生灭随机利见不相妨碍。故云一时等现。然于下释涅槃义。虽十界喧动而不损寂灭。由契寂灭故于生无染于死无累。涅槃之义其在此也。故名下总结。二圆净文中亦二。初释圆净义。次虽破下释涅槃义。初又二。先总后别。总释中言因圆果满者。分真因圆妙觉果满也。原其下别释。先明因。次明果。三文各有自行化他。初文至正法因中自行也。始乎名字达性成修。故曰初基。五行互融名如来行。持戒下别举戒圣行也。不杀事戒无非中道。斯则理事自他不二。名护正法。广宣下化他也。弘通正法故曰广宣。令彼闻悟故曰利益。回事向理回因向果。故曰回向大乘。此之自他始从名字。终至等觉。悉名因中。感得下果上自行也。感即能感之因。得即所得之果。谓妙觉极果也。金刚下正示所得不可破坏。故喻金刚。理可轨则故曰法身。理无迁改故曰常身。此之三名悉是法身异称耳。虽三身不二。且从胜说。修道得故者。举因显果。由修常因得此常果。复能下化他也。一切悉有佛性者。介尔有心三千具足。不简阐提及以定性。故云悉有。又依正唯心不简草木。故云悉有。施与下此由纯陀献最后供故。佛印之得五常果。当以常字贯下力等五法并常故。初云常连持曰命。常命则以无始无终。而无断绝。以非色为色。吾今此身即是法身。作用为力。遍一切处用无穷尽。不动名安。虽具力用安固不动。被机有辨。无缘慈悲普施法药。虽破下释涅槃义也。初约自行明寂灭。虽施下次约化他明寂灭。亦无所破者。以烦恼即智慧故。亦无能圆者。以智慧即烦恼故。不得众生等者。佛如生如一如无二故。是名下总结。三性净文中亦二。初释性净。冲湛下释涅槃。初文云非修等者。谓三千三谛始凡本具。非修因非修果非作业非与业者。字误。作应作正。与应作期非意业故。云非正业。非身口故云非期业。第三十四经云。正业者。即意业也。期业者。谓身口。疏释云。意是业体故也。以身口自然符会有若期契。故云期业。本自下既非因果及以三业。故知本来具足。非今修成果证始有也。适始也。冲湛下释寂灭义。不生不灭者。由性本寂灭故。名此性以为涅槃。虽在下举春池喻以释之。如前记。五翳者。烟云尘雾修罗手。以喻五住烦恼不污性净之理。犹如五翳不隐月形。此言月形。即池内珠故。非五翳能隐。随流等如前记。虽没下如来性品云。譬如王家有大力士。眉间有金刚珠。与余力士角力触。珠寻没肤中。都不自知是珠所在。其处有疮。命医欲治。医善方药知疮因珠入。其珠入皮即便停住。广如经文。今以珠喻性净之理。本来寂灭故云脓血不染。此三下明互融。不得相离者。体性互融故。唯一法不可相混者。体用既分自成三种。会之弥分者。即一而三。故派之弥合者。即三而一。故横即竖故弥高。竖即横故弥阔。更复重说者。更约法身以明义也。

　　涅槃玄义发源机要卷第二



　　涅槃玄义发源机要卷第三

　　　　宋钱塘沙门释智圆述
　　德有三种者。然此释体。正约法身以三德互融故。须备举而于此三各自具三。谓三身三智三脱。开之成九。合之成三。三九虽殊同归一体。一尚无一岂有九三。虽无九三九三宛尔。佛果既尔生因亦然。乃识体宗用三展转相成。只我一念。若知此旨前后易明。法身者下释三德相。一一德中各自具三。在文可见。释法身中云。非色即报身。即色谓应身。双非谓法身。由三身互融故。名真善妙色。又真下约三观。释因修三观果证三身。例一切法者。亦应云真善妙心真善妙阴界入等。乃至根尘细开凡圣备历。皆可加于真善妙三字。以明诸法同归三谛焉。又例一切法者。即是以真善妙三字摄一切三法也。法身藏等者。包含三故名藏。皆具常等。名德下二结云藏德者。亦尔。二般若言一切种智者。大论云。一相寂灭相种种行类相貌。皆知名一切种智。一相寂灭即中道双遮也。种种皆知即中道双照也。当知三智圆融名一切种智。故下结云。三智一心中得。照中即一切种智。照真即一切智。照俗即道种智。三解脱自在解脱等者。自在即方便解脱。解脱即实慧解脱。其性广博即实相解脱。无缚下次第释出三脱义也。体缚即脱者。体达也。即是实慧达结业之缚。即解脱也。此即释上解脱二字。调伏众生自在无碍。即方便解脱。此即释上自在二字。令彼众生离二死苦。名无疮疣。所引三文皆下经中明百句解脱中语。摄一切法摄一切人者。十界实法假人俱在一念即三德故。悉皆入中者。我究竟入诸子分入。余义亦显者。谓余四章也。世人解谛等者。下疏云。旧或以境为四谛。或以智为四谛。谓凡夫无智但有于境。所以经云。有苦无谛。或云。苦集灭道皆是对境说智智即是谛。境能发智令智无所有。智能照境了境本无。境智相成故言四谛。下疏中阙约教释。谛义应谓言教诠辨分明是审谛义。经云。心喜说真谛。说即教也。各得一途故云非无此义。今用理释谛者。此即用兴皇义也。故下疏云。兴皇云谛者。只是佛性涅槃非境非智非漏非无漏。非因非果非世出世。故名圣谛。此乃约理释也。然今约一理随机而有四种四谛之别。则兴皇所释未为尽善理。当即境正者。以境是事事元依理故境正。即智教俱正者。以依境发智依智说教故。以理下理为境智教之本。举本摄末故以理释谛义方允合。能生生所生者。习因招苦果也。所生还生能生者。于苦果上还起集因。因又招果故云苦集回转。道名能坏者。戒定慧能治苦集也。灭是所坏者。苦集尽处名灭谛也。更互生灭者。能坏生则所坏灭圣人是也。所坏生则能坏灭凡夫是也。逼迫下如次对四谛。如经者。如四谛品及圣行品明四谛慧中说下三文。末皆云如经。悉指二品。有无量相者。以约十界明四谛故。解苦无苦者。阴入皆如无苦可舍。烦恼即菩提无集可断。边邪皆中正无道可修。生死即涅槃无灭可证。故云。乃至解灭无灭。皆即一心三谛故。云而有于实。苦因即集。苦尽即灭。苦对即道。一中有无量等者。一即是一实四谛。无量即三种四谛。取道谛所治以当其用者。苦集灭处用义乃彰。调御下即迦叶问。云何诸调御心喜说真谛。故佛以四谛一品答之。只是一无差别者。前约理释谛妙在此也。此中遗一章者。此非正文。乃是古本阙落。不生不生一义后人校勘签。于卷上或注于界外写者。不晓辄入。文中亦始疏中。如是下有白书重点二字。亦是文中合重书。如是二字而疏本阙落。勘者签之。今于如是字下重点写者。不晓亦书在文中。鹦鹉学语斯言验矣。然此不生不生之义。若欲例说者。如德王中明四句。谓生生生不生不生生不生不生也。生生是无明生死。生不生是断德解脱。不生生是智德般若。不生不生是理体法身。而此四句即一而四即四而一。令易解故总唱四句。即名不生不生即体。不生生即宗。生不生即用。如此演说。即教非但经体义明余义亦显。性有五种者。正因约理余四约事。以约理故。虽非因果体遍因果。所生智慧因缘之境。已是于因智慧望果。复是于因。故曰因因。果果性者。菩提智德已是于果。复得涅槃断德之果。故云果果。今且下约五阴正示。以五阴之境常现前故。所以止观初唯观阴烦恼等九。待发方观。今从要的故约阴境以示五性。五阴下所以者。所以犹义理也。五阴是事佛性是理。事由理变。此事即理故云所以也。五阴是因复生智慧之因。故曰因因。问五阴是果何名因耶。答凡夫妄果望佛仍因。智慧增成者。分证究竟悉曰增成智慧。所灭者。所灭即无明。无明灭处即涅槃果。余一切法者。即界入等。果果性为名者。以经名大涅槃故。正性为体者。正性是妙理故。因因性果性为宗者。以因果为宗故。问既以因果为宗。何故不摄涅槃断果耶。答其实兼之。但经题正约果果而立其义。既便故。宜当名。若准前义。亦应云总摄五性为名也。因性为用者。十二因缘是所破故。以所显能用义明矣。二即不二等者。二谓因果不二即理体。事理融一故并相即不二。不可为二者。以名事分别。则不二之体不可为因果之宗。故云不可。为二下句例说。既立下正约名事分别。以立五章修行喉襟者。如身之喉。如衣之衿。盖言要也。莫过因果者。以因收万善果摄万德。故略有三种者。谓三修五行一行也。次第标释故不先列。问净名玄云。涅槃非无五行之因。而果正因傍以果为宗。又上句云。莫过因果。何故但引三种明因之文。以释宗义耶。答虽引因文因必克果。则与上句义同符。经简示则与净名玄义义同。下名三修云能得常果成涅槃食。五行中云修是行已得二十五三昧住大涅槃。德王中到彼岸师子吼中住大涅槃。一行中大乘大涅槃。此等皆是所克之果。故知明因意在于果。则是今经明宗之意。以此经中正谭果人所证故也。斥诸比丘者。以圆斥小也。显于非常非无常者。即因果所显之体也。劣三修者。即所破无常也。是烦恼薪者。以二乘人无明全在故。胜三修即当住因果也。涅槃食者。即所证理分理极理悉名。为食。四众即四十真因也。即是甘嗜者。智能证理故喻甘嗜。履而行之者。履践其性体而修因至果。法常等者。法即所履之境。佛即能履之智。何意增减者。增至二三减至二一。置事缘理者。诸比丘弃置小乘事行。而对佛称叹昔教苦无常无我三修之理观也。故经云。譬如诸迹之中象迹第一。此无常想亦复如是。举胜理破劣理者。苦等劣理也。常乐我胜理也。问何故但言三修。答空滥果证。今明修义故且不言。既增减由机。亦应至四。二者下约次第五行明修因也。初谓戒定慧者。以五行中圣行居初故云初也。圣行不出三种故标戒定慧。居家下次第释出。初文即戒圣行。即经云。在家不乐犹如牢狱。出家闲旷犹若虚空。文云。梵行者。非指四等之梵行。盖指出家为梵行耳。以离在家染秽故。此明戒圣行也。从头下明定圣行。此即特胜禅也。引文虽略而有修有证。从头至足修也。唯有下证也。证此特胜。发开身仓备见己身三十六物。观察下明慧圣行。而有四种慧行。初观八苦等是生灭。次无生。次无量。次无作。在文可见。如经者。指第十一卷。得二十五三昧者。即慧行果由慧行成。谓无畏地得二十五三昧随机利生也。分证三德名住涅槃况出等者。举分果况出极果。从浅至深者。因浅果深。显非下以因果事显双非理。德王下五行约修十德明证故。彼品云。菩萨修行大般涅槃证十功德也。然五行通证十德通修。舍傍取正。以分二别。疏记委论。四大如箧者。大如毒蛇。身如箧笥。四大成身如蛇在箧。五阴如害者。即经云。五旃陀罗拔刀随之也。经文甚广。截流者。流喻烦恼生死。从因名烦恼河。从果名生死河。经中凡有六河。谓烦恼生死善求恶业佛性涅槃。初从下第二十五经有十番。初少欲。二知足。三寂静。四精进。五正念。六正定。七正慧。八解脱。九赞叹解脱。十以涅槃化众生。今举初二及第十。中间并略。故云乃至。又善下文在第二十九。彼云。若见戒戒相戒因戒果戒上戒下戒聚戒一戒。二此戒彼戒戒灭戒等戒修修者。戒波罗蜜若有如是见者。名不修戒。释曰。见有戒体防止戒相。修时名因成时名果。圣上凡下多戒名聚。总一别二。自此他彼。息过名灭余善名等。修上七门名为戒修。修人名者戒能到果。名波罗蜜。见如是相名不修戒。今文直显修相故。云不见等也。定慧等亦尔者。谓定定相定因定果等。例戒释之。原始要终者。始因也。终果也。何所不运何所不克者。大因大果无所不摄。故因运万善果克万德。因果融通即事而理。一切下圆因圆果遍融一切。名无碍人。生佛无差名为一道。如是修证能出二死。或修十想至知欲者。并在第三十四卷也。经云。菩萨若四众能修十想。当知是人能得涅槃。一者无常想。乃至十者无爱想。知根知欲者。经云。菩萨于三十七品。知根知因知摄知增知主知导知胜知实知毕竟者。则得名为清净梵行。又云。三十七品根本是欲因。名明触等。故今云知根知欲也。接小接通者。小即三藏以圆常法。接引两教三乘也。此约通途接引。故云接小。若明三接则不通六度菩萨及两教二乘。委明如疏记。从渐入顿者。以地前为渐登地为顿。故文云下引迦叶品证别意。本立道生者。涅槃本立则诸行道生。涅槃也者。其唯行之本欤。如无下如无纲维则纲目不正也。纲皮喻涅槃。毛目喻诸行。靡无也。要在于常者。虽破偏次第圆融三行不同。而常果无别。故向文云。虽三不同悉以常为宗。行会于常者。行即因常即果。能显下果上所显理也。即前宗本义。故知宗本约理宗要约智宗助约行。以此寻文义无不晓。七曜谓日月五星也。北辰者。荆州星占曰。北辰一名天关。一名北极。北极者。紫宫天座也。论语为政以德。譬如北辰居其所。而众星拱之。似万下尚书曰。江汉朝宗于海。七曜万川喻行。北辰东海喻智。或人下人理教行并能资助。令分真极果常智开发也。谓依人闻教。依教修行。以行契理。由斯四法得入分真乃至极果。故云由助得力。或道助者。道即理也。亦是用偏人偏教等为助。如止观对治助开中说。如弊下即如来藏经喻也。彼经云。譬如持金像行诣于他国。裹以秽弊物弃之在旷野。天眼见之者。即以告众人去秽现真像。一切大欢喜。我天眼亦尔。观彼众生类恶业烦恼缠生死备众苦。又见彼众生无明尘垢中如来性不动无能毁坏者。力士下今经喻也。额珠如前引。经宝藏者。如来性品云。一切众生悉有佛性。从本已来常为无量烦恼所覆。是故众生不能得见。如贫女舍多有真金之藏。家人大小无有知者。井中下经云。如闇室中井及种种宝。人亦知有闇故不见。有善方便然大明灯照之得见。是人终不生念。是水及宝本无今有。涅槃亦尔。本自有之。非适今也。大智如来以善方便然智慧灯。令诸菩萨得见涅槃正因佛性。附此众生者。由心神不断故。但约下谓其理元一。约时有异故云两时异。或作若字者误。本有下神时虽无当果之事。而有当果之理。时或作助者误。金心即等觉。种觉即妙觉。明乳下乳喻众生。酪喻佛性。醪暖喻修行。醪应作捞。谓取酪必捞搅也。应法师云。应作酵古孝切。起酒面也。经文多作醪音劳。三苍说文皆云有滓酒也。醪非字体。胡麻喻众生。油喻佛性。捣压喻修行。双取二文者。取如来性文证本有。取师子吼及迦叶文证当有。又引下即迦叶品云。为非佛性说为佛性。非佛性者。谓墙壁瓦石。此师但得简去木石之文。岂识依正互融之理。当知木石刹尘悉由心变当体即心。我心成佛即刹尘俱成。安有木石别居心外。则非本有之用者。谓众生则有本有之用。木石则无也。宁晓因中有依正互融之理。果上有依正互融之事耶。因中有果过者。斥彼所解过同外道。若相续常者。由因相续得至果故。亦应至无常者。此亦他人不了二鸟双游之旨。故有斯难。若达双游则常与无常二皆理具。了因了本有等者。了因是智照本有性。如灯照物。生因是福从因至果。如泥成瓶。鹬蚌下今师双斥二家也。专执者。不许专破。专破者。不许专执。更互是非其犹鹬蚌。而并为今师渔父所擒也。春秋后语第十云。赵将伐燕。苏代为燕说赵王曰。臣从外来过小水。见蚌方出暴。而鹬啄其肉。蚌夹其喙。鹬曰。今日不雨明日不雨。必见蚌脯。蚌亦谓鹬曰。今日不出明日不出。必见死鹬。两者不相舍。渔父得而并擒之。今赵且伐燕。燕赵相支以弊其众。臣恐强秦之为渔父也。故愿大王熟计之。赵王乃止。今当下双斥二家。初约理非三世以斥专执。次约适缘四说以斥专破。初文中非三藏通教之宗也。佛性之名不在二教故。工匠揆则任用者。揆度也。左传曰。山有木工则度之。有本任下阙用字。槊用者。山卓切。埤苍云。槊长丈八尺。或作槊。俗字也。佛即破之者。此段皆师子吼中破定性文也。屒直为曲者。屒音臣字误也。屒应作熨。下陈如品疏云。向时曲者。任机熨机直为床。向时直者为床。令熨床曲为机。若专下约适缘四说。以斥专破也。是诸佛法界者。法界遍摄四门互融。旧义下云云者。今四句互融不同。旧师各执。又约理非四句不同。专执而随机说四不同专难故。此二家悉为令破。须除惑都尽等者。惑许渐除理须顿见。不可一期等者由智渐满故理渐见。三云下此师明佛果在二谛外。故真可渐知果须顿得。既不下除惑由见理故。理既下以理体圆通如太虚空不可分知故。若初下反覆诘难也。初既称后即是顿见。则不须后见。初不称后者。谓初浅后深也。既有浅深故非顿见。然第二师但执渐见。恐彼被难转计于顿。故此遮之。如法观佛等者。佛即佛果涅槃即真谛。此计涅槃在真不同。前师谓涅槃是俗也。佛与涅槃既是一相。不应真渐见佛顿得。引华严者。彼谓即俗而真故可分知。果在惑外不即生死故不可渐得。既不即生死。岂非虚妄分别生死涅槃异耶。以佛果无所证但证涅槃故。真与下佛果所证。涅槃即是真谛故也。依此知是执佛果不出二谛家难也。若以今家会通并是通义。约当教则不出二谛。约被接见中故出二谛。今明下将明正义。先斥古师诸解相攻。故云驰逐由是诤计水动妙理珠昏。然理下文有二。初明理非渐顿。次有因缘下明渐顿。随机约理则不同执家。约机则不同难家。宁得称理者。以如理而解方名智。故智不称理全是邪执。如方下如方凿入于圆柄。言不相应也。不见下不见约理无得约智。俱非渐顿。能所一如故。不见不得而见而得。明宗中意者。即前文云。初破无常而修常。即是以圆接小接通。次以大涅槃心修无常。次修于常。即次第别意后即无常而修于常。即圆顿人。虽三不同悉以常为宗。同归常果即前二是顿渐。后一是顿顿。所接藏通及别次第。既已会归则显前教。是顿家之渐顿。乃无差渐则有差。故向云无差别中差别。以解行俱顿故名顿顿。是不定观者。兼前二句及后渐渐。即三种止观也。渐更下谓约渐渐句。更自开四也。前文但明三句者。此既细开渐渐。故前阙之。此中细开仍阙三句。前后互显四句咸足。渐修渐见者。藏通当教修行见真也。渐修顿见别教地前。渐修登地顿见也。渐修顿渐见者。别接通也。接归地前还是渐见。接归登地则是顿见。渐修非顿渐见者。圆接通别也。异前三教故非顿渐。余三亦可解者。谓渐顿顿渐顿顿皆各开四。准渐配释思之可知。今且明顿顿中四义以示后学。顿顿修渐见者。修圆顿发藏通三乘境也。顿顿修顿见者。圆修圆发也。顿顿修顿渐见者。修圆顿发别教菩萨境也。顿顿修非顿渐见者。约理故双非亦是发烦恼等境也。照境之用者。即当有用上有照境之能。舌烂口中事迹如疏记。当说如来定是无为者。体用俱是无为也。那忽下责彼违经。光宅云下无常智谓凡夫智。常住境谓佛境。意云。凡智观佛既不逐佛境为常。今佛智观凡岂逐凡境为无常耶。此亦不可者。如大论云。若如法观佛般若与涅槃。是三则一相。岂非凡智逐佛境为常耶。若然者反例佛智逐俗境为无常也。作九世者。过现未各更开三也。欲明佛智无迁。且约未来三世以说。复有当现在等者。当即未来也。今遂来等者。谓至未来时则未来成现在。望今成过去故云及过去。例如今日望明日为未来。至明日时今日乃为过去。若于今日并知明日之事。则是遍知三世。以今日是现在明日是未来。明日望今日是过去故。既于一念遍照故非逐境生灭。此亦下今斥照。当知已息者。今照正现在故。向者当现在智已息也。岂不生灭者。即照当智已灭。照现智方生。正是无常也。文中照当智。或作知者字误。逆照者。反观过去名逆照。则知向九世家约未来三世。是顺照也。从初流来者。流来为迷真起妄之始。天子登极者。易纬曰。天子者。继天治物改政一统各得其宜。父天母地以养人至尊之号也。终不与境相称者。境体常照智体亦然。若后不照何能契境。佛在因日等者。指地前为在因时。导发初心者。谓引导开发初心众生也。其心便能横竖照了。但力用微劣未能周广。故云数境数时。数去声。三四五并名数。若据下云百千万展转而增。则数当其十境。谓十方故横。时谓三世故竖。悬镜高堂者。梁元帝讲学碑云。详其悬镜高堂衢樽待酌。或改堂为台者非。万物在空者。万物喻境。空喻佛智。况复下谛智三一既乃相即。岂所照俗境能照俗智是无常耶因中圣人谓初地已上也。亦冥亦会者。冥约体一会约契合故。冥之与会其义两殊。第二下此师立义。复破开善冥一之义。二体既殊者。佛智有知真谛无知。有无两异。故曰体殊。岂可下责开善。但会下示己义会极为冥。不以体一为冥也。慧印下引证会极为冥。寂亦冥也。肇论下即般若无知论中文也。故彼论云。用即寂寂即用。用寂体一也。佛虽知幻等者。如下经中长者难佛云。瞿昙知幻应是幻人。佛反问云。汝知旃陀罗。应即是旃陀罗耶。若其非者。如来之幻。岂是幻人。若尔下依经显义。须知中智双照当体双遮。故知俗不冥俗真不同真三当有。起用下前列章云。自在起用。今云当有者。谓今第三即是第二。当有果成起自在用。相由明义故云当有起用。望前列章。乃是互现。疏中此例甚众。或改此文。当有为自在者非。且约三种下即三轮施化也。不思议谓芥纳须弥。即身轮现通。二鸟双游谓双照。常与无常即心轮。鉴机善恶邪正双摄。谓声教等被即口轮说法也。不思议用者。四相品明。身密中经云。善男子。是大涅槃能建大义。汝等今当至心谛听。广为人说。莫生惊疑。若有菩萨摩诃萨住大涅槃。须弥山王如是高广。悉能取令入于芥子。其诸众生依须弥者。亦不迫迮无往来相如本无异。唯应度者。见是菩萨以须弥山纳芥子中。复还安止本所住处。此名不思议用。而古来解释七家不同。一云下次第出七家义也。何谓神通者。但是众生自见。何显菩萨神通。况经云如是高广悉能取令入芥子中。而此师云其实不入。显背佛言。三解下此成论师义。下释四相品疏文。重破此论师意云。此是圣人权巧于凡不解。故云既是不可思议等。余者下经所谈。无非圣人境界。既皆释义验悉解知。那于权巧独云不解耶。小大皆空者。长沙所解义与此同。彼颂云。须弥本不有。芥子本来空。将空纳不有。何处不相容。若其下破也。况大小相入正论事用。不应以皆空约理释之。大中有小性者。须弥有芥子性故能小。小中有大性者。芥子有须弥性故能大。此亦下破此解凡有三失。一同外道。二同小乘。由执定性故。纵非外道还同小乘有门之义。故云又似毗昙三不成妙用。故云还是大容于小等。地论师义大约与第四师义同。兴皇谓法性本空绝大小相。故云本无大小。世谛虚假相待而说有大小名。其体无异。但是一有为法耳。小是大小者。芥子是须弥之大相也。大是小大者。须弥是芥子之大相也。既是一有为法中有此二相。何妨相入。故云故得相容。大不自大等者。须弥自无大相。待他芥子之小为大相也。小不自小等者。芥子自无小相。待他须弥之大为小相也。故堕外道他性之执。自性下举前第五师。况斥兴皇也。前解云大中有小性小中有大性。即是自性大小其义甚巧。尚己被破。况今作他解其义迂拙耶。今明下明今义二。初依理起用。二用遍法界由分证妙理故。有大用而自在应机。普周十界故。有二文。初又二。初理绝四计。以芥子之小须弥之大。二并是事而此事即理。并绝四性。岂同古师。文中先明小。次以大例。明小中初句明不自生。亦不下明不他生。大不下此二句属推大。然是相对而来以此段正推小。故下云大亦如是。方是明大也。因缘故小大者。明不共生。应以上句亦不字贯下。亦不下明不无因生。不在下引经以证理绝四计也。内自外他两中间共常自有无因。由此妙理本绝四执。故不可以九界心思言议也。大亦下明大例小可见。故云亦如是。通达下明依理起用。通达此理者。通达向明绝四之理也。即事而真者。达大小事即实相理。唯应度者。即能感之人见不思议等。即能应之事。感应道交以所见也。大小俱言不思议者。以须弥之大芥子之小。俱由心变无非心性。而此心性本具依正心性既一相入何疑。但由在迷则无外用。此理显已转变无方。内则果住楞严。外则建斯大义。如经广说者。指四相品。一往下明用遍法界。在于道后者。唯于佛界现变也。其理实通者。谓变于十界。乃至现地狱身等。乃至下以例善恶等用。亦遍十界菩萨。为正下云云者。此则九界邪正悉为佛界非邪非正。所摄下明善恶其义例尔。三界下例二鸟双游用。亦遍十界。是三无为常者。谓虚空择灭非择灭。通举乃三。其实但证择灭无为也。如疏记。以真空比生死故真空名常。又二下菩萨破空出假。空既可破。故二乘无常菩萨是常。常无常双用者。句首合有二字。即前例章云二。二鸟双游用也。俱亡二边者。中智之体非常非无常故俱亡。即亡而照双用二边。而用有二异一并用。如鸟喻品以鸳鸯双游并息。以喻涅槃二用。同时前后下二单用如已前二用无常破邪常。今经用真常破无常。喻以倒泻病无不尽。宜一下结示二意。用时虽单佛意必并。故知单用不失双游。用自在故者。单并适宜也。善恶下以例摄善。摄恶亦是双游。不妨亦有单并之别。故云或双用或前后也。邪即外道等者。彼品之初。如来始告陈如。谈五阴常住结正观行故。舍无常色获得常色等。能如是知是名沙门。名婆罗门。以斥外道虚假诈称都无实行。外道闻之心生嗔恚。遂索论议。凡十外道。其第十人即弘广也。以是权人故在正摄。故经云。是婆罗门乃往过去于普光明佛所发菩提心。久已通达了知法相。为众生故现处外道。邪即诸魔等者。即经云。世尊知已。即告陈如。阿难比丘今为所在。答言。阿难比丘在娑罗林外。去此太会十二由旬。而为六万四千亿魔之所娆乱。平等皆摄者。非但摄陈如。阿难亦摄。外道诸魔同归秘藏也。若见此意等者。谓见不思议双游双摄之三意也。具此三者。名自在用善巧。四随者禅经名随大论名悉。谓随乐欲随便宜随对治随第一义也。住首楞严者。谓分住及究竟住。悉能起十界用。故云种种示现。虽终日示现而不离楞严。故云不动法性。其见下见形闻声俱蒙四益。若专本用即是体者。以本用在理故是体。当用在果故是宗。自在化他故是用。手出香色乳等者。此谓观音经文也。今约观解。应以两手表二智。出乳表说教。令他饱满法味也。旧医偷教者。外道偷佛教也。用佛常乐之名。故云窃取乳名。不解下不解四德真义也。而为下由不解四德则起四倒。妄计念念相续为常。妄计人天悦意为乐。妄计转动自在为我。妄计薄皮所覆臭身为净。由此四事所诳而起四倒。毒乱下四倒毒乳闷乱真心。而伤法身害慧命也。醎苦酢喻三修也。以榍出榍者。又作楔同。先结切。说文楔櫼也。櫼子林切。以正乳之楔。出邪乳之楔。或说方便法者。以小乘无常治邪常也。或说真实法者。以圆常治无常也。此即别教十行随机利他。如经者。即哀叹品文也。犊喻佛也。得中道理柔和善顺名调善。不驰空不住有。不处涅槃高原不居生死下湿。不染真谛三昧。如不食酒。不著俗谛三昧。如不食糟。泥洹智易得如滑草。分别智难生如麦[麥*弋]。特牛无乳譬无慈悲。明佛有不共慈悲。革凡成圣者。此约别教革地前凡成登地圣。亦革下革十地圣成妙觉无上道。佛教下圆信圆修初后不二。故云即得安住等。四出证义者。即本无今有偈。人师名为四出偈。亦名四柱偈。则涅槃如室四出如柱。一出菩萨品。二出梵行品。三出二十五卷。四出二十六卷。大意是同而为缘则异。一菩萨释差无差。二释得无得。三释有不定有无不定无。四为破定性说无定性。故云明无差别差别等也。例此说之。无咎者。例彼四出说乳多种。邪乳名乳乳者以生死喻乳。涅槃喻非乳。凡夫因果俱生故名乳。乳子何须惑者。结责问者。子谓男子之美称也。诣师学书者。此方古者子生六岁而教数与方名。十岁入小学学六甲书计之事。则文学之谓也。出欲论者。明梵天出离欲界也。释天即忉利也。仓雅之类者。然仓雅多种。仓有苍颉篇埤仓三仓。雅有广雅博雅小雅。仓即人名。帝王世纪曰。黄帝垂衣裳苍颉造文字。雅非人名。尔近也。博于闻识可近而取正。故曰尔雅。谢氏正引苍颉以证梵佉娄。是人名。雅则相带而来还。是世间二字者。例如此方苍雅二书。俱说文字诂训之义。名为二字。是则梵是一人。佉娄是一人也。婆和者。是小儿习语之声。以喻方便小教也。所谓有为无为者。苦集有为道灭无为。此名生灭二谛为二字也。半满为二字者。前有为无为合为半字。对大为满。六行俱明者。胜劣各三修也。是大乘非满者。意谓涅槃胜劣俱谈。则是大小满足故称满也。法华废小故。是大非满。由是无常者。由应作犹。谓谈常住谓在涅槃也。此都下法华开权显实。超出诸教已今当说。最为第一。却谓非满。世间相常住知法常无性。显谈常住却谓无常。非圣反经。颠乱已甚不可与言。故云不须论难。兴皇五满略如疏记。弹小褒大者。弹三藏褒三教也。带半者。带二乘也。废半明满者。若以四教明之。则后三教俱得满名。若在法华涅槃。则前三悉是半字。唯圆名满。开半明满者。废约相待开约绝待。故知半满二字其名则通其义则异。须跋此云善贤。陈如品云。娑罗林外有一梵志。名须跋陀。年百二十得非想定起涅槃想。佛令阿难召来为说第一义谛。得罗汉果。彼闻圆常而证小果者。由小半即大满故。明于常住二字者。如哀叹品。又结下约五时结为四句也。初句是鹿苑。次句法华涅槃三句二味。四句即鹿苑已前。天教也。邪三下初约邪慧释。次约邪禅释。如执掣电速灭喻妄常非久住飞蛾起火喻妄乐唯是苦。蚕茧自缚喻妄我非自在。追求下明由起邪执。故追求五尘。亦是下约邪禅释。此即六行观也。外道于初禅觉观支中。厌离觉观以初禅为苦粗障二法。动乱定心故苦。从二法生喜乐故粗。二法翳上定故障。二禅异此名胜妙出。修上三禅四空皆尔。此厌三欣三亦得名邪三修也。能破欲染下明三修有破惑之功。染即是贪。游诸觉华者。七觉如华故云觉华。又邪修下哀叹品文。但有新旧两伊。今以义加世伊及非新非故伊。例前一乳多种分别。智论明四依菩萨依义立名。名为法施。此其例也。然经以旧伊喻外。今既义立世伊。故以旧伊之名。以名二乘也。别有疏本者。开净名前玄以为三部。谓四悉四卷。四教四卷。三观两卷。今指四教也。谓戒定慧藏者。即是律藏诠戒。经藏诠定。论藏诠慧。藏有三别故云三藏。此是合字解义。四念处中谓声闻缘觉菩萨。故言三经律论。故言藏者。即分字解义也。为彼婴儿等者。三乘悉名婴儿。历修三学如登梯隥。畏惮长远者。不能行五百由旬也。止息化城者。偏约二乘以说。若菩萨因中不入至果方入。菩萨下此指圆顿菩萨。修小三学以为助道。亦是渐次止观行人也。下明通别亦尔。浮囊是小戒。白骨是小定。八苦是小慧。近远俱通者。钝根近通偏真。利根远通中道。即受接人也。若能下借彼法华开小之文。以成通人受接之义。所行事理者。事则尘劫修行入空出假。理则初心知中登地开发故。非两教三乘所知。两教菩萨所证真理。既同二乘故。悉在二乘所摄。故上云不与二乘共。显前菩萨与二乘共。是彼境界也。非诸二乘下地所知者。圆融三谛之教非两教二乘非别教下地所知也。下地即地前也。证道同圆则有知分。从浅至深者。三教互有浅深。圆教唯深菩萨备修四教。故云从浅至深。即是渐顿之教等者。历三教偏渐至圆顿故。故名渐顿渐圆也。此乃文中一种者。即次第五行从渐至圆。于三种止观中。即次第止观也。复有下一行即不次第五行也。于三种止观中即圆顿止观也。发轸者。文选曰。发轸清洛汭。注云。轸车也。言发车洛阳也。今以发轸喻初修也。更无别异者。圆法无别从渐入故名渐圆。非谓圆有渐顿之异。通是杂藏者。以当教三乘及被接者。其人不一故称杂也。正譬说教次第者。以从牛初出于乳。譬佛出世先说华严。乃至最后变成醍醐。譬佛最后说法华涅槃也。如第十三卷中说。不应以浅深意取者。不应谓乳等定浅。则以华严等为劣。醍醐定深则以涅槃为胜。须知约次第相生故有五味。而诸味中悉有圆融故无胜劣。鹿苑显无秘密亦有此亦不约开未开。别以分胜劣也。若谓下广引诸文用破定执。所喻浅深之见。四味若浅不应喻深。醍醐若深不应喻浅。医占王病等者。医喻佛。王喻众生。病喻执无常。乳喻今经。以常药破无常病也。甜酥八味者。乳酪时淡醍醐时浓。酥居中间故具众味。一生味。二熟味。三酥味。四浆味。五乳味。六甜味。七淡味。八腻味。以喻涅槃具常乐我净。恒安无垢清凉不老不死之八德也。况其深矣者。况比也。不可言深者。既喻二乘其法乃浅。如血变为乳者。无明即明如血变乳。从法界体至界法者。即依圆顿理。说圆顿教也。

　　涅槃玄义发源机要卷第三



　　涅槃玄义发源机要卷第四

　　　　宋钱塘沙门释智圆述
　　如日下日喻法界体。照喻法界法。高山喻菩萨。如聋下喻小机。在华严座不得大益。聋故不能闻大。哑故不能说大。隐其下初约隐身。次约隐法。初文者。神德舍那身丈六释迦像。覆如下明隐法。如来藏者圆顿法也。令改革凡夫成小圣人。无生无用者。败种无生坏根无用。先与后夺者。与小即鹿苑。夺小即方等。委业领财者用法华穷子喻也。此喻委以大乘家业。以化菩萨。如诸部般若多是空生身子。满愿对扬也。付财定性者。会父子定天性也。如经云。此实我子我实其父。以喻法华开权二乘。皆当作佛也。文云下即第九卷。指法华持品中八千人也。故知法华涅槃开会事等。悉号醍醐。但彼废此施义有小异然由法华本怀已畅故。至今教遂般涅槃。夫众下通示化意也。众生本具与佛无殊。日用不知。乃沦生死故。佛出世以二智手指撝迷徒点示本性。方将直显复虑谤法。机既不等遂有五时。兼别但小对三带二。一期调熟乃获开权。法华今经所以兴也。或作下叙五时华严唯别圆故大。鹿苑但三藏故小。方等诃责偏小。褒叹圆大。意令耻小慕大。般若委以大法。令教菩萨渐使通泰。法华开权名定天性。众生下明法华既见佛性故。于今经涅槃。故知二经见性义一静乎双树者。即经云右胁而卧。表一期化极。内智指撝其功已毕。息教二河者。即经云。寂然无声也。故云息教也。二河者。拔提河大在城南。熙连河小在城北。相去百里。佛居其间。于四双八只树下涅槃也。诸佛下灯明迦叶出于净土。但说法华即入涅槃。今佛世尊既出秽土。故须扶律以拾残机。二经虽殊见性无别。又若约扶律为涅槃者。则唯秽土。若约谈常为涅槃者。则净秽皆说只是下能发究竟智。故名佛师。能生分真智故名菩萨母。佛菩萨下举佛菩萨之胜。以况凡小之劣。千舌百盲者。举千百言多耳安能。舞手者。毛诗序云。嗟叹之不足。故咏歌之。咏歌之不足。故手之舞之足之蹈之。专五所以是体意者。五番所诠之理名为所以。谓从上品乳满字。胜修圆教醍醐所诠。俱是今经正体。设诸名相者。应云行相即依理起行故是宗。意对破者。即五番中皆有以圆破偏意也。皆言若专者。专独也。谓五番具含众义。今若独取其一故。成体等不同。双卷等者。如上卷记。大本者。虽南北二本不同。同名大本。对六卷名小本也。同座异闻者。宜广闻大本。宜略闻六卷。例大小品者。般若有大品小品。故以为例。准诸经目录。秦弘始五年四月二十三日。译大品竟。二十七卷成者是也。竺法护于晋太康元年译。上帙为光赞。罗什又重译为十卷。名小品。是知小品亦是抄其前分。若然者。则次说为是。以六卷但尽菩萨品故。斯乃广略者。六卷则略抄前段。大本则广有后文。世犹惑焉者。或云异闻或谓广略难可准定。故人尚疑如来说。偷狗等者。示其前后不同也。如来说则在后。迦叶问则在前。偷谓盗贼。以喻见魔。狗喻爱魔。如四依品。说三归在如来性品。秦人弥译者六卷。东晋所翻大本。北凉所翻俱非秦代。而言秦人者。但姚秦翻译最盛。故义学之家相承而用。[打-丁+奚]互者。[打-丁+奚]胡计切。换也。或作系奚者。俱误。昔道猛等者。按译经图纪及僧传并云昙无谶。以玄始元年岁次壬子至姑臧。赍涅槃前分十卷。止于俗舍。逊闻谶名厚遇请译。遂以玄始三年岁次甲寅起首。至玄始十年辛酉译经律。总二十三部。合一百四十八卷。慧嵩笔受。又南山涅槃弘传序云。北凉沮渠氏玄始三年。有天竺三藏昙无谶者。凉言法丰。赍此梵本前分十卷。来达姑臧。伪主蒙逊珍赏隆重。于凉城内闲豫宫中。前后三翻成四十卷。终宋武帝永初二年。据此诸文乃是谶公赍至。不云道猛将还。沮渠蒙逊者。胡人。其先为匈奴左沮渠。遂以官为氏。蒙逊博览群史。颇晓天文。杀段业自称凉州牧。又破傉檀于穷泉。乘胜入姑臧。僣号西河王。陇右即陇西也。右或作后后并误。自号玄始者。改元玄始也。是时下南经缘起也。经从北凉入于江南。后因治定。既与旧本品卷开合不同。遂号南本。姚苌杀符坚。改长安为常安都之。改元白雀。后改建元。苌卒。子兴立。改元皇初。后改弘始。今云。姚苌复号弘始者误。应云姚兴弘始。非玄始者。别其两国年号也。玄始五年即晋恭元熙元年者。恭帝者。即东晋第十一帝。都建康。在位一年逊位于刘裕。是为宋武帝。故云次入宋武裕也。恭帝元熙元年即是宋武永初元年。以当年改号故。宋武姓刘讳裕字德舆。得四年者。宋武在位三年而崩。长子义符立。是为少帝。即位昏乱。太后废帝为荣阳王。在位二年。武帝第三子讳义隆即位。是为文帝。以少帝于武帝三年当年即位。在位二年。至文帝元嘉元年。凡四年矣。故云得四年。此即大本始至南朝之年也。故开皇录云。宋文帝世元嘉年初达于建康也。即北凉玄始九年也。此二高明者。谓德高智明乃美称也。事迹如梁传第七。康乐县令者。南史第十八云。谢灵运少好学博览群书。文章之美与颜延之。为江左第一。纵横俊发过于延之。深密则不如也。袭封康乐公。今云。县令恐误。抗世逸群等者。抗举也。逸群犹出群也。南史云。以国公例除员外散骑侍郎。不就。为琅玡王大司马行参军。车服鲜丽衣物多改旧形制。世共宗之。咸称谢康乐也。开皇三宝录云。陈郡处士谢灵运治定者。盖灵运自称处士也。灵运陈郡阳夏人。尝为永嘉太守。郡有名山水。公素爱好肆意遨游。称疾去职。于始宁县修营故墅。傍山带江尽幽居之美。因著山居赋。寻山登岭常著木屐。上则去其前齿。下则去其后齿。会稽太守孟顗事佛精恳。公谓之曰。得道应须慧业。丈人生天应在灵运前。成佛必在灵运后。顗深恨之。今抚州城东南四里。有翻经台。唐颜鲁公碑云。宋康乐侯谢公。元嘉年初。于此翻译涅槃经。因以为号。问谢公但修定旧本。安称翻译。答翻经之所有译语者。笔受者。缀文者。证义者。润色者。而通称译人。谢公治定乃是证义润色之职也。故称灵运翻经焉。开寿命下开寿命为四品。复改寿命为长寿。开如来性为十品。凡十二品者。新开品目则有十二。并旧寿命如来性共有十四。皆准六卷。中品名开之。故三宝录云。灵运等以谶涅槃品数疏简。初学之者难以措怀。乃依旧翻泥洹正本加之。文有过质颇亦改治。足前等者。并旧大众问等品也。北本但十三品成四十卷。南本二十五品成三十六卷。故北远师名北本为少品多卷经。名南本为多品少卷经。有三品等者。至唐麟德中后分方来。尚阙分舍利。其后分中立品与谶说不同者。和会如疏记第二十卷。由来关中者。关中秦地罗什居关中不见大本。故知足品非罗什也。录称者。即梁宝唱录及隋开皇三宝录第十三云。豫州沙门范慧严。清河沙门崔慧观。陈郡处士谢灵运等加品改治。故今依之。知小亮非也。初三人下此明事迹。与梁僧传及开皇录不同者。恐是传说有异。而彼二文咸云三十六卷。始有数本流行未广。严后一夜忽梦一人形状极伟。厉声谓严曰。涅槃尊经。何以率尔轻加斟酌。严既觉已怀抱惕然。旦乃集僧欲收前本。时有识者咸共止之。此盖欲诫励后人耳。若必乖理。何容即时方始感梦。严以为然。顷之。又梦神人曰。君以弘经精到之力。于后必当得见佛也。如法华疏说者。即玄义第八明有翻无翻。各具五义也。亦如彼者。如文句也。以玄义文句。皆是解经通得称疏。释序品义既指法华文句。故下疏文直释通序五事而已。更不消释序品名义。又下疏文初且离文通示五章。所以疏初不题序品二字。若法华疏发初即解序品。故云序谓庠序等。所以疏初乃标序品二字。或例法华文句。于此疏初加序品二字者非也。且净名疏初亦不标其品目。用意各别。岂须一准。又疏文已经治定。标题从省。故削大般二字。但题云涅槃疏。此乃荆溪新意。或加大般二字者。亦非必也。正名宣尼所诫。后之学者宜善思择。二疏下疏缘起二。初通示。二由二。初制疏远由二。初受经摄静。缘起者。因由曰缘。兴致曰起。余我也。童年稚岁也。摄静寺名。在章安。即慧拯法师也。传云。及年七岁还为拯公弟子。具载上卷。予尝读高僧传。见古来盛德鲜有不讲诵斯经者。信夫。法王顾命慈父遗嘱为臣为子理合遵奉。迩世讲诵阒其无人。法渐陵夷于斯验矣。庶几同见同行勉力流通。载纽颓纲重树颠表。忠臣孝子于是乎在。二走虽下求旨天台二。初别示缘差二。初八障丧听二。初师存丧听二。初正明八障。凡称走或仆或蒙皆谦也。东京赋曰。走虽不敏庶斯达矣。注云。走谓走使之人。公子自谦敏达也。愿闻旨趣者。既诵其文愿知其义。负笈天台者。切韵曰。笈负书箱也。史记云。后汉苏章字士成。北海人。负笈追师不远千里。天台指智者所居之山也。陶隐居真诰曰。高一万八千丈周回八百里。山有八重四面如一。当斗牛之分。上应台星。故曰天台。舆地志曰。天台山一名桐柏。众岳之极秀者也。心忻蓝染者。刘子云。青出于蓝而青于蓝。染使然也。此以染义喻从师求解不取胜义。登山甫尔者。甫始也。言未久也。仍逢出谷者。又值智者奉陈后主诏出山也。疏主传曰。陈至德元年随师出京。住光宅寺。不惟下自谦也。言不思已德荒薄而辄侍奉。随从智者于皇帝朝廷也。易纬曰。帝者。天号也。德象天地不私公位。称之曰帝。香涂三宫者。或作六宫。并由斯文。古无章记。讲贯者寡。故令传写鱼鲁成讹。今谓三宫定非二六通用。有云。三宫为正。乃地名也。引唐僧传疏主传云。三宫庐阜九向衡峰。无不揖迹依迎。访问遗逸。此不应尔。今叙大师正宫京辇。地乃金陵非三宫也。今按三宫即东岳泰山。故茅君内传曰。岱宗山之洞周回三千余里。名三宫空洞之天。言二宫者。文选曰。婉变二宫徘徊殿闼。注云。婉娈徘徊皆顾慕貌。二宫谓帝及太子宫也。故大师别传云。陈主幸寺舍身大施。又云。皇太子已下并托舟航咸宗戒范。故云二宫也。续高僧传中皆指帝宫及储宫为二宫。既禀戒法故云香涂。即经云。常用戒香涂莹体也。或谓大师为陈隋二帝戒师。即是二宫。此亦不然。此中正叙陈主钦崇。下云金陵土崩方归隋国。岂于陈世预说隋朝。无乃不可。或作六宫。即特指天子其义亦通。言六宫者。周礼天子后立六宫三夫人。九嫔二十七世妇。八十一御妻。郑玄注曰。六宫者。前一宫后五宫也。五者后一宫。三夫人一宫。九嫔一宫。二十七世妇一宫。八十一御妻一宫。凡一百二十人。后正位宫闱。体同天子。七众者。一比丘。二比丘尼。三式叉摩那。四沙弥。五沙弥尼。六优婆塞。七优婆夷也。比丘等六翻名释义。具在疏文。式叉摩那者。此云学法女。不别得戒也。先以立志六法练心。为受缘也。四分云。十八童女应二岁学戒。又云。小年曾嫁年十岁者与六法。十诵中六法者。练心也。试看大戒受缘二年者。练身也。可知有胎无胎。此式叉尼具学三法。一学根本谓四重是。二学六法。谓一染心相触。二盗人四钱三断畜生命。四小妄语。五非时食。六饮酒也。三学行法。谓一切大尼戒行并须学之。言光辉七众者。此谓戒香既涂于二宫。道光弥耀于七众也。道俗参请者。道谓出家五众。俗谓在家二众。交络者。谓参玄请法之人往来不绝也。虽钦下甘露喻涅槃旨趣也。瑞应图云。露色浓甘者为之甘露。王者施德惠。则甘露降其草木。甘露仁泽也。一名天酒。如俟下谓待智者讲说此经。如待黄河之清。言其难者也。王子年。拾遣记曰。丹立千年一烧黄河千年一清。皆至圣之君以为大瑞。又黄河清而圣人生。左传子驷曰。周诗有之曰。俟河之清人寿几何。杜预注曰。言人寿促而河清迟。讵岂也。有期无日者。虽许讲宣。以我多障竟无日得闻也。逮及也。金陵地名也。吴晋宋齐梁陈谓之江南。六朝悉都其地。建康实录云。本楚金陵邑。秦改为秣陵。吴改为建业。晋愍帝讳业改为建康。元帝即位称建康宫。土崩者。隋开皇八年文帝命晋王杨广。清河公杨素。督兵五十万以伐陈。旌旗千里金鼓震天。俄而平江东肤陈主。陈国倾坏喻以土崩。文选陈琳檄书曰。必土崩瓦解不俟血刃。师徒雨散者。陈国既破法集遂停。师徒相舍如雨分散。绝交论云。骆驿纵横烟飞雨散。大师遗嘱云。朝同云集暮如雨散。或作两字者误。后会匡岭者。匡岭即庐山也。庐山记曰。匡俗出于周威王时。生而神灵隐沦潜景。庐于此山。俗称庐君。故山取号焉。大师别传曰。金陵既败旋锡荆湘。路次湓城。忽梦老僧曰。陶侃瑞像敬屈守护。远公冥请也。于是住憩庐山。俄而浔阳反叛寺宇焚烧。独有兹山全无侵挠。复属虔刘者。左传曰。虔刘我边垂。杜注云。虔刘皆杀也。即是值浔阳反叛也。江陵荆州也。仍遭雾露者。仍值兵乱也。抱朴子曰。白雾四面围城不出百日大兵必至。又三国名臣。谮曰。虽遇尘雾。注云。尘雾谓耻辱也。敕征下江浦即江都今扬州也。亦曰洛浦。文选曰。归骸洛浦。注云。扬州则梁之洛阳也。敕征者。即炀帝潜龙之时。镇守江淮。两请智者。初请出江都求受戒法。即开皇十一年也。事毕仍归江陵建玉泉寺。后又请出江都撰净名疏。此言再出江都时。疏主滞疾于洪州也。若初出江都。则获随从故。疏主传云。开皇十年晋王作镇扬越。陪从智者止于[邱-丘+千]沟。汉制天子曰敕。太子曰令。诸王曰教。炀帝镇扬越时。犹是诸王。后既登极故云敕征。故别传云。奉敕撰净名疏也。顶滞疾豫章者。顶疏主称名也。始称余次称走。今称名文体之变也。豫章郡名。今洪州也。大师既再出江都。而疏主滞疾洪州。不获随从。既远圣师安闻斯典。始举飘南湖等者。南湖即宫亭湖。亦曰拱亭。谓于豫章病愈始举掉飘帆。速往江都以就智者。而值隋文东巡狩。晋王入朝。于是大师东旋台岳。是故无暇讲演。且给侍东归。此乃大师最后入天台。即开皇十六年春也。东旋者。旋或作还同。似泉切。文选曰。只召旋北京。作此旋字也。秋至佛陇者。神邕天台山记曰。从修禅寺南行二百步有盘石。平正犹如削成。古老相传佛尝于此放光。故名佛陇。春离江都秋时方至者。以随处利人行程故缓。冬逢入灭者。即其年十一月二十四日未时。于天台西门石城寺弥勒像前。加趺而终也。叹伊余之法障者。伊维也。语辞耳。余我也。法障者。欲闻此经法义竟不获闻。由前八事为障也。一逢师出谷障。二参请交络障。三金陵土崩障。四复属虔刘障。五仍遭雾露障。六滞疾豫章障。七东旋台岭障。八冬逢入灭障。由具八事障我闻法。故曰法障。若不出谷则合得闻。虽在帝庭。若参请事简则合得闻。虽其人交络。若金陵久安亦当得闻。乃至若不入灭虽有前障。终当讲演令我得闻。故入灭之障最为深重故下叹云。日既隐于重崖。盲龟眠于海底也。奚可胜言者。奚何也。胜平声谓法障之多非言所载也。二昔五下引事感伤。初引事类己。贤愚经第六云。毗舍离国有五百盲人。乞丐自治。时闻人言。如来出世。盲人闻已还共议曰我曹若当遇佛必见救济。即便问人佛在何国。答云。佛在舍卫。遂各乞金钱一枚。雇人引往。时有一人收取金钱。将诸盲人至摩竭提国。弃诸泽中。盲不知处。互相捉手。经行他田伤破苗谷。长者行田见彼践苗。甚多嗔怒。盲者求哀具宣上事。长者使人将诣舍卫。适达彼国。又闻佛往摩竭提国。及到彼国。复闻世尊已还舍卫。如是追逐凡往七反。佛知根熟乃于舍卫待之。盲到佛所。蒙光目开。佛为说法成阿罗汉。祇洹等者。譬喻经第三云。昔有一人作两业。有二妇适诣小妇。小妇语言。我年少婿年老。我不乐住。可住大妇处作居。其婿拔去白发。适至大妇处。大妇语言。我老头已白婿头黑宜去。于是拔黑作白。如是不止。头遂秃尽。二妇恶之。便各舍去。坐愁致死。过去世时作寺中狗。水东一寺水西一寺。闻楗椎鸣狗便往得食。后日二寺同时鸣磬。狗浮水欲度。适欲至西。复恐东寺食好。向东复恐西寺食好。如是犹豫溺死水中。文云祇洹者。通取寺名。非直指祇洹寺也。唯疆唯沈无见无得者。结前二事。盲虽七追唯至于他疆。竟不见佛故。云唯疆无见。狗听两钟唯死于沉溺。竟不得食故云唯沈无得。次入山下以己类事己之多障。如盲如狗。入山出谷总前八障。入山摄七八。出谷摄前六。浮坠溯江者。释上句也。浮坠字误。应作乘陵。谓入山乘陵。出谷溯江空历艰苦。不闻斯典。文选北征赋曰。乘陵冈以登降。注云。陵冈皆山丘也。左传曰。吴将溯江入郢。尔雅曰。逆流而上曰溯洄。顺流而下曰溯游。字林云。顺流曰沿。逆流曰溯。溯苏故切。日既下举喻。叹师灭也。日喻师解圆明。隐崖喻师入寂灭。崖山也。淮南子曰。日入崦嵫。注云。亦曰落棠山。盲龟喻己无智眼海底喻迷深。杂含第十六云。告诸比丘。如大海中有一盲龟寿无量劫。百年一遇出头。复有浮木止有一孔。漂流海浪随风东西。盲龟百年一出得遇此孔。龟至海东。浮木或至海西。违绕亦尔。虽复差违或复相得。凡夫漂流五趣之海。还复人身甚难于此。今借彼文以喻圣师难值也。凭光想木者。人在半夜欲凭日光鉴物。龟居海底空想浮木安身。其不可得也。故云。讵可得乎。二余乃下没后思愆师既已灭。斯经旨趣莫得而闻。省己宿愆。于是躬事塔庙。口诵斯经。以期未来值师闻法也。扫墓愿值师诵偈期闻法。西土塔婆即此方坟墓也。扫洒坟塔种植林树。以坟必树故含文。嘉曰。天子坟高三仞树以松。诸侯半之树以柏。大夫入尺树以槐。庶人无坟树以杨柳。更服灰场者更平声。谓常更换净服。于塔所诵经也。故法华云。著新净衣内外俱净也。或作伏字者非。如来阇维之地号曰灰场。今大师土葬而言灰场者。用其故实耳。亦犹法华疏序云。晚还台岭仍值鹤林。鹤林之言例同灰场也。石偈即此经也。以圣行品中雪山大士既获半偈。乃于草木石壁书之。以示来者。故名此经为石偈也。疏主童年诵经已半。知此诵其全部。非只一偈也。思[保/言]毕世者。则是思往世之[保/言]成今法障。遂乃身扫口诵隐居求志。期尽此身故云毕世。二事不下五难丧思。五初僧使迫已虽欲隐居毕世。而为众举差。因与智璪同充僧使。屡入帝京。故云事不由己。盖为僧事所逼迫也。故云迫不得止。事备国清百录。戴函负封者。所持笺表诏敕皆用函也。百录云。金书一函与天台众。西考阙庭者。考应作朝字误也。阙谓双阙以石为之。其上隐起奇兽异禽之状。在端门外夹道置之。亦曰象阙魏阙。周礼太宰以正月悬理象之法于象魏。使万人观理象焉。左传哀公三年火。季桓子命书藏象魏曰。旧章不可忘也。崔豹古今注曰。阙者。观也。古者每门树两观于其前。所以表宫门也。其上可居。登之则可远观。故谓之观。人臣将朝至此则思其所阙。故谓之阙。天子所居曰阙庭。隋都长安也。私去公还者。充僧使而去。奉敕命而还。或度僧造寺。或修营香火事备百录。故百录云。今遣大都督段智兴。送师还寺。故曰公还经涂下往还充使。经由道涂凡八年也。二日严下诤论遭追。虽免僧使仍因诤论。重入帝京日严寺名也。唐高僧传曰。炀帝时为晋王。于京师曲池施营第林。造日严寺。咸阳即长安。今永兴军也。诤论之事而不传不书。乃传搜访之阙耳。三值水夜奔桃林水奔者。尚书放牛桃林之野。是也。左传晋侯使詹嘉处瑕以守桃林之塞。杜注云。桃林在弘农华阴县。此言行至桃林山。水夜至避之奔走。故失伴侣。四又被下被谗收往及至京都。又遭谗佞。谓为巫蛊惑乱于人。而炀帝信谗故收往河北。幽蓟二州名在河北。蓟音计。五乘冰马陷冬月度河。故乘履其冰以济北岸。马虽陷冰而死。其身犹获生存。临危履薄者。诗云。战战兢兢如临深渊。如履薄冰。疏主意云。昔闻诗语喻以戒慎。而今身当履践。故下句云。生行死地也。宁可言尽者。危难若此。那可具言。二昔裹下总结俱丧者。裹粮至东南者。即指前负笈天台已下文也。入山出谷扬越往来。何啻千里。文选云。裹粮万里簦长柄竹笠也。史记虞卿蹑屩担簦。说赵孝成王。一见赐金百镒。再说拜为上卿。负罪至西北者。即指又被谗已下文也。三谗者。晋献公三子皆为骊姬所谗。故曰三谗。疏主自比也。三子谓太子申生重耳夷吾也。左传第五曰。初晋献公欲以骊姬为夫人。卜之不吉。筮之吉。公曰。从筮。卜人曰。筮短龟长。不如从长。弗听。立之。生奚齐。其娣生卓子。及将立奚齐。既与中大夫成谋。姬谓太子曰。君梦齐姜。必速祭之。太子祭于曲沃。归胙干公。公田。姬置诸宫六日。公至。毒而献之。公祭之地。地坟。与犬。犬毙。与小臣。小臣亦毙。姬泣曰。贼由太子。太子奔新城。公杀其傅社原款。或谓太子。子辞。君必辩焉。太子曰。君非姬氏。居不安食不饱。我辞。姬必有罪。君老矣。吾又不乐。曰子其行乎。太子曰。君实不察其罪。被此名也。以出。人谁纳我。十二月戊申缢于新城。姬遂谮二公子曰。皆知之。重耳奔蒲。夷吾奔屈。言东南西北者。以帝京居中。则扬越在于东南。幽蓟居乎西北也。若听若思等者。前希闻斯典。故担簦。东南有入障故丧其闻。后欲思[保/言]毕世。由驱驰西北有五难。故丧其思。故云二涂俱丧。二情不下制疏近由。后时虽获生还台岳。以昔两缘听思俱丧。于是慕法不已。更寻他疏以勘经旨。义既违经。因自撰疏。旧疏即河西光宅等诸师疏义各存也。不与文会者。乖经失旨也。怏怏于亮切。怅怏也。病诸者诸之也。见其义非如已有病。此即制疏之近由。二敩群下正明述作时处二。初谦光述怀。经第三十云。譬如王告大臣。汝牵一象以示盲者。时彼众盲各以手触。其触牙者即云。象如莱茯根。其触耳者言象如箕等。经自合云。王喻如来。臣喻方等大涅槃经。象喻佛性。盲喻一切无明众生。独梦谈刀如经第十八。略如上记。刀喻佛性。梦寱谬谈非亲得刀。此皆疏主谦也。谓心思经旨如盲触象。岂识全躯。口说经文如梦谈刀。故非实有。二以大下著述时处二。初明时处二。初示染笔时处。大业即隋炀年号。十年即甲戍岁也。庐于天台之南者。小尔雅云。庐寄也。谓寄止也。亦别舍也。黄帝为庐。以避寒暑。春秋去之。冬夏居之。故云寄止也。神邕天台杂记云。赤城为南门。石城为西门。今云天台之南。谓赤城也。二管窥下明凭师述作。管窥智者义意者。庄子云。以管窥天也。谓智者法门如天之高远。已解推寻如以管窥。义意者。五时四教之义。三观六即之意。依此义意辄为此经解释旨趣也。为去声。尚书序曰。承诏为五十九篇作传。大业明制撰之时。天台之南显笔削之处。管窥智者示所学之宗。二运丁下叙难缘二。初避难。四移两蒙灵异。丁当也。大业十二年有大鸟似鹏飞入殿内。至于御幄至明而去。九月幸江都。以代王侑留守西都。越王侗留守东都。既至江都。唯以酒色为务。五月星陨吴郡为石。征求萤火数斛。夜出游山光遍岩谷火守羽林星如斗出。王良阁道声如隤墙。枉矢出北斗米一斛。计钱八九万。用锡环钱细如线。十月李密起兵于梁楚之郊。窦建德卢明月等所在称号。盗贼公行劫掠州县。又诸道贼师孟海公。徐圆朗。朱粲。刘武用。薛举。萧铣。李子通。沈法兴等各率众寇掠。多者数十万。少者二三万。天下无处无贼。故曰寇盗纵横于时。天台悉为沈法兴所有。杂记云。大业十四年沈法兴擅置海州。即改临海县为海州也。匿影沃洲者。匿藏也。沃洲山名在剡。即支遁所栖之山也。赤城既喧复更匿藏形影。避盗于沃洲山也。荫林席箭者。山宿野栖故无屋宇。但荫茂林以为帐布。箭竹以为席。亦犹古人班荆而坐也。箭竹偏产会稽。尔雅曰东南之美者。有会稽之竹箭焉。衣殚等者。殚音丹。尽也。既避盗深山而衣粮又尽。故于撰述致乖次第。于是下明为撰述缘阙。更求他处挟藏也。鄙志谦也。托命遂安者。寄托形命于遂安也。遂安县名今属睦州。县令邓氏者。即遂安令也。曳疾应之者。赴请为讲也。应去声事不兼举者。既务讲宣。且停笔削因将草本寄于他舍。冥持此本者。谓冥圣护持。故得烧舍疏在。故云得免灰。飏飏音羊。风所飞飏也。重寄栅城者。讲经既毕。复寄栅城意欲补削草木也。栅音册。编木成援也。未详何处。今仙居县有栅岸保。恐是其地。玉石俱罄者。玉石喻贵贱贤愚。海贼劫掠贵贱并尽。故云俱罄。尚书曰。火炎昆冈玉石俱焚。萧亮即当时将帅也。复获安存者。身安疏存。焦不能烧者。即前云冥持此本得免灰飏。贱不能得者。贼劫栅城玉石俱尽。而此疏独存也。再蒙灵异者。初火不烧次贼不得。故云再也。励勉也。诚心也。或作厉非也。食息者。息寝卧也。无宁不安也。二乃卜下幽境称怀勤加补削二。初叙幽境。称怀卜者。礼记曰。龟曰卜。蓍曰筮。古者移居必卜。故离骚经有卜居也。左传曰。非宅是名唯邻是卜。今疏主以移居为卜居。安洲在乐安县。今仙居县也。故僧传云。乐安南岭地曰安洲。然安洲之名始于疏主。台州图经曰。管竹山在县东南五里。高二十丈周回二里。其下旧有潭。唐武德年中。邑人请天台国清寺灌顶尊者。讲于光明寺时。此潭之鱼取者甚众。尊者率道俗于潭侧讲金光明经。诱渔者令止其采捕。一夕忽暴风雨至。旦视之。乃为洲矣。故号为安洲。以此洲渚在乐安故。微澜者。澜力旦切。又力安切。尔雅曰。河水清且澜漪。大波为澜小波为时。绝人兽之踪者。山深溪隔故。人兽不到。峰连伟括者。谓伟美山及括苍山也。陶弘景玉匮云。括苍山西南百余里。有伟美山状如宫阙。多灵异。可伟美也。皇朝新修图经曰。亦名天姥山。又云。大括苍岭在县西一百八里。兼二山之美者。谓安洲景象兼有伟括之好。水镜者。溪水澄净有若明镜也。蕖池者。谓池有荷花也。尔雅曰。荷芙蕖。郭璞注曰。别名芙蓉。江东呼荷。红葩普巴切。华也。白牙团扇者。善见律云。优波离升座执象牙装扇。先集律藏。萋茜者。草茂盛貌。加亦胜也。戴氏重席者。东观汉记。戴凭字次仲。拜侍中正旦朝贺。帝会群臣。诸生能说经史者。更相诘难义。有不通者辄夺其席。以益通者凭遂坐。五十余席。今疏主承修竹之风。藉翠草而坐。胜于牙扇重席也。以彼由造作此任天真。其实胜之固非夸饰。下云羞绘图陋弦管亦尔。云霞赤白松桂青黑雕镂杂糅。而有五彩之文。则使画图有羞色绘画也。猿吟麇叫蝉噪蛙鸣相和成韵。似其八音之乐。翻令丝竹成陋声故。左太冲招隐诗云。非必丝与竹。山水有清音。麇居筠切。鹿属。八音者。五经通义曰。金石丝竹匏土革木也。金为钟。石为磬。丝为弦。竹为管。匏为笙。土为埙。皮为鼓。木为柷敔。雅有高致者。竹风草席画图音乐。皆得之于自然。故云高致也。丰趣冥伦者。冥幽也。伦人也。谓此高致丰饶归趣于我幽人也。伦亦可作沦。沦没也。谓隐没于山泽也。二仍莳下明资缘勤苦。莳种也。种粟充食拾薪备爨。二。暨染下感伤谦己二。初感伤多难。暨至也。从此绝笔逆至染笔。凡历五载。即唐高祖武德元年戊寅岁撰疏绝笔也。炀帝即位改元大业在位十三年。十二年幸江东宫。十三年唐公起义师于太原。破宋老生于霍邑。所在克敌。遂入长安尊炀帝为太上皇。奉炀帝孙文德太子之子侑。篡位即恭帝也。改元义宁。至二年逊位于唐公。改云武德。既云凡历五载。知是武德元年绝笔也。于此五载凡经六移。初寄天台之南。二移沃洲。三移遂安。四移栅城。五重移遂安。六移安洲。并前八障及中五难共成十九难缘。于后六中更取火贼二事。则有二十一也。五难谓僧使遭追值水被谗马陷也。前八中五是制疏之远由。寻旧疏是近由。后六是正制疏。问前八为障何名远由。答由不闻法故自撰疏。若其闻者则疏是师说。安得自制。前八为障竟不闻法。后六虽艰终成斯疏。呜呼正法难闻正道难行。其若是乎。干戈者。孔安国曰。干盾也。戈戟也。论语曰。而谋动干戈于邦内。菜食水斋言其俭也。水床雪被喻其寒也。其有圆顶方袍暖衣饱食。既逢遗教。又偶清时。而口不谈出世之言。心不则至真之道。自树迷暗反轻学宗。吾知斯人绍三涂种。疏主圣者。得无悲乎。梦抽思乙者。乙应作一。昭明文选序云。耿介之意既复。壹郁之怀靡愬。注曰。壹郁忧思也。今谓军火所怖干戈所骇。而梦惊若抽忧思壹郁。辞既下谦己述怀。野质者。论语曰。质胜文则野。此言辞鄙意。岂会文者。谓所立义意浅近。岂能契会斯经圆顿之文也。此言义暗辞鄙义暗皆谦也。有崖易殆者。尔雅曰。重崖岸注曰。两崖累者曰岸。殆危也。有身速灭如土岸易崩。空海难遍者。圆空广大若沧海难遍。故不可以易殆之身穷。难遍之义也。盲寱下如盲触象如寱谈刀。或可偏知于少义。敢言圆解于大理也。特是下正明述作之意。既是偏知何故撰疏。故释云。特是不负本怀也。言本怀者。始为此经遂亲智者。即前文云。走虽不敏愿闻旨趣。于是负笈天台。心忻蓝染也。遽兹石火者。淮南子曰。人生天地之间。如凿石见火电光过隙。疏主自谓。无常忽遽如彼石火。不能久研经义。故且率尔成疏也。卷舒下自庆也。初句明卷舒寻经。次句明赞叹撰疏。仰谢于心口者。由心思故口赞也。鹿耘毒草。或作粗芸。并豕亥之误。应作麃[卄/尢/(ㄠ-ㄙ+(衣-〦))]。上彼苗切。下音衮。左传曰。譬如农夫是穮是[卄/尢/(ㄠ-ㄙ+(衣-〦))]。杜注云。穮耘也。[卄/尢/(ㄠ-ㄙ+(衣-〦))]壅苗也。然毒草药王之语。出在今经。故如来性品云。譬如雪山多生诸药。亦有毒草。诸众生身亦复如是。虽有四大毒蛇之种。其中亦有妙药。大工所谓佛性。或执讹字便求麋鹿耘草之缘者。何异闻三豕渡河。便谓猪行水上乎。故僧传道丕议沙汰云。僧之清尚必不露于人前。僧或凶顽而偏游于世上。必恐正施藨[卄/尢/(ㄠ-ㄙ+(衣-〦))]。草和兰茞而芟。方事淘澄。金逐沙泥而荡。彼用藨[卄/尢/(ㄠ-ㄙ+(衣-〦))]之语义与今同。又麃藨穮三体并通。尔雅云。绵穮也。经典释文作麃耘也。字林云。耕禾间也。说文云。穮耨锄也。今疏主斥诸师非义。如麃[卄/尢/(ㄠ-ㄙ+(衣-〦))]毒草。显佛性正理如微养药王。故前文云。将疏勘经不与文会。怏怏终日恒若病诸也。螳[虫*敖]萤熠者。螳螂性怒。遇物必举[虫*敖]而拒之。庄子曰。螳螂怒臂以当车。岂免碎于辙间。文选曰。欲以螳螂之斧。御隆车之隧。注云。前有两足举之。如执斧之象。崔豹古今注曰。萤火一名晖夜。一名景天。一名熠熠。一名磷。一名丹良。一名丹鸟。一名夜光。一名宵烛。非能抗曜也者。曜即日也。广雅云。日名曜灵。谓螳[虫*敖]不能拒抗于车辙。萤熠不能争辉于曜灵。此疏主自谦识见微劣。不能抗曜于诸师也。吾祖圣师为法之志艰苦之迹。尽在于此文矣。传斯宗者。得不思齐。诗云。伐柯伐柯其则不远。可不懋乎。或卷末有半纸批文者。盖后人谬录。

　　涅槃玄义发源机要卷第四


