  无量寿经义疏
　　隋 吉藏撰




　　无量寿经义疏

　　　　吉藏撰
　　夫真极恬然以虚寂为宗。凝神万境不虑而照。澄净渊泊不形而应。然感机不同化不一揆故。形有巨细寿有修短教有精粗土有净秽。隆益万殊证悟非一。西方安养净土人纯殖国旷劫感圣亦长。弥陀世尊乘本誓愿应形净刹诧寿。使五浊众生清虚胜业。令三辈行人殖遐年之善。十念愿成。命终则往九辈行立报谢。便至谈彼国土七宝宫殿金池玉树互相映发衣食自然饭馔百味。说人则唯贤与圣共相勋修。身色紫金自然化生。禀受虚无之身无极之体。栖心真境常宣大乘。辨明法相快乐无极。
　　此经宗致凡有二例。一者法藏修因感净土果。二者劝物修因往生彼土。题云佛说者释迦乃是此方统王之主。赞扬彼佛长远因果微妙快乐故云佛说也。无量寿者若存胡本号曰阿弥陀。此土无量寿。寿既长远弥纶旷劫。劫数既远时算莫测故云无量也。寿者色心相续不断为义。通明寿之与命体一而异名。但命据始终寿论其期。故举寿名示彼有保终之命也。经者明前佛后佛道觉。虽殊诠理之言不可改异。辨教意矣。
　　夫论如来说法不过二种。一者次第二者遍方。今此典者非次第教。何以知然。如释迦一化辨佛寿有四时。初唱八十。次大品思益等说有七百僧祇之寿。法华辨寿命无量。涅槃盛明常住。今解弥陀佛。明昔法藏修因生于西方。无量寿命中得成佛果。由是报因成佛一身证果。若推此为言。只须以此土释迦八十年佛相准。何以知之。如太子生于王宫。于八十年中备得佛果。唯寿八十类如无量寿命。中备得种智亦称无量寿佛。此二佛既一种无异。而经应与第一时同则是初教。令所以解。言非次第教者此经已谈一乘之因盛说菩提之业。故知非初教。是故当知是偏方别教也。然既称寿与法华同而非法华教摄者法华是次第教。此教非次第。破执而与故非法华教摄。然解法华佛寿有三家异。一云亦是报因佛。如前教。二云是神通力延一念寿命令无量劫。经明五百由旬之外方明佛果。既在反易之生成佛常满。则应入灭而延之住世为无量之寿。三云是覆相。明常说为无量。就有为报中当有此命。但时机未宜灼然辨常所以依悕望说耳。
　　大判经例则有三段。谓序正流通。序为正宗弄引正为辨经旨归。流通为明付属。后世修行无壅。从如是讫乐闻序说文也。自佛告下讫略言之耳正说文也。次从其有得闻彼佛名号经流通文也。就序有二。初遗教序二发起序。初遗教序正为证阿难传佛语无谬。是证阿难经。发起序为证如来说经有其由序。逗物无谬。是证如来说经所以也。从初讫一时来会是遗教文。从诸根悦豫下讫序是现闻发起序文也。正说亦两段。初明法藏修因感净土果上卷文。后明劝物修因往生从下卷初正说文也。
　　此教之兴本欲令五浊众生舍秽取净却短修长故先示妙果后方广劝修之。流通亦二。初举经有深益用付属流通。后明时众欢喜奉行。从得闻彼佛名者下讫芬芬而降初文。从佛说下后明奉行方也。就初两序各为五意。遗教序五者。一如是。明其如闻而传无有差谬。但导如足。更加是者欲显如闻所传即是佛语实可信。言我闻者二明亲闻。但恐此我滥余人故本起之初自称阿难曰我闻如是也。一时者三明闻无前后。佛口密皆使侍者有所不闻经悉重为说皆令亲闻。传者又得佛觉三昧顿领胸襟皆无漏失故云一时。佛住王舍城者四明住处有二句。自广至狭。又释佛别取为一证。以举宗师为证令必顺此教。又举佛本欲取佛住处。非欲显佛为师之意。今言王舍城者且依一解。古昔有一国王名为普明。在余城中治化。有一尼干与比丘诤竞。诣王判决。时王曲就人情尼干得理。比丘不合则呼天扣地。其夜宫城陷没。唯除太子东宫不没国人还复举。太子正以见父王无道不肯就位。则共世二大臣诣山隐学。一宿之中天神感之为王造城郭舍宅。国人则号为王舍城。自是以来于中立国相续。至今国名摩伽陀城名王舍城。耆阇山者此明的处。此称鹫头山。或加灵者仙灵游岩上似鹫头。山下有寺六十岩崛。佛在此处故明其名。与大比丘众以下同闻众。众有二声闻与菩萨。比丘常随佛后。但佛说法处其有比丘在中。菩萨方诣助佛扬化故先小后大。比丘众有四段。一众类二唱数三略叹四列名总结。与之言共。大有三义。一生大解二破大恶三证大果。比丘三义如常。闻数有万二千人。大圣以下叹德。德乃无量令但举要。圣之言通上诸人皆是圣果。游心空理隐显难测故称圣人。神通已达达之言证。证六通三明等是也。
　　其名曰已下列名。此皆称尊者。尊者是御人之号。举德标人故称尊者。了本际了之言识本际是空。从所识标名。亦称阿若憍陈如。此言无智。陈如是姓。于初转法轮最初悟道。所以然者迦叶佛遗法住世同伴九人。方觉无常共求出家入山学道。四人根利则悟五人根钝不悟。便共誓愿吾于释迦佛法中要先悟道。以此誓故共佛俱生。佛既出家父王遣国中贵族同伴五人随侍。太子入山不肯入山隐在鹿苑。佛初成道则为说法。由是最初得道也。五人者一名陈如二阿叶鞞三诃男四波提五波敷。此但出陈如一人。正愿者本期出家得道故名正愿。正语口无四过。大号美名遐布。仁贤德性软和故彰其名。离垢离破戒之垢。名闻多人所知或是迦延。解义名闻大佳。善实从内德彰名。具足从受戒表名。牛王从昔因缘。五百世中为牛两处似牛故从此为。名人见[口*(吳-人+八)]笑。佛以神力接置星宿天上。时来听法也。优楼频螺此三人从处标名。此从木瓜得名。伽耶城名。那提水。迦叶是姓。或翻为龟如。舍利弗此名身子。舍利弗外祖善相见舍利弗父作国大相。妻女与之孕舍利弗。共弟呴絺罗论义。母胜于弟。弟窃思惟我姊未孕时不如我。今屡胜我必怀聪明之子。我当入山学读。外甥长大共论。则入山读十二违陀。无暇不揃爪故呼其号名长爪梵志。后生身子。始年八岁骋十六大国论议无类。则外道法中出家为沙门。然外道弟子沙门[侮-母+?]感以徒众。付身子目连二人使教化成就。二人则共要言得道之日誓无前后。身子欲向舍卫城。阿说只比丘亦欲向城。佛诫说只汝朝入城当见非常之人略为说法。舍利弗见说只威仪详序。则前问言汝师是谁。答言吾师天中天三界无极尊。相好身丈六神通游虚空不会天世位。乃至心净开法门身子卓然毛竖。汝有好师应有好法当为我说。说只自谦我年既幼稚学日又初浅岂皆宣如来至真广大义。身子殷勤复问何名沙门。答曰一切诸法本因缘空无主息心达本原故号为沙门。闻此一偈则得须陀洹果还至本处。目连见状貌怡悦。即便语言我本与卿共要得道誓无前后。卿何故在前而不语我耶。身子答曰时流迅疾无暇游反。即便为说上偈。目连闻之即得初果。二人相将至佛所俱证无果也。目连亦是姓字呴律陀。其父与相国有大威势。富贵而无嗣。有树名呴律陀。往彼求子日日祈求祭祀。结愿了无仿佛证。后便与树立要。若更满七日无子便当斩威。树神忧恼四出推求无应生者。上白帝释具说上事苦求救护。帝释观之唯见亲友一天命应垂终。帝释语言汝可生彼。天答而言人间苦极我不契也。释复语言释迦如来当生人间。汝可因斯得道。彼天命终则便往生婆罗门家。以从呴律陀树求得此儿也。静志从内定得名。周那言离香。满愿是富楼那。此是大菩萨。赤色为相。离障那律修得天眼彻见障外故从为名。罗云是罗睺罗。此云覆障。六年在胎也。阿难此言无染。皆如斯等此是总结名也。又与大乘众菩萨俱以下列大士同闻众。自有四段。初唱众类二列名三叹德四总结来会也。初唱大士名道心。自行兼他位怀广博故名道心。善思议以下列名。善思议者内德深达善会真宗。信慧从内信立名。空无者秤如之背。神通花者分身满十方一念普至。乃至解脱者受报众生结缚自亦脱也。从皆遵以下叹德段。大分为二。从初讫究竟彼岸以来略叹。从于无量世界以下讫皆度彼岸以来广叹德也。略叹有二。从初讫安住句以来叹齐普贤入法界行也。备十地无量行愿故云具行愿。证理穷心无二故称安住。遐劫积修为己之勋故云功。以此被外沾洽一切故称为德。乘通游机故云游步。善巧度物故云行权。此二句叹外化也。入佛法藏入之言解。名理为藏。解契宗原故云入藏。入佛法藏究竟彼岸此二句叹自行也。广叹中亦有二。从初讫微妙难量以来别举八相成道为叹。次从游诸佛国已下讫皆度彼岸明游十方。称机应物举此为叹。就八相叹中将欲举故先出。示八相之处则是无量世界。于此世界示八相成道故云成等正觉。八相文处可见。一处天宫二入胎三现生四出家五降魔六成道七转法轮八入灭处。兜率天此云胜妙天。多聪明不放逸。示如来为人天之师故。将下生人中先处此天。为说不退转之行。舍彼天宫下明处胎。所以不直化生者。一为外眷属令护佛法故。二遗舍利广起佛事故。从右胁生下三明现生。示异凡秽故从右胁生。右是便欲明先权后实也。现行七步明过六道。光明下生时放光皆使知佛生也。皆悉震动者明生时动地。六种动者一动二涌三起四震五吼六觉也。举声自称下明唱道高。释梵奉侍下明标示人天归敬。示现算计下明修学世伎。六艺者算计是一。文艺诗书及礼乐射御是六也。能御车上于六目之上。博综道术者博言广综之言习。广习五明道术。贯练群籍者含于内论。贯言通练言明也。游于后园明学伎已于后苑讲试之耳。讲之言习试之言用也。现处宫中下示处深宫。色味之间见老病死下是第四段明出家。但此中先明出家之缘。缘见四非常故云见老病死悟世非常。服乘白马遣之令还者明舍世饰好而著法服。正明出家。则是就猎师觅鹿皮衣。天神奉剃发出家也。六年下明学道。先示同邪道故云勤苦六年。行如所应行是因所应是果。果应因行故云所应。现五浊刹者明先同修四禅八定五浊土中之法也。示有尘垢下明归从正法。今初句先既因六年苦行无所得形清体缩故入金池洗之也。又以表理明必以定慧之水断除结使也。天安树枝得攀出池者为示体弱故须攀枝。又表接物机也。灵禽翼从者得道之所五百青雀从佛至道树。表德被禽鱼无不师化者也。吉祥感征者明德被人天。天祥感现。明此诸天童子感动显菩萨必成道故云感。哀受施草者表物献微情乃至草薄之物。无不哀受故受草敷之而坐也。奋大光明下第五降魔。先明将欲降伏故悟之以光明也。而来逼试者明魔令其眷属而逼以众难试菩萨道。制以智力者正伏之以智令归伏也。得微妙法下第六明成道。从释梵劝请下第七转法轮也。此中有三。初有释梵为请主。故涅槃经中云汝虽生人道已超第六天明同梵王请能请佛成道。三七日思惟所得道妙欲令一切普得。二七思惟众生根钝不皆领受则明无机。三七思惟欲说。尔时则梵王为请之时也。祈明求。劝为慊貌之辞。转譬如常解。以佛游步下二明佛受请。令大士亦如真佛示同佛十力四无畏之说。故云佛吼而吼。举狮子王哮吼为譬耳。扣法鼓下三正明说法。先明喻后明法说。扣鼓诫兵。内合佛说法以集众欲进趣于善。外譬吹螺是改号之相。内合佛说法改恶为善。刀有斩斫之用。内合佛说法以生物解有断结之用也。建幢是战胜之相。譬说法降魔得胜也。震雷能骇动物情。譬说法皆动无明之识也。耀电譬说法有照了之用而有润泽之功。譬说法能沾利众生也。演法施下广明法说利益自有二。初正广说法利益。后举三业益物之相结成前利益也。今云演法施者演言广广说四谛十二因缘等教宣布有缘也。光明普照者明法将宣放光感悟于物。或是将说般若放光动地也。以知光摄魔闇故云光明普照。以神通动魔宫使众恶缘改惨归伏故云慑怖也。掴裂邪网者说法破之故云掴也。网譬邪智。魔以邪智裹结众生故以正智慧力破裂之耳怀诸欲堑者灭五钝等恶。严护法城者涅槃妙果。是安身处故称为城。说法令众生修戒定慧以庄严之也。开阐法门者开说涅槃城门合众生进趣其果也。洗濯垢污者执相之惑皆沾污慧身使习忘解遣除迷垢故云洗濯也。自此文来是法华前教也。显明清白者无相之解。是无漏明故云清白。光融佛法者法华之教。光之言广融之言会。明法华教会三乘万善同归一佛故化广会佛法也。宣流正化者示汝等所行是菩萨道其善无遍故云正化。入国分卫者此下叹菩萨。三乘明能分身护物机故云分卫。为物作福田使众生未来获丰富之膳故云获诸丰膳。贮之言积。智断既具示为福田。积殖功德之所也。欲宣法现欣笑者叹口业益物表说法必契之相故云欣笑。法皆疗物之疾故云药。除遣三有之苦故云三苦也。显现道意者叹意业也。明以此二事显菩萨之道意欲使一切齐成佛果故云受菩萨记。示现灭度下第八明双林示灭。明以灭迹方便令物生善灭恶故云消除诸漏殖众德本也。乃至如上等法皆难量也。
　　游诸佛国以下广叹德中第二文自有二段。初将别出三地德致叹。先总举游化之德也。后从菩萨经典下别广叹三地德也。就初有法譬合。但合文云菩萨亦复如是合幻师喻。于一切法贯综句下合本学明了句。所住安谛下合上为男为女无所不变也。至一切具足句。综之言习缕之言悉慢之言恼恣之言会。明见净不贪观秽不恼也。菩萨经典以下别举三地德为叹则为三段。下去先举八地德自有三句。初明自行外化德。自行即通经要妙。化物导御十方。物所广识而皆显名也。无量诸佛以下第二句明值胜缘。为诸佛所护在法流中念念见多佛。见缘则胜。无一时不见佛。故知是八地。佛所住者以下有二句许。第三明同佛化导。为诸菩萨而作大师下九地。文亦有三。初叹自行则有甚深禅慧供养等句。外化则有为诸菩萨而作大师达众生相等。化现其身下第二明以神通接物化现其身。如电光者明神通应物之速也。善学无畏之网网之言智。明仰学佛四无畏智。坏裂魔网破邪智也。解诸缠缚者解五盖十缠等结。超越声闻下第三明皆示二乘之道。先明本处后明显示也。虽皆示二乘而内不共大士平等万德故云具足无量总持也。深入菩萨法藏下次叹十地。文亦有二。初略叹自行外化。既穷因行故云深入。因理皆蕴佛果故云藏。此三昧皆饰法身故云花严。演畅经典明外说化物也。住深定门下后广明叹自行化他。他中初以神通济物。次明四辨化众生。后明为众生作不请之友。闲者济心中剧难人。言其伏烦恼故云闲。不闲者外凡之人。为烦恼所使故云不闲也。或云不闲是人闲是天也。四辨化中超过世间诸所有者言其本处离音声也。心常谛住度世之道者思惟应用也。于一切万物自在者称机无失也。为不请友中有法譬合。法中先标不请次释后结。释中有三意。初举大士四弘誓。以四弘誓荷负于物故云重担。次举受持为释。只以住持佛法欲使如来法藏不绝佛种不断故也。次举慈悲德为释。兴大悲愍众生者明拔苦因果。演慈辨授法眼明与乐因果。以不请之法施诸黎庶结也。黎之言民庶之言众也。如纯孝之子下譬不舍众生之心。如纯孝子逐慈悲母也。于诸众生视若自己合之也。一切善法皆度彼岸下广叹自行。文讫智慧圣明不可思议句也。如是之等一时来会大段第四总结文也。
　　就别序中有五段明义。初如来现相二阿难问三佛捡其问意四奉答五正答所疑。佛开发宗先将说净土劝物修取。示有欣悦之状故云诸根悦预也。姿色清净者姿之言美清净之言光显也。魏魏言德盛高显也。就阿难问中有二。初有法譬合文。先牒所观相。影畅表里者表语其形里明心悦也。唯然大圣下正发问。先五句正问。住于奇特者十力四无畏也。栖心于诸佛法则是住诸佛所住也。雄者是英族之美也。佛道高妙故云最胜也。世眼为导师之德。如来以化物为德故云住。如来之德为四天中第一义天故云天尊。去来现在佛佛想念者明三世诸佛皆有化众生之念。光光相照又智智相照故云想念也。正云得无。今释迦十方诸佛同有为一大事因缘故出世之事耶何。光光威神乃尔者举所疑以结问也。捡问与阿难答在文可见耳。第五答问。开发有两初委问后正答。赞能问有三句。初句赞皆生物解故云汝问多利益也。如来以无盖大悲下次句赞。合佛出世之意。无盖悲者佛慈悲无所不覆盖耳。无量亿劫下后句。举难以明汝值佛意致问实合利物之意也。阿难当知下正答有三。初正答。次阿难谛听下许说。唯然下后明受旨悕开后宗。初正答有四句许。如来正觉其智难量者明真智妙绝照穷法界非下情测度。多所导御者明其用多端。无能遏绝明其化周法界不可穷尽。以一餐之力下明应不待资能住寿也。亿百千劫者释物疑。明佛有此寿命。恒示五浊之命唯八十耶。诸根悦豫下有二句。正答。明令显此相者方说有无穷之寿故显姿色清净。所以者何下次句举佛真本以释定慧究畅无极故。能随物情所宜长短自在而无碍也。谛听与受旨可见。就正说中大段如前。但第一修因得果中有二。初广说因。次从为已成佛下去明佛得果。就明因中有二。初明修因之缘次正辨因。就明缘中先列过去佛次正出世自在王佛。藉于此佛闻法发菩提心修行成佛故。须由藉明其缘。而不直举世王而出前五十三佛者为存两义。一示如来皆照久远之事。二明众人同值多佛出世。然法藏一人能超越而发心修行以成佛道。明得悟者宜以局时人。正辨因中有二。初经家序。修因之人则是国王。明是王从世自在王佛闻法故发心皆为修行之人也。从诣世自在王佛所下明荷圣恩说偈赞叹。仍发愿修因序。修因人中有四句许。初句明当时有国王从佛闻法启悟其心寻发道意。弃国捐王下次句明舍重位出家志行。号曰法藏下次句明其得名。在能蕴畜佛法故曰法藏。高才勇哲下次句略叹其德。称逸群之能故曰高才。能自胜胜他故称为勇。坏邪见之明所以言哲。修因行文有两。从诣佛少许长行尽二十行偈略辨因偈。后尽文广明因义。初略明中有五意。初长行序诣佛致敬。次七偈叹佛恩德酬前说法之恩。即兼表归依之情。如情胜鬘叹三业德表归依也。七偈中分为三叹。初二偈半叹身业。初行先叹无等。次行举譬显胜。次半偈结胜世。正觉大音半偈二叹口业。明佛音声等觉十方。次戒闻下四偈叹佛意业。前两偈叹有行德。无明欲怒下一偈叹无为功德。次一偈叹德用。功勋明其行位。智慧深妙明其果满。威神光明震动十方明其用也。愿我得佛下十偈三明发愿也。就中五意。初三偈正发愿。假使有佛下两偈挍量功德。次二偈明修道勤苦勇猛精进。次二偈发造净土。十方殊妙为化众生故。次一偈明十方闻名发愿来生获得胜果。愿我作佛者正出菩提心体。过度生死靡不解脱者为物之心。明其下化。布施调意下出其化物行体。上但明发心今出其行莫过六度。言智慧为上者明五度为行不能出离生死要须智慧。达解本原方皆过出故云最上也。造净土文云其众奇妙者明五通自在悉不退转。道场超绝者亦是道树超胜。亦可是修道速疾成佛故云超越。幸佛信明下二偈是第四意。请佛为证。幸之言遇。遇自在王佛今现而证。上但一往发大誓愿度众生。行行甚难人不信意。谓但有其言未必堪行。都无仰学之心故请佛为证。除疑使物同行。后偈请十方佛为证也。假令身止诸苦毒中一偈是第五意。要心处苦自行化他。誓逢苦不威得乐不欣。乃至成佛毕竟不退。忍终不悔以成上行愿也。入长行从是后广修因。此中有五段明义。初是法藏请出修因方法。佛语阿难下二明彼佛推其自解。不肯为说意欲显法藏德也。比丘白佛下三明法藏重请。尔时世自在王佛下明彼佛为说方法。就中有二意。初明修行必克。举此量海水得其宝用为譬。于是世自在王佛即为广说下后明正为说法二百一十亿佛土。善因虽有强弱之异然所招之土同是七宝国土之粗妙应现。与之现佛土不同令随愿取之。粗之言大妙者言美。明所现二百一十亿土皆是大美之土耳。时彼比丘下是第五重明法藏依教修行。自有四段。初正所依教修行。意至佛所自陈。次二明彼佛问比丘出行法。三明法藏更向佛说其所修四十八愿。四明今释迦追说法藏比丘昔誓愿之后顿满之行。就初亦可为二。初正明修行。明往彼佛所自陈行之意即初于五劫中修行发愿也。阿难白佛彼佛国土寿命几何以下明答粗疑。彼佛寿四十二劫。但于五劫何足疑耶。法藏比丘摄取二百一十亿下诣佛陈行之文。佛告比丘汝今可说以下二明佛同出行法文。比丘白佛唯垂听察下广陈四十八愿。就中有三重。初正说愿。但此愿分为三类明之有三愿。愿净土有四十二愿。愿得眷属有三愿。愿得法身三。此三文不聚在一处。但随义作之耳。次小长行及五言偈。二明说誓要愿。于十一行偈中自有三阶明义。初有三行正誓。次七行誓后更愿。余一行说誓要瑞。日月戢重晖者戢之言集明日月光杂耀皆入如来德之内。偈后少许长行是第三感瑞证成文。地动表皆行因雨花明必得果自然音乐证妙乐之土说法化物也。于是法藏具足修满下去四明今释迦说法藏顺愿之行也。就中有两。初有三行许文先牒誓愿。建此愿已一向专志下后正明修行之事。将欲显其修行举所修国土恢廓广荡也。廓以安众为义。明净土广安往生之众荡然无限极也。建立常然者于此间坏劫而彼无改相续常然。于不可思议兆载永劫者正明修行久远。是非数之极名。不生欲觉下去明行之相。初明六度次明供养三宝修三次明出家修自行外化。随其生处下明生处行。行应生得果报以修自行外化也。夫三毒之觉能起犯戒之心。今不起此觉及想又不著六尘故不犯戒也。但施度之要莫过法施。专求清白无漏之解为众生说。即是施度耳。从阿难白佛下明得净土妙果。就中有二段。初略辨得果次从无量寿佛威神及宝树以下广明得果。于略明中先明法身后明净土。初问得佛后问久远时节。并有答可知。国土自然下去明净土中初正明净土者四行余文。无须弥山以下明无秽无有高下诸山及四时节也。然众生欲见佛神力现之耳。次因之问无须弥山者彼四天及忉利天何得住。释当来之疑有五意可解。无量寿佛威神光明下广明果亦例有二。此光明佛果有两。一明光明果二明其寿长远。光中初正明光次明照佛土用次明因光得名。遇斯光者以下次明得益能灭三毒三垢。次又闻光明称说者得生彼国。及其成佛复为十方之所称说。于寿长远文中初四行半明彼佛寿。次明声闻天人寿命长远。又其数难量下明众数非算计能知。于明众数难知中初总明众数多少略叹众德。佛语阿难下的辨。三会数中初数多有法说譬合。明此初会尚非目连等所知。岂况后两会数可知乎。明净土果亦有二。初正国土庄严。后明国中人物美妙国土中自有四重。初明宝树庄严。亦有自然万种伎乐以下二明伎乐。又讲堂以下三明讲堂楼观。内外左右有诸宝池下四明有好宝池庄严也。于宝树文中初明诸树后别明菩提树。诸树文中初明七宝所成次明花叶相间次明行列可观。清风徐发以下次明有出好音声之用。菩提树文中初明树体有五行半文。微风徐动下次明利益物用。树出好声便闻见者得深法又得六根清净。次举本愿释得益之意。佛告阿难下次挍其胜也。明宝池文中初明池纵广次明有好水。黄金池者下次明有妙好水。既作七宝色故云黄金等也。其池岸上下次明有好花。彼诸菩萨若入宝池下次明池水有开神悦体灭恶生善及出好声。诠辨三宝万行等事无有恶声不过之事也。
　　阿难彼佛国土诸往生者以下是大段明人物美妙自有三种。初双明依正二报一行余文明正报所处宫殿一行文杂明依报胜。若欲食时下二遍明饭食七宝器及百味等事。其诸声闻菩萨下遍明正报略叹。神通智慧洞达咸同一状者明形类是同。禀受虚无之身无极之体者以神通无所不至故。无极之体色如光影故云虚无之身。非意无色状也。欲显形状之胜后作问答挍量。佛告阿难诸天人民以下三别明依报。文中初明依报胜。自然德风以下次明有好风。又众宝莲华以下明有好华也。文云焕烂者焕之意照烂之言香。明照及有香也。从第二卷初讫正说文。此正说二段中大段第二劝物修因往生也。就中有二段。从初讫三辈文示修因方法此。后尽正说文劝物往生。就第一中有二。初略明次三辈文广明也。略中有三。初举定聚引物明生彼土者必入定位以彼土无有邪聚及不定位故也。十方诸佛下次句明恒沙佛皆共赞叹也。次句明彼土纯有正定善人无邪恶之人故。十方诸天人闻名欲往生者应须发愿生。略示往因是发心一向等也。十方世界诸天人民以下广辨成业往生者有三辈人。即示修因之方法。三辈即为三。初辈人能出家弃欲。又发菩提心复能专念又修诸功德而回向。此人临终成业往生住不退转也。中辈人虽不出家而能大修功德又能发菩提心复专念示皆回向发愿。此人亦成业往生住不退转也。下辈能发心又能专念亦能发愿又能信乐。此人成业往生亦住不退转也。但此中上辈人是观经九辈中上中品人。何以得知。彼云上品中者明佛乘宝台。来迎足蹈七宝华中。此中亦云七宝华。故知是也。此中中辈人应是观经中品中上品及中中品人。何以知之。彼文明有佛来迎而中下品不明佛来故知之也。此中下品人应是观经下下品人。何以知之。后文辨下下成就十念得生。今亦然也。结三辈人皆菩提心为正因余行为缘因。因既有三品而同招。寿无量者既同求无尽种智。又尽求度一切众生。此业与法性无量。故得寿同出算数之外同云无量也。而报因有胜劣果应有胜负也。从佛告阿难无量寿佛威神无极下第二劝物修因往生。就中大分为三。第一举彼出胜妙伎乐以引物。第二明娑婆杂恶可弃从然世人薄俗以下是也。第三现方西之相劝物信从更整衣服下是也。就明胜妙中有二重。初明胜妙快乐次从佛告弥勒诸天人等下明引物修因急往生也。初段中复有二。第一尽偈明十方诸佛菩萨赞叹供养彼佛。第二明释迦赞美彼土胜妙快乐。就初长行偈颂为二。长行中初别明东方次总余九方。偈颂中有四段。初有七偈颂上长行十方诸佛赞叹供养。次有八行明彼佛为往菩萨授记。次有五行明十方诸佛各命其土菩萨令往安养国供养听法。次有十行明经教难闻教物生信。初七行明其来至次五行正明供养一行明身业咸然奏天乐下三行明口业。咸之言同奏之言作也。见彼严净土下明意业供养。明十方诸佛令众生发心。既发心上合佛意故云发心为供养也。明授记八行中初四行明授记之相次四行正明授记表得时机。所以欣笑口出。先还从顶入者表吐言说为物授至极法身之记也。次半行明人天知相而欢喜。次一行观音明表相之喜。次一行佛答以试听也。八音者一向二彻三清四柔五哀六高七和八雅。正记四行中一行有愿故记。次行有功德故记。次行有空有解故记。就十方佛各命令往五行中初三行佛命。次二行明菩萨受命而往也。就十行教信中初三行正叹经闻。次四行举所证理释能诠之文难得值闻。次三行举诸难以教物生信。就释迦叹中有二。第一明彼土人天眷属胜妙。第二明彼佛为众说法之众盛华。眷属德中有两。初明诸菩萨人天观音大势至等智德胜。佛语阿难下去遍明彼土人物神通供养称意自在之德。寻文可见。明说法盛中有二。初明佛说后明菩萨说。即是传佛语。班之言布亦云次也。莫不欢喜者明皆得解。即时自然风起者明说法时有胜乐事供养于佛。乐难可胜言也。于菩萨传佛语中有二。初明说无乖违。于其国土下次叹德有三重。初法说。叹中寄譬叹。后还就法说叹也。
　　就初法说叹中有六种叹。初叹无染著德故。云无竞讼无适莫也。得大慈悲下叹四等德也。爱法下明有尊重法乐好德也。修心佛法肉眼清彻下明有五眼德。以无碍智为人演说下明辨德也。志求佛法法无碍。从如来生解法如如义无碍。善知习灭音声明辞无碍。修诸善本明自行外化德。生身烦恼者叹自行尽见思正使也。二余俱尽者二家习尽。其天悲者下明外化。靡不覆载者内德既备善能覆众生也。因行自能究故能至彼泥洹之岸。决断疑网者能断众生疑。初明鉴从内心而出不明师咨也。该罗者该之言及罗之言摄。明解佛法弘广万法无盖尽也。譬说有二十句。当分有合可解。
　　于第三还法说文复有四别。初明有法施之德即以六和敬为首叹之。六和者谓戒同见同利养同身同口同意同也。次二拔诸欲刺以下以大悲为首叹之。因力缘力下次三以诸力解叹之。恒照大乘之因以化物故云因力。照众生所藉之缘名缘力。愿力者内有重愿度一切也。方便力者有巧度之解也。常不舍此愿欲利安物明善力也。在境不乱明定力。鉴而不闇名慧力。能随万种为说名多闻力。施戒忍等力者以六度化物也。诸通明力者以神通三明化之力也。如法调伏诸众生力者柔者以法调之刚者以势伏之。如是等结叹诸力也。身色相好下第四色身为首叹之。阿难彼诸菩萨下既叹竟结叹耳。
　　佛告弥勒诸天人等下第二引物修因往生有二。初先牒别人净。次又其国土下牒土净。何不为善念道之自然下劝修因。念道之自然者念于彼土胜妙功德果自然而应也。著于无上下者著之意证。证果无有形色上下好丑之异。洞达是智无边际。是真谛境。此明正报果。宜各勤精进努力自求之者劝令勤策。善因必得于妙果。修菩提因则横断五道流转故云恶趣自然闭也。去者既多故云无穷极只修十念成就即得往生。而行者希故云易往而无人也。其国不逆违自然之所牵此二句释易往义。明修因窍招果则为此果所牵也。何不弃众事结劝之句也。
　　然世人薄俗以下第二明娑婆杂恶。此中有两段。第一贬毁第二善恶相形。贬毁泛举造恶人为善恶相形遍明受佛戒毁破者故为诫。就初段有二。自下明三毒十恶等造苦可厌。我今语汝世间之事以下第二劝修出离善明三毒造恶。即有三段。自下者明会心造苦有二。初明富者皆苦。薄俗者心愚少智故云薄俗。皆各已诤利。以自给济无尊无卑出作恶之人。累念积虑明会心财相积不舍。勤求无宁故为心走使。有田忧田以下广富人多求之苦。衣食什物什之言众也。忧念愁怖前明求苦。此明守护之苦。横为非常者怨家忽可顿覆也。忪忪者明其悲哀。结愤明其生嗔。忧惧万端前明求财。勤苦若此结失财之苦。结众寒热者结之意集。意行苦招寒热病。贫穷下劣下明贫人造苦。消文亦易。文云有所趣向莫能知者。既生死绝趣向苦乐。而在者不知不肯作善故云莫知也。
　　世间人民以下二明嗔心造恶。先明造恶也。人在世间下明苦果。善恶反化者恶因得苦善因得乐其报易前也。宿豫严待作善者天堂果报以待之作恶者刀山刀树以待之。如是世人下三明愚痴心造恶。但坐此故坐之意由。由其不信造恶不悔。且自见之者临终相现尔时方知也。身造恶故云身愚。心不信故云神闇。生死祸福无一怪也者死亡祠祀杀生为凶嫁娶等为吉。世人于此二事竞各为之。意是所宜故云不相怪也。此下云总猥愦扰者正道心相烦多。恶逆天地者上不顺天心下违阎罗王之意。待其罪极便顿夺之者正明灭寿夺算恶鬼打之。下入恶道明受苦无穷也。我今语汝世间之事以下第二劝物修出离善段。就中有四段。从此下正举善劝之。曼之意及。及佛在世有咨请之也。故须勤修。勿在人后者明造恶堕三趣苦之失。傥有疑意傥之意沉沉有疑心不解可问佛也。弥勒长跪以下第二领解。举益彰佛德。明由佛前世修菩萨道时广同法界今得成佛慈悲出世化度我等也。恩德普覆成出世之益。福禄巍巍彰佛威德高远也。从佛告下第三劝生齐信心。消文易见。但典揽智慧执持纲维明如来化物得益发生真语。照然分明得理在怀开视五趣明慈悲被下。决正生死明其离苦。泥洹之道明其获出世之益也。弥勒当以下第四击起时情孰弥勒同修有二。初举精进与懈怠在前后劝自厌勤修。次从佛告以下重诫敕劝断疑惑也。此中先诫断惑。明怀疑生边地离佛前远至五百岁花不开。不开且不得自在至十方供养诸佛。次从白佛不敢有疑下明顺教举旨也。第二明善恶相形中有二。第一将欲明恶先明持戒者。为善叹为希有第一。从今我于此世间作佛下去正明五恶。能于此世端心正意者明其持戒。最无伦匹者成其希有之叹也。明他土中多有胜缘。又复善报强胜作善为易。此土无此二缘修善即难故名希有也。明五恶中有三。初者总明。其一恶者以下一一前明。佛语弥勒吾语汝等以下总举三毒之过。敕离过修善。五恶者一杀二盗三邪淫四妄语五饮酒。损五戒善故名恶也。五痛五烧明其苦果。由恶故烧由烧故痛。何故但明此五。由世人喜造故遍彰也。为最剧苦者此明说五戒对治。降化其意者悕心入道。令持五善者顺教修行。获其福德者举远近二果成其行也。明五恶中列皆有二。先明其恶。譬如大火下劝修持戒善以灭恶之。就恶中有二。先明恶因。从世有常道以下明其三报苦果。就因中先明作恶人。欲为众恶以下明其所造恶。噬之意啖也。又寻强刚举其恶果成上恶因。神明记识者名藉先定不蹉跌也。一切众生皆有二神。一名同生二名同名。同生女在右肩上书其作恶。同名男在左肩上书其作善。四天善神一月六反录其名藉奏上大王。地狱亦然。一月六齐。一岁三覆一载八校使不差错。故有犯者不赦也。贫穷下贱明人中余报。又有尊贵举得彰失。世有常道下三报至。世间有此目前现事未举其现报寿终之至。尤剧彰其生报。转生受身此明后报。譬如王法者引喻况。报轻在前重苦在后。如似王法治罪先杻械诣市杀之。先现报后入地狱故云极刑。三涂无量苦恼者出后报之重。此法消文易见。譬如下举持戒对之劝也。
　　盗恶列有二。初作恶中有二如上。世间人民者明作恶人。都无义理明所作恶。明贪狼之人无谦让。自下可见。但云心口各异者口便规度意念无实者当面说善情欲规度。主上不明任用臣下者宰相之宦。纵放臣下用。取万民贿拄取人物。践度能行知其形势者因公胁私。在位不正者惟过者主由内不明致有侵损。不当天心者明造恶不顺善之心。无一随者神识孤游戏财留在自界。今世现有王法下彰三报苦。自然三涂明生报苦。展转其中下明其后报。譬如下举善对之也。
　　明邪淫恶亦列前。世间人民明作恶人。相因寄生者由过去或作善知识香火因缘相托以为眷属也。但念淫侄下明造恶相也。亦复不畏下明现报。自然下明后生报也。
　　明妄语恶亦列前。转相教令明作恶之人。两舌恶口下明所作恶。憎嫉善人明恶口。谗贼斗乱明两舌。败坏贤明明妄语。于傍快喜明绮语。不孝二亲明作恶人造逆。朋友无信明其不忠成上妄语。尊贵自大成其恶口。谓已有道成其两舌。不畏天地神明日月广明自隐[仁-二+蹇]难化也。赖其前世赖之意蒙。颇作福德颇之意少。蒙前身少作善故今世善神护之助彼。作恶不息善神舍去。寿命下去明其三报。先明现报明其恶相。来现依其往因趣向受果果自然。先因后果现无蹉跌。天道自然者云明故有自然三涂也。次生后报可知也。
　　明第五恶。世间人民徙倚明作恶之人。不肯作善明所作恶。消文可见。天地之间下彰其三报苦。恢廓者明其宽旷。窈窕明其深远。浩浩茫茫成上宽旷。譬如下举善明之可见也。第三段有二。初举过劝断。二从佛言汝今诸天人民下举善劝之。就初有二。初举三毒劝断。二从世间如是佛皆哀之下明顺教断恶终获出离。是世五恶者牒上众过劝识其因。展转相生者明三毒。不除恶恶不绝苦果不息。或其今世先被殃病明现报。身死随行明其生报。从少微起者明其本报。或贪财或贪皮肉故云从少微起。皆由贪著下出三毒之过。贪著荣花贪现在乐造恶。身坐劳苦明其苦身。久后大剧明其三报之苦。天地施张明诸天记。阎罗又识也。佛语下顺教获利可解。汝今诸天世人下举吾劝修。文有二。初劝自行外化。佛语弥勒下明重诫。敕正先诫敕后。弥勒举旨可知也。
　　第三明现土文中有二段。初正现土使人欣慕。上虽耳闻说美土未如眼见。故此下现土令各慕修也。此中有五。初明如来告待者令请。二侍者起整服致请。三尔时下正明放光现土。四从佛告阿难下审其见不。五从慈氏白佛下明问除疑惑。问中有二问。一问胎生二问问化生。后答。佛先答胎生后答化生。若有众生以疑惑心者出其感胎生之缘。修诸功德出其往生之因。愿生故往生。由疑受胎。疑惑佛智者出疑体。于佛五种智怀疑不信故见佛奢致。使受五百岁中花不即开故名胎生。不了佛智谓如来智无有边畔。不可称智谓无有限局。大乘广智谓无照境不取。最上胜智谓照同凡境。若有众生明信佛智下答化生。先出其信明信无疑。便于七宝花下明化生果。他方以下类同劝生也。弥勒当以下结其得失。初重举上二生。譬如下作譬显胜劣。转轮王喻无量寿佛。七宝宫室喻其净土。王子得罪喻疑心之人过。金锁喻花不开状褥不异喻于花中受快乐自在。合喻可知。深自悔责者明不必一种若能悔即出不悔必满五百岁。是故下结劝也。
　　弥勒白佛下现土中第二问往生多少。意欲劝物同此流胜。必取往生上示往生方法中但导三辈不广彰大士。今此下广明十四佛土皆有往生之人。不但三辈。但使有善皆可往也。
　　第三大段流通二段如前。就初有四。第一叹经深远广彰利益劝其受持。第二当来之世下广彰此经难值。第三如来兴世下举众难欲彰此法难闻劝生敬仰受持不忘。第四从尔时世尊下时坐悟道。得利乃至一念即是具足无上功德者明利深远。一念至信修行发愿必生净土终得佛果故云无上也。
　　三千大千世界下劝重法不辞众苦。所以者何下释应不辞苦。是故下结劝也。如是说者说其国土正报殊胜。如是教者教修行愿。如是作者立其大志。如法修行者劝其流通举教不违。第四段有二。初时悟道众多少。无量妙花下明感瑞证益。后明闻见欢喜奉行也。
　　双卷经之疏钞引用于望西楼其宽博如云欲省繁采略千而不得一。乙卯夏天顷振锡于西海占居于南纪寓止半岁也厥间咨询于愿志寐寤共不息爰有一僧解锦囊之坚以授与予矣[門@免]祥与兴典籍而已夫书耶草案而不覃精将雕干板绝于类纸虽然察他之叵得不惮于他览请行于世乎。冀有异本之人补阙而助学徒肯延宝丙辰二月上[潮-月+亍]野释知足钦书。
　　旹元禄十四年辛巳岁春末上旬
　　　　　武城增上寺前　玉置次郎兵卫久信

