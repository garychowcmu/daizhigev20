  法华玄义释签
　　唐 湛然述




　　释签缘起序

　　　　君山除馑男普门子属辞
　　四教成列。开合之旨。蕴乎其中。十子既往。幽赞之功。在人方绝。惟三转遂周。一乘载导。经文显而约。玄记博而深。后进难窥。蒙求尚壅。不远而复。存乎其时。我哲匠湛然公当之矣。公孩提秀发。志学名成。渊解得于自心。博赡振于先达。无适不可以虚受人。洎毗坛以至于国清其从如云矣。间者岛夷作难。海山不宁。徇法之多。仄身岩宇。或谓身危法丧。莫如奉法全身。僶俯遂行。暴露原野。是乐法者请益悦随。且法实无边。身则有待。弘敷未暇。签访有凭。因签以释。思逸功倍。美哉洋洋乎。登门者肯綮未尝。望涯者耻躬不逮。乘是以训文其可废耶。先德既详虽大科不举。诸生未达在小疑必疏。凡十卷。不忘于本以天台命家。善继其宗。以释签顺学。信所谓观象得意俾昏作明。永代不朽者也。普早岁在尘。后时从道。徒欲击其大节。独不愧于心乎。天王越在陕郛之明年甲辰岁纪月贞于相。

　　法华玄义释签卷第一

　　　　天台沙门湛然述
　　昔于台岭随诸问者签下所录。不暇寻究文势生起。亦未委细分节句逗。晚还毗坛辄添肤饰裨以管见。然所记者莫非述闻兼寻经论。但识用暗短而繁略颇驯。呈露后贤敢悕添削。
　　私记者。章安尊者于江陵自记大师所说。不与他共故名为私。缘起者述所记之兴致序教法之所由。此中先序师德及传述之意名为总序。次正序玄文不过五义及本迹奥旨。初序分二。初序师德。次幸哉下明传述之意。初文又二。初列十德。次唯我下结归我师。初十德中初云大法者。通指佛教以为大法。东渐者自汉明夜梦迦竺初临。洎乎隋文御宇台衡诞应。诸有习禅义。解翻译之徒渐被此方弘宣教法。僧史所录未有不曾听讲自解佛乘。佛乘者即是今典永异余教。不同三五七九等乘。仍开会之使归乎一极故云佛乘。言僧史者如宋文宣王记室王简栖所集百卷。如俗史书左史记事右史记言。礼云动则左史书之言则右史书之。凡所集者不出言之与事。今亦例之故云僧史。又嘉祥皎法师所集高僧传十三卷开为十科。终无不听自解如天台大师。此不听自解即是今文十德中之一也。及从纵令已下九德并在大师别传。章安撮之用序师德。初德之中讵者正云无也。下之九德德德之中皆云纵者。谓与而言之纵有第一终无第二乃至第十。故下结云唯我智者具诸功德。发悟者谓于大苏法华道场三昧开发悟解一乘代受法师。讲金字大品。陀罗尼者此云总持。从三昧起以证白师。师云此是法华前方便陀罗尼。纵具定慧者发悟属慧入定是定。盛席者盛弘定慧二法。谢遣等者自省不能益他为谢。推众不受曰遣。隐居华顶佛垄唐溪避世等者。舍名利为避世进己道为守玄。陈少主再敕频迎隋文帝有敕请住故云被征为二国师。太极殿者。陈朝正殿名为太极。三礼者陈少主敕云国家一年旧有仁王两集。仰屈于太极殿开讲。法式处分一听指挥。初开法筵主上亲于众中三礼。天子为万乘之主故云万乘屈膝。言万乘者论语包氏引王制云。古者井田方里为井十井为乘。百里之国适千乘也。诸侯之国千乘天子之国万乘。故云万乘之主。道俗等者。百高座为道百官为俗。玄悟法华圆意者。五义释经统收五味故名为玄。非兼非带开废诸典名为圆意。乐说辩如止观第一记。昼夜等者。举譬也。如悬河流泻昼夜不竭。此之十德通举悟解弘经之相。故初德云自解佛乘。最后德云昼夜流泻。诸有托胎灵瑞诞育征祥髫龀精诚从师访道臣主珍敬缁素归心临终示相灭后应验具如别传。次传述中分三。初述叹所受功微。次并复下正明传述以益当。三或以下述己添助以劝信初自斤己名谦恭所学。幸者自省之词。建业亦云建康。即晋宋等称为业都今江宁是也。旧称扬州。隋灭陈后移扬州名额过京江北。江陵即荆州也。故下句云荆扬往复途将万里。将犹当也。谓依俙仿佛将一万里。汉南曰荆自汉南至衡山之南。江南曰扬自京江至南海已来。台岭鹤林具如止观第一记。非但未闻不闻等者叹恨不闻者绝分。如止观禅门净名疏等各有余分说未终者名为不闻。亦乃已去谦己闻者未能尽意。卷舒钻仰者章安总叹。再治再读理坚意高。如孔子诸弟子叹孔子智深。如窥其宫墙钻之弥觉其坚仰之弥觉其高。如饮大河水饱腹而归不测深浅。犹恨缘浅下明私记缘起。今虽欲记但恨一闻而已。属大师灭度不获重闻。咨决无从如犊思乳。并复推念者。自惟及念彼故云并也。自惟不足念彼未闻。若不记其所闻念彼当来有不闻佛乘之苦故云可悲。若树若石等者。如涅槃雪山童子。闻半偈已传于石壁。又如今经随喜品初随其所闻聚落田里为父母宗亲随力演说。聿循也。圣典者依今经及大经等皆令传授。甘露门者实相常住如天甘露是不死之药。今释妙法能通实相故名为门。初总序竟。
　　次正序玄文总有三序。初一是大师别行经序。次私序王去是记者所序。三此妙法去玄文本序。初中云王字去声。谓起也初也。序起众文之始故云序王。就初序为二。初总揽五义以释名。次记者下。就总名以别解。初文又三。初释妙法次释莲华。三释经。初文又二。先妙次法。下文广释先法次妙者从义便故。今既略解且从名便。初释妙者。但举一不思议则已简于可思议也。彼止观为成观故乃以相待为可思议粗。唯一绝待为不思议妙。今则不尔。圆中约时待绝俱妙。余味约部或妙或粗。若前三教时之与部一向为粗。至法华被开方称为妙。止观相待义似于别故判为粗。今此妙名兼于本迹。彼文妙观独在于圆。虽异而同细寻可了。下文广释不俟多云。次释法者。略举界如。具摄三千。广如后释。妙叹于法法秖是妙。权实之言兼于施等三义不同。譬中复论故未别出。次释莲华又为六。初总立。次用譬意。三从一为下别释。四是以下结法譬先后以明法譬意。五荡化城下探取经旨以显法譬。六一期下总结用譬本意以示结归。初文者。妙法不出权实故莲以譬实华以譬权。次意者。良者发起之端。何以立华譬法为难解法故。假谓假藉。彰犹显也。若非莲华无以显于妙法故也。譬之所显曰况。具显本迹十妙十粗。总含因果体宗用三故云乃多。今此序文未暇广述。略况本迹以摄多途。拟亦譬也。所对前后。秖是本迹二门各十四品。前三后三故云合六。次广释中二。先迹次本。一据经文次第故尔。二据化仪必先垂后拂。三据机缘则先浅后深。若以华譬于迹莲譬于本。未可辨其前后。何者。从本垂迹则本前而迹后。由迹显本则迹前而本后。约机虽尔。约佛终以本居于初。则莲前而华后非譬次第。然望劫初种子皆从化生等。是化生莲之与华皆可为始。故并顺二义迹中权实取譬莲华迹亦非实。无以施权非权无以显实。然终以理实为本而一体权实前后同时。莲华前后比说可知。今从事说现莲为譬。以顺譬故先施后开。又先开后废亦且顺喻。据其法体开废俱时。此据最后开废而说。若中间迭废。则唯废无开非今喻意。具如下说。今初云为莲故华者。约时且寄华严顿后而说。顿中之别理实教权且置未论。鹿苑施小方等般若已为开废而作方便。如此说者且在于小。若约教者通前四时三教皆权二乘唯在法华。菩萨处处得入。而今文引且从引小小难引故。故寄说之。知第一寂灭约佛自行自行即是理实。以方便力故正明施权。应云为五比丘说。文中略者为欲即说施权意故。即以下句种种之言兼之。从虽示下明施权意也。虽复施权本为于实。种种道者即两教因人别教教道。五时八教故云种种。次明开者。指实为权权掩于实名方便门闭。今指权为实于权见实名方便门开。示谓指示示其见实之处故云也。第三废者舍是废之别名开已俱实无权可论义当于废。权转为实所废体亡。若留逗后缘复属于施非此中意。若尔开废何别。答约法乃开时即废约喻必义须先开。若尔法喻差违何成喻法。答据理似与喻有违。据事似先开后废。如先示方便即是真实。既识实已永不用权若约理者开废俱时。开时已废故也。次又莲下。本中譬者。初句总标次从本下正明垂迹。迹依于本者示迹不孤立。即垂迹之意本拟显本。是故今云迹依于本。迹非究竟。文云下。引证者。初先明本。言若斯者指寿量尘点。但教下正明垂迹。作如是说者总举所说。我少等者别示说相。十九喻城三十成道。不说尔前故云我少。次开迹中引文初述迷迹故云皆谓。我成佛下正明开迹。不可具彰略云无量等。三废迹者如后如前。引文中。初诸佛下引同。为度下正明废迹。废已无迹故云皆实。实秖是本权秖是迹。若辨同异广如第七卷明。四结中云是以先标等者总结六譬。非莲华无以譬于权实本迹妙法。非此妙法无以取喻于莲华。如金刚经则喻先法后。今且顺此故云是以等也。五以经旨释者。一部之旨不出本迹。荡化城者。譬前法譬。初荡化城至记莂释迹门也。从又发众圣至邻大觉释本门也。且就迹门三周摄尽。三周次第。法说居初。今从属对二喻先说。言化城等者。化城是导师权说。故经云今此大城可于中止。是故属教。草庵是行者所执。故经云犹处门外止宿草庵。是故属情。荡执教本为除其滞情。遣滞情本令不执权教。化城述昔草庵譬现。时机不同故互举耳。开方便者。开于五乘。初文是开方便三乘。从会众善去是会人天小善。荡是废之别名。开废会三同异之相具如下文本迹用中各有十义。又开方便近理故云妙理。对人天小行故云大乘。小行非不归理方便亦入一乘。绮文互对其意恒通。理者单从体说。乘者从事以明。事以体为所依体必藉事方显。人天本在于事从事开事为便。三乘已证权理从理开理易明。是以经开人天但云佛道。若开三乘乃云实相。若尔何故经文二乘却云菩萨道等耶。答道名则通义理则局。局故二乘开已授八相记。人天但约过去通论。又若按位开者。二乘得在似位人天但在观行。故授记二乘更经若干劫数供养。人天无此是故不同。同乘佛乘是故不异。上中下根等者。前荡化城是为下根作宿世譬前废草庵是为中根作譬喻说。前开方便。是为上根但作法说。三周说竟各授记莂具如疏文。三根互转得利钝名具如疏第四卷十门解释。次又发下。本门。又二初正明开迹。次故增道下授记。初文者本门开其所覆故名为发佛及弟子名为众圣。头角声闻本是菩萨如富楼那等。菩萨本是古佛如文殊等。并屈曲施设故云权巧。寂场已来为迹所覆今始拂之故曰显本。昔未曾说故曰幽微。次授记者分别功德位至一生近于妙觉故名为邻。大秖是妙。六总结中。始自寂场终乎鹤树故曰一期。诱物入实故云化导。显本为事圆开权为理圆。又化事已周名为事圆。本迹理显故云理圆。不以余华为喻者以莲华六譬。元譬本迹。故一代教法咸归实本。非莲华无以喻之故云意在于斯。斯此也。此谓本迹。三释经字者五味教法并称为经。故云都名具在第八故云如后。次就总别解者。从记者去章安释大师序意然大师所序。似但释名而已。意含别故章安所释具体宗用。以释名是总体等是别。别别于总总总于别。故于总中所释兼具五章当知体等三章。秖是三德乃至秖是一切三法。故下文云释名总论三法体等开对三法故总名中通冠一部。一部终始不出二门。是故二门以文心立号。如止观发心初云积聚精要名之为心。今之法聚以本迹为要。又本中体等与迹不殊。故但于名以分本迹。余体宗用直释而已。故章安述大师意得经文心故玄义五章莫过本迹。如释妙字本迹各十。本迹二体其理不殊。昔日因果名为本宗。中间今日所论因果名为迹宗。本迹二用不论粗妙及以广狭但据近远以判。本迹教相但是分别权实久近相耳。故知经心不过本迹。仰观本迹之旨三世设化文义冷然。冷谓冷冷览而可别妙法已去。牒前序文以示五义。故知叙名通冠始末。如前一序但叙于名。体等三义。合在名中体既属理理岂无宗。一乘属宗宗岂无体荡化是用且据实边。据理立化亦在用摄。寻文可见。
　　从私序王去章安私序。又为二先序。次释序。初又为二先谭始末次释经题。大师序中总以经题含于始末。大师从义题中义必含于体等。章安从说说必体等与释名异文义因依故复重释。初文者。法譬二周略而不叙。且寄宿世以为兴致。法譬二周得益之徒莫非往日结缘之辈。以退大流转故惑寂理而耽无明酒。以失大悲心故迷妙因谓生死旷远。世尊怜愍接其小机小尚昧初故犹倒惑。观宿种故体业付财。妙行复初故现瑞骇动。故此序中愍斯之言其意该括。初言夫者发语之端。理绝等者既开显已绝偏圆名。为形华严方等般若偏圆对明。往结法华绝待之缘今寄圆珠而谭绝理。极非等者。然一极至理非凡小之近非佛果之远。托五百由旬引化城之近说宝渚之远。极会等者。凡谭圆说远为接近废偏。若冥真契极事理寂然。化周为事寂。显实为理寂。又寄圆珠以显理。冥其理故为理寂。托宝所为谭事。会其事故为事寂。此之二解义意大同。宝渚本为废于化城化城若废名化仪毕。衣珠本譬昔闻实相实相若显名契寂理。此明中间已入实者。而不寂者去明退大后流转五趣。耽障中道微细无明故失于大志。复耽现行粗欲无明忘本所受。迷涅槃道去明流转后忻乐小乘。如人迷故谓东为西则东西俱失。三德涅槃即理而具。谓理为远背大取小则大小俱迷。谓大为远为迷大。谓小为极为迷小。圣主去明今日开显。先以四味调熟来至法华。迹序四华六动先表四位六番。至流通中变土地裂表显实相。实相通被故云一切。睹瑞听法故云见闻。从发秘密去次释经题。初妙法两字通诠本迹。莲华两字通譬本迹。今以久本喻莲。会圆譬华。发秘密等者发者开也。昔秘而不说故部皆属粗。昔权实相带权实隔异是故不明权实正轨。本果久成但为迹覆。今但指本名之为显。法是现在受者计异故须会之。位犹在因故名为道。声为佛事且据佛世。义通灭后。故名为经。色唯灭后故且置之。前大师序云有翻无翻指第八卷。初则唯在于色次则遍于六尘。故大师序意一往似局而实通。章安序意一往似通而犹局。圆诠之初等者。且从迹说。具存应云本迹诠初。前大师序不释序品第一者。虽在题名之下自属品之次第。非题中之义故缺不论。故玄文末亦不释之。至疏文初方乃略解。章安承便故略论之。序类相从等者。一往亦且释品所以。若有品之由具在文句。此不合论。众次等者二十八品生起不杂生起非一。故云众次。于中最初故云之首。第一可知。谭记者恐误应云谭托。谓托宝所谭理极也圆是妙之别名。极是妙法之果。今寄果法以叹妙。如经唯佛能知故云叙名。作此叙字者叙谓叙述申作者之意。作此序者序谓庠序。如六瑞等为正说庠序。此非今意故不书之。会冥者谓得经体也。通则遍为诸法诸经诸行等体。别则唯在因果所取见于实相方名得体今置通从别故云会冥。以会冥故名宗家体。闻法系珠是为圆因。得记示珠名为圆果。故以珠叙宗。又若论珠体非系非示。还约于珠以论系示故成体家之宗。化周理显法华之力故云俱寂是叙用也。良以权实双运故调机入寂乃成于宗家之用。四华六动居一经之首故云叙教。通序别序咸皆叙教。通由通漫故略通从别。别序具五余四尚宽。现瑞表报其相最切。就六瑞中余四尚宽。未若四位天华六番破惑动地。教意在此故略引之。前开方便门引意故尔。本迹但是远近之异。大师所释其义已显故云可知。次从此妙法去一序是谭玄本序。得下文意此序不难于中亦二。初序次释。初文者为三。初叙有经之由次正明今经。三所言下释题。初由本证故能说之。迹中虽说推功有在故云本地。文云下引迹证本。约自证边无法可说。三世下通举证同。次文云下正明说经。复先引文。以内证故而为他说。大事下明说本意意在佛乘故举始终意在佛慧。中间调斥非佛本怀故云助显。次今下正说。次释名中初释妙字。次又妙下释法及莲华并经皆以妙字冠之。以无非妙故尔。释中亦约一题之内而四义存焉。六喻叙用者如下文云。迹中断权疑生实信为用。本中断近疑生远信为用。故下文明本迹各十义不同。甘露是理。教是理门。故云甘露门也。
　　次正释五重玄义者。先列次释。释中先判次正释。初判中二。初列次判。判中又二。初通约诸经次正约今经。初文三。初释名。次如此下出体。三例众经下引例。初二可知。三举例中云例众经之初等者。举经初通序五义以为例释。问阿难。既同。云何人异。答具如疏文四种阿难余意可见。次约今经通别中为五。初释名。次辨异。三出体。四引例。五简示。初云通者共义者。七义共释五章。各者五义不相杂乱。次辨异者。虽有通别同释一经故云专在一部。余文可知。次正释中先通次别。初通中四。初标。次一下列。三对五心。四广释七番。初二可知。三对五心中二。初正对。次结成。初中开合等三起慧心者此三性是分别简择故也。观心者。随闻一句摄事成理。不待观境方名修观。无事间杂故云精进。法不孤立以七章依于五心。五心若立如草木有根茎干则立故心立名根。既五心名根根必至力。言排障者如信解品云无有欺怠嗔恨怨言。欺为信障怠为进障嗔为念障恨为定障怨为慧障。若根增长能破五障故名为力。既成根力必具觉道以开三脱故云乃至。以小准大亦应可知。四广解中二。初结前生后。次正解。初文者结前可知。广解下生后亦名用章意也。以此七番共解五章既起五心。至别解五章。一一无不成于五心既以七番略解五章。当知广解五章皆悉具七。是故得至圆门三脱。入于初住开佛知见。初所以竟。
　　次正释中文自为七。初标名者即初标五章也。于五章中此初标名。于中文自为四。初标列。次解释。释初立中云原圣等者。所言立者即妙法之名也。原者本也。建者立也大圣立名。盖为开深理以进始行。一实相处名为深理。七方便人皆名始行。视听兼现未。佛在唯声益。益通二世故云视听俱得见闻。使寻声色之近名而至无相之极理。故以此妙法之名名实相法。施设妙机应入实者。若从通说则一代教门莫不为开实相深理。今唯从别即此经意也。次分别中二。初以今经对明前教。次约五味重显今经。初文又五但法有粗妙通标也。次若隔历下简。始自华严终至般若虽名不同但为次第三谛所摄。今经会实方曰圆融。三此妙谛下叹释今经一实之理。四文云下引证。五尚非下引经举况。尚非别教行位不退所知。况复人天之类。群者众也。萌谓种子未剖之相。人天全为无明所覆故。曰群萌。次别约五味又二。初通举不即说实之意。次所以下具历五味明说不说之意。初文又二。初略明不说。次引文释不说所以。初文者直牒前文。如云唯我知是相十方佛亦然。而不匆匆即说者何故。引文释广如方便品。次所以下正约五味。又二。初四味次醍醐。初又二。初列四味。次明四味意。初文中四味并有融不融名。不无小异。乳中以别为不融。酪教一味全是不融生苏中融即有二义。若以圆斥三及以圆斥藏即以圆融为融。或以三教斥藏即以融通为融。虽兼斥大正在斥小故云令小根耻小慕大。熟苏中云令小根寄融向不融者。通教小乘寄于融通之融而得小果即指小果名为不融。令大根从不融向于融者。即指通别以为不融即是令通别菩萨向圆融之融。问。若说佛乘恐其堕苦者说华严教可非佛乘耶。答。若约教论。方等般若亦有佛乘。何独华严。今堕苦之言但据不堪唯一佛乘。故闻别等三教犹免生谤。仍用秘密之力且隐小以说之。虽曰大机尚隔于别。小根被隐一向不闻。由隐小故不名俱立是故但立顿大之名不立一乘独妙之称。非佛本怀良由于此。华严顿大尚非本怀。况复鹿苑唯立不融故三藏教首及以部内粗尚未周故妙号都绝。方等般若比说可知。次从虽种种至非佛本怀者。次明用四味意。探取法华说彼四味本怀未畅故归会法华。所以施设之言通于粗妙。尔前犹用权施设故。言随他等三者。此随他等三有通有别。若历七重及以四教一一说之。此依诸教通总而说。今别约法华别相而说。自法华已前皆曰随他。故前教中虽并有融。以兼带故并属随他。未堪开显名不务速。务事速也。唯至今经开诸不融唯独一融。使前诸部同一妙法。出世意足。是故下文云乃畅也。故言等者。结归初文不说之意。务亦急也。次今经下明醍醐味。又三初正明今经。次令一下明说佛本意。三故建下结立名也。初文舍者舍秖是废。故知开废名异体同。次文者。事不获已使一音异解。既调熟竟道味无殊。余生灭度想若五千起去。并付待后会及彼土方闻。乃畅等者。经云一大事因缘故。出现于世。大事既遂出世意周。三结者。既此经名妙验前四犹粗。三结中总结四味不立妙名为何所以。以兼等故判部属粗。如细人粗人二俱犯过。从过边说俱名粗人。此经异彼故云无复。方得独立妙名故也。譬中言例者。为法立譬故譬例于法。故例前三章咸以华为譬。初例前立名。次云何下例前分别。三如是下例前结也。初文者。初文立中但约妙名兼历五时开深进始方至于极。今譬亦略例但云粗妙总摄前多。次譬例分别中前具约五味今但从人。简诸外道及前三教。以诸部中妙不异故。狂华无果可知。又应更加有果无华可譬外道计果自然。如吴录地理志云。广州有木名度不华而实。实从皮而出。如石榴大色赤可煮食。若数日不食皆化为虫。如蚁有翅能飞著人屋外道虽计自然之果此果无实。一华多果如胡麻等。多华一果如桃李等。一华一果如柿等。前果后华如瓜稻等。故南岳四安乐行云。余华或有狂等。莲华不然。又云。余华成实显露易见如方便诸乘莲华隐密如一佛乘。次莲华下譬醍醐者为二。初通举多奇。次别对三义。初文者可以譬本迹十妙及体宗用三章。奇秖是妙。十妙三章无不皆妙。非多奇华果何以拟之。今总以为莲等三摄彼本迹。故标多奇。次列三义。初义云华实具足等者。为莲故华华掩于实。为实施权实在权内。体复不异故云即实而权。机熟须开开彼能覆。情悕近果名之为覆。拓彼近谓名之为开。开何所开即彼能覆。又华落莲成等者华落譬非权莲落譬非实。开已即废时无异途。开教行人理同一理故。故实立已同冥三德。故知三德不当权实。标体中先列。次释。释中先叙大师释次章安私释。初文自四。初从体字去初释字也。次从故寿量品下第二引同。从今言实相下第三简非。从斯乃下第四结正。初释字中又三。初释字训。次各亲下引例为类。三出世下正出经体以同字义。初文可见。次文者。虽用儒宗不同彼意。彼明道丧故使独亲各子之局。所以礼兴。今借彼礼法以譬体同。一切诸经咸归实体如各亲其亲。此之实体生一切法如各子其子也。礼记第七云。孔子曰。大道之行也天下为公。选贤与能讲信修睦。故人不独亲其亲不独子其子。注云孝慈之道广也。今大道既隐天下为家。各亲其亲各子其子。礼义以为纪以正君臣以笃父子。故义同也。次引同中二。先引寿量同。次引二论同。初文又二。初引寿量。次出方便文以辨同。初文中云不如三界者不同三界人所见也。故三界人但见异相。二乘见如如即空也。佛菩萨可知。所以但引寿量不引他部者。他部已与迹实相同。故下文云。今经迹门与诸经有同有异。异谓兼带。同边不殊。故不须引。然下文云本门与诸经一向异。恐人疑云。若意异者体等应殊。故今引之令知不异。所言异者。所谓远寿诸经永无故一向异。若尔本门亦有实相同边何故不名有同有异。答。迹门正意在显实相。故以所显之理与诸部文以辨同异。本门正意显寿长远。长远永异故用比之。实相虽在迹门辨竟。今须辨同故今但取实相同边。长寿秖是证体之用未是亲证实相体也。次今取下辨同。取寿量所见与方便实相体同。所见者。经云如斯之事如来明见。正明佛有能见之德故须云见。取所见边以证体同。经中广明如来如实知见等相(云云)。次引二论者地论中论也。问既不引诸部佛经何须复引菩萨二论。答。诸经同异下文自判诸论同异未有诚文。地论别申华严。中论通申诸教。但引此二足显其诸。况二论此文言约意广。况辞异意同最堪况例。初地论文者。初列四句。次释。释中应以毕竟空不思议假相对以成圆融三谛。问。虽云辞异意同空假如何得为经体。答。既是不思议空假还指空假即中中为经体。中即空假亦指于中。三谛无非遍一切处。若得此意。中论四句义可准知。若四句对教自是别途非此中意。今言下简非者举离四谤。谤即是非。谓实相中无四谤也。四即是谤故云四谤。两教二乘不能即权而实名为断无。藏通菩萨不能即实而权名为建立。别教菩萨弃边取中。名之为异。地前为权实登地为双非。并语地前不能权实即中及中照权实。故不免异及以尽谤。次结中云斯乃等者。本迹为二经。迹经谓方便品中实相是也。本经谓寿量品中非如非异是也。金刚藏及中论为两论。致犹得也。谓两论二经同得实体。次私释为四。初标能破所破。次破凡下释所破以显能破。三此等下简异。四今经下正出经体。初文中横破凡夫四执等者。如前简非中四谤是也。法虽通深执成凡见故横在初心名凡四执。亦云有无等。四见是也。言三圣者谓前三教圣人。次释破中三圣为三。初破三藏中颇梨如意二珠相似譬法性名同。初闻混大故云一往似真。被斥茫然故云再研便伪。方等尚止宿草庵般若犹无心悕取。故至法华方知昔失。以昔不知空即有故故为空即有之所破。次通教理通故名为共。通机如杂色。但真如色变。圆理如珠体。机发如物裹。故通教二乘亡实相体。逐诠小之教堕落二乘。钝根菩萨义同二乘复能出假。文略不说。次引大经明利根菩萨。一教之内利钝不同。空中既殊故为所破。初不知中故不及别。次别教人虽不但名同但中异故故云迥出。是故三教并为圆教所破。然破别者但破教道。边本是中今弃边中之中而别求于中。故以云外之月譬教道中。以舍空求空譬方便智。若知边中不异即破此意。彼理有中此边无中则实相正法不遍一切。故不名不尽。故以不尽破于不遍。前金刚藏四句破中别教得二句即此意也。此等下简异中二。先简。次重判。初文者。金刚藏四句虽异皆云是佛甚微智故。故前释云皆被空有等破故也。本有常住权实不二。前之三教体皆不融。是故不与方便品中妙权实同。寿量实相遍于三界。前之三教体皆不遍。是故不与寿量品中双非义同。既不下重判。但空于化他中是实于自行中是权。三藏唯有一但真故。但不但等者。若自他相对但是他实不但是自实。通教真中有二实故。是故二教并非经体。出二边中等者。说中道故名为自行。云出二边故名为权。此是判权实意也。从今经体去正出今经实体。今经体者。此之体字正指经体。体化他下两体字谓体达之体。由开故达故云体也。初文即是开丈六垢衣。垢衣正是示为小乘化他权实。今开即是同体权实缨珞长者。体自行化他等者但不但空名自行化他权实。今皆开之。示以衣珠唯一不但。无更求于小乘衣食故云无价珠在衣内如不但犹求小果如但空。同在一身义当于共。自行之权犹存教道亦违实相。今亦开之无非实相。此等三教皆开及以世间资生产业尚皆是实。况圆中自行而非实耶。标宗中二。初标列次释。释中三。初文是示。从然诸因果下第二简。从略举下第三结。初文为四。初释名。次所谓下依名办相。三如提下举譬。四总结。初文可知。次文者。先释宗。次释要。若开权显实无非自行。若为实立权故须化他。正指因果以为宗故。次释要者。以要释宗宗义虽明要义未显。故重释之还指因果。遍摄故云要也。次譬中云纲维等者。维系也。网中之要莫若纲维。衣角准知。故言下结。然诸下简中二。先郤。次取。郤中二。先迹。次本。迹中先诫令通识若无通识安能别知尚不下况也。余因果下正却三教因果。何故却之各不能摄一切法故藏通两教以或同或异。故当教三人因果尚别况能各摄一切法耶。初三藏中谛缘度殊故因大异。俱断见思三乘微异故果小同。次通教中俱学般若故因大同同坐解脱习尽不等故果小异。次别教中在因说理不在二边名为迥出。复说果理诸位差别故云不融。因不下重释所以。以迥出因不摄地前众善。登地诸位互不相收。乃至果地万德互不相关。则非下正明却意。以非迹中自行之因又非寂场证得之果。是故不名迹门因果。又简下本门也。通简迹中一切因果若横若竖俱非本故。取意下次简取。先本。次迹。取中先明本者承前简却迹文之后便拂迹以简本。承简迹之后取本便故故在前明也。久远者。必指寿量尘点方显实本。如此下明功能。初修下明取迹也。本宗如迹故云此也。但可下叹迹。若本则非不退智知。略举下总结所取本迹因果也标用中二。先标列。次释。释中三。初文是示。从于力用中下二简。从非但下第三益。初文二。先释名。经有断疑生信之力。次三种下正出用相。不同宗体。宗体唯独在圆始终俱经力用故。至简中自明。第二简中有法譬合。初法中自他相即者并成体内之用故也。故先明用相为摄机遍故须取化他及自他二。此二必以自行为力无力则无用是故相即。譬中文引佛本行经捔力争婚品云。悉达调达及诸王子争婚瞿姨种种捔力。瞿姨尔时在高楼上观其捔试。是诸王子弯常人弓或满不满。一切诸弓皆悉不任悉达所弯。净饭王曰。汝祖王庙中有轮王弓堪任汝弯。悉达得之满弯此弓箭势一发贯七铁鼓箭之余势仍至水轮。乃至斫树。诸王子斫或一或二随斫随倒。悉达一刀斫过七树而树不倒。乃至掷象等。此并用中示为凡力未关圣力。力中之大不过悉达。故今借喻此经力用。昔三教及近成力用如诸王子。三合譬中二。初略合。次何者下释。初略合方便教之失以显实教之得。次何者下释中二。初举昔显失。次举今显得。初文者。即以法华已前俱名为昔并用化他。故昔教中望今迹门则三教照理不遍。故三教人实信未生权疑未尽。望今本门昔经圆机亦名为失。是则四教俱不知有本时之果。生信未远近疑未除。今缘去正显今得。言禀自行者。约机极边说必至佛自行方乃名得。约化主照机故通语自他。极佛下正出用相。通论本迹各有断疑生信。别论增道损生唯在本门。今从省要故以起信增道为迹门断疑损生为本门。极佛境界者秖是十如权实故云唯佛与佛。次益中云生身生身得忍等者。地前住前为生身。登地登住为生身得忍。谓生身中能破无明得无生忍也。言法身等者。谓登地登住破无明舍生身居实报土名为法身。位居等觉名为后心。若迹门唯益生身及生身得忍。本门进至法身及法身后心。所益通兼故云非但自垂迹已来。受化者渐广。得久近益者。功在法华标教中三意。于中又四。初标。次一根性下列。三教者下释总名。四云何下广释。初如文。列中三意者。前之两意约迹门。后之一意约本门。三中云分别者。分别既是教相同异。教相既通分别义遍。即是分别融不融等乃至远近。四正释中初文根性中为二。初明八教以辨昔。次明今经以显妙。初又三。初五味。次不定。三秘密。即八教也。五味即渐顿故也渐中开四并不定等二即为八也。初五味中又三。初约五味。次引同涅槃。三问答料简辨异。初文五味者还约华严日照三譬开为五味。问。应还取涅槃本文何以却取华严文耶。非但数不相当。亦恐文意各别。答。涅槃五味转变而秖是一乳。华严三照不同。而秖是一日。今演华严平地之譬。以对涅槃后之三味。数虽不等其义宛齐。又涅槃以牛譬佛乳从牛出譬佛初说大。乳出已后其味转变犹成分譬。故此下文义立五味皆从牛出。未若华严日譬于佛光譬说教。日无缘慈非出而出。众机所扣非照而照。故使高山幽谷平地不同。同禀教光终归等照故用两经二义相成。

　　法华玄义释签卷第一



　　法华玄义释签卷第二

　　　　天台沙门湛然述
　　初文云何下至出乳味相者。此文以华严说大。未游鹿苑。詺之为顿。此是顿部。非是顿教。以彼部中兼一别故。人不见者便谓华严顿于法华者误矣。下去准说。初文牒譬。厚殖下以感应合譬。一往总以别圆为厚。顿说下明说顿意。良由下说顿之由由相隔故。言大隔小者小人未转为大所隔。此如华严下结华严譬以同涅槃故云如也。下去例尔。约法去明机感相应得益以结部名。约说下结说次第同涅槃譬。次照幽谷亦先提华严譬。浅行下亦举感应以合譬。乃至法华文中皆有结譬同法得益结名结说次第。寻初顿教意以对下四味。比说可知。唯三藏结部名在前。余文或阙说意等。寻之可见。大虽在座等者。大人示迹隐在小中。多跢是学行之相。嘙啝是习语之声。示为三藏始行初教而三藏实行者谓之为实故云不识。影临万水至方等者。至方等中具说四教。以未融故故见不同。问华严鹿苑大小永融。才说方等则同座并闻者何。答。若以秘密横被无时不遍。若约横论竖则隐显在机。佛本意在大故遂本居初。然由一分渐机致使圣慈未畅。前已专大次复专小。今虽同座大小仍隔。但小被大弹为成生苏以此为次耳。故知于创禀者仍互不相知。故有此诸喻意不同。影临万水譬现身不同。逐器方圆譬示土不同。随波动静譬说法不同。示一佛土至不共合譬也。从故见有下明机见不同对前三相。初见净如梵王见秽如身子。开彼三相总引经文兼约六根明斥小也。见有净秽对前现土眼根也。亦应更云睹相优劣。已举见土身必称土故不繁文。闻有褒贬耳根也。嗅有薝卜鼻根也。华有著身身根也。慧有若干意根也。唯阙舌根以褒贬兼之。若语身者应云如须弥山巨身也。始坐佛树细身也。一一根中并一褒一贬寻之可见。又佛叹文殊净名褒也。声闻菩萨被折贬也。其例盖多不能具记。随其心净即佛土净。入此室者不嗅余香。结习尽者华不著也。声闻有若干其无碍慧无若干也。即是褒贬之意。世人判楞伽或同华严或同法华。具如止观记已有二处引楞伽文判属方等。以彼经文具四教故有弹诃故。此中阙说意。应云方等本折小弹偏圆无所间。又阙说由。应云良由小未全转致使五百闻大成斥。复有义者华严经譬但云平地。今离彼平地以譬方等般若法华。方等如食时。般若如禺中。法华如正中。于彼义上更加二义故云复有言大人蒙其光用等者。菩萨大人蒙般若光诸法之用。二乘之人既无此用。是故譬之如七日婴儿若视日轮令眼失光故名为丧。外人暗证譬如夜游。菩萨利他譬如作务。务者运役也。故文云下引信解声闻自述以合婴儿丧其睛明。一切智明于般若光无明全在义之如丧。虽三人俱学下说意也。仍阙说由。亦应云良由小稍通泰致使被加令说。次譬法华中土。圭等者。圭者累土也。故字从重土谓之为圭。如宋严观法师与此太史官何承天共论此土是边是中。观乃引周公测影之法。以一尺二寸土圭用测日影。夏至之日犹有余阴。天竺此日则无余阴。故睿法师云如日方中无处不南。此指中方无余阴处。准此算法地上寸影天上万里。若低头若微善者总结散乱小善之类无不开之以成佛因以用合譬。同入一实故无盈缩。不令下说意。亦阙说由。应云良由大机已熟众无枝叶致使一切佛知见开若约法被缘名渐圆教者。此文语略具足应云鹿苑渐后会渐归圆故云渐圆。人不见之便谓法华为渐圆华严为顿圆。不知华严部中有别乃至般若中方便二教皆从法华一乘开出。故云于一佛乘分别说三。故疏云于一佛乘开出带二带三。今法华部无彼二三故云无二亦无三。又上结云华严兼等此经无复兼但对带。此非难见如何固迷。又今文诸义凡一一科皆先约四教。以约粗妙则前三为粗后一为妙。次约五味以判粗妙则前四味为粗醍醐为妙。全不推求上下文意。直指一语便谓法华劣于华严几许误哉几许误哉。约说次第名醍醐味相者。此五味教相生之文。在第十三圣行品末佛印无垢藏王菩萨竟。云譬如从牛出乳乃至醍醐譬从佛出十二部经乃至涅槃。问彼经自以醐醍譬于涅槃今何得以譬于法华。答一家义意谓二部同味。然涅槃尚劣。何者法华开权如已破大阵。余机至彼如残党不难。故以法华为大收涅槃为捃拾。若不尔者涅槃不应遥指八千声闻于法华中得授记莂见如来性。如秋收冬藏更无所作。次引同中二。初总结同。次引文别释。初言当知华严之譬与涅槃义同者。华严日出等譬与涅槃五味义同。但有广略之殊故广开平地以为三譬譬三味也。次引文证同中言三子三田三马等者。涅槃迦叶白佛。如来怜愍一切众生不调能调。未脱能脱。善星是佛菩萨时子断欲界结证得四禅。如来何故记说是一阐提地狱劫住不可治人。何不先为演说正法后为菩萨。若不能救善星比丘云何得名有大慈悲有大方便。佛言善男子譬如有人唯有三子。一者有信顺心恭敬父母利根智慧于世间事能悉了知。其第二子无信顺心不敬父母。利根智慧于世间事能悉了知。其第三子不敬父母无信顺心钝根无智。父母教告应先教谁。迦叶白佛。应先初次及第二后及第三。而彼二子虽无信顺恭敬之心。以慈念故次复教之。如来亦尔。其三子者先譬菩萨次譬声闻后譬阐提。如修多罗中微细之义我先已为诸菩萨说。浅近之义为声闻说世间之义为阐提说。今虽无益作后世因。善男子。譬如三田。一者渠流便易无诸沙卤瓦石棘刺种一得百。二者虽无沙。卤瓦石棘刺渠流险难收实减半。三者渠流险难多诸沙卤种一得一。又有三器。一者完。二者漏。三者破。若受用时先用何器。又有三病人。一者易治。二者难治。三者不可治。医师若治先治何者。又有三马。一者调壮大力。二者不调大力三者不调羸老。王若行时先乘何马。合譬如前。善男子。如大师子。若杀香象则尽其力。乃至杀兔亦尽其力。如来亦尔。为诸菩萨及一阐提功用无二。故今文中。初说华严如先为菩萨。次在鹿苑如为声闻。方等已后大小普被乃至涅槃名为平等。故涅槃云功用无二经文虽列多种三譬譬意不别重列来耳。日光无私高者先照。后及平地非不照高。从后为言故云平地。涅槃亦尔。佛智无偏大机先被后及阐提。通前后说故云平等。三料简中。初问既以五味那同称渐者。问前五味教相味既有五。何故中间三味皆名为渐。答意者。秖以渐入故有中间。更加前后故得有五。从又若去重以五句分别渐顿。且约一期五味相生则渐顿一向。若当部横辨则渐顿互通。虽曰互通各有其意。故须更以五句分别。初二句可解。然仍存略且以大小相对得作此说。若以别教当教之渐相对说者。应云顿中兼渐渐不妨顿且为成五句显五味故也。若言渐中有顿则下方等句同。故略不列且云一向。初句华严也。次句鹿苑也。次句方等也。若以大破小具如弟子品以三教诃小。且据调熟小乘边说。复有以圆诃偏如菩萨品。复有渐中初入小行如见土复秽得法眼净。及俗众室外为说无常。以小对大故云并陈。陈犹列也。相资即般若也。相资之义后更料简。若会等者法华也。初句略出。次句引证。初云合者秖是会之别名。次引证中引不合以证合者。如疏云开为合序。无量义既重序前开不久必合。譬如算者下已必除。今时合者今文更以法华意结。次问下料简中间般若可解。答意者义兼方等。方等则大资于小。般若会中闻加二人为菩萨说名小资大。亦应云顿资渐互出无在。次明不定文三。初结前生后。次虽下释相。三味味中下结。初文者。为对秘密须安显露之言。故知通论显露俱摄渐顿。今于五味义后欲别明不定亦是显露故初标之以冠不定。相异渐顿故曰不然。虽高山顿说等者正释也。又三。初正释。次大经下引证。三一时下破古。初文者此指华严不动不离而升而游者。此指顿后渐初不动于顿而施渐化。此中古人多有异释。有云本释迦不动而化身升天。有云法身不动而化用升天。有云不往而往往而不往故升故往。近代藏法师四释。一约处一处中有一切处则天宫本来在树王下但先未用此天宫处。二者约佛。树王下佛遍一切处。故树王佛本在天宫先未用彼天宫佛耳。三者约时树王下时即天宫时。四者约法界谓无自性。此未必全尔。前之三义何不论机而但约佛。后约法界何故但云无自性耶而不云无他乃至无无因耶。无谋而化感应道交。非应而应非感而感何论时处身土性等耶。虽转四谛指鹿苑。此指虽施渐化而不起于顿。此二味既然诸味准此。虽为菩萨指方等般若。彼二时中俱有小果。新得旧得如常所明。虽五人证果不妨八万诸天获无生忍。此重指渐初对般若说前文约法此中约人得果不同证法不定应引大论显密法轮义释此中意。故大论六十五云于阎浮提见第二法轮转初转法轮八万诸天得无生忍陈如得初果。今转法轮无量诸天得无生忍。今转似初转。问。初转少今转多。云何以大喻小而言似耶。答。诸佛有二种法轮。一者显二者密。初转。声闻见八万及一人。诸菩萨见无量阿僧祇人得二乘。无量阿僧祇人得无生忍。无量阿僧祇人发无上道心行六波罗蜜。阿僧祇人得初地乃至十地一生补处坐道场。是名为密。故知初见八万一人属显露摄。秘密者如次明之。又大论三十一云。欲得一音遍十方恒沙世界当学般若。论问。若尔与佛一音何别。答。有限无限。问。若尔何故阎浮提人来佛边听法。答。佛有二种音声。一者密如向所说。二者不密须来佛边。此据别说。约体而论二义俱时。故今文中相即而说。次引大经证中云或时说深或时说浅等名不定者。以由彼此互相知故。若秘密者即如下文互不相知是故名密。不定与秘并皆不出同听异闻故名为即。今亦浅深同席故著或言。应问谓开其问端。应遮谓置其所问。亦开置同席故成不定。三示相破古中。先示相。次破古。示相中云一时等者。从广之狭。时谓五味之一亦是一部一会。说谓一句一言。念谓一刹那顷。具如前文不定教相。此显如来不共之力。问。此与方等恐畏欢喜等为有何别。答。不定遍前四味。若直语方等但弹斥而已。既以身土令物殊途正当不定般若亦然。思之可见。次破古中云不同旧义专判一部者。如第十卷判教中云南北通用渐顿不定。不定者即指胜鬘及金光明。故今家判义味味之中皆有不定。故不同旧专指二经。言味味者。乳中则约圆别相对以辨不定。酪中教门虽无二别乃与八万对辨不定。生熟二苏三四对辨其意可见。次此乃下秘密为四初结前生后。次如来下略叹。三此座下释相。四虽复下结叹。初文可见。次略叹中云若智若机等者。智谓大圣权谋。机谓不同次第。不择时处。身口意密随何四门无碍自在。适时称会皆无虚设。三正释相中且寄三法以出其相。何者。以此三法对秘密故则化仪四教文义整足。任运摄得三藏等四。于中复二。先约三说相对。次约说默相对。初三说中二。先约十方相对。次或为下于一方中多人相对。一方既尔十方亦然。二文各先正释。次各各下结。次约说默相对中。亦应具有十方及人二义不同。无人相对者文略。而言俱默俱说者理合如之。前三法相对准此亦应云俱顿俱渐俱不定。文无者亦略。既云俱默俱说互不相知名之为密。何妨俱顿互不相知。各各下亦结也。云互不相知者。前文但云于此于彼者亦应互说。举一以例。验知不定与秘密但有互知与互不知以辨两异。此中显露亦义通余七。以秘不出此七故也。故前文云显露渐顿及显露不定。故七并是显露意也。若尔何妨法华亦与诸教十方一席互为显秘。而云法华是显非秘密耶。答十方容有一席定无。言容有者何妨余方未宜开权废近等说则彼不知此。若此间法华席中初发心者及人天被开岂可尽知十方。世界开与不开。然已闻法华本门施化非适一世。纵不现见亦可比知开不开相义当于知。况同居分身寂光地涌。睹已咸信一道无偏。不同华严云是眷属大集亦无分身之言。般若但云问者加说名字咸同。故知此经与余经异。显密意别思之可知。四虽复下结叹中三。初举广以叹。次但可下。许证附理故可知言说依事故莫辨故知证一照极略得大猷。言不累施卒何可具。虽复下览言说以从意故意不出渐等。次明今经为二。初总明教显胜。次明约迹显胜。初文云今法华是显露等者。对非秘密故云显露。于显露七中通夺而言之并非七也。别与而言之但非前六。何者七中虽有圆教以兼带故是故不同。此约部说也。彼七中圆与法华圆其体不别故但简六。此约教说也。次言是渐顿非渐渐者具如前判。今法华经是渐后之顿谓开渐显顿故云渐顿非法华前渐中之渐。何者前判生熟二苏同名为渐。此二经中亦有圆顿。今法华圆与彼二经圆顿不殊。但不同彼方等中三般若中二。此之二三名渐中渐。法华异彼故云非渐渐耳。人不见之便谓法华为渐顿华严为顿顿恐未可也。是合等者。是开权之圆故云是合。不同诸部中圆故云非不合。合者秖是会之别名。此即已当约藏等四以简权实故不复云是圆非三。既知非是法华之前显露已竟则了法华俱非七教。此即对于八教简也。如此下显迹可知。次约化道中二。初正辨异。次指教诚证。初文为五。初重举余经以对辨。次此经下正明今经意。且指迹中大通为首。虽寄渐及不定不以余教为种故云巧为。结缘已后退大迷初故复更于七教之中下调停种复云巧为。所以中间得受七教长养调伏。因调而熟名为调熟。调实未熟因中说果是故云也。又以下明今世复以七教调伏令至法华得度故云度脱也。并脱等者。约多人说于彼是种于此是熟。互说可知。是故云并及番番不息。此即结初及以中间今日等相。故更引涌出助显迹文故云大势威猛等也。此涌出品中三世益物之文。大势威猛即未来师子奋迅即现在自在神通即过去。此中略举未来一文而总通三世。故世时念世时念皆有种等三相故也。次指信解者。即信解中云又以他日于牕牖中。即指法身地鉴机久矣。故此一语即兼三世益物之相。又信解具领一代五味则知三世五味并然。义须兼于述成之文。以述成中先直述所解次明领所不及。则十法界七方便等皆得五味之益。即其意也。余教无此故不同之。次又众经下本门为五。初正明本地长远。次补处下举不知之人以显长远。三经云下引寿量证因闻方知。四殷勤下引迹门叹意以证长远难闻。五当知下结。初文又二。初正明。次众经尚不下泛引众经况出远相。初又二。初师。次弟子。初师中二。先引昔经以自证为实化他为权。次今经下明今经一体权实久久已满。迹中三千界墨点尚已为久。今本中五百亿尘界故云久久。又一节已久况节节相望故云久久。次诸经下弟子中亦先引昔。二乘犹住小果故云不入。岂能化他故不施权。次明今经。如满愿等先已入实。说法第一故先解行权。次况中亦先举昔。不说道树之前一节两节故云近近。尔前一节两节望今尚近。况无中间远中之近故云近近。次况出今经。言远远者秖是久久。又言异者。约时长短为久近。约所行处为远近。成已化迹为所行处。俱有二意故互说之。次不知之人中云补处数世界不知者。如寿量中五百亿那由他阿僧祇三千大千世界尽抹为尘。复过尔所世界乃下一尘。尘数已多况下尘不下尘界宁当可数下尘不下尘界尚不可知况界中尘宁当可数。况如尘数以一尘。为一劫佛成道来复过是数亿。阿僧祇未发迹来弥勒不知。虽发迹竟补处智力不知界数况知尘耶。所以开迹显本皆入初住故云作佛。本门发迹于果不疑。故皆发愿求此实果。故云愿我于未来说寿亦如是。三引证者。近以迹门尚得为昔况伽耶已前。已被开者自是一边。若据未曾开会者。自退大已来小起已后皆名为昔。四引迹门叹者。方便品初虽近叹五佛权实意实密叹师弟长远。五当知下结一向异。七番共解中初标五章竟。
　　次第二引教证五章者又为二。初引二文通证五章。次引药王别证教相。初文又二。初正引二文。次所以下明引二文意。初文二。先明序品。次明神力。初文自为四。初证名中二。初证正名。次何但下略引同。初文者弥勒初以伏疑潜难。文殊因以潜释伏疑。难云。四众忻仰瞻仁及我。世尊。何故放斯光明。文殊释云我见等也。次引同中言何但者何但如文殊引二万灯明同尔。大通及五佛其名咸同。问大通名同在文可见。五佛章中未闻其同答释迦既名法华。余之四佛并云亦以。故知同也。况妙法秖权实一体。四佛皆云。为令众生得一切种智及开示悟入佛之知见。故下释云。开示悟入即其文也。名同义同其意在此。次文云。引证经体中总引三文。引今文者。亦是文殊释伏疑中释体疑也。今是今佛之文。余二并是灯明之文。故云古也。次文证宗中二。先引。次即是下释。初文亦是文殊释伏疑文也。次释中先约迹次约本。迹门约弟子因本门约佛果也。师非无因弟子有果且互举耳。次文云下证用中亦二。初引。次释。初文二初引释伏疑文正证。次引方便品略开权文以助成。即化终为久。次释中前引经文但云三乘。以三乘义含故今释出。若五若七但是开合异耳。五开人天。七开菩萨。九合菩萨复开四趣。若不开人天四趣断九法界上佛法界疑不尽。问若尔经何不说。答余趣会实诸经或有二乘全无。故合菩萨对于二乘从难而说。释据尽理故须论九。断此等疑生一乘信。次引神力品先列经。次释一切之言即权实相摄。相摄故妙。内用自在故除疑等方遍即自在神力。具含三千通摄三德故名为藏。尔前非器不授斯要。甚深之事者因果名事实相名深。是实相家之因果名甚深事。若非此因果则非今经宗也。次重引法师品者助成二文耳。非无余文所以但引宗文助释者。圣人垂教意在修行。故名体用教以宗为主。修行莫过因果故也。次明引文意中所以引二文等者序及流通。于中又二。先正明引用所以。次明不引所以。初二文之中引其要意。灯明佛事谢在过去其事已定。故文殊引来释弥勒之疑。今释迦佛说本迹竟。总撮枢要付诸菩萨。次中间下明不引意又二。初正明不引之意。次若引者下释疑。初文者当机广说一部之文居于序及流通之中故云中间。凡有所说岂过能诠名及所诠体并依体起用耶。故不俟引之。次释疑者恐人疑云。广说虽尔岂无略要。故引显实四一而为释之。先引。次释。释中云言大事者。诸佛出世本在开权故名妙法。佛所知见即是体也。开示等四疏文四释。今且用约位一释开即十住。真因也。入即十地真果也。又开等四位真因也。直至道场真果也。若为令众生至七方便非今经用。开佛知见方属今经。又为大事因缘故证名者。上文无数方便种种因缘是权。是法非思量分别之所能知是实。次所以者何去释云。诸佛世尊唯以一大事因缘故出现于世。故知出世本意意在佛乘。佛乘方得名为大事。当知佛乘秖是妙法故可证名。次又释云。云何名为至佛之知见。当知大事是能诠名。佛所知见即是实相。证理明矣。取能知见开示悟入始从初住终至后心证宗甚便。次引药王中为二。初正引证。次引诸下以四例教。初文二。先引次释。初又二。先总举数去取。次列。初文者药王品佛为宿王华说十喻。今但引六者。余四望六犹成分喻。是故合四在此六中。何者以轮王释王不及梵王。故合入梵王喻中。五佛子及菩萨不及于佛。故合在法王喻中。次列中。经中一一皆云此法华经故知叹教。今此列文略出名耳。次释中一一文皆先举譬。次释譬。经中譬文广合文略。但云法华亦尔最大最上最明等耳。今出譬则略合文稍广。准经望之可以意得。海言德者德者得也。得众水故。万善合万流。佛乘合一咸。不合江河川流。流通三处应云三教各有所归而不及法华也。次山譬者。经中具列土山黑山小大铁围及十宝山。以比须弥。今文略无。但云四宝者从所比说。余山并无四宝故也。天居四宝顶如醍醐在四味上。反以四宝譬四诽谤。天居其上如教离谤也。四谤如前金刚藏意。又更却以四宝譬位。一根缘等以譬诸天。诸天不离四宝山故。若尽消经者。应以土等四山如四味。须弥在十山之内而最高。如佛界在十界之内而最胜。次月譬者实如盈权如亏。同体权实如月轮无缺。会渐入顿如月明相渐圆。故知前标教相中云是渐顿者。与月譬意同。经中以星比月天子。虽举天子。经合既云此法华经最为照明。故今但取圆亦兼以明为譬。次日譬中复加灯炬星。今合日譬中但云破化城故。但取日明能映诸明故耳。若更合者。亦可以灯等四譬二乘及通别菩萨。并与无明共住故也。故次重引中略举星月而除方便。故知方便所收复广。次梵王譬中。经云。如梵王为一切众生之父今亦能生一切诸教故也。今文但云自在者。以对简二王非自在故耳。轮王地居如俗释王居天如真。梵于三界如中。若真俗自在中未必自在。若中自在真俗必自在。故以今经譬于梵王。文中便简历别中道亦非自在且约教道。故知梵王兼譬二中。今譬圆融故云最也。次法王譬中五佛子。经文自列四果支佛。此等所说不及佛故。次例又二。先例四可见。次非但下结。
　　三生起中为五。初释名。次明生起意。三肇师下正明生起。次神力下明生起所依不同。五今之下正明能依所从。初如文。次言粗细者。明五章次第也。凡生起者。或从粗至细或从细至粗。但使不乱皆名生起。今之五章是从粗至细。能诠之名于中最粗。是故居首。所诠之体次细于名。是故居次。体但是理。取理之行莫过因果。是故居次。因果之宗虽细于理。自行因果犹是总略。用是益他。兼于权实逗会众生久远根性故细于宗教相既是分别前四故细于四所以居后。是则展转递为生起。三正明生起者。既言展转名既居初复从何生则名从理出。初引肇公意者。法本无名名假无实。故云名无召物之功。物体性空无应假名之实。名实俱无但真谛意耳。今论世谛故须辨名。理虽无名假名显实。是故须立妙法之名以显本迹妙法之实。问名既依理理复依谁。答理性无体全依无明。无明无体全依法性。理遍一切而无所依。是则名之与体互为因依名即是体文字解脱色为法界等(云云)。四所依中三谓神力等。言约教及行者。但以用居第二第四为异耳。余次第同。然约教中以妙法为在缠之法故云欲说此法。若约行中以妙法为能诠之名故云闻名故推理。虽谭经玄义而前四章属行故且从行说。若教若行俱须判教方显妙旨。故教行二途并判教居后。教行并以体前而宗后者若说若行并须先知体而方辨因果故也。开示亦约行。准序可知。若不开权妙名不立。余如文。所以神力品已去判前引证各有所以。神力约教故先名次用次体次宗。序品约行故如文中所立次第。又更重引开示悟入助成序品。下去凡言云云者。如止观第一记中。次开合中为四。先标。次明开合意。三凡三下列。四初释下释。释中文自为三。初五种者。始从事理终至说默。秖是自行化他之事理耳。然五章玄义亦不出自他事理。今更以此事理等五双横判五章。以一一双皆摄五章故也。虽自他事理稍同。而一一章则不摄五双。故知法相文义各别。虽并摄五章而五双生起次第宛别。由有事理故有教行。由教行为因故感于果。由因果满故能化他由他机异故宜说宜默。而释名恒通。教相分别。体遍无遍。秪由宗用对五双殊因兹成异。十种者。谓道。识。性。般若。菩提。大乘。身。涅槃。三宝。德。如下三法妙中释。又若以莲华喻三轨者。莲譬真性。华譬观照。须譬资成。乃至九三例应可见。若尔。前五双中。释名总于五双当知亦可以莲华须三对彼体等一一释之可见。次料简中合十二重问答。初三重料简名。次一重料简体。次一重料简宗。次五重宗用对简。次二重都简五章。初问意者为实施权。权不离实。乃至开权显实。实不离权。废权显实。权若废已。权实不二。岂不堕因中有果耶。答意者因果名同。时异教异。外人因果既为初教所破。尚非三藏粗因粗果。况复通别况妙因果耶。新旧医如余文说。次问者。此问依前答生。前答妙因妙果因果俱时华果体即。小乘属权权亦即实。庵城亦小何不即耶。若破庵城则无华唯莲。破权方实即义安在。答小乘是化他乃至喻耳者。且约初说小隔于大。是故云破。以大破之故云须破。自行即是体内之权故以华喻。然化他之权据佛本意并属自行。又初约施权故属化他。今论开权故属自行。施开被缘其理不二。七譬者。一火宅。二穷子。三药草。四化城五系珠。六顶珠。七医子。须以七譬各对莲华权实之义。方得显于总别意耳。何者。莲华秖是为实施权。开权显实。七譬皆然故得名别。如譬喻中初设三车是施权。后赐大车是显实。穷子中。雇作已前是施权。体业已后是显实。药草中。三草二木是施权。一地一雨是显实。化城中。为疲设化是施权。引至宝所是显实。系珠中。得少为足是禀权。后示衣珠是显实。顶珠中。随功赏赐是施权。解髻与珠是显实。医子中。非生现生非灭现灭。各有形声权实二益。生灭迹也。非生非灭本也。故前六约迹后一约本。故知莲华总譬本迹权实。本迹同异之相具如后简。故知但语莲华则兼别矣。次问体者。此问准文及理为问。一切诸法皆是法界无非实相。则诸法皆体何意简权。答意者。若为实施权未识经体。开权显实实如所问。废权显实如前所用者。谓约废说则简权取实。以为经体。何者。废已无权简于为实施权之权。如前标体中简于自行化他及化他体。故云如前所用。次问宗者。宗犹尊也主也。如国无二王。何以用二法。为宗耶。答意者。因果虽二而不二也。以单因单果不独成故。有果可取因为果因。果若有因果为因果。故知能办藉所为期。所办藉能而显。如臣办王事王能理臣。君臣相藉共经一国。异类为譬其理亦成。况下文日月纲天等譬文意可知。又引本迹文证具如下引。问论宗去以用难宗。论字平声。论宗既取自行。论用何故俱取自他。答如文。此下诸问对简者。正为简用兼为显宗。问用是化他等者。牒答重征。宗是自行既不取化他用是益他应简自行。答中意者。若自破惑但用实道名为自用自必简他。若破他惑他宜用大亦名为用。是故化他。不可纯小。是故亦用自行权实。若用于实即以此实自利利他。次并意者。宗是因果。亦可示他名化他宗。亦应俱取化他因果自利利他。何故简他唯取于自。答意者。化他因果非一乘宗。是故不取。并意者。因果属宗。何不亦以化他因果。共为经宗而利于他。答意者。宗属自行唯求佛果。尚不取自行化他。况以化他因果而自行耶。以化他边即属用故。次并者。用中亦不应俱取。答意者。化他渐诱事不获已。是故取之。问宗用俱明智断等者。正由向文或以宗难用。或以用难宗恐法杂乱。故须此问。宗是自行用是化他。各有智断为同异耶。此文正问宗用智断。然下答中于自于他各有智断。宗是自行用是化他故也。故以宗用释于自他智断不同得名各别。前文既以自行为宗。化他为用。今此自他各有智断乃成自他各有宗用。宗虽有用用属于断。此乃名为宗家之用。自他智断俱为宗者。自行以智德为宗。化他以断德为宗。化他智断俱为用者。以自望他智断俱为智。以他望自智断俱为断。文从以他望自而说。是故单云化他智断俱为用也。次总料简五章者。前是料简四章已竟。初问答可见。从问经经去复似料简教相。教相秖是分别四章。四章若异教相亦异。故云经经各异。以教对四即是料简五章故也。若经经各立则名义俱别。故云得别失同。今名同义别故云得同不失别。观心者初示用观处。七番共解已释五章。会异居后今所未论。故总将第六观心一章以消前五。令一一文俱入观门。然须细释令成妙观。问若尔。何不以此观心之文居于第七以消前六。答会异文广故不越之。所以会异文中自立起观一门则全悉檀体是于观。不假附事而为理观。依前文起自为五段。初约标章者复为五章。初约标名中言幻焰者。幻焰之名通于偏圆。如二十五三昧中有如幻三昧仍义通圆别。今从圆说一心三幻破一心三惑。理惑体一境智如如。适言下观法。心性观之但有名字。言有则一念都无。况有十界质像也。言无则复起三千虑想况一界念虑耶。不可以此有无思故。则一念心中道冷然。故知心是妙也。妙即三千。三千即法。法故三轨。故云可轨。此之心法非因非果。此举因果所依之体。能如理观此语能取因果之观故。得名为体家之宗。用者但是宗体功能。因华果莲可以意得。是故名中本含三义由一心等者。研一刹那既成观已。即以此观复观后心。后心成观所复成能。后后相续名教余心。经是被下之教。故观下惑名经。次别约体中心本等者。秖是实相双非有无。双非生灭转释有无。初观下宗也。以观不用也。恶觉之名不局于浅。不起之相意实在深。故得观心为今经用。心数下教相。教相分别故云同异。分别此教无不会实故云而转。次引证五章不得率尔从近而解。次约生起中以心观心名也。境体也。观契因也。得脱果也。此因果宗也。令余亦脱用也。分别王数是教相者。心既是妙王数亦妙。妙而分别故属教相。次约开合中约十二缘一念为总。别即三道者。即十界三道。以下文分别约十界故。分别文中言教相兼于开合者。秖此教相一文兼前开合约分别边名为教相。秖一生灭名之为合。离为十界名之为开。次料简中不复料简五章。但简用观之意。又为二。初约根性不同。次又论下理须具足。初文中云为信行人等者。如树一根开众枝叶。于一实相开无量名。若为法行以身喻身。能喻所喻皆生观解。次文又四。先引三论。次引两经。三何者下责失。四若欲下示得。初文大论四句评闻慧者。具如止观第一记。此四句中具举得失。第三句得。余三并失。次引百论单引两失。云百论有盲跛等者。百论外人计云。若神无触身不能到。如盲跛二人相假能到内。破曰。盲跛二触二思惟故是故能到。身神无二故不能到今借喻边相假能到。不取所计神我及身。今言盲而不跛如有行无解。跛而不盲如有解无行。若解行具足犹如二全。次引牟子双失显得。云牟子有说行之义者。如止观第一记。以此二喻例释大论四句可知。次引华严及今经可知。次何者下责失中以言教之风吹无室之灯。室如定也。照于理境诸法不了。且略举一慢应具足诸惑。执妙教之刃。伤智照之手。若但暗证观心之人起增上慢。前是我慢与此中别。抱暗证之炬烧胜定之手。若欲下示得为二。先示。次结。初文先略示。次释六即。修心下结。又二。初结次益。眼明慧闻隔字为对。所益盖广何得不以观解五章之文令眼智具耶。
　　释会异中二。先问起。次答出。答中自分二。前对五章。次解四悉。初文又二。先对五章。云名该一部世界亦冠于三者。如五重玄义名最居初冠于一部。部内不出体宗用三。世界亦在四悉之初。生善等三不出世界。是故同也。此并须以圆妙四悉方同此经五章意也。次问答料简中二。初一问答。明四悉五章次第不同。次一问答明经论不同。初问可解。次答中四。初双标两根。次释对利钝。三五重下判不同。四对义下结酬次问者。若以大论四悉通大品经五章可尔。何得将通法华经耶。粗妙既殊通义安在。中论通申用之即是何不用耶。答中先申四悉意。次还用通申以申今意。言中观者。谓观中之观名为中观。故用所观以申于体。能观因果以申于宗。所以引缨珞助申论者。破立之义与用义同。利益众生具须破立复同用也。论有下次引论意同经。别以三字申三章竟。次中观下总以三字共申于名。文阙教相。教相秖是分别前四意。思之可知。故不别释。更复以论四句申者。论题是总。故总题中含于三观。具如止观第五卷破古师中意。两论正申五章也。经但助成。

　　法华玄义释签卷第二



　　法华玄义释签卷第三

　　　　天台沙门湛然述
　　次解四悉中列章别释。初标列十章通亘一代。于中为二。前七章通约诸经。后之三章独今经意。前七又四。初二正明悉檀。次二名义同异。次二所起功能。次一自证与利他得失。初二者前总名次别相。次二名义同异中。初一名有同异。义一向同。次一名一向。异而义同。次二初凡夫起观。圣人起教。次唯圣人说默。次一凡圣得失。次后三中初二明今经意后一明今经文。于前二中初一判权实次一开权实。得此意已方知一代悉檀不同。虽前七门义及今经妙未独显。别明当部故有后三。思之思之。初释名中三。初泛引古师。次引论破。三引南岳正解。初如文。次文者先引地持证谬。次正破谬。初引地持四优檀那者。彼第十七菩提分品云。余之一切所行所学悉入三三昧门。所谓声闻所行所学有四优檀那法。诸佛菩萨为众生故亦说此四。谓一切行苦是优檀那法。乃至涅槃寂灭是优檀那法。诸佛菩萨具足此法。复以此法转授众生是名优檀那。过去寂默诸牟尼尊展转相传。是名优檀那。增上涌出乃至具足出第一有。是名优檀那。论文无经字。但题云地持经。故今引云经也。地持此四名为印者。如下所引大论所明法印不同。大乘一印小乘三印。此地持文虽是大乘。欲明所摄之法。及为初行菩萨且修此四。四秖是三更立苦印。故为四也。二印印生死一印印涅槃。生死以无常为初印。无我为后印。又名为宗。故知此与四悉名义全别。印是下释印义教行两文不同。说属世智故云世智所说。问约教约行俱云传授有何差别。答教是所传之法。故云佛菩萨具此法行。是能传之功。故云经过去寂默诸牟尼。秖是佛佛皆有化他传教之行。增上等者并是叹释宗义故也。言第一有者。谓三界顶。此有难出。故云第一居极顶。故复云第一。次彼明文下正破。如此下例破。南岳下正释。可见。二辨相中二。先引大师释次私释。初文四悉自为四段。初文二。初释次料简。初文中言世界者。谓五阴差别界入亦然。次文者若无下问。人者下答。第一义下问。答下答也。外人下因释外人横计。不名世界不达差别。但总计我。无因谓自然。邪因谓梵天等。此四悉文全出大论为人中三。标释结。释中二。初正释。次如杂业下立傍正相以释疑。初文云或听不听者。听谓听许。虽复双举意在于听听是所宜宜即生善。次释疑者。恐引此为疑。生善文中复有破恶者何耶。于中先出相状次正判。初文言如杂业等者。文引二经云。如经中说。以杂业故杂生世间。及更有破群那经。问此二经云何通。答有人不信罪福堕于断见。断彼疑故说杂业等。若计有神我堕于常见。如破群那来问佛言谁受若佛说言某受更增其邪。是故不说受者触者但说无触无受。此之二人虽有此疑机在生善。次此意下正判。傍为二人不信罪福破其断常。正为二人令生善根。故为人中非无破恶。但有傍正。故云正为生善。傍为破恶。三对治中亦标释结。释中二。初辨有无。次对治下正释相。初文中云有法对治则有等者。有能治所治故名为有。第一义中既无能所。故云则无。此中实性伹是对辨为显对治有能所耳。次结中云说此法药等者。通论四悉无非法药。今从别说从对治边立名便故且作此说。次第一义中亦标释结。释中二。初立二种不同。次不可下释二种相。初文言有二者。意说今文言第一义者。从教法边正当可说。不可说者当内证边非今文意故须辨异。初释不可说中。初正出相次引论证。初文者。证法无凭须寄人辨。故云诸佛等所得之法。所引偈者亦是论第一义文中引之。初之二句明证法功能。能离言说妄想故也。次二句者。明所证法体。上句正明法体。次句引例况释。如过去诸佛所得涅槃不生灭法在我身中。说诸下一偈与世界互辨。前明世界亦与第一义互辨故今亦然。次可说者。正明今意四句皆实。故无非第一义也。佛于下引证。此亦是一家明四门入实者判也。谓一切实等四句。次第以对有等四门。上皆名等者入实也。故中论下证入实意。谓为利根故也。快马见鞭影如止观第二记。若闻下结。反以无结有。故云岂第一义耶。十五番者又二。初正释。次问下料简。初文者。总十五番。谓一事理。二假实。三善恶人。四善恶阴。五善恶法。六三世。七内外凡。八见修圣。九凡及圣。非学非无学即凡位也。十至十三四悉各为一番。十四以四悉通为一番。十五别约四谛。此十五番为欲令人了四悉义遍一切法。若得此意触境皆成自行化他法皆具足。然须细释此十五番皆使顺于欢喜生善破恶入真。又此十五番虽趣举一法不无次第。于中为四。初之六番约所观人法。次内外凡下三番约能观凡圣。三五番约所施方法。四一番约所观谛。非所观法无以成能观人。非能观人无以用所施法。非上三故不成于谛。谛是所观义通能所人法迷悟故也。今略出相状不可具记。初事理者名通迷悟因果等法。今且在迷为迷说于事中有理而理异于事。直闻此法心生欢喜属世界。闻能生善破恶入真即属后三。假实异故闻复欢喜即属世界。轮等譬实法车即譬假名。五阴及人共譬和合有人也。从人边说即为人。论既云或说有人无人人能生善故也。单说实法。实法虚幻。可以观治。双非下明第一义。论中既云言语道断故云双非即第一义。故一一悉并引论证。此假实相对为一番。次单约假人。次单约实法。从外凡阴生内凡阴。以内外凡阴破三界阴。无漏即初果等阴。虽有内外等不同然阴终是所观之境。次问下略料简。初问者。人名既通。何故生善独得人名。答意者。恶是所破非所为故不立人名。人能生善非无恶人。次问者。生善唯在为人。何故令人破恶。答意者。有傍正故得名不同。次约三世中来世是为人者。为人本生其宿善。现种微善当来可生。以当望现故现名宿。若治现恶名为对治可见。次约凡位者。以四善根内用对于外凡名内外异。暖法已去。善阴渐生。义当生善。总别念中。以无常等治故云对治。以第一义通初后故。凡位中亦得通用。次约圣位者。见道生理善修道治事恶。既纯约圣位故。圣位中极方名第一义。次凡圣共立双非即是内外凡位。次世界下料简释疑。非十五番数。由前文云世界中无第一义。今问为人对治为有第一义。第一义有三耶。故今文云展转相生。由观世界故。生善由生善故。破恶由恶破故见理理中则无世界等也。是则善生恶灭。若互有无终不见理。次约四悉。各立四悉者。还引前大论本文。文自各具故。作此释。次通以四悉作者。问今四悉相异以为世界容可异前。下三通三与前何别。答前一悉各四逗十六人。今四通四但对四人。法相虽尔在人不定或通或别。或一人具四。或三二一。或多人共一或二三四。若随所宜始终而论何人不假闻法欢喜生善破恶见第一义耶。俱根有利钝或超或次耳。约谛中能治属人故。料简如文。三释成者。问大师净名疏中云。世人多以经释论令人谓论富经贫。今以论释经。令知经富论贫。此中何以将经释论。答言释成者以义同故引来相成令论意可识。非谓将经解释论也。况复此是申经别论于理无伤。于中为三。初来意。次列经。三乐欲下正释成。初二如文正释成中前二名异义同须会。后二名义俱同不会。初二为二。初世界为三。初明得名不同即是名异。次引证三佛经下正明相成。初如文。引证二文。文虽似因意兼因果。善恶果也。欲即因也。果以因为本。佛道果也。净名本文谓行于非道。今以欲名通于深浅。道体无欲欲能为因。三释成中因必得果故以因成果。次为人中四。初名异。次论云下引证。文似单证化主意兼行者所宜。听不听属化主。宜不宜属行者。三如金师下引事。金师之子等如止观第五记。四经举下应必待机故以机释应。四对谛中二。先别。次总。别中二。先略次广。略中言如前者如前私释。次广者。前不分教故略今教教具故广。总者以一一悉同对四谛。五起观教中二。先观。次教。观中二。先叙意次正起。初文者。观假悉成理由观显。次文者又二。先次第次一心。次第中三观为三。初空观广余二观略。初中二。先释次结。释四悉为四。初世界中六。初标。次先观下观境。三此法下明用世界所以因内缘外因亲缘疏。亲疏隔别即显世界意也。四若不下正明观意。五必须下观忻。[敲-高+睪]字音易。亦音度也。厌也。六结如文。为人中三。初明为人意。次若宜下正明生善。止观各三随一可办。三是为下结。三对治中三。初明治意。次正明用治亦随一可办。三若善用下与为人对辨。四第一义中二。初正明第一义。不得三悉之相故云如失。此是证前第一义相。次即依下由此是证前第一义相故云发真。余二观及一心并略。次起教中二。先不可说约理。理即向来修观所证故不可说。次又下明可说。说即教也。初不可说中二。先通。次大经下别。先通文中初引大论义通诸教次净名下彼经义在于圆。虽有此义以不分对诸教直言不可说故属通也。生生等十因缘如止观第五记。次可说者为二。先明说因。即十因缘所成众生。次正明说又二。先经次论。先经中复二。先四教次十二部。初四教者。起教秖是转法轮耳。即是四佛当分各转当教法轮亦应对于顿渐秘密不定伹是文略。次约十二部中三。先标次释。三大论下指论证成。释中先四教次五时。先四教中文相可见。细论不可具尽前别教中言仰覆世界等者具如华严。常寂光者普贤观云。有佛世界名常寂光毗卢遮那之所住处。眼耳鼻舌皆是寂静门如止观第二记。次起论中四。初明所依三昧。次菩萨下造论意。三天亲下正出论相四又五通下明论所摄。初文云摩得勒伽。此云智母。菩萨入此智母三昧作论申经令法久住故云正法得久住禅。故地持九种大禅中第八此世他世禅复有九种。第七造不颠倒论微妙赞颂摩得勒伽为令正法得久住禅。次造论意可见。地持释华严十地品。此下一代四时皆有论申。唯方等部未有别论可以唯识通用申之。无性之文全同败种故也。五百罗汉造毗婆沙如止观第六记。通摄世间有漏法轮中云五通等者。明服饵长生等。释居欲界唯说十善。梵居色天故说出欲。此且据迹文。依华严等经本是菩萨(云云)文行诚信者孔子四德也。定礼乐删诗书。裕犹益也。饶也。昆者尔雅云后也。周人谓兄弟为昆季。昆兄季弟。裕字亦作裕。有德者赏义同生善。背叛者罚义同断恶。君臣道合似第一义。六说默中二。初明默。次问答料简。初文又二。先明来意。次正释。初文三。初引教双立。次圣说下简示。三假令下明默意。以自证法不可为他说故。次正说中具约五时。并约当部具教多少。以大经四不可说而帖释之。初文可解。次三藏中云陈如等者。大集云甚深之理不可说。第一义谛无声字。陈如比丘于诸法获得真实之知见。大集无言菩萨者。第十三云王舍城中师子将军产生一子。寻有天来作如是言。善男子常应念法守口慎言。童子闻已不复啼泣无婴儿相。乃至七日眼不视瞬是时有人语父母言。是儿不祥哑不能言。父母答言。是儿虽复哑不能言身相具足。当知是儿必有福德。因为立字名曰无言。年至八岁人所乐见。以佛力故与父母眷属往至欲色二界中间宝坊之中见释迦牟尼并见十方一切诸佛。因身子问广现神变说偈赞佛等。今谓此之无言即是契理。大品不可得者。第十经憍尸迦白佛言。菩萨行般若时知一切众生心不可得。乃至知者见者色乃至无上菩提悉不可得。何以故。般若不为得法故。一一文中皆云谛者。诸佛所说无不依谛。以四谛中世出世间因果具故。纵长途散说四谛之中必在一谛。料简中二问答。初问可知。由前文云并是三乘所证之法以自利利他俱有默故。故须问起。答中具出四悉。胁比丘对破马鸣者。相传释云。马鸣未有大信之时来至胁比丘所。自立宗云有言者屈斩首以谢。比丘便默。马鸣久久乃至云比丘于我有屈故默不言。比丘犹默。于是马鸣便出其门自思惟曰本我立默彼竟不言。而我有言乃成我屈。却至比丘所求自斩首。比丘曰。我法仁慈不斩汝首。汝当剃发为我弟子。若准付法藏传胁比丘法付富那奢。奢论胜马鸣剃发为弟子。马鸣初于闲林之中自思惟言。智慧殊绝有难能通计实有我。甚自贡高来至奢所。奢言诸法无我。马鸣言所有言论我皆能破。此言若虚要当斩首。奢言佛法之中凡有二谛。世谛有我第一义谛无我。鸣犹未伏。奢云汝谛思惟无出虚言定为谁胜。鸣思惟二谛然后乃伏欲自斩首。奢令剃发以为弟子。若准传意但以二谛破非默破也。若婆沙中云。曾闻有大论师名奢提罗。至罽宾国。于时佛迹林中有阿罗汉名婆夷秀罗。具足三明通达三藏。时奢提罗闻彼林中有大论师即往其所到已慰问在一面坐。时奢提罗语尊者曰。谁先立论。答我是旧应先立论。奢提罗言。一切论有报。时婆夷秀罗默然而坐。婆夷秀罗诸弟子辈唱言。汝师若是奢提罗者自当知。从林起去展转前行。其师作是思惟沙门释子何故作是言汝师若是奢提罗者自当知。即便自忆我作是言。一切论有报。彼沙门默然便是我论无报。沙门已胜。即报弟子言我还往彼。弟子曰。已于众中得胜何故更往。师言。我宁于智者边负不于愚者边胜。即时诣彼作如是言汝是胜者我是负者。汝是我师我是弟子。此婆夷秀罗正当默破但与今文名字不同。次问者。准大论云四悉摄八万四千法藏十二部经。摄十二部已如上说。摄八万四千其相如何。答中引经具出数相。既云初心乃至舍利故知四悉摄一期教故云八万四千也。于中初引贤劫经。次引异说。初文二。初引贤劫通难。次若作下广集诸教别对四悉。止观文中用对四谛。今对四悉者以四悉义同四谛故具如对谛中说。余诸八万四千更有不同之相如止观第一记。度无极者。贤劫经中列三百五十度无极然后对六度四分烦恼为八万四千法门。亦在止观第一记。又大缨珞经六度皆云度无极。故晋宋译经皆翻波罗蜜为度无极。七得用不得用者。得谓自证。用利他也。于中为二。先标次释。释中又二。初举极果。次举因人。因人中二。先标列四句。次解释。释中凡夫及四教不同。初藏通两教各分二乘与菩萨别释。初三藏二乘中先声闻次支佛。初声闻中二。初明得而不能用。次假令下明用而不当同不能用。初文可解。次文具明不能用四悉之相。能称机故方名能用。声闻借使欲利于他而差机故不能用故云假令。于中初举满愿通明差机。次如富楼那下约四悉。一一皆先出入次结不能用。初文云。如富楼那九旬化外道如止观第六记。身子差机如止观第七记。迦絺那如止观第九记。如身子不度福增者。论云。此比丘宿生为鱼身长七百由旬。宿曾闻法虽堕鱼中宿种犹在。时有商主将诸商人入海采宝。忽见流急船向白山兼见三日并现。即白海师。海师曰。祸哉非三日也。二是鱼目。一是天日。白山者鱼齿也。必入鱼腹。船中诸人各称所事。中有优婆塞称南谟佛。鱼闻佛名即自念言此佛弟子我昔亦佛弟子。即忍死合口水流便退。鱼因舍命风吹尸上岸。神生值佛。身子及五百皆不度。佛度得果。佛令按行海畔见骨山高七千由旬山北日所不照。回来白佛。佛言是汝身骨。问曰。鱼身长七百由旬。所见骨山高七千由旬。何故身小而骨山大耶。答或恐字误应是七十耳。大医等者。身子为大医五百为小医。支佛亦然者。据理既不知机明知不能用四。虽有部行但是悲心。如身子云我非知机但怜愍故而为说法可以比声闻知也。次明三藏菩萨未得灭谛名未得一具能用四。所以者何下释。不断烦恼称病导师。通教菩萨六地未巧者。与罗汉齐。虽亦说法不能称机故云未巧。别教十向既进修中道故相似中道其用胜前。登地已去任运真应。八明权实者。先标。次释。释中二。先正释次料简。先正释中二。初重指前对谛未判权实故云通途。次正释中二。初四教次五味。初文自四。初三藏中又四。初引论总判。言释论云诸经多说三悉檀等者。此是大小相对而说。即指三藏经为诸经般若为第一义各有其意。次三藏下示教观体。非无空理但非即空故云少耳。三就三藏菩萨下且许当教以论三四。言约三悉以明四者非但无中道第一义谛亦无真谛第一义谛。且据缘真伏惑边说立第一义名耳。故云约三明四。又明四者能为他说四故云明四。自行但得三耳。四虽尔下正判属权。次通教中亦四。初形前立名。次故下引论证巧。且约即空明第一义。三就佛下当教判得。四而约下正判属权。次别教中三初形前。次而犹下望后。三教道下正判属权。次圆教中二。初亦形前。次故四悉下正判是妙。次约五味中可见。次料简中五重问答。初问中云菩萨虽得四此亦约三论四如前。答中通教既无中道义当无第一义。三藏菩萨不断惑者。若以二乘望通即同得四。言从证则四从教则权而不云从教则三者。教道证道俱说有四。但权实不同故不云三。若取地前为教道者。既有若取之言。当知初地以去。仍有教道之义。具如止观第三记。九开显中二。初标次释。释中二。初正开次料简。初正开中二。初明施开之意。次正约前四时论开以会法华。初文又三。初通明诸法本实。次大悲下施权。三今开下显实。初文者法既本妙粗由物情。故知但开其情理自复本。施权中二。初正施。次无量义下引证。三今开下正开。开中又二。初约法通开明施化本意。次除灭下寄二乘难开以明开相。粗既即是妙化城即是宝所故也。次若乳下正约四时明开又二。初正开。次方等下明开分齐。乳及二苏中别教四悉虽有第一义并约教道。故云唯决四权生苏十二权熟苏八权皆得入妙。生熟苏中决权引证但云千二百罗汉及决了声闻法者。前证乳教已引菩萨。菩萨义同不繁文故不重引之。既云菩萨亦除疑网验知菩萨亦须会三。方等般若至在此者。开分齐中亦应云华严文无者略。验彼三部圆教无殊法华之圆。判顿独在华严信是妄生疣赘。况法本妙隔在物情。法华已开翻降为渐。十如实境妙却为粗。佛之知见贬归菩萨。药王十譬叹教圣说成虚。法师三世校量通为不实。分身佛集宝塔涌空徒屈来仪证斯渐教。同异之相不可具论。一家教门足堪搜捡。如何独异黜兹妙经。次料简中问决诸权悉檀至不尔者。问意者若决粗入妙为决诸粗四悉同入妙第一义悉。为自决世界入世界。乃至决第一义入第一义耶。云不尔者若不如此为如后意耶。亦有本云为当尔不恐人误改耳。答意者二意俱通故云自在。言假令者如初问意纵令尽入妙第一义。妙第一义既不隔三与第二义亦何别。故云一三自在。今文且作一种解者顺第二意对开五章名义顺故。若唯入第一义但得对体余义则阙。若决下用第二意一一别对。初世界中二。初正会。次亦是下示相。会入世界秖是诸法。决彼诸粗同入此妙故成妙名。次示相会入中二。初约法说周意。次譬说周意。初法说中七方便同成佛乘。譬说中二乘之名同称菩萨。汝等所行是菩萨道。所行既成菩萨之道。行人岂独犹名二乘。次决第一义中以四悉义随于五章。故第一义居次。佛所知见及所至宝所。并属理故。次会为人中引证云大车者车方为因。道场为果。次会对治中。引证云。以此宝珠用。贸所须者。方便教中法有限量。非即非妙。是故艰难如勤力求索。实理无竭疑尽信全如宝珠无价。贸物无尽。究除贫苦莫若如意。此良药等思之可知。是故贸粗病差。并是对治之别名。此中判教以辨同异本显于同。故本迹二门尔前未说。因兹开废莫不咸闻。十通经者又二。初问次答。答中二。先总举次别释。释中先。释次结。释中二。先迹次本。迹中二。先列经次释。本文亦然。迹之与本俱。以性为生善。善性在往故也。俱以进力及行为对治。并举能治行也。根举能悟之人。想举能见之心。此少异耳。故同有四悉。两处下结可知。
　　次第二。别解者初重略标五章前已列竟。今于五中初广释名中二。初开章次解释。释中自四。初释初门中为三。初于今经自立。次立此下明立名意。三问下料简。初文者。虽在今经与他对辨不无通别。若妙法莲华名之与义俱异他经。经之一字名与他同义与他异。今从名通故云通耳。次立名意者。以何缘故立此经名。名既该乎一部。一部意不逾三。故名既通别不同三意。亦随名通别。故释此三意。粗妙甄分教行理殊通别异辙。今释此三又为四意。初标次列。三释四结。初二如文。三释中二。先通解通别。次别解通别。通谓通于诸经教行及理。别谓别在圆诠之教。初通释中二。先略次广。初略者。一代圣教诸名之下。无不具此教行理三。无不以别而契于通。无不以通而应于别。故此三中通摄佛法。故教则机应相对。行则因果相对。理则名实相对。亦是事理相对。若无此三双通别虚设。次广释中自三。初约教中二。释结释中二。初明别。次金口下通。次故通下结也。次约行中亦二。释结释中初别。次大论下引小以例。初别中又二。先立次引证。并是约通论别且从别以明别。如云法宝即通种种故别。次引证中先寄小。各说即别俱正故通。言各说身因者。涅槃三十二释随自意语中云。如五百比丘问身子云。佛说身因何者是耶。身子答云。汝等亦各得正解脱自应知之。何缘方更作如是问。有比丘言。我等未得正解脱时。意谓无明即是身因。作是观时得阿罗汉果。有说。爱有说行乃至饮食五欲。如是五百各各说已所解已。共往佛所稽首右绕而坐。各说已解。身子曰。谁为正说。佛言。无非正说。次寄大中各入故别不二故通。三十二菩萨入不二法门者。既有能入之门。门皆趣理。准例五百三十二亦无非正说。此举大小两乘能趣之行。次例中不可得即是理也。举劣况胜。观息尚即是理况大小两乘能趣之行。当知下结。又二。先结次引证。次理中三。初立次引证三结。初文不二故通非一故别。证中二文例立可知。先引大论次引大经中。言解脱亦尔。多诸名字者。大师在灵石寺一夏讲百句解脱。每于一句作百句解释。是则解脱有万名字。如天帝释有千种名者。亦名憍尸迦。亦名婆蹉婆。亦名婆佉婆。亦名因陀罗。亦名千眼天。亦名舍脂夫。亦名金刚宝顶。亦名宝幢等。名异下结。名异故别礼一故通。别中云今称等者。妙法是别异余经故。经即是通通名经故。故知。今经通别始自如是终乎而退。莫非佛说俱是妙法。从始至终咸别并通。于此教通别中诠于行理通别。故知本迹无非因果及名实故。不可遍引故略示方隅。粗引譬喻以示行之通别。及方便中实相等为理通别。譬喻中者诸子习因不同即是行别。等赐大车直至道场即是行通。大车是所乘通理道场是所契实相。乃至大慧之名亦是名别。一一别名咸从理立即是理通。此是今经理之通别。具如下释中更广明之。四约此下结。次料简中先问次答。问中所以但问教者。教行理三展转互通。教既居初。但从教问。余之二种凭教自显。初广略二解泛通诸教。是故通以一佛为通。今即离为四佛不同。佛佛自有诸门教别。故云教主不同设教亦异。云何下难者。以前通途难今四别。次答中意者。即具当分跨节两义。应知两义即与待绝二妙不殊。又前二释亦具二义。何者。若依施权即当分义。若据佛意即跨节义。虽具二义不谭其意而以此意泛释。复未甄衡二途。其意以通。而未灼然开显。以是义故。故须分于二义而答。当分通于一代。于今便成相待。跨节唯在今经佛意非适今也。释此二义。先标次列三释。释中先当分次跨节。一一皆约教行理三。初当分者顺前问意为显跨节以当分难。四教当分皆具三意。于中先正释次融会不可即具。故与后义俱立难易。初文三藏广余三例。初三藏中三。初正释相。次经言下引证。三此则下明当分意。初文可见。引证中言即脱璎珞等者。报身四十一地戒定慧陀罗尼以为璎珞。寂灭忍为柔软上服。大小相海为严饰之具。丈六相好为粗。生空法空为弊。现有烦恼有为有漏为尘土坌身。实无生死烦恼似有生死烦恼。为状有所畏。如成论无畏品云。如经云。善来比丘随顺我法我则欢喜者。此似有贪。如语调达。汝为痴人食人涕唾此似有嗔。自言。我是人中师子。此似有慢。善持我法如擎油钵。又如语调达言。我尚不以法付舍利弗等况当与汝。此似有见也。文中但略举垢衣一句耳。语言勤作等者。即是小乘。七科道品即除见思粪之法器也。语言即念处。勤作即正勤。咄男子等即如意。好自安意即五根。所以者何等即五力。更与作字即八正。虽忻此遇即七觉。当加汝价即暖法。不能发真如意能发故云加价。今文甚略。言涂足油者下偈文中得如意足观。如油涂足则能履水。能得神通。又油能除风。如定除乱。广如信解品疏释。此则唯譬三藏说教行理可知。次三教例中云通别圆等亦尔者。具如下本门果妙中释四种身相不同。融会可知。次跨节中四。先斥当分。次若开下立跨节相。三如此下结意。四作如此下融会。初文又二。初正斥。次秖隐下明当分意。立当分者以施权竟。权实相对故有四主各各不同。故明意者无别当分秖是隐实施权且云当分。初至金辉现当分身也。不说下说当分法也。略语身法余二略无。不说甘甜常乐之味。说于醎酢无常辛辣者。大经第四云。苦为酢味。无常咸味。无我苦味。乐为甜味。我为辛味。常为淡味。烦恼为薪智慧为火。以是因缘成涅槃食。彼破三修故但三味。胜劣相对故成六味。故略不说净及不净。今文从劣故云不说甘甜等也。弃王者服饰重语隐妙现粗。亦与前隐功德现丈六意同。如穷子见父豪贵尊严等。无量功德庄严缨珞为王者服饰。当知秖是一种身口行理更无别途。今弃此服饰即当分义施权意也。言粪器者生灭道品。若开方便下正明跨节相此句总开。即向身向法向行等者。指前方便身口行理等也。三结意中历三意结。初言通是一音之教。而小大差别者。今此是法华跨节一音不同小乘当分一音。具如止观第一记。故依婆沙但三藏佛一音耳。准例通别。皆应有当分一音。前当分义中分四教主。各有所说所行理体故义易解。理无种种。何故四教各有所诠。所诠异故理不应异故云难融。跨节义中不分四教。各别诠理故云易明。诸经所说因果各别。今越彼别义。唯论一理故相难解。若二义相成则理相俱易。若二义隔越则二俱难明是故二义相须当分乃成今经相待义边跨节乃成今经开权义边。又若方等般若及华严等当分义者仍是施权。若来至法华当分义边成判权实。判已即废废已即开。开废相即不可异时。二定妙法先后中四。初标。次若从义下辨先后。三从今题下正明今意。四虽复下融通二途。初如文。次文者。从义从名各有其致。从义中先立。次引证。从名中亦先立。次引事。事中二。先证从名。次笃论下复顺从义。言笃者。尔雅云固也。老子云。守静曰笃。笃贞正也。三明今意者。应知题名须从名便。故先妙次法已如题中。今欲解义故须从义。所以下正释中先法次妙。四融通者。秖缘前后无乖。故解释中则从义便。故知前后并不乖理。旧解中二。初出诸师次今家难。初文中前三师大师不破者。以下文云余者望风故也。若欲薄知得失者。例光宅意破无非不遣。如道场观云。三非真实。不知何教之三为非真实。既不知三外别有菩萨。归一与无上显妙未彰。若引今经以证妙者理稍可然。其如所证无妙可论。余皆不了。无上故妙者。引经是乘微妙。清净第一。具足应云于诸世间为无有上。有本无第三句。并前二句方可证无上故妙也。又云寄言谭于像外等者。意云妙理无形言谭托像。寄有形言以谭像表像表为妙。有形为粗但像表之理精粗是亡。亡精粗故故名为妙。亦不知像表绝精绝粗为何所诣。引经文证义亦如前。会稽基即法华寺基也。言表同者不知昔何教三为异表会何教令同亦不知指何为昔三因故亦令妙不成。北地师三。意趣亦尔。三师之三并不出光宅之见故云望风。如顺风破阵阵首既破余者望风。次光宅师者所感天华志公尚云啮蚤。武帝欲请雨。问志公。志公云云能致雨。便请云公讲法华经。至其雨普等四方俱下降雨便足。又云法师未生之前有人于水中得法华疏题云寄与云法师。广如别传。感应若斯犹不称理况他人乎。验灵山亲承理无差忒。然三师稍同光宅而不及光宅菩萨用三僧祇故知光宅有三可会但无一可归。无一可归故破不成妙。指昔通漫故破粗非粗。所以招于二十四难良有以也。于中先总立次广释。释中先释昔日因果各有三粗。次释今日因果各有三妙。初文者先因次果。初因中先标次释。次结。初如文。释中体则具列三乘位用则但举菩萨者举胜兼劣。以三祇菩萨不断惑因与二乘凡位似同故名因同。并是初明谛等为体。位中言第九无碍者三祇之内伏惑时长乃至非想第九品并伏而未断。位未出界况复变易故名为下。用短可知。当知二乘位用下短比此可知。昔果三义者初标列。次释。后结。释中体者纵至佛果。亦但有余无余故与二乘其体是狭。佛果亦同位在化城。佛果亦同止除四住。又下重释用耳。八十等者以寿量意用斥昔果。本行菩萨道时所成寿命为前过恒沙今犹未尽复倍上数名之为后。八十年佛无此寿故故名为短。次明今因果各三义者为二。先释次结。释中二。先因次果。因中三。列释结。释中言界外行菩萨道者。若自行者必在界外。若兼化物则自在受生。次果中亦先标列次释三结。言神通者在因则以伏断为用。在果则以利物为用。光宅意以寿量品为神通延寿利益众生。即是下总结。次今古下破中三。先举难例易。次因体下正破三彼作下结成难势。初文中南方者南朝即江东是。旧总云南朝。后分两道故云江东。承肇什者取语便耳。关中四子即生肇融睿。后人承用四子之义故时人语曰生肇发天真。若以今意望之多附于通。不必全是故云多附。附谓附近。光宅亦附近肇什故云宁远。时人以为光宅得旨故抑云不远。先破得旨之难余易自启。次正破中二。先因次果。因中三重谓体位用。一一各以四一难之。初破因体中先通责光宅。昔言通漫复泛许之故云可然。何者下正破中三。初举昔有四一。次举今无四一。三结难。初昔中二。先列次结。初文者。般若举乘乘即是教故云运载。既言一切靡不遍行及法界等当知体广。般若有教一思益有行一华严有人一净名有理一。昔因如此下结。若言下责今经无四一。又二。先列次释。列中并是光宅疏意下去例知。当知下难势。还以彼义而难于彼。次难位中四。先来意次标三释四结。初二可知。释中亦二。先昔次今。昔中亦先释次结。释中初文云无上是法举法取人。言般若是无上明咒者。大论问释提桓因何故以般若为无上明咒。答诸外道圣人有种种咒术利益人民。诵是咒者能随意所欲使诸鬼神。诸仙有咒得大名声。人民归伏。贵是咒故故名般若以之为咒。帝释白佛是般若咒常与众生道德乐故。余诸咒术能增长恶。般若神咒能灭诸禅涅槃之著何况贪等。是故名为大明咒也。无上明者大或有上故次名无上。无等等者等此无等名无等等。皆破无明故并云明。又外道有咒能知他心。有咒能飞变。有咒能住寿。于诸咒中般若出过无量无边故云无等。又诸佛于一切众生中无等故般若名无等。又无等等者妙觉位也。无能等此无等之位故云无等等。故净名中所叹菩萨皆是等觉。位邻妙觉故云近无等等佛自在慧。此咒无上义同妙觉故云无等等。是为咒义无等等故也。次引大论中应云因行而言位者恐误。受法性身行菩萨行如前释。引净名中近无等等者。佛名无等无等中最故云等等。等觉近之。举彼所近故云佛自在慧。十方魔王者不思议品文。入地菩萨能作魔王。魔王不尽是彼入地菩萨故但云多。以实行者不能恼于深位菩萨故云非驴所堪。所以今云皆是等也。次净名文者。初住八相未是极位故名为虽。是故仍须行菩萨道自行化他以进后位。此由初住见理故也。故举理以显德。秘藏正当所见之理。如是下结。次若言下明今经中亦应云行亦但云位者。应是以位显行。前文亦然。当知下结次明用中三。谓标释结。释中二。先昔次今。先昔者又二。释结。初教。次明行长中初云无明举失显得。一切种智正明能知之行。一切法即兼举所观以显能观。明无明下出观相。若知下释观相。是为下结观相者并是中道观故亦应合有用字。但是文略。次明人一中云一日等者。并是斥夺之辞。举能夺所以明人胜。初云一日行般若如日照世等者。大品习应品云菩萨行般若一日。出过二乘之上。二乘如萤火虫。不作是念。我力能照阎浮提普令大明。二乘亦尔不作是念。我行六度乃至菩提。菩萨照世洞照法界如照三千故云如日照世。故胜二乘一切智光。拙度菩萨尚未见空故如萤火。若入薝卜等者若入净名常寂光土之室故唯闻诸佛法界万德之香。尚不嗅地前教道之香。岂乐拙度小行功德。故法身菩萨立种智之身。如实相之座。不假灯王之威。见思尘沙诸习先尽。故分段方便二土五尘。不能染于实报法身。故知此等皆是法身念不退类故云阿越。理一中云色无边故等者。五阴是理故即阴是实相般若故皆无边。以由理故令法无边。当知下结。次若谓下破今教无四一故粗。文阙人一以行兼之。行必有人故也言覆相者覆却常住真实之相而用于权。亦略用字如前可知。次果体广狭四难者。亦标释结。释中二。先昔次今。初又二。初难次结。初难中全具四一文且引般若净名但是理一教一。余二比于上下诸文类之可知故略不说。次从若谓今果去难今经果上四一不成。初不满不了教一不成。光宅疏中云明一乘故满了。不明佛性故不满不了从何故复言去行一不成。从若体广去人一不成。此等并是光宅疏意。言七百阿僧祇者。首楞严下卷。坚首菩萨白佛言。世尊。佛寿几何何时入灭。佛告坚首。东方去此三万二千佛土国名庄严。佛号照明庄严自在王。十号具足。今现说法。如彼佛所有寿量我寿亦尔。又问。彼佛寿命几何。佛言。汝自往问彼自当答。坚首承佛神力于一念顷即往彼国顶礼绕佛白佛言。世尊寿命几何几时入灭。彼佛答言。如释迦寿我亦如是。汝欲知者我寿七百阿僧祇劫释迦亦尔。坚首还白佛竟。阿难言。如我解佛所说。彼佛是释迦异名。佛告阿难。汝承佛力乃知是事。乃至上方有土名一灯明等并释迦分身。从若言去理一不成。言应备五眼见佛性者。据不见佛性则无佛眼。当知下结。次果位中亦三。标释结。释中亦应先举昔有次斥今无。文中从略直举今无。准前诸释验知昔破。次果用中亦三标释结。释中亦不出昔直举今文。准前可知于中二。先正破无四一。次广破神通。初文二。先破次结可知。

　　法华玄义释签卷第三



　　法华玄义释签卷第四

　　　　天台沙门湛然述
　　次破神通中云何止延寿而不延眼夺其无理。何不延舌夺其无教。亦应更云何不延智知于常住夺其无行。何不延身令契法身夺其无人。文无者略。眼不见性一句略牒无理。具足亦应尽牒四句。三前一下总结也。三结成难势者又二。先释次结数又二。先结数。次释今意。初文者。然二十四难中所破之义并在光宅疏中。今直引来为难而不委悉。言二十四者。且据相对今昔合论故二十四。若今昔别论难昔因果各三合成六难。难今因果亦成六难。合一十二难。一一四番成四十八。又今文中果上三义但难今位及用。略不语昔则阙二处四番现文乃成四十番也。矛盾如止观第五记。今还以彼四一难彼妙成粗。还以彼昔三难彼粗成妙。故无盈缩。四正论今意又二。先借光宅义以显今妙。次正释。初文为三。先标次释三结。释中二。先释。次初约下判。初文自四。初约十界释中二。先释次结。初释中二。先因次果。先因中二。先释次融通。初释中三。体位用也。于一念中一法摄九故名广。一念中九无非佛法故名高。十法无非三谛并有破三惑现三身之用。次融通中意者前广义似于横。次高义似于纵。用中似独具三。故须合前二义共成一意。秖是三谛一心有体位用耳。次果三义中言体遍者本法身也。即本地已成法身也。非但高广等殊指本迹二门因果永异。是为下结。可知。次约五味以判粗妙者二。先列五味。次又醍醐下重辨同异。初文者。因果二门并约迹说故得乳中亦有一妙因果。余味例然。故下结云与醍醐妙同。次约观心委明十境十乘。若论观境则不如止观委悉。若以体位用三而判粗妙则此文显要。如其体等不广高长不名为妙非今经观。若得此意法华三昧于兹现矣。一经枢键于兹立矣。一代教旨于兹攒矣。佛出世意于兹办矣。十法成观之精髓矣。十不思议之导首矣。是则前约十界五味二释咸入其中。后约六即是观心之位。故前二义假兹方立。是故行者常观一念介尔起心以具一切心故等于佛心。以等佛心故六皆名即。成究竟即已能巧设五味思之思之。次约六即释。亦是体广者具十界故。亦是位高者皆佛界故。亦是用长者皆究竟故。同在一念故皆云亦。次初约下判前四释义同四一。何者今经体具十法界。如云实相如是相等由此经用有前四味。由观此经成于妙行。始终六即。四一义显。是故四释成今四一。况广高长遍于四释。所以今教具足有于体广等三皆成四一。方知光宅绝此气分。次略示下结前广说下生后。释云先法次妙亦是后文标也。次释中二。先举南岳分三。次今师顺南岳意广解。初文中二。初标列。次释。释中自三。初众生法妙中六。先明妙有所凭。次又经下引今经相似之文。以验众生法成妙也。三引大经证众生法位粗而行妙。初学大乘位居肉眼。从行而说故云佛眼。四央掘下举果以劝修妙行。五引大品二文明行妙之相。六此即下结。初文可解。次文者既云父母所生。即是众生清净若此。故即名妙。第三文者既云肉眼故名众生。名为佛眼故即是妙。四引央掘经具如止观第七记。五引大品二文中。初言六自在王者。凡夫为六所使。不名为王亦非自在。纯行染污又非清净。今六根得理理无过上故名为王。遍一切处故名自在。自性无染不为惑拘故云清净。别在行成通具六即。又云一切法趣等者即是六根皆具三谛故妙。趣义具如止观第二记具引本文委释。当知诸经并有众生妙文。但部兼带不受妙名耳。六此即下结可知。次佛法妙者。先释。次如是下结。释中意者摄前四味并是今经权智所摄而与实理相即故妙。次心法妙意者。大论云众生心性犹如利刀唯用割泥泥无所成刀日就损。理体常妙众生自粗。初引安乐行中。既云观一切法不为生死所动。不为烦恼所退。以烦恼生死是法界故。又一念心随喜等者即观行位。初秖于贪嗔一念心起体即权实。诸皆例然。随顺三谛故云随喜。是故随喜名心法妙。普贤观意者心体即理故云自空。谁执罪福故云无主。应遍十界以明罪福。在一念心方成妙观。观心无心等者。能缘之心既无。所缘之法安在。能所不二故云纯是。以心体本妙故可于心行而求解脱。破心微尘如止观第三记。次明大师依南岳意更广分别。于中为三。初标次释三问下略料简。释中二。初略明得名所依。言若广众生法一往通论诸因果及一切法等者。然众生义通故云通论。若其通论义非究竟故云一往。一往虽通二往则局。不通于佛。及唯在因。佛法及心不云一往者。佛法定在于果。心法定在于因。故此三法得名各别。何者如众生身中佛法心法犹通因果。况众生名通通凡通圣。若佛身中众生心法亦定在果。心法之中佛法众生法此二在因。若尔何故经云三无差别。答理体无差差约事用。此义广明。具如止观十法成乘中说。即是心法及众生法。彼佛法界亦兼于果而不专于果。彼文寄果明理性故也。次正广释中自三。初广众生中文又自标二。谓列数次释。初列数中二。初通论诸经增数。次正约今经。初通诸经者此中释法唯立三门释妙则本迹各十。且如下文通释妙数中云本迹三中一一各十。十中复各待绝不同。故有一百二十重妙。当知诸经所列法数一往且从增数而说。据其道理须论四教。四教之中皆有迹中三十粗法三十妙法。更约五味以论粗妙。兼但对带。依此等法而生增数。始从一法乃至百千。不出心佛众生法故。增数之相略如止观第六记。故宜乐不同令增减异。于中又二。初略至三。次广例百千。次明今经又为四。先依经列数。次南岳下释十如名。三次判下判权实料简。四皆称下释法界名。初如文。次释如名中二。初出南岳次腾己见。今一家相承皆云如者犹依南岳通云十如。次大师意者为六。初章安述所依标数。次一云下释出读相。三分别下融通大意。四唯佛下称叹。五是十下明法功能。六若依下明读文所以。初如文次读相中约假虽有逦迤之言但是约空论假。三融通中二。先出文意。次约如下正明融通又二。初融三谛。次非一下复疏也。两义相成方名实相。四五可解。第六意者偈文既以性相为句故今读者大分依之。三判权实中二。先出古师次明今解。初文二师各先出次破初师初文可见。次今恐下破。破中先约法。次若言下约人。言凡夫何意无实等者。经云一切众生皆有佛性则众生有实。而生五道以现其身。则圣人有权。观音妙音三十三身并是圣人有权之文也。如此抑没等者抑凡无实没圣无权。次破地师亦二。先出次破。破中大意可见。不能委细。但总云人情而已。不应圣理故也。次明今文正解者。但明一心具足十界。若且约界判则九界为权佛界为实。一一界中又各具十。尚权实相即何况具耶。一心既尔诸心例然。是故不同旧人所见。是知旧人不知以如约界界界互有而但约如以分权实。四释十法界名约三谛者。具如止观第五记。如无别体全依于界。前释本末等已约三谛即是十界皆三谛竟。今重明者按十法界三字解义使十界中三谛分明。则令如中三谛复显。彼此相成令知不异。故止观中不思议境一念三千非思量分别之所能解。是故立此不思议名。释中文又为四。初标数。次十数下释。三若十数依下判对。四欲令下以文融通。初列法数竟。次此一法下正解法相于中为五。初重举千如。次束为五差。三判五差权实。四然此下叹五差权实五次解下正广解十如。初二如文。三判中言细论各具权实且从两义者。相即如向所说。且依九界为权佛界为实。若不然者谓佛尚亦不说况复下地故且依显说。四称叹中为八。先约人叹境故云诸佛。次以此下约行叹境故云发智。三故文云下重举境智深广。四其智下叹智令妙以显妙境。欲明智契故重举境。若境为智门即正叹境也。五方便下总以二境通叹经文。六如来下总明如来能照二境。七央掘下引证佛智。八当知下结归称叹。前四可见。五总叹经中二。先叹。次如是下结。初文中具约三周。所言方便品略说等者品初长行略叹广叹权实二智。次重颂中二十一行颂前二智。于中前二十行重颂广略二叹。末后一行略开权显实云。佛以方便力。示以三乘教。众生处处著。引之令得出。后开示悟入广约五佛开权显实。望后二周仍成略说。言长者付子此法者付彼般若。彼般若中虽未开权依彼法体不出权实。总结可知。六明如来能照中云如来洞达究十法底等者。于一一界一一法善知法相自行化他诸法具足名为尽边。无非实相名为究底。种芽等者皆以二法为种熟脱故也。闻法为种发心为芽。在贤如熟入圣如脱。于十方界十界众生无不了知横竖种脱。七引证中且举善恶二人余皆仿此。言央掘虽是恶人善性相熟等者。央掘经中如来说偈问。央掘偈答。佛命善来成阿罗汉即地狱人成声闻界。若依大乘得无生忍即成佛界。四禅比丘谓为四果。此即天界成就地狱。且略举此以为事端他皆例也。八当知下结中二。初结众生是妙。次不可下诫劝。言不可以牛羊眼等者。普超经下卷。佛授阇王记已。因告舍利弗。人人相见。莫相平相。所以不当相平相者人根难见。唯有如来能平相人。贤者舍利弗及大众会惊喜踊跃而说斯言。从今日始尽其形寿。不观他人不敢说人。某趋地狱某当灭度。所以者何。群生之行不可思议。五正广解中文自为二。初通中二。初广释十如。次若作下广以三谛释究竟等以显十如又为二。先寄释等。次今不下正出实理释究竟。又二。先释。次夫究竟下重释。从胜立名方名究竟。所以本末究竟皆空假中者。如于梦中修因得果。梦事宛然即假也。求梦不可得即空也。梦之心性即中也。此之三法不前后。不合散。次别解者为二。初文复合五差为四。以菩萨与佛菩提器同故复合之次初明下解释。释中为三。初正解次复次下开权。三复次百界下以诸教偈结。初依四文为四。先解四趣十如自为十。恶相者文为二。先法次譬。初法中不如意处即是后报。相表于报故云也。次譬中二。谓譬合。合中恶相下合否色。报不即受故云远表。泥黎者此翻不如意。此处咸苦无适意法故云也。亦云地狱。新译云捺落迦翻苦具等(云云)。四恶之业感报不同。今且从重说故云也。凡夫下合相师。若不举相师则不预知有。相师有分与究竟故举凡夫用世相法亦有分知。况二乘菩萨唯佛究竟。如善下重譬佛。洞者鉴幽也。始终者秖是相报耳。又地狱相报如迦叶等千人出家。先本事火皮肤皴裂。净饭王曰是诸人等虽复出家不足光显我之太子。乃令千释种出家入道。此千种释出城之时。提婆达多瞿伽离其马仆其冠脱。众人皆云。是二人者必于佛法无大利益。此亦地狱之前相也。此世间相者。尚亦似知未现之相况极圣乎。如善相师具如止观孙刘曹等第五记。恶性者。约理则本有之法不可改故。如木等者明以性为因假于外缘不同今此明染中之恶即修恶也。具如止观第五记不思议境初。然十如十界皆有修性。此中但以修为性耳。于中为二。初正释。次譬功能。初如文。次文又二。先顺譬次反譬。初又二。先譬。次大经下合。于中先引教次合。若泥木下反以不可生为譬以显可生。亦先譬次合。合中但云不尔即略合也。故言下结。体中二谓释结。初释中文出三释各有其意。次明力中四。先法。次举譬引事。三合。后结。初如文。次文先引譬。次引事。云大经云作舍取木不取缕线等者。涅槃二十三云。欲造墙壁则取泥土不取彩色。欲造画像则取彩色不取草木。作衣取缕不取泥木。作舍取泥木不取缕线。彼叙外人而执定计。今借因缘助成义边。各有力用能生之性。当知力者功能为义亦是堪任。地狱下以三趣合仍略修罗。故知一一并以四趣言之。皆是下结。次明作中二。法譬。譬中譬合。譬云为恶行者名为半人者。大经第八云。譬如世间为恶行者名为半人。为善行者名为满人。经文本譬半满二教。今借譬义不用于法。文且引地狱故诸恶之言义兼四趣。次明因中二。初正释。次功能中云自种相生习续不断者自分因也。俱舍名为同类因。具如止观第八业境中。次缘中三。法譬结。法中二。先正释。次所谓下功能。言如水能润等者。习因如种助因如润单有习因未能成报。故加缘润堪受后果。是故报因名之为缘。三故用下结。次明果中二。先略释。次如多下相状。次明报中亦二。先略释。次相状。次明本末中为三。谓标释结。释中三即三观。初空观中相本报末始终俱空。此四趣十如本无性故。乃至四中一一具十。此四既空四中之十安得不空。次又恶下明假等中三。正释引事结。初文者初相后报更互可识。故四中之十相表皆然。次若先无后下引事。言追记者追退也。却记往事也。亦云随记。故书云虽悔可追及也。言当知下结。三中实下释中道等。此四趣及十界之十无非实相。言约理者中名附理。故云约理。究论此三无不是理也。次人天中为二。先与四趣辨异次正释。释中言自然者此言通用何必外计。即任运之异名耳。因必克果之相也。委以四趣意例之可识。次明二乘中二。先总明所依。次正释。释中二。先正释次广料简有报无报。初文中云体即五分法身者。无作戒为戒身。无漏净禅为定身。无漏慧为慧身。二种解脱为解脱身。一者有为解脱。谓无漏智相应。二者无为解脱。谓一切烦恼无余也。又尽智为解脱身。无生智为解脱知见身。二乘既不生则无后报者中含二十七具如止观第五记。何故下辨报有无。又为三。初征起。次正释。三三果下疑。初文中意者凡果必克报。何故二乘已受果名而不论报。次无漏下释意者果名仍通报名则别。是故凡夫有果则定有报。若二乘之人亦通名果而不得论报。以彼教中不说二乘有生处故。习因在相似位。习果在见道已后。三果皆以方便胜进而为习因。断六断九若复断尽而为习果。言无漏损生等者。且据小乘中不说生处名为损生。然但无漏无于分段可即令无变易生耶故且依小教立无报也。三三果下释疑中。先释疑三果者前三果人并得无漏。何故犹有七生一生及上界生耶。释云由残思力非无漏力。残思为漏缘而受生也。次大乘下释大小不同疑又二。先释。次引证。初文者然大乘中说二乘有生者由有界外无明漏故。大经下。引证中云有为有漏是声闻僧者大经第五文。若福慧相对空假二观俱属福德。况复二乘。是故二乘属福德庄严。又望大乘犹是苦集名为有漏。则无漏为因者。仍本为名。故名无漏为因生方便土。若生实报则不以小乘无漏为因。余如文说。两教二乘观行小异大体可知故不别出。至菩萨中方分三别。以断伏不同故。次明菩萨佛中以菩萨十如中报义当佛果。前性相等即是佛因故。今初释菩萨报。亦但名菩萨者。以菩萨中得八相佛。复通权实权非佛界之因。实方招于佛报。是故须分三教菩萨属菩萨界。圆教菩萨即属佛界。前标虽以佛与菩萨合为一类。今释还开。初释三菩萨中二。先标。次释。标中云细开有三菩萨者。即三藏等三菩萨也。下文自具不预列名故注云云。次释中二。先正释。次夫下辨界外二土伏断不同。初文自为三。例前通释。及类四趣相状可知。故不委悉。初三藏约福德论性相等者。以事六度为相。以人天善为性。以三十二相为体。生灭四弘为力。事六度行为作。余如文。佛同二乘灰断故也。菩萨犹有正使故报在三界。次通教以有余无余为相。无漏慧为性。胜应色心为体。无生四弘为力。无生六度为作。无漏习因为因。生灭助道为缘。断余残习为果。佛亦无报。虽观少胜同皆未得法身故也。是故灭后亦归灰断。六地已下断疑。与前二乘义同。唯不断习不同支佛。以留此习润余生故。既生三界非漏所牵故不名报。别菩萨十法者。行既次第。从假入空同前二教。但不得无报为异耳。故云此人虽断通惑自知有生。若从空出假。以恒沙佛法为相。定入生死为性。变易色心为体。无量四弘为力。无量六度为作。真无漏慧为因。助假观为缘。假观成为果变易为报。若入中道即以三因为相性体。无作四弘为力。无作六度为作。因缘如止观第五文。无上菩提为果。大涅槃为报。次辨二土不同中云夫生变易土三种不同者。于中二。先标次释。释中自分三类不同。未断别惑义当入空。准例说者别教十住应在其中。以此五人无伏别惑义。及以发心所期不同。故自为一类。并别十住及圆七信乃成七人。而不论者在下第二义及佛界中明。次伏者。言伏别惑者。即是回向兼于十行十住。十行义当出假。此即尘沙无明共为别惑。纵断尘沙但伏无明亦秖名伏。故别三十人同名为伏。据理应摄圆教八信已上。而不论者亦在下圆教中明。三断别惑者义当入中。故别教菩萨虽有次第三观。若作十法。从胜为名。多从假中。据理秖云初地已上何用兼论初住位耶。又初住亦应在下文佛界中明。故知不合在此。而今文中通云初地初住仍有少殊思之可见。以证道同故且合论之。应须细简次第不次第意约下释究竟等作之。是故二土通明变易。据于伏断以判生处。若断伏者重辨二土因缘不同。言若断伏者用顺道法爱为因者。从断说故。初地初住证一分中道法性。以无明未尽。有中道法爱。以之为因。言云云者。不断伏者则有五人不同。若断伏者则有二土位行不同。细分比说故云云云。次佛界相性体为三轨者。理性三轨也。由观理性以至究竟。于中为二。先标次释。释中十法又二。初释十法。次广料简报。初释十法不同者。初三以对三轨。余七成就三轨。若据引净名以众生为菩提相。岂得以闻法种子为了因耶。不失之名虽通修种。语其本性即取烦恼即菩提也。故知此是本有性德后七秖是修得三法若因若果。如是释者可不异前。故知即指圆教为佛界也。是故前明生方便土应论圆信故也。力中亦合云发三菩提。弘誓之心具如止观第一卷四弘中简。约无作四谛以誓自要期心极果。因缘云是二庄严者据显说。智应亦具三。照本有三福亦具三。助智严本果文可见也。次释本末中。初总举。次空谛下。别释中。空等者凡圣皆如也。等者空等也。大论八十云。菩萨以何力故能令佛与畜生等耶。答菩萨以般若之力故。于一切法中修毕竟空故。于一切法无所分别。如畜生法阴界入和合故名为畜生。佛亦如是。善法和合假名为佛。若人怜愍众生得无量福。若著心于佛起恶因缘得无量罪。故于一切法毕竟空。故不心轻畜生不著心贵佛。复次诸实相中无相。于无相中不分别是佛是畜生。若分别即是取。是故等观。复次菩萨有二种法门。一者毕竟空法门。二者分别法门。入空法门则等观一切无复分别。若入分别法门。二乘尚不及佛。况畜生耶。故今文中约不分别边众生。至佛皆悉如也。如即空也。次俗等中佛记众生当作佛。此是生与佛等。佛说本生事。此是佛与生等。生与佛等。此是初在于后。佛与生等。此是后在于初。故云相在。中等可知。次广料简报中二。先正释。次何者下以诸所表释成。初又为二。先标佛地。次释。释中先明下地定十。次明佛地不定。初文者于中二。初正明下地有报遍在诸位故云通途。所言分者以下后文释报究竟在佛故下地为分。以报名通故故下地定十。此中所引诸文皆通云报。唯大经文云无上报。既其初后皆云分得。当知无上之言亦是望下。次摄大乘下释下地有报所以。先引论。次何者下释有生灭。初文中言就佛界亦九亦十者。通途为语。从初地去皆属佛界。地地有报。故定具十。故引此经。大经仁王摄论并论初住已上文也。故下文从何者下释云无明分尽等也。摄大乘云因缘生死等者。如止观第七记。既云生死秖是生灭。次何者下释中又二初正释次引大论证。初正释中二重者。前约智断为生灭。次又残下全约惑边以论生灭。次引大论中有喻有合。喻中耘如灭种如生。合可见。又增道损生亦如生灭。生故感报也。次从若就去别约妙觉位亦九亦十者损生义足是故唯九。约现生后既有现报亦可为十。如大缨珞慧眼菩萨问文殊。具如止观第五记。三十生尽等大觉者。有本云。四十生尽四十一生尽等并误也。言三十者。仁王经中一一地中分为三品。即以一品为一生。仁王经中不立等觉。故三十生尽即入妙觉。他不见之便以四十位或四十一位为四十生等。又约现生后论九论十者。有现报故名为有报。无生后故亦言无报。始自初入变易土中受法性身既并无复隔生之义。故无生后二种报也。故涅槃中纯陀品云。我今所献食愿得无上报。是则报中无上不过于佛。何者下并四复次作所表释佛报无上。复引贤圣集释五文意。复约五味判贤圣集意。故至法华方名无上。称叹之意良有以也。贤圣集意者。亦如俱舍云。下无升见上。例知二乘下智不了上智非正遍知。约五味中初约乳云或入即假或入即中者。依中论偈泛用即名。其实华严二教未即机缘未合故。著或言。部中虽有无上之教。为带别故部非无上。酪唯析空故无或言。生熟二苏言即言或例乳可知。唯至法华体方是即。涅槃解即而行不即。次复下开权者。至法华经复有二种入妙不同引入及按位入故也。言又按其性相不论引入者。如从伏位来入伏位。名为按位。从伏惑位入断惑位名为引入。今不论引入当位即妙。妙体称本无隔异故。三以偈结中二。先明结意云纵横甚多者。于一一界各具十法故名为横。按次第起名之为纵。虽若纵若横无非三谛。故知实非纵横义言纵横。虽非纵横以交互起不可分别。故虽千万起不可分别。若以下文诸意结之则令可识。次正结中二。先正结次总结。初中云以经论偈结者复有多意。一者法不孤立立必有由。二者以偈结广令易摄持。三者知此无上十界遍一切教收大小乘。为实施权开权显实等。意并可见。中论偈意本是一实不可思议遍申诸经。故今用结百界千如以成一心称一切教故云摄得前多。大经偈云通教同称无常者。未见常理故。别教次第灭于生灭。先内次外。佛界一切众生即灭尽定。又生下重释者别教登地亦得寂灭故须此释也。七佛通戒偈者。过现诸佛皆用此偈以为略戒。遍摄诸戒故名为通如增一第一。迦叶问阿难。增一阿含具三十七品及以诸法。四含亦出乎。阿难言。且四含一偈尽具佛法及声闻教。所以然者。如诸恶莫作是戒净。诸善奉行是意净。自净其意是除邪。是诸佛教是去愚。当知一期广教不出此也。小乘既尔例大亦然故用结之。今对十界其理尽也。一切大小咸入其中。次广明佛法中为三。初标所照。次唯佛下能照。三是事下结意指广。初文者还指前众生是佛智所照故云境界。次明能照中二。先总明境智相契。次历三语以明智相。文但二语者以自他相对即名自他故阙不论。初文中二。先法次譬。当知三法秖是不思议广大法界。次二语中二。先正释。次从二法下结意立妙。初文者照佛界名自照九界名他者亦约显说。何者佛非无九。九非无佛。摄属异故故各得名。次结中虽有本迹之名。此是迹中之本。亦名权实亦名自他也。以不言久远之本。但云二法为本。故但属迹。化仪不过现身说法。故约此二以明自他故知且约果边明佛法也。至方便品释十如中委明。三明心法者为三。初标。次来意。三正释。初如文。次文者言前所明法者秖众生法佛法不出于心故先示之。若尔何须复述。故但众生下正述来意。次涅槃下正释又二。先明心体。次上能下明心所摄。初文者。向言前法岂得异心今言心性名为上定。故心性之言其言甚略。应了此性具足佛法及众生法。虽复具足心性冥妙不一不多。以心性观则似可见。若以众生及佛而为观者则似如不逮。若以心性观彼界如界如皆空常具诸法。非空非具而空而具。双遮双照非遮非照。亦秖是一念心性而已。如斯之定岂不尚耶。言涅槃云一切众生具足三定者谓上中下。上定者谓佛性即心法本妙。如止观第五记。次明所摄者。既异前法故须明摄。示心是摄非谓摄他。先摄众生但略指而已。次摄佛法中二。先引华严。次释经意显佛法界。初引华严等者。引华严二句三谛具足。从法界去释。又二。先释经意。次又游心等者下。重释二句结归经意以显心法妙也。初释游心者心之所游体是法界。不得更计能游所游。此法界体是毕竟空故云如空。法本无名假立心佛故云即假。经文虽尔语犹总略。故重释云又游心等即百界千法三千世间。次所谓去略引示相。假即众生实即五阴及以国土即三世间也。千法皆三故有三千。释游心竟。次重释如虚空者。具如止观不思议境。以自他四句推三千法纵横乃至非纵非横四句叵得。次重释诸佛境界者。遍法界故故云上等佛法下等众生法。次重释心者。众生及佛不出于心。故无差别名心法妙。是故结归三无差别方名为妙。思意可见(云云)问下料简。虽对心料简意实亦应对余二简何者亦应问言一一众生何故各具百界千法佛果已满何须复云百界千法。已云心法即余二故。若不问余二心法之二既其不妙却令心法亦未为妙。故知义言应兼问二。具如止观不思议境。若理若修若结若譬须来此中。若失此意至释十妙妙反成粗。乃至第七卷末同申此旨。何者乃至莲华同譬此旨乃至本门久证此旨。体宗用三同显此旨。次释妙者今一家释义名通义别盖是常谭。又更略引小乘名通以示其相。如中含第三。诸比丘叹舍利子所说妙中之妙。然舍利子但说事中行忍。是巧方便不损他境。名妙中妙。又四十三。佛告诸比丘。莫求欲乐极下贱法为凡夫行。亦莫自苦苦非圣行离此二边则有中道成于眼智。历一切法皆悉如是。又四十九历一切法皆云不空。又婆沙中问佛何故说四谛为食。答为满法身。如村落食但养人身。故禅中善根能养法身。岂以如是妙中之妙中道不空法身等名能定法体。是故须以名下之义而简别之。今尚不取别教教道通教含中。况三藏教离断常中及阿含中离苦乐中等耶。又约部者尚不取带二对三兼一之中。况但空偏假而为妙耶。又约本门尚不取中间今日相待绝待。况复今日兼带妙耶。下去例然。正释中先例通别二门。次依门解释。初通门中文自列二妙。次释。释中二。先略叙二意次正释。初文又二。初正叙次破古。初文者既云此经当知妙题兼此二义。故使今释诸妙以二冠初。故迹门十妙。一一妙中开多科目无不二释。言更无非待非绝等者。理性实是非待非绝。秖向待绝约理论二不同双非二边。更有中道之理。恐有人疑应更别有双非待绝之理。故便释云文理俱无此待绝理。已破无明已显中道。故知双非无复所显。故云破何惑等。次破古中牒前破意。以前教中有粗有妙。故知光宅破昔意谬如前。次正释中自二。先待次绝。初待中二。先释次问答料简。初文又三。初总叙来意。次正释。三妙义下结意。初文意者今家即以三教为满。故对三藏为半简之。亦是常无常等者。大小可尔。常等仍含以通教远能通常理故。故且对藏以为无常。余例可知。次正释中即以鹿苑对后三味中三教为满。下文以涅槃在法华前者以同味故前后无殊。又欲以今经显独妙故在后明之净名满中云说法等者。具如净名疏止观第一记略释。次般若云。于阎浮提见第二法轮转者。大品十二诸天子云我于阎浮提见第二法轮转。是中无量百千诸天子得无生忍。乃至方等法华亦望鹿苑以为初转。次明今经如文。所以重叙前诸经者。明今经相待不应对三教。文亦且同诸教所待故。亦指鹿苑而为所待。结中意者。一往以所待之粗对圆为能待之妙。诸味不殊与法华何别。故须更有料简释疑。于中有两重问答。先约法。次约譬。初约法中。先问者。如上释不应法华独称为妙。答中二。初总责。次别答。初总责云今亦不克教定时者但云从通教去。且名为满亦不克定通别圆中俱取三教生苏已去的取一时。那忽难云齐方等来满理无殊。又更与之故云纵令尔者别有所以。从何者下别答中三。先释。次引证。三判粗妙。初释中二。先约机。次约教。初约机中又三。先总立利钝二机。次历味分别。三此妙下判同异。初言利根者即圆别也。二乘之人及通菩萨即此以论方便。别教虽带地前方便处处得入。是故此等更须生熟二苏调之。故此二味复名方便。云方等带生苏论妙以待粗者。二乘钝根于方等中得生苏益。带此益故以论圆妙。熟苏比说。今经既无方便。故判文中今经与诸经虽同名满。带不带异故复不同。次约教者既并云门故知是教可见。次引论证中双证机教为说即教弟子是机。不生不灭带不带等已如前简。故注云云。中论偈云云者不能列名直释其义证利钝根意。初句为钝余三为利。亦且一往故云云耳。三判中还以论偈意判。初句对析故云不即。此析拙故故名为粗。若能即空去释下三句。初且通举。言此即空能通中道为中方便。次从通中方便去释通别菩萨。虽能通中以带粗故故总名粗。通教中根带于即空下根带假。别教亦然。是故皆粗。言直通者空即假中是故名妙。此亦是判未得名开。开无复粗空假皆妙。次问者问乳至醍醐同称为满者。约五味为问也。由前释云方等般若及以今经俱通满理。是则除三藏外俱名为满。其义既混此云何通。答意者满名虽同不无差别。故作四航之譬。以解五味之譬。四航之中三官一私虽同名官不无差别。教门亦尔。通虽名满所通处近如至中洲。别圆通远。如至彼岸若简教道别到彼岸其路纡回。圆教官航方名直往。虽同名官所通既近。及教道别何妨同满而满不同。释绝待中为七。先通明四绝。次明二妙妙上三法。三将四绝约五味判。四开权。五会诸绝成妙。六将本迹等妙妙上三法七。判横竖。初文约教显圆。问若明绝待秖应但一何故开四。以四相形与待何别。答若相待中展转明妙。前粗犹存。今论绝待绝前诸粗。无可形待。又所以渐明四种绝者。为知圆绝极妙无过。前三被绝圆外无法。细消文意各有深致。言随情等者三藏生灭生灭是事。事附物情故云随情。通教即空空即附理故云随理三假之义今不暇释。意但且论展转相望。以明诸绝显于圆教无复能绝。若委释三假具如止观第五记。故此中圆绝广引文证譬类释出圆绝相状。于中初正释四教不同前三。如文。四圆教中为二。初正释。次以空有二门判前所释。初文为三。初依圆教出绝待体。次今法下出今文意。三降此下斥伪。初又三。初引正教出体。次大经下引经。三妙亦下以今意会经。初文又二。初正出体。次明绝相。初文者既云圆教若起说无分别。教所谭绝绝前诸教故云亡泯。次岂更下明绝待相状。明法界体一无复形待待谁为粗等者明无能待。能即是妙法外无法。待谁粗妙无所可待等者明无所绝。所即是粗法外无法故无所绝。次引大经中三。谓法譬合。三会今经意中二。先会次若谓下破情计。若谓有能绝此计大于所绝。何者若于所绝起计犹有能绝之大。于能起计计大于所故云大有所有。能翻成所故不名绝。次今下正出今文绝妙之相又二。先出。次引证。证中二。先证非见闻等。次证不可说示。初文二。先引次释。次文二。先引次释。释中二。先总次别。总中但云亦是绝叹之文。即指经中绝叹文也。别中又二。先释。次引文三证。初文者不可以相待示。不可以绝待示。待绝俱绝故名灭待灭绝。次又云下引文三中初引今经。空为能绝。此空亦空能所俱绝。次引中论者。借成今文待不名绝。若法为待成者。待粗而得妙是法还成待者是妙还成待。今妙不因粗。故云无因待。既无所待粗。亦无能待妙。妙即所成法。既能所俱亡。故云亦无所成法。此引中论以绝破待。待谓缘生故唯绝无待。故且引绝以证今经。持绝俱妙同在法华亦非硕异。由待知妙妙体是绝。绝亦无寄妙体无二。华首文意亦同此也。故引华首成中论意。次从降此已下斥伪显正。若未见理徒谓为绝。若论文意非必见理。但应六即以判绝理。是则六即名为六绝。于中又二。先明斥伪。次若能下举正显伪。各有法譬。初文法中又二。先直明伪。次乃是下出伪相。伪即不绝。又二。先出伪相。次何者下释伪所以。由心虑故。次举譬伪故不绝。次若能下复初显正。如黠下举譬显正。初言寰中。如止观第六记。名字如块真理如人。无明痴犬逐名言块。种智师子得理亡名。故知言语从觉观生。息觉观则名言绝。言思绝则待绝亡。妙悟下明二门。门能入绝门从教入故。如快马下譬入门之人。此中多意不复委释。寻意可见。次二妙妙上三法者。欲明三妙在于法华方得称妙。故须二妙以妙三法。故诸味中虽有圆融全无二妙。三被妙已故三即妙。故上文云此妙即法此法即妙。故得三法皆具于十。成三十妙良由于此。问向释妙云待绝俱绝方名为绝。今何以言待绝二耶。答前明绝待故须俱绝。今述经意故须双明。经意虽双理无异趣。以此俱绝对前称待。所待未会会方名绝。是故此部得二妙名。三将四绝约五味者。应更判云乳味二绝一粗一妙。乃至熟苏二粗一妙。今经唯妙但是文略。四开权者开诸味中粗耳。五从问下会绝成妙中。先问次答。答中又三。先会次从又下判能所。三从如迹下约本迹以释能所之意。教与本迹及以观心展转相绝。何者不由迹中圆融之说。故不能知本地长远之本。若本远教兴故使迹绝。本虽绝迹岂即说远能知心性。若语心性迹本俱绝。故云本迹虽殊不思议一一彼殊故。故知徒引远近未了观心。远近自彼于我何为。如贫数宝此之谓也。第六今将下意者。迹中意者。九界众生皆开显故。本中意者虽开权竟事须显本。权迹望本迹犹名粗。观心意者若不观心安知己他因果心妙。第七意者四各有绝故名为横。今三从圆迭至观心故名为竖。

　　法华玄义释签卷第四



　　法华玄义释签卷第五

　　　　天台沙门湛然述
　　次别释中二。先结数示妙。次正释妙。初文中三粗一妙者。且以但粗对独妙说。余之三味粗妙相带故略未论下文具列。于中二。先结数。次若破下示妙。初文中云本迹等者。本迹各十具列在文。若观心十并皆附在诸文之末。或存或没不别开章。既其观心寄在诸文之下。今但约迹本两门各具十妙义各摄于心佛众生。今初迹门十妙者为二。先列次释。释中为五者。第一中云广解五章一一广起五心者。故今释名迹十妙。中望前七番以成五心。唯少开合及观心等。并散在诸文故也。故今标章起念引证起信生起起定。况诸妙下处处皆然。并观心起进开合起慧五心足也。故更列五番意在于此。初标章者。非独直标十名而已。兼标章内一一诸科。如境具标六。智列二十等观文可知。释者事须略述诸科文相大体揽下观今。粗亦可见乃至一一妙中皆先列竟末后说意。如境妙云境是所师。智云导行等寻之可知。标感应中水譬感月譬应。不升不降感应道交。神通中报得在天修得如仙。作意在藏。体法在通。无记在别圆初地初住。远近者大通名远尔后名近。二引证中。先指处。次正引证。境中言智慧门者慧家之门即理为门意也。三法中且指乘体以为真性。感中我即是应思众生众生即感也。佛眼六道等思之可见。神通中六瑞且举入定。三生起中二。初正生起。次前五下结成。自行化他各有始终。故知心佛众生皆有此意也。次正释中。十文不同。初释境者。先列章。次列数。次数意。次生起。后广解。生起中。初正生起。次始从下结示。始从无明即十二因初也。实际即一谛也。初正生起中。云初十如是此经所说者。此是今经实相之境。又是一部三妙之文。次因缘境。虽举三世生灭因缘。已下三种以三世为本。次四谛者。示其因果令修道灭。非佛出世焉知此名。苦集是俗道灭是真。余文可见。次正释因缘中。自为四章。初列四章。次释。释中先双举界内界外各二种以定根性。次释释中三。先重立界内利钝二根。次引论。三释。释中二。先简。次释。简中言自在天者。一切外道皆悉尊于三仙二天。如止观第十记。世性者计二十五谛。如止观第十记。微尘者计于众尘和合而成。以外人不知业力缘故也。此正下正释。释中为二。先正释。次料简。初正释中四。初略立。次引证。三过患。四释名。初文者。以知无明造故不同外计。次引证中三。先引。次释。三结。初文中非自在者诸邪计中且举初计。次无明下释。当知下结。三人天下明过患。又二。先出过。次引缨珞文证。言经又称等者。生已复生生生不已。故云十二牵连等也。此十二下释名。新新秪是念念续起。次料简中云缨珞中无明缘行生十二则一百二十支者。准彼经第四释十二因缘云。从无明缘行便生十二支。乃至有缘生老死便生十二。既以未来二支合说。则始从无明来至老死有十一番。此十一番但十个中间一一皆生一十二支。故十中间有百二十。若依今文乃成一百三十二支。以开生死为二番故。虽开合不同大意不别。今虽开生死结数依经。是故但云一百二十。初是痴等者既十二支无明为本一一复具一十二支。当知支支皆具无明乃至老死。缘起缘生者先问也。从此同是去答。婆沙杂楗度中问云。缘起缘生有何差别。彼文答云。或有说者无有差别。何者如伽罗那经说云。夫缘起法一切皆是有为法故。云何缘生。一切缘生亦是有为法故。今文略云同是有为法故。亦有差别去彼论云然亦有差别。故有说者云因是缘起果是缘生。如因果义事所事相所相成所成续所续生所生取所取亦如是。事如因所事如果。乃至取亦如是(论中初但云因果次开对二因二果)。复有说者。过去是缘起。现在是缘生(不云未来)复有说者。现在是缘起。未来是缘生(不云过去)今文略无此二解。复有说者。无明是缘起。正是今文第二解。复有说者无明是缘起。老死是缘生。十支是缘起缘生(今文无此解)又尊者富那奢说应作四句(具如今文)四句中初句以未来果支为缘起等者。谓因能起果非果生因。以过去为缘生等者。因能生果非果起因故。阿罗汉果不复起因。第三句者谓除前二句相已。取过现果及余凡夫现在五支等。此是论文诸师异解不须和会。次引法身经说与论文同。因是缘起即无明也。从因所生即是行也。和合谓结业成就。从和合生。谓识等是。爱取至老死亦复如是。言中道者离断常耳。论文又云复次起所起等如前。次推三世中云三世皆有十二者。推因知果等如今所说。三世俱名因果。而支数多少不同者。具如俱舍云。略果及略因。由中可比二。如止观第三记。现在既望过未成十二。当知过未亦自相望各有过未故各十二。今且从现故但十二。次释十二时中识心眷属者。谓三阴也。论文又问云何具上三受。答三受悉能为爱作缘。何者爱有五种。一者求乐受爱未生乐受欲令生故爱。二者不欲离乐爱已生乐受不欲离故生爱。三者不生苦爱苦受未生欲令不生故生爱。四者欲速离苦爱已生苦受欲令速灭故生爱。五者愚爱未生不苦不乐欲令未生不生已生欲令不失故生爱。为是义故三受缘爱。问爱取何别。答爱增广名取。复有说者。下者名爱上者名取。复有说者。若爱能生烦恼。是名受缘爱。若爱能生业。是名为取。次释一刹那者。俱舍亦云连缚等四刹那是其一也。具如止观第七记。次料简问答中。论又问何故不立病为支。答(具如今文)欲界众生尚有如薄拘罗者。况色无色界故不以病为支。准例老亦不是一切常有故不立支。问忧悲是支不。答以终显始者。始谓老死。终谓忧悲。以见忧悲必有老死忧悲既苦老死必苦。又云忧悲等法散坏有支。犹如霜雹。是故非支。论又问三有为相何故生相独为一支。老死二法共为一支。尊者波奢说佛知法相无能过者复有说者生能使法成立老死使法不立。复有说者法起时生势用胜。法灭时老死势用胜。论又问无明有因不等(具如今文)若有云何不立十三十四支。若无无明不是无因老死不是无果耶。答应作是说无明有因老死是果。但不在有支中何者(余如今文)。复有说者无明有因谓老死等。如文。彼料简文又约增数释十二缘。当知有一种缘起法。谓一切有为法复有二种缘起法。谓因果复有三种缘起法。谓烦恼业苦。复有四种缘起法。谓无明行生老死以现八支摄在过未故也。又有五种缘起法。谓爱取有生老死。以过现七支摄在现未故也。复有六种缘起法。谓三世各二谓因果也。复有七种乃至十一文中不列指在他经。大经十四增数文同婆沙。次文又料简。问此十二支几欲界色界无色界。答有说唯有欲界胎生具有十二。有说欲界十二色界十一无色界十色界应云识缘六入。无色应云识缘触评者曰。应作是说三界皆十二。又问如色界无色界无名色云何具十二。答初生色界众生诸根未猛利名名色。无色界虽无色而有名。故云虽无色根而有意根。彼应作是说识缘名名缘意入意入缘触。以是义故一切十二。又婆沙中毗婆阇婆提说无色有色。若育多提婆说无色无色何者是耶。答佛经中说名色缘识亦应有色。又余经说寿暖识三常相随逐。无色既有寿识云何无暖。又余比丘说除四阴说识有去来生死者不应尔。如从欲界生无色界。经二四六八万劫断色。后生欲界还生色者。入无余界应更与行相续。欲令无此过故说无色有色。言无色者此依何经答经云解脱寂静过色入无色者故知无色。又云色离欲无色离一切入涅槃故知无色此二云何通何者为胜。答说无者胜。若尔说有者云何通。答未了义故。问引经云何通。答欲有名色无色无也。欲有三法随逐无色无也。色续论者有四句分别。无色续色。色续无色。余二句可见故知无咎。论又譬树者过去二支为根现在五支为质。现在三支为华。未来二支为果有华有果谓凡夫。无华有果谓学人。无华无果谓无学。无生中六。先立意。次立根。三正释。四引证。五举譬。六结名。总而言之秖是四句破假相性二空故得幻化即空之名。前五文可见。结中先譬次合。譬中云如藤蛇者亦可喻圆门本有。今通喻无生辨异可知。三不思议生灭中五。亦先立意。次为利下通立两根。三正释。四诸论下行相。五结名。前二可见。三正释中二。先引经。次释经意。四行相中三。初叙性计。略述两计余两可知。言无没等者无始时有未曾断绝故云无没。非善恶性故云无记。含藏种子出生一切。次若定下略斥性过。又二。初略斥。次况出过相。初言若定执性实者。计黎耶为真是自性。计为无明是他性。定计自他能生诸法法则有始。有始故同于冥初则不出二十五谛。当知此计不出三藏所破。岂得成于别教因缘耶。次尚不下况出可见。三今明下立正行相又二。先自破计。次若有下为他四说。初文四句推无明如四句求梦。具如止观第五文。彼意在圆今文在别。次为他中三。法譬合。合中二。先总。次出界下别明相状。又二。初出界内。次界外。此界内外义通四种。故云界内如前。即前二种前二指前竟。次出界外中二。先略标次引论释相。又二。先引论文。次缘者下释彼论文以成今意。论列四障今具释对。于中二。先正释。次过患。初正释中二。先略释次还如下与界内辨同异。初中言三种意生身如止观第三记。次辨同异中二。初明相同。次此十二下明义异。次彼论下明过者由此十二故障于四德。由无四德故不得入于无障碍土。五是为下结名。可知。明圆十二缘中为四。先立根。次即事下立意。三引证。四结名初二如文。引证中三。先引。次无明下释。三故言无明下结。初者。大经十二因缘名为佛性。佛性即三因也。即是中道者。二十五云。善男子生死本际凡有二种。一者无明二者有爱。是二中间即有生老病死之苦是名中道。如是中道能破生死故名中道。以是义故中道之法名为佛性。章安释云。中间唯有识等云何言老死。答下文云现在世识名未来生。现在六入等名未来老死。又作三德三观以对三道。又如宝箧经中释十二支。一一并明三观之义。彼去来品文殊白佛。去来是何义。佛言。来者向义去者背义。不来不去是圣行处。痴是去义不痴是来义。非痴非不痴是圣行处。乃至老死亦如是。又约我无我常无常等皆作此说。当知向是生死背是涅槃。不向不背即是中道。又下文中道品云。佛说中道无二法故。二乘乃至凡夫亦能生信。佛告文殊明无明无二故成无三智。此谓中道具足真实观于三谛。乃至老死亦复如是。又云。若无明有者是一边无者是一边。离边此二中间无有色相可见无相无待是谓中道。乃至老死亦复如是。问中道是何义。答末陀摩经中自注云。末者莫义。陀摩者中义。莫著中道名末陀摩。释之可见。次判中先重叙。次判判中二。先判后结。判中先四教次五味。初四教者。又二。先列。次判。先列即是展转迭出巧拙最后方妙。初中三藏。次若无明下通教。次若无明下别教。次若言下圆教。一一皆先释。次引经论证成可见。初三藏中者。从三生二谓烦恼生业。从二生七谓业生苦。从七生三谓苦生烦恼。三世合说故也。毗伽罗论如下第六记。次判可见五味如文。结文可见。次开中为二。初总叙三粗次正开又二。初开前两因缘。次开第三缘。初又为四。初略开。次引信解譬。三如来下释。四结。初如文。次引信解中具如品中释。云成穷子物者本是长者之物。谓如来藏子性不殊故云子物。当知如来本有即子本有。故一切诸法皆摩诃衍。又大经二十五云。善男子。观十二因缘智慧是阿耨多罗三菩提种子。以是义故十二因缘名为佛性。又云。一切众生虽与十二因缘共行不知。以不知故无有始终。十住菩萨但见其终不见其始。诸佛世尊见始见终。以是义故佛了了见。众生不见。是故轮转。次如来下释意。次从今决了至即是开。两种因缘论妙者结也。前之两教虽有佛菩萨大判并属二乘之法。故今决了即是开彼藏通两种十二缘也。次开第三中二。先略引大经明开次结。初文二。先引经。次昔慧眼下释经意。又二。先释。次故云下重引经文以证所释。言慧眼见故而不了了者。此是别教十住慧眼之位。全未见性名为不了。又若约实道即是相似见性亦得名为见不了了。今皆开之令见不空。此即下结。此即是开别教故云第三。第四观心中三。先法。次譬如下譬。三一念下结位。初文二。先立。次引证证中二。先证。次空慧下释经意。次譬中二。先譬。次既不为下合具足四德。结中四。初结成观境。次观此下结成能观之观。三其心下结成秘藏。四恒作下结成六即位。
　　第三释四谛境自为四别。初文自为二。先出他解中又二。先述。次略斥。初文者。有胜鬘师释彼经中圣谛之义名为无边。彼经但与二乘对辨故唯得立作无作名。古人既无四教判释。但以大小相对明谛。然胜鬘师于大乘中。唯以佛果而为究竟即对二乘名为有作。经文自以有量转释有作。二乘既是有量有作。当知大乘秖是无作无量。次即判释。约行约法分作无作。作谓造作故是行也。量谓数量故属法也。小行未穷不名无作。法未究竟不名无量。经言者亦胜鬘经也。依经重释作无作等。彼经云。有二种圣谛义。谓有作无作。有作者有量四圣谛也。何以故。非因他知能知一切苦。断一切集。证一切灭。修一切道。今文除上非字改下能字为非字者。意显小乘从教得故。经云非因他知者。意显所证非从他得。自知己法亦可分名能知一切。今初先释有作。言因他知者。二乘既未堪闻法界理。但从佛闻四谛声教。依此教行知是有作行也。次释有量者。上来但闻小乘之法摄法不遍故云非一切知。当知行法两种相显共成小乘人也。次释无作无量者。对小明大故言无作无量。经云无作圣谛者。无量四圣谛也。何以故。自知一切受苦。一切受集。修一切道。证一切灭。如是四圣谛义。唯有正觉事究竟也。非二乘事究竟。古人不了见经唯有正觉之言便推极果。此是别教教道之说非初发心毕竟不别。于中先释无作。佛所知满不复更作故名无作自力知去重释也。有二义故名无作。一者自力知异从他闻。二者一切知异有量法。从知者去释能知者以属于行即是无作。所知一切即属于法是无量也。此即大乘行法相成成大乘人也。次云如此释者。虽唱四名者略结斥也。谓作无作量无量但成二义者大小二义也。此且略斥后犹广破。次正释四种四谛中标列释。释中二。先正释。次破古。先正释中三。先所依正教。次明立法差别意。三正释。初文云其义出涅槃圣行品者。第十一第十二经广明圣谛今多依彼。然圣行中明四谛义兼含大小。若解生灭及以无量其文则显。无生无作文稍隐略。具如止观第一记。然彼经文三藏四谛文。中以略明四种四谛竟。后文广释耳。具如止观第一记。次文者。问何故立四种四谛之殊。答谛本无四谛秖是理。理尚无一云何有四。故知依如来藏同体权实。依大悲力无缘誓愿。物机所扣不获而用。机宜不同致法差降。从一实理开于权理。权实二理能诠教殊。故有四种差别教起。涅槃实后暂用助圆故。须具用偏圆事理。故今引之以显诚证。三偏一圆界内界外各一事理故成四种。正释中文自为四。初明生灭四谛者又为五初立名所从。次然苦集下明立四所以。三杂心下释相。四次第下明安立次第。五圣者下释名。近代章疏皆释名居初次出体辨相。此一家立义不以释名等为要但在立意所以。得经宗要明观行所归。若释余经当机说法。一处一会一门一行。随禀随入并益并当。故若谛若缘若度若品当文咸会。若依法华凡销一义皆混一代穷其始末。施开废等教观之相。是则说者真得法华之正教。行者真得此经之正理。教行相循佛旨斯在。故一一义下皆先分别次明开显。次约观心。如此释经方名弘教。五意不同初文可见。次意者。苦集秖是世间一法。道灭秖是出世一法。三释相中二。释结。释中总有三文。初杂心者。世出世法因果性殊。而因必趣果因果类异故使四殊。次大经者。阴入是重檐凡夫不舍二乘不荷。菩萨舍已能荷故云舍檐能檐。逼近迫驱也。在近不离常为驱逐。三界恒为此苦系缚。见爱二种和合聚集故招当果。道品虽多戒等摄尽。故略举三以明法相。四谛之下八相虽异除苦集观不过苦等故略举之。果以因为本苦以集为本。道谛能除故得名也。苦本若去其苦自亡故但须除本。子谓二十五有因。果谓二十五有果。因若灭已其果必丧。自有因亡果身仍在。今从远说故云子果。故知但修出世因。以除世因。故引遗教以证二因。又此谛名有通有别。别在身心通约一切。如四含中历一切法无非谛观。又婆沙中舍利子为摩诃拘絺罗说多闻法。圣弟子如实知食。知食集知食灭。知食灭道。云何知食。谓抟等四食。云何知食集。谓若当来与爱喜贪俱。云何知食灭。谓如实知当来有爱喜贪俱。彼彼乐著无余断舍吐尽离欲灭息没是名食灭。云何知食灭道。谓八支道。乃至约八苦等悉皆如是。此是约十二头陀中初乞食释。余文一一乃至十二缘无非四谛。又如思益四谛品中云。四谛者。谓世间世间集世间灭世间灭道。世间者。五阴也。世间集者。贪著五阴也。世间灭者。五阴尽也。以无二法求五阴名世间灭道。又婆沙中云四谛体性何者是耶。答阿毗昙者作如是说。五取阴是苦谛。有漏因是集谛。数缘灭是灭谛。学无学法是道谛。譬喻者作如是说。色是苦谛。烦恼业是集谛。烦恼业灭是灭谛。定慧是道谛。阿毗昙中正量部异师为譬喻者。毗婆阇婆提说。八苦是苦是苦谛。余有漏法是苦非苦谛。生后有爱是集是集谛。余有漏法是集非集谛。生后有爱尽是灭是灭谛。余一切灭是灭非灭谛。学人八支道是道是道谛。余一切法是道非道谛。若尔诸阿罗汉但成就苦灭不成集道。何者后有爱已断故。罗汉非学人故。学人八道非罗汉得四四谛。次第义者又二意。前约教。次约行。准此二义俱先粗后细。婆沙广说世法粗出世法细故前明世间。就世出世法各论因果。果前因后者果粗因细故也。五圣谛者下释名。圣者正也。人既是出世圣人。故法亦是出世圣法。从对他邪而立名也。谛有三解注云云者。不先列名。次直释云自性不虚四皆实故。次义具如遗教云由见谛故得不颠倒法。既云圣正故见者无倒。第三义言能转示他者。由前二义为因故自行满。则能转于四谛法轮。又前二义中以由此四性是真实故。能令见者得不颠倒觉。觉者谛智也。故知四法皆须审知。又转法轮时于一一谛皆生四行。谓眼智明觉。今文语略故但云觉。故婆沙云。谛是何义。答审义是谛义。实义不颠倒义不异义是谛义。今文合初两义审实不异故但三义。第二与论名同。第三名者如云苦我已知不复更知。如汝所得与我不异。余例可知。次无生者又为四。初得名。次苦下释相。三又无生下结名。四圣谛下指广。初文者。从界内理以立名。次释中二。先释。次引证。初文准思益等经。如思益云。无生四谛者。知苦无生名苦圣谛。知集无和合名集圣谛。于毕竟灭中无生名灭圣谛。于一切法平等不二名道圣谛。今云苦无逼迫者。对破三藏苦逼迫相余文依经。但语略耳。次引证中言习应苦空等者。大论三十七云。习者随般若波罗蜜修习。不息不休是名相应。譬如弟子随顺师教是名相应。又如大品舍利子问菩萨摩诃萨。云何修习与般若相应。论释曰。舍利子知般若波罗蜜难可受持。恐行者误故作是问。大品佛告舍利子。菩萨摩诃萨习应色空受想行识空。是名与般若相应。乃至种智亦如是。今释四谛引彼中间四谛一科即通教义也。三结名中亦三。先略结。次引证。三正结。由因生故而果得生。是故生。名从因而得。故今释无生兼从因灭。因本不生况复果耶。故云集道即空。空故不生集道。次引证者。四谛即本不生故举解苦无苦。三例可知。三是故下结。四指广者。前生灭中已释圣谛名及以次第故今略指。不指次第者。虽俱无生而不无次第但是文略。无量无作准此可知。次无量四谛者又为四。初得名。次苦有下释相。三大经下引证。四是名下结名。初从界外事以立名。又无量之名从竖从横具如后说。次文可见。第三引证者。大经十二云。善男子。知圣谛智凡有二种。一者中智二者上智。中智者。声闻缘觉。上智者。诸佛菩萨。善男子。知诸阴苦名为中智。分别诸阴有无量相悉是诸苦。非诸声闻缘觉所知是名上智。如是等义我于彼经竟不说之。知诸入为门亦名为苦。知诸界为分。亦名为性亦名为苦。知诸色坏相。知受觉相。知想取相。知行作相。知识分别相(已上苦谛)知爱因缘能生五阴(余如苦谛)。知灭烦恼是名中智。分别烦恼不可称计。灭亦如是不可称计(余如苦谛)知是道相能灭烦恼是名中智。分别道相无量无边。所离烦恼亦无量无边(广如苦谛)亦可分于中智为二声闻属藏缘觉属通。上智分二菩萨属别。诸佛属圆今从总说。且言分别名为上智以属于别。四结如文。次无作者又为四。初得名。次以迷下释相。三大经下引证。四一实下结名。初文者。从界外理以立名。为对前三立当分义故云界外理。理实全指界内生死烦恼是也。次释相中二。先释者。以迷理故菩提是烦恼。即理性真智菩提。何者是耶。界内见思是也。生死涅槃例此可解。次即事下略结。烦恼生死是事菩提涅槃是中。无始时来任运而然。非久思非暂念无有宰主故云无谁。性本自然故无造作。是故此四俱名无作。问此即结名何故下文复更结名。答此中为成无作相故便云无作。下文总结唯一谛故名无作。次引证中云大经云。世谛等者。彼又约世谛即第一义谛广释。释世谛即苦集第一义谛即道灭。欲令众生于苦集中而见道灭故云即耳。其实无有二法相即。故总结名中四谛秖是一实。一实秖是三德四德。是故虽有四名四实无四。一尚无一云何四耶。故亦不次而论次第。若释名出体亦具当分跨节二义。四教审实理四教种智觉同教教主转秖是一音之教。如前可知。次从然下广破古师。先依胜鬘重立无作四谛。彼胜鬘师但以一灭为无作者故知非圆。于中为四。先重叙胜鬘师意。次叙达磨破三答下明胜鬘师救。四今难下今家判。初文为二。先指彼所立。次何者下释彼所立。初文者。观彼经意合从无作以立意旨。彼师别指一灭叹释是常是谛是依。释中二。先释三。次释一。次引达磨郁多罗难者又二。初难次结。初文难者。依彼经文道亦是常。何故总判三为无常。言如众流入海等者以道常故诸法皆常。如众流入海同一咸味。次那云下结。彼判道等三皆是无常。道既是常故知余二谬判。三胜鬘师救意者。若以理为言四谛皆常何但道谛前苦灭谛下释灭是常。从无始无作下释道是常。说如来法身下释集是常。言如来藏理本是法身是故名常。说苦谛隐下释苦谛是常。明如来法身为阴所覆理体是常。二乘于四不颠倒境不见不知者。明二乘人非但不见亦乃不知如来藏理。此是有量不知无量。今欲显说下明向虽说四谛是常犹未显现。若显说者灼然如前一常三无常从有对去次约显说苦集道三犹是无常。有对治故道是无常。障须除故。集是无常。身须显故。苦是无常。是故且说灭谛为常。四今师难又为三。先斥。次从当知下今师结判。乃是无量四谛之中。别指灭显位在初地名为无作。三从涅槃下引大经证结。次判中然前所列四四谛相。从浅至深是辨优劣。未是灼然判其优劣。所以判者今法华经约此四谛。为是何教四谛所摄。故今此经独得称妙。所以须此判粗妙来。若秖判四教中圆名之为妙。诸经皆有如是圆义何不称妙。故须复更约部约味方显今经教圆部圆。是故判中又分为二。先约四教判次约五味判。若不约教则不知教妙。若不约味则不知部妙。下去一切判粗妙文悉皆例此。初约四教判粗妙中教行证等例下乘妙。应约位判。四教并以外凡为教。内凡为行。圣位为证。前之两教但证真谛是故俱粗。别教若准上下诸文。应云证融教行不融以从初地证道同故。此之玄文凡判别义未开显边多顺教道。今此亦然教谭中理是故名融。行证次第故名不融。若作证同应如前说。俱融是圆是故称妙。次约五味中言一破三者圆破通等。二不入者藏通不入中也。二一虽入一教不融者。于圆别二教虽俱入中。别教不融。熟苏一破二者圆破通别。一入一者别入中也。一不入一者通钝根也。一虽入一教不融者重判别也。次开粗者二。标释。释者若但判不开妙是粗外之妙待对宛然。诸不了者咸谓待粗为妙妙反成粗。如前引中论云若法为待成是法还成待。故今开之无复所待。即彼所待是能待故。能所名绝待对体亡。故中论云今则无因待亦无所成法。是故须此一门开前三教之粗及彼四味中粗。下去诸法例此可知。又欲开诸经先叙诸经不开之意。方显今经开义异前。今文先叙诸经意。次如是下正开。初文者准例亦应通叙华严方等二种四种。文无者略。于中二。先叙诸经意。次重约教约理等判。今且叙二味四经一论不同。初大品中云一切法趣本是圆教三谛之文。今且离开以证三义。初即空文即是下色尚不可得文也。经文不次故前释即空。后列二义以对三句。次引论文释成大品。然中论偈文本是三意。诸文义用以初证藏。下文既云已闻大乘十二因缘。故知偈文局在三教故今依文且证三意。下文自有两品属藏。无量等者。无量则从圆出三。此下三经同醍醐味。经意具如诸余所说。法华可见。涅槃言追者退也。却更分别前诸味也。泯者合会也。自法华已前诸经皆泯。此意则顺法华部也。至大经中更分别者为被末代。故大经中具斯二说。于中又二。先列二品文意。次解释。初如文。释中但释追泯。于中又三。先列。次释。三如此下结意。释中二。先释。次料简。释中但释初句次余三句例初句中意。其理既即故说不可偏言那可偏作生生而说者此中意圆不偏说故名不可说。若止观破法遍中明圆理无说故不可说。今为成教从说便故。故知一句皆具四句。次料简中。问佛何故作偏解耶者。问意者义意既通佛于经中何故但将第二句而解初句。答意者若解第二即是初句。即解三四同于初句。次或三种下重判权实。前已明诸经若开若合。今欲开显故更重判多种权实是权咸开皆令使妙。初可说不可说两番可解。次从或四皆可说为粗者有言教故。或四皆不可说为妙者契无说理故。或四可说有粗有妙者实语是虚语故粗如说而证故妙。或四不可说有粗有妙者契如实理故妙起默然见故粗。或四可说非粗非妙者当教文字体非粗妙故。或四不可说非粗非妙者当教之理亦不当粗妙。虽有妙及非粗非妙犹属相待有粗有妙。次从如是等下皆开其粗令入今妙。于中又二。先开。次借光宅义以显成妙。言四皆不可说是位高等者既开权已皆至究竟不可说理。即与妙经广高长同。故用所开次第对之。准例诸科并应皆对广高长义。但此元是光宅立之于此非急故余不论。句句至极故是位高。皆可说者。一句皆可作四句说故是体广亦可说亦不可说者随机说故故是用长。观心可知者。观心即空故见生无生。观心即假故见于无量。观心即中故见于无作。一心三观于一念心见四四谛。前是废权观后是开权观。若论观谛岂无观心。但上来诸说皆约教门若施若废。今辨观心则向所明居于一念。若境若智同在一心。故须更明以显妙行。次释二谛。先标列。次正释自四。四中初文者又二。先叙他失。次辨今得。初文又三。先通明失。次别显失相。三古今下总结。二谛之名显于余教故一代所出其名最多。能诠既多所诠难晓。故弘教者为兹诤生。硕大也。次妙胜下别明失中二。初明圣者往因。次然执者下近代凡执。初文又三。初引经。次二圣下况斥。三问下料简释妨。初文引妙胜定经如止观第三记。次文可见。三释妨中二重问答以辨诤位。二圣在因何位生诤。故须从近以二生为问。复重遮言二生之前又亦不应堕于恶道。答中二。先通指二生之前。次又二生下别约教简示。初意者。自始发心至此已来皆名为前。何必近恶道出即至二生。次文中言尔前者齐初僧祇初皆名尔前故容有堕。以此菩萨至第三祇始离五暗方乃不堕。何必第三阿僧祇末始恶道出。次问答中先问中引金光明者难后三教无堕落者。何故十地犹有虎狼等畏。后之三教并有十地故以为难。畏故具惑具惑故堕。何故云无堕落恶道。故引彼经第四为难。彼金胜陀罗尼品十方诸佛同时说十番陀罗尼以护十地。如护初地云若有善男子得陀罗尼。名依功德力是过去诸佛所说。若诵持者永离师子虎狼等怖。乃至第十地亦各有陀罗尼等。彼经十地既为虎狼。所害。那言三教无堕落耶。答意者亦二。先通答次别答。初文者。意引大经二十云菩萨。虽见是身无量过患具足充满。为欲受持涅槃经故犹好将护不令乏少观于恶象及恶知识等无有二。何以故坏法身故。菩萨于恶象等心无恐怖。于恶知识生怖畏心。何以故是恶象等唯能坏身不能坏心。恶知识者二俱坏故。若恶象者唯坏一身。恶知识者坏无量身无量善心。臭身净身肉身法身亦尔。为恶象杀不至三趣。为恶友杀必至三趣。大经文意既是生身菩萨。此父母身不免狼害。非谓有害必堕恶道章安云诸恶兽等但是恶缘不能生人恶心。恶知识者甘谭诈媚巧言令色牵人作恶。以作恶故破人善心名之为杀即堕地狱。烦恼断者不为所牵故不堕狱。次然圆教下约教酬向十地之难。言余教肉身等者别教既无一生之中得入十地。则不得云十地犹有虎狼等畏。但约观解十地犹为一品无明虎狼所害。通教教门十地无惑故无观解虎狼之义。若九地已前亦可通用。若作废权通教十地由为界外无明狼害。又复遮云于理则通等者遮于通别。虽有十地观解之义于事不通。故应复初圆教申难。次然执者下约近世凡执又三。初执佛果不同。次执世谛不同。次执破立不同。初文者佛果出二谛外等如止观第三记。次文者梁世执世谛不同者初师云皆有者。如云瓶即是名项细腹粗以铜为体盛持盥洗以之为用次师云无体者。名用如前体无自性。若言项细腹粗是瓶体者人应是瓶。若铜为体铃应是瓶第三师云无体用者有名无体如前所说。若言盛持盥洗是瓶用者盆应是瓶。及不假手。又遍铜无瓶瓶体尚无谁为瓶用。体用虽无世谛立名名不可废。是故更无第四师计。第三文者。破古来二十三家明二谛义如止观第三记文在梁昭明集。三总结中古即圣者往因及梁世已前。今即陈世诸德。次今谓下今家正判复为融通。使古今诸释咸属随情。于中又四。初总明立意次略有下列三。三随情下解释。四若解下结。初中根欲如止观十力中释。次意如文。第三释中云随情等者如止观第三记。初释随情又五。初略明所以。次引教示相。三如顺下譬执教之失。四众师下重斥。五若二十三家下去取。初如文。次文云世第一法有无量种者亦约多人。如下智妙中说。一人无多人有。既可分为二品亦可分为无量品。际真尚尔者举世第一况前三位。自世第一已前皆属随情。如世第一邻近于真尚有多品。况复忍位乃至停心故随情多。次释随情智中为四。初立相。次如五百下引事。三经云下复引教证。四如此下结。合前文随情及后文随智相对得为一种二谛。故有此意来也。若不尔者经有此文判属何释。五百身因如止观第二记。三引证者合世人心所见二谛为一世谛。合出世人所见二谛为第一义谛。共为一番二谛也。结文可见。


　　法华玄义释签卷第六

　　　　天台沙门湛然述
　　次释随智置于世人心所见者独明圣人所见二谛自为一番。于中为五。初立相。次如眼下举譬。三又如下引事。四毗昙下重以譬显二谛深胜。五故经下引教结名。佛居极位故举极位以证智胜以结得名。初文中悟理是见真复能了俗谛。故知随智具有二谛。譬中色空即譬二谛。引事中引近事以况远理。入事禅如悟真。身虚心豁如了俗。譬显中见惑如小云思惑如大云。无漏谓见真世智谓了俗结名中举凡失以显圣得。故知圣人二谛具也。第四结文可见。次正明二谛者于中为四。先明来意。次明功能。三所言下广释。四问答下问答料简。初文者凡诸释义或从广之略或先略后广。从略即预用跨节从广则教门当分。故略言之唯一法性以对无明。无明是迷真之始。法性则全指无明。无始时来奚尝非真。未发心前无真不俗。秖点一法二谛宛然。俗即百界千如真即同居一念。仍显相异。义理虽足其如粗浅闻之堕苦。故佛于一代曲开七重二十一重。以赴物情使佛本怀畅。使物宿种遂故。以下二门判之开之意如前说。次功能中二。先出初番次以后况初。初。又二。法譬。初法者如止观中始自迦罗终至圆著无不并为初教所破。况复列后各三番耶。三正释中二。先列。次释。初意者。一藏。二通。三别接通。四圆接通。五别。六圆接别。七圆。若止观中为成理观但以界外理以接界内理。故藏通两教明界内理别圆二教明界外理。通别两教是明两理之交际。是故但明别接通耳。今前六重仍存教道。于法华前逗彼权机故有圆接通别二义。实道秖应圆理接权。故释今文应顺教道。复以圆中接于但中。又此七名虽立二谛。后之五意义已含三。幻有即俗空即是真。不空是中但观名中空合在何谛。若合在俗谛即如别教名含真入俗二谛。若合入真谛如别圆入通名含中入真二谛藏通即名单俗单真。圆教即名不思议真俗。细得此意寻名释义不失毫微。次解释中文自为七。若欲凭教者然此七文散在诸经无一处具出。唯大经十二四谛文后列八二谛。章安作七二谛销之初一是总余七是别。初云如出世人心所见者名第一义谛。世人心所见者名为世谛。疏云总冠诸谛。世情多种束为世谛。圣智多知束为第一义谛。即是诸教随情智也。经云五阴和合称名某甲是名世谛。解阴无阴亦无名字离阴亦无是名第一义谛。阴是实法某甲是假名即实有俗谛也。无阴无名即假实空。若离阴者名太虚空是故离阴亦无某甲及二谛名。疏云名无名二谛也。世谛有名真谛无名即生灭二谛也。经云或有法有名有实是名第一义谛。或有法有名无实是名世谛。幻化假名即空故实即真谛也。秖指幻化但有假名故名世谛。故疏云实不实二谛也。真实幻化不实也。即无生二谛也。经云如我人众生寿命知见乃至如龟毛兔角等阴界入是名世谛。苦集灭道是名真谛。兔角之俗与前不殊故成单俗。四谛义含共为真谛。即是含中真谛也。故疏云定不定二谛也。即单俗复真。俗是不定中道名定。经云世法有五种谓名世句世缚世法世执著世是名世谛。经文广解。于此五法心无颠倒名第一义谛。五种世法名与前异大意不别亦是单俗。于世无倒谓见实相。教道但中虽未究竟此中究竟望前故实。故疏云法不法二谛也。法谓实相不法谓俗。亦是含中二谛也。经云烧割死坏是名世谛。无烧割死等是名第一义谛。地前方便皆属无常故云可烧。登地见常故无烧等。故疏云烧不烧二谛也。无常可烧常不可烧。复俗单中二谛也。经云有八种苦是名世谛。无八种苦故是第一义八苦无常同前烧义。无八苦真即是实相。故疏云苦不苦二谛。亦是复俗单中。教道有苦圆中无苦。经云譬如一人有多名字依父母生是名世谛。依十二缘和合生者名第一义谛。依父母生即十二缘而分二者。以大经中明十二缘即佛性故。且据显说即以佛性而为真谛。依父母生即是无明名为世谛。故疏云和合二谛真俗不二故名和合。复俗复中二谛也。后乃结云今七二谛来销此文佛旨难知且用一师意耳。初释三藏实有二谛者但标总名以解释直销不复列别名。于中为二。初正释二谛。次示三意初文又四。初释相。次引证。三述意。四结名。初文中言森罗者须指三界依正相也。次引证中言大品云色空空色等者。此引大品以证三藏。既不云即故且证藏。俗秖是色析灭色故名为空色。谓色实有名为不灭。虽不可灭以无常故名为色空。次述意中。以能治所治俱实有故是故互无。次约此下总释随情等三。历下六重意应可见。故诸文下但略点而已故云推之可知。虽诸教不同但约教异说即是随情。约入理说即是随智。二义相对即随情智。皆以当教定之使无杂乱。其意可显。次释即空二谛者亦二。初释二谛。次明三意。初文为五。初立名。次斥前。三正释相。四引证。五结名。并可见。次三意中二。先列次分别。此教三乘所入真谛不殊三藏。然所照俗二教不同。故须更此分别释疑。于中为二。先标。次释。标中云小当者未暇广及且略辨异故云小耳。次何者下释中四。先出同异。次释同异。三如百川下举譬。四秖就下引例前二可知。譬中二。先譬次合。初譬中言复局还源江河则异者。会海如真同江河如俗异。由观俗故契真如由众水故成海。会海虽同却寻本源江河则异。如会真不异却寻本俗俗则不同。俗是下合譬释疑。次秖就下将藏通出假不同。以例藏通两俗。二人出假是一而三根不同。何妨二教真同而所观俗各异。次释接义者即含中入真也。于中为三。初以一法标。次俗不下略以三法示。三其相下辨相。通寄三法以辨其相。漏无漏本是通法。为成接义故立双非。空不空本是别法。一切法趣本是圆法。于一一法各有三人取解不同者。良由机发故所闻不同。又通教菩萨由根利钝发习不同。故钝同一乘直至法华方乃被会。利者尔前接入中道。故使同观幻有之俗而契真各异。所以别圆机发对钝住空致成三别。是以释后二接须对通钝共成三人同闻异听。故约漏等以示解源。若得此意于一切法无碍自在。于中为四。初正释三相。次无量下明三意。三何故下释疑。四大品下引证三人。初文又二。初正释。次是故下结。初文自有三别。初文者三人俱作双非之名而取解不等。于中为三。初依教立。次初人下明行相。三何者下重释。非无漏是遣著者。无漏无著由行者著心缘之。今破其著心。故名为非。故云非无漏也。如缘下。引例释成复宗真谛离著云非还归无漏。此初人意也。即通钝根。次人又人即利根二人也。圆人亦云双非者带通方便是故尔耳。次引大经空不空例漏无漏可以意知次言三人闻趣者初人云诸法不离空义当一切法趣空。故引例云如瓶如等。如即空也。如瓶是空十方界空不异瓶空故十方空皆趣瓶空即通人也。次人闻趣知此但中须修地前一切诸行来趣向后以发初地中道之理。即别人也。第三人闻即具一切名之为趣。次结中言或对者。三真是能对。一俗是所对。次明三意中二。初立。次释。初文云无量等者。相接已成赴机形势。于中复各情等逗缘。去取在地故云出没利物。次释。中二。先释入真。次释照俗。初入真中云若随智证俗随智转等者。若随智证一俗随三真转也。以此随智观幻有之俗。由随智转证真不同。故成三种二谛之别并以智证字为句头二谛字为句末。从三人入智下却释随智证真已后重以证智更照前俗故使三俗相局不同。若成偏真局照幻俗。成不空真局照恒沙佛法之俗。成实相真局照界外不思议俗。三释疑中二。先立疑。次释。释中云此是不共般若与二乘共说者。诸部般若以但不但二种中道不共之法与二乘共说。如云四谛清净故真如清净等。例方等部非无此义。以方等经多顺弹诃共义稍疏故判在般若。般若于菩萨则成共说。故至下文判粗妙中云方等有说通别入通圆入通。四大品云去引证三人所见不同。初人元在通教乃至。干慧亦得义云与萨婆若相应。若成别圆纵入初地初住亦得通为初发心也。以望本人是初得故。况未入位而非初耶。今文别教为游戏神通者以存教道让证属圆故也。若入圆教借使住前亦得通名坐道场也。即是相似观行为如佛也。为异别教故在初住。引文同异具如止观第七记。次明别二谛中二。初正释次明三意。初文又二。初正释相。次二乘下斥小又二。先斥。次引证。初文者二乘在彼顿教闻别尚自如聋哑等。故今斥小得引彼文。次引证中言五百声闻谓说真谛者。大经三十三云我虽说一切众生悉有佛性。众生不解佛自意语。善男子如是语者后身菩萨尚不能解。况复二乘其余菩萨。我于一时在耆阇崛山与弥勒共论世谛。舍利弗等五百声闻于是事中都无识者。何况出世第一义谛。疏云。问何处为五百说。答一云华严中如聋如哑。又云西方经何量。又云。天台师云多有所关。又大经十五云。复次如来说于世谛众生谓为第一义谛。有时说第一义谛众生谓为世谛。是则诸佛境界非二乘所知。二乘既以菩萨之俗为真。当知菩萨真俗并非二乘所测。次圆接别又二。先正释。次明三意。初文又二。先略立。次别人下斥别释相。圆二谛者又二。先释二谛。次明三意。初文中又四。一立。二释相。三譬。四明谛意。初文但以二谛俱不思议以辨别。前列名中以略有其相。如云三谛各言趣故。次释相中但云相即言滥于通。应从意说。意以一切趣中为真与百界千如及千如本空为俗而相即。故知今即。即彼别教次第三谛。次第即已方成今即。何者彼若未即犹同小空及随事假对中论即。今若即已三俱圆极。不即而即即而不即故有理即乃至究竟良由于此。故知别二谛乃至通藏本妙本即情谓自殊故得汝行是菩萨道。次譬中。先譬次合譬中如如意珠如止观第五记彼文具以三譬方显。此譬俱譬初立及第二释相。四明谛意可见。用初意以释之大途自显。次明三意中又二。先释。次引证。种种缘即随情也。即指法华已前。心安疑断即是法华中意即是随智。若情智相对即第三意也。四料简中。初问真俗应相对者。应如三藏俗有真无。或如通教幻有幻空。云何别接已去真俗不同。答中先列四句。次释四句。初二句可解。别真俗异者俗则有无不同真则唯一中道。圆教二谛真俗既融二谛名同。同异相对故成四句。从七种下寄此料简。略撮前七种使文现可览。次问何不接三藏者。问三藏二乘永入灭者。答中云界内小乘根败取证。故是昔教二乘人也。余六是摩诃衍等者此置二乘。约通菩萨等于法华前得有接义故云余六。三藏菩萨非但教拙以未断惑接义不成故一教俱废。所言废者二乘之人于法华前生灭度想。菩萨复转成衍中人。又通教二乘于法华前得二味益亦名前进。三藏二乘据生灭度想者纵未入灭以根败故菩提心死。此并据于法华会前挫言根败。若至法华根败复生。故云其不在此会汝当为宣说。纵已入灭于彼亦闻。故云虽生灭度之想而于彼土得闻是经。无性宗家不见此意。问若不接等者既不接二乘何故皆会。答意者二义不同。二乘之人于法华前不论被接。法华被会复非是接。具如止观第三记。问但云余六得去那简通教二乘。答通是衍教初门观境俱巧堪入不空故云得去。小人寄此是故不论。余如向说。问此是法华灭化之文小人正应得去。答接义本在法华经前于中仍是菩萨。今借得去之语以证菩萨回心。据教而论不必皆去。三判中二。先约七重即是约教。次约五味。前文又二。先单约七重次约三意。初文者自有七重。七重展转前粗后妙。未穷圆极。故虽妙犹粗。初三藏中二。初立次二谛去斥。然前立中还用后教立之乃可得云半字引钝及蠲除等。论谓界内爱论见论。涉此二者唐丧其功义之如戏。复更斥云二体不成意如前说。次通教中言满字者。若对四教即后三为满。今对七重故后六为满。别教谭理不融如判四谛中说。次约三意者。文为二。初离判。次又束下束判。初中先标次判。判中教教之中皆先自约情等三意以判粗妙。次入后教展转渐益。故借五味义以显益相。故渐废前浅以兴后深。初三藏又三。先立。次判。三譬。初立中四。初立随情。次执实下斥情立智。教语本实凡情未悟执之成见。见即烦恼为因故果浩然不息。若能下正明情智贤位二谛合为俗。圣位二谛合为真。次从四果去正明随智。次随情下判。即当此教中智妙情粗。若尔情智则是亦妙亦粗。真妙俗粗故也。三譬如下即鹿苑时意也。次既成下明下六重中二。先释。次结。六中各有情智不细各明者。由用情等于诸部中次第调熟。令钝根菩萨及二乘人堪入法华随智故也。故寄生熟二苏通总而说。初言既成者得罗汉已闻大不谤故云体信。入闻于大出犹住小。不同畏惧王等之时故云无难。即用情等三意说通等三者。鹿苑以成藏人于其不复须藏故但说通。即于此座复以别圆而接通者并对而说弹斥而说即当相入意也。令其下即明说意。意欲令其转成生苏谓受弹斥令叹大自鄙即其益相。通教利根及别圆人自于一边得益无妨。是时下亦举譬。次心渐等者至般若中。不复同前悲泣之时故云通泰。即为三意说别等者前于方等中义已成通。故至般若唯须此二。明不共等者说部意也。意虽不共犹有方等新受小者至此须通。亦有衍门傍得小者是故兼用。上智加被故云命领。长者之宅为大乘家。诸珍宝物为不思议业。业即金等付与诸子。化他为出自行为入。又化功为入。皆使令知即熟苏益相。得此益已义成别人。即于此座以圆入之令堪入法华。既知下譬。故两味中即是衍中五重之相。诸佛下即是第六法华意也。虽纯醍醐亦用情等。如三周中各有异名即其事也。是则下总结六重。次束判中离谓别约情等诸味不同。束谓总束一代为随情等三。如前两教虽有情等三意今束为一随情故云一向。别入通去有中道故智带方便故情。圆虽三意对前诸味今但成智。说则成语。准智可知。次料简中问前二二谛一向是随情等者。问此中问文。判前两教俱属随情。与止观中判三假文及此文前第二卷中但以三藏而为随情余并随理同异云何。答此有三别。一者彼以小衍相对是故三藏独属随情。此以权实二理相对是故前二俱属随情。二者彼为通申观门且斥三藏以为随事。此为申于法华经意。须以中道而为随理。三者彼明三假。三假是俗。藏通二俗即不即异故。彼文判事理不同。此判二谛。二谛俱权不会中理。是故此判俱属随情答中以第一义对三悉者前二无中故。次约五味如文。四开权中二。先标次释。释中三。初总举三世佛出世意。次举论以证佛意。三始见下。正明开相。初文意者。非止释尊三世佛化皆然。故知三世如来凡出世处。皆悉为开佛知见故。次文者又二。先引论。次必非下释论意。秖以入实名为华台。以内心同佛入实故。故使外器同佛处台。三正开中三。初略明今日入实施权。次有人下。明久远施权入实。三其未入下。正明今经开权显实。初文又二。初正明入实开权。次明机感之相。初文又二。初明入实。次为未入下明施权。初谓华严利根菩萨。已入实竟。其别菩萨且置不论。以此菩萨犹易开故。其难开者更以小起故。次为施鹿苑等教。故名为诸前三藏单。次五重中如前七重中文意亦可见。次感应可见。次明久远中二。初出旧。次今言下正解也。弄引秖是方便耳。如止观记。于中又二。先明久远施权。次明入实。初又二。先重叙寂场为况。次展转明久。初文者除已入者及中间入者。尽是法华方便所以光照他土至为顿开渐者。初他土者从又睹诸佛下四行说顿也。从若人遭苦下三行渐初也。即是鹿苑。从文殊师利我住于此下三十二行半方等般若。此他土渐顿也。寂场兼权顿后为一独而施三渐。以一渐兼顿取机不得。故至鹿苑及余二味。次文殊下正展转明久于中又三。初正明。次文云下引证。三当知下结。是则本迹两文中施化。未入实者并为今日法华弄引。故知菩萨本初发心已后所化众生。乃至成道已后经于如许尘界劫数处处成熟今方入实。当知实道何易可阶。况复今世犹自未入。尚在未来远远方得。岂非烦恼厚重根性难回。不蒙如来善巧之力何有入期。故睹斯妙旨应勤思勤听。重之重之。证结可知。次本来下。明入实中又二。初明久远入实。次明今世入实。以今昔施化节节实益岂待今耶。今世文云与本入者不异者事有本迹今古理齐故。今入本入理无差别。三今经入中二。先正明开。次若如下叹教斥偏。初文又五。先竖约四味论开。次诸教下约诸味中诸教横开。三三藏下举难况易。四文云下引证。五此即下总结。初如文。次文中云诸教之中。或五三二一味及全生者者。通指四味名为诸教。且如方等般若初证二乘名为一味。若鹿苑已证得弹斥益名为二味。得洮汰益名为三味。若诸菩萨于前诸教能断见思名住二味。能断无知。名住三味。能伏无明名住四味。若住四味已成妙行故此不论。全未伏通惑名为全生。华严鹿苑应论显密。思之可见。此约横论不关竖入。若竖入者钝根菩萨及二乘人依次历教不论增减。三况可见不改本位即粗成妙故云当门。引证中云七宝大车者各称本习而入圆乘。本习不同圆乘非一。五结如文次叹斥中二。先总叹。次人不见下得失。初又三。初约化仪。次佛意。三教旨。次得失又二。先失次得。初文云轻慢不止舌烂口中者。不了法华宗极之旨。谓记声闻事相而已不如华严般若融通无碍。如此说者谏晓不止舌烂何疑。如彭城寺嵩法师云佛智流动至无常时。舌烂口中犹不易志。又如大经第五云。我今为诸声闻诸弟子等说毗伽罗论所谓如来常存不变。若有说言如来无常云何是人舌不堕落。又云。若有说言如来许畜奴婢仆使舌则卷缩。如是乘戒两门谤皆舌坏。故知若言事相者。不见一代独显之妙不见般若付财之能。般若融通与法华何异。二乘于昔自无悕取。至今方云不求自得。已今当妙于兹固迷。舌烂不止。犹为华报。谤法之罪苦流长劫。具如止观第四逆流十心中说。次若得下。明得中又二。先正明得。次摄大乘下重破教道初文又四。初约法以明得。次约三世佛以明得。三举涅槃以释凝。四结劝。初文者有一毫之善咸至菩提穿凿权实牢笼本迹。故云意气博远大小互入。故云更相。越教相接故云间入。从浅至深故云绣淡。取机显秘故云精微。味味益遍故云横周。俱至法华故云竖穷。次二万下。约佛者应具如五佛章门。今略指灯明弥勒等耳。承上曰仰。虽佛无优劣。我既施权同彼显实。高尚实理故云仰同。三释疑者。疑云。法华既已显实涅槃何复施权。故即释之。释言赎命重宝者。涅槃十四云。如人七宝不出外用名之为藏。是人所以藏积此宝为未来故。所谓谷贵贼来侵国值遇恶王为用赎命。财难得时乃当出用。诸佛秘藏亦复如是。为未来世诸恶比丘畜不净物。为四众说如来毕竟入于涅槃。读诵外典不教佛经。如是等恶出现世时为灭诸恶为说是经。是经若灭佛法则灭。今家引意指大经部以为重宝。若消此文应有单复两义。所言复者。谓乘及戒。若言不许畜八不净。此是戒门事门。若说如来毕竟涅槃及遮外典。此是乘门理门。以彼经部前后诸文皆扶事说常。若末代中。诸恶比丘破戒说于如来无常及读诵外典则并无乘戒失常住命。赖由此经扶律说常则乘戒具足。故号此经为赎常住命之重宝也。所言单者。唯约戒门。彼经扶律。律是赎常住命之重宝也。所以法华明常已足。更说赎命者。为护圆常郑重殷勤。如人抵掌重叮咛耳。说文云。抵掌者侧手击也四结劝中云观此等者且如诸法实相。即云百界千如心佛众生三无差别。乃至本因为今弄引。岂以劣见称此经王。莫以人情局彼太虚者。勿以世情偏取如来赴机之说局彼法华博远意气太虚之量。次斥教道中二。初举论师谬谓。次今试下。明今家斥失。初云摄大乘十胜相者。彼论始终秖明十种胜相之义分为十品。论初云。菩萨欲显大乘功德依大乘教说如是言。诸佛世尊有胜相义所说无等过于余教。言胜相者有十。一依止。二应知。三入应知。四因果。五入因果修差别。六于差别依于戒学。七于中依心学。八于中依慧学。九学果寂灭。十智差别。论文先列。次生起。释初胜相。明第八识生十二因缘义。言依止者。谓所依也。真谛所译则依庵摩罗。后代诸译并依黎耶。如其各计成自他性。一论二译。尚生二计况诸部耶。论师以黎耶依持破于地论。故云翻宗。翻者改也。令地论宗破归我摄宗。次明今家斥中为八。初总。举迹中十妙。次别。以初妙比破。三四悉下以逗机比决。四彼直下斥偏。五因缘下展转比决。六当知下结叹。七天竺下举胜况劣。八思自下结。初如文。次文者。且以迹中十妙之初境妙少分比彼十胜相之初相全分。于少分中尚有所漏。四句之中但得自他一句而已。故上斥云有所漏也。况破则俱破立则俱立。不同彼论唯计一句。故今文云不思议因缘。岂同论文黎耶。摩罗自他因缘耶。文虽双举计必偏执如新旧两译。亦如地论南北二道还成性过各计不同。今不思议离四性计。岂同彼论各计不同耶。三逗机中四悉俱立不同彼论唯立一句。四斥偏中彼计一句为一道。不见下举今得显彼失。四味增减为开合。顿渐可知。由教行别故情智等不同。第五意者境妙有六。其但得一少分故也。况复余耶六当知下结。鳞沓重积等者。十妙生起如鳞。皆具诸法如沓。于一一妙若鳞若沓。亦复如是。第七意中真丹义。如止观第二记。八结文可知。次明三谛中又二。初依地教以立名义。次正开章解释。初文中又三。初依他经立名。次依今经例立。三问答料简。初二如文。三料简中先问次答。答中三。初举胜鬘以例涅槃用斥来问。次重举楞伽以例余经用酬来难。三结。初文二。先总斥次释。次例。三结可知。次正明三谛中自三。初又二。先明去取即是来意次正释五文。初文中约别入通点非漏非无漏者。于真谛中点示中道故云双非当教论中既异于空故有双非也。一三三一如止观者。如第三卷显体中及第七卷破横竖中。判中亦二约教约味开如文。六明一谛又为三。初分别。次判。三开。初又二初法次譬。譬中但通云转不转相对以明一谛。即一实谛是不转故也。所言如醉未吐见日月转等者。第二云。诸比丘白佛言。世尊。譬如醉人其心眩乱视诸山川城郭宫殿日月星辰皆悉回转。若有不修苦无常想无我等想。不名为圣。佛便回此醉人之譬。反斥比丘云。汝向所引醉人譬者。但知文字而不知义。何等为义。如彼醉人。见上日月实非回转生转想。众生亦尔。为诸烦恼无明所覆生颠倒心我计无我等。当知比丘无明未吐谓有二谛。本日如一谛转日如世谛。此带实二谛也。若二乘人于转日上复生转想。故二乘人以菩萨俗谓为真谛。故下文云。三藏全是转二即二乘二谛也。是故大经十二七种二谛文末说一实谛。文殊难言。即是如来虚空佛性无差别耶。此难意者。若唯一实如来佛性应同虚空。佛言。有苦有谛有实。三亦如是。如来非苦非谛是实虚空。佛性亦复如是。是则唯一实谛。次判中亦先约教次约味。文中亦且通以转不转。对辨粗妙。若历诸教教教如之。次三藏下约五味中二。先正明。次借地持以显一实。初文略无华严教意者。合在下文云诸大乘即其意也。不烦文故合在下耳。故知文意以证道明中为不转妙。教道亦属带转故也。次借地持中二。初借地持。次寄此文后。约行人。破执初文二。初引文。次正明今意。初有两番意者。前文约行。次文约教。初言地持明地相等者。地相谓地前回向位中道观双流地相现前。登地已去。明真实法称为地实。初地即是初住故也。次文言又教门等者。依教道义。以四悉檀说登地法名为教道。故知初地已上仍存教道。若说十地已证之法即证道也。凡释别义多用此意。具如止观第三记。次今意者。借于此文证权实部。法华已前如地相教道。至法华经犹如地实及以证道。说佛自证名为地实。约佛自行故云证道。次寄此文后。约于行人破执等者。破末代执者。谛虽是妙执故成粗。破其执情不破所执。所执本妙非关人情。开粗如文。无谛者。秖前诸谛理不可说故名为无。若通论者。大小皆有无谛。通即别故别乃成通。如婆沙云。佛经中说一谛无谛。问有四谛义。云何但云一谛等耶。尊者波奢。说一谛者苦谛无第二苦乃至道谛无第二道复次一谛者。谓灭谛。为破外道种种解脱故。复次一谛者。谓道谛。能尽恶道苦故。又佛说二谛者。谓世谛第一义谛。或云世谛谓苦集。第一义谛谓道灭。前合四谛为二。正用此意。复有说者。世谛谓苦集灭。第一义谛谓道谛。评者曰。四谛亦是世谛。亦是第一义谛。如苦集是世谛。苦空无常集因缘生是第一义灭是世谛者。如佛说言如城园林。是第一义谛者尽止妙离。道是世谛者。佛说道谛如筏如山如梯如楼。是第一义谛者道如迹乘。若四谛尽是第一义者。世谛说阴界入第一义谛亦说阴界入。彼小乘中尚开合四谛为世谛第一义等。况复大乘。于中先正明无谛。次问答料简。初文又二。初别约极理以明无谛。次通约诸教以明无谛。前明一谛亦有通别二义不同。故今亦尔。理无二极故同归一无。众生缘异故复历教。初中三。初正立无谛。次一一下判粗妙。三不可说亦不可说下。明绝待即是开粗。次文又二。初四教。次五味。初文二。先列四教。次明判开。初四教如文。次从前不可说去判。次若粗异妙下开。准上下文例应在五味后开。今随便各明于理无失次约五味中。初判次从开粗如前者例前四教开。次料简中有三重问答。初问者通约诸教为问。所言无谛者。秖应如前历教明实别约极理。理即一实如何诸教并论无谛。答意者为破执理而生戏论。是故云无。大小乘教既并有理。是故大小俱论无谛。故引例云。灭本无惑缘灭生惑。如三界利钝一十九使。但破能执不破所缘。今意亦尔。次问者小乘未得执成戏论。是故须破。若实证得理仍是权。是故亦破。今以此意例难于大。既得大小通论无谛亦应大小得否俱破。答云不例者小乘得否俱皆有惑。是故俱破。大乘不得有惑须破。得即无惑得何须破。是故不例。次问意者小乘是权破权名无。大乘是实实谛非无。何故中道亦名无谛。答意者实如所问。于实得者不须云无。今云无者为未得者。次诸境开合者文中二。初明来意。次正明开合六境依文次第。以后后境尽向上合。十如居初是故先以因缘合如。四谛第三。是故次以四谛合二。下去展转以下合上即为六章。初文言命者召也。起也。故以初章名为命章。绝言称叹者。文云。止舍利弗不须复说。绝言叹已。次叹绝言之境即十如也。故云诸法实相所谓诸法如是性相体力等。今更说五境。云何同异者。前已说六境。今以五境与十如义名异义同。余下合上意亦如是故更明之。于中有四。先正明离合。次准前例立随情等三。三问答释疑。四问答通经。以此经义通于诸境。不同他人名义俱塞。般若种种名解脱法身亦尔。多诸名字等具如止观第三记。如此解者则使一切佛教名异。义同无不通畅。若得此意无碍自在。故有开合门来初文因缘合十如者。若得前来十如总释之意。相以据外等来对销因缘义同显然可见。于中为二。先开合意。次正开合又二。先正合。次略指。初又二。前合思议两番。次合不思议两番。二文各有总别两对。初文者先对次结。对中先别如文。次总对者因缘总而十如别故云总。总以因缘合为三道。两番合十如故云也。此两下结如文次后两番者为二。初正对。次若细下辨通别。初文先标次对对中先别。亦是别。别以缘对如。次总者。亦总合以为三道。三道即理性三德故云在内等。次文云四圣节节有异者。如前释中四教诸圣各各不同。居在界外莫不皆有十二有支。如止观摄法中因缘逆顺等各有其相。以前四圣同为圆释。如前释中云无明转即变为明等。总释中云三道即是性德三德。故云在内成性。二乘菩萨应从次第何故合耶。且从久远种性边说若从末说应须分四。次以四谛合如缘者。若知苦集秖是缘生道灭。秖是缘灭十如自分界内界外。各有生灭等何俟更合。为不了者谓名义俱异故合令义同。皆取器类大同总略而会。若更缕碎恐烦杂故。如无量无作中云界外四圣涅槃者。涅槃之名通大小故。且用言之。故云亦是般若解脱亦是法身也。四谛合因缘者。但知因缘有生无生等四谛。有世出世各各合之文相最显。次七重二谛合于如缘及四谛者。若知俗谛秖是苦集真谛。秖是道灭四种相入故成七种前之四谛既已与如缘合则七二合三了了可见。亦为未了故重合之。今亦不委细但通总而合。七中但是属界内俗即对界内二种苦集。属界内真即对界内道灭。复有一俗含于真俗故云有边无边可对界内四谛。复有一真含于真中故云空不空边则分对两处道灭。界外苦集例此可思。乃至例于如缘可见。次五三谛合上四文者。若得二谛三谛离合之相。二谛既已合上三竟。即知三谛与上四同亦无俟复合。亦为不了者耳。又复更欲取器类同者通总而合故重合之。如合因缘中文云今且用去即其相也。以五种真是思议灭。亦是不思议生等。亦如五三合七二中前四种不被合等。亦如二俗即是五俗。二真即是五真。即分空不空边空为五真。不空为五中等。并是通总类例而合。故重明之。次一实合五者。前释一实有通有别。今且从别故简权取实。若依通者。应云与四圣十如同。四十二缘灭同四。四谛中灭同。七二谛与七真同。五三谛中与五中同。言有同不同者。与圆中同不与别中同也。不与但空真同也。次无谛中二。先以无合六。次以无合无。初者前文列中唯列六章释中亦因一实便释无谛。今于开合亦对前六。名异义同。别对何妨。言与十如同者。约究竟等边得作此说。若相性等非无别异。如六道相性未名无谛。四圣但得通名无谛。若别指一实唯一无谛。然诸界中莫不皆如故且通取故。次文云诸无明灭诸不可说七真五中等也。次以无合无又二。初合次结意。初文者。若无谛不无无翻成有。故为破执立无合无。次明三意。前文唯约七二谛辨。今以七二谛例余五境其相可识故不委论。三问答释疑中。先问境意。既开权显实唯应一实。何故纷葩六相不同。复相间入情智出没。次答中二。先总明诸纷葩之意次正约味明纷葩之相。于中又二。先法次譬。初文又二。先释次结。初者。此并如来无谋之巧致使说境离合殊途。鉴理之智奚尝增减。然同体妙用不动而运。故能逗物施设参差。照彼妙机理藏平等不谋而感致益不空。故获诸味。若横若竖若显若密。虽种熟脱异。入秘藏不殊。次结可知。譬中先譬次况四问答通经者问可知。答中意者。此经文狭但略指而已。以诸领付并在般若。是故此中指彼所付。今略引当文十如。如文。十二缘中引譬喻品者。虚妄即是无明故也。若已有无明必有十一。方便品者。既不通昔教且约为佛种缘故通该二义。次四谛中既有世间因果必有出世能治。药草中四俱无生故并云空无上。道即道谛。如来灭即灭谛。且从证道以摄教道。故与二义同也。一实谛者。即以所助为名。无谛可见。

　　法华玄义释签卷第六



　　法华玄义释签卷第七

　　　　天台沙门湛然述
　　次明智妙为二。先明来意。次正释。初文可见。次正释中自二。初意者文自为六。先列六章。次依章解释。初数中初六藏。次四通。次三别。次三三佛。次四圆。三佛在果。彼三果无人。故别于此列。圆果有人。故自居因后。次类者例也。又二。先列次结。初文者说其数意。何故以五停乃至十地等而各为一数。故立此门。类例同故且各为一数。若一一位别为一数。太成繁杂故且总云。三藏菩萨亦应云四门遍学。但为出其当体义异故。且从缘事理强弱为类。三佛应云并是师位亦为从教辨三相异故从义各明。三辨相中。若从数类诚为不多。类中多相从相复更少多分别故使尔耳。初辨世智相中云天竺至非想者。语智所依乃至初禅今且从极。忠孝等略如止观记。多识于鸟兽草木之名者。莫过于尔雅。虽安涂割所依但是世禅。获根本定等者用通必依色定故也。故停河等须依根本。停河在耳等者。如大经三十五诸外道等来白波斯匿王言。大王。不应轻懱如是大士。大王。是月增减谁之所作。大海咸味摩罗延山谁之所作。岂非我等婆罗门耶。大王。不闻阿竭多仙十二年中恒河之水停在耳中耶。瞿昙仙人作大神变十二年中变作释身。并令释身作羝羊身。作千女根在释身上。耆兔仙人一日之中饮大海水令大地干耶。婆薮仙人为自在天作三目耶。罗罗仙人变迦毗罗城为卤土耶。婆罗门中有如是等大力诸仙现可捡挍。云何轻懱如是大仙。亦如此土古人张揩能作雾。栾巴善吐云。葛洪陶渊明等。皆薄有术数。盖小小耳。若比西方天悬地殊。法是世间法等者定非无漏不能断惑故云不动常在三有故曰不出。邪慧不能动惑出界故也。次五停四念中。先五停。次四念。初五停中三。先释名。次观能下明停心功能。三数息下。正明用治。但列名对病而已。广如止观第十记。次四念中亦略不列名。但举数对位。至下照中文相稍广。于中又二。初明功能。次初翻下。判位即以功能为其相状。暖法已上四善根者。尽依婆沙文相稍略。今略出论文。于初暖中为五。初正释暖义。次尊者下释暖在初。三于正法下明所缘谛。四从所有下料简释疑。五暖有下明功能。初文者由智观故有暖生。次文可见。第三文中三。先释次料简。三如佛下引证。须缘四谛。四料简中二。初简法。次简品类。初云所有布施尽回解脱等者。婆沙云。西方人作此论。今文略。依彼问云。暖善根有何意趣为何所依何因缘何法何果何报何善利。行几行为缘生为缘起。为闻慧为思慧为修慧。为欲色无色界。为有觉有观乃至无觉无观。为何根相应。为一心为多心。为退为不退。乃至世第一法亦如是问。今文阙问答字便出答文。论答并如今文。乃至忍善根尽回向解脱是其意趣等。唯阙答何法文。应云是有漏法。顶是暖家功用果。涅槃决定因是其利。复有说者不断善根是其利。又问暖法有几种答如文。又问有几人从欲界至无所有处答各有九品并一具缚人合有七十三人。次料简善根品类者。对下三善根以为料简。第二师文似四品意但在三。然越次取者例前九品亦越次故。言但在三者。下下下中秖是下。中上秖是中。上上秖是上耳。暖顶于下三品中是下下下中虽有二品但在于下。忍取中三品之上。世第一取上三品之上。瞿沙说九品上能兼下。故顶有六。忍有八。世第一近真故不可兼多故唯上上。九品既以上兼下三品亦然。故暖有一。乃至忍三。世第一亦唯一种。意亦如前。五功能中言二舍者。言离界地谓自下升上。退时谓失上退下。失得禅时故云失时。次释顶法为四初对上下三善根以辨行相不同。次从复有下释名。三云何下释顶法观相。四从问何故下释法名退。此等诸文全同论文。论云。有云。欲善根有二下是暖上是顶。色善根有二下是忍上是世第一。评家云。不应作是说。应云尽是色界法住定地法圣行法好。今依评家故云色界。此等秖是判四善根以有动等之异对四不同故也。动乃至退分二。不动乃至不退分二。虽同在色界由善根深浅异故。致使差降不同。动谓犹为外缘所动。住谓久住暖顶。难谓暖顶有难。断谓断于善根。退谓退为五逆等。不动等是后二善根准此可知。次释名中顶法望暖于动等并得顶名。复有余师应云下也。又前于动等名之为住。复有余师名不久住及或无难等。若至忍不复名退。三明顶法观中又二。先释。次料简。初文先明能信之观。次此信下明所缘之境。次问下料简。先问。次答。答中先标二谛为胜。次清净下所缘行相。初句总举二谛无过。次句略举灭下二行。具足总合举其八行。能生下明生信意。若世尊下重释信意。以苦集不可信故。故信道灭。此烦恼下总举苦集行相不可生信。受化者下重举道灭是可信故。复有说者。应尽信四者由知苦集故能信道灭。论问亦信谛何故但说信宝耶者。由向对三宝以立四谛。是故作此问也。论云。有说。彼摩纳婆非不信苦集谛但不信三宝。以不信故。佛为彼说。即初文是。复有说者。随行者悦适。即但随已下文是。四释法名退中先问如文。答文者。以行在顶则身中烦恼数起是念恐至忍已无复生处。以激行者顶法观门。是故文中具有二意。一者为烦恼退故忧恼。二者恐退失故。故复忧恼。若能下明不退两缘。一者外善友等。二者内正观也。余文可见。次释忍法者。今文总云三十二心者是。有本云四十二心者误。上下四谛各十六行故三十二。今文从略但总相从缘一时论减。次减一缘至二行一缘在。皆名中忍。至一行一缘在方名上忍。言但作二心观于一行者。婆沙云。减至苦法忍后心得正决定。彼四心同一行一缘。所谓增上忍。如似世第一法中苦法忍苦法智二心同缘。今更依俱舍略出之。论云。从此生暖法者。谓从总相念住后成就已生暖法名。圣道如火能烧惑薪。圣火前相故名为暖。已观四谛修十六行名暖位也。此善根分位长故。能具观四谛及能具修十六行观无常苦空无我。乃至道如行出。次辨顶位者。从此顶善根有下中上至成满时有善根名为顶。亦观四谛修十六行同前暖位。暖顶二善俱名动善可退动故。动善根中顶为最胜。如人顶故名为顶法。忍位是进。暖位是退。此顶是进退两际。犹如山顶。故名为顶。颂云。如是二善根皆初法后四者。暖顶二善初安足时皆唯法念。后增进时则通四念。初安足者谓暖八谛十六行相最初游践四圣谛迹名初安足。谓见道中唯法念住。以暖顶位顺见道故。故初安足唯法念住。后增进位稍容预故。故得通修四念住位。忍唯法念住者。从顶有善根生。名为法忍。忍可四谛最殊胜故。又无退故名为忍法。忍初安足及后增进皆法念住。近见道故。是故初后皆法念住颂云下中忍同顶者。此善根有下中上。下中二位同暖顶位。具观四谛十六行。上忍唯观欲苦。颂云一行一刹那者。上忍唯苦下一行一刹那名为上忍。下品具足观十六谛。中品减缘。所言缘者。上下八谛名之为缘。是所缘故。各十六行故三十二名之为行。能缘行故应知七周减缘。二十四周减行。谓四行观欲苦。乃至四行观欲道。乃至三行观上界道。名一周减一行。如是一一谛下各有三行。与缘名异。从行为名。故三八二十四周减行。一一谛下各有一行与缘名同亦与缘同减。从缘为名但名减缘。是则上界四谛下界留苦唯减三缘。上四下三名为七周。缘之与行皆从后减。故使欲界最后留苦。都有三十一周减缘减行。后但有一行二刹那心观于欲苦名中忍满。唯有一行一刹那心观于欲苦名上忍成就。此中忍位未减道时虽减行相未减道故。故得具观四种谛也。颂云下中忍同顶者。约此说也。若此中忍减道谛时但修十二行。既减彼道心无欣慕。故彼道下四行亦不起得。由此道理。减灭谛时但修八行。除灭道下各四行故。减集谛时但修四行。故于中忍具修十六。十二八四行相。于上忍中亦修四行。虽起一行一刹那心以观苦故起能得得修彼苦下四行相故。问于上忍位减彼三行。何故修彼所减行耶。答虽减彼行不减谛故欣慕心故。故得修彼所减行相。于中忍位修所减行准望可知。于三十二中留苦下一行者。拟入见道故须留也。余三十一如文次第渐渐除之。问苦下一行为留何行答入见道有二种行者。一者利是见行。见行有二种。若著我者留无我行。若著我所即留空行。二者钝是爱行。爱行亦二。一者慢多。留无常行。二者懈怠多留于苦行。颂云世第一亦然者。从上忍无间生第一。唯缘苦下一行一刹那心同前上忍。故云亦然。此是有漏故名世间。于中最胜故云第一。有同类因引见道生故云最胜。皆慧为体皆五阴性定共戒名为色阴。余四阴可知。言苦法忍者。十六刹那从苦谛起一忍一智。如其次第至道谛时初生一忍名十五心。次生一智名十六心满即初果也。于中三。先法。次譬。三料简。初文如向。次譬。譬中先譬次合。譬中云如人欲从己国等者。三界为己国。涅槃为他国。何以故。三界久住为己。涅槃方适为他。十六观法为多财产。一行独往故云不能持去。中忍如钱。上忍如金。世第一法如多价宝。以一行一刹那入真无漏犹如持去。三问下料简。先问。次答。次世第一法者下叹第一义先立全胜。次亦分下分别不同得名处别。先立二门。次释。释中先释分。次释都。初文云见谛不相离者。第十六心为见谛。余十五心为眷属无间续起故云不离。是断惑位故慧力偏多。从见谛后至第三果熏禅成就生五净居。此之五天纯圣所居。故云不与凡夫同生一处。至第四果得尽智时。永断界内思惑垢障。如是后果并由见谛之功故见谛最胜。次三三昧去举况释也。如世第一心得三三昧厌离一切。于无漏法心尚不取故云恶贱何况有漏不应都胜者结上世第一也。言分胜者不能都胜见谛之法。但分胜彼暖顶等法。故世第一亦名分胜。除入者胜处也。又云都胜者从功能为名。此世第一非但胜于暖顶等法。亦胜见谛等法。等者等取修道智行等法。乃至罗汉能开之功在世第一故曰都胜。故从或言下释都胜据功用力强非所证亦胜。问前诸位义有差别耶者。前已最胜得妙果等名通释世第一法。今欲分别故先问起答如文。此不净安般等并在世第一前故世第一于彼为胜为最等。依地亦然。次从又依未至为最去料简依地。从未至至四禅为六地。妙音师说或七加欲界。依欲界身天六人三除北洲。前三善根三洲死生六天亦续生故。第四善根天亦初起唯女男身非余扇搋。颂云。圣由失地舍。异生由命终。暖必至涅槃。顶终不断善忍不堕恶道。第一入离生。委释如论次明初果八忍八智者。每一谛下各一法忍一法智一比忍一比智故。四谛下八忍八智。此是无漏一十六心断四谛下见尽也。次明三果者。虑谓思虑。重思惟前所得真谛无漏之理。或四谛中随思一谛。或唯思灭谛断三界诸品不同得后三果。六品九品三界都尽等。九地中一一皆有九品思惑一一品皆用一无碍一解脱从一地说余地例然故但云九。次支佛以苦集为总。十二因缘为别。若逆若顺具如止观第二记。及前四果广如俱舍贤圣品。次三祇菩萨具如止观第三记。次通教声闻缘觉于一门总相等者。总谓但作苦集观耳。别谓观苦七支观集五支。以自行故但依一门。菩萨为他故于四门。然七地前约自行边亦但一门。入假方便亦须遍习。三藏佛言一时用八忍八智等者。具如止观第三记料简同异。通佛但言断习者。以菩萨时留习润生故。至菩提树下但断残习。别佛又二。先正释。次或言下释疑。或有疑云等觉已断一品此义不然依文释定始从初地终至妙觉皆惑断入位。故断一品入初地。断最后品入妙觉。圆位具如止观第七文中及位妙中并加修五悔等。为入品之前智。次明智照境者为三。先叙意。次料简。三正释。初文破性计成不思议又二。先明破计。次明立法初文先立性计次略不出破但注云云。初文四句堕性者。如止观第三及净名玄等说。若离性过皆不可说故云如别记次明为他随机遍立四悉因缘可作四说。如止观第五记。次料简中先问中智能照境如常所论。境亦能照智不者为显不可思议故有此问。次答中三。先正答。次引证。三举譬。初文者。还依不思议答故能相照。何者。智既是心。境亦足心。既俱是心俱是法界心心相照有何不可。故引仁王证成相照。智处是境。当知境智俱名般若。故得说境及境照俱名实相。次譬中。镜面如文。地生芽如境生智。芽生地如智照境。此譬犹分未是境智体一而展转相照相发故说不可尽。恐妨后义是故且置。次正明智照境中。取向类智照前诸境。前智类中三藏有七通教有五别圆各四。文云七智照二乘十如者。三藏四。谓一五停四念。二四善根三四果。四支佛。通教三。谓声闻支佛入空菩萨。藏通菩萨及别教四十心智皆云两属者。上求未极仍属菩萨。十地亦言两属者。约教证道以分二义。又此二义谓次不次。又此二义复有上求下化二义。总略如此细捒(云云)者。捒字音数。谓庄捒也。今谓安置。对当如庄捒也。如五停去大分有七。委细而言如五停自缘五境不同。如治贪欲但缘六道中可爱十如。治嗔恚但缘六道中可憎十如。余三例说。四念但缘自身心阴六道无常。从暖顶去至世第一或遍上下或舍上缘下。四果但缘声闻法界。缘觉但缘支佛法界。亦应分四果所照不同。支佛又分别闻法不闻法等。余例可知。如是七智皆求拙度。故云总略。六度细作例此可知。次照因缘四谛中。但以当教智照当教谛文相最显。次照七二谛中云八智照显中者。且以别四照别。圆四照圆。若论相入应以通真照通真及圆别两真。别俗照圆真。若接通教必须圣位。若接别者但接贤位。贤位属教故云也。故云可以意得。次照五三谛中。言前七智照无中之二谛者。前三藏二谛既无中道不成三谛。今以二十智照于三谛不可弃七而全不论故便列之。通虽无中以含中故则或二或三。亦且从二为第二句故云属真。次以八智照显中者。通约当教始终言之故云假中。若论二接应言通真照别中通真照圆中别俗照圆中。各对本智及以本境合成三谛。此中便对中论四句结成故云即空等。次明照一实者。此亦置别从通。非但通于四悉亦乃通四四谛故云生灭等。先列四实。次对四教。言前后诸实(云云)者。文但分别四实不同。应更分判诸实粗妙及开权等次明照无谛者。先通序意。次正明照境。初文者亦且置别存通如前说(云云)次前无谛下判。次若就下开上诸智。通论开者非不须悟。此明无谛故斥通无以从别无。别又约证者防语见故。故须言悟。无名近证故须言之。乃至以此一无遍开前来一切诸智同入此无共成实智。即是今经之正意也。当知二十并是空拳。虽复空拳渐诱方便皆不唐捐。况复开时即权而实。今从胜说故曰双非。故权即是非权非实。五明判者为二。先判。次结。初又三。初约智以判。次约知见四句以判。三约五眼。初文又二。初一往略判。次解释。释又二。先明十二为粗。次别教下明后八为妙。于中为二初通明八妙。次又别下料简。初又三。初正明别妙。次常途下破古。三今明下显正。言今明十信至八番为妙者。且约知中胜三藏佛。一往望前八番俱妙。犹带教道故须更简。简中又二。先对简。次双释。初云别教四番三粗一妙。今依地人以存教道十地犹粗何况十信。若且从登地而为证道故二粗一妙。妙觉果头本是实人是故为妙。又亦可妙觉是权故为粗。十地是实故为妙。故云中道乃是果头能显。次释又二。先释别次释圆。先释别中又三。初正判别三粗一妙。次类下举藏通以例别圆三今别下显别例成。初文言初心学者等者。谓仰信中理。登地见中而证。是妙。如藕丝悬山者。大经十六云。若有人能以藕中丝悬须弥山可思议不。不也世尊。佛言。菩萨能以一念称量生死则不可思议。今明圆理难晓但仰信而已。借彼况喻如人闻说藕丝悬山但信而已。如闻生死有不思议理而但仰信。不能一心即如求藏故非圆意。余如文。次约知见判者又二。初列四句。次释释中先约四教明知见。次以佛智摄之。初文又二。先略列三藏及圆。次正释。释中藏圆如文。通教亦以博地凡夫为不知不见。干慧性地为知而不见。发习者为见而非知。见地已去亦知亦见。别教不知不见同前凡夫。地前知而非见。发习者见而非知。登地已去亦知亦见。次以佛智摄之者又四。初略举次如经下引经解释三方便下叹。四如此下结归。初文者诸境本是如来一体权实。为众生故随机且分。今更从本说故云究而言之。次引经释中。既言方便是故属权。既云具足故非异体。既云深远故属实也。复云广大是即权故。方便下。叹意者又三。初正叹言具足等者。具足之权即实而论权。广大之实即权而论实。次境渊下结叹。实境渊深故竖极。权境无边故横遍。横竖之水难量故智不可测也。三唯佛下举果智以叹。四结归中二。初结归眼智。次判。初文三。初明眼智。次一切种智下明眼智所知所见。三此知下明相即。三约五眼者。前明来意者前已明智知。次以知见四句分别以显于眼。眼秖是见。智秖是知。故云为未了者。释中为三。初正明五眼。次约教三总结。先五眼具如止观第三记。今肉眼中言开闭者。不了因缘粗色等为闭。若了为开天眼中云愿智力者。愿智谓超越三昧。超越三昧如止观第九记。身子僻教如止观第五记。满愿秽器者。满愿此音。富楼那彼称。如净名中云。无以秽食置于宝器。无以日光等彼萤火等。破障通无知者。通谓神通。尘沙无知障于化道。今破此惑。故云破障通无知二乘等不知具如方便品。疏云。信力谓五品。坚固谓六根。此即除知以显不知。约教及结可知六明开中二。先约智开。次约眼开。若知见不异眼智故不须约之论开。亦为未了者重为开之。先约智中又二。先总明所开。一十六番须开。次何者下释又二。先释。次结。初又二。初开藏通十二番。次开别教四番。初又二。初明开世智。次开十一智。初又二。初明世智。次略结位。次又二。初若五停下略开十一。次须一一将十二番智来等者略明格位。故此藏七通五随智高下按位进入。当体即按位。进入即不定。次别教。如文。次总判结名。可知。次约五眼者。初明开。次料简。初文二。先总开。次别开。别开又二。先开。次结。初文中初肉眼又三。初正开。次学大乘下引证。三即是下结。次天眼中二。先引经明开。次结初文夺那律所见非真。即指世尊不二相见为真天眼。那律但得弹斥之益不名为开。正令梵王所得天眼即彼有相为不二相故名为开。次决慧眼中。开粗慧眼成妙慧眼故云愿得如世尊等也。决法眼中云边际智满者。决别地前法眼来至等觉入重玄门不思议眼。故下第五卷释圆位中云。观达无始无明源底边际智满名为等觉。即成圆门遍应法界名入重玄。不同别教教道重玄。居妙觉边名边际智满。亦可以佛不可思议用为边际智以为法眼。次佛眼中不复别论但云四眼融入以释佛眼相也。五眼下结可知。次料简中问佛眼至为妙者。问前开肉眼中引法华经六根清净文也。迦陵频伽如止观第一记。言若开者谓若进入论开或入分证等也。次对境明智中自二。先标列。次释。释初文先略明十如意。次对六境。前单明智若不对境后人将何为妙观所托。问前明智中已云照境即是对境明智已竟何烦复立此中一门。答前言照者或对或互通总而说。但云生灭智照生灭境。故修观者未可措心。故今一一明其行相。初明十如如文。次因缘智中。先引经。次释相。初引经云下中上上上者。大经二十五云。观十二因缘凡有四种。谓下中上上上。下智观故不见佛性。以不见故得声闻菩提。中智观者不见佛性。以不见故得缘觉菩提。上智观者见不了了。不了了故住十住地。上上智观故见则了了得阿耨菩提。以是义故。十二因缘名为佛性。佛性者第一义空。第一义空名为中道。中道名佛。佛名涅槃。今文锁释从彼得名。人不见之秖谓因缘为缘觉观法。又婆沙亦云。无明缘行三种不同。若上智观于缘相得佛菩提。若中智观于缘相得缘觉菩提。若下智观于缘相得声闻菩提。以缘有体故转下作中转中作上。故知论文虽有三品但成下智。又准阿含观十二因缘有逆有顺。从无明至老死名顺从老死至无明为逆。生灭皆然。自为藏教中乘观因缘法。大经文通。又欲顺四谛观故并初观受由触等。以现五果受居初故也。次何者下释又二。先总明今意。次历教解释。初文又二。先叙大意。次得名所以。若通而言之教教各有上中下人具如婆沙文意。今从别对故从下以标下等。于中二。先各明。次以四教下结叹。初文自为四别。次历教中二。先释。次明判开。初文自为四别。如诸观法皆从受起者。若支佛人自起观者应如阿含生灭各有逆顺观境。但作此观自灭诸惑。今大小偏圆共为观法。况因缘四谛名异义同。四谛观苦为初门。故今观因缘亦初起苦道。如四四谛苦并居初。故四观缘咸从受起。知苦断集次第不殊。用智见异理须分此四也。初观生灭中又四。初推受以至无明。次推无明以感现报。三观此下用观。四则是下结名。初二文者。推现苦本为知其苦本。复推苦本至现苦者。为知苦本所造不同。轮回升沈不出三有故须起观。起观中二。先观生。次观灭。初观生中二。先通观轮回。次束成因果。以知过现因果故了未现不停。次观灭中二。先明子灭。次无子下果灭。初文三。法譬结。言痴惑本者。痴惑是生死之本故名痴本。问凡观因缘。推因者为识现因能招来果。但断现因以息来果。何须复言无明灭则名色灭等耶答不然。正由能知往因无常故。往因灭方能了现果无常。故破坏现果。以破坏现果故不造现因方乃不招未来世果。乃至逆灭寻之可知。譬中然如因烟如果。结可知。次果灭者又二。释结。释者。智是习果。身是报果。为欲灰身应须灭智。由果缚在智亦不灭。是故相从二果俱灭。起观如道二灭如灭。此约小教方便言灭。大乘不然。次中智者为三。初推因果。次起观。三结。初文甚略。云观受由触乃至无明。余如三藏中说。次起观中二。先生。次灭。初生中三。先观往因能招现果如幻。次今达下观现因能招来果如幻。总束前文故云三世。三有智下引人例法。次无明下观灭即子果灭也。三结如文。上根观中。既云派出不云理。是故知是别。于中又二。谓释结。释中又三。初明观境。次观。此下正明用观。三知因。此下观成。初文又二。初总举。次无明下明派出三道。次文又二。先释。次诸行下总结。第三又二。初明十行观成。次如是下明十地观成。初如文。次文又三。先明能障。次无明下明障破德成。三自既下观成利他。初如文。次文又二。即约因缘开为两番三道也。次上上智观中束为三德故知异别。亦初推因果。次起观。三结。初如文。次起观中体性既即无复生灭。于中又三。标释结成。初如文。次释中三德各一法一譬。三譬相状各约其位。结成中二。先略结成。次何者下结。涅槃从果故名果成。真因道场故名为因。当知四观皆观三世十二因缘。能观智别故使四殊。次判开亦应约四教五味。但文略无。于中又二先略述判开。次又四下明判所以。由境转故方得名妙。此约悟论妙。所以四人用观皆从受起。故知四人初观皆以生灭因缘为境。用观方法则有四别。此生灭境随妙智转方成妙境。境若不转智亦不转。故知虽用妙智境仍生灭。故云不转则粗。又何但妙悟须转。前之三教亦须待转方受教名。如不见三世生灭亦不成三藏之境余例可知。是故深须了此境智。若得此意下去诸智准此可知。仍是待绝之意者。若不转粗成妙故成相待意也。若即粗成妙方成绝待意也。次明四谛者。若了所照名异义同。则能照智准例可见无俟更说。亦为未了故重说耳。于中亦先释。次判开。初又二。先引文立意。次又云下。正释。初文三。先正引经文。次若依下束判经文。三今若下明判所以。初如文。次文者。涅槃十二明上智中智。经意但以三藏二乘对别菩萨。今文义立束前两教为中智束后两教为上智。已下所引并是圣行品文。第三文者为三。先立根对理。次列。三指广。次正释。文自为四。初三藏又三。先重引经文。次释三结。次通亦三。引释结。别教亦三。引释结。释中又三。先重对前辨。次分别下正明今意。三既称下辨异示相圆教为二。先释。次例。初又四。先引次非苦下释。三又云下引证。四如此下结。初如文。次释中但释一非苦余三例知。三引证中。既云如来非苦等故义同也。初并从苦立者。由苦故集由集故道灭。故以苦为本。故云有苦有苦因等。以四谛互指立四谛名。初以三望苦得四谛名。故有苦等四谛之别。次例者。既可以苦为本。亦可以三准集望道灭等以为四也。如云由集故苦由集故道灭等余二准知。余二亦然。如此互指乃成藏通别等三教之义。今以圆望之故云如来非此四四十六。一一教中皆具十六。但随教相义理不同。次判开中。亦名待绝。初文言皆粗者指前三教未会为语耳。即相待妙。次言若谛圆智亦随圆者绝待意也。此与前十二缘文末。境智相望转文同也。次对七二谛明智者为二。先例境略列。次正释。初文又三。初总标意。次上真俗下例上开为七。三内外下列列中三。初略列。次广列。三列三意。次广释中为四。初正释。次例诸境。三问答料简。四夫二谛下斥旧明今经破立之意。初释中文三。释判开。初文自为七。初对实有明二智者为二。初正释。次依教重分别。初文又二。初立二智。次说此下明三意。次更分别者。前约智体说。今约智用说。得此一番则识智体得名所从从于化主及以所化得名不同。而智秖是一。言佛印迦叶者。佛有化他之实。与二乘自行实同。故佛印云我之与汝俱坐解脱床。虽云俱得然自行与化他不同。化他之权意亦如是。故大论云。我有慈悲四禅三昧汝亦如是。如此慈悲本是化他之法。故菩萨得之即成自行。故复印言我亦如是。次明体法二智中先斥三藏。次正释。初文中三藏菩萨毒器缘如止观第二记。次正明中二。先立二智。次明三意。初中云森罗者。世人共闻其言而不甄简深浅。皆指欲界人中五尘。今则不尔既七种中皆指权智所照俗境名为森罗。是则七种森罗不同细简(云云)。下去五重皆先斥次正立等。次判中二。先正判。次叹用判意。初又二。初先举今经明妙。次更比决。比决又二。先约教。次约味。初文中四节。初前四番中。云从析法二智至显中。凡十二种智待前为粗显中为妙者。显中虽在十二之数亦得待前为粗显中为妙指圆真也。次后三中前二粗后一妙。第三复合前四通判云前十八粗后三妙。后三即第七也。故后三中约三意说则自行为妙。亦约悟说。次约五味如文次叹用判功能者。若不约四教五味两重判妙。焉知法华居一代之最。比见读此教者尚反指华严。岂不与夫震地逸敷而不闻不见同耶。哀哉伤哉。于中为三。先总述次解释。三此中下结意。初如文。次何者去释中引华严者。一显华严未会。二所显三教犹粗。于中又四。先引华严。次明谬释。三此释下难。四若得下显正。初如文。次文中世人释云等者。世人意言初住如实智与佛如实智不殊故俱不知。作此说者非但初滥于后亦乃显佛愚痴。故次文斥云其实不允。次难又二。先通难。次历教中约三教破云藏通二佛自无如实智。故不得云于自如实智不知别佛虽得如实智。别初住不得如实智。云何言亦不知初住如实智。若其别佛不知别教断见思位真谛如实智大成可笑。今言别教初住不得如实智者。即显圆教初住得如实智。佛是究竟如实智此义可尔。若言不知全是落漠。故大论八十六云。如实智者有二种。一者具足谓诸佛。二者不具足谓大菩萨。上能知下。岂有具足而不知不具足耶。四显正中云事理二释俱无滞者。藏不知圆于事无滞。下不知上于理无滞。次开中三。谓法譬合。如贱人舍王若过者等者。粗智如舍。妙谛如王。以境妙故智亦随妙。此约境发智说故也。次例余境以立二智中。先总叙意。次正例。初文云二智多有所关等者。非但唯对二谛而已。以二谛境通一切境故因缘等亦应如是。三料简如文。四斥谬立今经意中为八。先举宗以质非。次若破下明宗所凭意。三方便下约今法斥彼人法。四若作下正显其破相。五若但下明教法功能。六世人下结斥。七今若下重叹。八如此下形论意未周。初文中三。先示法相。次质偏。三既不下示宗承所用。初如文。次文中云颇用世人等者。今家章疏附理凭教。凡所立义不同他人随其所弘偏赞己典。若弘法华偏赞尚失。况复余耶。何者既言开权显实。岂可一向毁权。施本为开开无异趣。世人解经。或添以庄儒。或杂以绮饰。亦不同诸论偏申一门。或复通论直申大小。今采以佛经申法华意。遍破遍立。明教指归。余意可知。次明宗所凭教又二。初正指经部。次若巧下明宗中所破。并如文。四破相中先举七二之相。次举三意之相。初如文。次文云又纵广引诸经论等者。世人释二谛义。但广引教释二谛之名。不能分别名下之旨。况七种二谛一一复有随情等三。是故世人但各执教不知教是赴机异说。既迷教旨。当知所引但成三藏随情二谛。能观之智秖成化他权实二智。既不出于初番随情。当知尚阙初教随智及随情智。况余六三意耶。五功能中二。初举初番以况后诸番。次若寻下广举下六番所破。言凡破几外见等者。破一切外人诸宗僻计也。凡破几权经论。立几权经论者。今以法华经意。以为破立故。得遍破遍立。施权故立。废权故破。或权实俱立。或权实俱破。若开若会准例可知。六七可知。第八形论意中云如此破会莫以中论相比者。依向所说。岂比中论末代通经。虽兼别含通。岂能委明二十一种单复开合适时破会逗物之妙结撮始终耶。问一家所承本宗龙树今此何以反斥本宗。答本承观法不承论所破势。论意唯以四句观法破大小执。令末代行者归心有由。若部意所立功归于此。若论破会者未若法华。故权实本迹遣偏废近。久远圣旨于兹始存。故获陀罗尼由三昧之力。师资之宗宛如符契。对三谛中二。先重叙五境。次对境明智。初文又三。初总标来意。次略列三境。三相对立五解释。初如文。次二文者。前单作谛名以真俗等名为便。今欲对境明智境作漏无漏名便也。前亦照境智从权实作名与今异者。若照境时从权实为名。若论境体应名漏等。漏是俗。无漏是真。双非是中。以中对二。得三境名。是故皆云对漏无漏为三法。次对境明智者为三。先标五种相。次境智相入明五。三解释。释中三。先正释。次判。三开。初文又二。先教。次观。教中文自五重不同初番为三。初明三境发三智。次解释。三世人下引同。初如文。次文者为二。先释行相。次今若下结示。初文者下去相入例此可知。三引同中破无明成佛者。此是通教被接菩萨至八地后破无明惑。成别圆初地初住八相佛也。而世人唯知采经文而不知教门深浅。圆入通中又三。先正释。藏智者。不同诸论含藏种子。今以圆教诸法具足含一切法义同于藏。今秖观所入之空即见藏理故云不因别境。以秘密智力能令众生发如此智。次比决。三大经下引证。次别三智为二。先释。次引地持。二障者烦恼障及智障。具如止观第六卷达摩郁多罗释。今家依大品大论开为三惑。是故智障兼于事理。障事智者是尘沙惑。障理智者是无明惑。次圆入别二智中四。初略立。次两智下对前辨体。三引论师意证。四示今意。前三如文。四今意中云前两智是缘修者。今家判在缘修之位属空假观。地人但云地前为缘修不云空假。次圆三智中二。先释。次引论证。并如文。次明观成。于中二。先辨因果。次上明下例智相入。初文为二。初总辨因果。次对三观。初文具如止观显体中初说次三观中二。先引缨珞。次正对三观。初文言缨珞三观具如止观第三记及前后所引。修观义具如止观破法遍次第不次第破也。次今用下正约三观明于观智。次判粗妙亦二。先教。次味。初中二。先判前两都不成三谛故不用。

　　法华玄义释签卷第七



　　法华玄义释签卷第八

　　　　天台沙门湛然述
　　次释后五重文自为五。初明别入中云因于拙教果复不融者。次第为拙。教门所说果理不融。以果隔越不与因理融通故也。余四如文。次开中四。初略以劣况胜。次故大经下引证。三凡夫下释大经文以合今意。四如此下结归。初二如文。第三文中二。先以凡况小。次以小况大。五约一实智为三。释判开。初释中立譬合结。判中云若待十智为粗者。大品十一智。十智同小乘。第十一如实智属大乘。今文大小通立如实。于诸如实中唯圆如实为妙。次开显者。唯开显如实方成妙实。次明对无谛中三。谓立判开。初立。次若历下判。三若以下开。二展转又二。初明来意。次思议下正展转相照。六境既展转开合。故须六智随其开合亦随境转照。若智随境得名是则诸智亦义同名异。名异故各照。义同故传照。是则不可思议境智一境一切境一智一切智。如可思议中尚六界十如结摄一切异名诸境。诸境亦尔。诸智亦然。况不思议大小偏圆互相摄耶。故下结云谛融智融圆成开显法华妙旨。若不见始终妙意徒自云云何益者乎。于中又四。初正明传照。次如此等下义当于判开。传照如判。俱融如开。三如此等下义当开教见理。若见理时一切俱开。四略以智例境也。初文者。秖是以后智传照前境。十如居初故不论智。据理亦应以十如智照于五境。是则六智一一皆能照于五境。如文可见。不须委论。若不解此诸境诸智若大若小更相间入。若判若开互为法界。如何能识法华所宗。岂能了于一心妙境境智相称。如何能见下诸妙文所依所发乃至化他不思议用。妙感妙应乃至眷属并从此生。乃至本证亦不出此。人不见之谓为烦芿。
　　次明行妙中。文自为二。今又为三。标列释。释中初略简粗显妙。次前对下次依章解释。初文又二。初对前境智举粗。次妙行者下显妙。初文又三。初明三法次第相须。次明三法更互相显。三如此下结。初文者。行假智。智假境。智行是能到。理境是所到。到清凉池也。次文者解即智也。智为行本则行藉智生。行能成智则智藉行成。智能显理智生则理生。理未穷故则智未息。故理生则智生。结文可见。问若一心三智为妙行本。乃至一心三智照中道理到于初住清凉池者。何粗之有而斥为非妙耶。答似如所问。今云粗者未见一理而三理乃至一行而三行。乃至六即初后俱三。三一不殊。初后不二。乃至修德性德一念三身等。若如是者方名妙行。妙行者下释其相也。次释妙行中。初标。次释。初言一行一切行者。须约六即以明三德。今言行者多在住前。三法妙显多于初住故也。问一行一切行其相如何。答如四三昧是菩萨行。一一三昧无非法界诸度具足。故一施一戒皆具三谛三智三德。成波罗蜜摄诸善法。是故名为一切行也。次释又二。先正释。次与境智互融。初又二。初引经。次结成三德。初如文。次文言深尽等者。尽即法身。具即解脱。深即般若。如此三德在一心中境即理性三德。智即三德之解。行即三德之观。始从观行终至六根无非妙法。次文又三。先总明。次前境说下别明。三若三下结。初言与前境智一而论三者。一谓涅槃。三谓三德。境是法身。智是般若。行是解脱。当知秖一涅槃而论此三。又境即理三。智即名字三。行即观行相似三也。当知九秖是三。三秖是一。一尚无一。岂有九三。二三如文。次正释中二。先叙来意。次若直下正释。释中先释通途。次释约教。言通途者。还依向妙以立通途未判属一教故也。随教各别自明增数。故曰约教。如诸部中有共教者即其事也。所谓华严共二。乃至般若共三。于诸部中复有同听异闻自成约教。故须有此二种释义。所以列此增数行者。为知行妙遍收诸行摄一切教所明诸行相须之行正在别教。藏通二教亦有此义。而理浅近置而不论。今明圆人境智行三一一具三方名行妙。如行即有具深尽三。依理起解名为智三。理体即是理性之三。此之三三不假相须。复以境智行三用对三德不纵不横。问何故不名增一如增一阿含及毗尼等而言增数耶。答其义实通。若言增一者恐滥增法。谓以一法增而加前法。今言增数但是数增法体无定。或是一法离开增数。或以异法数增前故亦名增数。通途约教二义咸然。是故唯著增数之言。总论秖是法界大体离出万行。初通途文为四。初先叙意。意在略举知其大纲。次释论下正释。三行虽下明不思议相导相发等。四若得此下结叹。初二文者。但可以列数不可以名具。第三文中云针导线者大论三十三文。御导牛者大论二十文。谓得前意以不思议智显不思议行至不思议理。故后文云智如导主等。但约不思议异前耳。次约教中二。初通约四教明增数相。次广明别圆两五行相。为别圆二教行法该广。别虽次第证道是同。是故行门可以相例可以相显。初文三。初正释。次判。三开。初又三。标释结。释中自四。初三藏中二。初增一至三。次广指诸数。初文初者明一法为行者。谓不放逸及他物莫取。于中二。先引经。次所言下释中。前之二文俱有所作已办而不释者。此是果法故不复释。今意明行故但释不放逸。言护心不放逸行者。增一第四佛在给孤独告诸比丘当修一法。广演一法修行广布已便得神通诸行寂静得沙门果至泥洹果。云何一法谓不放逸行。云何不放逸所谓护心。云何护心于是比丘当守护心。有漏心有漏法欲得悦预。未尽欲漏便不生。已生便灭。无明亦尔。问静一处便自觉知。而自游戏便得解脱四智具足。所作等者。一切罗汉皆具四智。谓我生已尽。梵行已立。所作已办。不受后有。今文略举一焉。增二法中具如止观第三记。今止谓戒门。观谓四谛慧。又止谓苦谛。观谓余三。言怛萨阿竭者。古译经论如来三号云怛萨阿竭阿罗诃三藐三佛陀。初句谓如来。次句谓应供。后句谓正遍知。晋宋已来译经皆尔。晋安帝隆安年中僧伽婆译增一云。此之止观佛及弟子皆悉修习即此意也。如婆沙中五百比丘皆云所修止观。展转相赞云。善哉善哉。如来弟子所修皆同。佛亦如是。次增三中二。先对。次引教中。先引。次释。言五部者。弥沙塞昙无德。迦叶遗。婆粗富罗。萨婆多。具如止观第六记。余数略如文。通教增数行为二。初叙意。次正释。初文中云不定部帙者。不同三藏四阿含等别有部帙。今以诸部方等诸般若中但是三乘共行即判属通。次释中二。初释一法。次余数并略。初文又二。初正释。次指广。初文又三。初标。次释。三如是下结。初如文。次释中二。先出论文。次云何下释论意又二。初引论文自释。次今观下正释论文。初又二。初论文自标。次所谓下论中自释。释中二。初略释。次如四大下举类。一切诸法。无不于一和合法中观众多性。以多破一名为一相。以无破一名为无相。故举四大以例知。次正释中三。先法。次譬。三合。法中四。先略释。次若言下纵征。三如是下例破诸法。四此以下结成观相。此即性相二空之相也。一相是性空。无相是相空。是则一大之中余三为他一大为自。既破自他共则不立。初文中推四大相。如止观第二观音观门。但彼兼破转计于一一大开为四句。如因事坚以破情坚。乃至四句皆是坚义。余大亦然。此文依大论。但破四大实法。故于四大更互推捡。地中无三名为一相。地亦自无名为无相。故一相亦无。余大亦尔。次譬中云如前火木如止观第三记。此之譬意通于偏圆。今唯在通也。次别教增数行者又二。初广。次略。初文亦应云不定部帙。指华严方等般若中历别行法即是其相。然方等中多以别行。斥于小行。般若中多以别法展转融通华严正当历别之行。故今略出以为行相又二。初正释。次是一一下功能。初云指华严善财入法界者。彼经一一善知识皆言我唯知此一法故也。言或如幻三昧者。彼法界品善财至摩耶夫人所获是三昧。广如经说。投岩赴火者。善财南行有聚落名伊沙那。有婆罗门名曰胜热。善财见彼婆罗门修行苦行求一切智。四面火聚犹如大山。中有刀山高峻无极。登彼山上投身火聚。善财云我已先发等(云云)。婆罗门言汝今若能上此刀山投身火聚。诸菩萨行悉皆清净。善财念言。人身难得。脱诸难难诸根具难。值佛闻法遇善知识逢善友难。受如法教得正命难。此将非魔所使耶。此非险恶徒党诈称菩萨善知识耶。尔时十千梵王空中告言。善男子。莫作是念。今此圣者得金刚焰三昧光明法门度诸众生。十千诸魔空中劝。十千自在天空中散华。乃至他化天龙八部各有十千修供养已。婆罗门为善财说法。善财闻已心大欢喜。于婆罗门所起真善知识心说偈赞叹。善财投火未至火间即得菩萨善住三昧。触火得寂静三昧。善财言刀山大火触我身时安隐无患。婆罗门言。唯我行此菩萨无尽轮解脱火烧诸众生见惑无余必不退转。见通深浅。算沙者。善财南行至名闻国。于自在主善知识所得算沙法门。自在主言。我已先于文殊师利童子所修学书算印等法门入工巧神通知一切法门。常与十千童子在河渚上共围绕聚沙为戏。因此法门得知世间书算界处等法。亦能治病。一切世法皆知。乃至菩萨算法。一百落叉为俱胝。俱胝俱胝为一那庾多。乃至不可说不可说转等三十重算法。以此算法知无量由旬广大沙聚。悉知内外颗粒多少。乃至亦知十方沙数。知众生数法差别数法名数如来名数。皆能知能说成就大愿。旧经中云。文殊已教我如黡子法门沙聚法门印法门。余同新经。今文依旧经故云相黡。发菩提心等者。善财至一一善知识所皆言圣者。我已先发阿耨三菩提心而未知圣者云何修菩萨行等。次功能中。言皆破无明入深境界者。今文通论一教不分贤圣之位。若于诸善知识所但得俗谛三昧则但破无知名为无明。若入实相则破障中微细无明。多分并约教道不融破无明惑。故云我唯知此一法门耳。证道无隔岂得不知。若菩提流支法界性论以诸知识用对四十二位则皆破无明。但今一家据唯知一。法及以普贤弥勒意望之则自成次第不相摄故。此则全如今家所判。圆教增数。亦先广。次略指。初文且增至十法者。为取十乘观法故也。余行并是当门得益而为始终。今此十法始终具足将送行者至初住故。初一行中若始终论之亦须具十。且以法界为正未及余行。法界即是十中不思议境。言系缘等及一切无碍人等如止观第一记。此圆增数其名乃通体必异渐。止观文中虽以止观释系缘义。今取所系所念即实相境为一法也。言一切无明等者。释上能系能念之功用也。止故永寂。观故如空。此之下重明行之功能。一切菩萨无异行故。皆悉由之出于二死。从因至果。唯用一法智无异照名为等观。行无异趣名为等入。解慧观成寂然止成。两处三界无复过上。匹谓匹类。增二法等者。寂照止观。无作三学无作道品初四念处。言五门禅者。如净名迦旃延章五门是也。取结成双非。以显中道。为圆五门。如云诸法毕竟不生不灭。是非常非无常义。五受阴洞达空无所起。是非苦非乐义。诸法毕竟无所有。是非空非有义。于我无我而不二。是非我非无我义。寂灭之义名通大小。不须双非。即名以显中道之义。即圆五门也。亦名五行等至第六卷更释。六波罗蜜于一心中以六即位度二死岸。七善者。疏云夫七善之语通于大小。今局在圆七善也。一初中后善是序正流通时节善。二其义深远名为义善。三其语巧妙名为语善。四纯一无杂名为独一善。五具足名为圆满善。六清白名为调柔善。七梵行之相名为慈悲善。亦应细分诸教七异以显法华。独显圆七是今文意。始四念至八道具如止观道品中。九种大禅唯在别圆。今意非别。列释具在法界次第。彼亦未分别圆之异。若欲分之约境约智以分行相。十种境如止观。阴等十境唯在三教。今是圆人所观境界。故云十境。观已俱成不思议故。十乘者亦义通四教。今非前三乃至百亿例此判之。次然增数下判前约教又二。先约四教以判粗妙。次约今经重显妙行。前四中圆已属今经。为明行相故重别辨。如前境智皆引当文为证故也。始从一法终至六法。皆是四安乐之相状也。为成增数故以四法同共列之。又四安乐行中。止观应属二法。三业应属三法。誓愿亦属四法。又前所列圆教十数总在今经。然名义等。尚通诸部是故更对增六之法名之与义全属此经。三开如文。次明二教五行。五行具在大经十一。经初云佛告迦叶菩萨。应当于是大乘大般涅槃专心思惟五种之行。何等为五。一者圣行乃至病行。善男子菩萨常当修习是五种行。复有一行是如来行。今家判前所列名次第行。复有一行名不次第行。又前五中通于两义。证道通圆。教道唯别。今释五行。先列章。次解释。释中二。先释。次料简释疑。初释中三。先释两五行。次判三开。初释中二。先次第。次不次第先次第中二。先列。次释。释中二。初正释。次问答料简。初文释中。五行自为五文。初圣行中二。先列。次释。释中二。先引经立意。次正释。初文者又二。初如经下经文。次从此下是文中结示。次从若闻下解释又三。初明依经立信。次明依信立愿。后方依愿立行。初立信者。信于果头灭理及以缘修之行。行要不出三学。先知苦集信此道灭以破苦集。故菩萨发心须以四谛为愿行之本。具如止观第一及第五明发心中辨。次自伤下依信立愿又为二。先自愍悲他。次正明愿相。唯有苦集无复道灭。是则四谛俱无故也。以不了苦集即名为无。次菩萨下正明发愿即四弘也。具如止观发心中明。今是次第弘誓之相。应与前两后一子细以境智相对辨别。今文中总略无复委悉。三发誓愿已下正明行相以填前愿。至无作慧行断十二品无明愿方满也。行相为三。先戒。次定。三慧。初戒中三。谓释判开。初释中为二。先正释。次结劝辨位。初又二初明持根本白四羯磨以为远因。次因是下明由是因本。次出生五支诸戒。初文者。若不尽寿净修梵行。则常住远果何由可克。言尽寿者且顺白四所受势分为言。故于二百五十中。性遮两戒等持无缺。而世大乘语者乃根本先坏。何者谓证真如则大妄居首。三宝交互盗用为先。未善媒房安疑衣钵。受食受药讵思益方。屏坐露坐曾无介意。说法岂求男子。宿载无间女人。如斯等类不可具载。爱见罗刹全损浮囊。身尚叵存利他安在。言罗刹乞浮囊等。广如止观第四持戒犯相等文。因是持戒具足根本乃至无上道者。明定慧圣行并由事戒而得成就。于中先列。次释。初云具足等者。五八十等未名具足。至此白四方名具足。言根本者由此能为道定根本。若此具足复由五八以为根本。言前后眷属余清净戒者。舍堕已下及诸经所制皆名余戒。经列五支戒。前二支戒圣行摄。次一定圣行摄。余二慧圣行摄。故文且通列同名戒故。絓者卦也亦预也。后三非作法是得法者。经列五支戒竟。云复有二种戒。一者受世教戒。二者得正法戒。得正法戒终不为恶。受世教者谓白四羯磨然后乃得。得正法戒者通于大小及定慧等。从受得戒边戒圣行摄。又有二种。一者性戒。二者息世讥嫌戒。经文释讥嫌戒具如梵纲。列诸轻戒及诸愿等。非诸恶觉等者。戒体是觉。离恶觉故名觉清净。故名定共。既云发得根本。通指欲散俱名恶觉。与色定俱故名定共。护持等者种种方便令入无漏故名护持。初离邪见故名正念。无诸见秽故名清净。从相似来通属此戒。故指软等名虽未发乃至罗汉通名道共。复次下寄此位中判道定属戒。以止行二善俱是戒故。故先判已结云动不动俱是毗尼。道定是不动。律仪名为动何者下释。次回向具足者。能回己与他回因向果。至此方得名为具足。先标名。次即是下释中二。先略举愿行。次释愿行。初文以愿行具足得大乘名。前四滥小。是故此中偏名大乘。次弘誓下释。释中三。先总愿指前。次明事行。三广明别愿。初如文。次文者。虽列六度犹戒中摄故六全成戒。言能忍身苦名为生忍。忍心违顺名为法忍。八风秖是利衰等八不出违顺。鸡狗等戒者。此诸外计并属勒沙婆宗二十五谛中。彼云苦行有六。一自饿。二投渊。三赴火。四自坠。五寂默六。持牛狗等戒。谓得宿命智见从牛等中来得生人身。便谓修牛等行而得人身。即便啖草及啖粪等。不知牛等于彼业谢往胜因牵生于人天。亦如婆沙屠儿伽叱缘。及六十二见如止观第二记。次别愿文三。先举菩萨戒中一十二愿。次列大经防护十愿。三对大论十戒以辨同异。初如文。次文二。先列。次与根本五支辨同异。初文二。先列。次结意又二。先标意。次会同。次与五支辨异中。云如医疗病等者。菩萨医王疗众生病不为病污。三与大论十戒对辨者。大经十戒对大论十戒文稍参互今具对录。论不缺即大经禁戒。属根本业支。论不。破不穿即大经清净戒善戒。属前后眷属支。故文中云从根本眷属等两支中出禁等三。论不杂戒即大经不缺戒。属非诸恶觉觉清净支。论随道戒无著戒即大经不析戒。属护持正念支。论自在戒智所赞戒随定戒具足戒即大经大乘戒不退戒随顺戒毕竟戒具足诸波罗蜜戒。属回向无上道支。从五支出文虽如前。若但以论十。对大经十者。论不缺戒即大经禁戒。论不破戒即大经清净戒论不穿戒即大经善戒。论不杂戒即大经不缺戒。与论不缺名同意别。论取缺坏不任故对根本。经取微有缺损故对不杂。论随道戒无著戒即大经不析戒。论智所赞戒即大经大乘戒。论自在戒即大经不退戒随顺戒。论随定戒即大经毕竟戒。论具足戒即大经具足波罗蜜戒。但依此对自见误文亦不须改。次涅槃下结劝辨位如文。次判中初云戒圣行等者。以有浅深故于浅深判其粗妙。以证道同故。故随顺等亦得名妙。今复于次第分对四教者。以次第行竖。与四教行相同故。于中二。先约教判。次约五味。初约教中律仪通摄众等者。大小乘众通用律仪摄其分位。故各依律仪以定位次是故菩萨在大则大在小则小。故知菩萨在小乘众还依小乘位次而坐。在大乘众则依大乘位次而坐。故云用律仪定之故不别立三乘位次。此语藏通菩萨。故云戒法是同。言亦兼通者。但兼通教出假菩萨随界内机顺真谛理耳。别人以中理为真。释具足中先释。次引多文证。其能如是。是名奉律者。观心无生究竟持戒具如波离章中心无内外及以垢净名真奉律。久修梵行等者。此以久在二乘位中名为久修。今闻开权一切万行同归佛乘名为果报。罗睺罗密行者。小乘亦云罗睺罗密行与法华何别。然大小不同。小乘以微细护持为密。如云罗云比丘不曾倚树倚壁不曾顾视不曾与女人一言等。今法华中约其发迹即以迹覆本名之为密。此语本在开权文中。引证意者。谓罗云比丘本持圆妙迹示为粗。故但属判粗妙中摄。复次下约五味判者若约五支。即以初支以为初味。后支为后味。中间为三味。若束十戒为四教四教为五味者。即以三藏为初味。圆教为后味。通别为三味。即通教如酪。别如二苏。应以十行为生。十向为熟。开粗显妙者又二。先更寄相待重问答释疑。次开粗下正明开显。初文即应开粗令显妙戒。先问答料简者。简出粗戒即为所开。乃是重料简于判粗妙文以显开粗。故下结云。此说犹是待粗之戒。他既不曾分于四菩萨别。今问三祇菩萨及大品中三乘共位菩萨为持何戒。若持梵网。何故重仍存四。轻分四篇。今小吉既与僧残共篇。忏法一概对首。况夷愆许忏。许增益受。如是等异不可具之。故知前之二教三乘共行。别圆两教专于梵网。若出家菩萨全用白四而为护他加制六夷与小异耳。余诸轻重各随其教。次文云彼若答云乃至戒何得异者。藏通两经不别列众。但出家者在出家二众。在家者在在家二众。故知还依小乘二众律仪次第。是故二教无别菩萨戒。故大论三十八云。以释迦无别菩萨众故弥勒文殊在声闻中次第而坐。次答云无别缘觉众者。意明三乘同禀律仪。式又等如止观第四记。第一义光等者。心非色故戒亦非色。故心无尽戒亦无尽。故使一切皆摩诃衍。次明定圣行中三。标列释。释中三。释判开。释中自三。初释世禅。又自为二。初列。次释。释中初根本味中。先总释。次别释。初文二先释总名。次释通体。初又三。初释名。次大品下引证。三若能下功能。若能深观根本等者。此已明开权之始见禅实相乃名深观。此本菩萨圣行得作此说。无观慧者尚无念处况生妙定。次隐没下释通体。通论禅体无念处观故。地地须忻厌故。所证不分明故。次正释中二。先标三品。次初修下释。初文言禅也等也者。禅谓四禅。等谓四等即四无量。空即四空。此中明禅乃是菩萨定圣行法。故须明修。不同止观但辨发得略明相者示发不迷。今文修相亦具在修证中。始从根本乃至无漏。又今定圣行亦不须辨理定之相。谓非漏非无漏等义在慧圣行故。故今出世亦且辨观练熏修。初数息依婆沙。其相具如止观第七记。言转缘者依细心中转粗入细。粗细住前之方便也。六行者厌下苦粗障攀上胜妙出。忻三厌三各随用一。展转皆以自地为下。厌自地故名为厌下。八圣种者具如止观第六记。二法动乱者觉观二法也。一知遇不受。二诃责者。知觉观是妨乱之法故云知过。既知过已应求胜定。如何以此二法为妙是为诃责。即以四句捡之名为破析。若修根本亦不须识三假四句。但灭坏觉观亦名破析。内外皎然者。内谓定法。外谓欲身。一识处者。既离觉观得入二禅与内净相应即以内净为一识处。不依内外者。内谓内净。外谓觉观。若能知乐患者知第三禅乐过患也。见不动大安者得第四禅也。忧喜先已除者喜在第二。得第三时已离忧喜故云先除。苦乐今亦断者乐在第三。今得第四则离第三。次修四等言四无量四法平等。于中二。先标修意。次释。释中三。先明摄所。次办修相。三发时下隐没等广明在修证及阿毗昙如止观第九略记。次四空处为五。先标修意。次灭色下略出定体。三方便者下明修相。四复次下明所离相。五指广。根本净禅有三者。问止观中明根本净禅。何故无六妙门。答此六妙门非发得相是故彼无。言三根者。明此三法所被之人非关发得。正明修相故今明之。如欲界散地属慧性故。上界诸禅属定地故。自下升上皆能发者名定慧等。于中三。先结前总标。次列。三释。初文中云相违者。谓暗证不暗证等三相违故也。次释中。初释六妙为四。初释名。次对余二以明行相。三若广下功能。四正释。初如文。次行相中二。初标。次释释中二。先便宜。次略指对治。慧能断惑故能发无漏。若定性多遍修诸定方能断惑。次若作对治复别途者具如禅门。若广明修习等者。大小偏圆皆习此定。但方便各别期心不同次第亦别。故一一禅摄一切禅。今但次第故没诸意。四正释中为二。初总释。次别释。初文三。初略举数。次引证。三示相。初如文。次引证中。言游止三四出生十二者。三四谓十二门禅。出生十二谓六妙门修证各六。加功为修任运为证。今文存略但云游止等。若婆沙中能缘念出入息有六事不同。初数有五。一者满数谓从一至十。二者减数谓从三至一。三者增数谓从一至三。四者聚数谓出入各六。五者净数谓出入各五。问先数何息。答先数入息。以人生时息初入故。随者觉入至咽至脐乃至脚指。心皆随至。止者入至咽出至鼻。心亦随止。观者不但观风息等亦观四大差别之相乃至都观五阴五相也。转者还也。转此息观起念处观乃至世第一也。净者苦法忍去。论次文有料简。问云属何性等。答云属慧性依于欲身通三禅三未至。大论二十一云。以有漏禅治欲。如以毒治毒不获已而用之。今用亦尔。次别释中二。先释。次佛坐下引证。初文自六。但释四文余二略无。具在修证。言释四者应为四文随止复略。初释中。先修。次证。随止可见。次释观中三。初通标。次料简。三释。通言观者。文中标三。通摄一切不出此三。此是通标。今此门意不须假想是故次简。故云初实后慧。次修实下释中二。先修。次证。初修中二。初释。次功能。释中二。先总。次皮肉下别。别中即为四文。初不净。次复观下苦。次又观下无常。次复观下无我。初言内外者且约三十六物分之。具如止观第九记。下三悉是观于定心皆苦无常等。次功能中二。先别明破四倒。次不得下总明除我。虽四不同皆为除我故总别明之。次如是下证相者二。先释相。次是名下结。释中亦二。先正释。次心生下功能。初释中亦四即四念成也。初心眼下不净成。次众苦逼迫苦观成。刹那变易无常观成。一切下无我观成。次功能中亦二。先总。次得下别相成。故与修中前后互列。特胜通明在法界次第委释。亦如止观第九记。于中又为三。初释名次得名。三正释。释中二。先竖。次横。竖中二。初正释。次观弃舍时下功能。初释中自为十六。一一皆有修证不复别论。次通明中二。先正释。次指广。初又二。先修。次证。修中二。先正明。次如是下功能。初修中二。先总举三事。次谛观下别观三事。初文观息。次息本下观身。三观身下观心。此中不复观四念处故但观三。初观息如文。次观身中云四微者是所造四大。谓色香味触。是四细色共为报身故名为微。为地等四之所造故。声非报法不恒有故是故不论。三观心如文。次功能如文。次证中二。先正证。次能具下功能。初中初文心证。次文身息证。初文中云内证真谛空如观解者。如前六妙门中第四观门所解离四颠倒。知天文地理等。如止观第九略记。次指广如文。次明出世禅。先结前。次释。释中三。初标名数。次列。三释。释中自四。今又为三。初正释四相。次明此四观练熏修于八背等一切诸禅。三大经下结地功能。初文自为四别。初明观禅。又二。初自列四门以结名。九想等四通名为观。四皆观于不净境故。次行人下正释。先释九想。于中四。先明观意。次必须下劝修。三随所下能所对辨。四此九下明功能。初如文。次文者从一至九。故云增想。三能所中又二。初略明能所。次破六下广明能所。初文二。初文能治。次能除下所治。亦是略明功能。次广明中亦二初明所治。次能修下明能治。初文三。初标数。次有人下释名相。三此六下过患。言六欲者如止观第六记。次能治中二。初通标。次死想下别对。四功能中二。初明治惑功能。次虽是下明入大功能。初文中九十八使如止观第五记。次文二。法譬。法中云初门者。九想居背舍胜处等初故云初门。能成大事者。菩萨圣人求大涅槃。次八背舍中二。初释名。次正明修。如禅门止观。次胜处。一切处并如禅门非此可具。次练禅者为三。初立名。次上来下立意。三阿毗昙下辨异。初如文。次文云上来虽得八禅者。根本味禅为一。根本净禅中有三。谓妙门特胜通明。观禅有四。谓九想背舍胜处一切处。此四并前故成八禅。此八有间故更修九次第定令八无间。上来八中唯至背舍方始具于九地。自余七门摄在背舍。故练背舍则诸地无间。故云令九次第无间。次熏禅中三。初立名。次前是下辨异立相。三除粗下功能。有二法二譬。初一法譬除垢功能。次一法譬自在功能。除诸间尘得自在故。次明修禅者又二。初立名。次辨相。次九次第定善入熏练背舍等者。即以法华下方。菩萨善入出等。释此中意。于中三。法譬合。此中意者。以诸禅中唯八背舍诸地具足。何者根本味禅但至非想。九想但见欲界依正。胜处但在第三背舍。一切处但在第三四五背舍。唯背舍禅过非想处至灭受想。故知若练背舍。则兼余禅。始从初禅终至灭受想定。次第而入故云善入。奋迅善出者。定法转深出入自在。复从初禅不假方便即入二禅。如是乃至灭受想定。复从灭定从上向下逆次而出还至初禅。其实出入从胜为名。故云善出。超越善住者。以心常住上下诸地故能超越逆顺。今从胜说故云善住。是故经中地涌菩萨善入出住百千三昧即此禅也。入一一禅名一三昧故云百千。此观等四名及相状并在大品大论。譬如画师如世间果等者。由练熏修使背舍深细犹如淡彩。由观练等大小诸乘一切万行从禅而生故如四大。三大经下结地名以显功能。于中四。初引经结名。次地能下明地功能。三一一禅中下结归。四是故下结得名。初二如文。第三文二。初总标。次何者下释。释中二。先明观禅具法。次例练等亦然。初观禅中二。先明具三种念处。次又不净下明具四念处。初文者。且指观禅以之为定。及作法戒名之为戒。以得念处复得观禅并作法戒故名为共。若究竟论共必得灭定及无漏道方乃受名。今此为以义立禅中诸法。故对观禅等以立共名。缘中云境等者。诸戒各有所对持犯等境。分别智解故名为智。戒定之教名为文字。次明此中具四念处。于中二。初略立念处。次复次下明念处具法。此之念处非关报阴故一一文皆著禅心之言。于中二初明横具观练熏修。次问诸禅下明竖具道品。初文又二。初正明具四。次二乘下斥小立名结成地相。言五禅者。世根本禅及观等四。故知菩萨以大悲愿熏根本禅亦成四荣。况复熏等耶。三问下料简问如文。答中又三。初引二论明有无。次引证。三结难。初又二。初正引论文。次举况。初言无漏缘通者通九地也。既通九地岂隔无色。当知下引小况大。小乘尚云无色有色。故知始自根本诸位乃至观练等四无不具四念处。次引大经证无色有色。第三结如文。次明念处竖具道品中二。初问。次答。答中二。先明念处具。次以暖等例。初文二。先略立。次引论示相又二。先示。次初善下以下位况上。次例暖等可知。次例练等三中二。初略例。次然菩萨下明例诸禅具诸法意中二。先誓愿。次明行相。初誓愿中二。先明誓境。菩萨为此境故。故以誓愿而熏诸禅使具诸法。次愍伤下正明起誓。于中三。先悲。次慈。三有四下结。次又诸禅下具六度行又二。初正明行。次一切下结归。四结得名。如文。三出世上上禅中四。初立名。次地持下指地持。三自性下略释初自性一禅。四此九下略况结。初二如文。第三中言自性者。自性居初。是故文中略举初一。彼文六度一一皆九名字并同。如云自性施等。次前根本下判。又二。先约法。次约心。初文可知。次文言根本爱味心中修等者。前以约次第法以判五味。此中若约人判五味可然。如何九种大禅得以爱味心中修等耶。答名同义异。如六度名本在于大。名下之义亦遍世间及界内外巧拙不同。六中禅度岂局于大。故使九禅爱味心修便成有漏。虽用九意不能利他即成自度。故知非但令法体不同亦乃由心而有差别。以此差别是故从心更判五味。次开中三。初正明开。次故知下结示。三四禅中下举况结。

　　法华玄义释签卷第八



　　法华玄义释签卷第九

　　　　天台沙门湛然述
　　次明慧圣行中二。先标列。次释。释中但释四种四谛不复判开者。前之两行并在外凡。虽辨浅深初心立信须明浓淡以标远志。今慧圣行始从初住终至初地行自亲证故不劳判。况历位竖深义同四教已当于判。初地证同义当于开。是故此行不复辨开。若欲判之住前如乳。生灭等四如后四味。所言开者。至初地时地前诸行皆入初地萨婆若海。变为无缘一切法相。具如后辨。今此四四谛虽并在别教。既约生灭等四竖判一教。别教菩萨即此自行而用化他。故十行中横辨此四全为利物。所以四相各附彼教而为相状。故初用生灭教慈悲六度在道谛中明。次无生。无量中慈悲六度在灭谛后明。次无作中于四谛后略言无缘慈悲及明摄诸度及离怖畏得二十五三昧。又复四中皆以苦集二谛并苦前集后。道灭并以道前灭后所以尔者。生灭等四智虽巧拙莫不发足皆知苦断集。先广习道法后取涅槃。故与常仪所列稍异。生灭菩萨既不断惑。故道谛中具诸愿行。无生无量并断惑已方乃赴难。无作既在初地已证以愿满故且略不论真如分满分具诸行。是故于此但明广摄。若通论愿始并在戒圣行初。此中分进。分论故尔。今初明生灭四谛自为四文不同。初苦谛者。苦体常作逼恼迫窄之事不自在故。三苦八苦广如大经圣行中明。皆可见故是显了法故云现相。三界皆苦不出此三故云三苦。三苦如止观第七记。以不起迷著依正者。此中恐剩不字。此集谛慧中先明三恶由迷依正。次明三善由达世间因果过故不行十恶及以十善。善之与恶俱是生长之相故知剩不字。终不下至邪僻失真明十善业道。以一终不字冠下诸句。终不杀他活己不杀也。终不夺彼润身不盗也。终不耽湎不净不淫也。终不隐曲求直不妄也。终不离合至荣辱不两舌也。谓离亲合怨间荣构辱。终不内谄外佞不绮语也。阙不恶口以两舌兼之。终不引纳无度不贪也。终不纵毒伤道不嗔也。终不邪僻失真不邪见也。生长等相者。以由集故复至来世故名为长。由集轮回故名为转。遍起有因故云二十五有相。道灭谛慧中俱云除相者。除是灭家之相苦集是所除道是能除。灭是除已故无能字。从所灭为名故云除相。次无生中文二。先四谛。次愿行。初四谛中自四。并有标结。文相易知。从此下不复分出一一并有法譬等可见。灭中云若有一法过涅槃者我亦说之如幻如化者。大论第五十先引经云。诸天子心念应何等人听须菩提所说。须菩提知诸天子心念语言如幻人听法我应用如是人听。无听无闻。无知无证。须菩提云。我如幻化乃至知者见者如幻如化。历一切法乃至佛亦如幻化。涅槃法亦如幻化。论释云。一切众生中佛第一。一切法中涅槃第一。闻是二事如幻惊疑。谓须菩提错说为听者误。是故更问须菩提。须菩提言。以二法皆从妄法生故。法属因缘无有定实。须菩提作是念。假令有法过胜涅槃能令如幻何况涅槃。涅槃是一切法灭。是故无有法过涅槃者。问若无有法过涅槃者。何以说若有法过涅槃亦如幻化耶。答凡譬喻法或以实事或以假设。如佛说言。若令树木解我语者我亦说令得须陀洹。但树木无解语者。佛为解语人引此喻耳。又须菩提欲引般若之力大故。故云设有法过涅槃者以智慧力亦能破之故云如幻。弘誓约道中云如空中种树者。大论引经云。舍利弗白佛。是诸菩萨所说若能解者大得功德。何以故。是诸菩萨乃至得闻其名得大利益。何况闻其所说。世尊。如人种树不依于地而欲令得其根茎枝叶成其华实。是难可得。诸行性相亦复如是。不住一切法而住生死。不住如空。住生死如种。今文亦尔。虽知道无能治所治能度所度。而常修道以治苦集。以利众生能所俱空而治而度俱如幻化。故无所得。是故菩萨以幻法门破彼幻惑。以幻大悲利幻含识。自他功毕于幻涅槃得无所得。次无量中二。先四谛。次弘誓。先四谛中三。先与小对辨。次此慧下正释。三二乘下对斥二乘以显真正。初文二。先引经。次若是下释经意。初文者。先迦叶难次佛答。难中云所不说者如十方土者。如止观第七记。次四谛如文。显正中脉是苦。病是集。药是道。差是灭。又言诊脉者。总举治病之方。识病如止观中知病。精药如止观中识药。得差如止观中授药。次弘誓等诸行中成种种众生净种种佛土如止观第二记。总而言之无量四谛慧具如从空入假破法遍。次无作中但言苦集即道灭者。发心之来谁不为断烦恼生死广集佛法求无上道。但此教意达道灭体。于生死烦恼之中。故云众生心行中求。此则实知真断妙修理证。故知竖行住行犹迷。回向薄知。初地少证。即其意也。于中二。初正释四谛慧。次如此下明观成具行愿等。初文二。先总立。次大经下释。释中又三先释解惑因缘。次若是下释成四种。三大经下释无作。初文二。先释。次相即。初又二。先迷次解初文者即苦集。言宝珠在体等者。涅槃第八如来性品云譬。如王家有大力士眉间有金刚珠。与余力士捔力触珠寻没肤中。都不自知是珠所在。其处有疮命医欲治。医善方药知疮因珠入其珠入皮即便停住。医问力士额珠何在。力士惊答额珠无耶将非幻化即便啼哭。医慰力士不应愁苦。因斗入体。今在皮中影现于外。斗时毒盛不觉珠入。力士不信反怪医欺。医令执镜乃自见珠。斗疮如集。入体如苦。镜喻于道。珠喻于灭。唯有忧悲如但有三苦。无复欢喜如无圆解。若解疮体即是珠体者。即知苦集即是法性。以不知故唯有苦集。道灭下相即可知。迷解在人体恒相即。次释四者。体既相即。虽复名四体实非四。故言四非四也。圆融四谛秖是一实。于中二。初正明四谛体即。次四既非四无量下融通地前。初如文。次文者又二。先融次结成三谛。初文者收地前诸行无量亦非无量。何但无量亦非无量则住中空亦非空。次何但下结成三谛。先结。次引证。初文者揽前二谛非二谛故成中道双亡双照即结成三谛也。双非即亡空亡假故。名为寂。正入秖是入中故名为照。而亡而照故曰双流。不同通教但空偏假立双流名。与而言之四教俱有双流之位而行相各别。次引大品文者。先引。次寂灭下释经意。初文者即是三智显前亡照。经文初总标一切种智即寂灭相。从种种下论文释也。名一切种智者结。次从寂灭相去今文释经意也。遮流约智用。亡照约智体。从无心下转释智体。智体成就不须作意亡照而常任运而寂而知寂即是亡。知即是照。依次第义即在初地。不次第义应明六即。大经云下释无作中言无苦无谛是实者。涅槃十二云。真实之法即是如来虚空佛性。文殊问言。若如是者。如来虚空及与佛性有何差别。佛言。有苦有谛有实(乃至道亦如是)善男子。如来非苦。非谛是实(虚空佛性亦尔)苦秖是俗。谛秖是真。实秖是中。今从胜说但云是实。诸法皆尔是名无作。故经又云。复次善男子。言真实者即是如来。如来者即是真实。真实者即是虚空。虚空者即是真实。真实者即是佛性。佛性者即是真实。故知虚空佛性秖是中道异名耳。四谛俱实故名无作。次明愿行观成具法中三。先略引。次引地持等广释离五怖畏等。三约大经广明二十五三昧。初文又七。初明得无缘慈悲。次修色下明具道品。三遍舍下明具诸波罗蜜。四修此下结地名离五怖畏。五得入下明具二十五三昧。六我性即实性下明具真应二身。七此地下明具四德。初文言无缘慈者。慈具三种亦从胜说故云无缘。具如止观第六记。次文云一切道品无不具足者。但具不思议念处一切诸法于念处中无不具足。今此四念处中但举身念。余三念处及六科皆略。枯荣如止观第七记。三具诸度中若合十为六成无作六度。如止观第二记。彼修此证。首楞严者。具如止观第一第二记。八自在者。大论名八神变。大经名八自在我。言神变者。无而歘有有而歘无。言自在者。不谋而运一切无碍。故与大论义同而名小异。今略出经论以显相状。言八神变者。一能小。二能大。三能轻。四能自在。五能有主。六能远至。七能动地。八能随意所作。言作小者。令自他身及世界等极如微尘。大及轻举准说可知。言自在者。谓大小长短等。言有主者。现为大人心无所下。言远至者。有四种。一飞到。二此没彼出。三不往而到四一念遍到十方。言地动者。谓六及十八。言随意者。一身多身山壁直过履水火蹈虚空四大互为等。八自在者。大经二十云一者能示一身多身数如微尘。二以尘身满大千界。三以大千身轻举远到。四现无量类常居一国土。五诸根互用。六得一切法而无法想。七说一偈经无量劫。八身如虚空存没随宜不可穷核。四明得名中初结地名。次离五怖畏中又二。先略标列。次大经下释。用大经等意以申此文。然离畏之名实通大小。以三菩萨至圣位时皆能离五怖畏。三藏菩萨至第三僧祇即能离畏。是故此言通于大小。如杂含中亦云成就四力离五怖畏。五怖畏名与地持同。言四力者。一觉力。二进力。三无罪力。四四摄力。言觉力者。善不善罪不罪习近不习近卑法胜法分别法无分别法缘起法非缘起法。皆如实知是名觉力。精进力者。谓四正勤。无罪力者。谓三业无过。四摄力者。谓爱语等。若辨异者。其名虽同。宽狭巧拙长短曲直不无差别。次释大经意者。一一皆先举经。若言者并是引经。即无等言即是解释。并可见下文复有地持及章安私释故不复委论三昧三身四德等。次引地持等广释中又二。先引地持。次私释。初文又二。先地持。次引地经地论同。初文中言众具者。谓资身所须。夫有恶名者于他有求不能益他。故无求益彼常离恶名。我见是见惑。我想是爱惑。二惑若无故离死畏。此位必在实报土生。尚无方便及小乘恶道。况有界内四趣恶道。大众畏可知。次地经同者又二。初引同。次十地下以论三业料简。初言同者华严十地品同也。经释初欢喜地中离五怖畏云。是菩萨离我相故尚不贪身况所用物。故无不活畏。复作是念。我若死已所生必见诸佛菩萨。故无恶道畏。我所志乐无与等者何况有胜。故无大众威德畏。心不希望恭敬供养。我当供养供给一切众生。故无恶名畏。远离我见无我想故无有死畏。又广发诸愿。一一愿下皆云广大如法界。究竟若虚空。尽未来际。尽一切劫。然此诸愿以十大愿为首。又以十不可尽法与众生愿。何等为十。一者众生不可尽(下九略不可尽字)二世界。三虚空。四法界。五涅槃。六佛土。七佛智。八心所起九起智。十世间转法轮。若众生等尽我愿乃尽(上九句皆尔)而众生不可尽乃至转法轮不可尽。我诸愿善根亦不可尽。乃至第十地。一一地中皆是解脱月请乃说。第二地说观十善。第三地说观多闻。第四地说作循身观四住处乃至八道。第五地说知四谛及知诸世间法。第六地说十二缘观。第七地说观佛功德起方便行。第八地说一切佛现身观。莫舍忍门劝观常住。入无功用心。是菩萨现十种身。谓于众生身作己身国土身业报身声闻身辟支佛身菩萨身佛身智身法身虚空身。次国土身作头亦如是。乃至虚空身作头亦如是。乃成百身。第九地说知一切法差别。知四乘相为众生说。四乘相者。谓声闻乘相。支佛乘相。菩萨乘相。佛乘相。第十地亦云知四乘相。乃至差别乐说一切法门无边法门。以此验知是别教地相。故至第八地始观十种身。今文依地论略释。与大经初地离五怖畏得二十五三昧同。次料简中二。先引论文。次解释。言爱善道等及无爱憎身者。不于善道起爱恶道起憎名无恶道畏。不于善恶身起爱憎名无死畏。私谓去章安三释。初一番约离五怖畏故无作苦集坏。为显圆道灭故故云无作。纵使地前行次第行至此据位亦是无作苦集谛坏。准此应云离界内外两五怖畏。同体我想不生无界内外依报爱故离两处不活畏。既得常身欲常饶益十界众生故离九界恶名之畏。于同体我见我想不生故离分段变易二死畏。于实报土中受生必常与舍那佛法身菩萨共会故。无方便教恶道畏也。既得法身无过上者。故离大众威德畏。次番约坏二十五有因果故苦集坏道灭立。后番约四谛立故四德成。此之三番宛转相成。离五怖者由有因果坏。有因果坏故四德成就。又应约分段三有乃至因缘三有方称文意。又作此释者。意显怖畏不可孤离。四德不可孤立。乃并由于无作四谛。亦由破于三有因果。三从今释去引经广释。即大师自释。此二十五三昧即大经释圣行文末在第十三卷中具足列名。于中二先正释。次释疑。初又二。先通释别名意。次通释下正释。初文中二。初正明四意。次虽有下简示。初文四义即四悉意。次第对四意如文。言随时等四名者。此二十五名皆是。随时趣尔而立。即是通意。故世界义通下三悉已下三名即是别意。言随义便者如月光日光青黄白等。言对治者如热焰不退欢喜等。言依理者如常乐我等。故知四义即是四悉意也。次简示中言多用对治者。于前四义对治意多。如随便及理犹兼对治。如日光三昧。初出于东即是随便。日能破暗即是对治。月光青等准此可知。唯有注雨一向纯是生善意也常乐我等名虽似理。义而求之。既三谛常破于三常。以三谛乐破于二苦。以三谛我破不自在。故知此三亦兼用对治是故云多。次正释中又二。先释通意。次各各别释。以通冠别令别可解。初言二十五名各四意者。此之四意不出五行从始至终。初意者。菩萨发心本破自他诸有过患。过患者何。谓一一有各有三惑及以业相。第二意者。菩萨为破自他过患。最初发心修习梵行起四弘誓。第三意者。发弘誓已。修于圣行以填弘愿。至初地时圣梵两行。一分成就证第一义天。从是已后方名天行。第四意者。自行既成以本梵行利益于他。即病儿两行。次二十五相者。为欲别别销名示相重广释耳。言一一皆尔者。且约教道历有示相。菩萨元初委知诸有诸过患已。而达诸有四德妙理。总起四弘修于五行。自观三谛行成化物。若得此意。以总冠别文义冷然。次广释二十五相中言其一至其四者。即向通释四意次第对之至下渐略。以广照之或两字三字以示一意。寻之可见。故初注云不委记也。于正释中三。初广释二十五相。次此二十五皆称下释通名。三无畏地下总以妙用结之。初文自为二十五段。初地狱中云婆薮者。方等陀罗尼经第一卷云。尔时婆薮从地狱出。将九十二亿诸罪人辈来诣娑婆世界。十方亦然。尔时文殊语舍利弗。此诸罪人佛未出时造不善行经历地狱。因于华聚放大光明。承光从于阿鼻狱出。舍利弗言。久闻佛说此婆薮仙作不善行入于地狱。云何今说出于地狱得值如来。佛言。为欲破一切众生计定受果报故。善男子。勿谓婆薮是地狱人。何者。婆者言天。薮者言慧。云何天慧之人地狱受苦。又婆者言广。薮者言通广通一切究竟。住于地狱受苦终无是事。又婆者言高。薮者言妙。婆言断。薮言智。婆言刚。薮言柔。婆言慈。薮言悲等。广如初句。经仍广明杀羊初缘。当知婆薮非聊尔人也。调达者。示造三逆现堕地狱。令无量人不敢造逆。当知并是无垢之力也。又示逆中诸行不同有示不回心者如调达伽离。或示回心如阇王央掘。又回心中有障动机发如阇王。有障不动而机发如央掘。示不回心中有发迹如调达。有不发迹如伽离。又发迹中有与记如调达。有不与记如婆薮。婆薮虽不与记引地狱众听方等经。当知皆非实恶人也。余例可知。下去一一文中言过患者。若以三惑为过二十五有无殊。若委论之从人性行即诸地不无差降。于见思中见无差降。思惑稍殊。从初禅去地地渐轻。如初禅人无欲思惑乃至非想无八地欲。若论恶业其名更近。据理秖应在于四趣。今文通至东西二洲。北洲已去但名果报。报名则通。恶业名重故至北洲舍别用通。通名轻故。又准下感应妙中机名应名各有三义。今且从略各存一义。至下二十五感应中。则一一言之。可发关宜赴对应之。又菩萨三业无非益物。今文但云示身说法不云意者。用彼二业不差物机即意之善巧也。故妙音观音中云应以何身而得度者。即现其身而为说法。又云。以应以之言为意业者。应以秖是与机不差故也。又下感应中料简慈悲三世不同。应有法应不同。机复善恶差别。今但直列当知意通。乃至十界文互亦尔(云云)。文虽在下应预知之。于一有中广思其相。开拓演布使听者旷怀。则二十四有冷然自照。若不尔者。将何得名学无缘慈。将何以为圆破有行。义虽次第。依于证道预说何妨。一一皆言破者。次第在初地已上。初地分成。成遂初心故云本法功德。为龙者。如输皮全蚁。如止观第七记。亦如难陀娑竭之流并是大权菩萨。为象者。如菩萨昔为[牛*孛]象自折己牙以惠猎者。鵽鸟者。鵽鸟名也。的刮反。亦笃括反。其状如雉。尔雅云状如鸽。鼠脚无后指。啖母鸟。出沙漠。大论十四云。迦频阇罗鸟有二亲友谓猴及象。递推为尊(云云)。相载游行见者生愧。广如论文。大鹫者。大经第四如来于阎浮提示作五逆天魔外道及女人等。又我示现久住冢间作大鹫身度诸飞鸟。众生谓我实是鹫身。为欲度脱诸鹫鸟故如是示现。鹫者。说文云。黑色多子。手出香色乳者。请观音云。现身作饿鬼手出香色乳等。乃至游戏于五道。故彼经五道偈后总结云。大慈大悲心游戏于五道。恒以善习慧无上胜方便。普教一切众令离生死苦。常得安乐处到于涅槃岸。饿鬼饥渴逼施令得饱满。或游戏地狱。或处畜生中化作畜生形。教以大智慧令发无上心。或处阿修罗较言调伏心。令除憍慢习疾至无为岸。大论第十云。饿鬼常食粪尿洟唾呕吐荡涤余汁。言净于三毒根者。亦请观音偈。破四动者。谓果报及三惑成三不动者。动则兼业谛但有三。业及见思同入俗谛所破故也。诸有皆是。二禅用双三昧者。寄此两支以立双名。双空谓见思俱空。双假谓入见假思假。双中谓于见思同入法界。又以中道双照双亡故名双中。次释通名中又二。先释。次大经下引大经意释成第三文者。无畏地中云种种力用者。明不思议用。如止观第五记释不思议境中。不动而远即其妙义者。指别初地证法性理名之为妙。乃成教行粗而证妙。义似开显。非开权显实之妙。次料简中二。先问答料简。次融会初。文又二。先问次答中引法华云四意具足者。第三卷经破有已下四行偈文四意具足。初破有等二句对治意。随众生下一行二句世界意。有智下一行为人意。是故下一行第一义意。是故前文四悉立名。又以此文销诸三昧四种义者。所破之有即是诸有过患。能破即是本法功德。法王即是结行成就。随众生欲即是慈悲破有。次引涅槃明菩萨破有等以融会者。一者佛与菩萨因果之别。二者菩萨显次第行。佛即显于不次第行。问。菩萨在因法王是果。菩萨是果即是法王。何足显于圆别两义。答。虽是因果。彼是别因。此是圆果。借人标教定非圆因。况以义推及经部验。别圆自显何须致疑。何者。涅槃义通方便别以如来标圆。此经显实开权更无三教方便。以此推验圆别自分。是故菩萨从初地来分分破有。如来究竟故名法王。次明梵行者。始从初心发大慈悲以行填愿。来至初地方一分成。尔时慈悲方名梵行。于中为九。初释名。次以此下功能名立。三菩萨下得名之由。四非余下简非破邪。五以今下结归正体。六大经下引证无缘。七若依下显圆辨异。八慈若不具下反以偏显圆。九以功能结名。此之九文一一皆须约中理破无明无缘慈悲为利他故而为拔与方应此文。经释圣行尽第十三至第十四卷初。明梵行品尽第十八卷。品初释七善。次广释四无量心。既以众生缘等三。释慈无量。余三准例亦应具三。故此中所引并在梵行品内。显次第边判属福德故云法聚。若无缘慈称三谛理则非复福德。约与拔边仍属福德。故今文中须且属福。然体是中道故初文云无二边爱见等。爱见是有边证得是无边。从初以来缘于中净而起慈悲故名梵行。言喜舍者。见诸众生已离二死得中道乐而生欢喜。恐坠二边常于众生起法界想名之为舍。三天行者。涅槃不释指在杂华即华严也。若大论中指华严经名不思议经。当知并是随翻译者取名各别其义不殊。所以彼经从初地已上并是天行所摄。若从初住得二十五三昧。即从此位皆天行摄。经兼二意故初后更显。若次第意至初地时方证无生于中为三。初约释名辨位。次菩萨下明天行所到。三天行下对余四行以辨有行之由。初文言道前等者。道谓自行真实之道。未契实道真如在缠故名为理。故以地前名为道前。初地已上已证实理。复由此理成于后行。初证已后究竟已前并名道中。由此地行理究竟显已。显之理名为道后。自行证后故名道后。今以初地所显之理。复结成于第二地行故云天行。次文破十重已天行方息。第三文言慧庄严等者。一一地中皆以中慧庄严中理依真修行也。第四婴儿行者在第十八文末。今文所列具如经文。但大经文先列不次第行。次明次第。今文先明次第者为成前渐后顿故尔。虽前后不同并是为显不次第耳。于中为三。初正释。次判。三开。初文为五。初正明行体。次天行下与天行对辨冥显不同。三众生下明用行意。四慈善下明机感之相。五渐修下正出行相。初文者福谓梵行位位慈悲。慧谓天行地地观照。二三四文可见。五行相者。彼经初列圆教文云。言婴儿者不能起住去来语言。章安释云。不起即常。不住即净。不去来即我。不语言即乐。即最后文是。次明次第具如此文。先渐后顿。渐中二。先列次引经释成。初文二。先释次结。释中初人天次藏次通后别。结文中言俯同群小等者。肇云仰攀玄根俯提弱丧。初句是上求。下句是下化。理为道本故云玄根。婴儿失故乡故名为弱丧。方便善微名为婴儿。本有真如名为故乡。今用彼意故云俯提。次引经释成中。先藏次通次别等菩萨又次人天后二乘疏释意同。后文又云又婴儿者。厌生死苦则为说二乘乐。以是故知有断不断真不真得不得修不修。后文无譬。观文似如用前所释随机而说。故知乃取别教初地已前圆教初住已前皆名婴儿。初言嘙啝者如前释。次云判开例可解者。例前诸文。约教约味前粗后妙开粗即妙亦应可解。慧圣行及梵天行不云判开。若至其位即云用者何耶。圣行如前说。梵天并是初证法无浅深故无判开。若判者且约梵行从因为论。诸地慈悲递判可尔。今云同小既从人天终至圆教。初心行者同名婴儿。故得于兹以用判等。五明病行者婴儿行后无病行文。自古讲者指前第十卷中现病品文以为病行。彼文具释三障三毒。次明作五无间。毁谤正法作一阐提。后广比决如来具足常乐我净。迦叶次引诸力为难。小大及青牛凡野二四牙雪山香青黄赤白山优钵拘物分陀利(已上是象)人中之力士并及钵揵提。八臂那罗延如是十十增劣十住一节。云何如来如彼婴儿。如来因为迦叶。广说我无始来已离病身等。下文又列三种病人。谓五无间诽谤正法作一阐提。又有五种病人。谓八六四二及十千等。并是示为恶行故也。故与渐次婴儿行同。若准今意例婴儿行既遍大小。病行同恶理亦应遍。于中为二。先释。次是故下结。初文为五。初明行之所依。次若始下明有行之由。三今同下与婴儿行对辨。四以众生下明有病之缘。五或游戏下正明行相。前四如文。行相中云金锵等者。大论中如来示有九恼。四如今文。冬至前后八夜寒风破竹索衣。热病求乳如乳光经具如后。又有调达出血。旃遮女谤。乞食不得空钵而还。琉璃害释佛时头痛。及双林背痛等。若兴起行经有七宿缘。谓金锵马麦头痛背痛出血女谤苦行。广如彼经。次料简中二。先问次答。初问圣行证三地等者。经中戒圣行文末结云即得证于初不动地。定圣行文末结云证堪忍地。慧圣行文末结云证无所畏地。故今判云从浅至深。若不次第一心中证故非条然。梵行者慈悲喜文末结云证一子地。次所文末结云证空平等地。前三是事。后一是理。故今判云行有事理故证二地故以为难次答中为三。初约因果别故有证无证。次又有下约别圆。以判。三又地前下明圆别互融。初二如文。互融中二。初明互融以显文意。次还约别释以辨文相。初言地前非不修圆显圆义也。登地非无有别显别义也。仍依教道故登地犹别次。仍依文别判者又二。初明地前显别。次明登地同圆。初文者如向问中所释从浅至深三地至果各得其名。是故圣行三地各证。当知地前戒定两行虽复立名。未若初地与无畏同结故云至深。次明登地同圆者。即是融前地前诸行。又为四。初融前三地。至初地时并从果摄从胜立此三地之名。次无畏地下。即此三地得名之由。至初地时具四德故得三地名。得非前后故三地同时。三明别圆之意为二。先法次譬。譬中云朝三暮四者。庄周明狙公赋杼。杼字似与反。亦可甚与反。即斟酌也非今所用字即从手。今所用者字应从木亦云栗也。狙者猿也。说文云玃属。赋者布与也。亦平量也。朝三暮四众狙皆怒。朝四暮三众狙皆悦。司马彪曰。三升四升数则不别用时不同。今地前地上明圆明别亦复如是。赴机说异理实无差。四从登地去融前五行自他因果各别。今至初地前次第行至此同成地地中法。尽成地地五行之相。又三。初融自行。次融化他。三诫劝。自行是圣行天行。至初地时同成初地天行故也。次融化他中二。梵行是化他根本。病儿是化他之相。亦是体用。故此三行至初地时同成初地化他体用也。三佛地下诫劝。次明圆五行中二。初约教。次观心。初文又四。初引经立行。次此大下判因果。三举此斥偏。四若圆行下正明圆行。初二如文。三斥中云过茶可说者。别妙觉后犹有实位故可说也。四正明中四。初略立。次如大论下引证。三此经下引同。四今依下依今经广释行相。初如文。次引二文证者。初大论如文。次大品文中云行生修者。大论八十先举经云须菩提白佛。菩萨云何行般若波罗蜜。云何生般若波罗蜜。云何修般若波罗蜜。佛言。色是寂灭故色是虚诳故色不实故应行应生应修般若波罗蜜。受想行识亦复如是。须菩提又问。行生修为几时。佛言。初发心乃至坐道场行般若波罗蜜生般若波罗蜜修般若波罗蜜。既言初后俱行生修即圆义也。故知即行时生生故复修。故经复云。须菩提言。次第心中应行生修等耶。佛言。常不离萨婆若心不令余念得入为行为生为修。若心心数法不行为行为生为修。有人释云行在干慧地生在无生忍修在无生忍后。此通意耳。若准通意例别可知。并非今所用。三引同中又三。初就因果互现故义同。次入室下人法互举故义同。三涅槃下次不次互现故义同。如前所会。四依今经中三。初标。次文云下略对。三云何下广释。初如文。次对中二。先略对。次此五行下融通显妙。既同一实五一不二故不相作。五一灼然故非合。其体无二故非离。不见此意云何欲修四安乐耶。法华三昧行实无凭。三广释中为二。初引文以释五行。次又复观下例以五行用销诸文。初文者五行自为五文。初圣行中亦三。谓戒定慧。初戒圣行中云以圆心离十恼乱者。安乐行中修止观安乐行应离十恼乱。一者毫势谓国王王子。二者邪人法谓路逆路。三者凶戏。四者旃陀罗。五二乘六欲想。七不男。八危害谓独入他家。九讥嫌。十畜养。所离虽近能离妙故。天行中言观一切空等者。彼第一安乐行疏以十八空销十八句。故知毕竟中空即是所观即天然理也。次婴儿病行中。忍恶名病。柔和名婴儿。遮喧遮静等者。喧静譬二谛。二谛望中犹名为辱。中忍能遮故云忍辱。辱即病也。文云下重引文证二行。言能为下劣等者。能为二乘下劣不弊不净垢衣故云忍于斯事。方便附近同其事业。即是同二乘小善也。次以五行用消诸文者。并是初地所用所证所照法门。又为二。初正消初地诸法。次消前来诸境。初文又二。初正消。次若渐引下与别对辨。初文又为三。初消十界。次又一心下消三谛三昧三。又如来下消慈悲破有。初文二释结。初文者。十界皆理故是天行。九界犹苦故起悲。唯佛界乐故起慈。同九恶示九善名病儿两行。圣行可知。当知秖是一心十界即空假中五行具足。次消三谛三昧又二。先正对五行。次以三谛以对二十五有过患。初文者。次第行中既至初地成王三昧。今一心中亦三昧具足。次消自行圆破二十五有过患者。故能于一心中圆破众生二十五有能令众生所见不同。虽复不同不出三谛。三消慈悲破有中皆有引经对释可知。言示种种身至如痴者。病行同恶。始从阿鼻乃至等觉一品无明。皆名病行。能于其中现极恶身故云如聋如哑。说极恶法故云如狂如痴。言踞师子床等者。圆满报身安处空理无复通别之惑。亦无八魔等畏名师子床。宝几承足者。定慧为足。实谛为几。即无生定慧依真如境也。经又云婆罗门者八地已上。刹利者七地已还。居士者凡夫。商估者诸菩萨等现于三土此往他方他方来此。出入者。二而不二是入。不二而二是出。又不二而二是入。二而不二是出。又无量还一为入。一中无量为出。应释出所以(云云)次对教以明机见别故令法不同故与圆对辨。入圆等证者。前文渐引。今明顿入。教道虽有初地之殊。证道无别同成一圆。为显别圆初入之门者。地前仍存权说故立前后二文。依前则次第修于二观。依后则三观圆修。有此不同故成二别。次消前来诸境智者。亦应消前增数等行文无者。略亦可已在五行中收今始从因缘终至一谛。前诸境智若开显已同成一法。故今明行还消前来诸境诸智。对今不可思议之行一行一切行令使同与境智俱成一切行一行。初对因缘者。戒是色故以不思议色对不思议戒。不思议业灭成不思议定。不思议惑灭成不思议智。理无异相故名天行。圆真圣行者。且以毕竟空边名圣行也。即空即中故云圆真之理。俗谛中具一切法。且取善边属戒圣行摄。真谛中禅意亦如是。余文细思对之可见。次约观心中为七。初明来意。次即观下正释三初心下称叹即五品位。四初心下况叹。五地持下引地持释入位相。六当知下结位。七是为下辨异。初二三四如文。五引地持中云自性等者九种大禅自性居初。于此禅中能发第二一切禅也。自性位在地前。一切禅位在初地。三昧具足。三昧是总行。五行是别行。五行皆依三谛三昧故至初地三昧满也。言现法乐者现受法性之乐。种种事禅同一真性。故云种性三摩跋提。利生属俗故引此文证三谛也。次当知次第下判。三若开下开。还望次第若判若开。此中无可开也。次料简中言扶戒定慧者。事戒事定。前三教慧并为扶事法故。具如止观对治助开中说。今时行者或一向尚理则谓己均圣及执实谤权。或一向尚事则推功高位及谤实许权。既处末代不思圣旨其谁不堕斯之二失。得法华意则初后俱顿。请揣心抚臆自晓沉浮。

　　法华玄义释签卷第九



　　法华玄义释签卷第十

　　　　天台沙门湛然述
　　第四位妙为四。初明来意。次但位下略叙诸位权实。三今经下略述今经。四小草下依经广解。初文中言体宗用足者。境体也。行宗也。智用也。次文中言地摄等论别叙一途者。此等多是别教一门义不兼于大小。方等诸经明位委悉不及璎珞。般若诸经明位委悉不及仁王。然璎珞偏存别门。仁王多在圆别及含通意。而并不明辨位之意。尚不辨粗妙何况论开故。知但是当味明义而不辨于始终位意。所言意者诸教何故权实不同。诸味何故增减差异。谓施开废等即其意也。三今经者。先略叙意。次略属对。初中今经明位虽即不及彼之二经明位似细。而今经义兼大小及开判等则诸经未明。何者。如序天雨四华。方便开示悟入。譬喻游于四方。化城五百由旬。并迹门实位也。草庵化城三草二木并迹门权位也。分别功德始从无生即初住也。乃至一生即等觉也。此亦本实位也。庵城被废唯存渚宅。草木并依一地一雨。此是会诸权位咸归一实故云粗判权实文。不尽度者。相传云西方法华布一由旬。次属对中二。初引经。次属对。四广释者。文中自分三草二木及以一实以为六位。初小草中三。初略引经以立。次辨其因果。三人位下正释。释中二。谓人天。人中三。初辨其因。次下品下略明其果。三皆是下重明人主。初如文。次文中人位四轮者。俱舍云金银铜铁轮一二三四洲。铁轮王一洲。乃至金轮王四洲。夫轮王者先行七法。一给施贫乏。二敬民孝养。三四时八节以祭四海。四时修忍辱。五六七除三毒。然后沐浴受斋发誓等。次神宝自应等。人主秖是福中之最。为福之最故报为人主。次明天位自分三界诸天不同。于中先略叙三界天因。次正释。释中初四王有四十住处。略依正法念明四王住处。持鬘天者。俱舍云。坚守及持鬘。恒憍大王众。如次居四级。亦住余七山。身量寿命具如俱舍世品。四天王者。大论云。东方提头赖吒秦言持国主。南方毗留离秦言增长主。西方毗留波叉秦言杂主。北方毗沙门秦言多闻主。此四为王主四天下。四级各有十住处。此四十天名皆从因行而立。三归者准希有经中广校量三归功德云教四天下及六欲天得四果。不如三归依功德多。又如增一中有忉利天子五衰相现当生猪中愁忧之声闻于天帝。天帝闻之唤来告曰。汝可三归。即时如教便免生猪。佛说偈云诸有归依佛不坠三恶趣。尽漏处人天便当至涅槃。三自归已生长者家还得出家成于无学。文云十拍手者。恐是先持性戒加尔所时受三归依寻即命终故得此报。依心不杂故得白名。天胜轮王理数然耳。言十六倍者从胜归故。山河流出者。经中一切皆云流河。乃至亦有酒河等。此四十天并须委悉以其因行而消果名(云云)。峻崖者。河济难度故。果命者。净戒如果。又种果树塔福最多白为色本。如华见者皆生欢喜。以水灭火行慈悲道。和嗔诤故爱欲。说法会生善境故。见净田故。动信心意。令他欢喜如乐游戏。比因释名准此可知。日行天外道说为日曜等者。外人又计北方星不没者。又立世阿毗昙有外道计大地恒去不息。佛破云掷物向前物应向后。又有计云地恒坠下。佛言掷物向上应不至地。有计星不移地自动转。佛言射应不至堋。六欲天因应具十善。今云不杀乃至七戒者。具受分持所持增上故得名耳。世间戒者讥嫌戒也。余有诸天寿命身量等具如俱舍婆沙。此为略知次位不事广论。中草位中二。先定人以判因果。次正释。释中三。先破古。次略示二论。三广释有门二十七贤圣者。中阿含三十福田经。长者问佛福田有几。佛言学人有十八。无学有九。学十八者。谓信行。法行。信解。见得。身证家家。一种子。向初果。得初果。向二果。二果。向三果。三果。及五种含。谓中生行不行上流。九无学者。思进退不退不动住护慧俱。俱舍文同应更检成论。正释中二。先标。次释。释中即二乘也。初声闻中先贤。次圣。初贤中二。先列。次释。释中三。先释名次功能。三正释功能中七贤位已于智妙中略辨。今云爱见四谛者秖是爱见二惑所依。虽有爱见皆属于见。具如八十八使中说。正释中文自为七。初五停治五障。具如止观第七对治中。言苦谛为初门者。后文以支佛集谛为初门。声闻苦谛在初复初观四念处故。支佛无明居因缘首。初破爱取有故。境总观总者。以四观通观四境。境别观总者。于一一境四观观之。境总观别者。以一一观总观四境。三二类知。暖等诸文智中已辨。今明次位略知深浅仍略于彼。若欲广知应寻诸论。七圣者又三。列位。释名。正释。广开具如婆沙俱舍。今文极略足判浅深。释名中云苦忍明发舍凡入圣者。至苦忍已次第无间必入初果。今从后说通云圣人三结八十八使七生如止观第六记。中般为三者。谓速非速久住。准俱舍论总为九种。谓三各分三。谓中生上流也。有行无行生色界已方般涅槃并生般摄。言中三者。谓速非速经久。如迸火星以喻三义思之可知。并于中阴论速非速等。生有三者。一生约速立。二有行约非速立。三无行约经久立。并生色界已论速等也。上流三者。一全超约速立。二半超约非速立。三遍没约经久立。从初色至色末始终有此三人不同。如是三九由业惑根异。言业异者。造顺现业成中般。造顺生业成生般。造顺后业成上流般。言惑三者下品惑成中般。中品惑成生般。上品惑成上流般。言根别者。上根中般。中根生般。下根上流般。断上下分结者。言五上分者。谓掉慢无明色染无色染。言五下分者。谓身见戒取疑贪嗔。故俱舍云由二不超欲谓贪嗔。由三复还下谓身见戒取疑灭尽定如止观第九记。释论二十二。释四双八辈十摄十七。但云那含有十一种。五种正是阿那含。六种阿罗汉向摄。那含五种者。恐是现般一中般三速非速久住。生般一。六种阿罗汉向者。谓有行无行全超半超遍没无色(此私对之)。更加初果向初果二果向二果三果向三果为十七。毗昙一万二千九百六十种者。杂阿毗昙云。阿那含者或五及七八。五谓中生有行无行上流。七谓于中般更分三如迸火星喻。八者。谓五上加现无色及不定。且从五种说谓色五种。从根分十五。谓上中下各五故。约地成二十四禅各五故约性有三十。谓退思护住进不动。谓种性各五故。处有八十梵众至尼吒十六处各五故。每一种那含。有二千五百九十二。何者。约十六处成十六人。约种性六成六倍增之合九十六。约根有三。三倍增之成二百八十八。更以九离欲人九倍增之成二千五百九十二人。一人既尔。五种那含又五倍增之成一万二千九百六十种(论文难见故今略出)言九离欲者。谓离欲界九品惑以为九人也。罗汉有五种者。依婆沙略释云言退法者谓退思法心生厌故。言思法者。持刀欲自害故。言护法者。于已解脱心生爱乐善守护故。言住法者。不退不进故。言进法者。能进至不动故。言不动者。住本不动故。问退法必退耶。乃至进法必进耶。答或有说者不必退乃至不必进。以是事故罗汉有五种。故作是说退不必退乃至进不必进。问若然何故名退乃至进。答退者是退性。乃至进者是进性。以有五种性故罗汉有五种。并法行一人名不动故有六种阿罗汉也。若退果者牵于斯那二果亦失。至初果住法尔然也。此生之中必得不疑。犹如胜人平地颠坠四顾远望不有他人见我倒不即能自起。极至临终亦得无学故也。得灭定人因中既修性共念处。至果时但名俱解脱人。以未修缘念终非无疑解脱也。尽智者。谓见苦已断乃至道亦如是。无生智者不复更断。无学等见者得世智亦名等智。婆沙云所作已办名尽智。从无学因生。名无生智。又曾得而得名为尽智。未曾得而得名无生智。又云解脱道所摄名为尽智。胜进道所摄名为无生智。又云尽智有五种罗汉。无生智唯一种谓不动。此即从根不论解脱道等。又无学等见者。一切罗汉等有此见。自知我是阿罗汉果等有此见故名等见。重空三昧者。谓空空三昧。无相无相三昧。无作无作三昧。空是圣法复修于空击前圣法故名为重。沙门那者。沙门此云乏。那者此云道。支佛集谛为初门者。三乘之人通缘四谛但有总别之异。以随义便故初门不同。顺四谛义故苦谛为初门。顺十二缘义故集谛为初门。顺六度义故道谛为初门。并三藏义也。通教三乘以界内灭谛为初门。别教菩萨以界外道谛为初门。圆教菩萨以界外灭谛为初门。三藏六度缘起及衍人斥小具如止观第三记。于三藏菩萨为二。初立门。次明位为三。初三祇位。次百劫位。三佛果位。于中分凡圣位如文。具如止观记。次通教三乘共位为二。初明三乘同异。次正明位文自分二。初共位如前。次义者文自为二。初二中二。初明立位意。次干慧下正释初文又二。先指文。次立意。次正释者。文相稍广于止观中。若读彼文须知此意。于中二。先释。次结判。释中自为十。初干慧地为四。初通立共意。次而菩萨下立别意。三释四弘相。四从是为下辨异。释四弘中。初誓广。次三誓略。初誓又二。初释。次引证次性地中三。初立共意。次而菩萨下释行相立别意。三如三藏下判位辨异。次八人见地为三。初立共意。次而菩萨下正释。三何者下明立忍所以。次复次下明薄地为三。初立共意。次而二乘下斥二乘。三菩萨下正释。言游戏神通具如止观第五记。次阿那含下明离欲地为四。初立共意。次斥二乘。三菩萨能下正释。四所以下明立地所以辨不同之相。初三如文。辨不同中二。初明观谛用智不同。次故大论下引论证菩萨立名。次阿罗汉地去明已办地为二。初辨异。次引证。次支佛下明支佛地。指同罗汉故云亦如是。次明菩萨地为四。初略立。次略辨。三是则下略释。十地犹受菩萨之名复名为佛地者。以佛地边有菩萨地名。故知始终皆有菩萨位。故云别为菩萨。四齐此下辨尽不尽。次过菩萨下释佛地为二。初略立。次五相下辨异。于中三异。涅槃异中言留舍利者。若下本门中通佛亦言同入灰断者。当教二义不定故。利钝菩萨所见不同故。次简名别义通及为菩萨立忍名等具如止观第六记。今文为二。初释。次料简。初文为四。初来意。次列别位。三对位四是则下结。初二如文。三对位中前九地如文。至佛地中先指前文。通教十地于别但名菩萨地也。次此佛下与三藏辨同异。言三藏佛一日三时照机者。诸部阿含及大论皆有此说。云佛一日三时入定求可度机。以约教门不能常见故也。亦如摩耶经阿难近在于后而便问言阿难今者为在何许又问祇洹何故多乌小近尚自不知岂能任运常照。次料简中初问可解。答中明此通位教相多异致使人师各据一途。于中二。先见。次思。初中三。先出同异。次但通教下难。三若断下纵。次思惑中二。先出异。次兼前总判。略云不可定执者。通义不可定判。教门利他时长机杂故。令尔也。次问答中三。先略判。次何者下释。三此乃下正判。次问者。问大论三处明燋炷等者。谓干慧地。初地。初住。大论四十八明四十二字门即初住已上也。第四十九明菩萨初欢喜地乃至法云地广明修治地业。续此文后即云复次地有二种。一者但菩萨地。二者共菩萨地。所谓干慧地乃至佛地。故知三教明矣。故知此中问意与止观稍似有殊。此以三教为问。见地燋炷置而不论。若得此意则止观文宛然自别。次问利人应无十地者。问意利人既于初地断见。应二地乃至四地断思。六七地成佛。是则无十地耶。答意者教门具有。于利人不制。秖如超果得阿罗汉可令余三果亦无人耶。次问意者别圆若有利人应在地前住前燋炷耶。答意者虽有利钝断位必定次别位为大树者为三。标章。列门。正释。初二如文。释中有三。初又为六。初得名。次位法所依。三无量下通列。四别教下判。五然下判傍正。六既有下结示不同。前二可知。三通列中三。先举四数。次有无量下列四法。三云何下释四法。初二如文。释意者所以四教断伏皆名无量。若断若伏相状非一故通名之。此中皆约菩萨故也。初如三藏云伏见思即指菩萨。今明无量多在出假故。且置二乘故。通教中亦指出假。助谓助别。别教中云内外四谛者。当知别人具四四谛。言乃有断无明义者。若据始终虽登地断。既证道同圆当知教道有断义耳。故今从事且判地前属于别教则回向中伏望于圆理故得事名。圆人破无明位长故指初住去以为无量四判。五傍正者。约别教始终以判可知。六结示同异中二。初略示。次若华严下示教不同。于中为三。先列教。次又断下明教相不同。三所以然者下明不同意初又二。先经。次论。十地论唯释华严十地品。摄大乘第七释第四因果胜相中亦但明欢喜等十地而已。地持中明种性等六位。如止观第五所引论文。十住婆沙。初文但明十地而已。次释地相亦无诸位。大论略出通别文但引例。故知诸论明位粗略。次明教相断伏不同如文。三明意中二。先明圣教大意。次今若下明今家用圣教意。又四。初总列大意。意在为成初心行人入道正意。若无位次将何以为闻贤思齐。将何以越增上慢罪。若赴机异辙任彼所忻。故使如上参差不等。若为成初心教观故且用三经。次诸圣下诫劝修行。三今判下正示用三经意。是故今家不同世人解释经论但依法相列位而已。今一家别位若不依缨珞则位无始终。若不依大品则诸位全无断惑高下用观分齐。若不依涅槃则菩萨愿行浅深相状远近莫知。三经相成佛旨无失。四释三文自为三。初依缨珞仁王中言前四时般若者。古判般若总有五时。一摩诃。二金刚。三天王。四光赞。五仁王。此亦未可全用。虽然摩诃定在仁王之前。何以知然。仁王云如来成道二十九年先已为我说摩诃般若。故知仁王在后明矣。若光赞经准诸经目录。弘始五年四月二十三日译大品竟二十七卷成者是也。后竺法护晋太康元年译上帙为光赞。又朱仕衡译为二十卷。名放光般若。罗什又重译为十卷名小品。支谶又译为十卷名道行。又有人译为五卷名大明度。又有人译略光赞名大明度。又有人译略光赞名大智无极。又有人译名大品。当知光赞秖是大品上帙在后译之故不可以为别时义也。为是义故与仁王天王而为次第者未可全用。法华意虽该摄且名位不彰故但用二经。言地持九种戒定慧者。论文既云六度皆九。今但云三者或以三摄六。或略举三要。然诸位功用愿行法相断惑品类被物广狭依土净秽示迹多少真应优劣对当法门等非可具列。是故今文但明一辙所以不暇广明法相。今顺文体亦不委曲广寻经论恐添杂本文故知依此文相足辨权实也。次总明位中亦约三经。先标。次释。释中二。初约缨珞者列释。次依大品明三观者。问今此文中。将此四义以对三观与大论中释因中总别果上总别等。有何差别。答言异义同何者。空假为因。中道为果。从假入空为因中总相。从空入假为因中别相别人修中初但总相为果上总。若入初地双照二谛为果上别。当知四义与三不殊。别解七位者。如缨珞中明六种性兼于住前信位为七。缨珞六位者。谓十住习种性。十行性种性。十向道种性。十地圣种性。等觉性。妙觉性。应往四教本中寻。
　　三草二木位竟。次明最实位即一地所生之次位也。故前立三教及以人天。今唯在圆。若不至法华开显。安知一地所生。于一佛乘分别说三。此之谓也。故知三草二木各谓自立。蒙一味雨方知一地所生。如彼穷子至临终时乃识其父。是故须明一实位也。为令识父。是故须明前诸权位。于中先标次释。释中文自开为十意。初列十意者。虽同释圆门不无小异。初之四意及第十意正释圆位。余之五意因此便明。何者此既唯明一实之位。不合即明粗妙等文。故此等文应合在妙行文后位妙章初列之。应云一明诸位。次明粗妙及以兴废开显等也。今来此者。欲更重与权位比决及开显彼粗位故也。故先释竟重判粗妙及开显等。问。今此初约通别圆三三句料简至下结文既云与藏通同。初料简中。何故不对三藏简耶。答。一者通是大乘初门。堪入后故。二者二处罗汉名同。故初对通而后兼藏。此十章次第者。理虽无名理藉名显。名下有义方显所诠。义上有名方知诠异。故名义一章最居于首。既知圆门名义。次辨所诠位数。乃识圆位开合不同。虽知位数。位数本为分别断伏。若不识者徒设何为。故次明断伏。既知断伏应明断伏功用不同。既知圆门断伏功用。若不望前诸位皆粗焉知此位诸位中最。既知粗妙。何不纯说一实之位。何用前来诸粗位耶。应知粗妙皆为缘兴。缘既迭兴。事须迭废。法华前教迭兴迭废。约人虽废其法仍存。况大小并兴受益不等。若显若密当座殊源。若横若竖法味差降。时熟化毕咸会法华根缘既同应无异迹。诸粗至此妙理斯均。是故须有开显相也。虽始立名义终至开权。权实诸位理须凭据。虽不孟浪有始有卒。其唯圣人。既是佛之本意不得不委辨其大体。故以十门括于一化。方了法华妙位之意。于中先释名义中二。先指下文。次辨今意。又二。先标列三意。次释。释中自三。今释初意中二。先述次释。述中先述二名与小教同。次结。次何者下释。释中先释初名中。经但述应供之名。今具以罗汉果上三义释之。一一文中皆以偏显圆。言三种意阴者。二乘在彼三中之一。今通言之。故云三种。非谓二乘尽具三也。言意阴者。由意生阴名为意阴。又作意生阴名为意阴。又意即是阴名为意阴。前之两释从因得名。后之一释从果得名。又虽名意阴亦可具五。何者。佛尚具足常色等五。况复因人。但小教中不云界外更有生处。然不了教尚云灭心。何况于色。净名曰。其供汝者。此借净名折挫之言。彼经挫其同于悲境。当知声闻应供义偏。次释后名可知。次释名别义圆。五十二名不异于别。从初至后观圆证圆。止观第六卷末云借下成高。此之谓也。次名义俱圆者。从始至终无非佛眼佛智。言入室等者。皆云如来故知名圆。既云诸法空座。大慈悲室如来庄严故知义圆。次明位数。如名义俱圆中虽并以佛知见之言谓之为俱。然诸教大量须晓位数方能引于行者心期。于中二。标列。次释。释自三。先释数中四。先列古师。次今谓下斥旧。三又有下重述破。四论诸下正明今意。初师意者。并列无位之文。或生臆见未当大途或引经文。不晓圣者意别。是故须破。顿悟初心即究竟者。然华严中位兼圆别。人不通晓两教位意。又复不达圆位始终。直指初心以为妙觉。唯尚顿门成佛速疾。乃成圆教后位徒施。兼成出佛烦重之过故依旧判诚为未可。次斥中三。初总斥中云悉是偏者。约理则证法无名。约事则不无诸位。故知诸师偏从理说。次然下别述难意。前之三师并云顿悟。故总以一顿悟斥之引经失旨其理自亏。故知悟即初住未悟即住前。既许有悟与不悟。何妨两位俱有浅深。乃成五十二位耶。三究竟下引经部所明皆有两意。如何独以无位为语。次重述中二先述次难。初文者。此师意者。兼斥前之三师。故立定言。次今例下以见证为难。又三。先正举权实两证。次引大论譬。三引普贤观证。初如文。引大论中二。先引论。次例论意。谓江海浅深。引普贤观云大乘因有等者。虽俱实相因果灼然。若有因果即有深浅。如止观中及此下文圆渐渐圆四句料简。则圆家之渐冷然可知。次正明今意为三。初总述用位意。次还约下列位数。三今于下释。初文言随顺契经等者。是佛所说契教根理乃如符契故名为契。佛尚赴机以说诸位。末代弘教应顺圣言。若不尔者。如来何故为此凡下遍说诸位。故知皆为令物闻位。欢喜生善破恶发真。即是明位利益意也。故今依诸教如下所引是也。次列可见三释中二。先述今文所立。次广释诸位。初文者。先述次释。释中先大师次私释。前文为三。先正释。次如此下结叹。三若欲下决位。初自为五。初品文者。又二。先述境即圆闻而起信也。一尘中有大千经卷。如止观第三记。次欲开下依信起行。又二。先正明十乘行法。次举下结束示位。初文者又三。初总明行意。次圆行者下总示行相。三略言下别示行相。先举数。次列圆行为十者。即十法成乘。广论具如止观第五初至第七末。今此正意论于教门。是故观法文相稍略故但略列。与前三教以为比决。显经圆意。次行者下明第二品。于中为四。初正明第二品相。次内外下明第二品中十观。三金刚下引证。四闻有下结位。初二如文。引证文三。初引金刚以证能资。次举次品资于前品。三引弥勒论以证能资力大。论云于实名了因等者。颂意正明读诵般若资于实相。是故持诵名为了因。故云于实。降斯已外。但名生因。生因者有漏因也。故云于余福。不趣菩提二能趣菩提者。布施七宝如须弥山福也。受持及读诵此二趣菩提。是故此二名为了因。论文福不趣菩提二句在前于实名了因二句在后。今从义便。于理不违。又准五种法师。于论二文各开为两。更加说法名五法师。今引论文。且存自行。故无说法又不名师。安乐行疏广释五种法师。次行者下明第三品。为三。初明第三品相。次安乐行下引证。三说法下结位。初如文。次引三文者。安乐行可见。次净名文云说法净等者。唯说圆常内心无著故名为净。如引安乐行云但以大乘法答等。故知以说法力内熏自智令倍清净化功归己。意在于斯。大小同然故引毗昙以为类例。若言听法得解脱者。在随喜位初。文意各别相从来耳。次上来下明第四品。为四。初明位相。次大品下引证。三此则下明位意。四事福下结位。次行人下明第五品中二。亦先明位相。次具足下结位。初文二。先总明。次若布施下别示六度之相。故知正行六度文中。为欲略明圆境故。云十界依正俱舍。广明行相。应如随自意及止观正助合行事理不二方名正行。若取其意。但用三藏事六度相。皆以实相融令不二无非法界。即是其相。无畏等施者。论有三施。谓资生无畏法。舍于依正名施资生。略不言法故云等也。次结叹可知。三决位中类如三藏念处位等者。但大小相望俱是外凡。不论内观及境优劣。下去格位一切皆然。一一品中皆应具十更倍增明。文无者略。故十信初复重牒云。令五倍深明也。私释中因向决位。故以五品对于五停。于中为二。初总对。次别对。言文字是法身气命者。例如欲界有漏色身息住命住息尽命尽。法身亦尔。有能诠教法身则住。大乘教没法身岂存。故随喜位内观法身。无读诵息持于慧命。则被觉观破坏法身。正行六度中云即事而理等者。理即是佛。事妨于道。于事会理。使事无妨。妨即是障即事而理无障可论。十信位者。又为五。初牒五品为十信因。次正明十法横竖对十信。三普贤下引证。四入此下功能。五此位下指广所明。初文者。然此中先重牒前五品之初。闻圆起信能习十法。成于圆行。入随喜品。品品渐进入十信位。名为圆位。次以善下正明十法。既由十乘入于十信。故今文义理须具对横竖二意。故先竖对。次引缨珞十信有百以对横文。故知十信与十乘义义同名异。须善会通令不失旨。今比望竖出其横相。一一信中言善修者。由缘实相行于五悔。策勤精进。至第五品得入十信。名为善修。由善修故相似解起。是故十法在相似位。转名信心。乃至愿心亦复如是。何者。不思议境以信为本。慈悲弘誓藉念力持。心安止观功由精进。破于三惑妙慧方遍。于通无塞由决定力元修道品。为求不退。正助无阙回因向果。不滥次位方能护法。内外不动由善防非。于法无爱由大愿力。故得至此名为信心乃至愿心。十法既许初心具修当知信信皆具十法。是则十信有百明矣。三引二经证可见。四功能中二。先正叙功能。次引仁王证云十善菩萨发大心者。亦有人云。六根清净名为顿义。十善菩萨此是渐义。今文所引十善菩萨以证六根。岂应引渐而证于顿。故知二文俱顿明矣。但仁王经语其初后。法华经意论其中间。人不见之徒生异见。五指广教中二。先总举。次华严下引众多文。初云华严法慧等者。彼经不列十信之名。唯于住前观十梵行。自古讲者判为十信。故今引之以为信位。十梵行空具如止观第七记。譬如入海先见平相者。大论六十六云。闻深般若乃至正忆念。当知是人不久授记。如欲见海。发心欲趣。不见树相山林等相。当知是人虽不见海。知海不远。何以故。大海处平无树等相故。菩萨受持般若正忆念等。虽未佛前闻劫数记。自知近于菩提不久。树山等者生死也。又如春树陈叶若落当知是时新叶不久。闻深般若。观行成就亦复如是。仁王普贤观如前引者。仁王偈云。十善菩萨发大心。长别三界苦轮海。次文即云习种铜轮二天下。故知十善是铁轮位。普贤观云十境界等。又云三昧力故六根渐净。具如经说。六根净已为诸如来摩头授记。授记即是入初住也。故知六根即是住前十信位也。引今经意者。既云安乐之行安乐名涅槃。即指初住已上。前通望位。虽以五品为行。今此望证为行。故知明行必在住前。行处则通。通于五品十信。近名有通有别。如疏释云。约远而论近。即离十恼乱。约近而论近。即指在空间处修摄其心。约非远非近而论近。即指不动不退等一十八空。菩萨应须观察如是三法。故俱名近。是则所近之法有亲有疏。故云通别。通疏别深故也。引涅槃意亦与安乐义同。大论意者。即涅槃为所观所证。故知行道亦在住前。亦是如来之行。次明十住位者为五。初总牒信为入住之因。次初发下明三法开发。三举要下明十法分成。四仁王下略引证。五此位下指广教法。初二如文。三从举要言之去十文。即是初住十法。从证受名。故名为住。故仁王云。入理般若名为住住于三德一切佛法。乃至能生后后诸位。位位无不皆具十法故也。故今十法从住为名。后去诸位用此初住十法为因。于中为二。初大师释出初住十法。次私会释。初又二。先正释。次华严下称叹。初文中意言从证者。证不思议名住一切佛法。证三种菩提名住慈悲普覆。证寂照止观名住成就万行。证破三惑遍名住一心三智。证于通无塞。名住佛眼圆见。证无作道灭。名住法身冥益证助道万行。名住神通显益。证圆门实位。名住开显一乘。证安忍内外。名住严净佛土。证无诸法爱。名住诸地功德。此初住证转似为真故也。四引证可知。人见浅深之言。多不晓于圆别之意。具如下辨。亦如止观中文。五指广教者。并是证一分无生。能八相作佛。故云坐道场等。大经云发心毕竟二不别等者。此并迦叶叹初住文也。华严释初住中赞文甚广不能具记。行向地文多是华严缨珞文意。缨珞文虽次第。亦可借用念念进入之言。妙觉位中名大涅槃。十法至此俱名为大。是故文云御车达到犹名为车。自尔已前虽具诸法未究竟显。不名为大。虽有慈悲为无明隔故不名大。虽常寂照所严未穷能严非大。虽破三惑智未周穷。故智非大。虽知通塞塞仍未尽。故知非大。虽得道品道未至极。故道非大。虽用正助正行未满。故用非大。虽复开权理未穷终。故开非大。虽忍二边犹有余惑。故益非大。虽不著位位未至极。故位非大。是故妙觉十皆名大名究竟乘。十法成乘对大车喻。如止观第七。乃至分别此十法中或七或一等。次引证中三。初总标。次广引。三如上下结酬。初如文。次文者又二。初引诸经。次引此经。初引诸经中二。先大经。次大品。初引大经中二。先正引释。次问下释疑。初文又二。先引月爱三昧以证位中智断。次引第二经以证三德。初文又二。初大涅槃下证约智断论法身。次大经下证约法身论智断。合前智断等共显三德。二文各有譬合。月爱三昧梵行品文。次文者。合前三德秖是秘藏次释疑中先问次答。问意者经中耆婆为阇王说。总有六喻。初喻善心开敷。次喻行者心喜。三四二喻善根增烦恼减。五喻除贪。六喻爱乐。云何得知此喻智断。此是通问。答中以仁王胜天两般若助证大经。验大经文义当智断。仁王十四忍者。忍是因义至果名智。今欲通论智断故以智名替忍。胜天王中亦以般若为十四。般若即是智德。彼二经中既有十四智断。何妨大经十四智断。十四义成十五可例。次引大品者又二。先引经。次诸学人下释疑。初文中云四十二字门。云语等等者。南岳释云言字等者。谓法慧说十住。十方说十住者皆名法慧。乃至金刚藏亦复如是。言语等者。十方诸佛说十住与法慧说等。乃至十地亦复如是。又一切字皆是无字。能作一切字。是名字等。发言无二。是名语等。一切诸法皆互相在。是名诸字入门等也。前是事解。次是理解。次释疑中二。先出疑。次但论文下释。释中二。先引论文略释意。次今谓下以字义意释。释中又四。初略引字义。次引华严与字义同同是圆意三经云下引经释四十二字为证。四广乘下引经文次第以证字义。初二文可见。三引经者。经中具释四十二字功德互足。具如南岳两卷中释。释兼三教今意在圆。四引经文次第为二。先正引。次结酬。初文者大品第五释广乘中彼广明三十七品乃至十八不共法已。广释四十二字门。次第六卷发趣品中明菩萨摩诃萨发趣者。从初欢喜地乃至法云地。法云中明修治地业。次发趣后出到品中须菩提问。是乘从何处出。到何处住。佛言。无人乘而到干慧等地。是故结云经文次比。次正引此经为二。初引分别功德法师方便品。通证始终圆位。次引譬喻及序。别证四十二因果之位。初文者。初明因位。次又云下证果位。初因位中二。先引两品证内外凡。次引方便以证圣位。又二。初正引次引南岳释证证中又二。先以事证谓开等。次引理证同证实故。次果位可知。次引两品中初譬喻意者。宝乘是诸子所乘。乘必从因至果。果必究竟道场。既先游四方。非因何谓。诸声闻等既得记已即入初住。验知即是真因位也。此因无易。故云直至。次序品意者。凡为序者作正弄引。睹引知正应不徒施。以正宗中谭实相因果故也。用正验序始末炳然。是故四华从天然理毕竟因空而雨果佛。使见闻者莫不修一乘因。感一乘果。故复及诸大众。故知表因真位明矣。言结酬者如文。炳明也。故知前以无位难者不然。三料简中二。初料简品位次以四句料简开合。初文又二。初料简品位。次末代下劝诫。初又二。先料简品。次此诸下料简位。前是缨珞。次是料简涅槃大品。品位相成共显一义。观心不须料简。初问如文。答中言法爱者。即真道法爱也。次文中意者。虽用涅槃不可定执。何以故。非证不知凡明位者。但是为接凡下等耳。于中二。初恐失佛旨。次如此下明诸位非圣莫测。初文中云若专对当法门乃至别解别执等者。如是圆位。若不以四十二字门譬之。不以一心三观为行。不以无明重数意消。但专对当大经次第五行十德法门。寻者多生次第别见。次明难测中三。初总明难测。次引华严证三且置下引例。又二。初引大师举极浅位以明难测。次又且下展转比决。初文二。先叙事。次章安述。初文中云一旋陀罗尼者。此经列三陀罗尼。下文释云。旋假入空名之为旋。旋空入假名百千万亿。中道实相名为法音。今举三中之初。以劣况胜。故云一旋。约位竖明虽在六根七信已前。今通明之乃在初心。次文中言此语有意者。如智者大师。初见南岳。所证之法。即此初陀罗尼也。何由可向下类人说。令他解己所证法耶。此即章安述大师己证可知。次比决中二。先约内法。次约外事。内法又二。无漏方便及以事禅。言斫轮人等者。庄子云。知者不言。言者不知。如齐桓公读书于堂上。轮扁斫轮于堂下。释捶凿而上(去声)问桓公曰。公之所读者何耶。公曰。圣人之言。曰。圣人在乎。公曰。死矣。然则公之所读者。古人之糟粕也。公曰。寡人读书轮人何得议乎。有说则可。无说则死。轮人曰。以臣之事观之。斫轮徐则甘而不固。疾则苦而不入。不徐不疾。得之于手而应于心。口不能言。有教存焉于其中间。臣不能喻臣之子。臣之子亦不能受之于臣。是以行年七十而斫轮。古人之意不可传者死矣。故知公之所读者古人之糟粕矣。此则人间之事亦不可说。次四句又二。先正明四句。次明开合意。

　　法华玄义释签卷第十



　　法华玄义释签卷第十一

　　　　天台沙门湛然述
　　三明伏断中二。先正明圆位伏断。次复次下兼明诸位。初文又二。初正明位。次判通别。初文中二。初凡次圣。初凡位中二。先外次内。初外中五先立。次诸教下斥权。三大经下引证。四例如下引例。五今此下辨有无。亦兼斥权。初二如文。引证中云大经等者。第六云。善男子声闻之人有肉眼者。说有调魔。不为修学大乘人说。故声闻之人虽有天眼名为肉眼。学大乘者虽有肉眼名为佛眼。何以故。是大乘经名为佛乘。如是佛乘最上最胜。经文虽约调魔而说。通一切法。准此可知。又声闻所得天眼既贬同肉眼。故知所得慧眼。既未同于如来所得第一慧眼。若望佛眼慧眼犹名为肉。以未见于中空故也。迦陵频伽如止观第一记。次内凡位中三。先立。次如经下引证。三当知下结位。初如文。次文二先引此经。次引缨珞。此经中云三陀罗尼者陀罗尼此云总持。此三各能总持诸法。如云一空一切空等。假中亦然故名为总。疏云旋者转也。转一切法皆悉入空。言百千万亿者。以从数故故名为假。中道法音能作内体方便故也。此三秖是一心三观。持一切法通名总持。此中即是相似三总持也。次圣位者。若入初住得真法音者。谓破无明证真法性。若关中云。七住已上照体独立神无方所。七住已前为证何法。不知复是何教七住。应广破(云云)。次若约下判通别中二。先约位判。次约因果。先约位中二。先别。次若论下通。先别中云无生等者。已断当地复伏后地。故名为亦。次通中又四。初下名通上。次伏顺下上名通下。三又就事下二名遍通。四若约下因果互通。初文中三。初初住已去通上次亦名下五品之名通上。三伏忍下十信之名通上。初文二。先明名通。次大经下引证。涅槃在果其名既通。故知果名何独寂灭。次五品通中二。初以伏义通上。次伏是下复以贤义通上。初又二。初立次仁王下引证。次义者亦二。先立。次普贤下引证。言普贤居众伏之顶者。让佛为圣。故等觉名贤。贤即是伏。伏中之极极在此位。名众伏顶。三十信之名通上中。但举伏名为例。故云可解。故知如来方得名为至顺之极。五品尚通。是故六根但须况出。第二文二。先立。次引证。三遍通中二。初事理。次始终。初云又就事为无生等者。惑是事法。故约惑灭得无生名。名为就事。此惑若灭必证实理。故约所证名为寂灭。当知始从初住终至妙觉。一一无非惑灭证理。乃至五品亦可得名观行事理。六根名为相似事理。乃至亦可云理性名字事理等也。今既明圆即是圆位。当知圆名亦可通用。二名互通者。此即克取初住已去与佛果位二名互通。约因果辨互通中二。先标。次释。初如文。次释中二。先通。次别。初通中二。先单判。次重判初文中二。初云约因论果。即因义通果。约果论因。即果义通因。次大经下举别以释通先举别。故云是果非因等。次释别令通云了见佛性亦得名因。言云云者亦应更言修涅槃故乃得名因。证涅槃故亦得名果。次等觉下重以因果之名以判证位等觉望妙觉为因者。今一往以等觉为因。妙觉为果。下地已去有重因果。所言亦因亦因因等者。大经二十五师子吼品云。佛性者。亦因亦因因。亦果亦果果。初以十二缘为因。因因者名为智慧。果者即阿耨菩提。果果者大般涅槃。故知经意以十二因缘为理性三因故名为因。观因缘智望果是因。因上起因故云因因。菩提望因名之为果。菩提果上。又加涅槃。名为果果。次以十二因缘为譬云如无明为因行为果。行为因识为果。以是义故彼无明体。亦因亦因因。亦果亦果果。无明望行名之为因。若望于识名为因因。望于往因名之为果。望往因因名为果果。今从法譬俱得说之。故云亦因亦因因等。仍就证道。故从初住乃至妙觉。故于等觉唯因非因因。唯果者但望十地。若望下地亦名果果。故云下地已去是则初住唯因而非果。妙觉在果而非因。中间诸位互受其名。次别义中二。初略判。次云何下略释。释中二。先释伏顺位。次无明下释无生位。唼字所狭反。次复次下约诸教中二。先且约别教。次问下重料简前之三教对圆教辨。初文又五。初出旧解不同。次此不下斥。三当是下略判。四若见下辨非。五今明下结正。初二如文。第三文者。明其附傍通教小乘三藏意。亦似共地菩萨意也。四辨非中二。先明旧判见不应前尽。次若思下明旧判思不应前尽。初文三。初略举过。次地持下引证。三第九下叙地持意结难。次明思尽非中又三。初略斥。次何者下引华严释。三若七地下重斥。初如文。引华严中二。初引。次此是下释出经意。此中为消界外同体见思。故须于界外更立三界。若不然者此与二乘所断何别。既分内外见思名同。是故须立思分三界。从五尘为名。故例如欲界。从定地为名。故例如色无色界。故知违理由见。感报由思。五今明下显正可知次料简中二。先问。次答。答中四。先约苦轻重答。次又思下约障理近远答。三约超果答。四结酬。初文言界外苦轻。故先枝后本者。凡障理惑名之为本。障事之惑名之为枝。故以界内见惑为本思惑为枝。界外无明为本尘沙为枝。是故界内次第修人。先断于本。次断为枝。界外次第必须先断枝惑。次断根本。界外既其苦轻借使流转。不退归下。为助化道故先断尘沙。后为显真方断无明。余意可见。前后之问但见一途者。上设问云。前断见惑。后断思惑。但是一途次第之意。非是诸教超果之义。亦非通方圆顿之道。大章第四明功用中二。先释名。次理虽下正释。释中二。先凡位功用。次圣位功用。初文又二。初略明外凡内凡位。次涅槃下寄此通辨四依位。四依位者。以此四人并能化他。故以此位释于因人功用。若论今文应遍因果。四依义具如大经第六委释于中四。先略述经意。次人师下明旧判失旨。三地前下且依古人出别判位。四若推圆下今家准别及于始终以立圆位。次明圣位中四。初略举次若竖下明功用意。三譬。四初住下释相。又为三。初明初住位。次如是下明二住去至等觉位。三论其下明妙觉位。初文从初住去乃至作十界像等者。若权教中三藏佛但云八相。八中皆劣。别教教道望证犹劣。今是圆教证道八相。具如华严云。或有见佛种种说法。或见在于兜率天上。或见来下处于母胎。或见初生。或见出家。或见成道。或见转法轮。或见入涅槃。皆言或者。一一相中皆八相故。次文中初通明功用深广。次遍如是下约境现身及例后位以论功用。后文可见。大章第五判粗妙中二。标释。释中二。初略判。次又三藏下格位判。初文二。初一往先明藏通粗而别圆妙。次而别下重明别教粗而圆教妙。初意者且言通缘实相。亦遥寄证以说。若论教道。中理则有但不但异。是故不可判之为妙。为是义故复更重判从带不带异故。带粗即教道故也。方便等言并望实说故成行拙。次格位中三。初以藏通格圆。次以别格圆。三是知下结归。初文意者。以藏通因果之位望于圆家但至似位。一一皆云有齐有劣者。惑尽处齐。观行闻教是则为劣。亦以佛位格者为顺教道故也。次以别格圆。为二。先格地前。次格登地。于中二。初正格。次何者下释所以。于中又三。初正释。次若与下约与夺释齐不齐。不齐故劣是故须格三故知下判。判中又二。初约位判次以我下约因果判。初文三。法譬合。次约因果者既以我因为汝之果。当知果权权故为粗。当知下结。始从小草终至于此。一一皆以当知下结斥权位。三结归又二。法譬。譬法好坚树者。大论第十问诸佛功德无能胜者。一切天地谁可为尊。梵王答曰。佛为无上无过佛者。佛亦天眼观于十方无如佛者。心自念言。我行般若今得作佛。是我所尊即是我师。我当供养尊事于法。譬如一树名曰好坚。在地百年枝叶具足。一日出生高于百丈。是树出已欲求大树以荫于身。是时树神语好坚言。一切世间无大汝者。诸树皆在汝之荫中。佛亦如是。无量阿僧祇劫在菩萨地中。一日于菩提树下坐金刚座。得成佛道无能过上。论譬极果。今取一日超百丈边。以譬初住八相作佛。作佛义同故得借用。大章第六明位兴中一往一辨四教次第。而不辨五时次第兴者略耳。所以不明者既知四教则知五时诸教兴意。如华严二兴。鹿苑一兴乃至法华一兴。各有所以是故不论。于中先问次答。答中三。先列机缘四悉不同。次列赴机十六种说。三为是下结。列赴机中云界内界外事理惑者。或无事理随人生解。解有巧拙故分事理。理有权实分界内外。若即理说惑谓惑为理。若离理说惑谓惑为事。故分内外成于四种。大章第七明位废中二。先总叙意。次正明废。初文者。具明诸教展转渐废。故作此说。若至法华一切权废。是故此中不全同法华。次正释中二。先叙破立之意。次正明废。初文者。则废三存一。初废三中三。一先明如来破立之意。次明龙树破立之意。三明今师破立之意。初文者。虽复五时增减不同。本意只为破三存一。故云如来破立意也。具如教兴。迭兴至小。如是渐废唯存一极。次文中云毗昙婆沙明菩萨义等者。且对衍门存三废一。广如止观第三记。三明今师破立之意又二先破。次而圆下立。初又二。先破。次往者下明破立意。初文又三。初破大乘不立小失。次常途下破小乘师谬用大失。三又别下单破别教执非实教失。初如又次文中三。初总破弃小用大。次此有下直破其谬用之失。三纵令下纵难其不识大乘谬用之失。初文者。汝弃小用大没佛小乘为大方便。又汝若不伏不晓。论文自有菩萨义。何须用大。故以二失破之。汝若不嫌论主不解。何须弃之。三纵中云纵令引经释大乘者。破旧引经不识义旨。是故须破。是故斥云何等大乘汝虽引八地破无明。而不知是通教下根被接之义。当通始终不破无明。通义不成。是故须破。汝引六地以齐罗汉。而不知是名别义通。别义初地即破无明。何得六地始齐罗汉。是故须破。次单破别教。言别是方便等者。执别教道不信顿极。名为谤实。次破立意者。岂以古师人往而存其非义。是故须破。次立一实中二。先立。次谦退。即章安叹师法妙而自谦也。初立文中云超三权者。约废权说。即一实者。约开权说。次正明废中二。先结前生后。次正明废于中二。初总叙渐顿三法四果。次释。释中三。初列经。次述今意。三正释。初如文。次明今意。且置顿论渐者。若欲论顿有何不可。但明迭兴迭谢之相。恐文稍烦故且置之以论于渐。问前文明兴以对于废。今文明废复对于兴。二门何别。非烦长耶答。前明兴者若不论废无由得兴。虽复相对意在于兴。今文明废。若不假兴何以明废。虽复相对意在于废。于正释中四教为四。初三藏中二。先释。次为此下结。初又二。先约菩萨。次约二乘。初约菩萨中五。先更述初立三藏。次教云下明初立意。三欲求下明须废。四即便下明废相。欲废必须先破故也。五本望下明废意。次二乘文少。望菩萨意可知。次结可见。次明通中为二。初正释。次此通下辨共不共。初又为三。先菩萨。次佛。三二乘。初菩萨又为三。初总述废立意。次立通下明废意。三智者下正明废相。初如文。次文言立通者。若成四悉。即以见真名为教足。三正明废相者。通真谛中既含不空。故但真谛仍为未极。是故责云那得恒住于空。利根菩萨即见不空。见不空已佛智尚废。何况三乘。以彼教中不云彼佛破无明故。今破无明。是故通云通教则废。次菩萨下明通佛果废者。菩萨之因既废佛果岂存。次明共不共中四。初双标。次分别。三故知下辨失。四通教下判废不废。方便声闻有发心义。是故论废。不共菩萨得于不空。此得即见理。是故不废。次明别教中三。先述立别。次若破下正明废。三此随下明废意。又二初地前全废。次地上但废高归下。次明圆教中四。初直明不废。次大经下明不废意。三昔从下明不废之意。四文云下引证初如文。次文云大经一切江河悉有回曲等者。第十经中佛说偈云。一切江河必有回曲。一切丛林必有树木。一切女人必怀谄曲。一切自在必受安乐。文殊难云。是义不然。于此大千有洲名拘耶尼。其洲有河。端直不曲。名娑婆耶。犹如直绳直入西海。如此直河佛未曾说。种种金银疏璃宝树是亦名林。亦有女人善持禁戒功德成就有大慈悲。释梵诸天虽得自在悉皆无常。今以回曲及丛林等以譬有余。金沙河等以譬无余。次释三法。又三。初立所行不废。次明三乘须废。三重述所行不废。次释四果中二。初正辨四果。次以教行等例更分别。初约四果又二。先释次结。释中约四果以论三废一不废。此中言果即是罗汉。前明二乘即指三果等。前言二乘但是通举意论声闻。故今别语更加支佛。前言菩萨。并是方便位中。如通教人。但在六地已前藏别准此。若言四佛者。则声闻菩萨并不须用。如向会通。此中言破化城等者。且语二乘。二乘既破。两教佛果亦破。别教或废圣人贤。或废高归下。令同成一佛果故也。次若从下。结文可知。次明三有废不废等中又二。先三一对辨。次又教下教行等对辨。初又二。先释。次寄此且明判开。初又二。先约教。次以行智等例。初又二。先废不废。次立不立。初文二。先标。次释。言从得道夜至泥洹夜乃至初教何曾废者。初后俱集故知不废。况结集已。留被末代。故知即是成前逗后。既结集在文。当知法华教兴。此教仍须逗后。通别俱尔。据法华则废。据教存则不废。次立不立中有立不立。即指小机以对华严。若至法华无不立义。故云亦立不立也。言中间可知者。始谓华严。终谓法华。中间三味并有得入佛慧之义。名之为立。但鹿苑密入。余教显入。鹿苑密入通大小人。余味显入唯在于大。若余味小人于彼密入义同鹿苑。次约行智等略例中。所言诸者。亦须一三相望。如前所说故不复论。次判开中二。先约五味判。次但说下开。初如文。次但说下为二。初开成于圆教行位三皆不废。次无量义下更重叙施。又三。初正明。次成道下引证。三相传下释疑。疑云。经但言余。为七十一。为七十九。是故引证。言相传云佛七十二说法华者。准菩提流支法界性论云。但成道后。四十二年说法华经。论非佛说。故云相传。法华但云四十余年不的云二者。教法被物所见不同是故从容。次别约教行等者。于中为二。初正释。次问答释疑。初又五。初以教对行位为四句分别。次约废不废等教行位三四句分别。四又废教下单约教以废闻相对为四句分别。四又废智下单约于智废修相对为四句分别。五又废位下单约于位废入相对为四句分别。一一四句中皆先列。次释。初教对位行中言俱废者。既指菩萨。当知前之二句并指二乘。二乘于法华前亦有密悟故。三藏菩萨于法华前显密俱得。第四句者。教所录行必留被后。通有二乘。望前三藏。义类可见。若约别教。但不须言住果及以密悟。余者并同。何者。初句应云废教道之教也。行位若。至初地已上。即成法界。何须废耶。行位废者。接入后教教逗后人。俱废者初心便转。俱不废者亦逗后人。次四句中言利根者并是菩萨初心即转。钝根二乘久住方便。言合者共也。次闻教四句中。言如废者。举三藏菩萨为语端耳。应通历三教。第二句四教菩萨并须阙之。或是初心退堕者耳。第三句亦须历诸教。第四句亦通诸菩萨。不必在密。次废智四句中。初句者。亦通三菩萨。次不废智更修智中云又次第习者是也者。凡云废者。若法华前或废权位入权入实。废权入实。废高归下。若次第修习者。从初发心。本拟次第。自浅阶深。何待废浅而入深也。第三句者。三教菩萨阙之。亦据法华前故。引方等文意证也。言逗后者。人虽不修更须逗后。第四句者。四教初心并有此义。且约三藏事相便耳。通教至如此者。通有三乘。是故料简全同三藏。别唯菩萨。故前明废教。不更闻教。此句全阙。今不废位而更入位句。阙二乘边。由此别教次第入位其义可然。大章第八明开者。前诸兴废并约法华前教。既对一实以明三权。即对法华以为判竟。是故直明于开。故云可得如前。次即三下显今经意。于中三。先述开意。次开生死下。正明开三。若决下将所开与本妙比决。初文中所以不言废者。以废义与开义大同。已如前与止观记中简竟。又恐人不晓相待中意。便谓粗外别有于妙。是故据理复须明开。又若不论待无以明绝。若明待已即指所待是于能绝。能绝亦绝方名为绝。具如前说。次正开中二。初通开初心。次别开诸位。初又二。先通举开义。次历圆教诸位入妙不同。初又二。初开凡夫未发之心。次开诸教博地初心。初文者。凡夫之心必有于发理体妙故。次开诸教者。诸教始终虽各有体状。而同在初心一类凡下。故今开之。令此四初与圆初心所观之理无二无别。次历圆教诸位入妙不同者。即有按位进入二妙。问。此之二妙。何者为胜。答。互有强弱。若论当位即是即按位为胜。若据闻教能超即进入为胜。以在本位未知是妙。待入圆已方乃知妙。故成少劣。以进入功深是故复胜。次别开者具应四教。三藏菩萨居初者义同凡故。开三藏去皆云置毒者不同不定昔时置毒今方毒发。今法华经非不定教。但是即座闻于开权。能破无明义同毒发。诸位不同。稍似不定。故借置毒杀人之言。三比决中二。先结前。次举譬。譬中二。先譬次合。譬中云小国大臣等者。前之三教名为小国。教主已下皆名为臣。臣中高位名之为大。两教罗汉及通九地别教十住开入圆教名为来朝。并失罗汉及地住等次位之名。名失本位。虽预行伍等者。如阿罗汉按位入圆虽预六根行伍位次。比于本从圆随喜来。乃成限外空位菩萨。故云空官。此据初入作如此说。久闻观转惑破行成。还同旧位行伍之限。若圆大国凡夫小臣名名字佛故曰凭寄。膂者脊也。说文云。骨也。秖是全以身心寄托佛境耳。能观色心即是法性。故名凭寄佛法界也。未入品位不能益他名爵未高。乃为九界之所敬贵。次合中二。先合。次况。合中初从诸教去略合也。初合小国大臣。从圆去合大国小臣。大章第九引经中二。初叙来意。次正引中二。先正引。次诸经下以法华意结成。初文又二。初四教。次不定秘密。初文又二。初正引。次前四下明引经之意。初文自四。初三藏二。先引。次料简。先引中二。先引。次何者下释又二。初正释。次故释论下。引证罗汉同佛。次通教中二。前引。次释。释中二。初释。次辨异。次别教中二。先引。次释。次圆教中二。先引。次释。释中二。先释。次圆信下辨异中三。法譬合可见。次明引经意中。前引三教者。意明教教皆有醍醐。醍醐不同故明所以。于中又三。先说意。次示四教醍醐位别。三前两下判。初如文。次文二。先示四教。次缨珞下引证圆教。三判中二。先判。次以是下结判。次不定秘密者。以此两教义理相滥。若顺五时为次第者名不定意。若不堪显露教中为次第者须秘密说。若别明者。已如前文第一卷中。今不烦文。故相兼说。于中又二。初先列五味。次释。释中二。先标。次一通下释中两意。先举两意。次释中。教行两意相修而释。历顿渐教故义之如教。一一教中随行浅深。毒发不定故名约行。深得此意可与论斯教行显密不定之相。一科之文兼含意广。明过去虽闻。若不探赜。当时入位。随闻远近多少生熟行之浅深。故藉今生重闻方发。于中先通释两意。次若众生下正明发相又二。初正明发相。次若有行人下判二妙。初文具历顿渐以明发相。初华严。次四教。所以不云方等般若者。部总教别。总别互摄别义易明。故且依之。以诸教中具五味故故得约之。于圆教中前文不引五味。今为明不定须约位列之。又前两教二乘之人。以法华前无发心义。虽复不定此人必须来至法华。故法华前教须明秘密。次判二妙中二。先进入。次按位中复引文可见。次以法华意结归为三。初明诸经不具。次明法华方具。三次第下释二妙相。次第入者。谓法华前转成熟苏开粗入者。谓法华会随位即妙。菩萨容有二乘的无。各有二意准例可知。次大章第十明妙位始终中二。初略叙来意。次正释。初文三。初明无差。次良由下明有差。三约此下明无差而差差而不差及不二相。次引文正释中二。初引方便品。次引分别功德品。初文又二。初正明。次如此下明所乘不同。初又二。初引似位之始终。次明真位之始终。初文又二。先引文。次释。初引文中二。先举不知。次正明能知。即似位始终。五品始六根终。释中亦且释不知等。除其所知以显不知。是故所除即似位也。次初开下真位始终。次明所乘中二。先所乘不同。次所行不同。初文四。初略标。次乘有下释。三若言下释乘所至不同。四初心下正明圆乘三相不同。五品乘教至六根。六根乘行至初住。初住乘证至妙觉。初初心下前标。我圆教下结。下二亦尔。次复次下明所行不同者。复举别教以明未终。次圆教中有本迹二门。共方始终。以迹门中但入初住故也。本门方至余一生在故。又如下引分别品委明始终又二。初正引。次将前下略指前文。经中所列从八至四今具列之。次文言将前列位中引法华等者。指此卷初十门释圆位中。第二明位数门。广引此经分别功德品等文是也。
　　○五三法妙中二。初来意释名。次正释。初文二。初正明来意。次言三下释名。次正释中二。初列章。次解释。释中文自为七。七章次第者。初言总者。谓唯一妙无复差别。机宜不纯开总出别。即约教也教门不同次判粗妙。判意在开。开已纯妙。妙必始终。妙轨遍摄故有类通。总以悉檀料简诸意。初文总者为五。初标列。次结意。三经曰下引教释意。四故大经下引证解释。五前明下摄前四妙又二。先摄同。次若然下释疑又二。先疑。次重说下释。释又二。先大师。次章安。初大师释。文自三义。第三义中三。先略述本末。次从性下历位。三自成下总结。自成者自从因以至果。化他者位位有之。次私谓下章安释。言一句即三句等者。又二。先释。次此诸下结意。初文者。前文大师自释云三不定三三而论一等。今出私解。重牒前意称赞前义名圆佛乘。异于偏教菩萨乘也。言记中者。指大师释。是章安记。却指下文历别三法藏即是事从事出事之文也。私谓乃是再治定时方有此语。记中已有故得却指下文。记中方便诸乘既并从于藏句开出故云别也。此私释中三句各出一方便乘故云通也。次结意中云于一佛乘分别说三者。此有通别。若以道场思方便时分别说三。是则别指三藏三乘。从顿已后赴鹿苑说。若通论者。诸渐皆从圆顿开出。即是从顿开藏通别。今此三句皆属于圆。故云从圆开出也次别三法者为二。先总明开合。次约教别明。初总中为二。先总论开合大意。次佛从下别开出方便乘。又六。先征。次如大经下引经示相。三何者下释其开相。四又依经下引证。五例下引例。六以是下结意。前三如文。四引证中二。初引经证者。福是事法故事属藏。斥同有为次引定力者。验是福德。以诸权乘从藏开出。故二乘之人即是有为。五例中二。先举能例。次今以下所例。此引界内意以例界外。验二乘人是有为等。故云以下例上。既非中道名为福德。别教地前并未见中。故知并从藏中开出。六以是下结中二。先正结释。次例结。初正结如前。次亦是下例结中云分别说五等者。前三乘上更加人天。离两二乘为七。离三菩萨为九。谓藏通别三菩萨也。若止观中明方便乘九念处者即除人天。开别地前三十心位以为三人。以人天乘无念处故。若言九人生方便土者。除六度菩萨。加圆六根。三藏菩萨不断惑故。圆教六根未生实报。又九种医九种土等。九名虽同九义各别。次约教中。初标次释。释中自四。初三藏中二。先明三乘三轨。次此教下明教意。于中明所诠所至兴废。真不能运是所诠故所以索车。言真不能运者。藏通二乘证偏真理。当教理极故不名运。运是载义亦名为远。易云日月运行谓动也。说文云。陆载曰运。小果既极故非运义。言索车者。长者先于火宅门外许诸子云。汝等出来。吾为汝等造作此车。既非本有故云造作。诸子出已不见果车。皆诣父所而白父言。愿赐我等三种宝车。即索义也。下文广明三乘索义(云云)。下文别教中不云索者。据后证道仍是实乘。故不须索。若据教道通皆须索。故云不退菩萨亦不能知。次通教中亦二。先明三轨中不分三乘异者。大同小异故不须分。从此教下明教意具如三藏寻之。次明别教中三。先正明三轨。次引摄大乘辨非。三若能下结示。初文二。先正明。次引证解释。次文者。先列释。次斥又二。初总。次何者下别又为六。初明不融之相。次是则下判。三元夫下明教意。四此语下今家诫示。五又阿黎下重斥判。六若执下诫劝。初二可知。三元夫去至一途等者。破别教教道及明立教道之意。于中先叙诸经论意。次明龙树意同。并先用空遣荡相著。后方分别历别法门。当知前空亦空无明。无明尚空岂存诸计无没含藏种子耶。又此文中从先以无常去至于四德。此寄如来渐教。示离执之方。此寄渐文兼具两意。一约酪等四时。二约藏等四教。细类上下亦应可见。从净诸法已去。正示灭后说法之人。亦应先荡诸相著已。后还用于自他四句为他说法。四今家诫示中。云如除病去重更举喻。从那得去责其计者。汝未遣著何得妄计阿黎耶识出一切法。从本之去判其有惑。故惑犹存新惑更重。从故知去判属界外。仍非界外通方法门故云一途。于彼界外尚是一途。何得界内博地执诤。六诫劝中。云语见者依教语而起见不入真道。又云多唅儿苏等者。大经第四四相品云。有一女人乳养婴儿。来诣佛所有所顾念。心自思惟在一面坐。尔时世尊知而故问。汝以爱念多唅儿苏。不如筹量消与不消。尔时女人即白佛言。甚奇世尊。善知我心。惟愿世尊为我少说。我于今朝多唅儿苏恐将不消。佛言。汝儿所食寻即消化更增寿命。女人闻已心大欢喜。疏云。凡养婴儿唅苏伤多。尚恐夭命况复余食。女人譬慈。婴儿譬信。乳养譬闻法。唅苏譬赞叹生喜。喜多尚妨于道。况复痴怒。今以苏多譬生语见故与喜贪义同。依实起见尚损慧命。况于偏乘而生取著。故大经第八云。无碍智甘露。所谓大乘典。如是大乘典。亦名杂毒药。如苏醍醐等。及以诸石蜜。服消成甘露。不消成毒药。方等亦如是。智者为甘露。愚不知佛性。服之成毒药。次明圆教中二。先正释。次是名下结成乘意。初文又三。先略释三法。次若迷下明三障。三法身下辨体用。初文又二。初释。次三法下融通。初文中言圆乘体者。皆须从初因以至于果。因果所取名为乘体。前之二教虽即同有真性观照。能照所照但依权理。别教教道又以地前缘修方便而为乘体。故前三教所明乘体皆不至极。未极息教是故索车。圆教乘体从始至终而非始终。是故达到乘义犹在。故以真性始终不动而为车体。故此车体非运而运。次融通中三法譬合。次若迷下明三障障于三法。于中又四。初正明三障以障三轨。次若即下明破障显轨。三真性下结显三轨以成三德。四此两下结成能严所严。三辨大车体用中二。先法。次引譬证。次结教意中二。先以人显所乘。次无字下明乘之所至。于中又二。先立疑征起。次若自下释疑。又二。先以运义释乘。次复次下有运不运释乘。初文又二。先略释。次故文云下引证。又三。法譬合。次文者又二。初略立。次融通又二。先融通。次引例释前圆乘不二。言转不转皆跋致者。大论七十七发趣品云。转二乘心入菩萨位。第一义中一相尚无故无所转无菩萨位。此约三乘理性不当转与不转。今亦约理而为体用。理体无退故皆跋致。动不动皆毗尼者。人天毗尼名为不动。无漏毗尼名之为动。虽世出世皆名毗尼。若约理论无动不动。故约理性无非毗尼。皆具足有一心十戒故也。故圆教乘无发不发皆名为乘。然此四教各具三轨。非但深浅不同。亦乃乘体诚异。以诸乘体不同故也。所以藏别两教咸以智慧为体。通圆两教咸以真性为体者。良以体为所乘未可暂废。以藏别真性果满方成。傥指体在当以何为运。若用观照则从始至终故。通圆居因即事论性。即事之性果位乃穷。是故两教真为乘体。又前之两教通虽稍优并不知常。置而不说。别虽同证教道全权。故苦破之令同证道。圆虽理极尚有始终。恐世滥行故须委辨。是故广以因果自他类例等释乘义不息方名实乘。若得此意别显一科义犹指掌。如迷此者自行何依。秃乘虽阙庄校车体犹存。忽昧斯旨乘何而去。能乘所至一切都废。是则以火宅为宝渚。必为所烧。指烦惑为能乘。义须倾覆。

　　法华玄义释签卷第十一



　　法华玄义释签卷第十二

　　　　天台沙门湛然述
　　三判粗妙中二。先约四教。次约五味。先约四教中二。即三粗一妙。前三为三。初三藏中为四。初明三相。次既是下明教意。三不见下引证。四半字下判决。初又二。初总明三法。次四念下明三法所至。言半字者。大经第五云。譬如长者唯有一子。心常忆念怜爱无已。将诣师所欲令受业。惧不速成寻便将还。以爱念故昼夜殷勤教其半字。而不教诲毗伽罗论。力未堪故。言半字者谓九部经。毗伽罗论者谓方等典。此以理等名方等典。非谓生苏调斥方等。次通教中二。先明三法。次判。初文者二。先总明。次干慧下明所至。次别教中三。初明三法。次缘修下明教意。三若尔下判。初文亦二。初总明三法。次十信下明三法所至。次明圆教中二。先正释。次故瓦官下以现事验。初又二。初正释三法。次明所至。初又二。初正释。次秖点如来藏为广下以大车释成。初文又二。先正释。次秖点下融通。初文约实相以论二者。正明即体论用故也。更融通者恐未了者二义犹别。是故三法展转相融。此中四句。初句空藏为实。第四句实为空藏。中间二句但云空为藏藏为空此语犹略。贵在得意。若具足存中间两句应云空为藏实。藏实为空。藏为空实。空实为藏。则成三对六句也。次以车体用释成中二。初明体中融即。次又点下明与具度融即车体即是理性即也。具度即是对修明即。初文三对。初秖点下明体有用故高广。次二对明体用相即。初对者明用即是体故非高非广。次对者明体即用故是高是广。然第三对不殊初对。为对第二以明第三故。初对中云秖点者。体即藏空明体高广。细寻此意同异可见。言如来藏者。具如占察下卷末文。次摄具度者。即大车之具度故不异也。则止观中正助合行其意可见。于中二。先释。次以不思议结不异。次明三法所至中二。先释。次引证。释中三法展转至于妙觉。余教不然。是故妙也。以我之因为汝之果。故三并非妙。次事验中。凡是大师妙会诸处指斥他师。护时人情故云有人耳。五味可知。四明开中三。初总标。次释。三从人天下结。释中意者。以初句开人天。次句开别教。第三句开藏通。一一文中三。皆先引经立相。次明过失。三正为开。初引经明理妙。彼执者不知故皆斥有过。至法华并开无不归妙。从此是下明过中云而其家大小都无知者者。大经第八如来性品贫女譬中引金藏喻。如止观第一记已具引文。今更略消喻义。其家者五阴也。阴有佛性而大小不知。古人多释。有云四果为大。凡夫为小。论人云菩萨为大。声闻为小。章安云人天为小。析空二乘为大。析空二乘为小。体空二乘为大。但空二乘为小。但空菩萨为大。但空菩萨为小。出假菩萨为大。如是大小皆悉不知。别教虽知带教道故故教属权。第二句开中又如三譬以显开相。言定不定者。定是缘修计定能显理。不定谓真修能破定计。以真修望于缘修亦有二义。譬中云如轮王能破安者。轮宝威伏如破。十善化世如安。今亦如是。遍一切法为破。亦无能破名安。又除暗如破。生物如安。除瘼养珠准此可见。第三句次失中言三五等乘者。第二句既已开别。故知此中但开藏通。则三五等但约两教。次结文可知。故知方便诸乘皆悉不知无始藏理一心三法。故各于一法少分起计并谓究竟。今如来善巧方便种种调熟。还示众生本有觉藏。使大小咸知。昔覆今显名之为开。今文大小之言虽复寄在初句文中。如章安释意通后句即其意也。五始终者为二。初总标来意。次何者下正释。释中为二。初泛约一界。次今但下局一念十界。即是一念十如三道。于中为四。初以三道性相体等。为理性三轨。于中又三。标释结。释中三道各有法譬等。具如初文释众生法中。但今文中初明三道即十如中相性体三。为欲别释三道相状。故一一道各云性相。无体字者但是文略寻之可见。次夫有心下结中有二。初正结。次引证。证云俦者类也。谓业苦也。次以力作因缘为修得三轨。三如是果报为究竟三轨。四明本末究竟又二。初言等者。等前三种。性即是理。修得如文。彰显秖是究竟。今不云究竟者。义通初住。次亦是下三谛等可见。前文明位之始终。则约凡位一始终圣位一始终。今明三法始终故须始凡夫一念。终在彰显圣位。所以立此门者。前虽开显犹恐不了者。谓以开发为三法始故须重明。秖缘始在于凡故凡位可开。凡无三法何所论开。故不动凡夫三法。而成圣人究竟三法。为是义故复立此门劝勿自鄙。六明类通中二。标释。释中五。初明来意。次列。三诸三法下明十条意。四生起十条。五正释十条。初文二。初正明。次何者下释。以一三法从始至终故名为竖。以一三法通会诸三故名为横。余三望三互得为横。若言赴缘名异则一。一三皆可自为横竖。三释十条意如文。四三道下复生起十条。若望名异意同。虽一一至极。此据圆理理体不殊。若据现名不无差别。故以十条共为始终。始自所化极迷。终至能化入灭。复一一条中皆约六即故。若离若合横竖该深。五正释中自为十条。初三道中二。先正释。次结位。释中先总对。次别释。释中自三。一一文中皆先释。次引证等。下去九三文句大同。虽有小异大意可见。言妙句者。诸法从本下明理妙。于诸过去下闻名妙对三识释中二。先总对。次释。初文者。三识同在理心。教门权说且立远近。言庵摩罗是第九。本理无染以对真性。阿黎耶是第八无没无明。无明之性即是智性故对般若。末那识即是第七。执持藏识所持诸法。即此执持名为资成。以助藏识持诸法故。第六但能分别诸法故与第七同为资成。是故今文不论第六。若准唯识论转于八识以成四智。又束四智以成三身者。则转第八为大圆镜智。转第七为平等性智。转第六为妙观察智。转五识为成所作智。大圆镜智成法身。平等性智成报身。成所作智成化身。妙观察智遍于三身。此中不取第九。乃是教道一途属对不与今同。何者。彼居位果三身仍别。此在因位三身互融。即此三身秖是三德。三德据内。三身约外。今从初心常观三德。故与彼义不可雷同。从若地人下正释为三。初明互执成诤。次从今例下引例和诤中二。先引近事。次正例中二。先释。次引论证。初文中云。言转依者。转于染依而依于净。是故在染则种子依于黎耶。在净则转于能依以成第九。当知黎耶不离染净。三正释中引今经醉人譬者。醉如无明故譬黎耶。从世间狂惑去遍涉六尘故云游行。即是六七故譬末耶。珠是真性故譬第九。三佛性中。指常不轻中为正因。此之正因亦可为性德三因。今望缘了种子故但云正。若十二十乃至三十譬三佛性者。此三十子通宅内外。疏文且据能出宅边。以譬三乘各有十智故云三十。今以诸子各具三性故以譬之。三般若中释中先总对及指前三正释余如文。三菩提释中先对师位释。次对弟子位释。次三大乘中释中三。先约师位自行。次舍利下约弟子位自行。三于一下约师位化他。初师位中二。先引经。次释得谓证得。随谓因果。理谓理性。言又舍利弗以本愿故至得乘随乘者。说法属智故是随乘。由是证得故是得乘。故愿说三兼于二义。于一佛乘为理。分别说三为随。意亦同前。历七位者五十为五。等妙为七。不论名字但以五品为假名者。名字非位。乃至但论信等七位非是正位故也。次三身释中又二。先列释七文。次三轨下引文总释前七。初文二。前二他经。后五此经。此并数句之内三身具足。应身即水月者。诸水非一故。报身为天月者。自受用报非多故也。次总释中二。先略结。次正对。对中云从方等生者。翻名解义如止观第二文。次释三涅槃中。先破古。次释。破古中三。先述古。次今以下出正解。三若将下破。次正释中二。先略对。次正释。于中二。先今经。次大经。初今经中性净一释。圆及方便两义者。以性通本迹故也。圆及方便中先明本迹两圆。次数数下明两方便。准例亦应云历七位。但是文略。次三宝释中二。先引他二经。次今经二文各三宝义足。思益中云知离名法者。法体离染故。知无名僧者。僧体无诤故。次明三德释中二。先总对。虽但别对已当总对。次别对释。释中二。先释会。次破古中二。先总斥。次唯知下别破。以彼经一乘与此经佛性对破古人。初言二经义合者。大经及此经。大经调伏众生名为解脱。此经数数现生为调众生是故义同。余二德可见。碌碌者多石貌也。亦凡石也次别破中三。先破佛性。次又涅槃下破总名。三但涅槃下明经宗别。八千声闻至记莂者。大经第九云。是经出世如彼果实。多所饶益安乐众生。能令众生见如来性。如八千声闻于法华中。得授记莂成大果实。如秋收冬藏更无所作。一阐提辈于诸佛法无所营作。疏中古有三解。一云经误。应云八千。即持品中八千声闻得记者是。二云外国有八千人。三云若定应云八十年。章安云后二解不可。次破总名中云安置诸子秘密藏中。如止观第二记。此三涅槃中所以对古师苦破者。以人多执招过非轻。故苦破之令归正辙。如前释众生法及止观十如。亦皆破者意在此也。如诸文中每至别教破地摄师者。执教道故意亦如之。此十三法同是今经三轨之器类故。此之十条散在他部诸大乘经。今经始终无不具足故一一三中皆引经文为释。况此十条不出因果。今文秖是一乘因果故耳。又十条中所以菩提三身及三涅槃具引本迹。余文唯迹者。一以本中文狭。二以本果已成。故取菩提三身涅槃证义便故。道识性三全在凡夫。般若通因本因文总。但云我本行菩萨道。乘通事理及以因果故。三宝者本地既有佛宝必有余二三德可知。文虽存没义必兼具。次四悉料简中。先问。次答。答中二。初述意。次正释。初文又四。初总明用四悉。次随俗下别明用相。三朝三下明用四悉意。四善巧下结叹。初二如文。三明意中。言苦涂水洗者。大经第八云。譬如女人生育一子婴孩得病。是女愁恼求觅良医。良医既至合三种药。苏乳石蜜与之令服。因告女人儿服药已且莫与乳。须药消已方乃与之。是时女人即以苦味用涂其乳。语其儿言我乳毒涂不可复触。其儿渴乏欲得母乳。闻乳毒气便舍远去。其药消已母乃洗乳唤子与之。是时小儿虽复渴乏。先闻毒气是故不来。母复告言。为汝服药故以毒涂。汝药既消我已洗竟。汝便可来饮乳无苦。其儿闻已渐渐还饮。经合譬意譬无我等犹如毒涂。说如来藏如唤子饮。或时说我或说无我。皆为适机如彼涂洗。次正释中二。先举章门。次释。释中又二。初以四悉释此十条。次明妙不妙。初文二。谓初后。后文中言上下而无纵等者。上下是纵义。虽一点在上。不同点水之纵。三德亦尔。虽法身本有。不同别教为惑所覆。表里是横义。虽二点居下。不同烈火之横。三德亦尔。虽二德修成。不同别人理体具足而不相收。次文者为二。初料简。次结位。初又二。初判。次开。初文三。初略立二谛以判四悉。则真妙俗粗。次约化城宝渚以判。三约五时教判。初文又二。初判。次料简。初判中以三悉与第一义相对者。顺大论文仍成别义。故大论云。诸经多说三悉檀。今欲说第一义故。说是摩诃般若波罗蜜经。通论皆四具如诸文。次若然下料简中二。先问。次今言下答。次若不下决开。结位如文。问此中初以四悉料简十条。则一一条无非四悉。次判四悉妙与不妙。乃云三粗一妙。应当三法亦粗亦妙耶。答若约不思议中。亦得论妙不妙。如三德中。若前三悉檀说之。义当于粗。谓三德为世界解脱生善。般若破恶。是故为粗。若见法身方始名妙。三德既尔余九亦然。若尔何故次又云三悉至化城耶。答此约大论文。皆以小乘为三悉。对般若为第一义。故作此简。若依此义。今文唯在第一义也。故下决中云三悉不决皆名为粗。然取通途则今文并约不思议论四悉。判不思议三法。真俗相即。而论既以中道为第一义。岂以中道而隔真俗。半如意珠者。迹十妙中以释五竟。十法共成如意珠法。言珠法者。秖是妙法十中居半。故云半如意珠。若大经十三即以罗刹半偈名为半珠。彼经半偈诠于半教。今之半珠即是全珠。何者自行因果已满。是故今文以自望他。阙化他边名为半珠。
　　○六释感应妙中二。先来意。次开章解释。来意又三。初判前五妙。次境妙下果满得名。三果智下正明感应来意。由果满故。由机扣故。初文云上四妙为因者。位妙若立实通因果。为对三法且从因说。次文为二。先释。次引证。初释文言境妙。究竟满名毗卢遮那等者。前行妙初已融会此境智行三。三而论一一而论三。及境等三各自具三等。具如止观第二卷末指归中文。一德具三三各具三等。今且从于理事合说。以境智行而对三身。次引证中云稽首智度无子佛者。大论文初归敬偈云。智度大道佛善来。智度大道佛穷底。智度相义佛无碍。稽首智度无子佛。古人论音云。言无子者。有四义不同。一者无等。一切众生无与佛等。二云无碍。佛是法王于法自在。三云无子复有二义。一者就理。佛能体悟无生真理名为无子。二者就事。如来生死种子已尽故名无子。四者无子亦有二义。一者般若名为佛母。母有七子。谓佛菩萨及辟支佛并四果人。即此七中佛最居长故云无子。二者无明蔽中无有智慧种子故云无子。今文中用第三第四。二无子义。果智究竟感应义足。三正明来意中。且依本业缨珞云等觉照寂妙觉寂照。问前明境妙以证得为无谛。前明智妙二十智中讫至妙觉。前明行妙次第五行讫至初地。不次第行亦至六根。若明位妙始终具足。向明三法辨始终中。始从凡心一念十界。终至究竟。是三法果。今初何得断云四因一果。答一家释义稍异今古。若得文大旨。则不[目*曹]元由。若随文生解。则前后杂乱。前之三妙。若离而言之。唯境属于理。故解依于理。依解故起行。行之所阶。则有诸位。若至初住名随分果。则分证三法。证三法已随机起应。此则以智导行至初住位。又教所谭须论始末。此则具如生起中意。若从合明。具如行妙初说。若相由者不明妙行。境智行三。此三各三。三九秖是一而论三。次历六即以至于果。皆开权显实成妙感应。今从此义。故云四法为因。若从别说当妙高深自是一意次。开章别释中二列。释释中。初释名自二初列。次释。释中初释名又二。先总立名者。谓感应通论。次别释者。谓感应二字各具三义。初文者。如胜鬘经。胜鬘夫人是末利之女。末利及王既信佛已以书与女。女得书已即对使者而说偈言。
　　仰惟佛世尊　　普为世间出
　　亦应愍我等　　速来至此处

　　即生此念时。佛于空中现。即是双明感应二义。若得此意例应可知。次别释中今先明机三义者为二。先明用机为名例知缘感。次机有下正释机名。言如弩有可发等者。众生如弩。宿因如机。佛如射者。应如发之。益如箭中。善机者。大经十八云。我观众生不观老少中年贫富时节日月星宿工巧下贱童仆婢使。唯观众生有善心者即便慈念。料简中问意者。由前帖释中云宜生理善即第一义。故今问云。为人名生善。理事俱是善。何意于理善。而称第一义。答意者。理明是理善。理暗是理恶。故理之善恶。其性虽相倾。若理善生时。理恶必定灭。无有先恶灭。方始理善生。若事中善恶。其性亦相倾。善生之时未必恶灭。恶灭之时未必善生。故于生善以分事理。理善即属第一义义。事中善恶。善生即属为人义也。恶灭即属对治义也。理恶即灭理善即生。故于生善以分二悉。灭恶唯得立一对治。恶无先灭故不分二。众生得事等者。众生得即理之事。圣人得即事之理。圣人知即众生不知。又圣人得于因果化他咸应等事。众生但得非因非果迷中之理。又众生在因圣人居果。问为用法应等者。此一问答为欲生起机应之相。约理虽即不当应与不应。约事必有应与非应。法应应应俱皆应故。得法应俱名应。由此与机相对辨。致成三十六机应。次相中二。先正释。次广问答料简。初又二。先标次释。释中先略举机应两相。次释释中先机次应。机中二。先征起。次释。释中有三。不言去取。应中亦然。初机者恶为机中。言七子者。大经十八释月爱中云。譬如有人而有七子。是七子中一子遇病。父母之心非不平等。然于病子心则偏重。章安云。或以七方便根性为七子。谓人天二乘三教菩萨。是七子中有起过者。心则偏重。如来不为无为众生者。亦第十八经。有为是恶故恶为机。又无记是无明者。若分三性即立无记。今立机缘且对善恶。无记虽非身口行恶。能覆理善。亦属恶摄即属恶机现虽是恶乘于宿种故得为机。相带为机中二。先判。次正释。初文中云唯有一发者。大经三十一迦叶菩萨问佛。一阐提者终无善法。是故名为一阐提耶。佛言如是。又问。一切众生有三种善。所谓三世。一阐提辈亦不能断未来善法。云何佛言断诸善法名一阐提耶。佛言。灭有二种。一现在灭。二者现在障于未来。阐提具二故作是说。佛言。善男子。譬如有人没在圊厕。唯有一发毛头未没。虽复一发不能升身。阐提亦尔。未来善法不能救于地狱之苦。未来之世虽即可救。现在之世无如之何。以佛性故则可得救。佛性非三世。故佛性不断。今意亦尔。于现在世虽有正因。不可救故不成机缘。善恶相带为机者。初从阐提起改悔心。此举极恶以带微善。上至等觉一品无明。此举极善以带微恶。准望前释极善唯在佛。极恶唯阐提。二既非机。故以阐提改悔。等觉无明。即是相带。名之为机。若尔。何故前明单善单恶。今复重明相带为机。答前单明者。据强偏说。相带明者据理实说。经虽偏说非不相带。四悉顺物作偏说耳。以义推之必须相带。下释慈悲为应义者。若偏若带准此可知。慈善根力者。如大经十四梵行品。提婆达多令阿阇世放护财醉象。欲害如来及诸弟子。尔时踏杀无量众生。象闻血气狂醉倍常。见我翼从被服赤色。谓呼是血复来奔趣。我弟子中未离欲者四散驰走。城中人民谓我终殁。调达欢喜快哉适愿。我于尔时即入慈定舒手示之。即于五指出五师子。是象见已而生怖畏。失大小便投身礼我。善男子。我于尔时手指实不出五师子。慈善根力令彼调伏。乃至五百群贼得法眼等广如经说。乃至如请观音现身作饿鬼等。如前第四卷引论云。水银和真金等者。出菩提流支法界性论。次料简中有五问答。初问答明三世机应。问如文。答中二。先通答机应之由。次别答机应之相。初意中言以四悉力随顺众生者。至理实无三世善恶。约事说故三世咸有。但随众生四悉机缘。宜作何世善恶而说。何世善恶而堪遇圣。次正明机应相中又二。先机次应。机中又二。先善次恶。善恶各有三世。初善中二释证。初文三。初文中言五方便者。四念为一并四善根。四念虽有总别不同。秖是四念。停心治障。方便义疏。故且云五。又如无漏无习因等者。此举无漏例未来善。如证无漏习果已满现无善因亦能感佛。如阿罗汉根败之士在方等座感佛弹诃。以有未来一乘善故。无漏根败尚能感佛。况诸凡夫根未败者。故引大论池华为喻。已生如往善。始生如现善。未生如当善。遇应如得日。次明恶中。言又未来之恶与时相值者。缘合名时。故求圣力助遮当恶。此三世恶并有可发。是故圣救。次应中。亦如机中应先明有应之意。谓四悉也。文无者略。又亦应如机中慈悲各说及引文证等。文亦从略。次别答中但语机边亦应论应。若别论者以现在为应。何者。过去已过。未来未具。若尔。机应差舛何名主对。答。机生未来之善。感佛之时还名现在。故今且从机一边说耳。次问中言若未来善为机四正勤意云何者。四勤中已生未生皆可令生。如何但云未来为正。若准正勤应云。已生善为机。如溉甘果栽。未生善为机。如钻木出火。已生恶为机。犹如除毒蛇。未生恶为机。如预防流水。答意者机分通别。通则通于三世如四正勤。别则唯在未来。如前所说。虽在未来功由过现。是故过现以为机者。本为未来生善灭恶。是故四正勤中言虽过去等者。文中虽云已生善恶。意令此善未来增长。意令此恶未来除灭故云也。又如救火已烧正烧皆不可救。救正烧者本为未烧。次问答者为离性计。初问如文。次答中二。先破。次无性故下立。初中作四句者。若四计者。先破性已然后方可点空说四。是故感应各有四句。感四句者。谓众生自能感。由应故能感。感应和合故有感离应离感故有感。应四句者。谓诸佛自能应。由生故有应。感应和合故有应。离应离感故有应。是故机应各以三假四句破竟。方以世谛四悉四说。立中二。初通立能所。次而能下。别判出能所又二。先判。次若更下诫劝言若更番叠等者。若从应为言。即以应为能。以感为所。若从感为言。则以感为能。以应为所。故以义推。从感为名亦有能所。从应为名亦有能所。是故不可以能所为名。应以生佛定之。使能所不乱。若但以能所为名。节节更立能所之号。则为生佛之上更立生佛。世谛则乱。故须且依今文为定。次问答可见。三不同中四。先标名。次列章。三但众生下叙不同意。四今略下释。释不同自三。先四句中三。先列。次释。三若解下结感应益意。释中自四。皆先标次释三结。释中句句皆先机次应。言如须达长跪者。大经二十七。佛在王舍。须达尔时为儿聘妇。入王舍城。夜宿长者珊檀那舍。因见长者匆匆办供。因问其故。乃知有佛。寻见如来。请佛至彼。如来许竟。须达及与舍利弗同往。经营精舍七日成立。所设已讫即执香炉向王舍城遥作是言。所作已办唯愿如来慈哀怜愍为众生故受是住处。我知彼心即与大众发王舍城至舍卫国祇陀园林须达精舍。月盖曲躬者如止观第二记。三明结益意中。若冥若显俱名为应不可以凡目不睹故而言无应。此堕自性及无因过。于中为四。初劝其自励以生善。次若见下劝信因果以息恶。三若不解下劝解四意知不弃其功。四释论下引论文证须解四意。二释三十六句中二初指前四句略举机应各有冥显以成四句。次若具足下机应各列一十六句。先列次结。先列中二。先列根本四句。次十六句初文三。先列四句。次冥是下略列四相。三如佛下引事证相。但证未来一句。余如前文机应相中故略耳。机中云非冥非显者。非过去之冥。非现在之显故也。问应中非冥非显与冥何别。答并是法身益物。然冥益者不见不闻而觉而知。若非冥非显不见不闻不觉不知。次机既下应中不列根本直列一十六句。据机中自列根本应中合有。但是文略。次结中云三十六句者。若准此取前文四句为根本。若取机中四句。更列应中四句。即应四十句。三就十界中云就自行既尔化他亦然者。自行化他俱能感佛故也。若分善恶自他俱有生善灭恶。是故善恶并得为机言交互者且约自行。如地狱中有九界机乃至佛界亦复如是。问下下法界有上上机如地狱中有九界机。鬼中有八。畜中有七。乃至菩萨有佛界机。此则可尔。如何佛界有九界机。菩萨有八乃至鬼中有一耶。答所言机者可发为义。发有近远是故不同。若下有上机则通因果。所谓下果求于上果。亦可下因发于上因。若上有下机则唯在果。所谓下果求于上果。亦可下果发于上因。如佛界机在地狱者。谓虽发心求于佛果。破戒堕狱于彼可发成地狱机余八准此。若尔与地狱界有佛机缘有何差别。答众生无始未曾出界不妨无始有出界种。然于十界重重交互不可具知且据一往约多分说。若佛界心强已名佛界。益在九界则名佛界有九界机。若已堕九界则名九界有佛界机。如恶业深重本是地狱名地狱界。曾闻一句可为佛因圣人亦以冥显应之。是名地狱有佛界机。未堪顿入渐渐诱之故用八界以为方便。则为地狱有八界机。故知下有上机与上有下机其相有异。上下既尔中间交互准说可知。故应一界皆具九界。若约化他义分凡圣。凡位但约观行相似交互说化。圣位则界界之身能为十法界化。问约四句说以论机应已兼三世何故更约三世说耶。答三世之上更加三世故得更论乃成九世论交互也。故华严中十种三世。九世为九更加三世说平等。以为十种。大缨珞中亦明九世。是故今文重约三世。次相对中三。先标章。次列四文。三释。释中二。先释四意。次料简。初又四。先释初意又二。先总述。次地狱下正释。释中且约地狱。余二十四略而不云。下机关及三十六句亦然。至第四意方始例出二十四有。今正释又二。先释。次是为下结。释中二。先并列。次释。释中先机次应。应中有标列释。释中机则先恶次善。应则先悲次慈。望前二十五三昧中四意略无诸有过患及结行成。何者。此中既明机应即行已成故须更明本法功德。机中复加善者。欲明机遍故。前但明过患者且从恶边。次机关相对中机中善恶各有三义。应中慈悲亦各三义。以慈对善。以悲对恶。各各以微对赴。以关对对。以宜对应。下善恶中具足应云即假尘沙。即中无明。文无者略。次三十六机对三十六应者。以三十六句中句句皆有一机一应故得机应各三十六如一显机以对四应虽同是显从所对应四义不同故成四别。余句例此。又一一机中各具善四恶四。各具微等三义。应中若慈若悲各各皆以赴等三义应彼善恶各四中三。若冥若显机应皆然。今且从总为三十六。况复如前约于三业三世十界及以一念等别。若三业之中更开善恶微赴等别则无量无边不可数知。所以文中先约苦乐相对次以机关次三十六恐杂乱故。知此意已方可将此入前四句三十六句及十法界则可知矣。次别圆相对中亦先总标。次若历别下正释。释中先释。次简。初文先释一有次例余有。此言别圆不同者此约教证两道得作此说。如地狱有破一品惑。余二十四有亦一分破。岂有地狱无明究竟名为了了余有未尽名不了了耶。故知且顺教道说耳。若约证道地即是住故知不别。次料简中先问颇有善机恶应等者。意不异前。随无方问故有此异。是故还以无方之答。故引经云或作地水及火风等。如大经云云何名为不施一钱而得名为大施檀越。佛言不饮酒肉施以酒肉。不服华香施以华香。如是施者无一文之费而得名为大施檀越。如是施者施名流布。此等并是答无方之问之流例也。三菩萨应为妻子者。谓妙庄严王净藏净眼应为二子。光照菩萨应为夫人。广如疏第十卷。拔乐与苦者。假使有问既有圆机感于偏应乃是机应不相主对亦应拔乐而与于苦。此举例者。如拔人天之乐与变易苦。拔涅槃乐与入假苦。拔分别乐与实报苦。或拔浅乐示现与苦。如大经第四云又复示现于阎浮提疾病劫起饥馑刀兵亦复如是。又为说法令其安住无上菩提。次明粗妙者。判前不同相对二门名相。余之二门通于粗妙故不须判。又此二门中但判十界者。四句三十六句。及相对中二。并摄在十界中判以十界有优劣余无故也。于中先标。次列章。三解释中。准前诸文亦可以开列为一门。今随文便于此列之。亦如明位中以开寄在圆位门中列之。但从义正分章无定。就释中二。先判粗妙。次结。初文二。先机。次应机中二。先地狱。次余九例。初文先判粗妙中三。初立具十。次阿鼻下释疑。三即判下正判。狱中十界则九粗一妙。次粗机下辨机生熟召应不同。先粗。次妙。慈童女缘如止观第五记。发菩提心名为妙机。未入六根名为浅熟。不至方便有余但近在于欲界天耳。次判应中二。先总论应。次约教辨判。初文二。先辨因果。次若无下举非显是。初文二。先因果次引证。由慈悲熏为因故果时能尔。次文二。先非。次是。正明应相。次约教中四教及别接通。所以不言接别等者。意如止观。初藏通中三。先判。次譬。三何者下释所以。言譬是图写经记乃成者。譬藏通神通皆是作意。如图画写像经始记录尔乃成就。不同镜像任运相似。不同水月遍应诸器。别圆法譬可知。亦约证道同故合说。次开者又二。先单约机应。次约五味经。初文开前机应中九界之粗同为佛界之妙。若佛界中生亦名妙。若余九界熟亦名粗。又四趣中妙机近熟亦名为妙。粗机远熟亦名为粗。次开前诸粗应中亦约教道须开两教佛应。然但言诸经及以华严。对无量义与今经者。华严之后渐教并在无量义中所指者是。是故从略不须复叙。次无量与今经中又二。先无量义。次今经又三。初法说。次譬如下譬。三此即下明开合意。若识此意则知草木生之与灭不离于地。二草二木具如第三经合譬中。人天为小草。二乘为中草。三藏菩萨为上草。通教菩萨为小树。别教菩萨为大树。此乃藏通二教二乘合说名为中草。若作七方便名开人天为二二乘为二。三菩萨依本各为一。此开合之义随机不同不可一准。观心感应妙者。境如感智如应。境智和合即感应道交。具如止观烦恼境中诸法般若三十六句。智照于境一十六句如四应赴机。境发于智一十六句如四机感应。应中一切智如冥。道种智如显。两智共为亦冥亦显。一切种智如非冥非显。机中真境如冥。俗境如显。两境如亦冥亦显。第一义如非冥非显。境之与智不出色心。色心净故般若亦净。色心秖是三业。三业为境用智观之。是故亦可对前三业机应。又三谛之境不出十界。界必交互及以自他。故亦对前十界自他。故知观心感应义足。

　　法华玄义释签卷第十二



　　法华玄义释签卷第十三

　　　　天台沙门湛然述
　　次明神通中。标列释。前诸文中并立来意一门但寄在文前明之。今则别列。言次第者次前文来故云次第。即来意异名也。于中为三。初举前生后。次略示后文之相。三上辨下正明次前有此文来。初文二。初举前。次若正论下生后。次示后文相中二。初列。次普门下释。释中二。初引普门证。次游于下释经意。初明普门品但有二文兼得三意者。经文先问次答。问中具三答文但二。问云观世音菩萨云何游此娑婆世界问身也。云何而为众生说法问口也。方便之力其事云何问意也。答中句句但举身口以兼于意。应以声闻身答身也。而为说法答口也。既有身口必兼于意。或将应以两字即是意也。善达机缘故云应以。次文又二。初约身口表意。次又化下从多少以论。初又二。谓法譬。譬又三。谓譬合结。次文又为三。先正论多少。次引证。三正辨多用身口。一切圣教但多有此二相故也。又为四。先释二身二鼓。次此是下明身口所由。三若示下明所兼之意。四亦是下举二行以释二身二鼓。初文中言药树王身者则示可畏破恶之形。如大经第二十九菩萨品云譬如药树名曰树王。于诸药中最为殊胜能灭诸病。树不作念若取枝叶及皮身等。虽不作念能愈诸病。涅槃亦尔(云云)。如意珠王身者。示为可爱生善之形。如大品第十云如摩尼珠所在住处一切非人不得其便。其珠著身暗中得明热时得凉寒时得温。若在水中随物现色。毒鼓者。大经云譬如有人以诸毒药用涂大鼓。于大众中击令出声闻者皆死。此譬说于破恶法也。如止观第五记。天鼓者如忉利天所有妙鼓随天心念出种种声。此譬说于生善法也。次意者。虽现身口皆由意慈。第三意者。睹身口相则知意业。今且引大经。经从说边故名为语。今文略语以证于意。谓随自意等语必待意故也。随自如珠如天。随他如药如毒。二行对上亦应可见。次正明次第中二。先法说次譬况。先举小譬。次小尚下以小况大。谓妙感应也。鳱鹊鸣者。鳱鹊小鹊也。西京杂记云干鹊鸣者则行人至。亦可作雁。今时书本多作干字。次名数中四。列数。释名。次第。虚实。后二寄名数中辨耳。初如文。释名中虽三文不同义意不别。地持云神谓难测知者。易云阴阳不测谓之神非佛教意。神通不同者具如文列。凡夫外道及四教也。三教如文。略释六通如止观第七记。彼文并是发宿习通也。复有生得通知鬼畜等。有报得通。如诸天等。有修得通如诸声闻及诸外道三藏菩萨通教出假等。修得又四。若三藏二乘以无漏心依根本禅。若诸外道以有漏心依根本禅。通教二乘同通菩萨亦以无漏依根本禅。别教菩萨初依根本用无漏心。次依界外恒沙三昧。后依实相发得妙通。圆教初住初心虽别发得义同。又约六即。六根清净相似发得。初住已上分真发得。妙觉一位究竟发得。今此文中即分真发。既从圆位已后起应现通故知正是发得通也。故大经二十二云通有二种。一内二外。外谓与外道共。内复有二。一者二乘。二者菩萨。菩萨修行大般涅槃所得神通不与小共。故知即是别圆菩萨如上得通也。前言十四变化者。初禅二。谓初禅初禅化。初禅欲界化。二禅三三禅四四禅五。准初禅说可以意得。具如法界次第委释。圆教文相稍广者。用今经意以余文助释。于中又二。先广释。次料简。初文中二。先出不同。次然下申今经以六根为通之意。余经不明者今经最广。故知应用六根为通。于中二。先明意。次今云下释。初文中云然经明鼻通最委悉者。一切诸经不明鼻通非究竟说。岂有诸根并得神通而鼻舌独无。唯有今经六根清净于中鼻根文最委悉。若华严明十种六根亦是六根皆有神通。但彼经在果谓初住已去。当知住前亦有似发。华严又明十种神变即十通也。一众生身。二佛刹。三供养。四音声。五行愿。六调伏。七成就。八菩提。九说法。十住持。次释中二。先明所依。次文云下出通相。初言无记化化如止观第一记。次释通相中二。先且约眼根略释。次见有下判真似。初文三。初略引此经。次借毗昙自尔之言。彼论在小此中在大。自尔名同意义各别。自尔秖是自然之异名耳。言毗昙云六入殊胜者。皆有通用故云殊胜。自尔之名通于大小。且引证大。然小乘中于一切法立因缘已皆云自尔。如青叶红华非染使然故云自尔。通亦如是但是得禅自尔有通虽是作意即是诸禅自尔力也。小乘尚尔何况大乘。故今借小以证于大。三引央掘具如止观第七记及第七文。次判真似中。借华严意对辨之也。言内外身通者此是真如镜净任运能照。以能照外现十界像故外像现内也。有此二用故分内外。论其实体内外不二。次料简中言三根增减者。此引大论四十文云鼻舌身三者。但引彼论云有增减。若对六根与今不同。意云论文许有增减。何妨今经眼鼻身三数劣余三。是故引论以例今经。故云若例此义。余如疏说。于中三。先例不同。次引正法华证等。三复引今经证互用。次明粗妙中二。先判。次开。初判中二。先通叙变化所作不同。次正释。初文三。初立。次引证。三若应同正报下各辨不同。次正释中二。先正。次依。依正各二。先教。次味。初先正报约教中二。先释。次如是下结。初文秖是十界不同。而四趣合人天合。二乘合菩萨离寻意可见。黑发缠身者饿鬼状出大论。盥者古暖反。洗也澡也涤也。通论诸洗皆名为盥。若别论者洗手曰盥洗足曰洗。洗音铣。洗头曰沐。洗身曰浴。规圆矩方。次若得下约五味中二。先四味。次今经又三。先总判是妙。次别示妙相。三总示妙相。初如文。次文中。云地净表理妙者。理者境也。地既能持能生为诸法本故表理妙。光表智者。光处二眉之间故可表于中道智妙。三昧表行者。首楞严定正当妙行。风表乘者。风行于空而实非空不异于空。乘乘实相乘非实相而不异实相。地动表神通者。地本不动而能现动。实体非通而依实现通。次应同依报中二。先重判所属两意不同。次今且下正释。初文者。论其正报尚乃亦可生佛相摄。但众生唯理诸佛事成故一切众生悉皆摄在佛境界中。况所依土本是诸佛所化之境。如世王土土必属王。而万姓所居各谓自得。其实王为万姓以治国万姓归王而立家。是故以慈以忠更互相摄。彼此相望而从王义强。今为分于机应义异前从机说故云且从。况诸佛寂理神无方所。所依寂境号常寂光。是故砂石七珍随生所感。若依此意复由生造。是故从之以立土为机。次正释中为二。初释初意。次若作下第二意。初文为三。初引大论总列。次若戒下释所以。三净秽下结归。初文二。初列。次皆由下结示。次文者。然乘戒四句文在大经具如止观第二记净名疏初委释。今且从略直对声闻菩萨而为缓急之乘。直对净土秽土而为缓急之戒者。为以大概摄诸土遍故也。于一一土若欲委明应随诸教及三品戒各各对之为上中下具如止观第四卷中。所言乘亦缓亦急者。初开三后显一即初缓后急也。亦是中间具有诸乘。缓急四句依大经第六。大无量寿经呼安乐为安养。大论二十八云有佛土说一乘纯菩萨也。有佛土杂如弥陀也。多菩萨僧少声闻僧。若大论中明安养国非三界者。秖是非此娑婆三界耳。若就彼土具有三界。故无量寿经阿难白佛。彼安养界既无须弥。忉利诸天依何而住。佛反质云此土夜摩乃至色界依何而住。阿难默领。反质意者此夜摩等既许依空。何妨彼土四王已上依空而住。具明土相复有多种共别不同。如无动界虽是净土犹有男女及须弥等。此同居净土既其不同。同居秽土亦应不等。委明四土横竖等相具如净名佛国品疏。此中大略示其纲纪以明神通现土不同。若细分别乘戒缓急。应分三观一观三品。九品理观细对三品事戒缓急。以验诸土声闻菩萨若纯若杂。广寻经论以求其异。知大小乘所被不同。则不起此座而观法界。次明国土应第二意中二。先标意以两属故故安若作之言。次佛以下正释中二。先释。次判。初释中二。释。结。初中自六。四趣人天四教如文。一一文中皆言或净或秽者。教由乘种。土籍戒净故。戒有缓急使土有净秽故也。既分菩萨四人不同应言上上品乃至下下品乘。声闻既分两教二乘缓急亦四品不同。一一皆言与无记禅合者。无记是理。慈悲是事。事熏于理至理皆用故云合也。若圆教修无缘慈初心即合但用有广狭耳。如是下结。次今将下判也。通约依正者。前正报文约教之中直列而已。未判粗妙故今合判。于中又二初约教。次约五味。初约教又二约教判者。别教即约教道也。次约无记化化判者约证道也。又二。先正判。次引经。初文者。无记如镜众机如形发应如像。像关形对非镜端丑但以形端丑判粗妙耳。故不以多少广狭判也。言净秽者。如镜任运现像有通有别。通像如土别像如形。通别皆有净秽皆有粗妙。是故山河为通所照。人面为别所照。故有通照端丑别照端丑。合譬可知。次引经。次约五味中三。初正约五味。次又诸经下重约粗妙难易转判。三唯以一大事下约能所判粗妙。难转谓二乘易转谓菩萨。三能所中即所粗能妙。次又诸下开。如文。然此中神通之名通于深浅。故前判教中四俱神通但有粗妙耳。若准下眷属妙中初乃别判。以地前住前为神通已上名应。后料简中亦通取之。如妙音是神通来等。今文通者以神通感应果上之变用耳。故与应色相例判之粗则俱粗妙则俱妙。思之可见。次说法妙中二。标。释。释中二。先明来意。次正释。初文为三。初约说不说明来意。为其机熟者说云因缘。次神通后明为来意也。前虽通叙二轮三轮傍正。正意但在身轮。故神通预表当说法之先兆。所以现瑞表于十妙前相。若据行说则十妙之中说法为说。若从教言之则十妙俱教。故序中所表表当说十妙。故前为二身今为二鼓。若灭恶生善通于偏圆。而二身二鼓无不咸妙。三演说下正明说意。次正说中。先列章。次解释。释中先略标释名意。次正释名。于中先出达磨郁多罗释。达磨郁多罗者。此云法尚是阿罗汉。佛灭度后八百年中于婆沙中取三百偈。以为一部名杂阿毗昙。又撰增一集三十卷此义依彼。此中章门初一至五增数列之。第一一法第二二法乃至第五五法。初云体一者同是名句等也。诸经皆然故为一体。相二者有于长行偈颂二种相故。制名三者。十二部中所制之名不出三义。初言从字句者。此之三部长行二颂秖是字句耳。次言寄事得显者。谓所记是车所说是事结戒因事托事为喻。本生事本事事未曾有事相最易知。论义者假往复事。三从所表表理深故。定名四者。从喻从体从体事从事也。授记无问自说论义体事合目者。如授记经记是当体所记是事。无问自说说是当体所说是事。论义往复名为当体所论是事。不同二偈但是二种偈相而已。以无孤起重颂事故。其中所说各别有事不得名为孤起等事。差别有五者。一者九种修多罗如文。从通总至二偈。言二偈亦在九中摄也。又如分别至修多罗去但是敷置说理之教属修多罗。不同二部故对二部得此藏名。彼云别教非今家别。即指大乘为别小乘为通。二者偈陀四中。初言阿閦婆等偈者。且准俱舍明十六重后数。前十五重者。初从十十增之至第十六重名矜羯罗。初谓一十百千万亿兆京该梓欀构谏正载此即前十五重也。第十六矜羯罗。第十七矜羯罗矜羯罗为大矜羯罗。第十八频跋罗。第十九频跋罗频跋罗为大频跋罗。第二十阿閦婆。第二十一阿閦婆阿閦婆为大阿閦婆。此第六经所列即第十六第十八第二十也。言除修多罗者除长行也。第三意中复除重颂孤起方名为偈。第四意者于孤起中。复除十部相方名偈经。从通总来渐渐向狭。若前明修多罗则宽狭不定。祇夜二。先标。次颂意下释。释有三。初颂意。释取所念法相方名祇夜中偈意。次若颂下释余部意。次颂事中亦简却余九部中事外方是祇夜中事。三颂言中亦简九部之言直说之言方是祇夜之言。二偈同是偈颂。虽开为两同是偈中差别耳。授记有二。于中先释名。次正释大小二别。四者无问自说二。五方广第六相识应有多义文但列四。料简全阙。次大师正标释。先直标十二名。即别名也。此标法名全依大论三十七文论文甚广。次部者即通名也。新译名十二分教恐滥部帙故也。经名亦通。于中三。先略释。次斥论师。三举世经义以释出世也。次释十二部别名义者。言出三藏外者。即简小门三藏已尽取衍门为修多罗。彼释大品故作此说。况复今文释法华耶。若如第一卷通途释者则不然。下去皆须在大。然文中。释义皆通大小意在大也。授记中虽言二乘人天故知亦大。又复通释放光收光等以表记也。言[跳-兆+專]入等者。[跳-兆+專]入记畜生。髀入记鬼。脐入记入。胸入记天。口入记二乘。眉间入记菩萨。顶入记佛。修罗既从鬼畜二道开出。今且略言从鬼故记髀脐中间入也。自说部中先举自说无我所等者且举小耳。次即云又如般若方等正明大也。从乃至已下去明通摄之相乃兼婆罗门事何但小乘耶。毗尼亦小一切通大况事毗尼本通于大。譬中亦然。先举阿含次通一切。言亿耳者生时耳上自然有环评堪一亿金钱。二十亿耳者亦耳有环堪二十亿。故中阿含二十九云。佛在给孤。二十亿耳亦游舍卫在暗林中。初夜后夜学习不眠。精勤正住修习道品。于是亿耳安住思惟作是念言。佛弟子中精勤我最第一不得解脱。我家大富不如还家布施修福。佛知彼心令比丘呼来。至已礼佛却坐一面。佛言汝实如向所念耶。答实尔。佛言我今问汝随汝意解。汝在家时弹琴调弦琴随歌音歌随琴音耶。答如是。佛又言弦若缓若急有乐音耶。答曰不也。调和有耶。答曰有也。佛言。极大精进令心掉散。极不精进令心懈怠故当观察时与非时。二十亿耳闻佛教已于闲静处。精勤修习得阿罗汉果。大论三十三广明。次释本事中云已说者。本谓谢在于往故云已说。一目等梵音轻重耳。言更有者大小部中复有此等本时之事耳。言为说三因缘者。如大论三十三释因目多伽云如净饭王强令五百释种出家堪得道者。将至舍婆提城。所以者何未离欲故。若近亲里恐其破戒。令身子等亲教化之。初夜后夜专精不寐是故得道。得道已佛还将至本国。一切诸佛还本国时与大会诸天俱。至迦毗罗婆仙人林中。去迦毗罗婆城五十里。是诸释种所游戏园。此诸释种。比丘以精进故以夜为长。从林入城乞食觉道路长。佛知其心。有师子。来礼佛足在一面住。佛以三因缘故说偈云。不寐夜长。疲极道长。愚生死长。莫知正道。佛告诸比丘。汝本在家时放逸多睡。今精进故觉夜为长。本在家时驾乘游戏。今著衣持钵步行疲极故路为长。此师子鞞婆尸佛时作婆罗门师。见佛说法来至佛所。尔时大众以听法故无共语者。即生恶念发恶骂言。此诸秃辈畜生何异。不别好人不知言语。以是业故从彼佛时乃至今日九十一劫常堕畜生。此人尔时即应得道。以愚痴故自作如是长久生死。今于佛所心清净故当得解脱。如是等经名因目多伽。次本生中云攫胁肉贸猴子者。大论三十三释本生经中。昔有菩萨曾为师子在林中住。与一猕猴共为亲友。猕猴以子寄于师子。时有鹫鸟饥行求食。值师子睡取猴子去住于树上。师子觉已求觅猴子。见鹫持去在于树上。而告之言。我受猕猴寄托二子护之不谨。令汝得去辜负言信请从汝索。我为兽中王汝为鸟中王。贵势同等宜以相还。鹫言汝不知时。吾今饥乏何论同异。师子知其叵得。因以利爪自攫其肉以贸猴子。于疫病世为赤目大鱼者。出过去因果经。经文广明。疏中略辨。救于泫溺者。大论云。菩萨昔为飞鸟。救诸泫溺诸商人等。乃至溺水。而心不退。泫字(乎罥反)混流也。又救泫溺者。如大论斥三藏中云。于大海中自刺。而令诸商人依之至岸等。毗佛略略字。大论云(来夜反)次分大小中二。初大小相望以论通别。次为缘下明通别意。初又三。初小九望大三。对十二。为通别。次有人言下。大九望小三。对十二为通别。三有经言下。大一望小十一。对十二为通别。初文中三。初略标三九别。次释十二通小。三又涅槃下。明十二大小共。初如文。次文又五。初明通小。言大空经者。阿含经中。有大空经。经中广明是老死。谁老死。为人法二空。如止观第六记。次故涅槃下。证通小意。三大品下。举大品况。四有经下。若通小故大小俱十二。五但是下。释三别在于大。则十二唯大。次故涅槃下。十二通大者。大经既云先虽得闻十二部者。并指鹿苑。故知鹿苑。亦有十二。如次文。魔虽不能说顿十二部。故知亦能说权十二部也。亦为二乘。说小十二部。三大品下举况。魔说尚具十二。况小乘耶。四引一经据信者情不偏于九。则大小俱十二。按此下。结言若信六部通大小乘。不信六部互不相通者。河西云。修多罗。祇夜。和伽罗。优陀那。伊帝目多伽。优波提舍。此六显现是故易信。余六深隐是故不信。复有人云。但信六部不信六部。不论深浅今谓不然。将大小俱十二望大小各九。各九是别各十二是通。各九之中缘喻事三局在于小。广问记三局在于大。余之六部通于大小。此以通难别故云既信六部通于大小。不信余六三唯在小三唯在大。故云不信六部互不相通。此六若许通于大小则成大小俱有十二。五正释三九别中三。初先斥通义。次正立别。三何者下释小无三。三明十二大小共可知。次大九望小三中二。先明大别在九。次通语下明大通十二。三明一与十一中二。先别立十一。次若言下亦通具十二。言十二部者。大经。十四云。又有说者。名十一部。菩萨纯说大乘方等。第十九云复有十一部经。除毗佛略亦无如是甚深之义。次明通别意者。如上所说一往赴机据理应以通说为正。故第一卷中明一十六番十二部也。通别之意意在于斯。三明对缘者。以前大小对何等缘若通若别。若不辨对徒施法音。于中为四。初辨法名有无。次次约十下正明对缘之相。三前以下明所依。四虽复下明摄法。初文中二。先立生熟两机。次若众生下明机生则无十二部名。于中又四。初正明不立其名。次故天竺下引例。三故地持下引证。四若深下泛明出没初如文。次引例中三。一西方。次此方。三引权行大士。法身菩萨示为世王。虽内善众典必依迹立不滥其踪。次引证言即其义者。谓不滥用十二部名也。四出没中用则必得教意不然。所言深观行者虽暂用其名而心恒达法相故也。次正明对缘中二。先通立大小两机。次今总下通列显秘等教。于中先列两种四教。次一者下释两四教。初言四缘者。两种四教所被不出四缘。四缘秖是藏等四教。人不见者。妄于显秘等四而生穿凿使闻者失途。具如第一卷中明之。次释中二。先释密等四教。又二。先明去取。秘在大圣赴机今且置而不说。若欲说之秖是口密。赴四机缘令其彼彼互不相知即是其意。显秘虽异教不出四是故不论。今且释其三谓顿渐不定。所言共者三显一秘。次正释中言对四名渐者。由顿后开渐渐涉三昧故教成四。具如第一卷及喻疑中辨。若不深见一家门户如何能辨此渐等四。复更下文明藏等四。彼此两文更无差别。但渐中合明增减不定同座异闻。同名为渐对机分四耳。顿二亦然。但指华严故云两界。不定但于顿渐二途禀益不等。是故名为顿渐不定。次二者下明藏等四。且置顿与不定。令识渐中四相分明。复须除秘故云显露。秖是重分别前渐中所用四法之相故云更明。此四中圆何曾异于顿中圆极。复与法华圆义宛同。而尚不及法花开显。妄生比决一何苦哉。又藏等四中所言对界与顿等中文意少别。何者彼顿等中通束于教。以藏为声闻通为缘觉。别为菩萨圆为佛界故使尔也。今藏等中离人为界。故藏三通四。通真含中以为佛界故尔。此以两教佛界有教无人故置不说。别对二者亦可存于佛界。亦可旦置佛果但以初地而为佛界耳。三明所依中以依法性故。故能于彼杂类之身。说于如是不思议法。然又立此顿渐显秘次第。必须八相佛形而说。言海渧研山者。如华严龙宫诵出象负西来此下本也。大本十三世界微尘数品。故知不可以海水毛端渧数知其偈限。不可以研须弥为墨书其文字。故知西来象负偈数能几。四明摄法中纵于杂类身中所说以十二部收亦无不罄尽。四明所诠者。既以能诠教被所取机。机缘不同教亦硕异。若不以所诠为教体。与邪经外论亦复何殊。故以所诠定之知教有所离所至功能有归。所诠者何。所谓诸谛。于中二。先叙意。次若说下正明诠相。初文者。四教本中有四种意。一约四谛。二约三谛。三约二谛。四约一谛。一一意中皆具三义。一明所诠理。二明能诠教。三明所出经论。今此略用初之二意。能所合辨。从所标名。故云诠意。不广分别。故但云意耳。于正明相中。先明人天。次明出世。初文中。云人天教永不诠真。但诠思议之俗者。但是俗而非谛。望出世法。属俗谛摄。故云思议俗耳。次出世中先渐次顿。而先明渐者。随便说之。应无他意。初言若为渐者。以人天教非五时次第。故以三藏而为渐初。初但说于无常苦等。故云正诠思议之俗。虽通涅槃。涅槃是小乘法性。若初诠法性恐增邪倒。不能破于常等僻。故俗正真傍。无常少宽即正示真理。则无常幻化。悉皆为傍。是故次云真正俗傍。既获小果正欲令其入真中道。傍以菩萨不思议真。兼带而说。故云真正俗傍。言中后者。此兼方等般若两意。故方等中所得小果。多因正诠思议之真。至般若中即不思议之傍正也。乃至去即法华开权显实。真俗不二。故曰双诠。若说顿教者。华严顿部。正在圆真。兼申别俗。故云真正俗傍。不定教者。或傍或正或俗或真。次约渐中四教者。言渐四者。意旨如前。问。渐初亦是三藏。四教之初亦是三藏。何故前云初正诠思议之俗傍诠思议之真。此中何故云正诠思议之真傍诠思议之俗。答。前文为成渐教之初不分菩萨与二乘之别故。前文明二乘初心但云俗正真傍。后既约教分之。故开三藏以为二段。以理而言。二处菩萨俱是俗正真傍。二处二乘俱是真正俗傍。以菩萨乘同于二乘初心故也。彼此通诠是故不异。若约别教等者。初心即是信住二位。中心即是行向二位。后心即指初地已上。五明粗妙中有五。初列五名。五中初理次言与第三所诠何别。答。初言理者唯约所诠。次云言者唯约能诠。此二并是跨节明义是故但立一音一理。虽云粗妙义已当开。第三所诠即当分义。一一教下自明所诠仍判粗妙。以此异故与前二别。言五门者。即约净名中旃延五义谓苦义空义无常义无我义寂灭义。疏云。约理名五义。以智缘理名为五行。约定明五门禅。此五为众行之旨归。故四教四门各明五义。今文通说且云五门。由迦旃延为诸比丘敷演三藏四门五义。为维摩诘通五义诃。故云诸法毕竟不生不灭是无常义。故知诸法生灭但是无常非无常义。四句推此生本无生灭亦非灭方得名为无常之义。五受阴洞达空无所起是苦义。诸法毕竟无所有是空义。于我无我而不二是无我义。法本不生今则无灭是寂灭义。余例初句思之可知。问净名弹斥既斥四枯应显四荣。何故结句皆归四枯言是无常等义耶。答诃有渐顿。渐如旃延顿如空生。应如涅槃二鸟双游不得相离。是故今说真无常义不离于常。故云不生不灭是无常义。又若委论者。若说生灭唯得结归无常义边。若说不生不灭则结归不定。若结归无常即属四枯。结归于常即属四荣。结归非常非无常即属非枯非荣。下之四句准此可知。若以教判。枯属藏通。荣属别教。双非属圆。以衍门中不生不灭义通故也。故今教教皆云五门意在于此。问余文何不明五门义独在此中。答余门通用有何不可。此明能诠及以所诠。互有粗妙故须用之。何者。净名以通诃藏意在别圆。故且用于能诠妙所诠粗。以诃旃延能所俱粗。意在结归非常非无常能所俱妙。一俗随三真转意亦如是。真秖有二。别真犹带教道。是故开之。四众经中为二。先迹。次本。迹中又三。初五味。次判。三又云昔下开。此开且寄此中明之。于中又四。法譬合证。初法中言如此两意等者相待绝待也。初句云毁呰声闻即正直舍方便相待意也。从又云已去开方便门绝待意也。譬合如文。第四引证中言论云等者。大论文证也。言秘密者。非八教中之秘密。但是前所未说为秘开已无外为密。次复有下本门。言在后者指第七卷。次就此经中。初标。次释。三结。四开。释中言因缘妙者。发心为因闻法华经为缘。又以结戒为因缘者。以实相心离十恼乱即其意也。未曾有妙者。独放眉间光表于中道余经虽放未曾独放二眉间光。皆兼足顶及面门等。故使所表各各不同。三变土田者。土田梵云佛刹。物所生处名为土田。即佛生处所也。亦是一切诸法之所生处。三变表三智破三惑。余并如文。四开者。前虽因便义立于开此正当遍开之相。此中言理广者。其实通于十二部。以广经是理事随于理。理若开竟事无不开。若列当文十二部已是开判竟。更重明者但向引文直示十二相。故以此十二对法华前诸教以论待绝。故即向所列是待绝十二部也。然前五意虽在判粗妙中列之。前二意明佛本意更无异途。第三意即是约四教判。第四意即是约五味判。至第五意方是正开判今经是妙。第六欠观心者。应用观心十二部经。别有小卷流行者是。此说法五章中初释名义通于大小。故至第二方以九三一与十一。约于通别。而辨大小。故前之二章。但是能诠。将此能诠于所被故有对缘。由缘不同故所诠异。所以第四。更明所诠。能被所被能诠所诠。从始至终一期教显。欲明所说所化粗妙。复欲开此诸粗非粗。故须第五判开共立。方始显于所说之法。终讫具于待绝二妙。又复此中虽辨所被所诠正意并是以所显能。所被既纯知能被妙。所诠既即谶能诠融。是故前来悉皆属教。如教而观故辨观心。一切教中凡诸十二一心中具无俟他求。是故须明观心十二。
　　○次明眷属妙中列章解释。于中又五。初总明次第。次譬如下。略释眷属名义。三行者下。寄例以释眷属义也。四他土下。明眷属之由对他土辨异。五昔教下对粗辨妙。又初意是总明次第。后四意是别明次第。一一莫不因说而生故次说后。而明眷属。初文者次第秖是来意异名。说即指前说法妙也。次意者。先义。次名。如来如父母。所说如遗体。受者如揽此。成身如眷属。名中宿缘相关。如性亲爱。今日受道名为臣属。所受如说能为眷属。次例中意者戒定慧如说弟子为眷属。由中意者为二。先正明由。此土由说也。次故二万下引证。既云教无上道及覆讲法华故并从说。自大通已后种种调熟令入一乘。故身子下重证眷属也。言今日乃知真是佛子者。小乘中以菩萨为似子声闻为真子。大乘中以菩萨为真子声闻为似子。故身子于昔自谓为真。今日乃知声闻为似。蒙佛开示方名真子。次粗妙者亦名今昔相对。昔指鹿苑三藏三乘对权今日法华为妙。言昔教五人者。一頞鞞。二跋提。三俱利太子。四释摩男。五十力迦叶。具如疏释。今又为二。初正明对辨。次从闻下别明所生。又四。初总明三慧生。次从佛下别明三慧生。三三慧下总结。思修并因于闻故具列之。四故次下结。次文言法化为思者受化故思。修故得分。正明眷属中。标列释。释中初释理性中三。初明理同。次引证。三结归。次业生下释余四眷属。又二。初通约四教结缘成熟。次别约四教释四眷属。初文又四。初明结缘不同。次若信下受道不同。三结缘下明成熟不同。四虽复下结成眷属。初又二。先立二类。次释二类。初文云饮他毒药失本心者。忘本所受故曰失心。从本化来迷真之后起无明惑如饮毒药。背大化为失心。不失者下释两意。初人大通佛所已结缘竟。中间成熟成顿眷属。次人久迷生死复须更结。即大通之后也。次别约四教明四眷属中即为四文。初三藏中二。初释三。次辨无四。初明三眷属为三。初明业中为五。初今三藏下明垂三藏迹。次往日下叙昔施化。三缘未下明今日相遇。四明受道不同。五若不下明此佛一段眷属义绝。初三如文。言甘露初降者。初转四谛法轮也。即以教法名为甘露。初禀道益名为服尝。如大象捍群者。诸佛菩萨示入生死。示与众生共证解脱。五佛子者四果及支佛。且约示辅三藏佛生为眷属者。若权若实俱云业生教门且尔。言缘绝者。且约三藏一期而说。教中既不说有生处故昔教中不复论生。跨节论之生生不息。次愿生中其文简略。大意如前业生中说。言愿眷属者。如论云内诸眷属并由宿愿。又如帝释发心若太子于最后身成佛之时愿为马载太子出城。亦如大拏太子见阿周陀。阿周陀发愿若太子成佛愿为神通弟子。即目连是。余皆例此。具在佛本行集。于中为三。初正明眷属。次明受道不同。三眷属义绝意同业生。皆言传付后佛者。如弥勒云。释迦文佛种种诃责无奈汝何。教植来缘今得值我。此例可知。次神通者为二。先正释。次料简愿通不同。初文为二。初正明三藏通生。次三藏下明以大乘意说有生。初文三。先正明眷属。次或为下受益不同。三残惑下亦明缘绝。次以大乘意说神通眷属界外有生。次料简中云愿通云何异者。由向释云或以愿力或以通力。既于通中而兼云愿。愿之与通有何同异。约自下答。又为三。初略答自力及教不同。次约本处有身无身。三约大小二教重辨。初文修得报得总明自报力也。约教名誓愿者。大乘教门所说名此神通以为誓愿。誓愿来者。昔禀佛教起于誓愿。佛昔亦以大誓愿摄。故世世相值为熟为脱。今佛生此誓牵而来故云约教。言通有誓扶等者。若三藏教习不牵生。若正使尽无复生处。况三藏教因则正习俱在果则正习俱断。故依通教及大乘实说得有来生。次明通教三眷属中为二。初正明眷属。次对辨应生。初言横从他土来者。或在娑婆之外俱有来义。娑婆内来此不须疑。故净名云。从余四天下来在会座。诸大乘经皆云从十方来。次明别教四眷属者。前之两教教无应身故不论应。圆教亦然故先明教。言如前者。如前别教。次问答料简中具简二教应身。有二问答。初问如文。答中自三。列释释熟他中为六。初明能应。次若得下明于所化辨能化功。三如华严下引证能化。既云非生死者。即应生也。四复次下。释疑。五通结意。六约今经以判妙。初如文。次文者。所化入真。还同能化。三引证中二。先通引。次摩耶下。别引人类。四释疑中四。先通释。次何者下举例释。三调达下。别引人类释。四故华严下。以所得法门验释。初如文。仇亦怨也。法身如龙象。若作魔王。非二乘所堪。言调达是宾伽罗菩萨等者。故大经云。若提婆达多实是恶人。堕阿鼻者。无有是处。今经授其当作佛记。品后又云。若有男子女人。闻是品者。净心信敬。不生疑惑。不堕三恶。生十方佛前。岂五逆人。有此闻品妙功德耶。余并如文。六显昔粗今妙中。云诸余经典非不明此等者。非不明此内外眷属。未若今经开权显实。二自熟中。即迹本二门意也。本门二文。下土此土。具如经文可见。言法身菩萨或从生身进道等者。如他方大士。或从释迦生身佛边闻法进道。或从法身者。如大论云。法身佛为法身菩萨说法。此约界外。得作此说。大论八十七问云。生身菩萨。贪惜未除割截则难。若无生忍菩萨。犹如化人割截无痛。有何恩分。答虽得无生行亦为难。何以得知。得无生已。应受寂灭无量快乐。能舍此乐入生死中受于种种下贱之身。生身菩萨著此法身故希望心施非清净施。是故不及无生忍者。是故无生忍菩萨方名大恩。故知生身法身仍须进道。为进道故听法利物。具如分别功德品。无生忍去是法身菩萨。自此已前至八世界是生身菩萨。大论三十七广明诸佛眷属不同。三本缘中二。先略明。次若别下更以通别两释以简本缘。所言别者四土对四类。若通说者可知。言未断惑者未断无明。次问中言娑罗林等者。大经云。如来至彼俱尸城中欲入涅槃。师子吼菩萨问。如来何故离六大城俱尸城。现我为迫逐诸外道故不住六城。我昔于余处未名师子吼。今于此处娑罗林中大师子吼答文者。从他方起通来非神通生此。是法身发得神通名神通起应从他方来非起应生此。言大誓愿者。昔结圆种今以圆熟。故云大誓相关。是大事不思议业相召不同结业牵生之类。或有未破见思藉妙音力而得来者。非大誓业亦是结业眷属妙也。此则自是一途。若准前意并以法身为四眷属方答前问。故下结云愿通来者亦能应来。不言业者。业滥实业故也。下方闻声者。涌出中云。尔时下方菩萨闻释迦牟尼所说音声从下发来。妙音见光者。妙音中云。尔时一切净光庄严国中有一菩萨名曰妙音。久已植众德本得诸三昧。释迦牟尼佛光照其身即白净华宿王智佛言。我往娑婆世界等。三判粗妙中二。先判次开。初判为二。先约教次约味。初教中二。先正约四教次责偏部以显妙。初文二先三粗。次一妙。三粗中何但所化成粗亦乃能化非妙何者。以机粗故致使化主现为粗身乃至菩萨现粗眷属而成熟之。且从迹判故皆属粗。次此经妙者直引此经当教当部二义俱成故便引之文中自列三妙。次文准义初文应云结缘妙。次一切下释前结缘方属成熟。后文内外中间兼得业愿通三。言其于五欲无所复堪者。以阉人譬助显此意。以色败故五根亦败。以心败故是故二乘菩提种断。次譬如下譬向三文。元始谓结缘要终谓得度。余教岂无此事。但教中不说故判为粗。次责偏中不破华严圆教但判部权。而弘教者不晓故破其经师。于中初责。次故知下判粗妙。初言如阉本根者如止观第六记。次判中二。先略判。次所谓下历诸妙独显。五味可知。四明法门中三。先分别。次判。三开。初分别中三。初列经文。次若尔下征起。三若三藏下历教分别。教教通用而义各异。若善四教化主各从四种权实智生。四教物机闻法生善。各发弘誓誓境不同。故令四人慈悲各异。初念善心究竟果舍。当分自别各不杂乱。己心尘劳随四智转。四四谛异故道品不同。各开三脱四佛正觉。若得此意此义自显无俟委论。至别教中别引无量义十住宝性等意。若通上下亦应可见。宝性论云。等者以大乘信为初生子。此子即以实智般若为所怀母。用首楞严以为胎藏。既出生已必假大悲将护信心为所养母。至于初地方得分名如实子也。阙父者即以般若实智兼之。言四种障菩萨能治者。亦可通于三教菩萨。首楞之名虽即在大义可通用。此定本在别圆教中。南岳随自意等文亦以义通。通于通教。唯三藏中无此名耳。然须分于能治相异。言无量法门至皆能生佛子者。生佛之子名生佛子。又佛即是子。佛从法生故佛是子。跨节则诸教法门皆从圆生。当分则各各自有无量法门生当教佛果。次圆教中言自行三谛者。即权而实故云三一。化他三谛者。即实而权故云一三。不分而分且作此说。絓者结丝也。非此中意。亦挂也。谓但挂诸经也。淮南子云飞鸟不动不絓网罗。楚辞云。心絓而不解今皆开之。故云皆悉决了。余文可见。次观心眷属中二。先列次释。释中二。先释。次明事下寄此文后总明功能。初文三。先释。次判。三又决下开。初文自六。前二文中二。释结。释二如文。次约教者。亦如止观记兼引楞伽经。此中前后合七眷属。此之七名各有通别。别在于七通名眷属者。七皆于佛性自亲爱莫不臣顺。然别名中。前一从理。次四从事。次一从法。次一从行。于所从中。通局不等。初一名理俱通。后六名局义通。是故后六随事别受名故。何者。业生名义亦通上下。事唯局凡。所言通者。从有漏业乃至不可思议业故。业是缚义界内界外诸相并缚。愿生名通后二。义复通前。业通兼愿。正是业系复由愿牵。是故从胜。依愿立名。事亦局凡。通非无愿亦从胜立名亦通后。事局小圣及以大贤不通于凡。次应生名局义通小圣及以大贤。或有应来通得名应。事局大圣不通小贤。次法门者。名义乃通通于四教能化所化若师若弟若境若智。事局出世不通于迷。次观心者名之与义通世出世。前二爱见唯世间故。然法门及以业愿通应莫不观心。但为随事得名既殊。故以观心别置科目。又净名所答正从理观。然亦未得观心名者。以对事立称观道不专。故立观心。唯对一境。如是等义虽复分别。未判未开。前诸文中。虽逐近略述。未若文后总判总开。故正释后。复立一门。法门及观。在后更自别开判。

　　法华玄义释签卷第十三



　　法华玄义释签卷第十四

　　　　天台沙门湛然述
　　○次利益妙中二。先释名。次正释。自行功德指前五妙。次后四妙已是益他。受化得益于兹别立。益虽不等同归法华。是故名为利益妙也。次正释中先开章。次依章解释。解释中所以不言序中益者。序但预表当益。当文无益可论。若作表义神通妙中已略辨竟。今初明来意中。初总标益意。次别明益。初文言所为者。谓前感应神通说法三妙不空即是利益。利益之人即是眷属。次释论下别明中二。初引他经得益不同。次今经下明今教妙益。初文中所引一论三经。并明由佛得王三昧能身口两益。语光指前神通。语闻指前说法。语身指前感应。又语身亦通感应神通。前言不空过者。若度破获皆不唐捐通是利益别号引净名中法宝是现身普照是放光而雨是说法。华严思益放光等者。彼思益经第二。网明菩萨放光遍照十方阿僧祇国。一切烦恼病苦遇光快乐。佛又放六度及一切法光。皆悉对治众生悭等诸蔽及一切惑。具如彼经及华严等。次此经中二。先信解。次述成。领解文略述成文广。具有前来四妙。方有今文利益。言不能尽者。具如药草疏中明横竖不及等。此明利益益多故也。余意在文可见。次明正说益中文自分三。先列。次释。释中初言远者。此是迹门故且以大通为远。于中又二。先通叙。次别释。初文为四。初略述益由。次善生下明益相。三死之下结示。四故文下引证。益相中二。先标。次始人天下释相。善生通浅深。恶灭亦通浅者。若依大经破无明位方名杀人。其实恶灭具如今文通于初后。次别释中二。先结前生后。次列释列释中二。先七。次十。初七中。先大师。次私释初文二。先列。次却。以益反释眷属由益成眷属故也。七益中并以三藏菩萨为俗谛三昧五通益者。以未断惑故别教出假俗谛三昧六通益者。且语断见思益名为无漏通。望三藏菩萨全是有漏。是故且与无漏之名。章安云。开前者开小草为因果两益。合后者合中道次第不次第为一实事益。俱开俱合准此可知。次第益者即是别中约教道说耳。次大师开为十益。于前七中亦不开中道次第不次第。唯于小草开为因果。又于中草开为声闻缘觉二益。更加方便实报二益以成十益。于中二。先结前生后。次正释。释中二。先列。次正释。释中二。初释。次问答料简。初文二。初正释。次若粗妙机下结。初中自为十。初果益中二。标释。然因果益通二十五有者。于果报身得现益相故名果益。言因益者。谓内心转修。今初果益中三。先释。次此清凉下明益由。三大经下引经结益。初文者。文中从省。四趣自四。四人合一。六欲合一。色界七有同为一释。四空合一。一一文中皆云其中众生乃至冥显两益者。语略意周。具如感应妙中明感应相。及同异中三十六句一界十界。并相对中。苦乐关宜二十五有及别圆等。且语现益以对先世。据理则通现在未来。具如前文十界中说。不可尽具思之可及。说不可并张例不可全阙。一一皆出其苦相为机次关宜等可知。初地狱中言八大地狱者八热地狱。地狱者。梵云泥黎。此云苦具。言地狱者。从处为名。八中各有十六小狱以为眷属。则八个十六成一百二十八并根本八。合成一百三十六狱。故俱舍云。此下过二万无间深广同。上七捺落迦八增皆十六。谓煻煨粪屎锋刃烈河增。各住彼四方。无间四门既各有四。上七亦然。八寒者且准他文云百三十六。若准列八文。一頞部陀。此云疱。谓寒风逼身生疱。二刺部陀。此云疱烈。三頞哳咜。四嚯嚯婆。五唬唬婆。此并从声为名也。六嗢钵罗。此云青莲华。七钵特摩。此云红莲华。八摩诃钵特摩。此云大红莲华。此并随身色为名也。并在前所说地狱傍。本处在下支派不定。或近山河江海地下空及余处。鬼本处在阎魔王界。故此洲下过五百由旬有琰魔界。从广量亦尔。从此展转以居余处。或有端正受诸快乐。犹如天中尚有丑陋。今文稍略。地狱诸相广如观佛三昧正法念阿含婆沙俱舍论等。水陆空者。此三是畜生所依处也。大论又有三类摄畜生尽。谓昼行夜行画夜行。五衰相者。一者头上华萎。二者腋下汗出。三者项中光灭。四者两目数瞬。五者不乐本座。如疮等八圣种者。具如止观第八记。余由证二文可见。因益中二。先与果益对辨难易同异。次正释。初文者。一果辨多果则难一心辨多因则易。故于一人心中可辨二十五有因益之相。以王三昧力而应之也。正释又三。初正释。次合而下明益由。三大经下结。初文又二。先正释。次如是等下结。初又二。初总释。次若无下别释。四因坏益者四趣因也。二十一因成益者。四趣已上至非想也。此语先持五戒顿离四趣因者是也。一因成者非想也。此一无坏故也。一因坏者。此一唯坏无成。此中明益不可更云成此一故也。此语先破地狱因。说中间渐离故迭有成坏意亦可知。若成就地狱及坏非想非此中意。六天因果前三具如正法念等。三界因果具如俱舍婆沙。次别释中。亦四趣四人各辨。六欲色空合明。初四趣坏中二。先释。次此名下结益。初又二。先地狱中二。先正明恶有。欲离下立机缘中二。初直明。二明得绳者。具如止观第七记。次余三趣因相略如止观十心中。于中又二。先正明有相。次欲离下辨机缘。初文自三。次机缘如文。次辨二十一因者又二。谓人天。各先辨相次机感。初文先四人中二。先正释因相。次明机感。初又三。先总标人因。次列。三判。此中但是略论机应。正文在下二十一有一时总明。次六欲亦三。先总辨因。次故云下与四趣四人对辨同异。三若修下别明因相。六文不同。此中乃至。下四禅四空不别明机感。总在无色文后。一时通明。次四禅中。四禅自为四有。于中初禅加梵王。四禅加无想。故略释所加。仍不明五圣。但是文略。次问答引旧等可知。次四空文略。次结又二。初正结。次引证。次合而下正明益由。结文可知。三声闻益中二。先明修因意。次若持戒下正释。初中言牦牛者。由爱尾故。人贪其尾乃害其身。说文云。西夷长尾牛也。有作猫字是人间捕鼠者非此中义。又有作猫字未知所从正应作牦字。次正释中亦三。先正释。次益由。三大经下结益。初又二。先释次结位。初又二。先明破见次明破思。初又二。先释。次是为下结。初又二。初明所修之法通伏爱见以为机缘。初明出家修戒在五停心前。次若均下行相又三。初五停心位。次贤名下四善根位。言如救头然者。如止观第七记。三一刹那下初果位。文相并略但列大位耳细相不论。次修道中二。谓超果及次第也。次结位及由结可知。此中节节有机感相寻之可见。以明贤位及明见道修道等处处须加故尔。次明支佛又三。先略明行相。次此人下略明机应。三结位。与声闻共为中草故云犹也。次言华飞钏动者。论云。有国王观华飞叶动得辟支佛。钏动者。禅经云。有国王令宫女摩身为镮钏闹。令渐渐减钏乃至唯一则不复声。因思此声从因缘生悟辟支佛。亦如猕猴见支佛坐禅。后于余处见诸外道种种苦行。乃教外道跏趺而坐。手捻其口合其眼。诸外道叹云必有胜法。外道受教皆证支佛。五六度中二。先释次由。文阙引大经结。初文又二。先释次结位。初释中四。先总。次若行下别明行相。三六蔽下指教。四以伏下功能。初二如文。破人言四者。谓如幻等四。破天言十七三昧者。二十五有除四人四趣犹有十七谓欲界六。色界七。谓四禅无想梵王五含。无色四。三明六度对破六道出地持菩萨戒本。六通教益中亦但释由。释中三。先总标三乘。次释次结。初如文。次文二。先二乘。次菩萨。初文二。先破见。次破思。如文。言总别慈悲者例如前文。前文云合而言之即是总也。别而言之即是别也。亦是通别。通以慈悲用二十五三昧加之。别者。若令伏见思时用菩萨本初自伏见思中慈悲弘誓熏之。若令入空则用菩萨本初修空时慈悲弘誓加之。假中准此思之可知。七别人。亦先释次由。释中二。先总次别。总中言一念等者。但期心在果耳。如前广释。八明圆人中二。先明总别。次明机缘。初又二。先总次别。总中亦言一念系缘等。当知二名二义同异永别。次若历下别中言十种境者。阴入等十境也。蒙加益等可知。九变易者。在方便土。于中为五。初辨人类。次故下文下引证。三是人下辨利钝。四是为下明益相。五若分别下辨土体一异。初文云前八番中四处或九处者。四处谓四教中各有断通惑者生于彼界。言九处者。三藏二人。通教三人。别教三人。谓住行向。圆教一人谓净六根。次引证中引四文也。此经可见。胜鬘当知菩萨义兼三教。楞伽三人义当四人俱生彼土。大论文反举真以释似。五明土一异者。随机所见二义常存。第十实报益中三。先总举人类。次但无明下明益相。三若分别下正辨土体一异。初言八番之中两人者。别教地前圆教住前在同居土。得入此位。进断无明。生实报土。方便土又二人者。是前四人中后之二人也。此之二人。先已入于断见思惑及无知位生方便土。于彼土中进断无明亦生实报。次文言三贤十圣住果报者。名虽似别义必依圆。以别证道同圆教故。即是两处十地合说。次结中三。初若粗下总结文旨。次是为下结益由。三故令下结正益人。次料简中初问答者。二十五有其名虽遍一一有上惑有浅深。是故重重用二十五。故大经云。二十五有有我不耶。次问三谛在极亦通凡者。由前答云破实报土显王三昧三谛了了。既云破实报土。状当三谛唯在于佛。是故更问亦通凡不。答中意者。三谛名理实无深浅。由证不证故分凡圣。初云五阴即是俗谛。阴既至佛。当知俗谛亦通至佛。言无等等者。如前第二卷记。为显后地云破实报耳。妙境观法实通凡圣。此中亦是寄文分别。令易解故作三谛相。其一一谛无非究竟。若不尔者如何五阴而至于佛。后问答中二。初简二文。次取后文。于中又四。先示远相。次从是下明远益由。三彼之下明益相。四斯等下结前生后。初二如文。三益相中二。初明已入实益。次于时下明未入实者。初文又二。初正明。次引证。初又二。初得入自满。次益他。次引证中成道证自法轮证他。次文若为未入者。复须成熟又为五。初标忘不忘二人不同。次忘者下明忘者须熟。三或多以下明成熟不同。四生方便下明入实之处。五如千下示入实之人。故知前明四种结缘四种成熟处处得益成内外眷属。及感应中过去感应。并境妙中明二谛意。尚取本行菩萨道时而为华台而作方便。已入华台者自是一边即是其事。今但大通已后。若于此土。若方便实报已入实者。即是今文远益之相。其未入者故生后文近益之相。次近益中二。先正释。次料简。初正释中二。先释。次始从下结。初又二。先释。次近从下明益不同。初又二。初约教。次约味。初约教又二。初释。次复次下判。初文又二。初总明诸教益相。次别明十益。初文又二。初通标一期深浅。次何者下释所以然者。始自寂场终至法华虽复差别。来至法华终归实事。并是示为四教教主调熟之力功在于斯。虽远近有殊。七益之相不异于变故云如前。又大小去别明十益中二。先约诸教辨因果二益。次别对诸教以明八益。初因果二。先释次结。初文二。先引他经明因果益。次又佛下此经明果益。久居黑暗而今大明故属果益。三辨依教通别。大小乘中皆照六道故云通也。次别论下以声闻去别对诸教故云别也。次判云胜则兼劣者。胜谓圆教既未说开但云兼耳。次五味中二。先列次判。初文中云熟苏而有体法等七益者。等别圆诸教通途皆有因果两益。虽无三藏中三草自有通中二乘为中草。干慧性地为上草。八人已去为小树。八地已去入别教道及别教本人为大树。被接见中及圆教本人为实事。若方等七益依前所列不同此例。次前诸下判可知。次杂料简中。初问中云应身益亦令法身益者。法身菩萨起应辅于应身佛化闻法进道。亦能令此菩萨法身益耶。答意者。应身之处即法身。应身得益即法益。亦如磨镜为见像。见像之时即镜明。其像弥现镜弥明故。明像体本不二。汝问应益法益不。如问像现镜明不。为是义故。汝问非也。次问者法身平等本无应。垂应之时名病行。应身得益即法益。方丈现病法应病。答意者。秖为法身本无病能现病行利众生。利生现病非实病故知法应俱无病。次从又下更作一番化功归己释。利物若少病则少。应迹若多名病多。机多应多功即多法身得益理应多。次从今作下。复有两个四句七个二句而为料简。初两个四句并约十番之中因果二益。以料简故不相及。或有一人得果益。或有一人得因益。或有一人二俱益。或有一人俱无益。次四句者自有坏益下列也。不成不坏至亦成亦坏。更作四句释前所列。不成不坏释第四句。四趣困益释前初句。非想成益释第二句。中间已去释第三句。如修五戒生于人中。四趣之因一时俱坏余句可见。得是分段因果益。不得是变易因果益。不得是分段因果益。得是远为实报土家因果益。前之七益望于法华有粗有妙。约教约味皆悉不同。故知远近两益但成判于粗妙。来至今经同成一妙方始是开。于中又二。初标。次虽复下释。初标中云今经备有七益者。前八番益中。合因果益。为一小草益故但七益。本谓三草二木及一实事各不相关。即他经七益。今开权显实更无异趣。此即三草二木同一实相地之所生等一佛乘雨之所润。仍旧为名。名为七益。是则七人同成一实。又于一实亦可义立七益之名为今经七益。故云本是地上清凉益。今则进发大乘解心明净等。次释中二。先总开。次诸经下别开。初文者。故彼药草疏中。一一文义皆云差即无差。无差即差。今亦如是。草木即一实。一实即草木。次别开中二。先正开。次借益相以判眷属。初文又二。初略开。故云无差妙益。次更借待妙对绝以辨。又三。初双标。次释。三进入即是下结判。次判眷属中二。先判眷属。次约妙。初如文。次文者。但进入之相。舍粗入妙。又舍下位进入高位。义当相待。不进不妙义当于待。其实并与绝待不异。无差即差。六益宛然。差即无差秖是一实。是故此经不舍六名而成一实。然前所明若远若近不出当文。但约文中腾昔说者名为远近。三周开废名为当文。当知今经所谭异昔况复开显永异余经。故远近当文实相无别故。前文云。今所入者与本入者不异。次明流通益中标列释。释中初明师中三例不同。谓法身生身及凡夫师。初法身弘经者。法身从上土来。上谓实报等故能上土益物。妙音观音普贤文殊即其人也。实报七益如七方便同成一实。他土具七亦能令他具足十益。生身菩萨亦能此土他土者。神通但能往于他方而未能入方便。有余令他得于权实等益。既许用权以助于实。故知能于他土得前六益名为权益。得一实益名为实益。始于此土得无生忍。是故未能于上二土弘经益他。虽则自能增道损生未能起应。但能此土及以神通往于他土。尚未能入方便有余故云不能上土利益。凡夫师者。通取五品及以六根净。故今下答问文中引六根文证内凡位名为凡师。次出法者。法谓方法亦曰法相。弘经方法。为唯用实亦许用权。为显此意故云出法。又为二。初正释。次今时下破立。初文又三。初明双用。次明唯实。三又云下释疑。初文二。先释。次此则下结。初又二。先正释以三助一。初但菩萨下明助意。初文云经文许用别助圆者。经云。若不信此法于余深法中示教利喜者。有深复余者即别教法也。入地名深。地前名余。次破立中二先破。次善弘下立。正出弘经之相。次明益中。凡言弘经之相益在灭后流通相也。于中为四。初出法。次出人。三正出益。四举况。初文二。先明正宗中亦有流通之益。次展转去正明流通益。初中云譬喻品后等者。品末文云。钝根小智等不得为说。若有利根智慧明了等乃可为说。广如经文。授记品末者。四大声闻得授记已于他方土作佛弘经余如文。法师品中者入室著衣坐座。尔乃应为四众说法。法师品文。若作三段仍属正说。若分本迹即在流通。流通正在六七二卷。文相可知。次初品去约人展转以下况上。八万大士者如法师品中。千界尘数者如神力品中指地涌菩萨是也。三明益中即是末代流通之益。初明七益。次明穿凿助显七益。初文言不老等者秖是达老死实相。言旋假入空即三草等益者。五品为小草。七信为中草上草亦在五品位中。以同三藏未断惑故。八信已上为小树。十信伏无明为大树。初住已上即实事益。虽分七益位必在圆。第四明观心利益中二。先正明观心。次夫一向下破性过。初又三。先明观境。次若能下劝须起观。三净心下正明起观。初文者。凡一切重。罪皆由刹那。故刹那若起已含因果。故大乘观之已成重因。举轻责重令勿起刹那。次如文正起观中二初正明观相。次以是下结益。所以须明观心益者。然上来得益由于现身口轮说法。令他得于近远当文七益十益。然益实由观法。恐寻者不达文旨。若远若近已谢于往。正说流通自属于他。若不自观己心徒数他宝次破性中二。初立性计。次自性下破破文二。先破自。次三句例初破自中四。初立事破。次又汝从下立道理破。三又三事下约法相破。四引证。次三句例中二。先例次即假下结成可解。
　　○五明权实者。大文第五。第二卷初大为五文释此十妙。一列名。二生起。三引证。四广释。今当第五结前十妙以成权实于中为二。初破古。次正释。初文又二。先出古人意。次破。初云三三之权者。此光宅意。以昔三乘但各有三故云三三谓教人因。昔三乘权未至于果故阙于果果即是理。大小俱有理。大小各有果。何故昔三但有于三。昔教何辜而不立理。次破中二。先破三三。次破四一。初文又四。初直破。次彼下明光宅救。大师既不见光宅应是他人亦曾此破先有斯救。故今述之。三若尔下重难。还以彼三三。离彼无理。四又下重并难。次从实有四去难光宅四一中。但立因果而无于理。于中为三。初难。次引证责云。云何分别因果为理一耶。若尔去重难。若但因果而不出理则同魔说。今家和旧亦作四一。乃废因果以立理一。更加行一。是故数同而名义永异。二正释中三。初约法。次约五味。三故知下结判。初文又二。初直就十妙中结。次复次下约施开相对以结。又二。初正结。次引他同。三例。次五味中前四如文。第五味中分二。谓法华涅槃。法华如文。涅槃中二。初与方等辨异。次正约涅槃中。初约教中云在果四俱实者。四教俱得入实故也。若约四悉。十四权二实者。别圆两教第一义悉皆实故也。历四门者。别圆两教中各有十二权四实。并前两教三十二权故有五十六权八实。若更约因门五十六权亦如前。此中重云因者。涅槃中人用前三教为入实门。兼因作名有五十六与前数同名之为权。果门者入实为果。四教四门悉皆入圆。同成一实。无复有权。故云但实。仍其四门本因为名故云四实。及别四实。入圆四实。同成一实。意亦同之。约果四实十二权者。前之三教入实同圆。故名为果。就圆四门十六悉檀中。自分权实。四门有四第一义。名为四实。四门各有余三悉檀。三四十二名为权悉。此实中权不复同前三教三悉。当知三教三悉即是权中之权。三教第一义悉即是权中之实。圆教第一义悉即是实中之实。次总结中二。初约教结。次更约教判。又四。初约四教。次独约一圆用法华待绝以判。今法华是待又开权是绝三独约圆教以判亦有待绝。四若取下约悟以判。问前来诸文。处处约教约味。若判若开。文相已广。今此何故。复重明耶。答此有多意。前明诸妙。但释一妙以为十相。故一一文中为欲明妙。先明诸粗开之成妙。今广释已。复更朿前非但诸文尽妙亦乃诸妙无殊。故更合明秖是权实及开权实。又前诸文自行化他。但明权实未明权实悉用四悉。四悉之内几权几实复有诸门。诸门之内四悉亦尔。故更约五味。诸味法门以判四悉几权几实。是故更此以四悉权实结前诸文。若约诸教者但是重结诸权实意。一切诸法亡泯不二。故更约悟开前十妙权实同成一理心性。乃识前来若妙若粗。若开若施。空拳咸实因兹复立大意显悟诳小之说咸堪被圆。然此迹门谭其因果及以自他。使一代教门融通入妙故。凡诸义释皆约四教及以五味。意在开教悉入醍醐。观心乃是教行枢机仍且略点寄在诸说或存或没非部正意。故纵有施设托事附法。或辨十观列名而已。所明理境智行位法。能化所化。意在能诠。诠中咸妙。为辨诠内始末自他故具演十妙搜括一化。出世大意罄无不尽。故不可不了十妙大纲。故撮十妙为观法大体。若解迹妙本妙非遥应知但是离合异耳。因果义一自他何殊。故下文云。本迹虽殊不思议一。况体宗用秖是自他因果法故。况复教相秖是分别前之四章。使前四章与诸文永异。若晓斯旨则教有归。一期纵横不出一念三千世间即空假中理境乃至利益咸尔。则止观十乘成今自行因果。起教一章成今化他能所。则彼此昭著法华行成。使功不唐捐所诠可识。故更以十门收摄十妙。何者。为实施权则不二而二。开权显实则二而不二。法既教部咸开成妙故此十门不二为目。一一门下以六即捡之。本文已广引诚证。此下但直伸一理。使一部经旨皎在目前。
　　一者色心不二门　　二者内外不二门
　　三者修性不二门　　四者因果不二门
　　五者染净不二门　　六者依正不二门
　　七者自他不二门　　八者三业不二门
　　九者权实不二门　　十者受润不二门

　　是中第一从境妙立名第二第三从智行立名。第四从位法立名。第五第六第七从感应神通立名。第八第九从说法立名。第十从眷属利益立名。一色心不二门者。且十如境乃至无谛。一一皆有总别二意。总在一念别分色心。何者。初十如中相唯在色性唯在心体力作缘义兼心色。因果唯心。报唯约色。十二因缘。苦业两兼惑唯在心。四谛则三兼色心灭唯在心。二谛三谛皆俗具色心真中唯心一实及无准此可见。既知别已摄别入总。一切诸法无非心性。一性无性三千宛然。当知心之色心即心名变。变名为造。造谓体用。是则非色非心而色而心。唯色唯心良由于此。故知但识一念。遍见己他生佛。他生他佛尚与心同。况己心生佛宁乖一念。故彼彼境法差而不差。二内外不二门者。凡所观境不出内外。外谓托彼依正色心即空假中。即空假中妙故。心色体绝唯一实性。无空假中。色心宛然豁同真净。无复众生七方便异不见国土净秽差品。而帝网依正终自炳然。所言内者。先了外色心一念无念。唯内体三千即空假中。是则外法全为心性。心性无外摄无不周。十方诸佛法界有情性体无殊一切咸遍。谁云内外色心己他。此即用向色心不二门成。三修性不二门者。性德秖是界如一念。此内界如三法具足。性虽本尔藉智起修由修照性。由性发修。在性则全修成性。起修则全性成修。性无所移修常宛尔。修又二种顺修逆修。顺谓了性为行。逆谓背性成迷。迷了二心。心虽不二。逆顺二性。性事恒殊。可由事不移心。则令迷修成了。故须一期迷了。照性成修。见性修心。二修俱泯。又了顺修对性有离有合。离谓修性各三。合谓修二性一。修二各三。共发性三。是则修虽具九。九秖是三。为对性明修故合修为二。二与一性如水为波。二亦无二亦如波水。应知性指三障。是故具三。修从性成成三法尔。达无修性唯一妙乘。无所分别法界洞朗。此由内外不二门成。四因果不二门者。众生心因既具三轨。此因成果。名三涅槃。因果无殊始终理一。若尔因德已具何不住因。但由迷因各自谓实。若了迷性实唯住因故久研此因。因显名果。秖缘因果理一用此一理为因。理显无复果名岂可仍存因号。因果既泯理性自亡。秖由亡智亲疏致使迷成厚薄。迷厚薄故强分三惑。义开六即名智浅深。故如梦勤加。空名惑绝。幻因既满。镜像果圆。空像虽即义同而空虚像实。像实故称理本有空虚故迷转应成性。是则不二而二立因果殊。二而不二始终体一。若谓因异果因亦非因。晓果从因。因方克果。所以三千在理同名无明。三千果成咸称常乐。三千无改无明即明。三身并常俱体俱用。此以修性不二门成。五染净不二门者。若识无始。即法性为无明。故可了今无明为法性。法性之与无明。遍造诸法名之为染无明之与法性。遍应众缘号之为净。浊水清水波湿无殊。清浊虽即由缘而浊成本有。浊虽本有而全体是清。以二波理通举体是用故三千因果俱名缘起。迷悟缘起不离刹那。刹那性常缘起理一。一理之内而分净秽。别则六秽四净。通则十通净秽。故知刹那染体悉净。三千未显验体仍迷。故相似位成六根遍照。照分十界各具灼然。岂六根净人谓十定十。分真垂迹十界亦然。乃由果成等彼百界。故须初心而遮而照。照故三千恒具。遮故法尔空中。终日双亡终日双照。不动此念遍应无方。随感而施净秽斯泯。亡净秽故以空以中。仍由空中转染为净。由了染净空中自亡此以因果不二门成。六依正不二门者。已证遮那一体不二。良由无始一念三千。以三千中生阴二千为正国土一千属依。依正既居一心。一心岂分能所。虽无能所依正宛然是则理性名字观行。已有不二正依之相。故使自他因果相摄。但众生在理果虽未办。一切莫非遮那妙境然。应复了诸佛法体非遍而遍。众生理性非局而局。始终不改。大小无妨。因果理同。依正何别。故净秽之土。胜劣之身。尘身与法身。量同尘国与寂光无异。是即一一尘刹一切刹。一一尘身一切身。广狭胜劣难思议。净秽方所无穷尽。若非三千空假中安能成兹自在用。如是方知生佛等。彼此事理互相收。此以染净不二门成。七自他不二门者。随机利他事乃凭本。本谓一性具足自他。方至果位自即益他。如理性三德三谛三千自行。唯在空中利他三千赴物。物机无量不出三千能应虽多不出十界。界界转现不出一念。土土互生不出寂光。众生由理具三千故能感。诸佛由三千理满故能应。应遍机遍欣赴不差。不然。岂能如镜现像。镜有现像之理。形有生像之性。若一形对不能现像。则镜理有穷形事不通。若与镜隔则容有是理。无有形对而不像者。若镜未现像由尘所遮去尘由人磨像现非关磨者。以喻观法大旨可知。应知理虽自他具足。必藉缘了为利他功。复由缘了与性一合方能称性施设万端。则不起自性应无方所。此由依正不二门成。八三业不二门者。于化他门事分三密。随顺物理得名不同。心轮鉴机二轮设化。现身说法未曾毫差。在身分于真应在法分于权实。二身若异何故乃云即是法身。二说若乖何故乃云皆成佛道。若唯法身应无垂世。若唯佛道谁施三乘。身尚无身说必非说。身口平等等彼意轮。心色一如不谋而化。常冥至极称物施为。岂非百界一心界界无非三业。界尚一念三业岂殊。果用无亏因必称果。若信因果方知三密有本。百界三业俱空假中。故使称宜遍赴为果。一一应色。一一言音。无不百界。三业具足。化复作化。斯之谓欤。故一念凡心已有理性三密相海。一尘报色同在本理毗罗遮那。方乃名为三无差别。此以自他不二门成。九权实不二门者。平等大慧常鉴法界。亦由理性九权一实。实复九界权亦复然。权实相冥百界一念。不可分别任运常然。至果乃由契本一理非权非实而权而实。此即如前心轮自在。致令心口赴权实机。三业一念无乖权实。不动而施岂应隔异。对说即以权实立称。在身即以真应为名。三业理同。权实冥合。此以三业不二门成。十受润不二门者。物理本来性具权实无始熏习或实或权。权实由熏理恒平等。遇时成习行愿所资。若无本因熏亦徒设。遇熏自异非由性殊。性虽无殊必藉幻发。幻机幻感幻应幻赴。能应所化并非权实。然由生具非权非实成权实机。佛亦果具非权非实为权实应。物机契应身土无偏。同常寂光无非法界。故知三千同在心地。与佛心地三千不殊。四微体同权实益等。此以权实不二门成是故十门门门通入色心乃至受润咸然。故使十妙始终理一。如境本来具三。依理生解故名为智。智解导行行解契理。三法相符不异而异。而假立浅深设位简滥。三法秖是证彼理三。下之五章三法起用。三法既是一念三千即空假中成故有用。若了一念。十方三世诸佛之法本迹非遥。故重述十门令观行可识。首题既尔。览别为总。符文可知。

　　法华玄义释签卷第十四



　　法华玄义释签卷第十五

　　　　天台沙门湛然述
　　释此本门十妙。于中自二。先本迹。次十妙。所以先明本迹者。以本迹名通故须通辨。简通从别使今本迹昭然可观。是故于中先通论本迹。次别论本迹。通论中二。先列。亦名生起。次释。初中言事理者。秖是真俗。理教者。真俗是理。说此真俗名之为教。教行等可解。次释中且为二。先释。次若约下结摄。初文自六。一一文中皆简通以出别。又一一文皆三。谓先释本迹相。次明本迹。相显理融。三引文证。初理事中。云从无住本立一切法者。无明为一切法作本。无明即法性。无明复以法性为本。当知诸法亦以法性为本。法性即无明。法性复以无明为本。法性即无明。法性无住处。无明即法性。无明无住处。无明法性虽皆无住而与一切诸法为本。故云从无住本立一切法。无住之本既通。是故真谛指理也。一切诸法事也。即指三千为其森罗。言从本垂迹者。此理性之本迹。由此方有外用本迹。是故始从理事终乎已今。六重本迹。前之五重通已通今通本通迹。恐滥迹故于一一重显了释云。本时实相乃至最初实得实相。又以第六已今一重。判前五重有本有迹。验知前五皆属于本。又六重末相显理融中皆云本迹虽殊不思议一者。借肇公言叹本迹理。肇公虽有本迹之言。本之与迹皆属于迹。今言不思议者。约事则本昔迹今。约理则无复今昔。故知理体皆不思议。若约今之五重本迹准义说者。约事则有本中事理迹中事理。约理则无复本迹事理之殊。是故皆云不思议一。乃至余四亦复如是。第六已今。已即是迹即指迹门及诸迹教。今即是本即指本门。本门已前皆名为已。涌出已后方名为今。故云已说事理乃至权实名之为迹。今说事理乃至权实皆名为本。故知若无迹中事理乃至权实。何能显于长远之本。又已今之言虽异前五亦是一往指于寿量名为今本。若望初本则应又简已今不同。法华已前诸经已今仍属于迹。今经所明乃是真明久远之本。即是已说已今为迹。今说已今为本。方是实说所以六门引证之文。前三引迹后三引本者何。然前三复通本之与迹。俱有事理乃至教行。体用等三。通中复别。既云本用本权非迹文能显。况以本门为今灼然不可引迹。为是义故。三引迹文三引本文。又前之三文。既在于因。本因狭故。但以迹倒本。故但引迹门。次结摄中。言若约已今论本迹者去至不思议。是却明前来五重本迹。以摄十妙有本有迹。别约今经本门所明十粗十妙方乃名本乃名本妙。又将六重望于十妙。有全有缺有多有少。故重明之。于中为三。初正明相摄。次最初下简示。三若无下总明相显理融初文乘便。六双之中从后逆识。若识已今即知余五。故逆次释也。所以六门明摄不同者。以六门中三因二果。已今复是今经二门。是故随义所摄不同。次简示中。云最初之本。但本而非迹等者。最初实成既未垂迹。故唯属本。中间相望互为本迹。又中间所成。垂迹之时名为亦迹显本之时名为亦本。最后已说。即是今日已说迹门。未显本时故唯属迹。若无已说。即举今日迹门。今说之本即举今日本门。
　　○次正明本迹中二。先列。次释。释中文中自为十重。释此十妙。初略释中自为十重。于初文稍广余九文略。初文三。初举本。次若十六下举迹比决。三若留下拂迹显本。迹文中云娑婆为墨至宁当得尽者。此引迹门化城品文不合引于弥勒等。言弥勒不知文在本门。或是借于本中之文来此况喻。假使迹中三千尘点补处智力亦不能知。若定用迹文。则应除弥勒等二十五字义理即顺。师云恐别有意。然虽引弥勒语势稍殊。彼本门文但云我等住阿惟越致地于是事中亦所不达。今此文中以出假智数世界不知。况其尘数。若取知尘秖应合用出假智耳。是故应用前文说也。言拂迹显本者。但指若干尘数已前成佛。则中间今日任运被拂。久远之本任运可见。下去九妙例皆如是。此下本果本国二妙。唯有二文立妙及拂迹显本。下之七妙直尔指本。下更广释。故此未论。文并可见。次生起中三。初标来意。次正生起。三义乃下结意次同异中二。先立。次作此下释。释中又二。先明开合意。次迹中下正明开合。于中四。先明迹中因开果合。次明感应等不开不合。三本开下明本中因合而果开。四利益一亦同感应等意。初文迹中离因为四。合果中寿命涅槃为一三法。合此本门涅槃寿命。次感应等本迹俱有二处名同。同是果上之用。三明本中因合如前。但明果开。迹中无果名。即成离三法以为果等三。本中有果名故但云离二。于中为三。先释开意。今佛法华未入灭故未论涅槃。往佛既于法华唱灭皆是净机。次又往事下约事已定正明开出。三迹中下重释迹中不用所以。最后一妙二处名同。而今昔时异。既本迹十开合之殊。若不了迹中十门。安能晓此理等六义及以因等十妙旨归。次引证文三。初引文意。次正引。三结。初文三。初略示引文处所。次然先佛下明本文略意。三今就下明文略而义周。第五广解十文文自为十。于中又二。初总明本妙意。次正释。初文又三。初略明来意。次但本极下明本远难知。三虽然下明不可不知。次正明因妙又二。先释。次料简。初又三。初立本。次迹因多种下引迹辨异。三以三义下拂迹显本。下去九妙分文皆然。初文又三。初引文。次释。三一句下结本因四义。下九皆然。言藉草然灯等者。大论第四。释佛与阿难先世因缘中云。释迦先世作瓦师。名曰大光明。尔时有佛名释迦文。彼佛弟子名如今佛弟子。与佛俱至瓦师舍宿。瓦师以草座然灯石蜜浆施佛及比丘。发誓愿。当来五浊之世作佛。佛及弟子如今佛名宇不异。昔为摩纳者具如瑞应然灯授记得无生忍。故知是通佛也。昔为宝海梵志。具如悲华第二云。有菩萨名寂意。问佛。其余诸佛世界清净。今佛世尊何故处此五浊而说三乘。佛言。净不净土皆本愿故。我于过去恒沙阿僧祇劫。此佛世界名删提岚。劫名善持。轮王名无诤念。王四天下。有一臣名曰宝海。是梵志种善知占相时生一子三十二相八十种好。诸天常来供养。因为作字名曰宝藏。后出家成道亦名宝藏。转法轮度众生已。次游聚落为圣王说法已。王请安居。王之七宝亦自申供养。王有千子亦各三月供养。广如经说。乃至满二百五十年。后宝海来至佛所得记作佛。十方微尘世界众生凡是宝海光所化者。一时成道。宝海次劝轮王发心。次劝太子发心。次令诸天八部发心。乃至三千世界皆发菩提心。次于畜生地狱道中。一一众生前现一佛身令得离苦。七年之中。人天八部。无欲心者。皆兴供养。又是弥陀之师者。彼授记品彼佛先入三昧。现十方净土集诸菩萨。先授宝海记。宝海次授弥陀记次授轮王太子记。云汝观人天及三恶道。生大悲心。断诸苦恼。令住安乐。今当字汝为观世音等。轮王太子乃至一切诸天世人。莫不皆是梵志劝其发心。故皆是师。三拂迹中二。先拂。次若得下融通。初文三。初示拂之方法。应求三义。次今世下释拂迹方法意。三若执下斥执迹之失。初文者。自一代教门无不皆云伽耶始成。大乘融通无过华严。经初亦云于菩提场始成正觉故知大小说成皆近故知是迹。第二义者。若是本因不应多种。秖应修一圆因感一圆果。既有四义深浅不同。当知即是本实成后随顺物机机缘不同从本垂迹示四因相。故知不同定属于迹。第三义者。但开寿量点出最初长远之本。中间今日任运自废。拂者。拨也除也初为迹覆。今拂却覆示真实本。因妙既尔。乃至利益。类此可知。次文可知。三斥失中三。初明执迹迷本。次准下知上令识迹知本。准下知上。此之四字应在轮譬位妙下。或可书误。即成两文各有法譬。三呜呼下叹责。次料简中问可知。答中二。初总答非初住之难。次又中间下举果况因。次本果妙中亦三。如前初文二。初引经立本。次释。次举迹中四教不同中云或言道树草座三十四心等者。俱舍婆沙智论所明三秖四阶成道菩萨。今文出处非一。道树天衣具如大品或言寂灭道场具如华严。或言道场虚空为座等。亦如华严普贤观。大论三十八云。声闻经说敷草座。衍经中说或见敷草座树下。或见敷天綩綖。六天天衣不同。随福所感。或见无量由句宝座。若是下释上三义斥失等如文。次国土妙中分文如前。迹不同中又二。初约他经。次约今经迹门。初文中四土不同中云或言西方有土名无胜者。涅槃云。西方过三十六恒沙。有土名无胜又云。十方世界各有释迦净土首楞严中复云。释尊有净土名一灯明。是释迦本土。此亦迹中之说。言常寂光土者。又二。先标。次释。如本门中地涌菩萨下方空中住。从地出已。亦诣虚空七宝妙塔。彼此虚空俱表寂光。寂光理通如镜如器等者。譬如诸天共宝器食。如止观第三记。三变土田或见同居净乃至方便有余者。三变之净若据土相似同居净。据移天人置于他土纯诸宝树宝狮子座。唯有诸佛及诸菩萨。则似方便有余。故著或言。准文又应亦似实报无障碍土。四明感应中文句大同。文后更加粗妙广狭料简耳初四教迹不同中云三藏佛一日三时照机者。及下通教皆云照九法界当教皆有三乘故也。三藏中又如大论等云佛入城乞食者。为女人父母所遮不得出故为病者故。为欲令人见相好故。为本无施心待乞方施者故。如是有十因缘。并三藏物观机益物之相。次分别中云复次本感迹感粗妙相对四句者。本文远指最初。实得之时所被机缘亦有四教。则三教为粗圆教为妙。迹中被机亦不出四。粗妙亦尔。故今不从粗妙以判本迹。但从最初名之为本。当知本时粗妙俱妙。迹中粗妙俱粗广狭可知。应中四句粗妙如文。又被多世界为广。被少世界为狭。最初垂应及中间等亦有广狭。今亦不从广狭以判。故知久成广狭俱妙。中间今日广狭俱粗。次神通中文句大同。又四句料简如上者。木通粗妙迹通粗妙以为四句。本迹广狭四句亦尔。亦不以粗妙广狭而判本迹。但取最初以之为本。六说法妙中明迹不同中二。初略例涅槃三味出牛。次何者下释。释中二。先释。次问答料简。初释中二。初举譬。次佛亦如是下正合。初文又二。先总别举譬。次若牛下略以三教结。初又二。初总。次若啖凡草下别。初文言良犊不高原下下湿等者。此引大经第二破旧医中云。若是乳牛不食酒糟(酒真麦分糟俗[麩-夫+弋]别)。其犊调善(不驰空不骤有)。放牧之处不在高原(涅槃)。亦不下湿(生死)。饮以清水(非欲浊也)。不令驰走(不见散也)。不与特牛同共一群(佛不共法)。饮食调适(不饥空不饱俗)。如是乳者名为甘露(秘密藏也)忍草者义含多种。故别出四味。如文次合中二。先总。次善趣下别。别中二。先人天四教。次五味。又二。初约部从教。次略对四教四佛正合五味并从牛出。初云两机击出第四第五味者。此华严中别圆两教。此即约部从教立名。余例可知。次文者又约当分所说不同。复次下复以四句分别已今。故知初明已今本迹。犹是一往。已迹今本如前分别已本今迹者。已本者最初也。今迹者迹门是今迹佛所说。俱迹者本成已后迹门已前为已迹。今此本门亦是迹佛所说故也。今已俱本者。最初为已本本门为今本。权实乃至事理四句云云者。各以已今本迹相望为四句也。如已实今权已权今实俱权俱实。乃至事理亦复如是。但以最初为已为本。例前可知。七眷属妙中但出本相。从文殊观音至惑者未了略出迹中不同之相。随诸部中列圣之相。亦可以为四相不同。今初如文。次释。释中又二。初正释。次释疑。初言法性虚空之寂光者。即以下方及塔在此方虚空表寂光也。此诸菩萨住下方虚空。涌出已后亦住虚空。此土得闻开权显实得无生忍者。亦住虚空之寂光也。虽俱虚空以表寂光。能住之人不无久近。涌出菩萨得忍已久。是故迹中始近入者不识久者。次迹中文云文殊观音或为师为弟子者。文殊昔为妙光菩萨教化灯明八王子。是八王子相次授记。其最后者。名曰然灯。然灯既是释迦之师。妙光乃成释迦九代祖师。观音经中释迦过去于正法明如来所学习道法。正法明如来即观音本身。故知文殊观音并曾为师调达即是阿私陀仙具如今经。如是等人却为弟子问本迹相望千界尘少增道数多者。三千世界地涌菩萨是本时眷属。秖云三千地皆震裂无量菩萨同时涌出。若望今时迹中眷属。如分别功德品增道损生。初六百八十万亿那由他恒河沙众生得无生法忍。复千倍得闻持。一界尘得辩才。大千尘得不退。中千小千乃至一四天下及八界尘初始发心。比于涌出涌出甚少。四句分别亦例前文。但以久近而判本迹。终不以法身深浅化缘广狭等判也。八涅槃妙者。明迹不同中。先明迹意。虽复不同本无长短。次或取下正明不同。初文意中云始诸弟子终于蝮虿等者。大经列众八十亿百千比丘成就大乘等一空行。六十亿比丘尼皆大阿罗汉。一恒菩萨。二恒优婆塞。三恒优婆夷。四恒离车。五恒大臣。六恒国王。七恒夫人八恒天女。九恒龙王。十恒鬼神。二十恒金翅。乃至阎浮提中一切蜂王。又东方去此无量无边恒河沙数微尘世界。彼土有佛号虚空等如来。告第一大弟子。宜往西方娑婆世界。彼土有佛号释迦文不久涅槃。汝可持此世界香饭以献彼佛。彼佛食已入于涅槃并可礼敬请决所疑。尔时无边身菩萨。即受佛教从座而起稽首绕无量匝。大菩萨众俱共发来至娑婆世界。又阿阇世王及其夫人。乃至视毒能杀人者。蛣蜣蝮虿及十六恶律仪者。蛣蜣亦曰蜣螂。尔雅云黑甲虫食粪土也。蝮者毒也。尔雅云蝗子未有翅者。又云广三寸身大如臂。史记云蝮螫手则断。虿者毒虫也。左传云。蜂虿者十年尚有毒。尾末卷如妇人发。蝮字(孚目反。不同福音)有人云。无边身菩萨身量无边。云何复云从彼来此。应反质云。既云来此云何无边。言无边者。身实有边而名无边。如阿弥陀寿实有量而名无量。若寿无量如何得有观音补处。倚卧背痛者。如止观第八记。及北首卧等。亦三藏佛相。具如止观第一记。次正明不同中二。初约两经释相。次结会两经意同。初文又二。先明不同以申此经。次经曰下引与大经明同。初文又二。先藏通。次别圆。初文二。初略标二异。次生身下更释二别。释三藏中云食檀耳者。长阿含第三云。佛至波波城阇头园。有长者名周那。请佛及比丘僧。别为佛煮旃檀耳羹以世奇故独奉于佛。阿难白。长者设供无福。佛最后于其舍食入般涅槃。佛言。莫作是说。长者今者获大福利寿命色力善名。生多财宝死生天上。次别圆中二先。别次圆别。中二先。引地人。次正释。释中云色解脱乃至识解脱至无余者。既云灭色乃至灭识即是界外析色之义。故以因尽名为有余果亡名为无余。理而言之。变易因果不应分二。当知为成别教义也。次经曰今日座中等者。出像法决疑经。与大经文同。又二。先列。次此明下结。次大经下会同中四。初略标同。次大经下正会。三二经下结同从根利钝。四又数数下会明常文同。初如文。次文中言迦叶初问长寿者。第三经初设三十六问。初问云何得长寿金刚不坏身。下文答中如长寿品作寄金譬。但寄少年不寄老人。长者行还索金无所。既云行还故知法身常住不灭。下金刚身品。广明护法持不杀戒得金刚身。又经下文处处明于未来常住。第三可见。第四会常中云二万灯明等于法华明常等者。二万灯明具如序品中说。法华经广明一乘。一乘即是常住也。九明寿命妙中。初立。次引经中先引本文。次释。即引中间以拟于本。明迹不同中二。先藏通次别圆。初文二。先略释。次此两下判无法身之本。别圆中亦二。先略释。次此等下况结。十释利益妙者。亦初略立利益。上句立下句释。次若迹下明迹不同者。今此略列具足应如前文。七益十益者是。言乃至增道等者。约经虽是本门。既是今世迹中指本名为本门。故知今日正当迹中利益。乃至本成已后俱名中间。中间显本得利益者尚成迹益。况复今日。以迹下重举本益之相。本文既狭亦拟迹而知本。故本本下明相显融即。众迹虽多用本为本故云本本。本事已往。若不借迹何能识本。如拨影指天即此义也。六三世料简者。初略立。次问答料简初文三。初引经示相。次若过去下释。三三世下结。结中二。先法。次譬。次问答中。初如文第二问者。若言诸佛皆有分身。多宝亦在诸佛之数。应有分身。何故云全身不散。即是重难。若全身者。何故复云处处听经。答中先引大论解八念中。初念佛中云既云化身即是分身。师云去。引南岳释。依按经文。文云临灭度时告四众言。欲供养我全身者。应起一大塔。出证经时全身在于塔中。以誓愿力处处听经。准南岳释多宝灭后全身不分。不分者不同碎身舍利耳。未妨诸佛亦有分身。从如入去。兼明法华是圆是常。口唱下明具四德以证常。真净大法者。真是常德净是净德。既有常净岂无我乐。故云二德可知。多宝全身尚遍十方。故知诸佛亦有分身。钝者读文犹尚不觉者不觉此经具足四德。谬判法华不明常住。以是而言古今咸钝。次问答中问诸佛显本。问如文。答中最初妙觉指初住为本者。最初得故。若初住位被加作妙觉佛。亦指初住以为实本。准净名疏应作四句。谓本下迹高。本迹俱下。初住唯得此之两句。夫论迹者约有本说。本为法身迹为八相。初住之前无法身本。故不得论本高迹下。仍有过上又不得论本迹俱高。若本迹俱高及本高迹下。妙觉唯得此之二句。妙觉极位更无过上。故无本下迹高及本迹俱下。二住已上等觉已还皆具四句。二住迹现为初住。初住是迹即本高迹下。二住现为三住。三住是迹即本下迹高。二住现为二住。以望初住即本迹俱高。望于三住即本迹俱下。今文正当本下迹高。若云初住之前竖无所指。以体为本以用为迹。此本迹俱下句也。若准此意。一切诸佛皆悉显本。又发愿故于初住中说寿长远。初住实寿亦复无量故。言发愿说寿者。但得法身必得长寿。有缘机熟说遂昔愿(云云)。从又解最初之佛者。即妙觉身中自将体用以为本迹。此是本迹俱高句唯阙本高迹下一句。问中云五佛章云何者。如方便品广开显中约五佛章。皆云亦以无量乃至皆为一佛乘故。若尔一切诸佛无不开显。答意者。佛亦不应一切开权。经言一切约出秽土开显者说耳。又问若尔还以妙破妙至例亦应妙者。前文既以本妙破于迹妙迹妙成粗。从亦应去。并难迹妙被破既其成粗。所破十粗亦应成妙。从所破去又以四住重例难云。粗是所破既得成妙。四住烦恼亦是所破亦应成妙。次答文中重引四住之难以况初难。若约顿义四住即妙应如所问。况四住智去况出初难四。住粗惑尚乃成妙。况复生灭无生灭智而非妙耶。次问意者。本成已后中间垂迹偏圆权实同称权者。以是迹故。故皆是权。权即是偏亦可悉皆称为偏耶。次答别义者不例。法既以定在本在迹定偏定圆。教则不尔。在本则权实俱本。本故是实。在迹则权实俱迹。迹故名权。偏圆乃至体用亦尔。法则已定不可在本体用名体。在迹体用俱用。若教所说在本则体用俱实。在迹则体用俱权。当知体用等亦得是法。事理理教教行准此可知。故下文云本中事理先得为妙。迹中事理始得为粗。余教行等例之可见。四句者。别带地前粗而证道是妙。圆如文。带妙粗者兼通于中故也。又释者带粗妙者从通中来故。亦带亦不带者。带地前而不带通藏。非带非不带者。非带藏通非不带别。二教接通亦尔。非带三藏非不带通。次五味中第三句者。方等前三带后一不带。般若准知。第四句者。非带藏通非不带别。问二粗既不同者问藏通。答中言事有浅深等者。通即而藏不即。问带方便实等者问别圆教也。俱显中道而别带圆不带。次问带二一等者。亦问别圆地前以为带二。次通论下虽不酬问而广分别者。一一句并是答而略于问耳。问本地等者。卷初六重本迹。今十妙属六中何重也。答中云乃是等者。卷初已分。此乃重问。何者。初云本地五重为本。中间今日为迹。既本地五双属本。不知五双如何对本。故更问之。今答文复含。但云共论十妙。若尔事理理教教行秖是因。权实体用秖是果家之用。果必有体故也。用即感应神通说法。说法所被即成眷属利益。寿命涅槃还是果上法耳。故不别叙但云共论。第七判粗妙中二。先以本对迹相望判之。次又迹中下约前六门以判。初文者。若不先将迹门开显。且判粗妙与本所证更无差别。如何得知迹中之妙不及本粗。以不约开显待绝等判。但约久远实成以论。故中间今日若粗若妙皆非先得。是故先得粗亦名妙。中间今日妙亦成粗。次又约六重判者。前但开显久近等展转束判已竟。应更于开显久近等中细判六门迹粗本妙。于中三。先释。次况。三若发下亦明本迹六门相显相融之相及不思议一等。于中二。先约事理一双略释。次五双例知。又言已今者。即是昔日已得已今为本。今日中间所对已今为迹。中间节节皆有五味教故。故四味及以迹门为已。开长远寿为今。故使已今亦论今昔粗妙故也。次明权实中三。先本迹相对为权实。以判迹中权实为权。本地权实俱妙。以久成故。次复次下更约本迹相望论自行等三。则本自迹他。本迹相对为一自他。三复次下更约本迹各有三义以明理同。约事则知本中施粗亦妙。迹中开废犹粗。理无粗妙。初文中意具如判粗妙文意。于中又二。先正明。次迹权本实下明融通。二理不可思议。故云法性非古今等。次自等文则本中化他亦名为妙。亦应合有不思议融通。文无者略。应云法性之理非自非他。自他虽殊不思议一。第三中亦二。先释。次融通结归。释中又二。初中言复次迹中约实施权等者。然约实施权意在归实。而人多以所施之权谓为究竟。故俱不识。若废权显实。意在所废之权初欲废之。故斥此权非为究竟。权是事法而人易知。故一代法教。自法华前。佛意恒实。二乘不退始终不知。及至废权乃云汝等去来宝处在近。而人咸知宝处非此。此即是于宝渚之初。发足已涉于修途。况复曾已行于三百。指我之果。即彼妙因。故云易测。言华严明阿鞞跋致多明事数者。引例释前权易测意也。一切事法。无非权施。如来久远。为诸众生。施设方便故恒沙佛法。施已皆废。所施之权属于事相。是故事相多为不退者说。即能于事达不退理。又不退位。高下不同。若是地前行不退位。但闻事数知事即理。故开权显实得入初地念不退位。能达此权即是实相。岂可离此别求实相。为对跋致故云初地融通如前。问。此中第八权实与前第七门判何殊。答。前以本迹判于粗妙及以六门。今以权实及自行等以释权实。则本实迹权自本他迹。又以开显等转释权实。若开迹显本之权实方名本中之权实。是故重明一理无异。意在于此。问。迹门十妙。一一妙中。于一一科。皆先判次开。今本门中何故但有此粗妙门及以权实。皆似判意。而无别立开耶。答。此与迹门。其意稍异。迹门判竟义必须开。何者。如判中云。若教若味皆前粗后妙。若不开者。人谓三四之外别有圆及醍醐。是故开三即圆四即醍醐。今本门十则不如此。前广释十中。一一皆以三义释迹。近成不同义当于粗。拂迹指本义同于妙。据此已是约事判开。一一复言不思议一此复约理以开一切。恐人不了故。复于此别立两门判前粗妙此判即开况复二文复约理。开问何故迹门无理开。耶。答初依境开已是约理。又迹门有教诠理。若开于教即表理开。今此本门。约身约事。虽开身事犹须开理。本迹证殊。是故皆云不思议一。应知始自总释终至于此。若拂迹指本。是约事论开。若以不思议融通则开事入理。若不晓十门之旨将何一理冠诸。一理虽同。十门事别。不思议一十妙恒殊。差而不差斯之谓矣。九明利益中二。先正说益。次流通益。初文又二。初双标。次双释。释中二。先释。次若论实道下校量初又二。先释。次即是下结。初又二。先生身。次法身。生身又二。先闻迹门次闻本门。初闻迹门中又四。先明十妙中益。次明六即中益。三如身子下略示其类。四即是下结。初文者。但得智行位眷属利益益也。然须料简。智从解说故总得之。若破惑之智须甄于果。位通深浅意亦如之。眷属可得极至一生。修未出界义非神通。余未破无明及见思等则随惑判释利益。同为一实益也。三法属果义可通因。则依声闻咸入初住。今从极果故不通因。次约本门中三。初明十妙益。次六即益。三明增道损生。次法身益中为三。初明益相。次何以故下明益所以。三故分别下引证。次若论下较量中四。初略辨同异。次喻如下借小为譬。三前迹门下辨多少深浅。四当拣下示文判位。初文云若论实道两处不殊权智事用不得相比者。本门法身迹门生身两处得益。所证圆理理无深浅。故曰不殊。岂以初住无生忍位。齐于本门法身一生菩萨耶二三四如文。次明流通益又二。初正释。次释疑。初正释中意者辨两处得益冥显不同。初言迹门冥利益者。但见与记不云入位。故名为冥。如分别功德品即是显也。又地涌弘经亦显益也。或迹门诸菩萨至此复益及本门中新得益者。或有未预此诸益数。并有冥益。故云兼得迹门。次释疑中二。先疑。次释。释中云待时者。如华严不悟待至三味乃至涅槃。一一味中亦有待时。如佛边未益。待共文殊入净名室。乃至涅槃未悟。待至后佛出世之时。待伴者。如在鹿苑待五比丘。度五人已处处化益。如华严中四大菩萨乃至法华中身子弥勒等。及文殊入海领无数众来至佛所等。涅槃中。迦叶。德王。师子吼等。又如佛留智积以待文殊。分身不答以待后佛。亦如持品。五百声闻及诸菩萨比丘尼等。皆是待伴又待时者。如待文殊答问竟时。待弥勒腾疑竟时。待文殊龙宫出时。待妙音东来时等。并是待时。故知诸佛法身遍一切处。而假诸菩萨共化之时。以菩萨为伴。次引证中二文迹本两门后。令弘此法者。即是本迹两门。发誓弘此法华经者是也。次观心中三。先释。次引证。三此即下结益。初文又二。初境次观。初境又二。初不可观次明可观可观又二。先立。次何者下释。释中云何者佛如众生如至利益之相者。如下疏中云。速愿我如得如佛如。说如之寿。亦复无量。如是观如。如即是理。闻名起观。即是观行。乃至究竟成无上道。故具六即。观又三。先不可观。次我如下可观。三亦愿下弘誓。次料简中初问者。问云何同异。答三双六句者。初两句约圆理。故名与义更互而立。以不异故耳。次两句者。今题称妙破小乘之大。大品题称大。破小乘之妙。亦应对教等。第三两句亦对小辨。亦应对教等。思之可见。次问大妙一等约前六句中初两句为问。次问至一往斥之者。初是问。一往下答。一往亦得俱称为常。若其斥之唯有无常不得于常。小乘亦有三无为常。若望大乘如宝性论二乘犹是无常等倒。名同是一往。理异是斥之。并云不得是妙者。既一往名妙斥之则无常。故并云既无常亦无妙。次答中但约一往答。不以斥之答。从纵之下纵前斥之。既有三无为之常。复言常异者于纵复夺。是故云异。次又并者大小俱称常小乘应会一。此约法华为难。答中亦是先同而后异。次并者大乘无常粗不会耶。例下答意同前。前同后异。云何下释。释中但释同边异意如向。
　　△次释莲华。先列章。次解释。释初文三。先明约譬。次明法理。三和会二释。初意中云七譬文多者。用多语意方显权实。不同莲华用十二字显理周足。次法理中三。法譬合。譬中云蛛罗引丝仿之结网。博物志云。伏羲造八卦。神农造五谷。货狄造舟(黄帝臣也)。维父造臼杵(黄帝臣也)。蚩尤造兵(火帝时臣)。黄帝造冠冕。容成造历(黄帝臣也)。歧伯造医(黄帝臣也)。正首造数(黄帝臣也)。皋陶造狱(舜时臣也)。稽仲造车。伯益造井。蒙恬造笔。蔡伦造纸(未见造网人。准例可悉。古人所造皆法理而立)。三和会中二。先略明融会意。次正会中又二。先问起。次答。答中三。先正明用法譬。次利根下明法譬所以。三如此下结。次明旧解中二。先叙诸师。次叙光宅。初文二。先别叙三师。次通叙诸师。前之三师无破。次诸师中二。先列。次此十及六下略破。列初中言此十譬行妙中片意者。今家行妙具无缘慈悲及戒定慧。慧中具有生灭无生无量无作。况复次第不次第及增数等乃至开显一心五行摄一切法初云佛性从缘起者。不摄无作但是理性从缘而发。第二文既亦云从缘。通摄福德庄严等。但是远有生佛果义。第三意者。但知心性不离生死。既未修行但是戒圣行初耳。第四意者。见者得入初欢喜地八相成佛。此无作慧仍未终极。第五意者。微有至著之义。故亦在于戒圣行中。第六意者。明权实不二但是理体。亦是戒圣行前之理体耳。第七意者。云因必含果果既未现。犹在地前无量行中。第八意者。钝根菩萨及二乘人犹属缘因福德所摄。第九意者。托生处通犹兼方便。修入华台终未圆极。故是无作圣行未终。文阙一义。例前可知。圣行尚自未周况复梵天病儿等行。故知此十。但是行妙少分而已。此六譬秖是今家说法妙中片意者。初意者。一在三中权犹覆实小部法耳。第二意者。秖是开权大部法耳。第三意者。秖是显露及秘密耳。第四意者秖是废权立实一意。第五意者。但是所诠。第六意者。秖是权实兼用。然显露不定。秖摄四时。于四时中八教不周。故云片意。次破光宅中又二。先引。次破。破中二。先正破。次且助下借彼语助显正也。即是约因果而论实相。三引经论。准经本论及大集经。初引论中三。初列十七名。次余名下引论解释。三今解下今解论意。初列名如文。次引解中云余名不解。今若欲略知法华论十七名中意者第十六既名妙法莲华。当知诸名并是法华之异名耳。又诸名者但法无喻。唯今妙法法喻双举。故知亦可用于莲华喻十六名。如妙法者本迹各三。无物以喻故喻莲华。余十六名亦含本迹。各有三义。迹中诸经不谭佛意。故名有量今经本迹施开废三。佛旨无尽故云无量。况成道后。处处开废名无量义。言最胜者。胜秖是妙。亦是叹美本迹之辞。言方等者。亦曰广平。迹本遍收故名为广。一实无二。故名为平。言教菩萨法者。迹门被会纯成菩萨。本门增进纯为菩萨。故下文云。若闻此经。是善行菩萨道。言佛所护念者。为实施权而护于实。开权显实而护于权。废权显实而护于理。为护故念。念持于护。本迹准说。初成道来念用于实。众生无机。寻思方便念用于权。方便既足。念显于实。一实既显权废实存。佛久已成众生流转。故念垂迹拔此迷徒。物虽受道。迷于近迹。念示远本废其近迹佛秘密藏者。唯佛与佛。乃能究尽。非时不授为秘具一切法为藏(云云)。一切佛藏者。一切诸佛。无不入于三德秘藏。平等有故。故云一切。一切佛密字者。权实相即本迹亦然人无知者。故名为密。以密为名故云密字。言生一切佛者。开权显实即识迹佛之所从生。开迹显本即识本佛之所从生。言佛道场者。实相即是迹佛本佛得道之场。言佛所转法轮者。三世诸法所转法轮。不出权实本迹二门。言佛坚固舍利者。此经即是法身全身坚固舍利。不同生身碎身舍利。实本不动。故名坚固。言大巧方便者。方便既是莲华异名。古人何故判方便品。从昔题名。净名报恩等经皆有方便品。岂以名同能混其义。净名等意。密以同体兼于三教。名为方便。今此法华。唯一佛乘体内方便。故名方便。第一义住者。所住即是诸法实相。摄无量名字者。余经权实尚未相摄。况复本迹。今此二门摄无不尽。如上所释略辨方隅。若委论者。以论二义。一一对辨。应以六义一一对之。仍引经文。一一证成。皆以妙法转度入余十六名中方称文意。三解论意中二。先正释。次何者下重释。得入由行。入住名位。所以如第三卷境妙中已略解竟。

　　法华玄义释签卷第十五



　　法华玄义释签卷第十六

　　　　天台沙门湛然述
　　次引大集者。但是约莲华为法门耳。亦未足以显妙。今文判之。亦且依其因果义边。用为解释。四正解中二。先重叙法喻意。次正解。初文三。初更叙经论意。次然经文下释疑。三夫喻下明体不同。初文又二。初叙经论意。次当知下明法喻意。次释疑中文不立疑直释而已。即是释伏疑也。有伏疑云两处优昙并可以喻此权实。经一切之言遍摄众机。又时一现耳足表最后。何不以为喻而用莲华耶。然经文两处明优昙华者。如优昙钵华时一现耳。又譬如优昙华一切皆爱乐。今但云时一现耳。且从一文结语。古今释云。此似莲华故以为喻。是故正应须用莲华。莲华中有全分喻故。三明用喻意中二。初叙涅槃通论八喻。次明经论分喻非极。言涅槃八喻者。凡诸经论取喻不同有分有遍。如大经云。喻有八种。谓顺喻逆喻现喻。非喻先喻后喻先后喻遍喻。分喻者具如经说。故第五云面貌端正如盛满月。白象鲜洁犹如雪山。满月不可即同于面。雪山不可即是白象。不可以喻喻真解脱。为众生故故作是喻。今亦如是不可以喻喻于妙法。为众生故以喻莲华。次夫华下正释中二。初更通叙用喻意。次又余华下正释。初又二。初示前文。次出今喻意。初文具如第一卷文意。次文中二。初总。次多分下别。总如分喻。别如全喻。初总中二。释结。释又二。先略。次又以下广。初文言九法佛法者。秖是权实。权实不出十法界法故略以对之。次广中犹总故但对本迹六文。具如序中文意。又二。先对六喻。次以十如结成。初文二。标释。释中本迹各二。释结。释中各皆先譬。次合。或有引文等。前序文中具引六文竟。故今不委悉。次结成中亦二。先举前生后。次释。释又二。先释次结。初文二。先迹。次本。初又二。先结成十如。次例余境余妙。次本文可见。次始终下结。迹门以施为始开为终。本门以垂为始拂为终。各以始开终合合竟名为圆满具足。次是为下总结可见。次多分喻即全分也。今不云全但云多分者。虽以此华喻于本迹各十意足。然因果自他久近适时。乃至实相妙体。取体妙宗。体家之用。体宗用三料简之相。何由可以此华能喻理足事阙故云多分。于中又二。先叙意。次广释。初文略述两文遍喻之相。如师子法门遍喻如来果人大用。次波利树法门遍喻行者从因至果。今莲华独能喻前两义。约本门则是果人无方大用节节不休当当不已。约迹门譬于行者从因至果味味调熟位位入圆。于中二。先引二譬。次今亦下结意显同。同意如向可以意得。言譬如师子吼法门者。大论二十三。先列师子种类身相吼声然后合云如来师子亦复如是。从六波罗蜜四圣谛清净种中生。寂灭大山谷中住。一切种智头。集诸善颊。无漏正见修广目光泽。定慧等行步。高广眉。四无所畏牙白利。四正勤坚满颐。三十七品齿齐密。修不净观吐赤舌。修念慧耳高上。十八不共毛光泽。三解脱门身肉坚。三种示现修平脊。明行足腹不现。忍辱腰纤细。远离尾长。四如意足安立。四无量知颦呻。无碍解脱口。威伏诸外道邪见之属。觉诸众生四谛睡等。大经波利质多罗树者。二十七经遍喻中始自叶黄终至开敷。遍喻佛弟子。初始出家乃至得果。经云。三十三天。有波利质多树。其根入地深五由旬。枝叶四布五十由旬。叶熟则黄。诸天见已心生欢喜。是叶不久必当堕落。其叶既落复生欢喜。是枝不久必当变色。枝既变色复生欢喜。是色不久必当生疱。见已复喜。是疱不久必当生嘴。见已复喜。是嘴不久必当开敷。开敷之时香气周遍五十由旬。光明远照八十由旬。诸天尔时夏三月在下受乐。我诸弟子。亦复如是。其叶黄者喻念欲舍家。叶落喻剃发。色变喻白四羯磨。生疱喻发菩提心。嘴喻十住菩萨见性。开敷喻得阿耨菩提。香气喻十方无量众生受持禁戒。光喻如来名号周遍。夏三月者。喻三三昧。诸天受乐喻诸佛在大涅槃常乐我净。次今莲华喻中为二。先喻。次结。初文二。先喻迹十。次喻本十。初迹十中文自为十。初喻境广余九稍略。前境有六。兼无谛境为七。今亦具喻。初喻十如。前释法中先总次别。今亦如是。还须以总而冠于别。初释中二。释。结。初中。在外相。在内性。质为体。欲生力。众具作。开华因。布须缘。莲实果。房成报。初后不异。为究竟等。莲华始终。秖是相乃至报。次譬如下。别释中自为十文。一一皆先譬次合。次引证等。初释譬相中。众生无始诸法具足犹如石莲。黑则下列石莲相。劫初下释上六句中不生不灭。理相自然故云无种。流转至今不增不减为不灭。一切下合譬文略。客尘不染合初句。生死重沓下合次句。乘其句势便合不方不圆。方故住圆故动。今合意者。不住如不方。不动如不圆。是则不住生死。不动生死。不住故不灭。不动故不生。次释性中。初如文。次言智愿不失。后言烦恼。即是与前智愿不失。二义似如相违。共成如是性耳。智愿是宿种。烦恼是理具。称在惑中而惑体全是。又诸下复显修得。以有当成之性故般若可生。次释体中四德为四微。不为生死所动而理性不坏。释大经意如止观第一记。次释力中具合四句。如师子下重譬甚大勇猛次引经者。动无边生死如生长之气。破无始有轮如有钻皮之用。有即二十五有因果如轮转也。阎浮下证能发心。释如是作中。乌皮如无明。众德如内具。发心如欲生。不惑如决定。慈悲去明发心之相成就如顿足。始从根茎终至顿足。始从发心终至极果。次引华首以证始终。次释如是因中合譬一一对喻合之文足。次引经者但证前真。因如华处空耳。次譬十二因缘中。亦应通释。故云通如上说。今略通从别指上八字即是无明。从譬四谛去但文相通总。细寻可见。次譬下九妙。文虽通总大意具足。初言智妙中但云三智者。秖用三智摄二十智。意亦略尽。况更立一心对前以为次第。次譬位中观行位举于欲定乃至四禅者。寄此伏惑之位以释。非即五品必修世禅随日开迥者。白莲青莲并因日开。有人云。白莲因日青莲因月。故诸天中用华开合以表昼夜。以龙眠龙起以表春秋。如游丝薄雾者。夫莲华池。见下风边他人池中。荷草等上。如似游丝。复似薄雾者。即是此藕移入他人池。古俗相传皆有此说。乃至本中诸妙意亦可知。自非大师妙证。何能以此遍喻本迹。
　　△前已释别名竟。此之别名法喻合题。然古人释诸经题。或但从人如郁伽长者。或但从法如大般若。或从人法如仁王般若。但作此说何能显于名下深致。秖如今家解妙法两字。二百余纸岂但人法法譬而已。如此消释尚恐不能尽经幽旨。又复余经当机被物无多关涉。若释此经不可率尔。是故今师殷勤再三。岂节外生文。皆事不获己。于中二。初略对别名重辨。次正释。初中言胡音者。自古著述诤竞未生。但从西来以胡为称。应云梵音。元梵天种还作梵语及以梵书。梵天初下具如疏及止观第七记。此土书法本无从始。但是大权随其方土为其制立。是故仓颉初观鸟迹。故惑通传云。仓颉造书台。亦名高四台。有人姓高。兄弟四人造得此台。名高四台。仓颉于彼造书。有云是迦叶佛说法堂。故知迦叶佛密化此土。次正释中先列彼音轻重不同。有翻无翻此方不定。言楚夏者。京华为夏淮南为楚。音词不同。所诠不异。彼土亦尔。虽同梵音诸国轻重不无少异。次开章中。列章解释初言无翻者又二。先列无翻。次开五义。初文二。先立无翻次述他解。解未全当是故须开以为五门。五门并是毗昙杂心中意。于中又三。标列释。列中先列。次列今家义开为三。通释五义。释中又二。先正释五义。次释训。初又二。先释。次结。初文自五。初释法本具三义者。又二。先散释。次束为法门。初文又二。初通释。次别释。所言通者。经是一切诸法之本。次世界下。别释又二。先略对。次广解。广解中三。初明佛言还以佛言为本。次若后下。明佛经为论之本。三诸外下。明斥外道无佛经本。故法本义不成。初言若通若别者。一经通别诸经通别诸教通别。故经下引证教本。经云一一修多罗无量修多罗以为眷属者。华严第二十五不思议品云。随根性行广说不可说亿那由他修多罗。一一修多罗初中后善。出生一切句身味身。又三十六云。一切诸佛。于一身化不可说不可说佛刹微尘数头。一一头化不可说不可说佛刹微尘数舌。一一舌出不可说不可说佛刹微尘数音声。一一音声。出不可说不可说佛刹微尘数修多罗。一一修多罗说不可说不可说微尘数法。一一法说不可说不可说微尘数句身味身法及句味名为眷属。眷属秖是随顺彼修多罗。流类法耳。次义本中云寻。一句诠一义等者。如大经三十一。因佛答迦叶阐提善根不定有断不断。迦叶复问。何故世尊作不定说。佛言。譬如医方皆为治病。或于一名下说无量名。如大涅槃亦名无生无出无作归依窟宅解脱灯明彼岸无畏等。或有一义说无量名。如天帝释。名憍尸迦。婆蹉婆。摩佉婆。因陀罗。千眼天。舍脂夫。金刚宝顶等。或有无量义说无量名。如佛如来义异名异。复有一义说无量名。如五阴亦名颠倒苦谛四念处四识住道时众生第一义身戒心慧解脱十二缘三乘六道三世等也。名是能诠义是名旨。大经从义故义为名本。故后二句并义居先。初立一名无量名。不立一义一名。及无量义一名者。为酬迦叶是故不立。若一义一名即当定义。即是迦叶所难之辞。是故不立。此中文意为释经名。从名诠义。是故四句以名为先。前后虽殊其意不别。涅槃云名。此中云句者。如云名诠自性。句诠差别。今为存于诠差别名。是故云句。如云妙法莲华殊于诸典即差别也。次三发者亦二。先通。次闻教下别释。别中亦先散次束。束中在初住前名教行理。至初住时此三开发。此约修得三德而说。故从发心渐渐微发。至初住位一时顿发。从初受名故云微发。又云若约小乘三解脱者。性念处慧解脱约理。共念处俱解脱约行。缘念处无疑解脱约教。应须委释出其义意。含涌泉中对四辨者。教谓教法即十界教。辞谓言辞即利他行。义谓言旨即所诠理。余文可知。三和融中二。初斥。次今和融下正融通。初又三。初双斥二家。次释论下二家引证。三旧云下重斥无翻。初如文。次二家引证中初无翻家云般若尊重智慧轻薄者。译梵为汉。汉音浮浅。故安师云。译经有五失及三不易。译梵为秦。如嚼食与人。令人呕哕。据此似如非不可翻但薄淡也。今既已翻非全不可三重斥无翻者。意在共翻为经故。且广斥无翻。次方融通二计。于中二。初立旧无翻家。次此未必下斥。又四。初总举大经。次引今经并折。三若谓下纵折。四若执下以失意折。初二如文。第三又二。初直以灭度名折。次按经题以大灭度名折。四斥失意如文。次正和融中三。初以今家如前所释融通。次大经下引证融通。何不专凭一理而双是二家。故引大经明双是意。凡立破之法皆先出彼非。彼二无大非何须固斥。故双是二解。以三意助之。使双益其美。复顺如来善权益物。三复次下。助一家用义处中而立。共翻为经。又为二。初明翻意。次何者下释所以。又三。初略立。次若余下重略斥二家。三诸大小下重立。四历法明经中二。先历法。次约教。初又二。先略明经体。次正明历法。初文又二。先明此土三法。次若他土下明诸土六尘。初文又二。初通立三法。次明利钝互非。初文二。初略征起。次旧用下释三法相。次明随根利钝异故各取者。又二。初总标。次别释三文。然今古共以法为经者。文从强说。虽别立三法。然声色两种。必假法通。若睹若闻。不以意思。无能令教与心相应。次他土中二。先总立。言亦六亦偏者。或一土具六。或一土偏一。或二三四。即如此土具足用三。复有增强。若单双具。若尔何妨此土根性不等。亦有因味及香触等。即如下文通释者是。于中二。先释六相。次明此土不用之意。次正释中二。先假问征起。次答下正释。释中二。先通辨六尘皆具诸法次别释。即正历诸法。于中二。先寄历十八界。次是则下总结。初文二。初广约六尘。次略例根识。初六尘中初色极广。次声渐略。余四全略。初广色中二。初约色立相。次结成三谛。初又二。初举一黑色。次青黄下以余色例。初黑色中二。初一黑字。历于有翻无翻及和通等。次正以黑字为法界。遍说诸法。即是结成三谛也。初文二。先总引大品色具诸法。次正借色能诠诸义。于中又三。初诠无翻。次有翻。三和通。初文五义。即为五文。初法本中。先且积黑字为诸法之本。即是教本。中云左回等者。此以所表为善恶等。左谓偏僻以表于恶。右谓便易以表为善。在上为胜以表无漏。在下为劣以表有漏。亦如梵书。以十一点。加于本音。成十二字。各有所表。故知回转皆由于墨。次正诠法本。即教行义三。次黑墨下成三微发。从浅至深。故云微发。从有黑色下涌泉。次又下约诠裁邪。次又约下诠结鬘。结鬘中二义。今亦具之。次又色下诠经是由义及训等。次有色下诠不可翻。文略。准前可知。次又可翻下共翻为经。今亦诠之。于诠经中具结成三谛。以一切法不出三谛故。非字亦字。即双照空假。次于一黑色既名为经。经诠诸法故于经字广历十妙。方是今文妙法之经。于中先约迹文自为十即十妙也。于中二。先释。次如此解下结功能。前九可见。十利益中云勤学此字等者。通论五乘皆因勤学。别论今经专能利益佛乘学者。禄即是益。次结功能中云手不执卷等者。卷轴是色。今以色法遍一切法。乃见一期佛法常在一尘。岂假执于黄卷经耶。是则一念具读一期色教。色具众典未借口言。如来一音出一切音。此中遍诠何殊梵响。一尘即足何须别思。如此劝学岂与夫一经一论至皓首耶。次例余色可知。结成三谛中四。先结三谛。次不可下历事双非。三能于下劝诫。四若于下结示。初如文。次历事中色中诸法既在一色故不可说。亦可寄事分别解释。色是可说。色中诸法则不可见。色为法界无可简择。复须简九以从佛界。即空故无所摄。即假故遍摄。弃等重释于摄。遍摄故不弃。无所摄故遍弃。同一法界故俱是。法界离念故俱非。三劝诫中二。先劝。次若于下诫。四结示中二。先结。次示今经意。今经秖是开显十妙。色具十妙及一切法故是今经意也。声中二。先诠诸法。次略示三谛相。余文指同。次香下余四尘例。次引证中云但举资生等。余摄有翻等及十妙等。并如前。次余根识中二。先引例次引证。根识皆为所观故也。初云外入等者。如相传云有三藏至此嗅春秋书云有血腥气。嗅周易云有玄气。故知鼻根具知诸法。故经中鼻根最为委悉。余身根等例此可知。六尘皆具一切诸法。更互相摄犹如帝网。次总结。亦不出三谛。文举尘识略不列根。又三。初结三谛。次自在下叹。三若欲下结用义势。初文初句假。次空。通达下中。识中例知。何者下如前是则俱具三谛等。次约教中文不次第五时义足。圆是法华。藏是鹿苑。次观心经中具约前来四段明经。又二。初标。次释。释中先无翻中三。初来意。次正约十五义。三结。初华严一尘有大千经卷。如止观第三记。次例有翻者。先释。次结。初文又五。初如文。次文云慧行观理理体渐深故慧行为经。行行属事事门不同。惑相非一治法亦多。以多对治共显深理。故行行为纬。三类和通有无者。若定无翻应同前五。若定有翻应同后五。一切教中虽不见名心为此二五各十五名。当知不定有翻无翻。今但名心则遍于三十而不使二家有怨。次历法中三。先略举大小两乘。明大有多含。次观一心下总具法。三如此下正历有翻无翻等。乃至十妙文略。初文中言隘路不受二人并行者。大经第五百解脱中云无窄隘等。如止观第六记。已前释通别名竟。次第二释体中二。先总明来意。次开章正释。初文又二。先正明来意。次体者下正明说体意。初文二。初对上名以明来意。次对下宗用以明来意。初言总说者。名含下三。三是总中之别。体又三中之别。未涉诸义。故顿点三轨之中体属真性。次真性下对宗用可知。次明说体意中四。初约部叹。次非但下约行解叹。三文云下引两文证不可说。四又云下正明被机名为因缘。所言众义之都会者。本迹二门皆归实相。一代义旨咸契于体。余如文。正解中自为七门。初正显体。又开四意。初如文。次文中云此亦通滥者。大小乘中俱有真谛。以滥小故。是故不可但以真谛为今经体。借使大乘亦不免滥。故云大乘亦复多种。以衍门中六种真谛。今经唯在一切法中以为真谛是今经体也。私破古人此体通因果及引经论。初中云为变为不变等者。夫因为能通果为所通。若因变为果则无能所。故变则不可。若不变者因至果边。因与果并故无斯理。故不变不可。次从若别有法去纵难。若因自住因不变为果。别立一法通因至果者。当知此因非果家之因。果亦非是因家之果。因果自住则非佛果之经体也。云何乃言体通因果耶。法华至果德也者初句述古人上引文立体。此乃下破古立体。经文上句虽云佛自住大乘。下句既云如其所得法。以此度众生。故知乘本证得之理以御众生。御谓控御制勒众生。此之制勒非住果德实相之体。是故不得偏用自住之言以为果体。普贤至今皆不用者。此责古人引彼因果以证经体。彼文正可用证经宗。经文但云因之与果不离实相。是故可证因果为宗。若证经体应云实相不离因果。此则宗家之体。故知古人所引。但成证于体家之宗。是故不取。又有人云。因之与果。各立本末。萨婆若是果智。余者谓果上万德。今明乘体何须因果之上各立本末。本末为体与体永殊。广狭与一体异体等亦复非体。古人之意。以一体乘为今经体。以异体乘为余经体。今家意以实相为体。彼人既云般若相应为与何等般若相应。故不可也。又人云无所得相应行等并是具度。不应为体。又人云六度等者有理度事度名为世出世杂。去果既远故名远乘。道品一向是出世法。去果近故。名为近乘。是故近远俱是乘体亦不可依。乃至广破又四句者。初句云度之与品俱与无所得心相应。俱是出世。俱有得者。有所得心相应。俱是世间。第三句如向释也。第四句者。意言道品有约位故。则有有漏及以无漏。是故名为世出世杂。大乘六度。一向无杂。所以四句互有远近及俱远近。私谓者章安判前诸师所解。初白牛等者无漏般若称之为白。故知白牛非乘体也。从中边分别论去。章安引五论以出乘体皆非具度。先释。次结。初释中初引中边分别论者。即第一乘本以为乘体。次唯识论展转相由以释乘义。真如居初即是乘本本即体也。次摄论中有三不同。第一乘因以本为因因谓真如即乘体也。次法华论云隐显者。平等法身名之为隐隐在于缠。涅槃是显已成满故。虽有隐显莫非经体。次十二门论。第一乘本即是体也。言乘主者。由白牛故令至所在故名为主。故不以主用为乘体。次论体意中四。先征起。次释论下引论明体意。三何故下释疑。四此小大下结。次文言若有无常至三法印者。大论第二十云。一切法无常一切法无我涅槃寂灭。问。寂灭中何以但说一不说多。答。初印中说五众。第二印中说一切皆无我。第三印是果故名寂灭。若说无常破外五欲之我所也。若说无我破于内我。我我所破故是寂灭涅槃。行者观于无常便生厌离。既厌苦已存著能观。故有第二无我观也。推求能观至不可得。是一切法无所依止。但归寂灭。以是义故说寂灭印也。问摩诃衍中诸法不生一相无相。此中云何说一切法无我无常名为法印。二法云何而不相违。答观无常即是观空因缘。犹如观色念念无常即知为空。过去色坏故不可见故无色相。未来色不生无作无用不可见故故无色相。现在无住故不可见不可分别故无色相。无色相故是空无生灭。无生灭及以生灭其实是一。说有广略耳。问摩诃衍中说一实相。声闻法中亦应说于一实相法。答声闻法中三种法印。广说四种。略说一种。无常即是苦谛集谛。无我即是道谛。寂灭涅槃即是灭谛。是故衍中唯说诸法不生不灭一相无相。无相即是寂灭涅槃。论云衍中明法印者是法华前共部所说。小乘法印数复不同故须料简。若此经中独明实相为一法印故须料简。三正显体中三。先约法。次譬。三约诸三法。初文三。初指体。次约三轨简。三历诸妙简。于中又二。初广约境。次略指余九妙。问前智行妙初皆悉简言。境是体是法身。智行是宗是用。今何故于此诸境一一复简耶。答通论开权显实诸法皆体亦如后简。今取权实相对的示体相是故简之。次譬中二。譬结。譬中二重。譬合。初梁柱等譬中三。初正譬体。次屋若下譬体功能。三释论下引论初譬中二。先譬。次合。初文言非梁至屋内之空者。空譬于体屋譬于宗。空为所取屋为能取。能取可多空不可多。所取是体体不可多。能取是宗宗是因果。是故不一。次譬日月纲天等者重举譬简。天以日月为纲。地以四海为纪。日月周行遍历于天。日月可二天不可二。公臣辅主者。公者举五等之初。五等皆臣。共辅于主。五等可多主不可多。言五等者。谓公侯伯子男。公者正也。当为王者正行天道。候者候也。当为王者伺候非常。伯者长也。当为王者长理百姓。子者慈也。当为王者子爱人民。男者任也。当为王者任其职理。合文甚略准前可知。四引证文二。初正引证。次故知下结意。
　　○次广简伪中为二。初叙来意。次广简文自为六。列章。解释。释中初约凡中二。初通列。次解释。初文二。初列。次结。初文意者且约凡简。文中兼对外道小乘简者何耶。答。对况来耳。外小尚乃不实。况复钝使凡夫。次释中二。先明世间邪恶。次若周孔下明世间清正。初文二。先释。次结。释中又三。初略判。次或下行相。三内则下明过患。初如文。次文约行简中云或髑髅盛屎约多人前等者。此等皆是钝使凡夫悉能如是。若利使外道各加所尊及宗计等。乃至神通及韦陀等。今此凡夫如大论第十云。狂有二种。一者人皆知狂。二者恶邪自裸。人不知狂。如南天竺有法师高座为王说于五戒。多有外道。在座听法。王时难曰。若言施酒及自饮酒得狂愚者。今时何故狂愚者少。正见者多。诸外道言。善哉善哉。斯难甚深。是秃高座。必不能答。以王利故。法师以手指诸外道更说余事。外道语王是难甚深果不能答。耻所不知。更说余事。王语外道。高座答讫。将护汝故。不以言说。向者指汝。云是狂不少。汝等以灰涂身。裸形无耻。以人髑髅盛屎而食。拔发卧刺。倒悬熏鼻。冬则入水。夏则火炙。皆是狂相。又汝言卖肉卖盐。便言失法。于天祀中。得牛布施。即时卖之。即言得法。牛即是肉。是狂惑人。法师护汝而不说之。且约行事。与钝使同。晡食者。字书云。申时食也。又楚辞云。餔其糟糠。谓进食也。谲权诈也。齐桓公正而不谲。谲诡变异也。次世间正法中又三。先杂明。次引经。三结斥。总而言之。不出人天。言周孔经籍者。周公制礼。孔子删诗。经谓五经七九等也。籍谓坟籍即三坟也。三坟谓三皇之书。典谓五典。即五帝之书。古人书简。故籍篇等字皆从竹也。治法。谓治家治国之法。在忠在孝也。礼法如三礼等。兵法如六韬等。医法如神农等。天文者如孔子有三备卜经。上知天文中知人事下知地理。八卦者东震西兑南离北坎西北干西南坤东南巽东北艮。一卦生七。七八五十六。并八纯卦合六十四卦。各卦系象彖等词非此可尽。善占者以此能知一切五行如止观第六记。亲谓六亲。谓父母兄弟妻子。各有其亲。社谓后土稷谓后稷。略如止观第六第十记。非父母无以生。非师长无以成非君主无以荣。人生在三事之如一。国安所以家安。家安所以行孝。是故先须安其国也。鸟不暇栖等者。若准儒宗。獭未祭不施网罟。豺未祭不施畋猎。獭二月祭豺八月祭所以去奢去泰。汤除三面之罗。古施四面之罗。故祝者曰。四方无极入吾网中。故云鸟不暇栖。汤除三面之罗。而祝者曰。犯命者入吾网中。牛马内向者。若依周孔之法。牛马自归。世间之法尚有斯感。况出世耶。张陵为大蟒所吞。稽康为钟会所谮。而记传云得仙者谬矣。故知此土必无仙术。岂有服灵芝吞玉液令飞升耶。故西土神通非禅不发。故并结云爱论属钝使。论谓凡夫所述也。次约外简为二。初通叙不实。次若此下别出相状。初如文。次为二。初此方。次西方。初又二。先明见相。次直是下结斥。斥中言不出单四句者。计天真者仍属有句。计自然者仍属无句。所言纵者与而言之实不可出。次西方中亦二。先明见相。次斥。初文言外道论力受梨昌募者。大论十八云。毗耶离梵志等大顾其宝令与佛论。取其雇已即以其夜撰五百明难。与离昌来至佛所。问佛言。为一究竟道。为众多究竟道。佛言。唯一究竟道。无众多也。梵志言。我法各说有究竟道。佛言。虽有众多皆非究竟。何者。一切皆以邪著故非究竟。佛言。鹿头梵志得道不。答言。一切道中其为第一。时鹿头比丘在佛后扇佛。佛问诸梵志。汝识其不。梵志云识。惭愧低头。佛说偈云。各各谓究竟。而若自爱著。各自是非彼。是皆非究竟。是人入论中。明辨义理时。各各相是非。胜负怀忧喜。胜者堕憍坑。负者坠忧狱。是故有智者。不堕此二法。论力汝当知。我诸弟子法。无虚亦无实。汝欲何法求。汝欲坏我论。终无有是处。一切智难胜。适足自毁坏。长爪缘。如止观第五记。具在无见亦有亦无见非有非无见及绝言见中所摄。以彼外道所见巧故所摄处多。次斥中三。先总斥。次或时下历诸句斥。三引证。如是褶牒但是复四句耳。言或时褶牒有无为有等者。如止观中直列名而已。此中略解粗寄复句以示其相。初句语略。应云有有有无为有。此是有家之有无也。虽有有无之别同属于有。故褶著有中。无等三句例此可解。若约具足四句。则有中具四。皆属于有。褶著有中。无等三句准此可见。百千番牒者。假使一句复生无量。随其所生。摄属能生。此之能所不出于见故非真实。三约小简中二。初示小乘名同同有实相中道。次然小乘下释其体异。又三。初释初句。次真无漏下释大集经意。三对前下结非真体。四对偏简中二。初明简意。次如摩诃下正简者。前对小简即三藏小乘。今对偏简即对通别二教。及前四味中诸偏教。故今文中仍有二乘者。即通教二乘耳。故云三人同断等。所以不云三藏菩萨者。义同凡故。虽无邪倒未断惑故。于中又二。初约教。次约五时。初约教中又三。初空对不空简。次见不空下。直就不空简。三释论云下。约一相摄无量相简。此之三文展转生后。何者。由共位菩萨中有利根者能见不空。即指不空为今经体。以此不空复有教道带方便说。故云但中不但中。即次不次行相别故。此不但中摄一切法。中无中相故。云一相。此之一相入无量相。故云相入。故有第三文来。意在此也。初文二。初引大品示相。次引大经证成。初文者。即通教位。从始至终。待至法华。方乃被会。即其人也。初文又二。初正释。次共实相下还引大品斥。次引大经言无智慧。亦斥夺之辞。非无自智慧也。又云至二乘得寂等者。且据但空与寂义等。以其未得即寂而照。故云但寂。次文中云二乘但一即。通教二乘也。别教菩萨二即者。兼通别入空出假两菩萨也。以附论偈。且与即名。其实未即。唯独圆教方具三即。今经体者。但是中即假空。尚简假空即中。况但空偏假宁是经体。三引释论菩萨入于一相等例此可解。所以前之三义皆对二乘简者。于共部中皆有二乘。此空不空及一相等复在共部中明。故须节节相对简出。于中又二。初正对教简。次如此下结成圆意。次约五时中二。先正约五时。次大经下更独明一实。初文不云鹿苑者。以鹿苑中无大可论。前以对二乘人竟。今文欲相对简之。故云方等三虚一实等。或是略无。若云鹿苑。无实唯虚。亦应无爽。次独明一实中又三。初独明一实。次如是下约待对说。三又开下约开显说初文又二。初正释。次一实下结示正体。初文又二。初约对所破以说。次从异则为二。二故非一实等。约能对德体以说。初文者。无二乘之二。亦是无二边之二。无三惑二死之虚。无无常等四倒故也。并须约圆行说。故如是等法魔不能说。次约能对中约德体谓四德三谛。德若无谛德无所依。谛若无德谛不能显故以修成之德。显于理性之谛。即是今经正体。故更复疏明体无非无前所对诸过故也。文为六。先明无二。次无虚伪。三无颠倒。四一乘者即是无异转释无倒。五魔虽下明即义者非魔所说。六若空下重释具德之相。此具德相即无前所对故四德具足。四德具足非二乘所知。况魔能说。次结示正体可知。次明待对。以由前明有能破所破能对所对故。故知所破所对不出藏通及别方便。故今更明之。以不思议三谛非三而三以三为破。非空而空故破凡夫。余三被破准此可知。于中又二。先明对破。次无复下显一实相。又二。先显一实。次亦具下更明一实摄法。又二。先明摄法。次何以故下释摄法意。三明开中二。先开。次即绝下结。初开中二。先正开说诸教从浅至深从圣至凡次第开之。次一切诸法下结束开意。以诸法中有妙理故方可论开。若也本无何所开显。点示众生及三乘人本有觉藏。心佛众生三无差别耳。

　　法华玄义释签卷第十六



　　法华玄义释签卷第十七

　　　　天台沙门湛然述
　　五约譬中二。初叙傍正意。次正明用譬。初言兼明等者。三兽二珠约开合为喻。黄石中金约破会为譬。虽此二意正为显体。次正明用譬中二。先正释三譬。次引此下明用三譬意。初释中文自为三。初借三兽中三。初正释。次如是下示体。三此约下结示。初文又二。初三兽之譬本譬于通。通真谛中有空有中。取象不空为今经体。次从到又二种去亦约教道重简但中仍为小象。圆教不空方名大象。次如是下示于圆中异于通别。正显今经不思议体。三从此约下结譬本意本借三兽以譬通教。故重结云约共真谛。真谛既含一真二中。是故须简偏真但中。非今经体。此约圆别入通以简经体。故知他人解释尚不识小象不空。况能辨于大象不空。况能知于二中合在真谛中耶。但知大象一概大乘。次更借二珠譬者又二。先正约二珠。次复独约一如意珠譬。初文又二。初正释。次结示经体。初云不能雨宝名为但空。能雨宝者名一切法空。空含二义是故须简。空名不殊故云相似。但空唯空故云但空。此是通教偏真但空。对别教俗谛中空不具诸法故云但空不能雨宝。亦空亦雨即是即中即假故也。但空非空教道权说。故以能雨正譬实中。此是圆教入别之说。别教有无共为俗谛。圆入即以两中为真。是故真中。简却但中非今经体。是故重喻如意摩尼以辨得失。是则前三兽喻约别圆入通。故须于其能入之中简却次第中也。约能所合说故云空中合为真谛简也。今亦如是。约所入边即别教中道。但简所入能入尽妙。正是经体。今亦能所合论。所入仍语俗者为辨异前。故云有无合为俗简。次更约如意为譬。亦二。先释。次结。释中亦是如意名同。如二空名同。故云含中真谛简也。与前二象。大意不殊。今重显耳。向借二喻并约教道。故分二象及以二珠。此中约理理本无二由机缘取致有真中。故知真中本同一实。故喻如意珠体不殊。此重约前别圆入通。真谛之中含二中者。人有得失非理尔也。虽复重约如意为譬。同成第二珠譬义耳。第三譬者。教理共论。是故通约一切凡圣及以教法。于中为二。初约机异。次判同异。初机异又三。初譬。次合。三结示经体。此四人中第二含于两教二乘及通菩萨。三藏菩萨亦同凡夫故也。次文中二。先判。次结意。言与夺破会者。金体不殊。故云与也。凡夫其实未得果理。与而言之。云理不二。是故云与。理虽不二。凡实未有果上之用。是故云夺。估客金匠准此说之。所言破者。若废权立实。丹尚异器。何况金石。若会权归实。体既不殊。岂简金石。凡夫亦然。准说可见。次明用譬意中又三。初正明三意。次今明下结成三法。三如此下结成一乘三轨。初文中三。初意云约根性等者。二乘浅菩萨深。其利根者又得其中。次言三情者亦约三人。三情各别故初人从假入空但求出苦。次别人地前历别。后人方能于别但中。见一切法中故云后者广大。后喻三方便者凡夫全无置而不说。次结成三法中问前三譬中皆云今经体也。又复三义本为显体。何得此中乃云三譬以对三法。答义有傍正。正显体已复顺此三。若尔即是用所依体。体能成用。亦宗所显体。体能成宗。故以三譬复对三法。第三意中云如此三譬即是三德者。象譬法身以得底故。珠譬解脱以能雨故。仙譬般若住妙空故。此约别说故作此对。若一一譬各为三者。得坚譬法身。以水譬般若。至岸譬解脱。珠体譬法身。珠空譬般若。雨宝譬解脱。修治譬般若。金体譬法身。成仙譬解脱。皆取法身以为经体。恐体滥故。故约三德。简出二德克取法身。若据显体亦秖应是法身德耳。今言三德意亦如前。思之可见。约悟简者。所以须此悟简者。如释十妙自有从因至果自行化他故。不须论悟。尚一一文下皆须观心。及至释经亦立观心一门经是教法故也。今明体中须约悟者。体通凡鄙其名犹通是故须简。下文明用用是果上之法宗是因果不悟无果。故并不须约悟简也。是故约悟唯在此中。于中为二。初斥非。次显是。初又二。初总斥。次徒劳下别明非相。又二。初别明非相即四执不同即是横计常乐我净。准止观中意亦是横计四门差别。具如彼记。次情闇下重斥。先譬。次合。可知。次显是中二。初明凡位未悟。次明圣位方悟。初文二。法譬。初文是从观行位初入六根净。故云明净等。苦到是五品之前修于五悔。开发之言且通说耳。以行五悔能感诸佛加被。令发五品乃至初住故也。观心明净入五品。信解虚隔是六根。喻中云人木等者。上句文略。应更云水中观尘下双结云人木等不了。次若能下明圣位。从相似位入初住位。于中为四。初通明智断。次清净下明境智。三论云下引证。四略而下示经体。初又二。先法次譬。初住之始分得经体。镜水明净譬无明灭。鱼像自现譬法身显。次文又三。先智。次境。三功能。即境智相应也。所显之体由能契智。智由人也。故云如是尊妙人。则能见般若。次所见境中云一指二指等。如止观第五记。三指分明真经体也。三功能中二。先立。次释。如文。三引证中二。初引论明所通之实实即体也。次如舍利下明能见之人。又三。初引此经。正明见体。次引涅槃明得体行息。又二。初引。次释。释中约理教等三。且约一分未为全息。三总指广。乃至五妙五即。明无所作。四示经体中二。初正示体。次历诸法。
　　○三明一法异名中文开四意。初出异名中为三。初来意。次列。三无量下破计。初如文。次列名中。始从妙有。终至寂灭合十二名。所言等者。此十二名览诸经论。今略列之。以例可知。初三是有门。次毕竟下三是空门。次虚空下三是空有门。次非有非无下三是非空非有门为欲分对名义体故。每一门中且引三名以之为式。今文意者。此之四门。圆别教共若不简之名体不分。圆人初心即观四门。四门相摄体同名异正显经体。别则远期果地。仰信居初。先用方便一十二门。向后方观此之四意。既存教道。诤讼易生。纵当门体与名义同。然与他门互相吞啖。故此学者非法毁人良由不知体同名异。故云不识天主千名。而谓憍尸不是帝释。故弘教者失旨于兹。将恐弘法利他之功不补非法毁人之失。三破计中二。初总破。次小乘下示偏计之失。又二。初斥大小两乘各于其教法门互非。次皆不下以失佛法大意斥之。如天帝释有千种名。此中即是千中之四。虽党其门所斥失大。实相下合譬可知。次解释中三。初去小乘八门不与大滥故置不论。次例四句。三初句者下正解。解释中二。先释。次前三句下判前所列。前三属别后一属圆。初文初句。先释。次结。次判中二。先斥。次判中二。先略明诤由。次示诤相。初中云最不融者。初句俱同但在当门尚是不融。今于当门三自不融。是故云最。言不得意者通论谓地前乃至博地初心。别论若已入十住终不生诤。诤相中二。初略明诤相。次何者下释诤意。初言或小陵盗大夺者。明此四门虽即大小名同体异。然有强弱致诤不同释诤意中二。初明半夺。次明俱夺。初文者。大小二门更互陵夺。是以小乘诤他大乘二四两门谓为己典。大乘夺小初三两门谓非小教。是故大小。各互输二而存于二。次从若知去大乘俱夺小乘四门。又二。初正明俱夺。次俱夺意。初文者。可由大乘知于空门为不但空。双非以为第一义谛。则谓小乘都无能通故四门俱夺。小既被夺终不敢诤亦空亦有及以有门而但苦诤第二第四。以并不知大小各四是故生诤。次从又大乘去释俱夺之意。又二。先释。次譬初释中别教不融当教四门尚互相噬。况复小乘。故譬意云。若小夺大犹如野干而夺师子宁不俱啖汝四门耶。二门先输今又失二。野干不夺师子师子尚欲啖之。今野干辄夺师子师子岂不啖耶。故曰宁当合譬可知。次从三句去。结前三句属于教道非今经体。唯第四句为经体也。名义虽异四门体同。体既互融不诤名义故第四属圆。于中又二。初明诸名诸义并是实相之名。次复次下互为名体。初文又三。初略标门意。次其相下略释门相。三如是下结归经体。初如文。次文又二。初引经立体。次实相之相下列前十二名并是实相异名。其名既异不妨名异而体是同。不可圆理不异而诸名尽同。将何以为四随之巧。此中最后非有非无准前理亦合有三名。文中但有中道及第一义。文阙微妙寂灭一句。此中诸名既尽以实相为体。名数多少于理未妨故阙一无妨。次互为名体中四初略示互立。次妙有不可下略示互立之相。且以妙有当体为式他皆仿之。三随以下例结。四大经下引证。又二。初正引证。次若得下结引证意。初文又二。先证诸名并是解脱之别名次明诸名并是涅槃之异称。涅槃亦然故云即一相也。三譬显中二。先释。次譬显下判同异。初正释中前之三句寻之可知。第四句中三初举事。次引证。三工遍下以所引事而示圆相。初引事中二。初引事。次结同。初云譬如一人遭乱家祸。如张仪范蠡之类者。历多官职如用异。身备众位如名异。换姓变名如名异。历职备位如用异。张仪者史记世家云。本魏人也。尝与苏秦事于鬼谷。而秦先达已相于赵。仪往见之。秦欲击而诫之乃坐之堂下以仆妾之食而饭之。仪乃谢而去之。秦乃使舍人以车马币帛而阴奉之。仪遂入秦。惠王见之以客卿。于是檄楚说秦。相秦四岁而免。乃相魏以说哀王。哀王背纵复归相秦。秦欲伐楚复入楚而说怀王。及闻苏秦死又说于楚令楚和秦。复入说韩令归事秦。于是惠王封其五邑号武信君。又说齐赵及燕昭王并令事秦。诸王咸许而归报秦。会惠王卒武王为太子时不悦之。而仪惧诛请说于魏。遂又相魏一岁而卒。范蠡者列传云。本南阳人。事越王勾践。苦身戮力。深谋二十余年。灭吴报耻。以尊周室。勾践已霸。称为大将军。自以为大名之下难立。置书辞勾践而请诛。王不然之。乃与徒属浮舟于海。于是勾践表会稽山为其俸邑。乃出于齐。变名鸱夷子。戮力治生。数至千万。齐人闻其贤。请而为相。后喟然叹曰。居家则致千金。宦至卿相。此布衣之极矣。久居尊名而不祥也。乃归相印散财帛间行止于陶。自谓朱公。居无何间。又致财巨万。彼二人者。名用虽殊而其体是一。儒林等。文官名。雄渠等。武官名。次随处下结同。次引证如文三示相中二。初工遍下总示。次从是不可坏人去。历十二名。此中从初至顶盖人。合有十二名。譬体同名异。文但有十一。恐欠人字应云中庶人。信直人。初三名。譬有门中三。次三名。譬空门中三。次三名。譬空有门中三。次三名。譬非空非有门中三名。义理甚便。意甚分明。故圆教四门。虽即名等亦有十二而体不别。故圆义易融。次判同异如文。四约四随中二。初问起。次答。答中五。初总出四随。明如来赴机之法。次例如下引例示失。三如来下正明佛赴机异名之相。四故求那下引证。五故四随下结意。初如文。次例中三。初通举异执之相。次既不下示失四悉之相。三各于下结失成得。虽现在无益得为后世闻法之缘。初如文。次文者。既不欲闻去失四随益物意也。初是无乐欲。次无心信受是无为人。次不灭烦恼是无对治。次不发道心是无第一义。三结失成得如文。三正明如来赴机之相中三。先总举说法之相。次为有下别明四门四悉之相。三随此下结意。初如文。次文四门不同。初从为有根性去有门明如来逗机得四悉益。初是乐欲益。次信戒忍进是为人益。次荡除空见是对治益。次即能去是第一义益。有门既尔余三可知。
　　○第四明入实相门中为二。初明来意。次正开章解释。初文二。初正明来意。次下文下引证。又三。初正教门。次佛子下明行门功能教能通行。使行入理故云成佛。此中具明十六皆为实门。文中虽无开废等文意在第九卷故此不论。三结名。次释中二。列释。初明门相中乃至历四教。教教之中皆初先明用门之意及引教证。是故不同止观中文。止观但为令知诸教四门皆破见思。此为并堪入于实相。于中为二。初总释。次历教别释。初文五。初释门名谓能通也。次大论下总示四相。三又云下明功能。四又云般若波罗蜜下明门中得失。五若以下辨教行不同。初二如文。三功能中二。初明能摄根性功能。次又云下有能通至实相功能。既云入般若门般若即是所入之理。理谓实相般若亦得是种智般若。四得失者。此并通论四教四门悉有得失故也。五教行者。行秖是观。于中又二。初通立教行二门。次藉教下明根性悟入不同。又五。初明一向根性。次若闻下明回转根性。三闻教下相资根性。四教观合下明门数。五经云下明门意。次正释中四四十六相别不同。初三藏四门中二。标释。释中四别。初有门为二。先明门中四谛。次此是下明申门之论。初文又二。先苦集。次灭道。初文又二。初破邪。次乃是下立正。又二。初略举烦恼及业。次烦恼下明三道结成有门。苦道即苦谛。余二即集。次一切有下明道灭。又二先道。次灭。初道谛又三。初明门观。次能发下明门中功能。三此则下结门。次子果下灭谛。又三。初正明灭。次引证。三此则下结门。引证中以真实证有。次空门中三。先正明四谛。次故须菩提下引证。三恐下明申门之论。初文又二。先四谛。次发真下功能。初又二。先苦集。次三假下道灭。此门不言破邪者。破邪之用事在有门。无明与老死略标二谛。三假是道谛之观。入空是灭谛大意。次功能中二。先明功能。次因空下结门。次引证中二。先正引。次因空下结门。亦空亦有门。略云正因缘即是略举四谛之相。于中为四。先略明四谛。次略结门。谛相不殊故略而不辨。三若禀下明门功能。能有所通第一义也。四此是下门中通门之论。次第四门中分文不殊三门。加斥第四门中异解有人云已去是也。次通教四门中二。初总。次别。初又二。初明衍门所通长远。次今下与三藏辨异。又二。初体析不同。次三藏下明观生法二空不同。又二。初正明二空不同。次有人云下破古释疑。初文中云生法二空者。见惑若破得须陀洹名得生空。后进断思方得法空。次文三。先破古。次大品下释。三引论重立门。又三初略总立。次论云下正引论立。三佛于下明四门通意。次别释中四。先释。次结。三若三乘下明根性不同。四故青目下引证。初文自四。初有门者。为二。初正释。次如镜像下结门。初中略举三谛略无道谛。故云乃至也。初业是集。若果是苦。涅槃是灭。知法幻是道。法还属于因果二义。次空门中二。先释。次如镜下结门。大意如前此中文略。三四二门例前可见。别教门中为五。初总依教建立。次所言下释名立相辨异。三此意下别依教立门。四判功能。五判圆别。初文又二。初依中论第三句。次而辨下明亦用大论一切实等四句。故初文所引今且从别通于四教。言七别者。准四教本应有八别。谓教理智断行位因果。今不取教者。谓一教之下有此七故故不论教。别依教立门中二。初总明门相。次别释。初明当教四门多依大经。别释中四。初从文云下有门中言乳中酪性者。大经出处非一。今应约乳略出相状。从缘故有。无性故无。两存即第三。双非即第四。细对佛性由缘修显。以合乳譬。对于四门其意则显。石中有金具如止观第六记。佛藏十喻为有。力士额珠如止观第三记。此别四门亦约略示相不暇委悉。若委论者应如三藏有门中具明谛相引证及得益之人功能辨异等。次圆教四门指在第九卷论之。次示入门观者。亦有一十六门入观不同。文自为二处论所通。观论能入。初文又二。先释。次料简。初文二。初略立所通偏圆二理。次何故下以理问门。问中虽但举一偏真为问意则通于圆真。故后释圆真不复更问但直列而已。次三藏下释。先释所通偏真八门中二。先法。次譬。次别教下释所通圆真亦有八门者意亦同前。次料简中先问意者衍应通圆。门但应八。何故十二。答中有譬有合。如文。二示入门观者。具足应如止观第五至第七末。止观但明圆教空门。余之三门。略而不说。乃至三教一十二门。门门并应明其相状。但此中文。意在教相。故观法存略。于中初三藏四门。初有门中二。先立信法两行。次于法行。即立观法。于中又三。初列。次称叹以斥旧。三正释为三。初正释十观。次重指本论。三五百下破计。正释中十。初明正境中五。初略立。次若谓下简邪滥。三故大论下正出正境之相。四如阿毗昙下指论。五是名下结显正辨异初如文。次文二。先明邪。次明滥。初又二。先列邪境。次总非。初又二。初邪因。次无因。次明滥中二。初略斥。次何者下释滥意。又二。先正释。次斥结。次明发心中三。初重明境。次欲休下明能发心。三其心下简邪。此中所以不辨菩萨心。而独语二乘心者。以二乘偏于一门。从门义便故耳。非无菩萨。但菩萨四门遍学观同二乘。复未断惑。故不论之。一门既尔余门准知。次明安心中六。初总明不安。次为修下略明治法。三又定下依德立名。四行者下正明用治。五是名下结功能六不同下简斥邪伪。初二如文。三依德立名中四。初略出法名人。次举世贤为例。三若多下非贤。四贤名下结得名。四正明用治中二。先重总举。次云何下别明。文自为五。四明破法遍又五。初立二根性。次佛初下引佛化仪明观功能。三今阿下救彼论师误被他破。四故五百下引人证正。五当知下结正斥邪。初文二。初正立。次破见下指教可凭。初文即慧俱二种初心不同之相也。次正指教。次引佛化仪中。言六十二见如止观第二第五记。世间即是国土及五阴也。神即神我。计此神我与阴即离等。四引人中云五百语达兜者。调达从于五百学通皆悉不教。但云但修无常可以得通可以得道。后时有一比丘名曰修陀。不知因通而起逆罪。依世间禅教其通法。六群虽复粗犷凡所说法不违圣旨。乃至不违佛之所制。识通塞中四。初略示通塞意。次若有见下示通塞法。三若不下斥失以示通塞之观。四如是下结正辨非。初如文。次文中言八十八使者。具如止观第五记。余并如文。次道品中七。初略明须道品意。次正明道品。三今非下简示。四若一下略例。五示教门。六此三十七下明道品后三空门。七故佛下辨正简邪。对治中三。初明须助道意。次论云下示对治相。三如是等下显正辨非。次位中三。初明须次位意。次今明下略辨位及功能。三不同下辨非。安忍中四。初正明转外凡入内凡。次引证。三又若下明须意。四不同下辨非无法爱中三。初明须无法爱意。次是则下正明观法。三若利下判至第十之人。通教中十。初是境。三人下发心。次破古。余如文。次别十法有四门。于中初有门十中。初境中二初辨非显正。次结功能等。次发心中四。初明所缘境。次菩萨下明发心。三思益下引证誓相四如是下结。初文中言金藏草秽。如前所引贫女金藏大小不知。思益三十二大悲者。思益第二。佛告思益梵天。能知如来五力说法是菩萨能作佛事。一说。二随宜。三方便。四法门。五大悲。前四如经。大悲者有三十二救护众生。一一大悲皆为众生不知不解而起大悲。如云诸法无我众生不解而起大悲。无众生。无寿命。无人。无所有。无住。无归等。次通塞中三。初总标。次菩萨下明通塞法。三于苦集下明通塞观。次道品中三。初总标。次破倒下正明道品。三离十相下明三脱。十相者。大经二十三云。色香味触生住异灭男相女相。俱舍文同。大般涅槃离此十相所离同小约能观所证以简偏圆。对治中三。初总标。次所谓下正明治相。三常乐下明开三脱。若修诸法等者。此别教修治助开实相。实相既在初地已上。治法并在十向已前。此引大经列优婆塞众云。无垢称王优婆塞等常乐观察如是诸对治门。章安解云。味俗为苦沈空为乐。沈空为苦分别为乐。常我净等亦复如是。乃简云。恒与常云何异。不从因缘为常。始终不异为恒。余文不释准例应知。释名辨异虽尔释义应从一例。皆以空假相对而释。真理为安果为增上。次位中二初正明。次功能安忍中二。初正安忍。次以忍下功能。法爱中四。初正明离爱。次生名下明离意。三破无明下功能。四是为下结。余门准知。
　　次明圆教入门观者。文自二。初文简中二。先叙简意。次正简。初文又二。初明简意。次上两门下简上藏通门理全别不须对简。别门理同故须简却。初文又二。初通对三门以显圆妙。次引文证圆。初言示人无诤者如止观第六记。故般若中以通教等能通之门为无诤法。今以义推通教即是界内无诤圆门。即是内外无诤。故云三藏灭于实色。别教次第灭于法性之色。法性之色实不可灭。初缘法性先灭分段次灭变易入地方乃见于法性。故今义云次第灭于法性色耳。总而言之前三未融通名为诤。至圆方名无诤法也。次正对别教简中二。初略明简意。次正简又二。先列十门。次释。然此十意。前之七意皆有三段。先正释。次判圆别。三从复次下。判诸经文前后约位。以判圆别。唯第一文。加于破会一复次也。第八意约诸经文序。正流通。及正说中诸会所说。观初中后而辨圆别。以判前七及以后二。第九第十。略无复次。直观经文问答举譬。以显圆别以判前八。故云融即乃至譬喻。若其直明圆别之相。恐人不晓经文前后。明位不同。或文相虽融。位在向后定属别义。或文虽次第。位在住前定属圆义。即不即三等。乃至能诠教之初后。意亦可知。释中二。先总明释意。为令识于别圆八门二四不同故也。次正释。于中又三。初正释十门。次约五味分别。三今经下辨今经文十相及四门相不同。初文又二。先正释十门。次今以下结示。初文自为十释初门中三。初正约融不融以辨两教。次复次下更寄破会辨融不融。三复次经文前后下明融不融。初文二。先举别教。次明圆教。初别教中二。初明执门生过。次从然别门下释疑。初文二。初明彼论生过。次今时下明此方学者生过。初文又二。初明执门。次四门下明生过。又二。初明过体不同。次周璞下举譬。初又二。初正明过相。由不得意岂关法体次前三藏下简。前云殆滥冥初生觉者。如止观第七记。殆者。危也。亦几也。巨希反。上人均下名滥。下人行上名僣。次简中为展转相形。故须出彼。于中又二。初简。次妙有下结劝。初文者。然破冥初。功在三藏有门而已。别门与彼永异故不可得等也。次譬中云周璞郑璞。如止观第十记。周都东京。郑都郑州。次明此方生过者。偷此藏理种子之名。以助自然之计。以地人释地义偷安庄老。如止观第五记。混淆者。子书云。浊水也。泾浊渭清。次明圆教又三。初略明门融。次有无下明立门意。三而此下正明融相。次约破会中二。标。释。释中二。先别。次圆。初别中二。先约破。次约会。初文者。法华已前诸教中如诸部方等般若等。无处不破诸外道。而存二乘及三教菩萨。次虽会而不圆者。如文引净名般若可见。次圆门中二。先破。次会。初破中三。初破别。次以二乘凡夫况。三结归。初文中云自此之前。我等皆名邪见人者。大经第七。迦叶闻常乃自述云。自此未闻常住之前我等皆名邪见人也。当知偏教皆名为邪。次圆会中三。初会凡夫。以二乘菩萨况。次汝等下会析法二乘。以通别三乘况。三汝是下总结会一切人法。初文云龙畜等皆授记者。如舍利弗领解中天龙八部皆自领解云。大智舍利弗。今得受尊记。我等亦如是。必当得作佛。三约经文中二。先明别。次明圆。若识此意不以融不融言能显圆别。复须更约经文前后寄行位判方能显之。但地向相对明融不融此定属别。若住信相对此定属圆。由经中赴机便宜说位不定前后。但约位判自了别圆。此一门意不专在于此遍下诸门。下文但言或前或后皆是此第三门意。但言遍不遍等即第二门意。下去阙此第二门二三两门俱有圆别二意。准初融不融门可知。下去准知。皆别门云说圆门云证。或时略证但注云云。即不即法中从复次去亦有三意。初即不即。次遍不遍三约经文前后。约五住文犹属第二。最后复次方属后意。初门中二。先别次圆。初别中四门不即三谛不即。或一即二即或三即而复不融。三法相即乃名为遍。于一念中圆破五住名之为遍次第破者名为不遍。佛智非佛智分文同前。次第不次第中分文亦同。但第三意初阙复次字耳。五断不断中二。先通叙断不断意。次正分别断即是别不断即圆。文句同前第三意亦少复次之言下去皆尔。七果纵不果纵中别引地人圆引华严等者。意亦可知。三德纵横如止观第三中。第八约诠者。更重判于前七后二。皆有门前序中门相及以门中正说之相以辨别圆。故云不融不即乃至譬喻。次约五味中文略但言乳教两种四门。应判云一种融一种不融。乃至问答等。有两种十意不同不可具列但言门耳。三约今经十中为二。先释十相四门。次结意。初释又二。初十相。次四门。初文二。标释。以著衣等为行者。以依寂忍等三而弘此经即是行也。以五百由旬即不断断者。即以佛智对于烦恼及生死处所故也。况初心一步已涉长途。二乘被开先进三百。按位进入皆有入住。住即五百。故云圆也。欲闻具足道闻即教也。教即能诠次明今经四门又二。初结前生后。次正释四门所以今经四门文相不委悉者。以今经正意在于开显但略示四相。若依门观利者随一句一偈咸皆发真中下之人事须具如中论广述。况复此中且为分别与诸教异。门中观法具如止观。何但此中文略。如前三教亦并指他经。文相可见。二正明实观为三。先别释。次是十下示此经文十观之相。三复次下结斥伤叹。初文二。初指所依门。次正释门中观法。又二。初明有门观法。次余三略例。初释有门又二。初略标门列数。次正释。初文不列但注云云。正释中二。初正释。次是名下结成经体。初文自十。初境中二。初待对立妙。次释释中三。初立四谛。次兼通异名。三结门。初又二。初总标四谛。次别释。释中二。先苦灭相对。次集道相对。初又二初苦灭。次集道互融。以随苦集体即道灭。故相对明不同三教初文二。初明苦即是灭。谓生死即是三谛。三谛即是三涅槃。次引证。又二。初引经。次释经意。言不可思议四谛者此语四谛融即之相耳。不可复灭释上句耳。次烦恼下集道相对。又二。初集道。次以苦灭互融。初又二。初明集即是道。谓烦恼之集即是三谛。三谛即是三智。次引证亦二。先引经。次释经意。言亦是苦灭及一实四谛者。此明苦不异集。集是刹那心起苦是一期报阴。今一念心具十法界苦集。还观此心具足三谛。安得不以四谛相即而释。为欲令人别识相状。故别别识之。次发心中还以一念无作四谛为境约此而起慈悲。文又为三。初正明弘誓。次无缘下结成誓体。谓无缘也。无偏小杂故名清净。三慈善下结誓成相。三安心中三。初结前生后。次正明安法。三体生死下明安心行相。初又二。先结前两观。体解谓了境发心谓弘誓。岂可下生后安心。临池观鱼对前妙境。岂可知妙境而不总别安心。次裹粮下对前发心岂可发大心而不修行填愿。次正示能安之法。又二。先法。次譬。譬中二。先斥不均非今文意。次叹均调能横周竖遍。二轮横周。二翼竖遍。具如止观第五记。三行相中二。先正明行相。次于一心下明行相该摄。初文者。体用一止而三止。达用一观而三观。具如止观第三文。言该摄者生死及烦恼既不出一念。即此为定慧岂离于一心。故一心中五行具足。具如前第四卷。四明破遍中三。譬合结。初譬中二。前譬断德。次譬智德。合中义兼二德。约所破得断名。约能破得智名。三虽复下结意又二。初明智断不二。次释智断不二所以。以体即故文略烦恼即菩提句亦应可解。五识通塞中三初譬。次合。三结意。初譬中云主兵宝取舍得宜者强者绥之为舍。弱者抚之为取。绥者国语云绥其谤言谓止也。左传云交绥而退也。争而两退故曰交绥。今谓强者止之退之。弱者安之进之。故塞强而通弱应进通而退塞。次合中还约一念而论强弱。三结中三。初寄竖门以论一念。次节节下正结捡挍。三若不下结释。若其不能节节捡挍非唯行不进趣理解亦亡故云失也。六道品中三。先正明四念。次明破倒具品等。三结成枯荣。念处中具道品至一切法者。言念处中者。此具约位相摄道品。此则念处中具足诸品。余品亦然。道品是能趣涅槃行法三脱是能通涅槃之门并是正行。一切法是助正道法摄入正道。三从又知涅槃下重结枯荣。如文。七明助道中本治事障今以理观者何耶。此中约第一义治故作是说。若事障兴应观谛理。生死烦恼即涅槃菩提。故能治之。六即之位约一心理。生死烦恼可知。九安忍中二。初通立。次别释。能常一心安于妙境故有此等十境生也。十离爱为四。初明相似法起。次相似下明顶堕。三此爱下明离爱入位。四观生死下明位所证法。次结成经体。次三门例可见。次引此经明观法之相。然彼止观局引大车。今散引一部。彼为成观此但叹教。又二。初正引。次是十下结例。意广语略思之。三结斥伤叹中三。初结斥。次伤叹。三指广。初又二。先结今意。次固非下斥。初文者。具如前一十六门门门十观即是其意。斥文可知。次世人下伤叹中三。先伤。次叹。三益。初文二。谓法。譬。法如文。譬中云徒知[穀-禾+牛]捋不解钻摇者。借大经譬责讲读人。大经第三。迦叶难佛。如来若常何不常现。佛告迦叶。譬如长者多有诸牛。色虽种种。同共一群。付放牧人令逐水草。唯为醍醐不求乳酪。彼牧牛者。[穀-禾+牛]已自食。长者命终。所有诸牛。悉为群贼之所抄掠。贼得牛已。无有妇女。即自[穀-禾+牛]捋。得已自食。尔时群贼。各相谓言。彼大长者。畜养此牛。不求乳酪。唯为醍醐。我等今者。设何方便而得之耶(止观记具注解)夫醍醐者。名为世间第一上味。我等无器。设复得之。无安置处。复相谓言。唯有皮囊。可以盛之。虽有盛处。不知钻摇。浆犹难得。况复生苏。尔时群贼。以醍醐故。加之以水。以加水故。乳酪醍醐。一切皆失。凡夫亦尔。虽有善法。皆是如来正法之余。何以故。如来入涅槃后。盗窃如来遗余善法。若戒定慧。如彼群贼劫掠诸牛虽复得之。无有方便。以是义故。不能获得常乐我净。常戒定慧。又为解脱。说我人众生等。如加以水。以非想为涅槃。如失醐醍。以少梵行得生天上。如加水之乳等云云。次若识下叹中二。先叹教法无缺。次半如意下叹弘法无机。初文者。此十六门。门门观法。遍被一切。自此之外。无所复须。不同讲人。浆犹难得。次文者。今一家弘法。大小通立。或以小助大。或开小即大。或破小明大。或以小形大。则是半满双弘。观教俱立。今以此半满之观说以施人人无受用故。云我则悔焉。悔者悲嗟之甚应非吝情。言半如意珠全如意珠者。第五卷末云半如意珠则以迹中五妙为半。此释圆门十观法竟。云半全者乃至偏门名之为半。圆门为全。故文云小乘四门大乘四门。名同意异不可例前。虽无下微益。三指广下可知。彼文为显钝根行者一一文中皆须先明横竖次明不二。此中直明一念一尘即具横竖不暇广及故指彼文。若得意者见此略文以显彼广。

　　法华玄义释签卷第十七



　　法华玄义释签卷第十八

　　　　天台沙门湛然述
　　三明判中自二。列章竟。次释初章中二。先分别能所粗妙。次问答释疑。初文二。先略立能所。次以两种四句分别。前教次味。前四句者。列释。若以理为言则一粗一妙。诠理之教巧拙不同。故使通妙理之教别教仍粗。次四句者皆约味判。判彼部中能所粗妙。不带粗能所是乳者为成四句一往语耳。故此句中但云无有真谛能所故云也。仍有别教能通之粗。自有带粗所不带粗能者。且云般若本是融门二乘寄此而入真谛。虽有但真所通之粗而无诠真能通三藏。此亦约部大分为言。若随二乘当分所见非无能诠即空粗教。自有带粗能等者。能通从于通教中来故名为粗。所通即是别圆中道故名为妙。涅槃中诸门亦是者。涅槃部中前之三教能通之门名之为粗。并不住真及以教道俱入三德故所通妙。次释疑中。先问。次答中三。先通明其意。次何者下历教解释。三今拓下明用门之意。一一教中皆作三对四一不同及判门意。所言三者即教行理通别之相。具如第二卷初当分通别即其义也。皆以四故名别一故名通。今以此之通别判于狭小。若藏别两教教行理三皆悉是狭。若通圆两教教行不狭而教行取理不当故名理为狭。是则四教皆以教主及所诠理名之为一。以所被机及能诠教名之为四。是故经言一门者。一是四家之门故云一门。言依经文者。依今经即是以圆教行取理难当。三明用门意中言开拓等者。今开圆经一句而作四解遍一代教故云处处。则识前之三教教行理三狭小复粗。后之一教教行理三狭小俱妙。作此释者。意云四门是教十观是行。皆通至极。恐人不了狭小之言谓一向粗。故须此简。若约五味意亦可知。次约诸门中二先约教。次约味。先约教中四教不同。一一教皆有教行二判。教谓四教行谓门中十观。教又二义。一约门。二约悉。初三藏中三。先且通论无复粗妙。以教门俱妙从能通故。若执皆粗从计情故。此就当教为语。次别论者。从若从法为语去互相形比则有前粗后妙。言为钝根说生空等者此是三藏生法二空。具如止观第六记。准理二门俱得二空。一往从便有门附俗为生空空门附真为法空。二空名同意义永异。是故生空义归于有法空方乃义顺于空。三今约下从行所宜以判粗妙。次约四悉中四悉文相可见。一门既尔余门亦然。次约十观中初三藏者。若门中有观为妙无观为粗。次通教。通论无通无塞。次别论有通有塞。有通有塞即四门四悉。十观具如三藏中。次别中亦应明通不论通塞但是文略故云若论法相。既有若论之言即是置通从别。别中亦有约四门教及以根性并十观法。十观中二。初约十观。次迦罗迦果则有九分下判。镇头迦罗者。大经文意以林譬寺以果譬僧以采者譬请僧之人。明僧相相似真伪难分。今借譬十乘邪正须判。第六云。善男子。如迦罗林其树众多。林中唯有一树名镇头迦。二果相似不可分别。其果熟时有一女人皆悉拾取。镇头迦果唯有一分。迦罗迦果乃有九分。女人不识将来诣市。凡愚不识买迦罗迦啖已命终。有智人辈问是女人。汝于何处得是果来。女人答言。于彼林中得是果来。诸人闻已即言。彼方多有无量迦罗迦树。唯有一株镇头迦树。诸人知已笑而舍去。下文合譬。以畜八不净者为迦罗迦。以清净众为镇头迦。今以十观合于十分。若十分善巧则十分镇头。若从偏小及外道中得是观法则十分迦罗。若用三教方便观法则节级递判迦罗镇头(云云)。是则教主如林。观法如果。采果女人如弘教者。诣市譬于说法之堂。买果之人譬听法众。愚人受教不穷教主。智者审问邪正自分。命终即譬失于正谛。次明圆教中三。初明圆门融妙。次明四悉机异。三此就下更结圆门判粗妙意。初文者具如止观第五圆无生门后。及第六四门科简中圆四门相。次文者。先征起。若依圆门四尚非四。岂况更有门中四悉根性不融耶。但由物情各殊故。使门中四缘各异。于中为五。先明赴机四异。次何者下释异所由。三欲乐下明机感之相。四以世界下正明赴机。五缘既下结成妙门。三更结。判中二。初总标。次释。释中二。先明释判意。次正判。又二。初明地论教道多诤。次与别门辨诤轻重。初文云如地论有南北二道者。陈梁已前弘地论师二处不同。相州北道计阿黎耶以为依持。相州南道计于真如以为依持。此二论师俱禀天亲而所计各异同于水火。加复摄大乘兴亦计黎耶以助北道。又摄大乘前后二译亦如地论二计不同。旧译即立庵摩罗识。唐三藏译但立第八。次文者二。先举圆门唯通无塞。次但四下正对辨轻重。又二。初标。次释。则别重圆轻。轻中又三。初正明轻相。次明益相。三引论。初文云如快马见鞭影者。如止观第五记。次益相如文。三引论中二。先引论。次释。释中三。先明皆实各各实故当位益故实有浅深故虚。次亦俱虚者相望成虚非无当位。对前乃成亦虚亦实。三实故下判。实故为妙者。当位虽妙望第一义故三悉皆虚。是故圆中须此一判。次约五味中二。初通明五味。次别判涅槃。初文二。先约法以明五味。次诸下约人及重辨利钝两根菩萨。次别判涅槃中二。初正判涅槃。次法华下更与法华辨异。初文四。初略判诸门权实。次何者下明用权门意与前诸教诸门对辨。三引事为证。四故知下举一喻一法正出部意。前二如文。三引事中云如梵志问云者。涅槃三十五陈如品。阇提首那此外道宗于迦罗计因中有果即是因与果一。来至佛所难佛云。因无常故果亦无常。佛反质答。汝因是常而果无常。何妨我因无常而果是常。今引此文以证因门无常而得常果故大经意通以三教而为因门悉归常果。四开粗中二。先问起。次答出开意又三。初明同异。谓须开不须开。次谓开下正明开。三若门下结妙。初文又二。初与中论对辨须否。次与前后诸教对辨须否。然中论意。以衍门为正。以小教为傍。今取彼论被小之文。故云先以大荡后示小门。若应入大者前门已入。应入小者且遣著心。至后二品方可入理。故知中论前二十五品荡于一切大小者著。故大乘人前被荡已即时入理。小待后门故知机别。今经见心鹿苑久破。但破执小指小即是。故法华中先叙昔门。次开方便名大方便名之大门。故法华名开方便门。中论破执诸见病故云各有其美。次与诸教对辨。言法华后教者即涅槃也。禀方便教咸知真实何须更开若法华前方等般若等。若门理已开谓诸菩萨。若未开其人谓般若中二乘也。若门理人俱未开者即方等中二乘及诸凡夫未预诸会者也。次正开中三。谓凡夫二乘菩萨也。初开凡夫为四。初开爱见生死之法。次人三教四理。次开声闻亦四。谓法教行理。问教法何别。答教谓能诠之教。法谓所诠行法。行谓所行之行。三开菩萨中二。先总次别。别中三种菩萨也。次结妙。如文。
　　△五为诸经体。文自开五。今经对他通名为诸。列竟。次释。初释为此经体者。今经体一。但一部之内诸名不同。应知诸名通诠实相故须明之。于中二。先引一部诸名。次如是等下释会诸名名异体一。引例如文。释会意者。序中正名实相。方便即以大事所为为体。佛知见等所见等为体。印取所譬为体。所付取不共般若中究竟种智所知为体。药草中取智所依地为体。化城授记并取所喻中一理。宝塔中大慧所照秘藏秘要准例可知。妙音中取三昧所依。观音取所通。劝发中取众德之本。次诸经体中先问列疑。次答中三。先斥。次诸经下正释。三结。三傍正中二。初约教。次约味。初教中三。初通辨傍正。次引文。三正约四教。初文二。先通标。次正即下分别。分别中先论别相。次明相带。初文中言实相者圆也。傍偏真者藏也。次文中言偏含实者通也。实带偏者别也。次中论下引文者。中论证通。大经证藏及别圆。此经下证藏圆相对。三小乘下正约教如文。次约味中二。先约体。次又正下约诸名二。先标列。次此则下结体。四彼此中二。先结前生后。次正料简。又二。先列四句。次三藏下释。释中二。先教。次味。初教中。初三藏中名字去声无两同句也。次约味。乳教中云两种者别圆名义体同别圆名义异而体同。酪如前者唯有两异句也。二苏言如前者如前约教类例可知故云如前。此中已有两种如华严。一种如三藏。准更须如前通教。通近同三藏通远如别教。两苏多少例余可见。涅槃中藏通不应更立偏体。故四教名义虽异。其体皆同。五粗妙中二。先判。次开。初文二。先简绝待体。次明所待粗。初如文。次文者二。先教。次味。初教中二。初但傍下四教也。可知。次藏通下更判。两教一向为粗且从通近。别有粗有妙言名义同者。即三种俱同也。文略体字。次开中三。初总标意。次或开傍教下正约教等论开。三一切下结初如文。次文二。初兼开教等。次正开体又三。初正开。次引证。三示开方法。
　　△六为诸行体中。列章。解释。初释同异中二。先总标。次钝者下行相。又二。先立二行义通。次正以二行历教。又二。先历四教。次重约圆。初历四教又二。先明行相。四结行意。意须相籍。初又二。先竖。次横。竖谓从浅至深。皆以理为其体。横谓初心具修诸行。亦约当教所诠为体。次重明圆横竖行者又二。先明横竖行。次结成车体。初又二。先竖。次横。横中二。初正明横体。次此文下广引文证。不得是体。有无是横。大车是体。本习是横。各一是体。诸行是横。无生是体。施等是横。无住是体。次依经修行中三。先立迟速二行。次若随下明行须体。三诸经下正示行相中四。先列四行名。次诸行下正示体。三念念下示行相。四然小乘下历教分别。又二。先教。次味。初文先三藏中二。先辨同异。次正明行有体。次三教及约味可知。三判粗妙中亦二。谓教及味。味中又二。先通约五味。次依诸经下明味中诸部修行分别故云可解。四开中二。先开三藏及藏中行。次以二教况。又二。先况。次重述小善。既四行俱通四教所行。当知不以行能表理。但应立观照理导行。方可令行至正境中。故知无理无益苦行。若无行者理必不显。故教行理三相藉而显。互相光饰相导相成。凡诸行人不可不达此也。第七为一切法体中二。先正释。次判开。初文又二。初明观经所依之体。次明能依诸法。初文者。正指法身为经正体诸法所依。次文中又二。初略立。次引大经立相又四。初举总明别。次若然下离开具四。三当知下结成能依。四净名下引证能依从所依立。初文者。以无量为能依诸法。诸法无量既不出四种四谛。四谛秖是因果故。下结中通云因果。即指界内界外两种因果。悉依平等无因果体。若下宗中明因果者。则简世间唯出世间。于出世中。若废权则简三从一。若开权则一切俱是。今论所摄无所不收。次引证中无住本者如前第七记。然所依下判。欲判先叙所判之意。意判能依。次正判亦二。谓教与味及下开文。但略标而已。准上文可见。
　　△三明宗中二。先叙来意。次开章正释。初文者。此中六句。前二句明宗为行之要。次四句明宗为行体之功。初句者行若无因果何殊外人无益苦行。如衿如喉为身衣之要。次句者。显体之要岂过因果以因果综诸行。诸行依体还取于体。蹊字有本作系字。若作蹊者。谓要路也。若作系者如衣襻系于二义中上义犹强。次四句者。上二句立。次二句释。初二句中上句明宗为体功。下句明宗为行首。次二句释者。举因果则一切行俱属因果。故一乘语因果则实相家诸行可存。对下二句意亦可见。次开章解释。初简宗体中二。先破非显正。次私广叙旧辨非。初文二。初破非。次今言下显正。初文二。先破一。次破异。初文二。先出非。次今所下破。破又二。先破次结。初文二。先法。次譬。初法中三。初略示正相。次体若下破。以二不二对辨宗体则知宗不一也。三云何下结斥。譬文准法可知。次破异中三。亦先略示。次破。三结。准前可知。次显正中四。初正显。次释论下引证。三当知下结示。四而复下重简别因果不同。又二。先简。次例。先简又三。先譬。次发下合。三若识下结。次例中二。初以佛性涅槃为例。正因如体因果如宗。次例者。非当非本如体。而当而本如宗。次私广引破古中。初破远师者。所明一乘但是破三之一待粗之妙。则但因而非果。是则在始而不该末。故云不该始末。况所破之三为在何教。次破龙师者。此经本以因果为宗。龙师弃因独存于果。言乖文者。今经本迹各立因果以为经宗。具如下引本迹二文。故知乖文。慧观师释今无破者。什公已叹今家粗许。以远公弃果而存因。龙师弃因而存果。观既有始有盛即是两存。仍非全当故亦不依。何者。若以法华会三归一为乘始者。岂法华部无乘终耶。若无终者。直至道场为是何等。若以澄神指涅槃者。涅槃部内岂无乘始。若无始者。初破三修及初发心常观涅槃为是何等。破印师中云加境阙果者。此乃从容许其用智。智通因果稍似经宗。若望三法然但在因而阙于果。况复加境。境属于体。将陪宗义肿不益肥。次破光宅者。正释中自立两处师弟因果。次破用权实及名为宗可见。次破用名中言此是地师用八识极果者。指向不异惑染不与染俱。今尚破摄师。摄师所破既非能破非今经宗。次破常住为宗者。上句且与而言非我今宗所显。若是所显所显非宗。不覆亦非未为全当。破次师准上可知。破万善者。责其弃果而取因。次破无漏者。七方便之因果。俱为我家之因。何得局促。独立无漏。若取初住已去。虽是真因。而无漏之名。复滥小果。次破悟者。悟通因果。仍别在真因。既无的指。且以果责之。又破妄引大经救立不定门。若诸法不定何得定悟。二正明宗中二。释结。释中二。先迹。次本。二文各四。初列经文。次正释。三定傍正。四结。次结中二。先结成宗意。次所以下结示经文。三明诸经同异者。若不辨因果。将何以明此经妙宗。于中三。初双标。次双释。后双结。释中二。先释迹。次释本。初文中三。初通为诸经宗。次大品下别示其同相。因果既通而为宗者名随事立。三是为下总结。初如文。次明别示中二。初通辨诸部因果。次诸经下辨诸部中因果不同。初又三。初大品。次净名。次华严。初大品中二。初立宗。次引睿师证。初又二。初正立宗以显别。次故云下明具因果以辨通。初文二。初正立。次般若下示宗相。次言通者。二文俱有因果意在于因。般若是因萨婆若是果。次引睿师证中又二。初立因果。次文中下证。次净名中言宝积具问因果者。净名序中云。尔时宝积说偈已白佛言。是五百长者子皆发阿耨多罗三藐三菩提心。愿闻得佛国土清净。问果也。唯愿世尊。为诸菩萨说于如来净土之行。问因也。佛言。随所化众生而取佛土。化众生答因也。而取佛土答果也。又下文云。直心是菩萨净土答因也。菩萨成佛时答果也。次华严者大同净名。次诸经因果不同中。若显诸部中诸教因果而诸经别故。故须此文分别以显同异。此中又二。初对部。次对味。三总结。如文。次明本门一向异者。又为三。标释结。释中二。初重叙诸教诸部并约迹中论体用本迹故并云非本。次今经下正明本门因果。三故师弟下结。三今下双结上迹本因果为今经宗。思之可见。四粗妙中二。先判。次开。初文者。大品中指萨陀波仑见佛后昙无竭为说者即法身也。方等中二乘如高原。此等并粗今经为妙。开文准前可见。五结成中自二。初文二。初通途明一切诸经各有因果。次别显今经因果。初文者。凡一代教门佛所说法不离因果。但有权实本迹之殊。今经所论不论权迹。唯有实本所论因果。次文中又二。初明本迹二门得益不同。二正引文证得益因果。初文所以得益不同迹门傍正者。法华已前已入竟者为傍。今于法华始得入者为正。本门傍正者。迹门及法华已前两处已入者为正。两处未人者为傍。次引证者。正当实相家之因果故引为证。于中又二。先引证。次解释。释中又二。先总释。次从七种下别释。别中又二。先示正因果。次何者下简却似位及以性德非今宗意。初文又二。初历别约位。次复次下通总约位。初又二。初从七方便下至为果以初因对极果释。次从于下至果以分分因果释。又二。初立。次用无碍下释。言一分者。是第一住中分。二住已是于因。复修三住之因故云因因。初住已得解脱。二住复得解脱故云果果。是则一一位中有因有果。以解脱望无碍名之为果。此解脱望上位名之为因。望后修因故名因因。此解脱望无碍名之为果。望前解脱名为果果。次通总中又二。先迭立因果。次妙觉下判释。此中位既通总。因果之名亦但通总。不复更云十行亦因亦因因等。但且迭立及始终一判。次何者下明简却。又二。初明简却似位。次若取下简性德。此简意者。正判则尚不取似位。若取则性德通立。故今经文并有通别两意。初文是通。此乃下是别。如开五乘及常不轻等即通意。别授声闻记乃至本门分别功德即别意也。八界发心又通意也。料简中二。标释。释中二重问答。初重约两种四句分别。次重约教互显分别。初中先问。次答。答中三。标列释。初标中云两种四句者。一渐圆四句。二贤圣四句。次释中三。正释引譬结益释初四句又为二意。一者以圆对偏应作四句。二者从复次去于圆自为四句。今初通列一种四句。次释文中方兼两义。于初四句复分两四。初四句中但以渐圆一句相对。余三不释但注云云。若欲释者。圆渐谓初住已上。圆圆谓唯妙觉。渐渐谓七方便各自有因。若止观中与此稍别不得一例。彼以三教各自有因名为渐渐。各有果头名为渐圆。次四句者。亦以初文以为初句。次从初发心住进修二住为圆渐也。渐渐自是圆因之位非七方便渐家之渐。是故须以两种渐渐简前引文渐渐修学之难。余如文。次贤圣四句者。重举例释渐圆四句以申前难。渐中尚有贤圣之名。何得但闻渐渐之名。便一概为渐家之渐。于中初略立贤圣二句。亦应更以妙觉对住前为二句。言三十心虽同贤圣义者。望于十地名之为贤断无明故名之为圣。此准仁王立贤圣名。若准此文应云住前名为贤贤。妙觉名为圣圣。余之两意其义易知。是故文中更为异释。十住为贤圣者。即是地前为贤是贤家之圣。二十心为圣贤者。约断名圣据位仍贤。即指十地为圣故是圣家之贤。十地等觉名为圣者。准仁王经。地前名贤。故以十地名之为圣。妙觉是圣圣者。初地已上。已名为圣。故妙觉位。是圣中之圣名为圣圣。次问答中先问云既称圆渐。复云圆别等者。渐即同别。前释四句。圆既有渐。亦可名为圆家之别。若许圆家有于别者亦应许于圆家有藏通耶。故云乃至藏通。答中二。初正答。次例渐圆及开显等。初正答意者。名许互有。义必不通。故知藏中通别圆三。并属于藏。不关余三。通别圆三。例此可知。次例中三。先例前四句。次例结因果。三例开显。初文云此义既通。亦应渐圆渐圆四句皆得者。四教之文。本分四别。今一一教义通四名。何妨渐圆。义本区别。圆等四句。一一义通。应云渐圆圆渐。恐文误故。故闲书之。
　　△第四明用中二。初释名。次开章解释。初文又三。初略释。次对宗广简。三若得下结归。初文二。初直释。次功用相即。初文二。初立。次释。初文者。应言功用。亦可言得用。亦可言力用。功谓因满。得谓证悟。力谓胜能。此三并是如来自行。用则一向单论益他亦可兼自而说。今且置自从他。故但云用。用复二义。谓能及用。能用二义。复通自他多属于他。如言能从因至果。加功用行等。今亦置自从多分而说。人有善巧利他之能。经有断疑生信之用。于中初略立竟。次如来下略释。次相即中人须有法。法藉人弘。次对宗简中二。先例。次何者下正简。简中先略立。次宗用下简简中三。先列。次宗用者下释。三若论下结示。三结归可知。次开章解释中文自为五。初释力用中二。初正明力用。次上已下更展转比决。初文又二。初通约迹本辨非显是。次复次下重以二乘对涅槃明今经胜用。初文又二。初辨诸经所无。次如此下明今经具足初又二。初双标所无次不正破下双释所无。二文皆先迹次本。初文诸经下无迹门显实。不发应迹下无本门显远也。不正破下释初句。次不断下释下句。次明今经具足中三。初双明具本迹二义对斥他经。次今经下正明今经具斯二义独超众典。皆先迹次本。三盖由下双结叹。初如文。次正明中迹可见。本中二。先废迹。次又显下显本。显本又二。初正显本。次抹十方下明显本之益助叹显本之能。三双结叹中二。先因。次果。因中普雨充足断疑起信之言亦可通于本迹。言未尽者。一期化毕他方复会节节不休。次约二乘对辨涅槃中二。先明前经经及教主拱手不治。次引涅槃阐提对辨。前言三无为者。文虽举三正明择灭。对辨涅槃又二。先举涅槃。次二乘下重举今经能治二乘。又二。先举二乘难治。次今则下明今经能治。又二。初明能化人法至妙。次色身下明所化身方知益深。又三。初身益。次令心下智益。三其耳下总明身智得益功用。此之胜益文似六根实兼上位。上位益者。具如华严云。初住菩萨得十种六根。故四念处云六根清净。有真有似。次重比决中初以此间世智为本乃至佛智。又二。先比决。次佛权力下指广举例。一切功用自行化他皆应作此比决。初文二。先结前生后。次正比决中。言复劣杨修三十五里者。汉顺帝时上虞县令度尚有息名子礼。为曹娥作碑。后蔡邕字伯喈。闻其碑妙特从北来至碑所。值夜乃手摸读之。叹之不已。于夜题其碑背以为八字云。黄绢幼妇[外*男]孙齑臼。至后汉时。杨修曹操同至碑所见此八字。杨修当时晓八字义。曹公尚昧乃云未得说之。行过三十五里思乃得之。便自叹云。才不才三十五里哉。其曹娥者。史记孝女传云会稽上虞人。父盱能弦歌为巫祝。五月五日。于江迎伍君涛溺水而死。不得尸。娥时年十四。巡江号哭昼夜不绝。遂投江死抱父尸而出。有是感故为之立碑。中间言十六分者。诸经校量多分。皆以一十六分为校量本。如世秤斤亦十六两。涅槃经中。值佛多少以判信解亦云十六。今大论云。一切众生智除诸佛世尊。欲比舍利弗十六分之一犹故不能及。至佛智云无谋而当。犹如明镜不谋端丑。随其形对任运似真。二明同异中二。先问起。次答。初问意者。前明宗体皆对诸经迹门以辨同异。是则实相体一乘宗通于四时但有兼带之异。今明权实智用为复如何。次答中二。初总答名通而事别。别相如何。次藏通下出其别相。于中为二。先出诸教诸部不同。次今经下出此经异相。初文二。先出小教力用短浅尚不断五住等况长远耶。次出大部纵兼显实不断近疑于中先释。次故权实二名下结异。次今经亦二。先释。次结异。释中二。亦先释迹。次破执下明本。三别释用中。文自分二。各自为十。初释迹中二。先列。次释。释中二。先释。次对十妙。释又二。释结。释中二。先通。次别。通略不释但注云云。通历十妙皆具十意者。且如境妙有六境不同。且妙因缘自分四教圆教为一三教为三。谓破三因缘显一因缘等。乃至住一因缘用三因缘等。如是乃至行位利益皆有粗妙。粗妙相对皆有三一。以通十意思之可知。于别释中自为十文。前六文中皆有三意后四不假。初文三者。先属对所以。次叙昔。三述证此经初文。初意如文。次何者下叙昔。三今破下明今经意。次文初如文。虽破下次意。三正直下述今。言树想还生等者。所诠实理犹如一根。能诠权教犹如杖叶。若其不废逗缘诸教则千枝万叶权想还生。以想生故亡其实本。开中初如文。次文两重举昔。三今开下述今。会中初如文。大品下次文。此经下第三文。住中初如文。而众生下次文。故言下第三文。住三中初如文。寻念下次文。又昔下第三文。住非三中。初文阙。次文事理二重但述今不叙昔。既言住双非而显一故无昔可叙覆三亦然。三既被覆无三可述。所以文中但语除病。谓除执三。之病法何所伤。所言但除其病者。病谓执权为实。法谓一切权法。执权之病若除。即此权法是实。是故除病不须除法。第二结意中云为显十妙之用略言十等者。初迹中用对迹中十妙者。具依前释十妙之文准望自了。次十妙者。破既破情以显于妙故用智妙。废既废教。教是所说故用说妙。开既约理。理即境也。会既约行应用行妙。住既元是佛之本意。佛之本意唯用一乘故是乘妙也。住三既其约佛权智。权即起应随机逗物故用感应妙也。住非三非一者。法性不当权之与实。人天之乘非三教之权非实理之一。非此双非何能起通故用神通覆三是用位妙者。三法恒须是故须覆。覆三粗位即是用于常住妙位。住三是用眷属妙者。权同于三而常显一。非妙眷属则无此用。住一是用利益妙者。如住一地而用三益。终令得于一实之益。次本十用又三。初标数。次述意。三列释。释中二。先释。次对十妙。初文又二。谓有通别。通亦略无。别释又二。初正别释。次佛散赴机下结引证意。初文自十。一一文皆先属对。次释对意。三引文证结。释对意中文有二别。前之四文皆先叙迹。次明拂迹后之六文住本显本。住非迹非本显本。无迹可述。余四即此迹而论本亦不须广述于迹。先总知此异至文易了。初破迹显本中。初述迹为二。初述动执之文。次推三品文下结迹文意也。初述中三文各二。皆先叙文。次出文意。第三宝塔文中兼以第七卷莲华喻本妙中意助成。次所以下拂迹显本。三引证中二。先正引。次直举下释文意。废迹中初如文。次文者。初昔为下。先叙迹。次今障下拂迹。次引证亦二。先正引文。次即是下释文意。开迹文中。初就法下先叙迹。次今若下拂迹。次就理中但明就理拂迹之意。会迹中初如文。次文中。先叙迹。次诸迹下拂迹。住本者。秖是不离于本而常显本。引文意不离本时娑婆。于迹娑婆以显本娑婆。常住下结文意可知。住迹中秖于迹中显。一之时已现古佛之塔正为显本故也。覆迹中云师子奋迅能前跳后跳。后跳即未来益之相也。次结引证意如文。次对本十妙。文中阙于住迹显本。准迹十用对十妙义。兼取前来开合之义来此勘会即知文误。此中应将破开会三以之为因。故前迹中破约智开约境会约行此三属因。位通因果本门开果以出国土。故覆迹显本对前迹门覆三显一。前是位妙故今应对果妙。更加住迹显本为感应妙。以住非迹非本为神通妙。文则相当或别有意也。寿命合在眷属妙中。涅槃合在利益妙中。既对迹辨所以可知。本迹十用还各用十妙。如前明体即指十妙之中中道实性。宗即指迹前之五妙及本中前二。今用既益他即是果上之用。应在迹中六七八九四妙及本中第三乃至第九。今通用者。在果非但用其果法。亦复用其因法。何者。他宜须此境智等故。况复不依境智行等。将何以为利物之本。是故须有通别二对。而释于用。四结成悉檀者。前明十用。若非权实二智之力。焉能去取。出没适时。能显实发迹。是故更须辨此结悉檀。于中二。先叙意。次正释。初文者。秖是权实二智作二十用。令众生断疑生信耳。次文者。更束十为四。使用文可见。又为二。先迹。次本。迹中自二。先别。次通。别谓分十以对四悉。通谓一一各具四悉。初别中初三本未有一乘之善。而今此三。即成一乘。善无过此。故属为人。次破废覆名。对破三恶。其名最便。住三住一对世界者。但文二异。义当世界。第一义文甚可见。次通中二。先释。次结意。初释中二。先释一番。次余例。次本门中二。标释释中通别二意。别中例迹可知。次通约一科以结四悉檀意者。意亦如前。类前说之。可以意得。五悉檀同异中。先叙意标列。次释。释中二。先迹。次本。迹中二。先释。次问答料简。初文者。三一名同。意义各异。藏通各以三乘为三。涅槃为一。别圆对前为三。实理为一。以此三一。遍历五味四教分别。则教教十用不同。部部增减。十用复异。将前十用之文。展转遍入。使意明了。于中三。先释。次故知下结意。三文云下引证。不能委记。宜须细思。问答中三。法譬。结意。本门所言无一者。随以一文例斥应无别指。

　　法华玄义释签卷第十八



　　法华玄义释签卷第十九

　　　　天台沙门湛然述
　　五教相中二。先明来意。次开章解释。初文中又二。初正明来意。次但圣下述开章意。初文云若弘法华至有阙者。法华前经但。当文判释于义未失。当文辨教于理易明。若弘法华须辨一期五时教相。说佛本意意在何之。诸经有体。体趣何等。明宗明用为何所依。是故前释宗用中云。用是宗用宗是体宗。名总标三教相判四。是故法华不明教相使前四义冥无所显。四义不显妙法难明。故不明教相于理实阙。次文为五。初但圣意下述大意意。次前代下述异解意。三虽阡陌下述明难意。四然义不下述去取意。五南岳下述判教意。以圣旨难知故须先出大意。以诸师不同故须逐失略列。以无一全是故一一难破。以不全非故须明去取。唯证可从故准南岳。正判。次开章解释中二。先列章。次解释中。初大意者。大略而言。五时教中前之四时当部被物。而不须明设教多少开合增减对带等意意在何之。于中为三。初明说之根本。次说余下正明大意。三若能下结劝。初文者。约佛自证本不可说。若被此土机缘须假立声教。次正大意中四。初明教法优劣。次其宿植下明物机不同。三如是下明如来能鉴。四又已今当下明校量所说。初又二。初明余经当机当部。不涉始终。次今经下明今经化缘教旨始末。该摄远近。初文又三。初总略标示。次至如下别明前后诸教。三凡此下总结诸教未穷。初如文。次文自五。即四时并涅槃。初云至如华严至住上地上者。今家为显部中圆别二位不同。故云地住。新译经中初会六品。秖明如来现相。普贤三昧。世界藏海。第二会六品。前之五品。但明人法名号。菩萨发问。为入住之端。第三会六品。秖说十住。第四会四品。秖说十行。第五会三品。秖说十向。第六会一品。秖说十地。第七会十一品。秖明十地胜进行耳。第八会明离世间一品。及以最后入法界品。秖是令信善知识教。故知一经三十七品。俱明菩萨行位功德。言圆别者。住中多明圆融之相。行后多明历别之相。而皆不明行位之意。不语初成顿说大旨。四含灼然说小而已。而亦不明说小之意。于大化不获。垂以劣形。说以浅法。赴小机宜。岂非曲巧。方等折小。如弟子品。弹偏。如菩萨品。如观众生品。即是叹大。称叹文殊及净名等。即是褒圆。又弟子品。用折不同。有用三教。如诃目连是叹大。有用圆诃如诃身子是褒圆。慈悲行愿如问疾品佛道品。事理殊绝如不思议品。香积品。等是事殊绝。入不二法门品。是理殊绝虽有此胜亦不明大小并席具对众机等意。般若论通则通于三教故曰三人。论别则独在别圆故云独进。三教同被尽净虚融。二乘之人无心悕取。钝根菩萨推功上人。别教地前谓为别俗。圆众自谓一切圆融。故使文中始自色心终乎种智融通遍入。而亦不说设教所以别是不共。而不明一部有共不共意也。涅槃重施方便。又于经初已开常宗。斥夺三修十仙小证。中间广答三十六问。广辨菩萨五行十功。而亦少明用方便意。结文可知。次明今经中二。先叙诸经以为纲目。次但论下明今经以为纲格。初文言法门纲目者。自法华已前诸经所明方便教门。如华严中别鹿苑四含方等中三般若中二。并是圆门纲目而已。虽诸部中有权有实而并不明权实本迹被物之意故非大纲。故说法华唯存大纲不事纲目。次明今经者。欲明今经复先叙始末方显今妙。叙始末者迹门以大通为元。始本门以本因为元始。今日以初成为元始。大通已后本成已来如是中间节节施化。皆以渐顿适物机情。若大若小皆为取物机而与法差别。若今日中间言取与者华严已后法华之前观机为取逗物为与。适者得也。谓得时而用。诸经不尔未为大体。次大事下正明今经。说教等者明今经是一代之纲格。格正也。大化等者明一化之极。筌字应从竹。蹄字如止观记。次明物机不同中又二。先明四种根性不同。次明今经纯一根性教意纲纪。初文自为四意。从其宿植去正出今经叙于一代用教之意。故前文云。始从华严至般若来皆不说于设教之意。故从此下腾今经意述一代教用与之由。故初说华严意在大根言不涉小。则三意未周。一不摄小机。二不开权。三不发迹。从其不堪者去。说阿含教。意在于小。亦有三意未周。一不涉大机。余二如前。从既得道已去。说方等教具明大小总有二意。一逗大逗小。二以大斥小。亦三意未周。一者不明逗缘弹斥之意。余二同前。从若宜兼通去。说般若教亦有二意。一通被大小二洮汰付财。亦三意未周。一者无通被洮汰之意。余二同前。次文二。初明开显。次结成纲纪。从过此难已去唯至法华。说前教意显今教意。故云过此已后定之以父子开权人也。付之以家业委权实法也。此约迹门开权显实。次拂之以权迹显之以实本。此本门开迹显本也。此即法华之大纲今家之撮要不过数行而已。收一代教法出法华文心辨诸教所以。请有眼者委悉寻之。勿云法华渐圆不及华严顿极。当知法华约部则尚破华严般若。约教则尚破别教后心。如此教旨岂同外人因中有果等而为匹类耶。一一文中皆先述教意。次引文证。次当知下结成今经纲纪中三。先法。次譬。三引无量义意以合譬。若无诸数将何以纪定。若不纪定将何以结归。若不结归则佛意杳漫若无诸数则化仪不周。故开权显实即彼所行是菩萨道。开迹显本本迹虽殊不思议一。三明佛意鉴机中二。先明鉴机来久。次当知下明佛意难测。初文又二。初总述次别指。初文言法身地等者。自本地真因初住已来。远鉴今日乃至未来大小众机。故云本行菩萨道时所成寿命今犹未尽。岂今日迹中草座木树方鉴今日大小机耶。次文云下别明鉴机。以今日之事验久远之智。一代始成四十余年。岂能令彼世界尘数菩萨万亿诸大声闻便悟大道现获无生色声之益略难称纪。故知今日逗会赴昔成熟之机况若种若脱非言可尽。于中又二初略明始终一期佛意。次信解下重牒信解领鉴证成。初文又三。初明佛垂世本意意虽知小而在大。次文云。殷勤下明用小化本意。意虽知大而用小。三文云。诸佛下明适机化仪佛意本畅。非始灵鹫其心泰然。次信解文具足五时。初华严时大机未起。以佛远鉴令见而复遥。次于窗牖中下知小机先熟故遥而不舍。所以密遣将护大机。故体业领付其意在兹。次当知下结中二。先正结。次文云下引证。四明校量中二。先引法师品与一代校量。次将说下以疑请文与诸经校量。初文可知。次文中二。先明与诸经一向异。次唯华严与法华经广辨同异。初文中三止四请者。方便品初。佛止叹云。止舍利弗不须复说。次舍利弗腾众心请。次佛止云。止止不须复说恐惊疑故。二舍利弗腾宿根利是故复请。三佛复止舍利弗护增上慢故。三舍利弗复腾宿慧益多是故更请四如来许说四身子愿闻。亦无疑网等者。余经虽亦有请有止。不同此经三乘四众天龙咸有疑请。致请为往佛止为复。皆至于三名为殷勤。说诸方等观文可知者。且如说方等陀罗尼时。初叙雷音比丘为九十二亿魔之所掩蔽。华聚菩萨请佛救护。佛便许以摩诃袒持调伏彼魔。后说灭罪修行方法。如说净名。初因命问疾述昔被弹。文殊承旨。广论因疾调伏慰喻。此等诸文由问疾生。已下诸文。次第而起。不云再请。何况至三。说大品时。犹酬梵请者。如大品中。如来自敷师子之座。入王三昧。身分次第放于六百万亿光明。放光明已。复入师子游戏三昧。现神变已。令无量人。各各谓佛独为我说。十方世界。亦复如是。此中无请。仍用梵王初通请竟。是故此说犹酬梵王。所言犹者。佛初成道。梵王初请。请意既远。鹿苑方等。未称梵心。故至般若。尚酬初请。故知三请。唯独法华。验不虚矣。次与华严对辨者。今一家意。岂欲贬于法界融通。普贤遍入。文殊弥勒。妙用无边耶。但据彼部文。犹带行布。序首结集。自云始成。存行布故。仍未开权。言始成故。尚未发迹。此之二义。文意之纲骨。教法之心髓。而彼部不开不拂。焉知化迹无优劣耶。圆理无殊故今许云可为连类。斥人师不了。故复论之。于中为二。初总明同异。次别比决。初连类者。如华严中说十住时。有十慧菩萨法慧为首。说十行时。有十林菩萨。功德林为首。说十向时。有十幢菩萨金刚幢为首。并云承佛力说。至说十地时。有三十六菩萨。皆以藏为名。金刚藏为首。解脱月居末。是金刚藏入大智慧光明三昧十方皆尔。从三昧起告诸菩萨言广大如法界等。次列十地名竟。云三世十方诸佛无有不说此十地者。一切菩萨随顺佛说。作是说已默然而住。一切菩萨闻是语已渴仰欲闻。各各念言何故金刚藏菩萨说十地名已默然而住。众中有菩萨名解脱月知众心念说五行偈请金刚藏。金刚藏复说六行偈止云。众生少信故我默然。解脱月复请云。大众直心清净善修助道种诸善根(云云)。金刚藏复止云。众虽清净不久行者智慧未明了。解脱月复请云。诸佛皆护念愿说十地义。诸菩萨同声偈请。诸佛放光照。光中偈赞竟。金刚藏复称叹十地义深妙难思谦退已。次方乃云承佛力说。复诫众令谛听恭敬。又云。我之所说者如大海之一渧。次方广说十地功德等。此乃三请两止犹阙法华一请一止故云连类。况法华所请独显本迹一实长远耶。又连类者。但云止请不云所说之法。法非连类不可为俦。而人师偏著。谓加于法华者。自古弘经论师不晓佛意。唯见华严事广文长菩萨致请。而谓华严加胜法华近代已来读山门教者。仍有此说。误哉误哉。况以人师但以请主胜劣相形不云法门观智胜此。而近代匠者更以教体谓胜法华。岂非误耶。总明同异竟。次身子下别比决中三。初正此决。次彼以下明比决意。三但此下结归本文疑多请倍之意。初文又二。初斥古师云法华请者唯小。次又弥勒下救法华不及菩萨疑请。于中又二先引齐。次又本门下明胜意。初云法华中弥勒求决于文殊。华严中解脱月请释疑于金刚藏。若据二处菩萨互为宾主。并是深位是则似齐。故云若为有异二处会主虽即释迦舍那不同。但是衣缨少殊内身不别。次文者。一往虽然。所请之法所被机缘不无同异。华严兼别法华纯圆。又十方诸佛皆是舍那分身而经中不说。亦是以权而覆于实。是故须此比决令胜。于中又三。初总明请人说者所说法胜。次若彼下别明眷属胜。三又彼下明化主胜。初文者。法华本门是佛说佛法。与华严中加于菩萨说菩萨法。不无同异。如此优劣佛旨难思。故大师自云。若较其优劣恐失佛旨。佛旨但在诱物契真但能被教门不可一概。所以复云。此法华经开权显实开迹显本。如斯两意永异余经。请倍疑多复异诸教。故迹门三止四请本门四请三诫。次文中言不无疏密者。知识疏发心密。知识可互相成益。发心则师位不移。故知。知识之言。覆此发心之事。显覆不等疏密何疑。第三意者。彼十方说法法同人同被加者同。是则化主眷属并以一身无量身互为主伴同而不同一身多身一多自在。而覆其分身之说但云主伴相关。设彼一身多身但云法同名同。彼一华台立一化主。华台相去其量叵量。今以八方土田满中诸佛凡集几许华台佛耶。举例而知尘数亦尔比决意者。彼华严佛何殊法华已如前说。余并如文。及疏文中广以十义辨于同异。三结归如文。二结劝。
　　○次异解中二。先明三意通用。次明诸师不同。初文者。顿渐不定名虽不殊。但明义不了是故须破。初中言南三北七者。南谓南朝即京江之南。北谓北朝河北也。自宋朝已来三论相承。其师非一并禀罗什。但年代淹久文疏零落。至齐朝已来玄纲殆绝。江南盛弘成实。河北偏尚毗昙。于时高丽朗公至齐建武来至江南。难成实师结舌无对。因兹朗公自弘三论。至梁武帝敕十人止观诠等令学三论。九人但为儿戏。唯止观诠习学成就。诠有学士四人入室。时人语曰。兴皇伏虎朗。栖霞得意布。长干领语辩禅众文章勇。故知南宗初弘成实后尚三论。近代相传以天台义指为南宗者非也。自是山门一家相承。是故难则南北俱破。取则南北俱存。今时言北宗者。谓俱舍唯识。南方近代。亦无偏弘。其中诸师所用义意。若凭三论。则应判为南宗。若今师所用。毗昙成实。及三论等。大小诸经。随义引用不偏南北。若法相宗徒。多依大论。观门纲格。正用璎络。融通诸法。则依大品。及诸部圆文。故知今家不偏朋党。护身寺自轨法师。大乘是人为立号。以重其所习。故美之称为大乘。
　　○三明难中。先难南三。次难北七。初南三中先难五时。次今更下重难前文用三时义。初文二。先难五时。次五时之失下结难。初文正难用涅槃五味五时。又三。初难五时。次难共用顿等三教。三难用涅槃五味。初文又二。初叙意。次正难。初言先难五时者。以初二师立三四时。摄在五时中故。先总标意竟。次若言下次第难其五时。即自为五文。初难十二年前有相教者。先牒其所立。次难难中又四。初总难十二年前及以有相。次又阿含下单以空难。三又成道下难十二年前唯小。四复次下以成论破意难。初文中言成论等者。论属十二年前。论文自明空义。论师判之为有相教。岂非以有。加诬己宗。为有相教次文者。阿含即是十二年前。及大论所指。皆明空义如何云有。言是老死等者。如止观第六记。次论所指云三藏中明法空为大空者。他云三藏通大小何为但属小。今明如法华云贪著小乘三藏学者。又大论中。处处以三藏对衍而辨大小。故准此文以三藏为小。若论通者小衍二门俱有三藏自是通途非别意也。若唯通途如何销通法华大论。具如四教本中广明。故十二年前约显露教秖可通云三藏教耳。故不可云见有得道。若唯见有妨于三门。是故文中且破存于计有之见。又三藏教准不定教。亦非独在十二年前。如食檀耳是涅槃时。其事亦在四阿含内。迦留陀夷亦复如是。故显露教十二年前定唯在小。三难唯小中二。初文引央掘仍是大乘明空亦在十二年前。次又如大论。得道已后十二年中亦说般若。四成论斥意难中三。初直以论师斥意难教成虚设。次又拘邻下以得道人难得道不无则教成无相。三又若下以得道与无相双折。又为三。初难得道不得道教同无相及以邪说。次难得道仍存有相道亦成外。三结成过相。次难十二年后亦二。先牒所立以略非。次若言下广破。彼师以般若教为第二时。故般若无褒贬等。所以约此而为难辞。于中为六初难无相不成。次若言下难不明佛性。三若言下以般若无会三难。四若言下以般若无弹诃难五若言下以般若是第二时教难。六以般若通十二年前难。初如文。次文又三。初单以正因佛性难。次故知下以三佛性难。三若言无常下以八十年不说佛性难。初文又二。初以共不共般若难。次大经下以名义同难。又为四。初引五名中有佛性般若难。次彼师救三若尔下重破。四又涅槃下重引文结同。初文云佛性有。五种名。如止观第三记。意仍少别。次救云涅槃自是三德中之般若。非无相者。此过更甚。一者三德般若。犹有相过。二者无相般若。非三德过。若非三德。即是无常。若是无常云何无相。纵属小乘。亦非十二年后般若。无相不成。况重破中还为涅槃所指。涅槃何殊般若耶。况重立结同中涅槃佛性。与实际般若不殊。次以三佛性难中三。初更牒涅槃般若所明实相法性。为正因。对余二性为三因。次重引金刚论。证般若为了因佛性。三但名异下举譬结难。三以八十年佛难中二。先牒所计。次难。难中又三。初以八十年佛亦说常难。次引大论秖是一身而分生法难。三以小况并难。初言云云者。涅槃八十既说常。般若八十岂不说。般若八十若不说涅槃八十安得说。广并(云云)。次引大论又二。先分二身。次二身合。初文者。般若之中既为诸菩萨。当知化主必非生死。若非生死即是常住。若是常住明常灼然。所言佛有生法二身者。如大品中华积世界普明菩萨欲来此土。彼佛命其问讯释迦少病少恼等。论问云。何故诸佛问讯而言病恼。论答云。佛有生法二身故。生身有寒热乃至九恼。法身无病。故问生身不问法身。次释论下明二身合者。教分二身为机劣故。岂以为劣机故暂现无常。即以无常加诬法性令无常耶。三举小为况者。均提沙弥缘出大论。如止观第四记。彼小乘言不灭者。以无作之业至未来世名为不灭。非常住不灭。且引不灭破彼无常。三般若无会三难者。其实般若未会其人。今且以会法而为难者。彼亦不晓会法不会人故。又为二。别泛引天子发心。天子虽非二乘然发菩提即当会义。次引声闻发心正明会义。又为二。初引经。次若声闻下释。初文中云与生死作障隔者。灭智灰身永断生死。若其发心大悲利物应处生死与物结缘。若种若脱而成熟之。是故二乘已断生死永与生死作障隔。故不能复入生死益物。若发三菩提心者我亦随喜者。折挫小行令发大心。于权教中虽云败种。佛以实理而发动之。假使能发菩提心者我亦随喜。四难无褒贬中四。初引斥智。次又十三下引斥教三又云下以引失教旨难。四岂有下结。次文言不从大家求食等者。经云汝是上人应求上法。不应自鄙唯居下位。不应如彼攀附枝叶。狗狎作务等。三引失教旨中言见象等者。立小乘教本期于大。住小亡大斯为不黠。四结如文。五难是第二时中二。初引诸经。次经经下结难。六难十二年后有无相如文。次难第三时者。彼以方等为第三时教。故须约褒贬等难。于中为二。初牒所计。次今问下正难。初如文。次为四。初难方等不应在般若之后。次又弥勒下难被弹不应独在声闻。三若言下难不应以七百之寿用判方等。四以三佛性难同涅槃常住。初二如文。第三中又三。初难。次文辨下再辨。三又云下引证常身。初文中云七百阿僧祇者。楞严七百及净名金刚二经俱是第三时教。何故不取金刚为正。而人师苦以七百判为无常。若七百无常金刚岂常。方等金刚若无常者。涅槃金刚何必是常。涅槃无常佛性何在。言何疾何恼者。乳光经中佛在毗耶离音乐树下众会说法。佛少中风当用牛乳。时城中有梵志名摩耶利。五百弟子。为国大长者。不信佛法。不知布施。罗覆宅庭。不令鸟侵。所居之处去佛不远。佛告阿难。汝持我名至梵志所。索乳[豸*童]来。阿难受教而往。持钵门下立。时梵志欲入王宫。因见阿难。问曰。何故晨朝持钵住此。阿难具以佛意答梵志。梵志默然思惟。若不与乳。诸人咸谓我悭。若与乳者。诸梵志谓我事瞿昙道。复思惟已。即授弊牛。令阿难自[穀-禾+牛]。欲令弊牛触杀阿难。折辱瞿昙。如谋而行。梵志五百弟子皆笑云。瞿昙常自言能度生老病死。今者自病须乳。时维摩诘诃辞问答空声等。具如净名。仍广于经。时五百弟子。闻空中声。即无狐疑。皆悉欢喜。发无上心。时梵志内外眷属。及聚落中无数千人。皆随阿难往看[穀-禾+牛]牛。阿难至牛傍。自念我师法。不自[穀-禾+牛]乳。言竟。忉利天座。为之大动。从天下来。化为小梵志。往牛傍。阿难见之欢喜。请取乳。即答阿难。我非梵志。是帝释耳。闻世尊须乳。故来至此。阿难言。何能近此醒秽耶。答言。我之何如佛世尊耶。欲为取乳。唯愿知时。帝释诺即持器至牛傍。牛便静住。观者惊怪。小梵志有何缘来。为之[穀-禾+牛]乳。傥为弊牛触死。当奈何耶。帝释说偈言。今佛小中风。与乳作乳种。令佛服之差。得福无有量。佛尊天人师。常慈心忧念。蜎飞蠕动类。皆欲令度脱。尔时犊母说偈云。此手扪摸我。一切快乃尔。取我两乳[豸*童]。置于后余者。当持遗我子。朝来未得食。虽知有多福。作意当平等。于是犊子为母说偈云。我从无数劫。今得闻佛声。即言持我分。尽用奉上佛。世尊一切师。甚难得再见。我食草饮水。自可足今日。更有五偈云云。于是阿难满[穀-禾+牛]乳去。梵志及亲邑人见此称叹。信解佛法得法眼净。阿难至世尊所具述之。佛言。如是。此牛过去曾为长者。喜出息偿钱毕。复抵触他人。坐此堕畜生。今罪已毕。放口光授记从此却后命终七反生兜率天及梵天。复七反生人间豪家。牛母见弥勒成阿罗汉。犊子上下二十劫竟作佛号乳光。当知世尊无疾无恼。为度人故现身有疾。为度众生现行斯事。故净名安慰阿难云。但为佛出五浊恶世。为众生故现行斯法。二三如文。第四文又三。初引经题总具三脱即三佛性难。次引下文具三脱三佛性难。三三义下结难。次难第四时为法华同归教者又二。初牒文总斥。次法华下别难。别难又为二。初略举法华明常辨性。次华严下别引并难。初文云命章者。命字口令也。谓教也即命召也。谓章初也。次文又三。初引明常文。次引佛性文。三破神通。初文又五。初以华严为并难。彼许华严亦明常住故将为并。次又无量义下以序文验为难。三若言下以敕语多少为难。四引今文。五法华论下引三身为难。初文又二。先以迹门并难。次又华严下以本门并难。初文言菩萨智慧如爪上土者。大经三十二云。尔时世尊取大地土置爪甲上。问迦叶言。是土多耶十方世界地土多耶。迦叶答言。爪上土者不比十方所有土也。经文本譬舍于人身得人身少。今借以譬菩萨智者如爪土等。华严甚深但为今序。第二第三如文。第四文者。引文三身寿命为难。第五文者。若不明常岂明三佛。次明三佛性又五。初引不轻文。次引法华论文。三引涅槃遥指。四引涅槃同明一乘。五泛举涅槃犹劣。初二如文。第三文言八千声闻得授记别者。如止观第七记。第四同明一乘中言毕竟者。经云。毕竟有二种。一者庄严毕竟。二者毕竟毕竟。又有二种。一者世间。二出世间。庄严毕竟谓六波罗蜜。毕竟毕竟谓一切众生悉是一乘。一乘者名为佛性。是故我说一切众生悉有佛性悉有一乘。第五如文。三破神通者又二。初略举身土不灭验非神通。次正破神通义。如第二卷。故著云云。次破第五时中又二。初牒。次难又二。初以二谛为难。次众生佛性下例难。初言欲破第五。先难成论师二谛判教。古人虽云二谛。而不分共别含显之异。故将常住以例诸教。诸教并是十二年后所明二谛。与十二年前二谛何别。若言无别。自涅槃已前。法华已来。应俱无常。若其别者。那同名二谛。次例难者。二谛既同。应俱明佛性。并云云。二谛既同。应俱明阐提作佛。并云云。已难渐中五时。次难顿等三教。初难顿者又二。先以同难。次权虽下以别难。华严至法华来。无不有顿。何独华严得称顿耶。次明别难中以权别故。故有诸部不同者。权是事法。不应从权异边而分顿与非顿。次难不定者为三。初总举诸经。次别引央掘列众明常。三以净名为并。次文言央掘列众者。彼经初云。尔时世尊。与无量菩萨摩诃萨。及四众天龙八部。毗舍遮。富单那等。日月天子。及护世等。皆云无量。始从鹿苑。方等般若。法华涅槃。经初列众。皆有声闻菩萨杂众。央掘亦尔。仍云无量。故云委悉。弹斥明常者。如彼央掘偈云。云何名为一。谓一切众生。皆以如来藏。毕竟恒安住。云何名为二。所谓名与色。此是声闻宗。斯非摩诃衍。云何名为四。所谓四圣谛。是则声闻宗。斯非摩诃衍。一切诸如来。第一毕竟常。是则大乘谛。非苦是真谛。云何名为五。所谓彼五根。是则声闻宗。斯非摩诃衍。所谓彼眼根。于诸如来常等。具如止观第七卷引。乃至增十亦复如是。如是等文。弹诃声闻明于常住。最为显著。余如彼经。又如无垢施女经。阿阇世王有女名无垢施。于晨朝时著玉屣踞父殿坐。尔时舍利弗与八大声闻文殊师利等八大菩萨。入城乞食。各先作念。舍利弗念言。我当入如是定已。愿舍卫城中一切众生闻四圣谛法。目连念言。愿令城中一切众生无有魔事。如是十六人各作念已次第到城。入无垢施女门诣其乞食。皆被此女如其心念种种弹诃。此十六人还佛所述已。佛记是女等(云云)。三文者为三。初以同有弹诃为并。次又净名下以诃在昔与央掘同为难。三若谓下以明常被缘为难。三难用涅槃五味中二。先叙其非。次别明难。难中又二。初总斥非。次何者下释。释中自五。初难从牛出乳为十二部中三。初以非初说及无十二部为难。次救云下彼救。三今问下纵难。初如文。次文言彼救云小乘亦有十二部至异耳者。大经二十五云。雪山有草名曰忍辱。牛若食者即出醍醐更有异草牛若食者则无醍醐虽无醍醐不可说言雪山之中无忍辱草。佛性亦尔。山喻如来。忍辱草者喻大涅槃。异草者喻十二部经。若有能听大般涅槃则见佛性。十二部中虽不闻有。不可说言无佛性也。既云十二部中无有佛性。即是无佛性之十二部也。忍辱草者既喻佛性。佛性亦不出于十二部。彼师依经救云。大小乘俱有十二部也。今意从别。且存大乘佛性十二部也。无佛性者且对九部。三纵难中二。先直纵难何为不用有佛性之十二部。次引第七中判其堕罪。次难第二时又四。初牒计。次修多罗下明难。三解云下彼救。四若言下重破。破中又三。初以譬喻等例破。次般若下以余经例般若直说为难。三若言下破第二时。次破第三时又二。先牒计次净名下指前文破。次破第四时又二。先牒计。次正破。破又二。先破回文。次引涅槃破其谬立。次难第五时。亦先牒计。次正破。譬云佷[仁-二+戾]者。两字本为一义。谓诤竞不顺。今随语便故分字释。结及更难用四三二时可见。次难北地中自为七文。初难五时中但难初时。次余四同上。初时为二。初牒计。次正难。难中又六。初单约戒善难。次又彼经下用彼经体难。三又云五戒下以五戒为诸行本难。四又提谓下以经中结得道众难。五复次下以结集法藏次第难。六若言下以在初难一音。初文又二。先直难。次纵难。次文者。符谓三乘法者。所谓行行法也。印谓泥洹道者。道谓能通。印谓实相。有实相印。道则可行。第三文者。灵谓情识。有情识故。藉戒为本。天谓诸天正报依报。地谓地神依报正报。四天王持之使四时调顺。地神持之万物成熟父母道源。秖是能生为义。第四如文。第五结集难中二。初难不预五时。次何者下释不预所以。六难一音可见。次难菩提流支中二。先牒计略斥。次从得道下正斥。正斥又二。先斥半教。次从般若去斥满教。初又二。初总难。次引诸文。皆是十二年前。已有满教。言涅槃云。我初成道。恒沙菩萨来问等者。第三经。迦叶设三十六问竟。佛赞言。善哉善哉。汝今未得一切种智。如已得之。如汝所问。如一切智。等无有异。善男子。我初坐道场。初成正觉。尔时无量阿僧祇恒沙等诸佛世界。有诸菩萨。亦曾问我如是深义。然其所问句义功德。皆亦如是。等无有异。如是问者。则能利益无量众生。次斥满中又二。先引论以明法华秘密难。次又若下以三味名展转互难。互难又二。初正难。次能譬下结难。次难四宗中自为四。初难因缘宗中二。初以通途因缘为难。次又因缘下假名义同不应立异为难。初文言六因四缘者。略如止观第八记。言成论三因四缘者。三因谓生因习因依因。生因者若法生时能与其因。如业为报因。习因者如习贪欲贪欲增长。依因者如心心数法依色香等。四缘者。因缘者具足三因。次第缘者心心数法次第而生。缘缘者如识生眼识。增上缘者诸余缘也。若俱舍中因缘五因性。成论以所作因即是增上故不别立。但立报因。即生因是。自分因。即习因是。共因即依因是。次难假名宗中二。先据本论得道为难。次引大论空门为证。宗应顺本论异不成宗次难不真宗中三。先引大论弹方广破。次若谓下难不明佛性。三何但下难幻化语通立宗不成。初文破不真宗。指大品十喻者。如止观第五记。十喻既是大品正文。龙树弹者。但为方广不晓即空不空等理。但指如幻为不生灭。如幻但是俗谛而已。如何得立为般若宗。般若意在空及不空。故云失般若意。次文可见。第三文又二。先难。次结。次难常宗指涅槃。于中为二。先以八术并难。次彼云下重述彼救重破。又五。初述计。次宗则下重破其宗教真不真等不应别立。三彼引楞伽下破其谬引失意。四若尔下以因缘假名为例。五覆却下结难。初文言彼云诳相不真宗等者。彼云四宗家自判云。不真宗是通教。常宗是真宗。彼依楞伽作如此判。具如下引。今以真不真及宗教有无却覆并决令二名齐等。使宗必有教教必有宗。教是能诠宗是所诠。必互相有不可孤然。既无此义当知汝之所立真及不真亦须互有。既不别立其名便齐。何须别立宗教二耶。说大意竟。更重消文从初至者字。有二十二字。先述彼定计二宗次从宗则下重破中。初至用教二句有十五字。难其不真不合无宗。从真宗去至立宗有九字。难其有宗不合无教。次从宗若去至知真有八字。重征其无教之失。宗为所诠教为能诠。真宗既无能诠之教。如何得知所诠之真。次从真宗若没去至通教。有十二字。以真却并不真。若使真宗还例不真无宗有教。则真与不真同名通教。次从若俱没教去至通宗。有十一字。复以不真却并于真。若使不真还例于真无教有宗。则真与不真同名通宗。次从若俱安去至宗教有一十字。立理难其宗教合俱。若真与不真俱有教有宗。则真与不真俱名通宗及教。次从若留去至宗教有十六字。以真不真却覆并难宗之与教。宗教既等。不应复分真不真别。是则宗教之上俱有真与不真。真与不真既同。宗之与教复等。是则但成一句。谓通不真真宗教。文中似开为两句者。为开次文。难势未毕。故云通不真宗教。通真宗教。次从通不真宗去至修也。有二十一字。以法却覆难其行人。法既一例俱有教宗。人不合分大小之别。若言不真通三乘人。真宗亦应通三乘人。亦应更覆并云。真既独教菩萨之人。不真亦应独教菩萨。亦应更并云。三乘通有真与不真。如何辄分宗教等别。次若言去至真也。有十九字。纵难也。借使真宗是融通之通。亦不应独无教而立宗也。通教亦是通宗之真。岂得无宗而立于教。从此则下总结宗教二义。既其齐等。真不真名。亦皆混同。三从彼引去。出其谬引所凭便成不晓教旨。彼经明于三乘共位。即简二乘。名为童蒙。说秖是教。以教通故。不隔童蒙。故云说通兼教童蒙。虽通童蒙。宗在菩萨。是故宗通本教菩萨。教是能诠。何故立云真宗无教兼被于小。则童蒙有教。何故立云无宗但教。彼人不知三乘之真。兼空不空。不空复有教证两别。他不见此。望声释义。徒分宗教。失旨逾深。四从若尔去。例难。且依彼立。以难因缘假名二宗。同成不真。若更并决。亦应准前。故云不便。次破五宗六宗又二。先破。次总责无凭。初破五宗。彼立五宗。四不殊前。已如前破。次若言下正破法界宗中二。先难。次结。初文二。先以涅槃难。次以大品难。初文二。先以二部不应优劣难。次若常下。以二法对并为妨难。二法不别。何得别立以为两宗。次引大品中。一切法趣。如止观第二记。结如文。

　　法华玄义释签卷第十九



　　法华玄义释签卷第二十

　　　　天台沙门湛然述
　　次难六宗。先指四宗与前同竟。已如前破。次今问下真常二宗对并为难。又二。先以同异对并。次何者下释不异。又二先释异非妙法以生灭虚伪故。次又真下判既非妙法何殊不真等。次难圆宗中先牒计总斥。次大品下别难。又二。初以果法俱融难。次又云下以因法俱融难。染因染果皆悉即净具一切法。岂非不二耶。次责五宗六宗无凭中。言出顶王经者。亲捡无文未审其意。次难有相无相教中二。先总斥。次何者下别斥。又三。初以二谛相即难。次华严下以经部大体难。三大品下重引大品结难。初文二。先举二谛中言相即者。俗即有相。真即无相。不应相离。次一切智人去引证也。一切智人即证真。真即无为。差别即俗。以犹用也。用此无为而能分别。故即俗论真。次文又二。先准部中所明义不应别。次若纯下明别立有妨。寄此兼判楞伽成方等部。他云楞伽非第三时。七卷经文第六卷中。大慧问言。外道尚遮不许食肉。何况如来大悲含育。而许自他令食肉耶。若大乘中梵网已制。犹作此说。当知楞伽四含之后为渐制之始。下佛答中仍云菩萨不应食肉。故知仍存小教中开。次难一音中亦二。先立计总斥。次别难。别中为六。初以鹿苑施小四谛破。次以信解衣璎二身破。三若言下所化返成能化破。四若言法华下以法华纯一纵难破。五引华严仍二破。六故知下结难。言华严五天住返者。通举上五。故云五天。其实但四。除化乐故。谓忉利说十住。夜摩说十行。兜率说十向。他化说十地。
　　○四研详中二。先释章名。次若五时下正为研详。次第详前南三北七所用宗教寻之可见不复分节。全失三门亦失七门者。以般若中有共不共故。不共虽有别圆不同。且总言之名为不空。对共中四以为八门。既但得一。全失共三及不共四。故云失七。此得斥小一种声闻。全失七种声闻者。藏通八门各有声闻。若斥有相。但斥三藏有门一种。全失余三及通中四。故云失七。会五者。五谓人天及三。不会七者。七谓声闻支佛。各有二故。永失七术者常乐等四及非常非无常等四总成八术。故知但常唯得八术中之一耳。又八术如止观第八记。二鸟俱游者。大经第八鸟喻品云。善男子。鸟有二种。一名迦邻提。二名鸳鸯。游止共俱不相舍离。此品答前云何共圣行。娑罗迦邻提。旧云娑罗是双邻提是鸟。然娑罗翻坚固不应云双。或云娑罗一双邻提一双。或云娑罗一只邻提一只。引文云鸟有二种也。或娑罗翻为鸳鸯。引证云问中云娑罗。答中云鸳鸯。类异义同故以鸳鸯替于娑罗。或云娑罗翻为天鹤。引六卷泥洹云雁鹤舍利。章安云。然汉不善梵音秖增诤竞。意在况喻取其雌雄共游止息。譬一中无量无量中一。问。为凡与圣共圣与凡共凡与凡共。他云。若观常时不识生死无常。若观生死无常不识涅槃常住。二解不分如识金不识鍮识鍮不识金。精识二物是名双观。余三亦尔。凡圣俱然。故云双游。此释违喻。一鸟穷下之生死。一鸟穷高之涅槃。升沈永乖。双游何在。又有人约半满以明双游。夫双游者生死涅槃各有常与无常。取生死涅槃中双常为一双满。取生死涅槃中一双无常为一双半。今明不尔。两常俱起乃是二雄。两无常俱起乃是二雌。亦与喻乖是故不用。今言双游者。生死涅槃中俱有常无常。在下在高双游并息。事理相即。二即中中即二。非二中而二中。事理雌雄义并成也。故此双游须约六即。此中具有凡共圣等。如前三句。用一音者。有慧方便解等者。慧即是实方便是权。二义相即不得相离。他用五时但得方便而无实慧。故净名云无慧方便缚。故无实慧而用方便。名爱见悲。即三藏菩萨也。总而言之。除无缘外。皆悉名为方便缚也。是则别教地前。通教出假。皆名爱见。若但一音而无权慧。何但方便是缚。慧亦非解。故净名云。无方便慧缚即二众空慧也。总而言之。通别入空菩萨。皆名无方便慧。今用此意。斥彼用教。诸味用实。虽名一音。若无赴缘。弹斥洮汰。成生熟苏。使至法华堪入一实。名无方便。若用五时渐诱之益。则失诸味平等一音。名为无慧。故今斥之。义同缚慧及缚方便。
　　○五判教中。列章。解释。释中自六。初释大纲中复为三。标列释。释中复为教观二种。于中又二。先二门意。次正释。释中二。先释二种。次今辨下简示称叹。初文二。初约教中。初释顿教。始自华严终至法华。皆有顿义故显露中。唯除鹿苑。以余部中皆有顿故。名为顿教。而非顿部。下文不定。亦复如是。此中又引初成道者。且借秘密。助入此中。明鹿苑初成。亦有顿义。况诸经耶。言七处八会者。是旧经五十卷。或六十卷成。晋义熙十四年。北天竺佛度跋陀罗三藏此翻觉贤。于扬州司空寺译。后有大唐三藏。证圣元年来至。与于阗实叉难陀此云喜觉。于爱敬寺译。八十卷成。但龙宫三本。上本十三世界微尘数偈。中本四十九万八千八百偈。下本十万偈四十八品。今但有三十九品。则经犹未尽。旧经七处八会。新译更加普光明殿一会。第一摩竭阿兰若。有六品。一世主妙严。二如来现相。三普贤三昧。四世界成就。五华藏世界。六毗卢遮那。第二摩竭熙连河曲普光明殿会。有六品。一如来名号。二四谛。三光明觉。四菩萨问明。五净行。六贤首。第三忉利天会说十住有六品。一升须弥顶。二须弥顶赞叹。三十住。四梵行。五发心功德。六说法。说令十住进后位也。第四夜摩天会说十行有四品。一升夜摩。二夜发赞偈。三十行。四无尽。第五兜率天会说十向有三品。一升兜率。二升兜率赞叹。三十向。第六他化天会说十地一品。第七重会普光明殿说十地胜进行。有十一品。一十定。二十通。三十忍。四阿僧祇。五寿量。明菩萨报生净土随时寿量。六菩萨住处。七不思议法明佛果德。八相海。九随相光明功德。十普贤行。十一如来出现。八三会普光明殿说六位一品。谓离世间。第九游逝多林会说入法界品。如是处会所明位行不出别圆。但经义兼含义难分判始从住前至登住来全是圆义。从第二住至第七住。文相次第又似别义。于七住中又辨一多相即自在。次行向地又是次第差别之义。又一一位皆有普贤行布二门。故知兼用圆文接别。次结如文。次渐教者又三。初约始终共名为渐。次又始自下约人在教以判为渐。三从方等之初至法华前皆名为渐。前文多处及止观等。用中间之渐。今用旧名通判一代。且置藏等是故尔耳。顿与不定亦复如是。今先引大经通明一代渐教之相。此明敷设教门出没利物故用斯渐。次始自去始自人天终至佛乘。亦名为渐。此是约人。人虽在于诸味渐禀而得益深浅。始自人天次第入实。此如止观初破三途后达常住。此人不经华严。但从鹿苑之前。初禀人天后渐深入。言中间者。或复初从方等般若。后渐渐深入。皆如前说。并名为渐。以鹿苑后皆有人天乃至实相故也。此等渐人初不在华严后不至法华。教虽经渐或得顿益。其未入者若来至法华。被开会竟又名渐顿。自是别途非全名渐。三明不定中二。初略点示。次引经解释。释中三。先引教。次释经。三结释经意中又二。先明不定之由由往闻法。次正明不定。即今世发习。且以提谓为首。提谓犹属显露未假秘密。故至鹿苑方分显秘。次生熟苏中但语菩萨者。亦是显露。亦应言若秘密教二乘之人处处得入。但是文略耳。不语今经者。如第一卷中分别。今经无不定故。涅槃中。言钝根二乘等者。应于法华皆得悟入。若至涅槃乃是钝中之钝。此如五千复成不定。言菩萨者即藏通菩萨。至涅槃中方得闻常。破于无明亦属不定。是等皆名发不定故。言七种方便皆入究竟者。今释不定。非但涅槃之中七种方便皆得入实名为不定。前诸教中亦复如是。若圆教中及别登地得入实者不名不定。故不定名必在方便。又登地登住超断无明亦名不定。是故名为醍醐杀人。次约观门者。此三观中顿观一种全同止观。渐及不定少分不同。渐初不云先修归戒下去文同。如前教中初即人天。此中道理初亦归戒但是文略。不定但寄渐次论发不定。若彼止观但论从师所受修行不定。故彼文云或渐或顿或止或观。既云天台传于南岳。不可从师传于所发是故不同。此约昔闻今随修观所发不定。又渐次观云。从初发心为圆极故修阿那般那。彼止观意亦复如是。故彼三种初皆知圆。人不见之便谓止观渐初不知圆极之理名为别教者。谬之甚矣。禀此一家。皆须谙臆。信其虚说。徒费余言。渐次观中二。初释。次重别指。云若的就者。以此中文。皆寄四教二乘菩萨辨观故也。复更云的。即是借用别教行相。而初心知圆者是也。次简示中二。初简。次结。初文自分信法二行。次结中云大该佛法者。前标大纲。故此结云大该佛法。言大纲者。此三种义。若教若观。该通一化。语顿则始终俱有。语渐又三种不同。不定复寄诸门。涉于四教。列观秖是行者教部。教部随行何等。为至何位。发心所期。各各不同。不假必须从初至后。并未委论诸门网目。为是义故。名为大纲。不同古人以此三名局定判部。今师以此为大纲竟。于其中间。或约声闻钝根菩萨或约利根独悟菩萨。或对或并。或破或会。或盈或缩。或显或秘。此等诸意随事别释。更须约教。故与今昔诸判不同。次引文者。证三大纲。所以引三文者。方便品法说。文义显者。无量义重叙于开。为合作由。信解品。委领始终五味。今昔权实无缺。若语方便。摄下二周。若语信解。复该前后。故引此三文。该通一部。本门晓示久成。故亦略引。是故正引三文义足。然三处文。文意虽具。今从易了。随显而说。故前之两文。文义互彰。后之一文。该始末故。初引方便中意者。且取从顿出鹿苑文。次引无量义者。正当鹿苑后方等般若文。后信解者通收二文。今初方便品文又三。初引文。次解释。三结示。初引文中具明渐顿。云于三七日中者。近代释云但是始成不云日数。菩萨流支云。说华严经前之五会初七日说。第六会去第二七说。引地经云如是我闻等成道未久第二七日也。复有人言八会如前。第九会别时说。新疏破前二师释云。第七日但说十地。故知定在第二七日。若准深密普曜二经。第七日在鹿苑说三乘。四分律云第六七。兴起行判七七。五分律第七日。智论五十七。十二游一年方始说法。过去因果经云。初七思惟我法妙无能受者。二七思惟上中下根三七思惟谁应闻法即至波罗柰为五人说四谛。小云法华疏云。三七已说法华。引下文宿王华智佛在七宝菩提树下说法华经。今佛亦尔。因果经略同。今师意者。佛在法身地佛眼洞览。岂止道场淹留三七。今明三七意有所表表三周也。初七思惟法说。次七思惟譬说。三七思惟因缘说皆无机故息大施小。此偏就圆为语。若通约大乘为语。初七思惟说圆。次七思惟欲说别。三七思惟欲说通。皆无机故息大施于三藏。次释中二。先释顿。次释渐。初释顿中二。初正释方便品先顿意也。次序品下。引二文助释顿后明渐。初文者。约大机。即寂场之时。约小机。即成已思惟未说之时。次文为二。初引二文。次如此等下判益相不同。初又二。初引序文。次引涌出。初引序中二。初引今佛。次引古佛涌出。如文。次得益不同中二。先立不同。即初后两味不同。次何者下释又为五。初约机缘。次如牛下约化主。三三教下约教味。四又约下约行。五以此下结意。初约机中具得二名。大故名顿。初故名乳。次约化主中二。先譬次合。机缘虽二。约佛恒顿。故云具在法身。三约教中二。初单约华严得名。次五味下对余教味得名复殊。所以对渐不定名之为顿。在四味初。故复名乳。四约行中。亦从所对得有二名。一从所证理极。得醍醐名。二得乳名复从二义。一大行之始。二小机未转。先列二义。次何者下释小未转之相。五结如文。次释方便品开渐中二。初述方便品。次故涅槃下引涅槃证。初文又二。初正引方便品。次非但下释古佛同然。指引序文也。次涅槃文二。先引法譬。次渐机下释味名。所以言不取浓淡者。秖是小机于华严如乳。非酪浓于华严。三结示如文。次引无量义中二。初引文。次从佛眼观一切下释经意。又二。初明初大后小。次若依下明初小后大。初如文。次文中二。初明先小后大之意。次次说下正明后大。初又二。初略标。次所以下释。次正明中又三。初方等。次般若。后法华。初方等中又六。初略述其部大旨。次故身子下明被弹之人。三然方等下明被弹之。时四何者下明受弹之意。五自昔下明弹诃之益。六按无量义下结时。此诸文者。并寄对小及钝菩萨以明。初文者。上句云小偏在声闻。下云三藏兼于菩萨。次文者且略举二人。余者准例。善吉茫然弃钵。身子怖畏却华。以空智为入道之主。故寄此二人。故般若中亦加此二。第三文者。得果之后即有弹诃。弹诃之时复云往昔。验知并在十二年前。第四如文。第五文者。若未得果。具足烦恼。大机复生。若其辄诃则惮教不受有损无益斯之谓欤。由得果后诃。故成二益。一者得果。成于酪益。二者弹诃。成其苏益。六如文。次明说般若中二。初引经略立。次大品下释经意。释中四。初略释经意。次又云下明部中共别。三大品下结成次第。四复言下结益。初如文。次文者。初是共。次而言下别。别即不共。此是不共般若。与二乘共说。又分二义。一以法界为华严。二以时长通至于后。二义俱通。是故两存。大机则华严不休。小机则诸教次第。是故钝根犹同小见。三四如文。次明般若之后说法华者亦二。初引教略立。次释。释中三。初明说顿之意。次故下引证结意。三复言下结益。益中二。初明与涅槃同味。次又灯明下明化缘不同故有无不等。于中又四。先释。次譬。三法华下引证。四门下料简释疑。初二如文。次引证中二。先引证。次为此下结。四料简中。问如文。次答中言大论须菩提更问毕定不毕定者。大论九十三先举经云。须菩提白佛言世尊。菩萨摩诃萨为毕定为不毕定。佛告须菩提。毕定非不毕定。须菩提言。为何处毕定声闻耶。支佛道耶。佛言。非二乘道中。是佛道中。须菩提复问。为初心菩萨。为后心菩萨。佛言。初心及跋致。皆悉毕定。须菩提于法华中已闻诸菩萨得记故已毕定。今复更问。故知须菩提更为未入者问。故知法华之后更说般若明矣。般若不殊故结集者同为一部。三引信解者具历五时。又为二。先引证领五时教。次此五味下结两经同味。初言次第者。华严初云于菩提道场始成正觉。在初明矣。诸部小乘虽云初成。自是小机见为初耳。据信解品脱妙著粗故知居次。大集云如来成道始十六年。故知方等在鹿苑后。仁王云。如来成道二十九年已为我说摩诃般若。故知般若在方等后。亦知仁王在大品后。法华云四十余年。大经云临灭度时。当知次第有所据也。故知古人以法华为般若对第四味。独以涅槃为第五味。误矣误矣。次文又二。初明二经味同。次然二经下以起尽同相释同味之意。于中又二。初标。次如法华下释。初言然二经教意起尽是同者。起谓正说初分。尽谓正说末分。释中二。初正明起尽同。次又涅槃下重辨。初文者。法华以本迹二门为初后二分。初则开权显实断奠声闻。后明本门增道损生。重更辨前开权化主久远成佛故。涅槃正说开为四段。初纯陀品去明涅槃施断奠三修。二长寿品去十四品明涅槃义。三现病品去五品明涅槃行。四师子吼品去三品明涅槃用。故知初已断奠声闻。后但明于涅槃义用。是故二经起尽同也。三明半满相成中意。且置前三。于一代教复须以半满两义相成。方能消通一代妨难。五味之处虽然若不论相成于理未尽。于中为二。初明单用有妨。次今明下正明相成。初文中云若直用五味。犹同南师无慧方便。虽有方便无实慧故。故名为缚。若直用半满。犹同北师无方便慧。虽有实慧无方便故。故慧名缚。何者。若以鹿苑为半。后去皆满。满中但得约实一途。而失于权。以他明满。不分权实。故今顺旧。但得名实。而失生熟二苏之益。及生熟中两教二乘。及两教中始入菩萨。是故满中但得于实。次正明中意则不尔。互相成益。五味则一道竖进。味味有半满相成。复于味味。皆有秘密。及以不定。是则慧得方便故慧解。方便得慧则方便解。权实俱游。于兹明矣。于中又二。先略明离过。次若华严下正判。初文中言不相离者。半满相对。有开有合。今家五味次第。唯用大经。为有所据。然诸教意散在诸经。大经之文。但略结示前诸教耳。次正判又二。初正判。次如来下明半满之功。是则今家相成之意。不同古人者。良有以也。初文中。言顿满等者。华严正隔小明大。于彼初分。永无声闻。故云唯满。后之四味。或单或带。可以意知。是故不同旧人所判。况复次第。永异他人。次功能中二。初举化主称叹。次述声闻领解。四明合不合中二。先总明来意。次若华严下正明合不合。又为二。初正释。次问答释疑。初文三。初明五味有合不合。前三味不合。般若有合不合。法华一向合。合是会之异名。次自鹿苑下明合不合所以。三总就下四句分别合不合相。初文中言后分等者。准不思议境界经云。舍利子等五百声闻皆是他方极位菩萨。故今在此逝多林会迹示声闻。据华严经。文殊师利逝多林出时。舍利弗语五百言。汝等且观文殊师利相好威仪等。观彼经中舍利弗语辞似如已闻诸大乘竟。如在方等般若会时。未能悟故状当聋哑。以后分之言。时仍长远。亦可通在鹿苑之前。今且判在华严会时。次文中二。初通明三乘得合之处。次别显声闻得合之处。初文又二。初明在法华。次明在涅槃。二文各有先释次引证。次别显声闻中二。先标二教。次释二教。释中二。先秘次显。初秘中以提谓况出三时。此文可以通冠一切。次明显中三。初论未入位随处得入者。意云此等不专在法华。非谓全不至法华。次明住果不过法华。三未入位下明法华中上慢之辈来至涅槃。次文中言敦信者。入位之人。借使至法华不肯合者。正当敦逼之文。文云。若有实得阿罗汉不信此法者无有是处。当知不合即是不信。不信故名不实得。故云不合成增上慢。上慢之人实不得入。得入之人非增上慢。第三文中言五千起去者。于涅槃会方得入妙。又大缨珞譬喻品中。复有五千菩萨闻佛说如来法身功德。即从座起绕佛三匝而退。目连问佛。此诸正士修菩萨道。已入如来正法之藏。行过二乘。何故闻说三身深义。不受而退耶。佛言。善男子。此人闻说是法。沸血流面。何以故。是无量劫恒诽谤受罪。此五千者。从过去恒沙佛所。修六度起想著。有悔心有退转。当经历多劫勤苦千佛过去犹不得度。其上首者名曰勇智。虽修菩萨道。欲得成佛不可得。如人欲于虚空造室。已发菩提心修六度行。有著有悔心有退转。虽闻三身尚从座起去。况诸声闻未曾入位增上慢者。是方等部抑挫之辞。故云千佛过去。若其实说此人于涅槃中尚已得入三四句分别中。初句云华严三藏非合非不合者。华严带别名非合。既是纯大不与小并。则不同于方等般若。名非不合。三藏纯小未合于大。名为非合。既是纯小不与大并。不同方等般若并对而说名非不合。涅槃亦合亦不合者。本不住小名亦合。仍存方便名亦不合。余句可知。次释疑如文。次料简中。列章。解释。释中二。先释。次问答释疑。初又二。初略立。次释。释中初明前四味通后。次若涅槃下明涅槃法华通至于前。初文自四。初明华严中二。初引经释。次况结。初文又二。初明通至二经。次明通至涅槃。初文言二经者。谓般若法华。以般若亦得名华严故。法华佛慧不殊初故。次通至涅槃为二。初正引经。次夫日下述意。初文者彼经既有住世无量劫之言。又见报身莲华藏海说心地法门等。故知华严至涅槃后。以彼像法决疑结涅槃故。次述意者。初出先照既别得顿名。余辉独及与先照何殊。则初后俱照高山。高山不异照体无别。是故初后俱是华严。况结可知。次若修下酪味通后。又为四。初略立。次何者下证成。三释论下以结集证成。四当知下总结。次文者二人虽于法华得记。此后犹作三藏结戒之缘。故知三藏至后。言迦留陀夷者。由非时入聚落为俗所疑遂被打杀埋马粪中。佛令诸比丘求觅不得。从马粪出便入灭度。因斯佛制白入聚落。文在涅槃。故知涅槃共结小藏。又如身子于法华中而为请主。至灭度已帝释供养已收取三衣付沙弥。沙弥持和尚三衣奉佛。帝释以事白佛。若有所说当受持。先至阿难所问已。阿难共来至佛所。佛问汝和尚戒身灭不。答言不灭。乃至解脱知见身灭不。答言不灭。阿难言。彼恒说法教化无我故忆此耳。佛言。止止阿难。过去诸佛可非灭耶。而五分不灭。何所忧愁耶。虽云五分不灭。终是小乘中意。故三藏至后。当知声闻虽得授记。小机未悟。终自见小。舍利弗灭度缘。出增一第九。三方等至后中二。先立。次何者下释。释中二。释结。释中云陀罗尼云者。是方等陀罗尼下卷经云。文殊师利言。今我不知是大陀罗尼义之所趣向。念已白佛言。世尊。如前所说。先于王城已授声闻记。今复于舍卫国授声闻记。昔于波罗柰授声闻记。我今少疑。欲有请问。惟佛听许。舍利弗问文殊师利。世尊授记。不久得菩提。各于世界。如今世尊。世尊不虚。所言真实。故能第二第三授我等记。必当如释迦牟尼。言至法华后者。即指王城授记。同于法华。舍卫国记。即指方等在法华后。彼经下文又云。舍利弗闻文殊得记。问文殊师利。于汝意云何。文殊语舍利弗。汝意云何。犹如枯树。更生华不。亦如山水。还本处不。析石还合不。燋种生芽不。舍利弗言。不也。文殊言。若不可得。云何问我得记生欢喜不。授记无形。无相无我。无有言语。无去来今。犹如野马。如是观者乃名得记。此文是文殊破舍利弗得记之相。亦同弹诃。仍似般若。亦可云般若在前意也。四明般若中二。先立。次何者下释。释中二。初文正引经释。次又释论下引事证。次明后至初为二。先涅槃次法华。初文二。初立。次释。释中二。先据道理。次大经下证。次法华中二。初分显秘。次结。云通记者。昔日授记佛意不壅。小乘情隔自无悕取。况约秘密已记二乘。据斯以论通至鹿苑。次释疑中云别教复有四者。别教十住修生无生。十行修于无量。十向修于无作。登地证于无作。故云有四。又十行中习诸佛法。具足习于一十六门。亦名为四。问。住以习八。何故行中更习十六。答。前是自行随用一门。后为化他是故行中更习前八。是故十六俱须广习。二益不益中先叙意。次分释释其浓淡。初约取用边为二。先释。次不可下结。初文二谓譬合。次文二。先以譬结。次少分下明譬意。初文亦二。先譬。次合。合又二。先正合。次于小下以譬帖合。次譬意中。言少分譬喻不可全求者。以华严为乳。但取机生未堪入大。复在五味最初而说。是故华严分喻初味。而未得于华严之顿。及别圆两教俱有五味次第之相复有不定及秘密等次约良医譬简中三。初譬。次佛亦如是下合。三此若下结。结中二。先结盈缩意。次此取下结用譬意。不以味浓为乳味淡为酪。故知自约次第相生为譬。全用在初故如乳缩用居次故如酪。三约行人中二。先正释。次更问答料简。初文二。初正约小乘行人得名不同。次行人下结不同意。次问答中二。先问。次答。答中为三。即顿渐不定。初文是顿。次自有下是渐。三自有利根下不定。三文各二。先释。次引大经。以由三例不同故。禀味亦多少不一。此即义当于三。非即约行论三。何者。如二乘人至醍醐时亦得名顿。如不定中见性之言并是顿义。由初问云禀味多少。是故答中还依教相出此三意。言历二味乃至四味者。至第二味即便见性。故云二味。三四亦然。第三历诸教中二。先总以五味对凡夫及四教。次一一教各具五味。初文二。初引经。次释譬。一一具五中。先略标。次各释。文自为四。具如止观第三记。一一教中皆有顿渐不定等三。是则非但五味名通三教亦何滞碍。超果不定者。一一教中既各用五味之譬以譬于渐。若发宿习不历五味。而能顿超名之为顿。随发不同名为不定。若尔。通别菩萨云。何复名超果之义。答。教道无超证道亦有。是故四教皆有渐顿不定等四。圆教中初文是顿。次无差而差去是渐。三从佛去是不定。渐中言约名字至究竟即判五味相生者。秖以五即次第对五。三云从佛出十二部经者。是发不定。教虽是顿。由发不定。即是从十二部教。发则不定。即是顿中不定教也。亦有超位以为圆中之顿也言可约四善根等者。五品外凡。未得名发。应以断惑高下而判位也。应云。初信如乳。二信至七信如酪。八九十信如生熟苏。始从初住。终至妙觉。并如醍醐。约此五味复论不定。次增数明教中。所以立此门者。正言教门虽多。不出从实以开权。从权以合实。以此例知一切教门。大意可解。于中自二。先迹。次本。初迹中三。谓序释结。初如文。次释一法中又二。初正明开合。次总结。初又二。初从大一以开诸一。次从大一以开小一。皆先开次合。初言一乘者。皆取四教中大乘。故云俱求佛果。所言本者。即圆一乘也。次二法中二。先明开合。次总结。次三法中。但列二种三法。亦应论开合相。文略可见。次二种四法。如文。次五法中。亦二种不同。五中亦有横竖二五。初列二五。次二开合。次六法中唯一种。便列七八。于中初列。次初开下示开合相。次七八二法者。于法相论开合。开即成八。合即成七。次本门者。例于迹门。又为三。先标。次立本门三种法相。谓亦有顿渐不定。三正明开合。次又二。初通示本从一佛界。开出无量形类。次结此等形类。不出顿等三法。次正开合中准望于迹。本但是此诸开合之法。在久本上故即成本。例应可解。欲令易见故更明之。但是本初成道作斯设化耳。初一法中亦先开合。次结。约二法论开合中本是如来藏者。即是法华正体一实之理。故名为藏。实理之中备有同体权实之法名为半满。众生不解是故开出带半之满。如般若部对二乘半以明于满。又亦不解。是故更开破半之满。谓方等部。凡所说大多破二乘。又亦不解。更开单半谓鹿苑教。所言二者。由立半名以对于满。然法华前未有半名。来至法华涅槃等部说于教意。方称为半。鹿苑唯小。故永不立半教之名。方等弹斥小乘绝分。何半之有。般若付财尚无悕取犹属他人亦不名半。如世半字堪助成满故名为半。今以此半而对于满故亦名半。此从不思议二。开思议之二。今合思议之二。归于不思议二。不思议二纯一醍醐。
　　○从记者私录异同下是章安杂录随己异闻。不关于记大师说也。故不依文次亦无深浅。于中为二。初杂记异闻。次惟文下述己推师结前生后。初文为四。初料简般若与法华以辨同异。二明经论诸藏离合。三明四教名义所凭。四破古五时七阶不同。初文二。先难。次有人下会通。初文者。初列经文竟。次结问云此三种云何通者。一者据会宗大明似般若胜于法华。二者据第百卷则法华胜于般若。三者但是异名则似二经齐等。一论三文似如相反云何会通。次会通中但会前二不会第三。以会前二知同异故。于前二中先会般若胜。次会法华胜。初文二。先引他会。次明今会。初他会中二。先会。次问答释疑。初文三。初义立二慧。次又般若下引证。三善众经下结胜。初又二。先立。次般若下结。结中云谓盛明此二者。谓自契无相及以化物。自行为实化物为权。般若盛明权实二慧。此乃通方未足申于般若为胜。次引证中先引第一义悉檀意。次一部以明二慧。与难意同此意未显。次释疑中问如文。答大品最初专明此二故当名耳。今谓去章安破。先斥云还是大论文者。前之三文既有相违。还引论语何名会通。故于诸经法华为最。从会通者去章安会通。但语般若部中有不共理。则所引三文理自无违。何者不共般若摄一切法。何妨法华亦入其中。法华开显无非一切种智。此则初义无违。虽同种智般若。不明二乘作佛。此则第二义无违。般若秖是种智。种智不过权实。妙法秖是开权显实。况五佛章门皆是种智。故知名异意义不殊。此则第三义无违。次他会通去会第二义。又二。先古师会。次今会。初又二。先会。次问答释疑。初文二。初古会。次然密下今判。初文中初至其事难者。此亦明他会义未周。他亦不知指何为昔。何教二乘。不能具破。故但(云云)。然判法华胜般若。此则可然。又准论文言法华是秘密者。须知密秘。语同意别。如前云是显非密。谓非覆隐之密。如前教有二乘发心。不令未发者知。故是覆密。今望般若为密者。此是秘妙之密。般若中无法华为胜。前已委释不能重叙。故复(云云)。又他人引论譬者。昔以烦恼生死为毒。今以入生死。不断烦恼。如用毒为药。亦不知指何菩萨断与不断。又言菩萨是佛因者。如般若中三种菩萨二教菩萨至果无人。用何菩萨为何佛因。而言易解非秘密耶。具如破光宅中说。又复方等般若中圆何曾不明二乘作佛何时。不明用毒为药。但不显露对二乘说则名为秘。次今判中。欲辨别意助明秘妙之密。是故显密通大小等。则大密小显。故明衍中菩萨断惑。于密复更以一意直显即般若。不明二乘作佛。故云阙此一条等也。次料简释疑中更一问答。以第一文显示义深为问答意者。今言显示不与前同故般若浅易。次问者般若望法华既未显了。何故称大。答文可见次一问答。亦未显理。故章安立问责竟次亦以共不共破。次从众经论去明诸藏离合者。以诸藏义通于诸经。自古释经经前立门。皆有藏部所摄一门。今既法华遍收诸教。所以用藏遍通诸经。是故章安于诸经论凡所明藏。并能遍收一切诸经。故始自二藏终至八藏。皆以一期佛教通之。初列二藏乃至八藏。次从通二藏者下。通诸藏意入今四教及以八教。初以二藏通四教者。以声闻藏通三藏教。以菩萨藏通于三教。谓摩诃衍藏。次通三藏者。声闻藏通三藏教。杂藏通通教别教。别教虽是独菩萨法。带方便故亦入实故。故名为杂。后菩萨藏通于圆教。次通四藏者。即以一教各对一藏。故云相通。非谓四中更互相通。但藏与教一一互通。声闻杂菩萨佛。次第以对四教意义可见。若四互通具如前四名互显。但教体已定不可互有。次以八教通八藏者。前三如文。且指鹿苑为渐之初。次方等后即是般若。是故次列通别圆三。正指此三为般若部。不论法华者。以法华部非八数故。故第一卷结教相云。今法华是定非不定等。前八教中虽有显露。望秘名显犹为权教近迹所覆。是故不同法华之显。又八教中虽有圆教带偏明圆犹属于渐。故前文云渐开四教。今法华圆开偏显圆圆外无法。三明四教名义所凭中又二。先明他问答。次今引教会通。初文问四教出何经者。答中乃引阿含四教者。但同有四非即藏等。亦一往语耳。然教定体与今不同。次今文会通二先通经。次通论。初文先引月灯三昧经。次章安会释又二。先会一重。次彼经下指广。初又二。先别对次通对。一一教皆具四句。次指广者。彼经因月光童子菩萨问。佛为广说。至第六卷初。佛告月光童子。有四种言论不可思议。谓诸行等四。下去诸文一一皆安不可思议。复有四相应法。谓诸行等。文如前列。四门四语四音声四清净语四语言道四种密语四辨才四修多罗四多闻四种断无明智。如是等总有七十七科四法。一一皆云诸行及不思议等。如云一者诸行法门不可思议。二者诃责门不可思议。三者烦恼门不可思议。四者清净门不可思议。乃至诸行断无明智不可思议。乃至清净断无明智不可思议。诸四皆尔。故与四教义甚相应。如断无明智。四教各有当教无明。余皆准此以义消释。次约地论第七十波罗蜜者。于中二。先引论。次会。初文者。地持第七以十二住摄一切位。释第七住菩萨。即当第七远行地。能依为住所依为地。此论自以十二住为能依。不得以行前十住以为能依。向后十地以为所依。于念念中具十波罗蜜乃至四释。今借四释以对四教。若借高位念念具法。以成初心具法之意。以证圆门初后不二。故得用也。亦可一一教皆具四家。四判教不同者为三。先略述古异。次今验下破。三人情下今立。初文又三。先立渐顿。次立了不了。三立一音。初顿渐中云渐有七阶五时者。恐将五时之前人天为两阶。二乘为二阶。并余三时名为七阶。次破中。但破前二不破一音。既破渐顿一音自坏。于前又二。先破顿渐。次然大品法华下破了不了。初又二。先总破顿渐。次别破渐中七阶五时。初又三。先破。次然不无下纵三但不可下略示。次人言下别破七阶五时者。先破初时人天二阶。次人言第二时下破余四时五阶。初破第二时。次人言第三下破第三时。言四十年下破第四时。然大品下正破第五时兼破了不了。于中二。先广破。次若尔诞公下结难。初文又二。先对四经明皆有了。次复应下总约诸经明皆有了。初文三。先引大经明三经名异体同。次大品下明三经义同言异。三人以下引人为验。初如文。次文中云维摩佛身离五非常者。如净名室内为诸国王长者说法云。是身无常。无强。无力。无坚速朽。离此非常得五常身。如阿难章云。如来身者。即是法身。一非思欲身。二佛为世尊。三佛身无漏。四佛身无为。五不堕诸数。三引人又为五。初寄隐本。次又舍利弗下寄显本。三又涅槃下引互指同。四又法华下龙女所得同。五大智论下明所付同。故知诸经。同皆明常。有何不了。诸经及结可见。次人情下明今意者。先结生。摩得下正释。又为五。先引文立藏。次然教必下对藏分人。三然此下简于傍正明立藏意。四问答释妨。五今之下开藏对教。初文又三。初引摩得论文。次又下引结集者。三龙树下引大论。次文又二。初略分。次声闻藏中下。释出所以。于中先释二种声闻。次菩萨藏下释出二菩萨。三四如文。第五对教又二。初正对。次非唯下叹结。次惟文略下述己推师。又三。先述记者意。次师云下述禀师作意。三此备下结此生下。初又二。先述略意。次若申下述须广意。先法。次喻。述师中二。先谦退。次虽下劝叹又三。先教。次观。三圆通下结。初教中。云若能寻七义等者。是第一卷中七番共解。次通十妙者。用通解七来通十妙初以七义通十妙竟。回此通义入一一妙。皆以七义一一释之。研别体七者。将通解之七。研于别解。皆使具七。虽即用七五章钩锁终自宛然。章章科科。七义无阙。结中初句结教。次遍朗下结观。

　　法华玄义释签卷第二十


