  观音玄义
　　隋 智顗说．灌顶记




　　观音玄义卷上

　　　　隋天台智者大师说　门人灌顶记
　　夫法界圆融像无所像。真如清净化无所化。虽像无所像无所而不像。化无所化无所而不化。故无在无不在化应九道之身。处有不永寂入不二之旨。是以三业致请蒙脱苦涯。四弘为誓使沾上乐。故娑婆世界受无畏之名。宝藏佛所禀观音之目。已成种觉号正法明。次当补处。称为普光功德。其本迹若此宁可测知。方便随缘趣举一名耳。今言观世音者。西土正音名阿耶婆娄吉低输。此言观世音。能所圆融有无兼畅。照穷正性察其本末故称观也。世音者是所观之境也。万像流动隔别不同。类音殊唱俱蒙离苦。菩萨弘慈一时普救。皆令解脱故曰观世音。此即境智双举能所合标。经者由义。文理表发织成行者之心。故曰经。普门者普是遍义门曰能通。用一实相开十普门。无所障阂故称普门。品者类也义类相从故名为品也。大部既有五章明义。今品例为此释。五意者。一释名。二出体。三明宗。四辩用。五教相。释名为二。一通释。二别释。通者人法合明。别者人法各辩。何故尔。缘有利钝说有广略。今就通释为四。一列名。二次第。三解释。四料简。一列名者十义以为通释。所以者何。至理清净无名无相非法非人。过诸数量非一二三。但妙理虚通无名相中假名相说。故立无名之名假称人法。虽非数量亦论数量。故大论云。般若是一法佛说种种名。随诸众生类为之立异字。今处中说。略用十义以释通意也。十义者。一人法。二慈悲。三福慧。四真应。五药珠。六冥显。七权实。八本迹。九缘了。十智断。第二次第者。此有两意。一约观明次第。二约教明次第。约观则总初中后心因圆果满。约教则该括渐顿小大诸经。约观以人法为初者。欲明观行必有其人人必秉法。譬如人受一期果报揽阴成人。虽具无量德行必先标名字。故以人法居初。意亦例此。人法居九义之初可尔。何意乘以人法为次耶。此须据经。经云。以是因缘名观世音。即前辩人。后云方便之力普门示现。即却论于法人能秉法。故言人法也。二次慈悲者。良由观音之人观于实相普门之法。达于非人非法实相之理。一切众生亦复如是。故华严云。心佛及众生是三无差别。此理圆足无有缺减。云何众生理具情迷颠倒苦恼。既观是己即起慈悲誓拔苦与乐。是故明慈悲也。
　　复次若就言说为便。初慈后悲。亦是就菩萨本怀欲大慈与乐。既不得乐次大悲拔苦。故初慈后悲。若从用次第者。初以大悲拔苦。后方以大慈与乐。又就行者先脱苦后蒙乐。故先悲后慈。今从前义次第也。三福慧者初则人法相成此据其信。次则慈悲与拔者此明其愿。欲满此愿必须修行。修行不出福慧慧即般若福即五度。互相资导以行顺愿事理圆足。若智慧增明则大悲誓满拔苦义成。若福德深厚则大慈誓满与乐义成。故福慧居三也。
　　复次言说为便。先福后慧。若化他本意先欲实慧利益。如其不堪方示福德。又资故先福导故先慧。四真应者。若智慧转明则契于法性。法性即实相名。为法身。法身既显能从真起应。真显应起只由福慧开发。故次第四也。又若就方便化物。先用应后用真。今从前义为次第也。五明药珠二身者。先明真应。直语证得未涉利人。今明两身俱能益物。真身破取相谕如药。应身对万机类于珠。就两字明次第者。与慈悲相似也。六明冥显者。前明二身道理即能显益。今辩被缘得冥益或得显益。故次二身后明也。七明权实者。前缘得益何意不同。良由权巧无方赴机允当。不失其宜二智之力。故以此为次也。先权后实者。此就浅深为次也。若依文者先以实益次以权度。此随物为次。若就佛本意。先只为一大事因缘。先显实益。众生未堪后用权度。八明本迹者。虽复益物权实之巧。而巧有优降必是上中下智本迹之殊。权实略而且横。今欲细判高下以明次位。若其本高所作权实之迹则妙。是故次总略之后辩其细妙之能也。非本无以垂迹故先明本。非迹无以显本应先迹也。九明了因缘因者。上来行人发心修行从因克果。化他利物深浅不同。从人法至真应是自行次第。药珠至本迹是化他次第。此乃顺论未是却讨根本。今原其性德种子。若观智之人悲心誓愿。智慧庄严显出真身。皆是了因为种子。若是普门之法慈心誓愿。福德庄严显出应身者。皆是缘因为种子。故次第九也。十明智断者。前明缘了是却讨因源。今明智断是顺论究竟。始则起自了因终则菩提大智。始则起自缘因终则涅槃断德。若入涅槃众行休息。故居第十也。二约诸教明次第者。又为通别。通义可解。别今当说。如华严顿教教名大方广佛华严。依题初明人法。此人秉法必具慈悲。菩萨修因居然福慧。既入地位必证真应。既能利物则辩药珠。物得其益有冥有显。而未得别论权实本迹缘了智断者。通义则有别意则无。何故尔。佛一期化物明于顿渐。顿教虽说渐教未彰。故不明四意也。所以不明者。彼经明小隔于大如聋如哑。覆于此权未显其实。故云久默斯要不务速说。故言无权实也。言无本迹者。彼经未发王宫生身之迹。寂灭道场法身之迹。未弹指謦欬发久远所得生法二身之本。故言无本迹。言无缘了智断者。不明小乘根性及有心之者。本自有常住之因。当克智断菩提本果。故言无也。次约三藏教。但明人法慈悲福慧三义。无真应等七种。何故尔。二乘教中但明灰身灭智。那得从真起应。既无真应将何益物。私难。通论备十别语但三。此三若约真谛则随通义乃具十意。何止但三。若言是别。别应约中道。既得有中道人法三种。何意无七。私答。通论十意此约三乘。别语三科的据菩萨。三藏菩萨得有慈悲福慧伏惑之义。既伏而不断故无真应七法。师云。齐教止三。若约方等教对小明大。得有中道大乘人法至冥显两益等六意。然犹带方。便调熟众生。故不得说权实等四意。若明般若教。虽未会小乘之人。已会小法皆是摩诃衍。但明人法等六意。亦带方便未明权实等也。若约法华教则会小乘之人。汝实我子我实汝父。汝等所行是菩萨道。开权显实发本显迹。了义决定不相疑难。故知法华得明中道人法至本迹八意。前诸教所不明法华方说。故云未曾向人说如此事。今所说者即是今当为汝说最实事也。三世诸佛调熟众生。大事因缘究竟圆满备在法华。故二万灯明但说法华息化入灭。迦叶如来亦复如是。若约涅槃。即有二种所谓利钝。如身子之流皆于法华悟入。八义具足不待涅槃。若钝根弟子于法华未悟者。更为此人却讨源由。广说缘了明三佛性。若论性德了因种子。修德即成般若。究竟即成智德菩提。性德缘因种子。修德成解脱断德涅槃。若性德非缘非了即是正因。若修德成就。则是不纵不横三点法身。故知涅槃所明。却说八法之始终成智断。十义具足。此历五味论十法次第。约四教则可解。故知十法收束观教结撮始终。商略大意。何观而不摄何教而不收。意气宏远义味深邃。前后有次第粗细不相违。以释生起意也。
　　问。法华前教同有六意云何为异。
　　答。华严六意。于利人成醍醐于钝人成乳。三藏中三意。于利人密去于钝人成酪。方等六意。于利人成醍醐于钝人成生酥。般若六意。约利人成醍醐于钝人成熟酥。若法华八意。于钝人成醍醐。第三解释者。人即假名所成之人也。法即五阴能成之法。此之人法通于凡圣。若色受想行识是凡鄙法。揽此法能成生死之人。戒定慧解脱解脱知见。是出世法。揽此成出世圣人。故大论云。众生无上者佛是。法无上者涅槃是。虽通凡圣不无差别。上中下恶即成三途之人法。上中下善即成三善道之人法。故有六趣阶差。若更细论百千万品。圣人人法亦复不同。若三藏有门。观众生我人如龟毛兔角毕竟不可得。但有五阴之法。此即人空法不空。观此法无常生灭不住。发生暖顶等位。即是揽方便之法成似道贤人。若发真成圣生方便有余土。揽法性色识等成彼土行人。若空门明有实法之体。揽此实法得有假名之人。观三假浮虚会入空平。暖顶即揽方便法成似道贤人。若发真成无学生方便土。揽法性五阴成彼土行人。余两门人法例此可知。摩诃衍中明人法者。亦不言人空法不空。亦不言体有假用。但观假名阴入等性本自空。故大品云。色性如我性我性如色性。始从初心终于后心。常观人法俱空。故大论云。菩萨常观涅槃行道。以观人空即是了因种子者。论云。众生无上者佛是。佛者即觉。觉是智慧。始觉人空终觉法空。故知观人空是了因种也。观法空是缘因种者。大论云。法无上者涅槃是。以生死阴断涅槃阴兴。大经云。因灭是色获得常色。乃至识亦如是。大品云。菩萨行般若时得无等等色无等等受想行识。当知涅槃是无上法也。揽此法成无上之众生。号之为佛。故知观法空是缘因种也。以观人法空即识三种佛性。故大经云。众生佛性不即六法不离六法。不即者。此明正因佛性非阴非我。非阴故非法。非我故非人。非人故非了。非阴故非缘。故言不即六法也。不离六法者。不离众生空而有了因不。离阴空而有缘因。故言不离六法也。佛从初发心观人法空。修三佛性。历六即位成六即人法。今观世音未是究竟之人法。即是分证之人法。前一番问答是分释无上之人称观世音。后一番问答分释揽无上之法故称普门。当知人法因缘故。故名观世音普门也。二释慈悲者。悲名愍伤慈名爱念。愍故拔苦念故与乐。菩萨若但起慈悲心不牢固。故须发弘誓加持使坚。譬如工匠造物节廨虽复相应若无胶漆则有零落。誓愿如胶亦复如是。悲心愍伤。拔于世间苦集因果兴两誓愿。所谓众生无边誓愿度。烦恼无量誓愿断。此两誓愿从大悲心起。以慈爱故。欲与道灭出世因果之乐兴两誓愿。所谓法门无边誓愿知。无上佛道誓愿成。此两誓愿从大慈心起。但前明人法凡圣不同。今辩慈悲大小亦异。若三藏行人观分段生老病死八苦即起誓愿。众生无边誓愿度。若观分段颠倒结业而起誓愿。烦恼无量誓愿断。欲令众生观此因果无常生灭念念流动。修于道品即起誓愿。法门无量誓愿知。若观真谛无为之理即起誓愿。无上佛道誓愿成。如此慈悲缘有作四谛所起也。
　　复次通教观老死八苦如幻如化。众生颠倒谓为真实即起誓愿。贪恚痴等如幻如化。众生颠倒为之受恼即起誓愿。观即色是空即识是空。即贪痴等是空。非色灭空色性自空。空亦不可得。而众生不能即色是空即起誓愿。又观涅槃若有一法过涅槃者我亦说如幻化。而众生谓有佛道。可求即起誓愿。是约无生四谛起慈悲誓愿也。别教观假名之法森罗万象。应须分别导利众生。那得沈空取证。观此苦果非止一种即起誓愿。无量之苦由无量集。集既无量治亦无量。灭亦无量。如此誓愿。缘界内外苦集因果无量四谛而起誓愿也。圆教观法界圆融。本非违非顺非明非闇无明闇故则违。违之则有苦集因果。智慧明故则顺。顺之则有道灭因果。缘此违顺因果而起慈悲。譬如磁石不作心想任运吸铁。今此慈悲不作众生及以法想。任运拔苦与乐。故名无缘慈悲也。菩萨从初发心修无缘慈悲历六即位。今此观音是分证慈悲。若前一番问答明无缘大悲拔苦。一心称名即得解脱。后一番问答从无缘大慈普门与乐。皆令得度。故知以大慈大悲因缘故名观世音普门也。三释福慧者。亦名定慧。定名静爱慧名观策。大论云。定爱慧策。寂照之智无幽不朗。如明镜高堂。福德禅定纯厚资发。如明灯净油。亦称为目足备得入清凉池。池即涅槃。涅槃称为二种庄严庄严法身。释此定慧自有多种。三藏以无常观理为慧。以事中诸禅定为福。以定资慧发真无漏天然之理。名为法身。若通教但以体法异于析法尔。若别教以缘修智慧与诸禅定。助开中道法身也。圆教以实相观为慧。实相寂定为福。共显非定非慧之理。名实相法身。今圆教菩萨。从初发心修此不二定慧历于六即。观音所以用智光照苦者。苦是颠倒迷惑所致。智慧是破惑之法。故智慧能拔苦。华严云。又放光明名智慧。又放光明名无恼。思益亦然。请观音云。普放净光明灭除痴闇瞑。故知前问答应机拔苦。是从慧庄严以得名。后问答住首楞严普现色身。不起灭定现此威仪。安禅千偈赞诸法王。故知普门示现从福德受名。良以福。慧因缘故名观世音普门也。四释真应者。真名不伪不动。应名称适根缘。集藏名身。若契实相不伪不动之理。即能称机而应。譬如揽镜像对即形。此之真应不得相离。苦外道作意修通虽能变化。譬如瓦石光影不现。岂可以此为应。尚未破四住显偏真理。那忽有中道真应。若二乘变化修通所得此亦非应。譬如图画作意乃成了不相似。大乘不尔。得实相真譬得明镜。不须作意法界色像即对即应。如镜写像与真不殊。是时乃名真寂身应。菩萨从初发心历于六即。今经。前问答明于真寂而不动法界大益。观音从真身得名。后问答明随机广利出没多端。普门是从应身得名。良以真应因缘故。名观世音普门也。五释药树王身如意珠王身者。药王疗治苦患。出柰女经。珠是如意之宝。广历诸教明治病得宝。今约圆教明者。如华严云。有上药树其根深入枝叶四布。根茎枝叶皆能愈病。闻香触身无不得益。菩萨亦如是。大悲熏身形声利物名大药王。身又如如意。珠能雨大千珍宝随意而不穷不。尽菩萨大慈熏身与众生。乐名如意珠王。身此亦约六即判位。就前问答遍救幽厄苦难。此从药王身以得名。从后问答称适所求。雨实相雨得涅槃乐。此从如意珠王身以得名。故知二身因缘名观世音普门也。六释冥显两益者。冥是冥密显是彰露。大圣恒以二益利安一切。而众生及以下地日用不知。譬如日月照世。盲虽不见实荷深恩。故药草喻云。而诸草木不觉不知只同是一地。下品不知上品冥显两益。如文殊不知妙音神力所作。以不知故名为冥益。此亦约六即判位。若就前问答。不见形声密荷深祐。名为冥益。圣人之益虽不可知。圣欲使知蜫虫能知。如后问答亲睹色身得闻说法。视听彰灼法利显然。故知观音从冥益得名。普门从显益得名。以冥显因缘故名观世音普门也。七释权实者。权是暂用实非暂用。略言权实则有三种。一自行论权实。自观中道为实二观为权。二就化他论权实。他根性不同。或说权为实说实为权。不可定判。但约他意以明权实也。三自行化他合明权实者。若自观三谛有权有实。皆名为实。化他随缘亦有权有实。皆名为权。用此三义历四教。复就自行权实明六即判位。寻此品意是明自行化他论权实前。问答从自行化他之实智益物后。问答从自行化他之权以益物。故知权实因缘故。名观世音普门也。八释本迹者。本名实得迹名应现。若通途作本迹者。世智凡夫本意难测。乃至别教本迹。若圆教无始发心。初破无明所得法身者名之为本。垂形百亿高下不定称之为迹。若一往判真应。多用上地为真为本。下地为应为迹。地地传作此判。真本唯据于高应迹唯指于下。此义不可。今细明本迹则与真应异。本是实得。始坐道场及初住所得法身即是其本。迹为上地之佛及作上地菩萨悉名为迹。不可以上。地高故称之为本。始得初住目之为迹。何以故。实不得上地上地非本。实得下地下地非迹。故寿量云。随自意随他意。是本迹意也。就本迹明六即。就前问答不可说示。但冥祐前人。从本地得名。后问答殊形异状应现度脱。从迹地得名。故知本迹因缘故。名观世音普门也。九释了因缘因者。了是显发缘是资助。资助于了显发法身。了者即是般若观智。亦名慧行正道智慧庄严。缘者即是解脱。行行助道福德庄严。大论云一人能耘一人能种。种喻于缘耘喻于了。通论教教皆具缘了义。今正明圆教二种庄严之因。佛具二种庄严之果。原此因果根本即是性德缘了也。此之性德本自有之非适今也。大经云。一切诸法本性自空。亦用菩萨修习空故见诸法空。即了因种子本自有之。又云。一切众生皆有初地味禅。思益云。一切众生即灭尽定。此即缘因种子本自有之。以此二种方便修习渐渐增长。起于毫末得成修得合抱大树。摩诃般若首楞严定。此一科不论六即。但就根本性德义尔。前问答从了种受名。后问答从缘种受名。故知了因缘因。故名观世音普门也。十释智断者。通途意。智即有为功德满。亦名圆净涅槃言有为功德者。即是因时智慧。有照用修成之义故称有为。因虽无常而果是常。将因来名果故言有为功德满也。断即无为功德满。亦名解脱。亦名方便净涅槃。言无为者。若小乘但取烦恼灭无为断。但离虚妄名为解脱。其实未得一切解脱。此乃无体之断德也。大乘是有体之断。不取灭无为断。但取随所调伏众生之处。恶不能染。纵任自在无有累缚。名为断德。指此名无为功德。故净名云。不断痴爱起诸明脱。又云。于诸见不动而修三十七品。爱见为侍。亦名如来种。乃至五无间皆生解脱。无所染碍名为一切解脱。即是断德无为也。寂而常照即智德也。小乘灰身灭智。既其无身将何入生死。而论调伏无碍无染。灭智何所照寂如此智断圆极故法身显著。即是三种佛性义圆也。法身满足即是非因非果正因满。故云隐名如来藏显名法身。虽非是因而名为正因。虽非是果而名为法身。大经云。非因非果名佛性者。即是此正因佛性也。又云。是因非果名为佛性者。此据性德缘了皆名为因也。又云。是果非因名佛性者。此据修德缘了皆满。了转名般若缘转名解脱。亦名菩提果。亦名大涅槃果。果皆称为果也。佛性通于因果不纵不横。性德时三因不纵不横果满时名三德。故普贤观云。大乘因者诸法实相。大乘果者亦诸法实相。智德既满湛然常照。随机即应一时解脱。断德处处调伏。皆令得度。前问答从智德分满受名。后问答从断德分满受名。故知以智断因缘名观世音普门也。
　　问。此十义名字出余经。那得用释此品。
　　答。大乘义通众经共用。若不许此者。佛性出涅槃。五住二死出胜鬘。诸师那得浪用通众经耶。此品在文虽无十名。总将二问答帖十义意。宛然可解。今已如前。今更别点句句来证十义者。如文云。以何因缘名观世音。又云。以是因缘名观世音。即是据人名也。后文云普门示现即是明法也。有如是等大威神力多所饶益即慈也。愍诸四众即悲也。欲知智在说。十九说法即智慧也。一时礼拜得无量无边福德之利。即福德也。自在之业。即法身也。何故尔。法身于一切得自在。智慧契此故名为业。寿量云。慧光照无量久修业所得。威神之力巍巍如是。如是满足之名。即是真身也。普门示现神通力。即应身也。游诸国土度脱众生。即药树王身也。于怖畏急难之中能施无畏。即如意珠王身也。福不唐捐即冥益也。三十三身即显益也。现佛身即实智也。现余身即权智也。观音身即本余身即迹也。又大威神力是本方便力是迹。闻是观世音。菩萨名者若有闻是品者。即证了因。功德不少即缘因。不肯受常舍行故。及即时观其音声。观即智。皆得解脱种种调伏众生。八万四千发心等。是利益即断也。第四料简者。
　　问。人对观音法对普门者。方等有。普门法王子标于人名。此义云何同。
　　答。此应作四句分别。人非法法非人。人即法法即人。若约华严次第意地。前生死行人未是实相之法。此法亦非彼人。若作不次第意者。人即实相实相即人。人法不二也。若三藏有门明无假人但实法此法非人。若空门揽实法成假人。人法两异。若其不离人论法不离法论人。此乃是二谛意非中道之人法也。若方等对小明大论人法者。明小同三藏明大同华严。般若涅槃等例尔。今方等中明普门者。即大乘意。今明普门是法。何得有法无人。彼明普门是人。何得但人无法。此则人法互举。彼经标人此处标法尔。例如小乘明身子智慧第一。余弟子各就余法门论第一。本以智慧断惑发真无漏。余人无慧那得入道。既得道果果知有慧。但各举其初门别称第一。譬如刀刃断物必藉于背方有利用。诸数如刀背慧数如刀刃。今普门义亦尔。但以因缘之法当普门之名。何得无了因之人耶。若并从观音标名者。此则通漫。欲使世谛不乱互举别名。如身具六根但称为净眼净意。岂得无余根耶。料简慈悲者。
　　问。若大悲拔苦苦除即是得乐。大慈与乐乐至即是拔苦。何意两分。
　　答。通论如此别则不然。譬如拔罪于狱。未施五尘身虽免痛根情未娱。此但拔苦未名与乐。又如施五尘于狱。耳眼虽悦不名拔苦。为从别义各显一边。故别说尔。
　　问。此中何意不论喜舍。
　　答。四无量心名虽有四但是三义。大经云。忧毕叉。毕叉名舍。舍者两舍也。即是非慈非悲不二之意。不二而二即是慈悲。喜者。从乐生喜初欲与乐。众生苦重不能得乐则无所可喜。若拔苦竟即能得乐。还遂本怀故乐后加喜。苦后无此故不开喜。如阿输加王七日应死。虽有五欲之乐忧苦切心。又如一身少许痛恼能夺一身之乐。故知苦重不得乐也。
　　问。禅支明喜在前乐支在后。复云何。
　　答。禅支就从粗入细。此中庆彼得乐故喜心在后也。
　　复次外道修四无量自证禅定。作想虚运彼无实益。不能令他拔苦得乐。虽自获定虚妄世法。报尽还堕不免于苦。自他俱无利益。若二乘修四无量但自拔苦于他无益自拔分段未免变易。灰身灭智非究竟乐。今菩萨不尔。非凡夫行非贤圣行。非凡夫者不同自受禅乐。非贤圣者不同自拔于苦。不同自受乐故即与他乐。不同自拔苦故即拔他苦。亦是即拔苦是即与乐。即与乐亦即是拔苦。但分别说之誓愿相对。前明拔苦后明与乐尔。料简福慧者。
　　问。观音对智称之而拔苦。普门对福见之而得乐何也。
　　答。智是光明正治闇惑。惑是生死苦恼。若治闇惑之苦。岂不用智解之光。故称智慧人名即拔苦也。法是法门门名能通。通至涅槃安乐之处。初习此法是得乐因。后证此法是得乐果。故对此普门明其与乐也。
　　问。福慧相须本不相离。若定而无慧者此定名痴定。譬如盲儿骑瞎马必堕坑落堑而无疑也。若慧而无定者此慧名狂慧。譬如风中然灯摇飏。摇飏照物不了。故知福慧相资二轮平等堪能运载也。若尔。何意以智慧拔苦福德与乐耶。
　　自有福德是智慧智慧是福德。自有福德非智慧智慧非福德。大小乘皆备四句。如六度菩萨修般若。分阎浮提为七分。此是世智不能断惑。此犹属福德摄。即名此福是智故。此智是福不断惑故。若声闻人智慧能断若名智慧非福德。如饿罗汉也。若福德非世智亦非出世智者。如白象也。若大乘四句者。别教地前三十心行行名福德慧行名智慧。此慧不能破无明。此慧还属福德摄。不破无明故。此福是智慧方便治取相故。若地前皆名福德。地上皆名智慧。此智慧非福德福德非智慧。方等般若带小明大。若带小福慧如前四句。明大福慧如向四句。今此普门名福慧者。福即是慧。慧即是福。福慧不二。故大论云。如是尊妙人则能见般若。此慧那得无定。得首楞严定何曾无慧。论云健相三昧能破强敌。大经云。佛性者。有五种名。亦名般若亦名师子吼。亦名首楞严亦名金刚佛性等即是定慧具足之名也。非禅不慧。非慧不禅。禅慧不二。不二而二。分门别说作定慧二解。故释论解般若明十八空。解禅定明百八三昧。此是二说二即不二。料简真应者。亦有四句之殊。非真非应。应而非真。真而非应。亦真亦应。若非真非应。此就理可解。又就凡夫。不见理故非真无用故非应。此亦可解应而非真者。外道亦得五通同他施化。通论亦得是应而不得名真。真而非应者。二乘人入真断结。灰身灭智不能起应。此亦是通论其真尔。亦真亦应者。此则别显中道为真。即真而论用为应真应不二。不二而二者故言真应尔。今依文互举一往言其真应。前番问答明真身常益。后番问答明应身间益。常间不得相离二鸟俱游。二往为论真身亦恒亦不恒。应身亦间亦不间。若小乘明义。例如善吉石窟观空见佛法身。莲华尼则不见。此岂非小乘中真身恒益不恒益义。丈六之应亦有见不见。此岂非应身有间有不间义。大乘法身亦尔。于理为恒益于情为不恒益。应身亦尔。此缘灭彼缘兴无有断绝是不间义。同质异见是其间义。而今分别。一往前问答属恒益。后问答属不恒益也。料简药珠二身者。药有差病拔苦之功。亦有全身增命致宝之用。故经云。若全身命便为已得玩好之具也。如意珠王非但雨宝亦能除病。大施太子入海得珠还治父母眼。大品云。若人眼痛珠著身上病即除愈故知通具二义。若别据一边。约除患以譬药证乐以况珠尔。料简冥显两益。凡有三十六句。料简权实二智者。前问答实智照真而众生得脱。权智照假而众生得度。度为度权亦度于实。脱为脱真亦脱于假。答此亦具四句。或因真智解脱于权。七难消除二求愿满是也。或因真智解脱于实。三毒皆离是也。或因权智得度于实。三十三身得度是也。或因权智得度于权。于怖畏急难之中得无畏是也。或二俱度脱。或二俱不度不脱。今依文判互出一边。前文脱权后文度实。料简本迹者。通论本迹俱能拔苦与乐。故寿量云。闻佛寿无量得清净无漏无量之果报。即是从本得乐。请观音云。或游戏地狱大悲代受苦。此是从迹拔苦。众生不达本源后流转苦恼。若识本理即于苦而得解脱也。众生若不见迹中施化。不能三业种福则无功德之因。焉致乐果。非本无以垂迹非迹无以显本。前问答是明迹本。后问答是明本迹。
　　问。本迹与真应云何异。
　　答。真应就一世横辩。如诸经所明。本迹就三世竖论。如寿量所说。料简缘了者。
　　问。缘了既有性德善亦有性德恶否。
　　答。具。
　　问。阐提与佛断何等善恶。
　　答。阐提断修善尽但性善在。佛断修恶尽但性恶在。
　　问。性德善恶何不可断。
　　答。性之善恶但是善恶之法门。性不可改历三世无谁能毁。复不可断坏。譬如魔虽烧经何能令性善法门尽。纵令佛烧恶谱亦不能令恶法门尽。如秦焚典坑儒。岂能令善恶断尽耶。
　　问。阐提不断性善还能令修善起。佛不断性恶还令修恶起耶。
　　答。阐提既不达性善。以不达故还为善所染。修善得起广治诸恶。佛虽不断性恶而能达于恶。以达恶故于恶自在。故不为恶所染修恶不得起。故佛永无复恶。以自在故广用诸恶法门化度众生。终日用之终日不染。不染故不起。那得以阐提为例耶。若阐提能达此善恶。则不复名为一阐提也。若依他人明阐提断善尽为阿梨耶识所熏更能起善。梨耶即是无记无明。善恶依持为一切种子。阐提不断无明无记故还生善。佛断无记无明尽无所可熏故恶不复还生。若欲以恶化物。但作神通变现度众生尔。问若佛地断恶尽作神通以恶化物者。此作意方能起恶。如人画诸色像非是任运。如明镜不动色像自形。可是不可思议理能应恶。若作意者与外道何异。今明阐提不断性德之善遇缘善发。佛亦不断性恶机缘所激慈力所熏。入阿鼻同一切恶事化众生。以有性恶故名不断。无复修恶名不常。若修性俱尽则是断不得为不断不常。阐提亦尔。性善不断还生善根。如来性恶不断还能起恶。虽起于恶而是解心无染。通达恶际即是实际。能以五逆相而得解脱。亦不缚不脱行于非道通达佛道。阐提染而不达与此为异也。料简智断者。此是一法异名不得相离。如人一体。何故从智拔苦从断与乐。然而慧解之心称智。无缚碍身称断。譬如人被缚。运力属智肃然附外属断运力属心。故名智慧庄严。附断体散属色身名福德庄严。今经文言说不得一时。故互举智断若深得此十义意者。解一千从。广释观世音普门义则不可尽也。第二别释名者。为二。先明观世音。次明普门。以何因缘名观世音。通释如前。别者则以境智因缘故名观世音。云何境智。境智有二。一思议境智。二不思议境智。思议境智又二。一约理外。二约理内。理外为四。一天然境智。只问此境为当由境故境由智故境。此智为当由智故智由境故智。若由境故境此境是境。境即自生境。若智由智故智亦是自生智。自生名性自尔。非佛天人所作。照与不照恒是境智。故名天然境智。二明相待者。若境不自境因智故境。智不自智因境故智此即他生义。何故尔。境自生境既称为自。以境望智。智即是他。今境从智生岂非他境。智亦如是故名相待。次明因。缘境智者。若境不由智故境亦不由境故境。智境因缘故境。智亦如是。此即境智因缘共生义。共生有二过堕自他性中。次绝待明境智者。非境非智而说境智。此即离境离智无因缘而辩境智者。此是无因缘绝待。从因缘尚不可得。何况无因缘。一往谓绝理而穷之不成绝待。并是理外行心妄想推计。故中论云。诸法不自生。亦不从他生。不共不无因。是故说无生。那得如前四种。计执是实余妄语。性实之执见爱生著九十八使。苦集浩然流转不息。云何执此而生苦集。随执一种境智谓以为是。随顺赞叹心则爱著而生欢喜。即是贪使。若人违逆责毁心则忿怒而生嗔恚即是嗔使。贪恚既起岂非痴使。我解此境智他所不解以其所执矜傲于人岂非慢使。既执此为是。今虽无疑后当大疑岂非疑使。我知解此法。法中计我岂非身见。六十二见随堕一边岂非边见。如此妄执不当道理岂非邪见。执此是实计为涅槃岂非见取果盗。谓此为道依之进行岂非戒取因盗。十使宛然皆从所执境智上起。将此历三界四谛则有八十八使。就思惟历三界则有九十八使。此则集谛结业颠倒浩然。方招苦果生死不绝。于其境智不识苦集。何处有道灭。既不识四谛则破世间出世间因果。无世出世法故无法宝。不识出世果无佛宝。不识出世因无僧宝贤圣之义。一切俱失。若作如此执自生境智者。只是结构生死。增长结业过患甚多。若非理外境智更将何等为理外耶。故大论云。凡夫三种语。见慢名字。圣人但一种语。名字。今凡夫见慢取著谬用佛语。介尔取著乖理成诤。虽傍经论引证文字。如虫蚀木偶得成字。寻其内心实不能解是字非字。口言境智不解境智。以不解故如服甘露。则以境智起见伤命早夭。故为龙树所破。今不取此为境智以释观世音。自生境智既尔余三句亦然。二明思议理内境智者。亦作上四门。名字虽同观智淳熟不生执见。毕故不造新成方便道。发生暖顶乃至十六心眼智明觉。豁然得悟。破诸见惑与理相应。譬如盲人金[金*畀]抉膜灼然不谬。此之真观名之为智。所照之理名之为境。以发无漏故称理内境智。虽见此理终是作意入真。故名思议境智也。今明观世音亦不从此境智因缘得名也。
　　次明不思议境智者。若自他共无因等四句俱非境智者。今诸经论所明或从自生他生共生无因等。若不尔者。云何辩境智耶。
　　答。经中所明。皆是四悉檀赴缘假名字说。无四性执。若人乐闻自生境智。即说境是自境智是自智。以赴其欣欲之心。或时宜闻自境自智闻必生善。或时对治说自生境智。说必破惑。有时说此令即悟道。若无四悉檀益。诸佛如来不空说法。虽作四说无四种执。无执故无见爱。众生闻者如快马见鞭影。即破惑入道故名为智。此智所照名之为境。如是通达则识苦集道灭。三宝四谛宛然具足。若以智照境入空取证。成真谛理内思议境智。如前说。若不以果为证。知此境智但有名字名为境智。是字不在内外中间。是字不住亦不不住。是字无所有故。虽作四句明境智实不分别四句境智。虽作四句闻境智实不得四句境智。虽体达四句境智实不作四句思量境智。言语道断心行处灭。不可四句思惟图度。故名不思议境智。金光明云。不思议智照不思议智境此具如大本玄义境智妙中广说。龙树先破一异时方然后释如是我闻等义。今类此先破理外境智。后明不思议四悉檀。悉檀义如大本玄义。夫依名字为便。应先明观智次辩世境之音。若解义为便。前明世境。次辩观智。如先有境可得论观。若未有境何所可观。譬如境鼓后方映击。今从义便。先明世音。后论观智也。世者为三。一五阴世间。二众生世间。三国土世间。既有实法即有假人。假实正成即有依报故名三种世间也。世是隔别即十法界之世亦是十种五阴。十种假名。十种依报。隔别不同故名为世也。间是间差。三十种世间差别不相谬乱。故名为间。各各有因各各有果。故名为法。各各有界畔分齐。故名为界。今就一法界复有十法。所谓如是相性究竟等。十界即有百法。十界相互则有千法。如是等法皆是因缘生法。六道是惑因缘法四圣是解因缘法。大经云。无漏亦有因缘。因灭无明即是三菩提灯。是诸因缘法即是三谛。因缘所生法我说即是空。亦名为假名亦名中道义。故明十种法界三十种世间。即是所观之境也。此境复为二。所谓自他。他者谓众生佛。自者即心而具。如华严云。心如工画师造种种五阴。一切世间中莫不由心造。
　　问。自他那得各具十法界。
　　答。观身实相观佛亦然。华严云。心然佛亦然。心佛及众生是三无差别。岂不各各具三谛境耶。音者即十法界口业之机也。界既不同音亦有异。问众生各有三业何意但观音。然通论皆得。常念恭敬得离三毒即是观世音。礼拜供养所求愿满即是观世身。而今但言观世音者。旧释此义为六。一趣立者。诸名不可累出举一趣以标名。若称为观世身者。已复还问此言。何意不名观世音此则非问。二随俗者。释迦所说以音声为佛事。故言观世音。若游诸国土随彼所宜。三互举者。能观所观。所观即众生色心也。今从能观故但言观。能闻所闻。能闻是圣人耳识。所闻是众生音声。今取所闻之音声。举所闻得能闻。举能观得所观。从此为名故言观世音。旧问。能所既尔何不取。所观之色心能闻之耳识。以标名称为闻色心菩萨耶。旧答云。菩萨一观于色心此是应广。众生之一音此是机狭。若从难者则机有两字应但一字。便是应狭机广故不如所难。今更作难。此语应从义理那得逐字。菩萨以能观色心。何意不能观音声。众生何意但以声感色心不能感耶。若其俱感俱应此逐字为。观则感应齐等若为判其广狭。今不作此明互举凡圣感应皆通三业。而圣人与意凡夫与声。故言观世音尔。四义摄者。如发声必先假意气触唇口其音能出。口业若成则摄得身意。若观于口业亦摄得身意。观余不尔故言义摄。五隐显者。身虽礼拜意虽存想。未知归趣何等故名隐。若口音宣畅事义则彰故名显。举显没隐故言观世音。六难易者。临危在厄。意则十念难成身则拜跪迟钝。口唱为急故成机。从易受名也。又第六为有缘。观音昔为凡夫居兹忍界见苦发誓。今生西方多还此土。既有誓缘急须称名。今明。若如前六义皆遍有所举。若依释论其义即圆。何以故。出入息是身行觉观是口行受为心行。心觉观故尚具三业。何况发音成声而不备三业耶。但举一观即备三应。但举一音即备三机。而凡情谓声强智利逐物标名。圆义往推悉皆具足。

　　观音玄义卷上



　　观音玄义卷下

　　　　隋天台智者大师说　门人灌顶记
　　第二明观者。又为二。一结束世音之境。二明能观之智。结境即为六。一结十法界是因缘境。二四谛境。三三谛境。四二谛境。五一实谛境。六无谛境。此具出大本玄义。二明观智者。傍境明智作五番明观智。就因缘则四番因缘论观。四谛亦有四番论观。三谛有两番论观。二谛有七番论观。一实谛则一番论观。无谛则无观。如此等义具在大本。今约三谛明观。若通论十法界皆是因缘所生法。此因缘即空即假即中。即空是真谛即假是俗谛即中是中道第一义谛。若别论六道界是因缘生法。二乘界是空菩萨界是假佛界是中。论境即有二意。今对境明观亦为二意。一次第三观。二一心三观。次第者。如璎珞云。从假入空名二谛观。从空入假名平等观。二观为方便得入中道第一义谛观。此之三观即是大品所明三智。一一切智。知一切内法内名一切能知能解。一切外法外名能知能解。但不能用以一切道起一切种。故名一切智。二道种智。能知一切道种差别则分别假名无谬。故名道种智。三一切种智。能于一种智知一切道知一切种。一相寂灭相种种行类能知能解。名一切种智。通而为论观智是其异名。别而往目因时名观果时名智。此三观智即是大经四种十二因缘观。下中上上上。涅槃通取析法明于四观。大品璎珞直就摩诃衍但明三观三智。今若开二经合涅槃者。应开衍法从假入空观生灭一切智也。若合涅槃就二经。合下中二观同是一切智也。若将三经若开若合对五眼者。天眼肉眼照粗细事皆是世智。悉为诸观境本。若三观三智从此即入体法一切智。若四观四智此即入析法一切智故肉眼天眼为本。若入一切智对慧眼。道种智对法眼。一切种智对佛眼。中论偈因缘所生法一句为观智之本。三句对三智。若将三观智对四教。即须开之如前。若将涅槃四观对四教。下智是生灭一切智对三藏教也。中智是体法一切智对通教也。上智即道种智对别教。上上智即一切种智对圆教。所以应明三观。那忽对四教者何。若无教即无观。禀教修观得成于智。所以明教也。教必有主。有主即佛也。或可一佛说四教。或可示四相明四佛。四教既有四主即应有四补处。即是四种菩萨辅佛弘此四教也。
　　若言诸法寂灭相不可以言宣。大经云。生生不可说乃至不生不生亦不可说。一教尚不可说云何有四。
　　答。理论实尔皆不可说。赴缘利物有因缘故亦可得说。非但生生可说乃至不生不生亦可说。以佛教门出生死苦。三藏教者。如释论引迦旃延子明菩萨义。释迦初为陶师值昔释迦佛发愿。从是已来始发菩萨心。即是行人所求菩提即名为法。深厌苦集欣求灭道。即起慈悲心誓度一切。行六度行。行愿相扶拔苦与乐。所以者何。悭名为集堕饿鬼名苦。行檀名道悭息名灭。菩萨自伏悭贪悲心熏物。众生称名即能脱苦。自行檀施慈心熏物。物应可度即能示现令得安乐。当知为满弘誓而修檀行也。乃至愚痴名集生天名苦。修慧名道痴伏名灭。修慧度时自破苦集为成悲心以熏众生。众生称名即得解脱。自证道灭以成慈心以熏众生。众生有感应机得度。故知行填于愿。行此六度各论时节。尸毗代鸽是檀满。须摩提不妄语是尸满。歌利王割截不动是忍满。大施抒海是精进满。尚阇梨坐禅是定满。劬傧大臣分地是般若满。如此修行至初僧祇劫。不知作佛不作佛。第二僧祇心知作佛口不言作佛。第三僧祇心知口言。过三僧祇已又百劫种相。百福凡用三千二百福修成。三十二大人相现时方称菩萨摩诃萨。但伏惑不断。如无脂肥羊。取世智为般若即此意也。用此菩萨行对声闻行位者。初僧祇可对总别念处。二僧祇可对暖法。三僧祇可对顶法。百劫种相可对忍法。坐道场时可对世第一。三十四心断结成佛。即对十六心发真乃至九解脱无学也。尔时坐道场上三十四心断惑。正习俱尽名为三藏佛。所以释迦精进弟子纯熟。以精进故九劫前超八相成佛。此即是三藏教主所说教门。此中补处位在百劫。种相伏惑住最后身。六度行成誓愿将满。慈悲熏于众生拔苦与乐。若就此辩者。但是因缘生法世智明观。即是三藏教观世音义也。
　　问。依三藏说释迦弥勒同时发心。一超九劫。何意二佛俱成贤劫中佛耶。
　　答。释迦值弗沙促百劫。弥勒值诸佛何必不促为九十一劫耶。
　　若尔则无百劫义。
　　答。任此法门则有百劫。以精进力传超。通教者。如大品明。三乘之人同以第一义谛无言说道。断烦恼入涅槃。共缘一理用观断惑通也。亦名共般若教。此事与三藏异。释论破云。岂以不净心修菩萨行。如毒器盛食。食则杀人。檀有上中下。谓舍财身命也。勇士烈女亦能舍身。何得中舍名檀满。中檀但名施非波罗蜜。不见能所财物三事皆空非悭非施。此是真檀波罗蜜。乃至非愚非智无著空慧。名真般若不取世智。论云若不信空一切皆违失。当知汝所修皆不与理相应。若信诸法空一切有所作。良以空故能成一切诸法。故知若得空慧能具一切法也。又复菩萨无量劫修行。何但三阿僧祇。如是等种种破三藏失。以显摩诃衍中通教意也。大品云。菩萨发心与萨婆若相应。此即观真断结与理相应也。发心已来即观真断结便称菩萨。即是假人也。又观真即是法也。常与慈悲俱起。自断苦集修道灭。亦以慈悲誓愿断一切众生苦集与其道灭。体达诸法如幻如化不生不灭。三事俱亡以行檀。乃至一切法无所著名般若。以此诸行填愿。即能破四住惑见第一义。则有三乘共十地。所谓干慧乃至佛地。若将此十地来对声闻者。干慧地对总别念处。性地对四善根位。八人地对八忍。见地对初果。薄地对二果。离欲地对三果。已办地对四果。支佛地自对支佛位。菩萨地自是出假方便。道观双流断正侵习佛地尽。故论云。是人烦恼尽习不尽。以誓扶习还生三界。利益众生净佛国土。岂同三藏菩萨伏惑行六度行耶。此菩萨修行断惑余残未尽。譬若微烟。慈悲五道示现度物。众生若称名若感见。即能拔苦与乐解脱得度也。此是通教体假入空观。亦名一切智。即是通教观世音义也。别教者别异通也。别明不共般若故言别也。比教虽明中道。为钝根人方便说中。次第显理广明历劫修行。故大品云。有菩萨从初发心游戏神通净佛国土。次第修习恒沙法门助显中理。前却四住次破尘沙后破无明。十信通伏诸惑而正伏四住。十住亦是通伏诸惑。而正断四住成一切智。十行出假断无知。成道种智兼伏界外尘沙。十回向断界外尘沙。成道种智正修中道伏无明。十地断无明见佛性。成一切种智。譬如烧金尘垢先去然后镕金。次第断结亦复如是。此菩萨发心秉法慈悲修行。自断无明成就真应。大誓慈悲熏于法界。众生机感即拔苦与乐。此是从空出假观道种智。别教观世音义也。圆教者。此正显中道遮于二边。非空非假非内非外观十法界众生。如镜中像水中月。不在内不在外。不可谓有不可谓无。毕竟非实而三谛之理宛然具足。无前无后在一心中。即一而论三。即三而论一。观智既尔谛理亦然。一谛即三谛。三谛即一谛。大品云。有菩萨从初发心即坐道场转法轮度众生。即于初心具观三谛一切佛法。无缘慈悲于一心中具修万行诸波罗蜜。入十信铁轮已能长别苦轮海。四住惑尽六根清净名似解。进入十住铜轮初心即破无明。开发实相三智现前。得如来一身无量身湛然应一切。即是开佛知见示悟入等。文云。正直舍方便但说无上道。又云。今当为汝说最实事。即是圆教一实之谛三观在一心中也。大品云。若闻阿字门则解一切义。大经云。发心毕竟二不别如是二心前心难。是故敬礼初发心。即是义也。此中知见但称为佛知佛见。即是一切种智知佛眼见。佛眼见佛智知。非不照了余法。从胜受名。譬如众流入海失本名字。大论云。十智入如实智无复本名。但称如实智。眼亦如是。五眼具足成菩提。而今但称为佛眼。大经云。学大乘者虽有肉眼名为佛眼。若例此语学小乘者。虽有慧眼名为肉眼也。若能如是解者名圆教人法。约无作四谛起无缘慈悲。修不二定慧成真应二身。真遍法界药珠普应一切。横竖逗机冥显两益。以无缺宝藏金刚般若。拔根本究竟解脱。以首楞严法界健相与三点涅槃大自在乐。是名中道第一义谛观一切种智。是名圆教观世音义也。
　　问。此观。观众生非空非有。云何行慈悲。
　　答。如净名中说。
　　问。若观十法界非空非假者。即是破一切因果耶。
　　答。若不明中道则不识非权非实。亦无权无实则无四番因果。若明中道则权实双照。得有三种权四谛苦集因果三种道灭因果。乃至一实无作四谛世出世因果。宛然具足在一念心中。所以者何。以实相慧觉了诸法非空非有。故名为佛宝。所觉法性之理三谛具足。即是法宝。如此觉慧与理事和名僧宝。事和即有前三教贤圣僧。与理和即有圆教四十二贤圣僧。故大经月光增损而举两喻。前十五日约光论增。后十五日约光论减。而其月性实不偏圆。前后往望不无盈昃。月性圆者喻于实相。光明增减以喻智断。智光增者即诸法不生而般若生。断光减者即是诸法不灭而烦恼灭。大经亦称无明为明。故知用譬邪光灭也。如是增减日日有之。如是智断地地皆具。若十五日体圆光足。则月不更圆光不更盛。此喻中道理极菩提智满。故云不生不生名大涅槃。若三十日体尽光减究竟无余。此喻无明已遣邪倒永除无惑可断。故云不灭不灭名大涅槃。初三日月即喻三十心智断。次十日月喻十地智断。十四日月喻等觉智断。十五日月喻妙觉智断。仁王天王等般若以十四日譬十四般若。即此意也。如此明僧宝智断皆约中道一实相法。一切因果无所破失也。若不明中道非空非假但计断常等。即是破生灭四谛世出世因果。破三藏三宝。若但说无常生灭者。即破无生四谛通教三宝。若但说体法不生不灭真谛者。即破无量四谛别教三宝。若但说次第显非空非假者。此亦破圆教无作四谛一体三宝。传传相望前所破失者多。后所破失者少。可以意得。
　　问。若圆修实相一法三谛一心三观具足诸法。亦应一教四。诠称于圆教即足。何用四教如前分耶。
　　答。上开章云。次第三观一心三观。明教亦二。若一教圆诠一切诸法者赴利根人。若四教差别逗钝根人。若不假渐次分别圆顿何由可解。用别显圆故先明四教也。虽说种种道其实为一乘。又于如来余深法中示教利喜。余法即三方便引导弄引开空法道。若入佛慧方便无用。故云唯此一事实余二则非真。故知但一圆顿之教一切种智中道正观。唯此为实观世音。余皆方便说也。
　　复次若有所说若权若实悉是方便。非权非实言语道断心行处灭不可说示。不生不生妙悟契理方名为真。此亦无实可实。次明观心者。夫心源本净无为无数非一非二。无色无相非偏非圆。虽复觉知亦无觉知。若念未念四运检心毕竟叵得。岂可次第不次第偏圆观耶。犹如虚空等无有异。此之心性毕竟无心。有因缘时亦得明心。既有论心即有方便正观之义。譬如虚空亦有阴阳两时。心亦如是。虽无偏圆亦论渐顿。若作次第观心者即是方便渐次意也。若观心具有性德三谛性德三观及一切法。无前无后无有次第一念具足。十法界法千种性相因缘生法。即空即假即中。千种三谛无量无边法一心悉具足。此即不次第观也。华严云。一切世间中无不从心造。心如工画师造种种五阴。若观心空从心所造一切皆空。若观心有从心所生一切皆有。心若定有不可令空。心若定空不可令有。以不定空空则非空。以不定有有则非有。非空非有双遮二边。名为中道。若观心非空非有。则一切从心生法亦非空非有。如是等一切诸法在一心中。若能如是观心。名上上观得诸佛菩提。净名云。观身实相观佛亦然。观身相既等于佛观心相亦等于佛。华严云。心佛及众生是三无差别。当知观此心源与如来等。若作余观观心皆是方便。名为邪观。若作如此圆观。名为真实正观。即开佛知见坐如来座。如此慈悲即是入如来室。安忍此法即是著如来衣。修此观慧即是如来庄严。其人行住坐卧皆应起塔。生如来想如此观心名观佛心也。第二明普门。即为二。一通途明门二历十义解释。通六意者。一略列门名。二示门相。三明权实。四明普不普。五约四随。六明观心。列门名者。通从世间。如人门户通至贵贱居室。凡鄙以十恶五逆为门。通至三途。清升以五戒十善四禅四定等为门。通至人天。外道以断常为门。通至惑苦。爱以四倒为门。见以四句为门。善恶虽殊束而为言。俱是有漏世间之门。通至生死尔。若就佛法论门亦复众多。三藏四门通有余无余涅槃。通教四门近通化城远通常住。别教四门渐通常住。圆教四门顿通常住。此则四四十六教门。又有十六观门。合三十二门。能通之义分别其相在大本玄中。二示门相者。三藏四门所谓阿毗昙是有门。成实是空门。昆勒亦空亦有门。车匿非空非有门。一一广明行法判贤圣位。由门通理。通教四门者。谓如幻之有。如幻之空。亦空亦有。非空非有。一一作行相判贤圣位。由门通理。别教四门。观佛性如闇室瓶盆即有门。观佛性如空迦毗罗城空即无门。观佛性如石中金福人得宝罪人见石。是亦有亦无门。观佛性离二边即中道。非有非无门。一一作行相判位由门通理。圆教四门名不异别。但一门即三门。三门即一门。不一不四无历别之殊。圆融不四之四。一一判不思议行位之相由门通理。此义皆在大本。次论诸门权实。三藏通教教观。十六门能通所通皆是权。别教教观能通是权所通是实。圆教教观八门能通所通皆是实。具论在彼玄义。次明普不普者。若凡夫外道见爱等门尚不能通出三界。何况普耶。三藏通教虽通化城亦复非普。别教渐通亦非普义。唯圆教教观实相法门能遍十法界。千性相三谛一时圆通。圆通中道双照二谛。独称为普门也。
　　复次如净名中说入不二门者。生死涅槃为二。不依生死不依涅槃。名为不二。亦复非一。何以故。既除于二若复在一。一对不一还复成二。岂名不二耶。今不在二故言不一不二。亦名不有不无。不有是破假。不无是破空。不有是破二。不无是破一。若尔者。应存中道中道亦空。大经云。明与无明其性不二。不二之性即是中道。中道既空于二边此空亦空。故名空空空。名不可得空。是为入不二法门。即是圆教就空门辩普门之意也。三十一菩萨各说不二门。文殊说无说为不二门。净名杜口为不二门。细寻彼文皆有四门义。肇师注云。诸菩萨历言法相即有门。文殊言于无言此即空门。思益云。一切法正一切法邪。亦是普门意。游心法界如虚空。是亦空亦有门。净名默然即非空非有门。大品四十二字门先阿后茶中有四十字。皆具诸字功德。此亦是不二普门。上方便品云。其智慧门难解难入。譬喻云。唯有一门而复狭小。众经明实理门者。悉普门意也。四随观心等悉在大本。二别释普门者。至理非数赴缘利物。或作一二之名。或至无量。广略宜然且存中适十义一慈悲普。二弘誓普。三修行普。四断惑普。五入法门普。六神通普。七方便普。八说法普。九供养诸佛普。十成就众生普。上过途普门已约法竟。此十普门皆约修行福德庄严。前五章是自行。次三章是化他。后二章结前两意。自行中前四是修因后一是明果。修因又二。初二是愿。后二是行。总生起者。菩萨见一切苦恼众生起大慈悲。此心虽不即是菩提心能发生菩提心。譬如地水虽非种子能令芽生。今因大悲起菩提心亦复如是。次誓愿者。若但慈悲喜多退堕。鱼子庵罗华菩萨初发心三事。因时多及其成就少。以不定故。须起誓愿要期制持此心。即菩提坚固。次明修行者。若但发愿于他未益。如无财物势力权谋不能拔难。菩萨亦尔。须福德财神通力智慧谋。乃可化道。大经云。先以定动后以慧拔。修行填愿意在此也。次断惑者。成论人无碍道伏解脱道断。若然者。修行是伏道为因。断惑是解脱道为果。若毗昙明无碍道一念即断。那得容与七觉而有伏惑之义。以方便道伏无碍道断解脱道证。引释论云。无碍道中行名菩萨。解脱道中行名佛。此约究竟为语。佛证三菩提。名解脱道也。若然者。修行是方便道。断惑是无碍道。入法门是解脱道。取此自行次第也。次神通者。若欲化他示三密。神通是示色身。方便示意同情。说法是示口随其类音。此是化他次第也。供养诸佛结自行。非但华香四事是供养。随顺修行是法供养。于供养中最。大经云。汝随我语即供养佛。禀教而行是结自行也。成就众生是结化他。菩萨四威仪中尚不忘众生。何况入诸法门净佛国土。皆为饶益一切众生。故一句结化他也。次解释者。始从人天乃至上地皆有慈悲。此语乃通不出众生法缘无缘。若缘众生众生差别假名不同。因果苦乐有异。尚不得入于法缘之慈。何得称普耶。若法缘无人无我无众生。从假以入空尚不得诸假名。何况是普。若无缘慈者。不缘二十五有假名。不缘二乘涅槃之法。不缘此二边。虽无所缘。而能双照空假。约此起慈名无缘慈。心通三谛称之为普也。别释者。若修众生缘慈者。观一法界众生假名。可不名普。今观十法界众生假名。一一界各有十种性相本末究竟等。十法界交互即有百法界千种性相。冥伏在心虽不现前宛然具足。譬如人面备休否相。庸人不知相师善识。今众生性相一心具足。亦复如是。凡人多颠倒少不颠倒理具情迷。圣人知觉即识如彼相师。知此千种性相皆是因缘生法。若是恶因缘生法。即有苦性相乃至苦本末。既未解脱。观此苦而起大悲。若观善因缘生法。即有乐性相乃至乐本末。观此而起大慈。具解如大本。今约初后两界中间可解。地狱界如是性者。性名不改。如竹中有火性。若其无者。不应从竹求火从地求水从扇求风。心有地狱界性亦复如是。地狱相者。揽而可别名之为相。善观心者即识地狱之相。如善相师别相无谬。故名相也。体者以心为体。心觉苦乐故以当体。譬如钗铛环钏之殊。终以银为体质。六道之色乃异只是约心。故心为体也。乃至运御名力。缘山入火皆是其力也。作者为动曰作。已能有力即有所作。或作善作恶也。因者业是因也。缘者假藉为缘也。如爱润业因缘合也。果者习果也。如地狱人前世多淫。生地狱中还约多淫见可爱境。即往亲附名习果也。报者报果也。昔有淫罪今堕地狱受烧炙之苦。名报果也。本者性德法也。末者修得法也。究竟等者揽修得即等有性德。揽性德即具有修得。初后相在故言等也。地狱界十相性既如此。余九亦然。
　　问。当界有十性相可然。云何交互相有。余界交互已难可信。云何地狱有佛性相本末耶。
　　答。大经云。夫有心者皆当得三菩提。如仙豫杀婆罗门即有三念。又婆薮地狱人好高刚柔等义。虽在地狱佛性之理究竟不失。故知地狱界即有佛性。佛相者即是性德之相也。净名经云。一切众生即菩提相。圣人鉴之冷然可别也。体者即是地狱界心实相理也。力者法性十力变通大用也。作者从无住本立一切法。如师子筋师子乳也。因者正因也。缘者性德缘了也。果即般若菩提大果也。报即大涅槃果果也。本即性德。末即修得。等者修得相貌在性德中。性德中亦具修得相貌。故言究竟等也。大经云。雪山之中有妙药王亦有毒草。地狱一界尚具佛果性相十法。何况余界耶。地狱互有九界。余界互有亦如是。菩萨深观十法界众生。千种性相具在一心。远讨根源照其性德之恶性德之善。尚自冷然。何况不照修得善恶耶。如见雪山药王毒草。以观性德恶毒恻怆怜愍。起大悲心欲拔其苦。以观性德善乐爱念欢喜。起大慈心欲与其乐。此十法界收一切众生罄无不尽。缘此众生假名修慈。岂非众生慈普耶。
　　问。地狱界重苦未拔。云何言与乐耶。
　　答。众生入地狱时多起三念。菩萨承机即与乐因。故言与乐也。又菩萨能大悲代受苦。令其休息。余界苦轻与乐义可解。二法缘慈者。观十法界性相一切善恶悉皆虚空。十法界假名假名皆空。十法界色受想行识行识皆空。十法界处所处所皆空。无我无我所皆不可得。如幻如化无有真实。常寂灭相终归于空。众生云何强计为实。良以众生不觉不知为苦为恼。不得无为寂灭之乐。拔其此苦而起大悲。欲与其此乐故起大慈。净名云。能为众生说如此法。即真实慈也。若缘一法界法起慈者可不名普。今缘十法界法岂非普耶。是名法缘慈普也。三无缘慈者。若缘十法界性相等差别假名。此假则非假。十法界如幻如化空则非空。非假故不缘十法界性相。非空故不缘十法界之真。既遮此二边无住无著。名为中道。亦无中可缘毕竟清净。如是观时虽不缘于空假。任运双照二边。起无缘慈悲拔二死之苦。与中道之乐。如磁石吸铁。无有教者自然相应。无缘慈悲吸三谛机更无差忒。不须作念故言无缘慈悲也。行者始于凡地修此慈悲。即得入于五品弟子。观行无缘慈悲。进入十信位相似无缘慈悲入于十住。方是分证无缘慈悲。乃至等觉邻极慈悲熏众生。不动如明镜。无念如磁石任运吸铁。故名无缘慈悲。三谛具足名之为普。通至中道故称为门也。二弘誓普者。弘名为广。誓名为制。愿名要求。是故制御其心广求胜法。故名弘誓也。弘誓本成慈悲。慈悲既缘苦乐弘誓亦约四谛。若见苦谛逼迫楚毒辛酸。缘此起誓故言未度令度也。若见集谛颠倒流转迷惑系缚。生死浩然而无涯畔。甚可哀伤约此起誓故言未解令解也。清净之道众生不识。行此道者能出生死至安乐地。欲示众生立于此道。故言未安令安。灭烦恼处名为涅槃。子果缚断获二涅槃。约此起誓故云未得涅槃令得涅槃。生死因难识苦果易知。故先果后因。涅槃理妙须方便善。故先因后果。大经云。不解钻摇浆犹难得况复生酥醍醐。如此四意但一往。只迷心起业业即感果。欲识果源知果因集。制心息业则生死轮坏。烦恼调伏名之为道。修行不懈苦忍明发。子果俱断证尽无生。名之为灭。虽有四别终是一念。更非异法。四谛既尔弘誓亦然。次明普不普者。若凡夫既厌下攀上。约此立誓是不名普。二乘见三界火宅畏此修道。此乃见分段四谛亦不名普。若别教先约分段次约变易此亦非普。若圆教菩萨于一心中照一切苦集灭道。遍知凡夫见爱即有作之集。二乘著空即无作之集。故净名云。法名无染。若染于法。是名染法。非求法也。又云。结习未尽华则著身。即是变易之惑全未除也。大经云。汝诸比丘于此大乘未为正法除诸结使。即无作集也。乃至顺道法爱生亦是无作集也。是名遍知集。遍知苦者。以有集故即能招苦报。有作之集招分段苦。无作之集招变易苦。即知苦谛也。遍知对治苦集之道灭。从五戒十善不动不出。二乘四谛十二因缘。通至有余无余涅槃。通教亦尔。别教历别通至常住。不能于一道有无量道。不名普道。圆教中道即是实相。普贤观云。大乘因者诸法实相。修如此道名为圆因称为普道。故所得涅槃即是究竟常住。一切烦恼永无遗余。譬如劫火无复遗烬。故名普灭。所观四谛既周。缘谛起誓何得不遍。故称弘誓普也。私用观十法界性德修得善恶。而起弘誓论普不普。自是一节大义。与四谛语异故逭用之亦应善也。三明修行普。先明次第修行。次明不次第修行。具在大本行妙中。四明断惑普者。若从假入空止断四住惑。华犹著身。未为正法除诸结使。但离虚妄非一切解脱。若从空入假止除尘沙。不依根本而断亦不名普。若空假不二正观中道。根本既倾枝条自去。如覆大地草木悉碎。故名断惑普也。五入法门普者。二乘若入一法门不能入二。何况众多。若修历别之行阶差浅深。我唯知此一法门余不能知者。此亦非普。若入王三昧一切悉入其中。譬如王来必有营从。营从复有营从。王三昧亦如是。入此三昧一切三昧悉入其中。所谓三谛三昧。三谛三昧复有无量法门而为眷属。亦皆悉入王三昧中。故名入法门普。六神通普者。若大罗汉天眼见大千。支佛见百佛土。菩萨见恒沙佛土。皆是限量之通故不名普。何以故。缘境既狭发通亦小。今圆教菩萨缘十法界境发通。遍见十法界而无限极。三乘尚不知其名。何况见其境界。眼见既尔余例可知。神通妙中当广说。七方便普者。进行方便是道前方便。起用方便是道后方便。今正明道后方便也。若二乘及小菩萨所行方便入一法门。若欲化他齐其所得起用化物。道前道后俱非是普。圆教菩萨二谛为方便。收得一切方便。入中道已双照二谛。二谛神变遍十法界。而于法身无所损减。道前道后皆名为普。八说法普者。二乘小菩萨说法不能一时遍答众声。又殊方异俗不能令其俱解。大经云。拘絺罗于声闻中四无碍辩为最第一。非谓菩萨也。今圆教人一音演法。随类得解。以一妙音遍满十方界。如修罗琴随人意出声。故名说法。说法妙中广说。九供养诸佛普者。就此为二。一事二理。华严云。不为供养一佛一国土微尘佛。乃至为供养不可说不可说佛。能不起灭定现诸威仪。安禅合掌赞诸法王。以身命财一切供具。周至十方。譬如云雨供养诸佛也。理解者。圆智正观之心名为觉。觉即是佛义。万行功德熏修此智此智名一切。修功德资供此智。即是供养一切智。净名云。以一食施一切。故云供养诸佛普。十成就众生普者。譬萤火灯烛星月为益盖微。日光照世。一切卉木丛林遍令生长华果成就。外道如萤火二乘如灯烛。通教如星别教如月。成就义约。今圆教圣人慈慧饶润。冥显两益而无限量。华严云。菩萨不为一众生一国土一方众生发菩提心。乃为不可说不可说佛刹微尘国土众生发心。成立利益一时等润。譬如大雨一切四方俱下。故名成就众生普。普门之义何量何边岂可穷尽。如净名之俦不能受持。今此观世音普门即对三号。观即是觉。觉名为佛。世音是境。境即是如。普门即正遍知。此之三义不可穷尽。若见其意则自在说也。私就普门品搜十普之义。证成此者。若如观音愍诸四众受其璎珞者。诸是不一之名。愍是悲伤之义。此即慈悲普。有慈悲任运有弘誓普义也。以种种形游诸国土度脱众生。即是净佛国土。岂非修行普。自既无缚能解他缚。自既无毒令他离毒。一时称名皆得解脱。皆是偏悉之言岂非断惑普。普门示现即是入法门普。方便之力即是方便普。神通力者即神通普。而为说法即说法普。多所饶益即成就众生普。分作二分奉二如来即供养诸佛普。如是义意悉在经文。故引以为证也。第二释体者。以灵智合法身为体。若余经明三身者。则单以法身为体。此品但有二身义。故用理智合为体也。只此智即实相理。何以故。若无灵智实相隐。名如来藏。今知权实相与理不二。如左右之名尔。若明实相体义。广出大本玄义。第三明宗者。以感应为宗。十界之机扣寂照之知。致有前后感应之益。益文虽广直将感应往收。如牵纲目动。所以用感应为宗。余经或用因果为宗。今品不尔者。因果语通从凡乃至上地。各有因果。能感所感既皆有因果。但经文意似不至此。机家虽有因果但以感为名。圣虽无因果但以应为名。则扶文义便也。感应义有六。一列名。二释相。三释同异。四明相对。五明普不普。六辩观心。具在大本。
　　问。若言机者。是微善之将生。恶微将生亦是机不。
　　答。然。
　　问。机为是善为不善。若已是善何须感圣。若未是善那得言善之将生。
　　答。性善冥伏如莲华在泥。圣人若应如日照则出。
　　又问。若言机是关者。为善关不善关。若已是善何须关圣而成善。若非是善复何得关圣而成非善。凡圣条然何曾相关。
　　答。善关于大慈恶关于大悲。故言相关。
　　问。若言宜释机者。此乃是应家观机用与之言。那释感义。
　　答。圆盖圆底互得相宜。
　　问。为用法身应为用应身应。应身无常此则无应。法身若应此则非法身。
　　答。法既言身何不言应。应身既称应何意不应。故俱应。
　　又问。感应为一为异。若一感即是应凡便是圣。若异则不相关。
　　答。不一不异而论感应。
　　问。感应为虚为实。若是实者凡夫是实。实则何可化。若言是虚虚何所化。
　　答。云云。以他。
　　问。圣人是所感凡夫是能感。圣人是能应凡夫是所应。所感非是感所应非是应。云何言感应道交。
　　答。所感实无感从感名所感。言圣人是所感。所应实无应。从应名所应。言凡夫是所应。还是感所为应能。应能为感所。亦是应所为感能。感能为应所。既无感应之实。亦无感应之异。不异而异者。圣没所感目为能应。凡没所应目为能感。故言感应道交。私难此语。若实无感应之异。今圣没能感凡没能应。何不圣没能应凡没能感。若如此则无凡圣之殊。若不如此感应便异何言不异。又感能无感能之实。而名感能者何不名应能。若应所无实何不名感所。若尔则无凡圣感应。若不尔则是异云何不异。又难。若以感能为应所感所为应能。此是自生义。若能应只是所应能感只是所感。还是自生义。若应能生应所感能生感所。能感生所感所感生能感。能应生所应所应生能应。皆是从他生。岂非他性义。若共生则二过。若离二堕无因过。
　　问。若尔则无感应。
　　答。圣人以平等无住法不住感。以四悉檀随机应尔。
　　问。妄执之善能感不。
　　答。妄执是恶亦得感。
　　问。妄执既非一应亦为二。
　　答。应本无二为缘何所不作。
　　问。凡名凡僻。善则招乐恶则感苦。圣名为正。正则非善非恶非苦非乐。善恶之僻何能感非善非恶之正耶。
　　答。正圣慈悲拔其善恶之僻。令入非善非恶之正。故有感应。
　　第四慈悲利物为用者。二智不当用耶。
　　答。二智语通今别附文。以盛明隐显之益。故以此当用尔。他释。法身冥益为常。应身暂出还没为无常。今明。法身常寂而恒照此理宜然。应身处处利益未尝休废亦是常义。若言有应不应以为无常者。法身亦有益无益故知俱是常无常俱有冥显。如日月共照一亏一盈。如来恒以常无常二法熏修众生。故言二鸟双游。而呼为常无常尔。譬如种植或假外日风雨内有土气暖润。而万物得增冥显两益亦复如是。此中应用王三昧十番破二十五有。以辩慈悲益物之用。具在大本玄中。
　　问。观音利物广大如此。为已成佛。犹是菩萨。
　　答。本地难知而经有两说。如观音受记经明。观音势至得如幻三昧。周旋往返十方化物。昔于金光师子游戏如来国王名威德。化生二子。左名宝意即是观音。右名宝尚即是势至。往问佛何供养胜。佛言。当发菩提心。从如来初发菩提心。次阿弥陀佛后当成正觉。观音名普光功德山王。势至名善住功德宝王。又如来藏经亦云。观音文殊皆未成佛。若观音三昧经云。先已成佛号正法明如来。释迦为彼佛作苦行弟子。二文相乖此言云何。乃是四悉檀化物。不可求其实也。第五明教相者。夫观音经部党甚多。或请观世音。观音受记观音三昧。观音忏悔。大悲雄猛观世音等不同。今所传者即是一千五百三十言法华之一品。而别传者。乃是昙摩罗谶法师亦号伊波勒菩萨。游化葱岭来至河西。河西王沮渠蒙逊归命正法。兼有疾患以告法师。师云。观世音与此土有缘。乃令诵念患苦即除。因是别傅一品流通部外也。此品是法华流通分。既通于开权显实之教。令冥显两益被于将来。以十法界身圆应一切。使得解脱。圆人秉于圆法流通此圆教故。即是流通圆教相也。五味为论即是流通醍醐味也。
　　问。文云。方便之力种种不同。说亦应异。何得是圆教相。
　　答。就能说之人为圆。弘圆教遍逗法界之机。机虽不同不可令能秉法人随机而遍。例如佛于一乘分别说三。岂可令佛便是声闻缘觉耶。又付嘱云。若人深信解者为说此经。若不信者于余深法中示教利喜。既奉佛旨圆逗万机。种种不同只是流通圆教。又问。能说人圆于教亦圆。行人机异此人禀何教耶。若禀偏教与鹿苑人同若禀圆教机亦应。一答昔鹿苑佛未发本显迹。不会三归一。人法未圆。所禀方便不得称圆。今经已开显权实。虽是种种身本迹不思议一。虽说种种法为开圆道。于义无咎。
　　问。上文云正直舍方便。此中那言以方便。
　　答。上正显实故言其舍。此中论用故言示现。体用不思议一也。

　　观音玄义卷下


