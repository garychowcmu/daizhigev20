  仁王护国般若经疏
　　隋 智顗说  灌顶记




　　仁王护国般若经疏序

　　　　朝请郎飞骑尉赐绯鱼袋晁说之撰
　　陈隋间天台智者。远禀龙树。立一大教。九传而至荆溪。荆溪后又九传。而至新罗法融。法融传理应。应传瑛纯。皆新罗人。以故此教播于日本。而海外盛矣属中原丧乱。典籍荡灭。维此教是为不可亡者。亦难乎其存也。然杲日将出而晓霞先升。真人应运。而文明自见。我有宋之初此教乃渐航海入吴越。今世所传三大部之类是也。然尚有留而不至。与夫至而非其本真者。仁王经疏先至有二本。众咸斥其伪。昔法智既纳日本信禅师所寄辟支佛发。答其所问二十义。乃求其所谓仁王经疏。信即授诸海舶。无何中流大风惊涛。舶人念无以息龙鼍之怒。遽投斯疏。以慰安之。法智乃求强记者二僧。诣信使读诵以归。不幸二僧死于日本。至元丰初。海贾乃持今仁王疏三卷来四明。于是老僧如恂因缘得之。其文显而旨微。言约而意广。以秦译为本。义势似观心论疏。实章安所记智者之说也。恂道孤而寡偶。学古而难知。食贫而力不足。无以为此经毫发之重。每指而叹曰。其来晚。学而艰如此。宁封野马而饱蠹鱼不能下几案以视人。呜呼此疏。曾不得辈行于三大部中。而匿光瘗彩。犹若海外之远欤。恂今年七十有六岁。乃一日抱之而泣曰。殆将与吾俱灭邪。吾前日之志非也。遇嵩山晁说之曰。盍不为我序而流通之。说之自顾。何足以与此。亦尝有言曰。智者若生齐梁之前。则达磨不复西来矣。尽法性为止观。而源流释迦之道。囊橐达磨之旨。今方盛於越中。异日会当周于天下。岂独是书之不可掩哉。顾予老不及见之为恨。姑序其所自云尔。
　　政和二年壬辰四月癸卯序

　　仁王护国般若经疏卷第一

　　　　天台智者大师说　门人灌顶记
　　大师于诸经。前例作五重玄义。一释名。二辨体。三明宗。四论用。五判教。此经以人法为名。实相为体。自行因果为宗。权实二智为用。大乘熟酥为教相。所言名者。有通有别。经之一字通诸部也。佛说仁王护国般若波罗蜜者别也。又佛说仁王护国别此部也。般若波罗蜜通诸部也。又佛说仁王护国般若波罗蜜经即一部之通称。序品第一即部内之别名也。然诸经立名不同。或单就法。如涅槃经。或单就人。如阿弥陀经。或单从譬。如梵网经。或人法两题。如净名及此经。或法喻双举。如法华经。或三具足。如华严经。所言佛者。具德之义。自觉异凡。觉他异圣。觉满异菩萨。八音宣畅名说。此能说之人也。仁王下明所说之法。施恩布德故名为仁。统化自在故称为王。仁王是能护。国土是所护。由仁王以道治国故也。若望般若。般若是能护。仁王是所护。以持般若故仁王安隐。若以王能传法。则王是能护。般若是所护也。又仁者忍也。闻善不即喜。闻恶不即怒。能含忍于善恶故云忍也。王者统也。四方归统故也。此因缘释。约教则见诸法生。知生是实见诸法灭。灭则是空。空则六尘等国不动不转故。三界结尽则王安隐。此二乘所得名为仁王。三藏意也。于凡圣同居土而得自在。若观诸法色即是空。不生不灭如幻如化。三界烦恼一时顿断。住于界外化城之中。生已度想生安隐想。则是三乘之人共行十地。能护方便有余化城之国。各得称王。此通教意。若观诸法。空即是色。色无边故般若等法亦复无边。虽复无边而与心不相妨碍。如函大盖大。而无边之法在一心中。一一法中具诸佛法。从于初地乃至妙觉。分分圆满住莲华台。不动不转能动能转。即十地菩萨住檀等六。各各为王。此别教意也。若观诸法本来不生。今则无灭。虽无生灭。生灭宛然。双照双亡。契乎中道。广大如法界。究竟若虚空。即从初住乃至佛地。四十二心分分明证中道之理。住常寂光各得称王。此圆教意也。又三藏中。罗汉支佛烦恼尽故得仁王。菩萨及果向忍见思未尽但名王不名仁也。通教佛地别教妙觉圆教极果。各是仁王。当教自有优劣。若非仁则是王也。若约本迹。即三教之仁王为迹。圆教之仁王为本。分论本迹。则圆教十行能为别教之本。通教佛地即是别教之迹。三藏二乘复是通教中本。展转当教各有本迹云云。观心者。观生灭法。见色是有析之至空。心于色上而得自在。此生灭观心仁王也。观色即是空空色自在。此无生观心仁王也。若观空即是色。次第而入中道正观。此无量观心仁王也。若观色空空色不二而二。二而无二。双照双亡。此是实相一心三观。三观一心如彼天目不纵不横而得自在。此圆教观心仁王也。我今圣主道化无方。子育苍生仁恩普洽。恒以三观安隐色心。迹尚叵穷。本诚难究矣。般若者。此云智慧。即智论四十二卷中释也。开善藏法师并用此说。论第七十又有一解云。庄般若不可称。般若甚深极重。智慧轻薄。是故不能称。庄严旻师以此文说般若名含众义。智慧唯是一门。非正翻译。详二师说各成诤竞。今为通之。夫般若者。自有二种。一实二权。权即可翻。实则不可。实则圆教。权则前三。又权不可翻。即三藏实色不可令色即是空。实即可翻。即三智也。通教一切智。别教道种智。圆教一切种智。岂可各固一见以局大方火炎不可取实当有在也。然智与慧经论解殊。成实合释云。真慧名智即慧是智也。净名离说。知一切众生心念。如应说法起于智业。不取不舍入一相门。起于慧业者。释云。智是有。慧是空。有智故不住空。有慧故不住有。今此般若具翻八部。有人云。天王一部即仁王部摄。此解不可。若如大经中明人王。亦天王。斯则可也。问。人仁字别。云何取同。答。大经云。有仁恩故名之为人。老经云。圣人不仁以百姓为刍狗。故知人王行仁不求恩报。若背道之主但人非仁。顺道之主是人亦仁。问。仁义云何。答。以字论义理则易明。上一表天德。下一表地德。立人表人德。圣主道侔造化。德合三才。故曰仁王也。问。古人云。仁王经非正传译。是事云何。答。寡识小智深可怜愍。岂有不见目录。即云非是正翻。海庸不信山木似鱼夏革亦云。古初无物。呜呼盲目诮玻璃珠。且准下经自有两本。一广说。如散华品云。尔时十六大国王。闻佛所说十万亿偈般若波罗蜜散花供养。二者略本。即今经文。译者不同。前后三本。一者晋时永嘉年。月支三藏昙摩罗察。晋云法护。翻出二卷。名仁王般若。二是伪秦弘始三年。鸠摩罗什。于长安逍遥园别馆翻二卷。名佛说仁王护国般若波罗蜜。三者梁时真谛。大同年于豫章实因寺翻出一卷。名仁王般若经。疏有六卷。虽有三本秦为周悉。依费长房入藏目录云耳。波罗蜜者。此云事究竟。亦云到彼岸。生死为此涅槃为彼。烦恼为中流。六度为船筏。此因缘释也。三藏实有为此。实有灭为彼。见思为中流。八正为船。通教以色为此。即空为彼。见思为中流。六度为船。别教以色空为此。空即是色为彼。无明为中流。无量行为船。圆教以色空空色不二而二为此。二而无二为彼。无明为中流。一行无量行无量行一行为船。随前诸教而度云到彼岸。此约教释也。空观观色即空及色灭空。虽有巧拙同断见思。而论彼此。假观观三假得理论彼此。中观十信已前十住已后论彼此。此观心释也。经有翻无翻各具五义。广如法华玄云云。约教六尘俱经。经云。或以光明而作佛事。即色尘为经。或以音声而作佛事。即声为经。或以饭香而作佛事。实即香尘经。食饭入津即味尘经。摇唇动舌即触尘经。寂然无声诸菩萨等。得入三昧。即法尘经。一一尘根各有约教本迹观心释也。又但以文字为经心行为纬。能成正觉之疋帛故。取世经以喻焉。序者由也次也。品者梵云跋瞿。此云品。谓品类也。义类相从。即为一品。第者。欲令不乱。一者。义乃在初。释名竟。第二辨体者。有人云。文义为体。此通说也。有云。无相为体者。四教皆有无相。无相永漫亦通说也。有云。以五忍十地为体。如下经云。五忍是菩萨法。具列五忍竟。结云名为诸佛菩萨修般若波罗蜜。故知因修般若证五忍。一切佛菩萨无不由五忍而成圣。故以五忍十地为体。今则不然。先释体字。体者法也。各亲其亲各子其子。君臣撙节。若无体者。则非法也。出世间法亦复如是。善恶凡圣菩萨佛。一切不出法性。正指实相为体。普贤观云。大乘因者诸法实相。大乘果者亦诸法实相。实相即法性。依此法性因得法性果。故知此经以实相为体。若别论之。般若二种。一共二乘人说。二者不共。准此实相亦有二种。一共。二不共。共者但见于空不见不空。不断无明但除见思。此偏真实相。不共者名中道实相。别教地前次第修初地方证。圆教一心从初住乃至佛果。皆名圆证。若论权实即共者是化他之权。不共者是自行之实云云。约教即般若是通唯无三藏。有三乘共行十地。有别入通有圆入通。通正二傍。即通别是权。圆教是实。此经虽具三教。正以圆实相为体也。第三明宗。宗者要也。所谓佛自行因果以为宗也。有以无生正观为宗。离有无二边假云中道。故下文云。般若无知无见不行不受不生不灭。此通教意。但得于权而失于实。今以佛自行因果以为宗要。令诸闻者欣乐增修。一色一香无非般若。般若真智离有离无。虽离有无有无宛然。虽复宛然只自无相。故以无相因果以为宗也。问。宗与体何异。答。宗如纲裘。体如毛目。振裘毛举。动纲目起。宗体之义若此。又如钗钏金银。是体匠者造之是宗。今实相之理是体。修因得果为宗也云云。第四辨用。用者力用也。有人云。此经以内外二护为用。内护者。下文云为诸菩萨说护佛果因缘护十地行因缘。言外护者。下文云吾今为汝说护国因缘。令国土获安七难不起。灾害不生万民安乐。名外护也。此但得一俗一真。真又不定。通别圆皆有十地为护。何者十地故不可全依。今以诸佛二智为力用。以诸如来皆以实智自照权智照他。然此经有三种权实。通别虽有实智亦名为权。圆教虽复有权亦总称实。以圆教是佛自行二智。照理即鉴机。鉴机即照理。如萨婆悉达弯祖王弓满名为力。穿七铁鼓贯一铁围山洞地彻水名为用。通别力用微弱。如凡人弓箭。何者以通禀化他二智。或等照理不遍。或次第。方知不若圆教圆照圆证。故以圆中二智为用也。即权智护同居有余实报等国令七难不起。实智护圆教四十二心之因果。经云护十地行因缘。此通约三教所行十地也云云。第五明教相。弘宣正法须识教之偏圆。广如法华玄义。今略明之。教者圣人被下之言也。相者分别同异也。此经部属般若教通衍门。是熟酥味经。说护佛果及护十地行因缘。又王问摩诃衍云何照。故知非三藏教明矣。虽有八偈谈无常生灭等事。乃举往昔百法师。用小乘说世间不坚。以劝普明舍国即属助道。非今经正说也。次入文解释。夫震旦讲说不同。或有分文。或不分者。只如大论。释大品不分科段。天亲涅槃即有分文。道安别置序正流通。刘虬但随文解释。此亦人情兰菊好乐不同。意在达玄。非存涉事。今且依分文者况。圣人说法必有由渐。故初明序分。序彰正显利益当时。名正说分。末世众生同沾法利名流通分。此经八品。序品为序分。观空下六品为正说分。嘱累品为流通分。若望经文。受持品末佛告月光下。即是流通分云云。今初二序。一者证信。二者发起。亦名通序别序。亦名如来序阿难序。亦名经前序经后序。六事证经名证信序。起发正宗名发起序。诸经通有名通序。此经独有名别序。金口所说名如来序。阿难证信名阿难序。佛在时故名经前序。集者所置名经后序。今且依初从如是下。至佥然而坐。名证信序。尔时十号下是发起序。证信序者。大智论云。佛于俱夷那竭国萨罗双树林中。北首卧将入涅槃。尔时阿难亲爱未除心没忧海。阿泥卢豆语阿难言。汝守法藏人。不应如凡自没忧海。佛将付汝法。汝今愁闷失所受事。汝当问佛。般涅槃后我等云何行道。谁当作师。恶口车匿云何共住。佛说经初置何等语。阿难闻已闷心小醒。于佛后卧床边具以事问。佛答。依四念处住。解脱经戒即是大师。车匿比丘如梵天法治之。若心须改教迦旃延经。即可得道。是我三僧祇所集法宝。是初应置如是我闻一时佛在某方某国某处树林中。是我法门中初应如是说。何者三世佛经皆有是语云云。复次摩诃迦叶等问阿难。佛初何处说法说何等法。阿难答。如是我闻一时佛在波罗奈国仙人鹿林。为五比丘说苦圣谛。尔时大众闻者皆信。具如智论第二云云。为是事故有证信序云云。文为六。一如是。举所闻之法体。二我闻。明能持之阿难。三一时。明闻持和合感应道交。四佛。明说教之主。五住王舍城下。明说教之处。六与大比丘众下。明同闻之众。释六句者。三世佛经皆安如是。诸佛道同。不与世诤。此世界悉檀。大论云。举时方令人生信事。此为人悉檀。破外道阿沤二字。此对治悉檀。肇云。如是者信顺之辞也。信则所闻之理会。顺则师资之道成。理会即第一义悉檀。此四皆是因缘释云云。约教者。佛明俗谛有文字。真谛无文字。阿难传佛俗文不异名如。因此俗文会真无非故名是。此藏教经初如是也。佛明即色是空。空即是色。色空空色无二无别。空色不异为如。即事而真为是。此通教经初如是也。佛说死生是有。涅槃是无。从死生有入涅槃无。出涅槃无入于中道。阿难传之与佛无异。此别教经初如是也。佛说生死即涅槃。即中道遍一切处。无非佛法名如实相。阿难传此与佛无异为如。如如不动名之为是。此圆教经初如是也。此经具三教三谛如是之义。阿难传之无错无谬也。所闻法体竟。释我闻者。大论云。耳根不坏声在可闻处。作心欲闻众缘和合。故言我闻。我总耳别。举总摄别。世界释也。阿难升座口称我闻。大众悲泣飞空说偈。此为人也。阿难升座众疑释迦重起。或阿难成佛。或他方佛来。若唱我闻三疑即遣。此对治释也。阿难随俗称我闻。第一义中。我即无我闻即无闻。不闻而闻不我而我。此第一义释也。约教者。释论云。凡夫三种。谓见慢名字。学人二种。无学一种。阿难是学人无邪我能伏慢我。随世名字称我。此三藏意也。十住毗婆沙云。四句称我皆堕邪见。佛正法中无我谁闻。此通教意也。大经云。阿难多闻士。自然能解了是我及无我。知我无我二而不二。双分别我无我。此别教意也。若阿难知我无我不二而二二而无二。方便为侍者传佛智慧。此圆教释也。正法念经有三阿难。一阿难陀此云欢喜。持小乘藏。二阿难跋陀此云欢喜贤。持杂藏。三阿难娑伽此云欢喜海。持佛藏。阿含有典藏阿难。持菩萨藏。盖指一人而具四德传持四教。其义分明。观心者。有空观假观中道正观。即空者。我即无我也。即假者。无我即我也。即中者。是真我也。闻者阿难佛得道夜生。侍佛二十余年。未侍佛时应是不闻。大论云。阿难展转闻非是悉闻。报恩经。阿难乞四愿。未闻之法愿佛重说。胎藏经云。佛从金棺出金色臂。重为阿难现入胎出胎相。诸经因此皆得称闻。法华云。阿难得记即时忆念过去佛法。令如现在前。故一切称闻。因缘释也。若欢喜阿难面如净满月。眼若青莲华。亲承佛旨如仰完器盛水泻之异瓶。一句无遗。此持闻闻法也。欢喜贤住学地。得空无相愿。六根不漏持闻不闻法也。典藏阿难多所含受。如云持雨。此持不闻闻法也。阿难海是多闻士。自然能了常与无常等。若知如来常不说法是名多闻。佛法大海水流入阿难心。此持不闻不闻法也。此经具三教。即阿难一人以三德传持也云云。释一时者。肇云。法王启运之日。大众嘉会之时。此世界释时也。大论云。迦罗是实时。示内弟子时食时著衣时者。为人说时也。三摩耶是假时。除外道邪见者。对治释时也。第一义中无时无不时。广明时义具如智论第一卷云云。约教则见谛已上无学已下。名下一时。若三人同入第一义。名中一时。登地已上名上一时。初住已上名上上一时。今经初说即是通一时。约别圆接入则具三时云云。释教主者。佛也。佛名为觉。觉诸烦恼身心二病。因果圆满方能破缚。劫初无病劫尽多病。真寿时乐短寿时苦。东天下富而寿。西天下多牛羊。北天下无我无人。如此之处不能感佛。八万岁时南天下未见果而修因。乃至百岁时亦如是。故佛出其地。此世界释也。日若不出。池中未生生已等花皆未现。日出皆生。佛若不出。天人减少恶道增长。佛若出世。则有刹帝婆罗门居士四天王乃至有顶。此为人释也。三乘根性感佛出世。余不能感若断有顶种永度生死流。此对治释也。佛于法性无动无出。能令众生感见动出。而于如来实无动出。此第一义说。佛名觉者。觉世间苦集。觉出世道灭。身长丈六寿年八十。现比丘像三十四心树下成佛者。三藏世尊自觉觉他也。带丈六像现尊特身。树上一念相应断余残习。即通佛自觉觉他也。现尊特身坐莲华台。受佛记者。别佛自觉觉他。隐前三相唯示不可思议如虚空相。即圆教佛自觉觉他。故像法决疑经云。或见丈六之身。或见小身大身。或见坐莲华台为百千释迦说心地法门。或见身满虚空遍于法界无有分别。即四佛义也。本迹释者。三佛为迹。一佛为本云云。观心释者。观因缘所生法析之至无。此三藏拙觉。观因缘即空此通教巧觉。皆觉空也。若先观空次假后中。此别教假觉也。若观诸法即空即假即中。是圆觉也。释住处为三。先释住。次释王城。后释山佛具三身住处有八。应身四住。一寿命住。谓五分法身等。二依止住。谓王城耆山等。三境界住。谓三千界境。四威仪住。谓行立坐卧。报身三住。一者天住。住六欲天。二者梵住。住四禅天。三者圣住。住空无相无愿。法身一住。住第一义空云云。约教者。藏佛从析门发真知无漏。住有余无余二涅槃。通佛从体门发真住二涅槃。别佛从次第门住秘密藏。圆佛从不次第门住秘密藏。二释城。具存梵音。应云罗阅只摩诃伽罗。罗阅只此云王舍。摩诃此云大。迦罗此云城。国名摩伽陀。此云不害人。无乱杀法也。亦云摩竭提。此云天罗。天罗者即班足之父。昔久远时此主千小国。时王游猎值牸狮子。共王交通。后月满来王殿上生子。王审知是子而作告令言。我无子天赐我子。养之长大。足上班驳。时人号为班足。后绍王位喜多食肉。一时遽阙。仍取城西新死小儿。以供王膳。王大美之。敕常准此。厨人自后日杀一人。毒流天下举国咸怨。千小国王举兵伐之。摈在五山。罗刹翼辅而为鬼王。因与山神誓杀千王方满我愿。即以神力捉得诸王。唯普明王后方捕至欲行屠害以祭山神时。普明王悲啼泣恨。而作是言。生来实语而今乖信。班足问言。汝求何信。普明答曰。许行大施。班足论言。放汝行施事毕就我。普明欢喜远归本国。作大施会委政太子。心安形悦匍匐就终。班足问云。死门难向。汝既得去。何更自来。时普明王。广与班足说慈悲心毁訾杀害。仍示一切悉是无常。班足闻信得空平等住于初地。普集千王。各取一渧血发三条赛山神愿。寻与千王都五山中。筑城立舍郁为大国迭更知政。千王住故故称王舍。又城中百姓七遍起舍。七遍被烧。唯王舍独免。太子命言。自今已后。虽百姓家悉称王舍。应免火难。率土遂命便得免烧。故百姓家尽称王舍云云。又亦云王赦。因普明王放千王。故称王赦。又此城四天王共造。故称王舍。又摩伽陀王生一子。一头两面四手。以为不祥。裂其身首欲弃草野。有罗刹女鬼名曰梨罗。还合其身以乳养之。年长成人力盈诸国。取八万四千王。置五山内立城治化。以多王住故称王舍云云。又摩伽陀者。名持甘露处有十二城。一区只尼大城。二富楼那跋檀大城。三阿监车多罗大城。四弗罗婆大城。五王舍大城。六舍婆提大城。七婆罗奈大城。八迦毗罗大城。九瞻婆城。十婆翅多城。十一拘睒弥城。十二鸠楼城。此十二城中。后六少住前六多住。又前六城中。多住王舍城。报法身恩故。少住舍婆提城。报生身恩故也。舍者。王舍城中有六精舍。一竹园精舍在平地。迦兰陀长者之所造。去城西北三十里。二小力独山精舍。三七叶穴山精舍。四天主穴山精舍。五蛇神穴山精舍。六耆阇崛山精舍。耆阇崛山此翻灵鹫。释迦菩萨。昔为鹫鸟于此山中养育父母。从此得名故名灵鹫。又王舍城南有尸陀林。鹫鸟居之。多食死人。人欲死者鹫翔其家悲鸣作声。人以预知。知人死故称灵鹫。又山有五峰。东方象头。南方马头。西方羊头。北方师子头。中央鹫头。亦得名为鹫山也。问。佛何故偏于王城中。向鹫山说法耶。答。依法华论云。如王舍城胜于余城。耆阇崛山胜于余山。以佛在胜处故。显此法门胜也。今此般若是最胜法故。偏就王城耆山说也。中者。表说中道般若也。与大比丘众下。第六列同闻众。诸经列众不出四种。一者影响。谓诸佛菩萨大果已圆。为令正法久住世间故来影响。二结缘众。见在虽闻而不获益。但作当来得道因缘也。三发起众。法身菩萨更相发起。请如来说共益众生也。四当机众。植因旷古果遂今生。闻法之时即能悟入也。比丘比丘尼。优婆塞优婆夷等。各有四。义推之可解。文为二。初列众。二总结。初文三。一此土众。二他方众。三化众。初文为三。一声闻众。二菩萨众。三杂类众。二乘著空故初列。凡夫著有故后列。菩萨常行中道故中列。又声闻心形两胜故初。菩萨心胜形劣故中。凡夫心形俱劣故后。初文二。先声闻。次缘觉。初文五。一通号。二列数。三行位。四叹德。五总结。今初与者。言共。释论云。一时一处一戒一心一见一道一解脱也。大者。亦云多亦云胜。皆阿罗汉故称大。数至八百万亿故言多。胜诸异道故言胜。比丘五义。一名乞士。清净自活离四邪命。二破烦恼。见爱灭故。三者名号。如梵汉异相各有名号。四者受具足戒故名比丘。五者比之名能。丘之名怖。能怖烦恼贼故名比丘。四人已上名之为众云云。八百万亿者。二唱数也。学无下三明行位。既云有学无学。云何皆言阿罗汉。依成论二。罗汉二种。一住。二行。当知行者是学人。住者是无学人。故经云。五戒贤者皆行阿罗汉即是学人。又于此中一文先明德行即学无学。以此人学于无学之行非是向义　八人之中四向三果名学无学。第八罗汉但各无学。皆罗汉者翻三义。一者不生。无明糠脱后世田中更不受生故言不生。二者杀贼。九十八使烦恼尽故名为杀贼。三者应供。智愿具足堪销物供。此藏通意也。若就圆释。非但不生。亦不生不生。无漏是不生也。非但杀贼亦杀不贼。不贼者涅槃是也。非但应供亦是供应一切众生是供应也云云。有为功德下。四叹德文有八科法门。亦可叹三人。初四科叹通教人。次三假叹别教人。三空下叹圆教人。又初四科叹通法假等下共叹别圆也。初即为四。今初叹有为无为功德。有为举智德无为约断德。若就境论。道谛是有为。灭谛是无为。施物名功归己曰德。故名功德。无学十智下。次叹智差别。言十智者。一法智。即欲界系法中无漏智。欲界系因中无漏智。欲界系法灭中无漏智。为断欲界系法道中无漏智。及法智品中无漏智．是也二比智。于上二界道中无漏称智。中约四谛辨四种无漏智。如上法智中明。但有法比之殊也。三他心智。知欲色二界系现心心数法。及无漏心心数法少分。名他心智也。四世智。知诸世间有漏智慧也。亦名等智。凡圣同有故。五苦智。观五阴无常苦空无我也。六集智。有漏法因因集生缘观时无漏智。七灭智。尽灭妙出观时无漏智。八道智。道正迹乘观时无漏智。九尽智。见苦已断集已证灭已修道已等。智论云。我见苦已断集已尽证已修道已．也。十无生智。见苦已不复更见等也。诸经或云十一智。智度为如实智。知一切法总相别相。如实正知无有挂碍。是为如实。此独在佛心中有二乘无分。故但云十智也。有学八智者。是那含人。在修道位中无尽无生智故。但有八也。有学六智者。谓见道中但有四谛及法比等六智也。三根者。次叹三根德。若修行次第应先辨三根后辨十智。今先说果后明因也。一未知欲知根。无漏九根。和合信法二行人于见道中。名未知欲知根。九根者。谓信等五及喜乐舍意等是也。二知根。信解见得人。思惟道中是九根转名知根。如前说。三知已根。若至无学道中。是九根转名知已根云云。十六心行者。次叹十六观门。从心之所行故名心行。非心即行也。依修行次应在十智前明。亦先说果也。又只离四谛为十六行。行以往趣为义。修此十六观法。能趣四实之理。故名行也。苦下四行。一无常二苦三空四无我。集下四行。一集二因三缘四生。灭下四行一尽二灭三妙四出。道下四行。一道二正三迹四乘。又法忍等十六行也。此约通说。若地前四十位为四。十地为十。等觉妙觉为十六。此约别说云云。

　　仁王护国般若经疏卷第一



　　仁王护国般若经疏卷第二

　　　　天台智者大师说　门人灌顶记
　　法假虚实观下。次叹三假观门。法假者。色阴法是也。受假者。四阴是也。取此二名是名名假。自实无体籍他方有是名为假。又色阴是法。受等是名。一切世间中但有名与色。而今有三别说也云云。言虚实者。一虚二实。相形得称。阴法是虚凡夫谓实。智欲了知求不可得。只实而虚名为虚实。此通意也。若说别义者。三假之中各有三观。法假即虚。是空观。空即假实。一色一香无非般若。是假观观之一字是中观。以空假是方便道故不立观名。得入中道方独称观。受及名等类此可解。若圆说者。三法即空即假即中。双照双亡是也云云。智度论云。诸法非实凡夫虚假。忆想分别妄谓有人。如狗临井自叱其影。水中无狗但有相影。而生恶心投井而死。众生亦尔。四大和合名之为身。因缘生义动作语言。凡夫于中妄起人相。此法假也。生爱恚起愚乐堕三恶道。此受假也。又一切法但从名字和合更无余名。如头足腹脊。和合故假名为身。如发眼耳鼻口皮骨。和合故假名为头。诸毛和合假名为发。分分合故假名为毛。诸泥尘和合故假名为分。亦和合诸分故名为尘。此即名假也。以此假故一切法空。三空等者。次叹三昧德以三假因缘故得三空名。此因果次第说也。以法假故空。受假故无相。名假故无作。故大论云。因三十七品趣涅槃门。涅槃门有三。谓空无相无作等。言空门者。观诸法无我我所。诸法从因缘和合而有。无有作者无有受者。是名空门。无相门者。观身虽空而有相在。人著此相故修无相。如说俯仰屈伸住立去来观瞻言语。于中无实。风依识故有所作者。是识灭相。念念无故。此男女有我心无智慧故妄见有。骨锁相连皮肉覆机关动作如木人。此无相门也。无作门者。无相亦无。是名无作。此三定诸禅中若无不名三昧。以退失故堕生死中。如说能持净戒名比丘。能观空名行空人。一心常勤精进者。是名真实行道人。此三能到涅槃。得三解脱门云云。四谛十二因缘者。次叹谛缘。此二有同有别。同是声闻断见思故名同。利钝有殊。广略数异故名别。四谛钝根者观。大经有四种四谛。生灭藏教。今所不说。此经具三教有三种四谛。所谓无生无量无作等也。苦等四法审实不虚。名之为谛。若苦集是有漏灭道是无漏此三藏也。若四俱无漏是通也。若四俱亦有漏亦无漏是别也。若四俱非漏非无漏是圆也。十二因缘利钝者观。知大经中亦有四种。于四种中各各有三别。一者三世十二因缘。二者二世。三者一世。广如余说云云。无量功德皆成就者。五结文可知也。复有八百万亿下。二列缘觉众。文四一唱数。二标位。三叹德。四结成。初文可知。大仙缘觉者。二标位也。有三差别。一者独觉。如昔有国王入园游观。清旦见树林花果甚可爱乐。时王食已即便偃卧。王诸婇女皆竞采摘毁坏林树。时王觉已。即悟．一切诸法无常。若是以外况内成大仙缘觉。二者因缘觉。出于佛世闻十二因缘断见思惑．三者小辟支佛。是须陀洹人在人间生。是时无佛佛法已灭．人中七生天上亦尔。不受八生自悟成道。即成小辟支佛也．非断非常者三叹德也。过去二因牵识等故非断。识等灭故三因不生故非常。又三世相续故非断。无自性故非常。又顺则生死无际故非断。逆则无明燋竭故非常。四谛十二缘下。四结成也。问。前列声闻亦云谛缘。今叹支佛更复重明。后列菩萨仍云罗汉者何耶。答。于一境上取悟自差。三兽度河。三鸟出网。河同兽异。网一鸟殊。故大经云。下智观故声闻菩提。中智观故缘觉菩提。上智观菩萨菩提。上上智观故诸佛菩提。良由理一见殊。所以谛缘互说云云。问。缘觉出无佛世。今云何列为同闻众。答。缘觉佛在世亦有。只在声闻中摄。言出无佛世者。此对声闻。非谓佛世总无缘觉也。复有九百万亿下。第二列菩萨众。文五。一数。二号。三位。四德。五结。初文可知。菩萨摩诃萨者。二标号也。菩萨此云道心众生。摩诃萨此云大道心。亦云大士。亦云开士。若以生灭心行六波罗蜜三祇成佛。此三藏教中菩萨。心胜声闻道卑罗汉。若以无生心断见思惑。留余习扶愿受生。十地行圆当知如佛。此通教中菩萨也。若以无量心行无量行。净佛国土成就众生。大慈不穷大悲无限。华台摩顶成功德身。此别教中菩萨也。若以无作心。观烦恼菩提生死涅槃无二无别非成不成。此圆教中菩萨也。今此所列正列通教。蜜兼别圆云云。皆阿罗汉者。三明位也。若三藏中佛即是罗汉。故本行云。尔时世间有六罗汉。五是陈如等五人。一即是佛也。若通教中三乘共行十地。七地菩萨即阿罗汉。若别教中十向菩萨断三界惑尽齐阿罗汉。若圆教中十信菩萨断三界惑尽亦齐罗汉。今皆阿罗汉者。即通教菩萨。大品云。阿罗汉若智若断是菩萨无生法忍。大集亦云。大法菩萨名阿罗汉。问。若皆罗汉前已辨竟。今何更明。答。以菩萨形无定准。或同凡像或同二乘。若不别明。恐于实混滥。庶几贵小乘者知大士德齐罗汉。取名相者。悟知菩萨道越凡夫。故更别说也。实智功德下。四叹德中先叹智德。实智则照空。方便智照有。有实智故不住生死。有方便故不住涅槃。向者明位虽云罗汉。今此叹德即异二乘。故别说也。通教菩萨七地中具实智。八地已上具方便智云云。行独大乘者。次叹乘。二乘无分故名独大。此叹别教菩萨也。四眼者。次叹眼。菩萨行既未圆。义当无佛眼也。通教当知如佛。义推之眼亦如佛。圆教十信虽是肉眼。名为佛眼。今云四眼者。即别教地前菩萨也。五通者。次叹通。具天眼等五。除漏尽通。通教未断无明。别教断犹未尽。故但云五也云云。三达者。次明过去宿命明。现在天眼明。未来漏尽明。明即达也。十力者。次叹力。智论云。菩萨十力。一发心坚固力。二大慈力。三大悲力。四精进力。五禅定力。六智慧力。七身不厌生死力。八无生法忍力。九解脱力。十无碍力也。四无量心者。次叹心。慈能与乐悲能拔苦。喜与众生增上之乐。如上三心舍之不著云云。四辨者。次叹辩。法辞乐说义等是也。四摄。次叹摄。布施爱语利行同事等也。金刚灭定者。次叹断。十地上忍定如金刚。碎烦恼山自不倾动。亦名首楞严定云云。一切功德下五总结也。复有千万亿下第三列杂类众。以其中名色非一故言杂类。一别二总。别中四。一人二士三天四贤。初人更二。一男二女。初四。一数二名三德四结。初标数可知。五戒贤者次列名也。五者是数义。戒者防止义。梵云优婆塞此云清信男。于佛法中生净信心故。又云近事男。以依三宝亲近师长承事无失故。离杀盗淫。此三防身业。妄语一戒防口业。饮酒一戒通防二业。广释戒相如大论尸波罗蜜说云云。提谓波利等问佛。何不为我说四六戒。佛答。五者天下之大数。在天为五星。在地为五岳。在人为五脏。在阴阳为五行。在王为五帝。在世为五德。在色为五色。在法为五戒。以不杀配东方。东方是木。木主于仁。仁以养生为义。不盗配北方。北方是水。水主于智。智者不盗为义。不邪淫配西方。西方是金。金主于义。有义者。不邪淫。不饮酒配南方。南方是火。火主于礼。礼防于失也。以不妄语配中央。中央是土。土主于信。妄语之人乖角两头不契中正。中正以不偏乖为义也。道将邻圣曰贤。假名行人位也。皆行阿罗汉下。三叹德也。虽迹同凡夫而本皆罗汉。十地者有三种。若菩萨二乘共行。此通教也。一干慧二性地。三八人四见地。五薄地六离欲。七已辨八支佛。九菩萨十佛地。依此十地则是通教中优婆塞也。大品经云。若菩萨具干慧地。于十地速证菩提云云。大论七十八云。干慧地二种。一声闻二菩萨。声闻独为涅槃故勤精进持戒等。或习观佛三昧不浮观等。虽有智慧不得禅定水。故名干慧地。于菩萨则初发心乃至未得顺忍者是。性地者。声闻从暖至世第一。于菩萨得顺忍爱著实相不生邪见得禅定水。八人地者。从苦法忍乃至道比忍是十六心。于菩萨则无生法忍入菩萨位。见地者。初得须陀洹果。于菩萨则是阿毗跋致地。薄地者。斯陀含人。欲界九种苦分断故。于菩萨则过阿毗跋地。乃至未成佛。断诸烦恼余习气亦薄。离欲地者。离欲界等贪名阿那含。于菩萨离欲因缘。得五神通。已作地者。声闻人得尽无生智。无著阿罗汉。于菩萨成就佛地。辟支佛地者。先世种辟支佛道因。今世得小因缘。亦观深因缘法名支佛也。菩萨地者。初欢喜地乃至法云地皆名菩萨。此借别名名通也。佛地者。一切种智等法。诸菩萨于自地中观具足。于化他地中行具足。二事具足故名佛地。若别教则初地终至法云。独自修行不与声闻辟支佛共。准此则是别教中优婆塞也。圆教云云。回向五分法身具足者。别接通空。以别初地接通教。令不滞界内即色之空。回心向别断界外无明。成就五分法身故。叹回向也。言具足者。通教偏真五分等是不具足。别圆中道正观成就五分方称具足也。五分法身者。一戒身。二定身。三慧身。四解脱身。五解脱知见身。问。菩萨所作何故回向。答。回向之利其功最善。故净名云。回向为善利。回向二种。一者所作回施众生。二者所作回向佛果也云云。无量功德下。四总结也。复有十千下。第二列清信女。文三。一数二名三德。今初可解。清信女者二标名也。梵云优婆夷。此云清信女。皆行阿罗汉下。三叹德。亦通别中优婆夷也。文二。先总叹十地可解。次始生下。别叹十地中功德。文二。今先正叹。一地三心。从第十回向。始有初地所得功德是初心。停住不进所得功德是住心。满足功德欲入二地是终心。法华亦云。善入出住等云云。三十生功德下。次结也。复有十亿下。第二列居士众。文四。一数二名三德四结。今初可知。七贤居士者。二标名也。七贤有二。一小乘五停心观等是也。二大乘。一名初发心人。二名有相行人。三名无相行人。四名方便行人。五名绝种性人。六性种性人。七道种性人。俱在地前。调心顺道名为七贤。居士者。外国积财至亿名为居士。今此富有七净财故名居士。信施戒闻慧惭愧名七庶财也云云。德行具足下。三叹德。谓具足诸德之行。名德行具足。二十二品者。此叹道品。以在见道前。唯有四念处四正勤四如意足五根五力二十二品也。十一切入者。次叹十遍处。入者处也。青黄赤白地水火风空处识处名之为十云云。八除入者。次叹胜处。一内有色相观外色少。二内有色相外观色多。三内无色相外观色少。四内无色相外观色多。五青六黄七赤八白云云。八解脱者。次叹解脱。一内有色相外观色。二内无色相外观色。三观净色。四空处。五识处。六无所有处。七非有想非无想。八灭受想解脱。问。观未得圣云何今叹八解脱。答。八中得七。未得灭尽。今从多而叹也。问。解脱以何为义。答。解脱以弃背为义。初二弃背色贪心。第三弃背不净观心。四无色弃背下地心。灭尽令弃背一切所有缘心。问。解脱胜处遍处何别。答。有弃背名解脱。能降境界名胜处。能广能胜境名遍处云云。三慧者。次叹慧。谓闻思修。初是干慧地。次是四善根。苦忍已上名修慧。十六谛者。次叹观门。如前说云云。四谛者。次叹谛门。亦如前说云云。四三二一品观者。次叹四门。即四观忍也。从下举之。暖第四。顶第三。忍第二。世第一法第一。四即四善根。三即除暖位。二除暖顶。一除前三也。又四即四果。三即三果。二即二果。一即初果。此非叹意。今取前释。得九十忍者。四结。文二。先别结。次总结。今初。有人云。地前三贤三十心。一一中作下中上。或入住出等三品观。合九十忍也。有人云。四三二一合成十忍。约三界九地。一一地中各有九品。成九十忍。又曰。谛观二十。谓十六谛及四谛。品观有十。谓四三二一。总成三十。各有下中上三品。成九十忍也。今谓九十忍者。是别结。经文中德不可众多作异说也。但说具足二十二品。下至四三二一。数有八十一品。从此等法出四禅四空灭定。合九十忍。经虽无四禅等文。义推可尔云云。一切功德皆成就。次总结也。复有万万亿下。第三列天众。文二。先列色次列欲。初文四。一数二处三德四结。今初。以万数万故云万万亿也。九梵下。二明处此经三本不同。有一本云。复有万万亿十八梵天。九梵三净三光五喜乐天。又一本中。但云三净三光五喜乐天。又一本除五字。初除十八梵天四字。后但有三字无梵字。盖译者出没耳。言九梵者。谓第四禅九天。一无云。二福生。三广果。四无想。五无烦。六无热。七善现。八善见。九色究竟也。三净者。是第三禅有三天。谓少净无量净遍净也。三光者。是第二禅有三天。谓少光无量光光音。三梵者。谓初禅三天。梵众大梵梵辅也。五喜乐天者。即五支。谓觉观喜乐一心等也。是四禅中后五净者。此天义论受喜乐故也云云。天定功德定味者。三叹德。天定者。谓报生天上得此定。功德定者。谓修德生天而有此定。味者一字为句。即是味著禅定也。有人云。功德定味为句非也。常乐神通者。色界天中皆有修报二种神通也。言常乐简非报德神通也。十八生处下。四总结云云。复有亿亿下。二列欲界。文四。今初明数。六欲诸天子者。二明处。此六天中有小五欲。从初四天。至他化自在为六也。十善等者。三叹德也。十善是因。生天是果报也。功德皆成者四结也。复有十六下。第四列人众。文四。一数二众三德四结。今初。云十六国王者。举国数以标人也。各各有下。第二明众也。五戒下。三叹德也。德有三。一戒二善三归。清信行具足者。四结。四信成就故云清信也。复有五道下。第二总列。前别中但明天人。今则通明五道。修罗等或鬼或畜故但云五道也。又六道中天人先有。三恶之内或有或无。此经无缘故总云五也。此土众竟。复有他方下。二列他方众。他处异见云云。复有变下。三列化众。文三。今初明不思议力能变净土。净土者。非寂光之净。且现华台实报等净相也。现百亿高座及花者。且明应身大千之化相也。各各坐前下。二明不思议力能现诸佛菩萨。八部者。乾闼婆毗舍阇二众东方提头赖吒天王领。鸠槃茶薜荔多二众南方毗留勒叉天王领。龙富单那二众西方毗留博叉天王领。夜叉罗刹二众北方毗沙门天王领云云。一一国土中下。三明不思议力各说般若等。上来列众竟。他方大众下。第二总结。他方大众即结前来第二他方众。及化众即结前第三化众。三界中众即结前此土众。十二大众皆来集会。即总结前三众差别果。一声闻。二缘觉。三菩萨。四五戒贤者。五清信女。六七贤居士。七色天。八欲天。九仁王。十五道。十一他方。十二化众是也。坐九劫座者。结座。劫者级也。级者层也。其会下。结众广狭也。问。诸经列众或有或无何耶。答。若说报生三界。由善恶业力。见佛不见佛由有缘无缘。即有生天受乐至不闻经。乃至地狱烧燃而来听法。今以大经之义。试为断之。大经云。于戒缓者不名为缓。于乘缓者乃名为缓。总相明之。乘即戒也。今约别说。乘戒二殊。即以三归五戒十善八戒二百五十五百戒等。名之为戒。念诵修行禅智施进等。名之曰乘。然戒与乘各有三品。乘有小中大。戒有上中下。若乘戒俱急者。又有三品。如持上品戒急。生无色界天。下品乘急。以无色天身闻佛说声闻法。中品乘急。闻说因缘。上品乘急。闻说中道等。若持中品戒急。生色界天。下乘急。闻说四谛。中乘急。闻说因缘。上乘急。闻说六度。若持下品戒急。生欲界天。下乘急。闻小乘。中乘急。上乘急。准上说。若戒乘俱缓者。上品戒缓堕地狱。中品缓堕畜生。下品缓堕饿鬼。以乘缓故永不见佛。何况闻法。若戒缓乘急者。得见佛闻法。上品戒缓生地狱中。下乘急以地狱身闻说四谛。中乘急闻因缘。上乘急闻六度云云。若戒急乘缓者。三品戒急得三界身。如乘缓故著人天乐不得见佛。况得闻法。今无色界天众者。以上品戒急大乘缓故。此经无缘故。不来也。余经有无例此可解。上来证信序竟云云。尔时十号下。第二发起序。文中为五。一佛自现瑞。二时众生疑。三觉悟如来。四佛升华座。五大众欢喜。初中更五。一赞佛德。二现瑞时节。三正住十地。四入大寂定。五思缘现瑞。今初。言尔时者当尔之时也。十号者。教主之德。德凡有四。一十号德。二三明德。三断德。四智德。今初。言十号者。一是如来。二应供。三正遍知。四明行足。五善逝。六世间解。七无上士。八调御丈夫。九天人师。十佛世尊。是十号之数也云云。次叹三明德以明鉴三世也。次叹断德。谓大灭谛。简非小灭故言大也。金刚智者。次叹佛智德。释迦牟尼佛者。上明通号及德。今明别号也。然佛种姓出处不同。或姓刹利。或婆罗门。今姓释迦者。此云能仁。如长阿含说。昔梵摩谷王四子有过。徙向雪山。令自存活。四子至彼民归如市。王叹四子。我子能仁能自存活。因此姓释。佛第四祖已来始姓释也。本姓瞿昙。或甘庶种。或日种。或牛粪种云云。牟尼者名也。此云寂默。三业俱寂默也。初年月八日者。二明现瑞时节也。真谛云。如来在世四十五年。说三法轮。谓转照持。然此三轮有显有密。密则从得道夜至涅槃夜。俱三转法轮。显则初成道七年但转转法轮。七年后三十一年中转照法轮。三十八年后七年中转持法轮。从转转法轮来有三十年。前至二十九年已说余般若。今至三十年初月八日方说仁王。故言初年月八日。此则成佛道。三十七年说此经。乃年七十二岁也云云。方坐十地者。三正住十地。方者正也。正坐佛之十地。非菩萨十地。又佛以别接通坐别十地。欲密显通教十地正令悟别地。故云方坐也。佛十地者。同性经云。一甚深难知广明至德地。二清净身不思议地。三海藏地。四神通智德地。五明德地。六无垢涅槃炎光开相地。七广胜法界藏明界地。八无碍智慧地。九无边亿庄严回向能照明地。十毗卢遮那智藏地。入大寂室三昧者。四入寂定也。欲观察物机授法药故。又令知因定发慧故。又作说法仪轨故。佛具智断尚自观机。况于凡夫而不审谛云云。大寂室者。即大涅槃也。大经云。涅槃深禅定窟。窟即室义。法华大通智胜佛亦入静室。与此义同也。又大寂者。即动是寂。室者。即寂而照。大寂是法。室是喻。如室虚能受万物。般若空理能含多义也。约观者。室是一法。空亦无二。明暗自殊室空不别。明喻智慧暗喻烦恼。室喻人身空喻心识。日出则室空俱明。喻智生身心俱净。日入则室空俱暗。喻智灭则身心俱秽。秽净虽殊而性常清净。故净名云。无明性即是明。一切众生即菩提相。不复更灭。此即证也。思缘放大光明照三界中下。有本云照三界众生也。第五思缘现瑞。文五。一思缘放光。二顶上出花。三诸天雨花。四佛自生花。五大地振动。今初。思缘者。思于无相缘于法性。自受大乐也。光照三界中觉化境也。问。无色界无色阴。何故照之。答。虽无粗色而有细色。约凡夫二乘不见言无而实有也。复于顶上出千宝莲花下。二顶上出花。文三。今初。出花。其花上至下。二明竖现。乃至他方下。三明横现。放光令识智慧之本。出花令悟得道之因。又光欲化当机众。花令其见作结缘因。前列众中。无无色界天者。以其戒急乘缓无现益缘。今令非相见花使作当来种子也。时无色界天下。三诸天雨花。前教主现相明有感。今诸天雨花明有应。此则药病相称感应道交也。无量变者。心树花非生死花也。文三。初无色界。次色界。后欲界。皆可见。色天多禅无色天多定。能心树变花故言变。欲天无此但雨宝花也。其佛座前下。四佛自生花。向明顶上出花。显正报瑞。今佛座前生花。明依报瑞。劫者层也。是时世界下。五大地振动。放光雨花令其目见。动地令其心动。心动则烦恼动。故大经云。大地动者。能令众生心动也。动踊觉起振吼等为六。又东踊西没等六也。地动八缘如阿含说。一大水动时动。二尊神试力时。三如来入胎时。四出胎时。五成道时。六转法轮时。七息教时。八涅槃时。增一经。亦有八缘。阎浮提风轮从上向下。有地水火风。从下向上次第动。二菩萨入胎。三出胎。四出家学道成道。五入涅槃。六神通比丘心得自在。七诸天命终还生胜处。八众生福尽相云云。动意者。十地论云。治三种烦恼。一生天众生乐著天报。振动天宫。令生厌舍起求法心。二造恶众生不识无常。纵心荡意。令因地动舍恶从善。三我慢众生。或因咒力能小动地。起高慢心使见大动。知其力劣也。尔时诸大众下。第二时众生疑。文三。一明众生疑。二申众疑意。三问众不决。今初可解。各相谓言下。二申众疑意。文三。一叹佛德。次领前事。三腾今事。初文二。先明成人之德有四。一者四无畏德。谓一切智无畏。漏尽无畏。尽苦道无畏。说障道无畏云云。十八不共法自有二。小乘中谓十力四无畏大悲三念处是。三念处者。应贪不贪。应嗔不嗔。常行舍心也。大乘者谓身口意无失是三。四无异相。五无不定心。六无不知已舍。七欲。八精进。九念。十慧。十一解脱。十二解脱知见等无减。十三十四十五。三业道随智慧行。十六十七十八。智慧知三世无得。二乘无分故言不共。三五眼。谓肉天慧法在佛身上并名佛眼云云。四法身。法身有三。一但空法身。三乘皆有。如善吉七叶岩中礼佛法身。此小乘灭三十二相即空为法身也。二即假法身。谓灭无常色获常等。我乐净三亦复如是。三即中法身。谓如来法身非常非无常。乐我净等亦复如是云云。大觉世尊下。二明德所成人。觉中道理名为大觉。天人所重名曰世尊。前已为我下。领前事。谓从得道后。二十九年说四般若。于灵山说大品。次舍卫说金刚及天王问。后还灵山说光赞及道行。具出光赞云云。人日如来下。第二为今事。谓疑前瑞相等也云云。时十六下。第三问众不决。文有二。一问。二众不决。初文二。先举处叹德。二明次第举问。初文三。一明处。依大轮憍萨罗国主波斯匿王。今言舍卫。或云舍婆提城。善见律云。舍卫者是人名。往古有王名为舍卫。见地好立以为国。因居其地。从人得名名舍卫也。波斯匿王下。二举名。有云。王姓月。闻法之后。更立光名。德行十地下。三叹德。十地六度道品多是通教也。信三宝及戒不坏名四不坏净也。行摩诃衍化者。以大乘治国也。次第问居士下。二次第举问。先问俗众。宝是宝积。盖是月盖。法是法财。净名是维摩诘也。次问声闻。后问菩萨云云。无能答者下。二众所不决云云。时波斯匿王下。第三觉悟如来文三。一明此土设乐觉悟如来。二他方。三共设。今初文二。一三类设乐。谓月光梵天欲天。二声动世界。先一佛世界。次十方世界云云。彼他方下。二明他方。文二。一来集。二作乐。初中先明四方。次列六方。作乐亦然者。二明作乐也。云云。复共作下。三共设乐。亦是前佛现瑞明能应。今时设乐明有感。即觉悟如来也云云。佛即知时下。第四明佛升华座。即是如来赴感也。又佛现瑞。即良医也。时众设乐。即病人求救也。佛升华座即医人授药也云云。又放光是身业。入定是意业。即从座起说空观是口业。又放光动地神通轮。入定得众生根。是他心轮。说空观品是说法轮。师子座者。大论云。非是实师子。亦非木石师子。以如来是师子所坐之处。若床若坐。皆各师子床座也。如金刚山王者。金刚喻佛四德法身一切不能沮坏。山王即须弥山。喻佛也。不为八风所动。又华座皆是现实报土。如山王是现尊特身。亦别接通也云云。大众欢喜下。第五大众欢喜。有通者在空。无通者居地。上来序分竟。

　　仁王护国般若经疏卷第二



　　仁王护国般若经疏卷第三

　　　　天台智者大师说　门人灌顶记

　　观空品第二

　　言观空者。谓无相妙慧照无相之境。内外并寂缘观俱空。故言空观品也。又凡夫不识外道妄取。二乘耽滞。今菩萨以般若正智观空非空。超凡越圣。故言观空也。又凡夫著有二乘著空。菩萨舍有而复观空也。又观是能观。空是所观能所俱空。真佛知见。故下文云。见境见智非圣见也。此下六品名为正说。大分为四。前之三品明内护。护国一品明外护。散华品明报恩供养。受持品明弘经相貌。初文更二。初略开二护。次问答广释。初文四。一知请意。二略正开。三劝发三慧。四欢喜供养。今初尔时佛告大众者。教所被机也。十六大国王意欲问护国土因缘者。生下外护经文与护国品为本也。吾今先为下。二正略开二护。谓因果也。护佛果因缘。即生此品也。护十地行因缘。即生散华品。十地行者谓护因也。问王但请护国土因缘。佛何故先为说护佛因果耶。答人情粗浅妙理难知。王虽粗情唯请一。而佛粗妙俱施。又若但为说护国。国土安乐增长憍慢。今佛说出世因果。令其厌俗乐入真也。又索少是弟子之礼。赐多是为师之法。又索少表不贪。施多表不悭。又索少施多表慈导之志云云。谛听谛听下。三劝发三慧。谛听令生闻慧。善思念之令生思慧。如法修行令生修慧云云。时波斯匿王下。四欢喜供养。王言善者信顺之辞也。大事因缘为兹出世。显令众生开示悟入佛之知见。法华以佛知见为大事。涅槃以佛性为大事。维摩思益以不思议为大事。华严以法界为大事。今此般若以成佛因果为大事。名字虽别其义一也。故智论佛说般若。无央数众生当续佛种。是为大事。又大品云。须菩提白佛言。世尊。般若为大事故起。龙树释云。能破众生诸大烦恼。能与诸佛无上大法。名为大事。散华表行因。成帐表得果。盖众表慈悲。度物荫育群生云云。尔时大王复起作礼下。第二问答广释。文二。先问次答。初文二。先明修敬。白佛言下二正发问。问中有二。一问护果。二问护因。佛言菩萨化四生下。二佛答。文大为三。初此品明自利行答前问。次教化品明利他行答第二问。后二谛品明二护所依。就答初问文二。初正释观空。后佛说法时下。时众得益。初文二。先正释。后总结。释中二。初标宗正释。后问答重释。初文二。一正释。二结行。初又二。一所化境。二能化智。初言四生者。所化境也。天及地狱是化生。鬼有胎化二生。畜生则鸟及龙是四生。人中亦四。尔时人胎生。毗舍佉子从三十二卵生。大山小山比丘从鹤卵生。庵罗波离淫女从湿生。劫初人皆化生也云云。不观色如下。二明能化之智。文三。初约法。二解释。三结成。初约五法。一五阴。二众生。三佛果。四菩萨。五真妄。五阴是所依。众生是能依。佛是果。菩萨是因。五阴众生是妄。佛菩萨是真也。今初五阴是有。如是空。若见色见如不免断常。如则是断。色则是常。若观色灭方如。此三藏见。若体色即如此通见。若如即色此别见。若知一切法性真实空。无生灭同真际。等法性无二无别。此圆见。今言不观色如等。是圆见也。众生我人如者。五阴众共生名众生。我者计内五阴为假名人也。常乐我净如者。前五阴众生是颠倒法。非常乐我净。今佛果得非颠倒法。是常乐我净。随尽烦恼有殊。而性常无异。其犹冰水故云如也。知见寿者下。明菩萨有三。一位二人三行。位者十信名知。十解十行名见。向至地名寿者。虽有三别而一如也。菩萨如者。二明人如。六度下。三明行如。问净名云。一切众生皆如也。一切法亦如也。众圣贤亦如也。至于弥勒亦如也。与今何异。答彼是真空。此是妙有。问真空妙有云何。答动即寂真空也。寂即动妙有也。真空故非常。妙有故非断。真空不住生死。妙有不住涅槃。妙有故能起大悲。真空故能生大慈。问净名云。一切皆如。此云不观色如何耶。答若偏观一切皆如还是断。若不观如还是常。净名云。如令离常见。此云不观令离断见。二见既离中道自明矣云云。二谛如者明真妄也。世谛是妄。出世是真也。是故一切法性下。二解释。文三。一释。二会通。三举况。今初。一切法性是真有。真实空是真空。真空故不来。真有故不去。不去则无灭。不来则无生。无灭无生。孰凡孰圣。既无圣凡。谁论观与不观也。同真际下。二会通。真际还是真空。法性还是妙有。一色一香悉皆如是。故云同等也。如虚空者。三举况。空中岂有五阴众生菩萨诸佛。世谛真谛生灭去。来者乎。恐昧者不解故举斯况云云。是故阴入界下。三结成。无我是结阴入界众生等如。无所有相是结佛菩萨及知见寿者等如也。是为菩萨下。第二结行。金刚云。一切贤圣皆以无为法而有差别。即同此文也云云。白佛言下。第二问答重释。文二。初明三般若教。二明依教发观。今初。三般若即为三别。初中明实相般若。先问后答。上云不观色如。今问意者。若云是为菩萨行化十地令诸法皆空者。菩萨为化何等众生耶。大王法性色下。二答。文二。一明真则无化。二明俗则有化。初文四。一境二观三征四释。今初。五阴是地前菩萨境。常乐我净是地上菩萨境云云。不住色下。二明观。有人言。不住色者遮住色。不住非色遮住空。不住非非色双遮住空住有。又不住色遮住色阴。不住非色遮住四阴。不住非非色双遮住五阴。又不住色遮住色法。不住非色遮住心法。不住非非色遮住非色非心法。又不住色不住有。不住非色不住空。不住非非色不住空空。故净名云。空病亦空。今解者。具足应云不住色。不住非色。不住亦色亦非色。不住非色非非色。此中略第三句及四句非色两字也。以色即空故不住色。以空即色故不住非色。以色空无二而二故不住亦色亦非色。以色空二而无二故不住非色非非色。次例四阴。非非住上言不住。今言非不住。只以不住为住。住无所住。金刚亦云。应无所住而生其心也。何以故者。三征意云。何故言住又言不住也。非色如下。四释。非色如故不可定言住色。非非色如故不可定言住非色也。世谛故下。二明俗则有化。文四。初明二缘故见有众生可化。二结成上无众生义。三明邪正二见俱是见。四结成正见。今初。言世谛者。谛有三种。一色谛。二心谛。三空谛也。三假者。谓法假受假名假也。此中三假。非成实中所明。以无三藏故也。名见众生者。以世谛及三假故有众生可化也。一切生性实故者。二结成上真谛无众生义。一切众生即涅槃相。不复更灭故云实也。乃至诸佛下。三明邪正二见俱是见。三乘声闻缘觉菩萨也。七贤谓七方便也。八圣谓四果四向也。六十二见。释者不同。且依大论。于五阴上皆作四句。于色阴云过去色神及世间常是事实余妄语。无常等三句亦然。余阴亦如是成二十。现在有边无边等。历五阴上有二十。死后如去不如去等。亦有二十成六十。是神与身一。神与身异。成六十二见云云。大王若以名名见下。四结成正见。若知诸法但有假名。名之为见。非同世人见一切法也云云。白佛言下。第二明观照般若。文二。先问后答。问意云。有法既非是大乘。云何照此从上非非见一切法文。而生此难也。大王摩诃衍下。二答。文二。先略后广。初答意云。大乘见者见法非法。以色等法空故也。法若非非法下。二广答释。文二。初正广释。二明能观之智双照空有。初文二。先明法空性空。次历法明空。今初。云法若非非法。是名法空也。法性空者。性本若不空。不可令其得空。以性本自空故。诸法皆空也。色受想行下。二历法明空。文二。先正明。后释成空义。今初。约六门明空。大论云。五阴空是果报空。十二入空是受用空。十八界空是性别空。以所病不同说斯三种。为疑心数者说于五阴。为疑色者说十二入。为疑色心等者说十八界。六大名遍到空。阿含云。六王诤大。地云我能载。水云能漂润。火云能烧照。风云能生动。空云能容受。识云若无我者色则败坏。五虽大而识为主。故云四大围空识居其中也。四谛是境空。因缘是义空云云。是法下二释成空义。文二。初就识阴。次例四蕴及诸法。初文四。一标宗。二类释。三征诘。四释通。今初。以色法中有五义故空。即生即住即灭者。诸小乘师或云。生前住次灭后。或云。生住同时。皆不免难。何者。若云生前住次灭后。则生时无住。以生前故。若无住者云何有生。以先无住。住于此生。生不得住则无生也。若住前无生则亦无住。以无因故。若生前有住则生住同时。若生灭已方有住者。住非生有。此计异之过也。若生住同时则因果一体生死同相。此计一之失。今云。即生即住即灭者。不同二说。以诸法体念念迁流无有暂止。亦是生时即住时灭时。如疾炎过锋奔缘经刃不已则来无暂住时。故净名云。汝今即时亦生亦老亦灭也。即有即空者。色性自空。非色坏故空也。刹那刹那下。二类释。明念念皆空同上五也。刹那者极短时也。何以故者。三征诘。意云。生灭相违。云何言即生即住即灭等云云。九十刹那下。四释通。以九十小刹那为一大念。一念中一刹那。复有九百生灭。是故生时即有住灭也。又九十刹那为一念。一念中一刹那。经九百生灭。一念有九十刹那。合有八万一千生灭。以生灭摄刹那刹那摄一念。如是心法不可得。此明心空。以四大分诸根。诸根不可得。以四微分四大。四大不可得。以粗微分四微。四微不可得。以极微分粗微。粗微不可得。推色至于极微。穷心尽于生灭。色尽心穷豁然无住。无住之住不可名之。强是为空。即护三藏佛果也。若见色色空见心心空。无得无住。此护通佛果也。若见色心二法。而一而异。广大如法界。究竟若虚空。函盖相称。此护别佛果也。若见色心二法本来空寂。不动不住不生不灭。此护圆佛果也云云。乃至色下。第二类释。四阴及诸法。亦即生即灭即有即空也云云。以般若波罗蜜空故下。第二明能观之智双照空有。文二。先明观照。次明得失。初更二。一照空。二照有。初则无相后是有相。无相者非但无所照。亦无能照照无所照也。大品经中名为真实般若。有相则接别凡圣无量教门。大品经中名相似般若也照空文中更为二别。初明照相以般若智中无毫厘实法故。照一切法空。不见缘者。十二因缘空。不见谛者四谛法空。乃至一切法空者。六大法等空也云云。言不见者。观诸法空故言不见。非谓不照名为不见。故经云。非见及见名一切真实法也云云。内空下二。明空之分齐。分齐有十二种。大论有十八空。论问云。若少则应一空。若多则应无量。何乃十八。龙树答云。若略则事不周。广则事繁难悟。如服药少则病不差。多则更增疾。今说空亦如是。少说则不能破邪见。多说则近滋广。此经随时治病不多不少。唯十二也。内空者。谓内六入无神我。外空者。外六尘无我所。内外空者。根尘合观。无我我所。有为空者。色心和合生阴界入等。皆无所有。无为空者。虚空数灭非数灭空也。无始空者。外道以冥初为始。破此见故名无始空。性空者。诸法本无。惑者计有。乃至执言如来性等决定是有。为破此见故言性空。故经云。眼空无我无我所。何以故。性自尔故。乃至意亦如是。又华严云。观眼无生无自性。识空寂灭无所有也。第一义空者。本空世谛。世谛不有。此亦是空。般若波罗蜜空者。大经云。大空者是般若空。大论云。十方俱空名大空也。因空者。六度等空。果空者。菩提涅槃空。空空者。大论云。以诸空破内外等法。复以此空破诸空。是名空空。又以空破有。有者云空。若执空为是。须以此空空破也。但法集故有下二明照有。文三。初三假门明有。如上说。因集故有下。二四谛门明有。因集是生死因即集谛。果集是生死果即苦谛。十行即道谛。从十信心乃至十地各有十种行门也。佛果是涅槃即灭谛也。乃至六道一切有者。三约六道二十五有等明有。云云。善男子若有菩萨下。第二明得失。文二。初明邪观是失也。二明正观是得也。今初。若菩萨发心行学般若。见有法有众生我人知见者。世间凡夫无异也。于诸法而不动下。二明正观。文二。一明行。二明位。今初。言不动者。即色是空非析色也。不到者。大品云。平等之法一切圣人所不能到。须菩提白佛言。乃可余圣不到。佛何故不到。佛言乃至佛亦不到。何以故。佛即平等。平等即佛。佛与平等无二故不到也。不灭者。空即是色也。无相者。色空空色皆无相也。无无相者。无相亦无也。下例诸法云云。是即初地下。二明位。文二。初明正观。后示说处。初文三。一位二名三用。今初也。言一念者。谓从第十回向。以般若慧一念之中即有初地。是时具足八万四千度也。依贤劫经。始从光耀度终至分布舍利度。合有三百五十功德门。一一各修六度。即二千一百。复将二千一百对十法。谓四大六衰。又对十善。一一皆有二千一百。即二万一千。又将二万一千对四众生。多贪多嗔多痴三毒等分。各有二万一千。合之即有八万四千也云云。即载名下。二就名明正观。有本云。即能运名摩诃衍。载运义同也。约体则是般若。约用即是大乘。即灭为金刚下。三约用。能灭烦恼如金刚破物。谓第十地末后一念也。能离散乱故名定。此中一行具无量门也。如光赞下。二示说处也。大王是经下。第三赞文字般若。文五。一明多佛共说。二举喻。三格量。四举况。五明信解相。今初也。释论云。一字曰字。二字曰名。二字不合不得为名。若合说者始得为名。四字等名句。句下所诠名味。于恒河下。二举喻。百亿须弥百亿日月铁围大海等。是一大千界。如河中沙一沙是一世界。满中七宝以施众生。及得四果也。此中有财法二施意。但文似隐也云云。不如下。三格量。无漏之心起一念信。胜前二施。何况解一句者。四举况。信但不谤。解能利他。则信浅解深。此约钝根生。若如法华云汝舍利弗尚于此经以信得入者。此乃即信是解。约利根说也。句非句下。五明信解相。文三。一明文空。二明文义俱空。三明人法俱空。今初也。句是有。非句是无。非非句是非有非无。非有非前有句。非无非前无句。又句即文字也。非句即文字之性离也。非非句非前文字及性离之见也云云。般若非句句非般若者。二明文义俱空。般若非句是义空。句非般若是文空。以即文非般若即般若非文。离文无般若离般若无文。文中无般若般若中无文。如是互求不可得故即自空也。又文及般若自他共离。求不可得故空也。般若亦非菩萨下。三明人法俱空。文中亦合明人空。但文略故也。自为二别。一约因位辨法空。二约果位辨法空。初文三。今初标也。般若是法。菩萨是人。般若中求菩萨不可得。即是法空。何以故者。二征也。十地下。三释。若约通教。即三乘共行十地说始住终。若约别教。即菩萨十地明始住终也。亦非萨婆若下。第二约果辨法空。梵云萨婆若。此翻一切种智。一切种智即佛果也。佛果亦空。故云亦非萨婆若也。摩诃衍是乘。能乘人既空。所乘之法亦空也云云。大王若菩萨下。第二依教发观。文二。初明邪观。二明正观。今初。见境者见实相般若也。见智者见观照般若也。见说见受见文字般若也。如是执见。是凡夫颠倒妄想非圣见也。又见境谓见尘。见智谓见识。见说见受谓见人。妄执宛然非圣见也。见三界下。第二明正观也。文二。初约染净因果以明空相。二约无听说以辨空相。初文二。初明生死空。后辨佛果空。前更二。初正明生死空。后释空所由。初文二。一明正使空。二明习气空。初文二。一明分段生死。后明变易生死。初更三。今初。明果空也。三界是器世间。众生是假名世间。果报是五阴世间。谓三界依正也。六种起下。二明业空。以六识取六尘。起诸烦恼贪著五欲。展转无量蕴积含藏。名之为藏。无自性故名之为空云云。三界空下。三明烦恼空。三界之本一念痴心。闇于前境名曰无明。有此无明即生三界。无明如地能生万物故名本也。三地九生下。二明变易生死空。有人言。三地者。一见地。从十回向至三地。二修地。从四地至七地。三究竟地。从八地至十地。此别接通意也。九生灭者。前三地中各有始住终。云九生灭也。又变易生死三界中。各有三种意生身。三界名三地。各有三种意生身生灭。名九生灭也。从初地至五地。名三昧乐意生身。六七二地名觉法自性意生身。八地已上名无作行意生身。此通别教意生也。余无明习者。上明五住正使。此第二明习气空也。金刚菩萨下。二释空所由。由此菩萨得理尽三昧故。一种生死烦恼业等皆空。所言惑者。谓迷妄之心造生死业。不达心源名之为惑。即是烦恼。果者即正报。果有生灭故得名空。有果空者。即三界依报空故。又果空者。谓变易生死空。因空者。谓三界业烦恼等空也。理尽三昧者。谓菩萨得此三昧。达理尽源极无明本故。名理尽三昧也云云。萨婆若下。二明佛果空。文三。今初。明智断空。萨婆若亦空者。是智空。灭果空者。是断空。或前已空者。是正因佛性空。佛性本自空。非推之使空故言或前已空也。佛得三无为下。二明无为空。智缘灭者。观心佛正观心灭于烦恼。名智缘灭。非智缘灭者。谓正因佛性。性本自净无烦恼垢。不劳观行而灭惑也。虚空者无色现处是也。萨婆若下。三结果空也云云。善男子下。第二约无听说以明空相也。文中法喻合。可见。听说如虚空者。大品云。听如幻人。听说如幻人说。故无听说。净名云。夫法说者无说无示。其听法者无闻无得。法同法性者。净名云。法同法性入诸法故。以此例诸故皆如也。大王菩萨下。第二总结。先结能护体也。护般若下。二结能护用云云。佛说下。第二明时众得益。文二。先时次益。法眼净者。谓初地已上见中法。非小乘中法眼也。性地者。谓三乘共行十地。略九举一也。信地者。即四不坏信十信菩萨是也。大空大行。即别教初地圆教。初住已上皆名大空大行也云云。问佛说般若。何故得益不同。答法华经云。一地所生一雨所润。根茎大小差别自殊。如其种性各得生长。今说般若亦复如是。虽说一法得益自差也。

　　菩萨教化品第三

　　初三品明内护中。今当第二释护十地行。即是明利他答第二问也。言教化品者。菩萨以利物为德。教诸众生离一切恶。化诸众生修一切善。又佛将此法教化众生。得成菩萨。故云教化品。又以此法化诸国王。令识般若故也云云。品文二。一发问。二佛答。今初也。文有二意。一揲前品中护十地行菩萨。即能护人也。次云何行可行等者。正是问辞。一问菩萨自利行法。二问利他行。三问所化众生之相云云。又初问自利依何修行。故以五忍答之。次问利他依何位行。故以十地行答之。后问何相众生可化。故以幻身见幻化众生而教化之。又此经说通自他。而就他说为正。故文多利他行。故译者亦以教化标目。佛言大王下。二佛答。文二。初答前二问。次答第三问。前文三。初正答二问。次以偈赞佛。后如来述成。初文更二。一正答前问兼利他。二正答后问兼自利。前文更三。初略答。二广答。后总结。略答复三。初标数者。准下结诸佛菩萨本所修行。今随问而答。故但云是菩萨法耳。二伏忍下列名也。地前三贤未得无漏未能证。但能伏不能断。故为伏忍智也。以有智故能伏烦恼。初地二地三地得无漏信名信忍。四五六地趣向无生名顺忍。七八九地诸念不生名无生忍。十一二地得菩萨果名寂灭忍。以初地得无漏信。此别教意也。七地得无生忍。即别接通意也。然此五忍诸经不同。若依本业璎珞云六性。一习种性。二性种性。三道种性。四圣种性。五等觉性。六妙觉性。即是十住十行十回向十地等觉妙觉也。亦名四十二贤圣云云。名为诸佛下。三总结也。善男子下。第二广释五忍即为五别。初伏忍中三贤不同即为三别。先释十住文为五别。一明方便。二明入位。三显力用。四释超过。五成圣因。今初。言发想信者。十信之中未入十住。不见道理。但能想信。想信若成即入十住。言恒沙者发心者多也。如大经云。如庵罗树花多果少。如大鱼母胎子。虽无量成就者少。此言众生欲求宝渚。至于中路咸悉退还也。于三宝中下。二明入位。于三宝田中生此十心也。善顺故信不退名进。决断名慧。不动名定。能舍名施。防护名戒。不失名护。上求曰愿。至菩提名回向。是为菩萨下。三明力用。以十住菩提作铜轮王。王南西二方。名少分化众生也。已超过二乘下。四释超过。此圆教大乘十信则与二乘齐。十住则断无明过二乘地也云云。言一切善者。十信名善。故下经云。十善菩萨发大心长别三界苦轮海。言超过二乘。即声闻缘觉。一切善地。即十信菩萨也。一切诸佛下。五成圣因。十心是因。诸佛菩萨是缘。因缘和合故成圣胎也。即以中道一心三观为种子。断一品无明即能见佛性。故成圣胎也。次第起干慧下。第二明十行。有本云复次善男子。今且依次第解也。文四。一明位。二辨体。三明化他。四释离患。今初明位。即三忍中第二忍也。前下伏忍即是闻慧。今中伏忍即是思慧。言干慧者无定水也。故云是思慧耳。经千字者非。璎珞中有六性。亦名六慧。言六性者。即习种性种道种圣种等觉妙觉等也。言六慧者。谓闻思修无相照寂寂照等也。习已成性名种性。有十心者总标其数也。所谓四意止下。二辨体。文三。今初明四念处。意止者。谓以智慧令心止住。意即心王也。身受心法者。明所观之境也。苦无常等明能观之体也。观身不净能除净倒。观受是苦能除乐倒。观心无常能灭常倒。观法无我能除我倒也。三意止下。二明三善根。以慈故无嗔。施故无贪。慧故无痴也。三意止下。三明三世忍。心缘过去无明及行名因忍。现在五果及现在三因。名因果忍。未来两果名为果忍。又于一切法。皆有此三。如种子但因。如菰瓠亦因亦果。能作果等是因。结实成种是果。种等但果非因。此约一时三世论也。是菩萨亦能下。三明化他也。已能过下。四明离患。文中先明离内患。即我人知见等也。及外道下。次明离外患也。复有十下。第三明十回向。有本云。复次善男子。修行上伏忍。进入平等道。名为道种性地。文有四。今初标位也。谓欲入初地能与圣道为因性。故名道种性。所谓观色下。二出体。文三。初明五忍。中初列五阴。是所观法。得戒下。是能观智。由观色阴便得戒忍。以作无作戒皆色阴也。准此经文。作无作戒皆是色摄。观识阴故得知见忍。以了别识与知见文类相似也。观想阴得定忍。以从倒想能入于定。如无色界天由想故成。观受阴得慧忍。以依受故立四禅天。由于禅故能发智慧。观行阴得解脱忍。以行无常故得解脱忍。问何故色下而说识。答四阴皆心为主。由识分别于色。由色故识方能行。相生义便如此说云云。观三界下。二明三忍。以观三界苦果空故得空忍。观三界因空故得无愿忍。以烦恼业为集谛故也。观三界因果空故得无相忍。证因果空成无相观也。二谛虚实下。三明二忍。以观俗谛是有为法得无常忍。观真谛是无为法故得无生忍。无常忍即小乘藏教。无生忍即大乘通教也。出体竟。是菩萨十坚心下。三明摄化。以道种性菩萨作金轮王。化四天下也。又十坚心者。即结上五三二忍成十坚也。生一切众生善根者。四明胜用也。伏忍三品竟云云。

　　仁王护国般若经疏卷第三



　　仁王护国般若经疏卷第四

　　　　天台智者大师说　门人灌顶记
　　又信忍菩萨下。第二明信忍。文四。今初标名配位。言信忍者。以无漏信三宝等故名信。言善达明中行者。配位。如下经说。善觉初地菩萨。证人法二空故名善觉也。达即离达。谓二地菩萨。离破戒垢达真俗理故名离达。明即明慧。谓三地菩萨智慧光明照诸法故故名明慧。五阴假人于中修行名中行者。下经云道行人。此道成人名行人。断三界下。二明离障。以色烦恼粗故。于此三地而断云云。能化百佛下。三明摄化。三等差别配对三地可解。问信有几种。答略有三种。一想信。轻毛菩萨十信是。二久信。三贤菩萨是。三证信。初二三地是也云云。常以十五心下。四明发行种子。四摄者。布施爱语利益同事。四无量者。慈悲喜舍。四弘誓愿者。璎珞经云。愿一切众生度苦断集证灭修道。名四愿也。乃至成佛。从于初地用此十五心为根本云云。顺忍菩萨下地三明顺忍。文三。今初标名位。顺无生忍观而未正得。故名顺忍。见胜现法者。即是位也。见谓顺忍下品见理道品分明。即第四焰地。胜即中品第五难胜地。难胜有二义。一教化众生。二不从烦恼。于二事得胜名难胜地。见法即第六现前地。因缘观解现前故也。能断三界心等烦恼缚者。二明除障。前断色烦恼。此断心烦恼。又前断见惑。此断思惑。故言心也。故现一身下。三明摄化。前信忍明化身。故云现百身千身万身。今顺忍明实身。故云现一身于十方佛土化众生也。问云何一身现于多土。答不思议力神通变化令众见也。又无生忍菩萨下。第四明无生忍。文三。今初标名位。谓以自他共无因。求色心二法不可得。于此得智名无生忍。所谓远不动观慧者。此配位也。远即第七远行地。能至有功用心后边故。不动即第八不动地。有相烦恼不能动故。观慧即第九善慧地。四无碍解化众生故。亦能断三界心色等烦恼。习者二明除障。前各断一重。今双断正习也。故现不可说下。三明摄化分齐云云。复次寂灭忍下。第五辨寂灭忍。文四。初标名位三。一标名者。前之四忍未尽法源。今之一忍寂诸心色灭于想习名寂灭忍云云。佛与菩萨下。二明证用。金刚是喻。三昧是定。有以烦恼如金刚。以其坚靳不可即断。非佛智力无能断者。如经中龟甲羊角所能破者。是此义也。有以智慧如金刚。能破烦恼不为彼损。亦大经中。如金刚宝瓶无嘶破声。是其义也。今佛与十地菩萨同用寂灭忍。入金刚三昧也云云。下忍中行下。三配位。下忍即法云。上忍即佛也。萨婆若此云一切智。又无碍道因位摄故名下忍。解脱道果摄故名上忍。又法云与佛同入金刚三昧。前心名菩萨后心名佛。无有中间故。但上下。全之四忍俱是因位故有三品。问诸经有等觉。何故此中不立。答若依余经即合有三品。下品十地。中品等觉。上品妙觉。今般若附通不同别教。故但论法云即及佛地。故大品云。十地菩萨当知如佛。如者未是义。大经亦云。十地菩萨见性未了。此皆通教意也云云。共观第一义谛下。第二辨除障。文三。初明所观之境。同观真谛而明昧不同。如大经云。如十地菩萨闻见佛性。诸佛如来眼见佛性。又十地菩萨名有上士。佛名无上士。又菩萨如十四夜月。佛如十五夜月等云云。断三界心习者。二正辨除障。前无生忍中双断心色粗习。今此忍中。永断心法细习也。无明尽相下。三明二道差别之相。无明尽相为金刚者。此无碍道也。言尽相者未尽之义。如烟是火相而未是火。金刚喻定。是尽无明之相而无明未尽。问若无明未尽应是烦恼。何故前文。佛与菩萨同入此定。答无明之性即是于明。如灯生时即同灭时。只以一念无明心变为明。微明即菩萨。大明即佛也。尽相无相为萨婆若者。此解脱道。前金刚下定。但尽色心粗细之相。不得名一切智。今佛地非但尽相亦尽无相。故得名一切智。可谓缘观双冥境智俱寂也。超度世谛下。第三约谛辨异。三贤多住世谛十地多住真谛。真谛即无。世谛即有。超世谛故非有。超真谛故非无。非有非无即萨云若。问萨婆若萨云若有何差别。答有二说。一云同。二云异。同者彼此无殊。异者萨婆若是一切智。萨云若一切种智。今谓。说五忍文寂灭忍中既唯分二品。不应更有萨婆若萨。云若之别。复说即有密明等觉之义。即于寂灭忍中有上中下。下即十地。中一切智。上一切种智。若依经超度二谛外为第十一地萨云若者。即依前释云云。无缘大悲下。四明摄化分齐。文二。今初略者。一切众生在于三界。佛以大悲而济拔之。法华云。诸子游戏来入此宅。长行即云。长者惊入火宅。净名云。菩萨病者从大悲起。皆此意也。大悲是能化心。众生是所化境。萨婆若是能化体。大悲有三。一众生缘悲。外道亦有。二法缘悲。二乘亦有。三无缘悲。唯佛独有。善男子下第二依宗广释。文三。初约正理三界者欲色无色等三也。藏者能含六道四生也。果者分段报果也。报者苦乐等报也。二十二根者。眼等六根苦乐忧喜舍五成十一根。男女命三信进念定慧等五成十九根。未知根欲知根知已根成二十二根。二十一根不出分段三界。知已根不出变易三界。诸佛三身亦不出三界者。以法身即应化也。大经云。今我此身即是法身。法华云。常在灵鹫山及余诸住处。普贤观云。释迦牟尼名毗卢遮那遍一切处。华严云。亦名释迦亦名舍那等。既知三身即一身。亦须知界外即界内也。三界外无众生下。二明听说。说云界外有众生可化者。此外道说。非佛说也。问界外实无众生耶。答圣教不同。有无异说。此经则云界外无众生。余经则有。法华云。余国作佛三百由旬外权置化城。净名云。上方界分度如四十二恒佛土。有佛名香积。若界外无人。岂容三界内。上方更有尔许佛土耶。故知亦有。问此经云无。余经云有。如何会通答此经云无。无变易众生。余经云有。有变易众生。故大论云。声闻生界外白银世界无烦恼名。只约无烦恼即云无众生。而声闻无明未断。岂实无耶。此文正是通教意。偏论界内烦恼众生也。卫世师外道说有六谛。大有经是其一谛。彼经说云。此三界外别有世界。若言三界外别有众生。同彼外道说也。实理而论。若言界外有众生。即同外道。若言无即同二乘。诸佛菩萨见者。即不有不无。不有不无即非如非异。非如非异即不如三界见于三界。如斯等事法华中佛方显了说也。大王我常下。第三引昔证今。我昔常说。断三界烦恼果报尽名为佛。岂于三界外别有众生耶。自性清净名萨云若性者。即正因佛性一切众生佛及菩萨同共有此。岂于三界外而更别有众生可化也。众生本业下。第三总结。文二。初总结五忍。众生本业即烦恼。诸佛菩萨未成道时。亦有烦恼。由烦恼故修诸功德智慧。今得成佛。佛本烦恼与今众生无异。故名为本。五忍中十四忍具足者。二结广略。略即五忍。广即十四。谓三贤是三十地及佛地成十四也。上来答前问兼利他竟。白佛言下。第二答后问兼自利。文二。先问后答。今初揲前问。是故更重申。十地是菩萨本业。菩萨于生死菩提无染名本业清净。以净法教化众生。不同凡夫二乘杂烦恼法化众生也。问杂烦恼化众生有何失。答自既有缚。岂能化他凡夫。则师既堕弟亦随堕。二乘则谤佛败法。于诸众生而起怨心。岂成利益耶。佛言从一地下。二答。文二。先略后广。初又三。初明净业所依。谓从欢喜乃至法云。问何故但说十地。答地前三贤。贤而非圣不名本业清净。妙觉一地妙果已圆。故于因中举十地。答自所行下。简二行。一自行处即十地境。二佛行处谓妙觉地境。前十地但行自所行处。后金刚心通行二处。故下文云。得理尽三昧同佛行处。又璎珞云。佛子菩萨尔时住大寂门。乃至过十地外与佛同坐也。一切知见故者。三释成清净。以佛五眼方能见一切法。以佛三智方能知一切法也。本业者下。第二广答。文三。初标次释后结。今初。可解。若菩萨住下。二释十地为十。今初释善觉地。文五。今初明土宽狭。言住百佛国者。国土有三。一说法土。百亿日月化小乘。二神通土。亿亿日月化中乘。三智慧土。无量世界化菩萨。今言百佛国土者。说法土也。作阎浮提四天王者。二配位。化于四王中。作南方增长天王。以阎浮提胜于余方。有佛出此处故。又次第作四天王。依十地经。初地菩萨作阎浮铁轮王。不言四天王。璎珞云。修行一劫二劫三劫。十信善者有三品。上品善铁轮王。化一天下。中品善粟散王。下品善人中王。十住铜轮王。十行银轮王。十向金轮王。初地已上琉璃轮王。十地经初地作铁轮王。此别教意也。璎珞及此经。十善作铁轮王圆教意也。修百法门者。三显法门也。即自利行。于十善中一一更明十善故言百法门。二谛平等心者。四释地中别行也。即俗即真故言平等。化一切众生者。五释地中通行也。地地皆用化生为行。已下九地文句类此可解。住千佛下。二释离达地。忉利天此云三十三天也。地经云。二地作金光王。璎珞与此经同。千法门者。于前十善中一一各行百善也云云。住十万下。三释发光地。地经作忉利天王。璎珞同此。住百亿下四释炎慧地。地经作炎摩天王。璎珞同此作兜率天王。道品即三十七道品也。住千亿下。五释难胜地。二谛者真俗也。四谛者苦集灭道也。八谛者有作四无作四也。又苦空无常无我及常乐我净处八也。地经作兜率天王。璎珞同此作化乐天王。住十万亿下。六释现前地。地经作化乐天王。璎珞同此作他化天王。住百万亿下。七释远行地。地经作他化天至。璎珞经云梵王。常以二智化众生也。住百万微尘下。八释等观地。地经作梵天王王一千界。璎珞云梵师子璎珞光光天王。双照真俗不相违名为方便智。于入观中能发神通名神通智。住百万亿下。九释善慧地。地经作梵王王二千界。璎珞经作净天王。住不可说下。十释法云地。地经作大自在天王王三千界。璎珞作大净居天王。大自在大净居大净天皆同也。学行已满名理尽三昧。唯有一行是如来行。所谓大般涅槃菩萨亦得名同佛行处。无明是三界之本。此惑已尽即三界原尽也。是故一切下。第三结。文二。先结菩萨业。若十方下。二结如来业。又是答释妙觉地也。尔时百万下。大章第二月光偈赞。文三。一时众供养。二月光赞佛。三大众得益。初又二。初财供养佛。合掌下。次法供养云云。今于佛前下。二月光正赞。文二。一明赞处。世尊导师下。二正发言赞。偈者竭也。摄义竭尽故名为偈。四句为偈。句有三四五七等差别。若梵天以三十二字为首卢偈。即以八字为句也云云。五十九行大分为三。初六行总颂上义。二四十五行别颂十四忍。三八行总结颂五忍。初人三。前三行叹别相三宝。次两行叹五忍。后一行叹一体三宝。初文三。佛法僧差别也。众生及器二世间俱尊名世尊。引导匠成名导师。导师不同。有世间导师出世导师。出世中有拙度巧度次第度一心度等。金刚体叹法身也。心行下。二两句叹法宝。净名云心净已度诸禅定。此中云寂灭。净名云。三转法轮于大千其轮本来常清净。此中云心行寂灭转法轮。一句包之义理不失。又初句叹佛身业。次句叹心业。次句叹口业。又佛五事具足。一世尊威德具足。二导师智慧具足。三金刚体法身具足。四心行寂灭解脱具足。五转法轮化他具足云云。捷疾应机名辨。八音者。梵摩喻经云。一最好声。二易了声。三调和声。四柔软声。五不误声。六不女声。七尊重声。八深远声。洪者大也。时众下。三叹僧宝。文中。总前大众天无出家法。今言出家者。约心说也。三乘共行十地。故云成比丘众菩萨行也。又人身出家成比丘众。天心出家行菩萨行也。五忍功德下。二别叹五忍。三贤十圣是因位名忍中行。佛居果地穷原尽理名能尽原。又十四皆云正士者。即四十一地也。十地为十。住行向及等觉名为四。成十四大士。圆教十四圣人。皆以一心三观谛了诸法名忍中行。毗卢遮那众行休息名能尽原云云。佛众法海下一行。三叹一体三宝。佛是佛宝众是僧宝法是法宝。包含如海蕴积如藏。故无量功德摄在其中也。十善菩萨下。第二别颂十四忍。文五。初九行颂伏忍。二十行颂信忍。三八行颂顺忍。四十行颂无生忍。五八行颂寂灭忍。初文二。前两行颂伏忍方便即十信也。复有七行颂伏忍功德。即三贤也。初文二。先一行明离过。次一行明摄位。今初。古人云。十信菩萨由发大心求出三界。虽未能出。已能远离恶道等苦。故言长别。今则不然。若别教十信是外凡。未能暂离。岂能长别。若圆教十信断三界惑。至十住初。即断界外无明等惑。以其但断三界四住与罗汉齐。长别苦海。与二乘人同生方便有余土。若罗汉支佛。于彼土遇余佛为说法华经。即成菩萨进断无明。若十信菩萨纵未闻法华。亦能渐次自断无明。岂以不生恶道便是长别苦海。问此十信。与别教中何位相似。答夺而论之。别教地前次第修证。十住修从假入空观。十行修从空入假观。十回向修中道正观。圆教十信即能圆修三观。不可论同。与而言之。即别教十回向齐。问与前二教何位齐。答夺而论之。藏通二教巧拙虽异。但见于空不见不空。未识中道。圆教十信具修三观。与前二教不可格量。与而为论。圆教十信藏通佛与二乘俱断见思。即与藏通等佛地齐也。所言大信者。谓誓愿大度生大说法大慈悲喜舍大也。区分各别名界。三苦八苦八万四千苦名苦。回转不息如轮。沉浮出没如海云云。中下品善下。二明摄位。修行十善必具三心。中下二心为粟散王。小王众多犹如粟散。上品心行十善为铁轮王。王阎浮提。其铁轮宝广一俱卢舍云云。若璎珞上品铁轮。中品粟散。下品人王云云。习种铜轮下。第二伏忍上中下功德文二。初两行别叹三品。为三轮王。次五行总叹三品。今初。十住菩萨习种性人。作铜轮王王二天下。其铜轮宝广二俱卢舍。十行菩萨性种性人。作银轮王王三天下。其银轮宝广三俱卢舍。十回向菩萨道种性人。作金轮王王四天下。其金轮宝广四俱卢舍。七宝者。女宝．珠宝．轮宝．主兵宝．主藏臣宝．象宝．马宝等也。伏忍圣胎下。二总叹三品。文二。初一行列三十心。与十圣作胎故名圣胎。三十人总标数。十住下别列。经作信字。有人云。信即十信止则十住坚则十行。此恐与经文义理相违。有人云。信即十住止则十行坚则十回向。此则得义违文。今谓住信相似。传写者谬。应作住字读之。三世诸佛下。二正叹功德。文四。初叹伏忍能生诸佛。以伏忍为入道之初门菩提之关键。谁人出不由户。故三世诸佛由此而生。一切菩萨下。罗叹伏忍能生菩萨。大海有本。所谓众流。众流之本必有涓滴。菩萨之行本乎伏忍。伏忍成立由于信心。若能发信心。入圆十住即断无明。无明盘礴非一心三观所不能断。能断之智从十信生。故佛叹云信心难也。若得信心下。三明功能。若得圆信心必不退转。即得入于初地之道。此中经文包含两教。若约别教。即从十信渐进不退登于欢喜。若是圆教十信心菩萨即不退转便登初住。圆教初住即别教初地。故华严及下经文亦以十住为十地也。必不退者。圆教十信必不退堕凡夫二乘及于三界。问本业璎珞说十住中。第六住正观现前。值佛菩萨善知识所护。则出七住常不退转。七住以前名为退分。如佛初会有八万人退。如净目天子法才王子舍利弗等。欲入七住值恶因缘退落凡夫不善恶中作大邪见。今此经中不言退者何耶。答人心如面各各不同。大圣随机故亦差别。有说十行菩萨性种人。犹退堕地狱。又初阿僧祇劫犹退堕者。即入回向人亦有退堕。璎珞第一说十住第七名住不退。七住已前即有退义。约教而断。初阿僧祇退者三藏意。十行退者通意。十回向退者别意。十信退者圆意。今云信心不退进入初住之地。即圆义也。教化众生下。四明利他。上句明化他之行。教化众生令常觉悟必不退转。下句结叹初心也。大经云。发心毕竟二不别。如是二心前心难。般若云。能生一念净信。于无量佛而种善根。法华云。于无量劫行五波罗蜜。不如闻佛寿命生信等。皆斯义也。善觉菩萨下。第二颂信忍功德。文二。先颂三品。后后叹。初文三。一四行颂初地下忍。次两行颂一地中忍。后两行颂三地上忍。初文二。初一行半叹作王功能。俗如幻有真如幻无。心虽非实不无于幻。于幻宛然故云双照。真俗空故故云平等。始登一乘下。二两行半明入地功德。以一心三智住于谛理名住。能生诸德名地。地即别教初欢喜地。住即圆教初欢喜住也。于一心中即修三观。万德万行并在其中。华首经云。一切德并在初发心中。即其义也。于第一义而不动者。别教则十回向菩萨修中道正观未证故有动。至初地证得则无动。圆教则十信。修一心三观犹有动。初住证得方无动也。离达开士下。二两行颂信忍中品。离达者。离破戒垢通达三观。别教二地圆教二住。开士者开空法道也。大士正士开士等。并一义也。忉利明王位。现形明化。无缘等明智。世谛无法可缘。真谛无法可相。无缘无相即是中道第一义谛。无无者。一无无缘。一无无相。此二俱无。云何有生。故云无生。既真无生。何得有照。云何无二照。照无所照不二故也。明慧空照下。三两行颂信忍上品。别则三地达人法二空得忍成就名空照。圆则三住即空即假即中名空照也。应形下明化也。忍心下明智。三谛即一谛。三心即一心。故云无二。即有即空故云出有入无。即空即有故云变化生也。善觉离明下。第二总结信忍。能灭三界色烦恼。即色是空。还观三界身口色。即空是色。法性第一无遗照。无非中道也。有本作唯照。非经意也。炎慧下。第三颂顺忍。文二。前六行正颂。后两行总结。初文三。初两行颂下品。次两行颂中品。后两行颂上品。初中炎慧妙光等者。即别教四地菩萨得精进波罗蜜成就。圆教即四住菩萨于三观精进。缘寂即实智。照空有即权智也。胜慧下。次颂中品忍。别教五地菩萨入深禅定得于胜慧。圆教五住菩萨也。空空谛观无二即动是寂。变化六道即寂是动也。法现下。三颂上忍。别教六地菩萨得般若圆满。故云法现等。圆教六住中无二无照等即寂也。智光普照即动也。焰胜法现下。二两行总结。焰即前四地。胜即五地。法现即六地。此三菩萨得中道观不起有无二相。以正观水洗无明垢也。空慧等者。即色心俱空也。还观等者。即色心俱假也。远达无生下。第四颂无生忍。一颂为三。前五行颂七地下忍。次三行颂八地中忍。后两行颂九地上忍。初文二。初释行相。二断惑分齐。今初。远达无生。大品云。七地深入无生。深入远达义相似也。不同六地证有间断。至法之源故云深入。深入即远行地。邻近第八地。故复云远行。远行地即远达也。常万亿等者。明化用。略举大数故云万亿。未度下明损生。未度报身者分段身是也。尽此一身即入变易故。智论云。七地菩萨未舍肉身。又二十一生中。未度末后一生也。双观二谛故云等观。又色心二法无差别相。故云等观。别教七地犹有功用。进入八地无功用心。中道法流至萨婆若海。此别接通意也。始入无缘金刚忍。则不受三界分段身。此乃预说八地已上功德。以其必能致此胜神。不久的得故先说也。亦犹教声闻人先叹当果矣。中道第一义谛。对真俗即是第三。一中一切中故云无二照。从初地至七地。各有下中上三品。三七即二十一。生生之中皆观诸法空寂。以此为行也。三界爱习下。二明断惑分齐。七地菩萨断现行。此断习气。如十地经云。此远行地不名有烦恼者。一切烦恼不行故。贪求如来智者未满足故不名有烦恼。此经亦尔。爱佛智者习未断故。故名顺道定。谛谓审实。以前六地但断烦恼未断无明习气。今第七地烦恼粗重。早已断尽。故能谛了。未断无明习也。爱谓痴爱。由痴爱故受生死身。故净名云。从痴有爱则我病生。今七地中永已断故。等观下三行。颂无生中品忍。即八地菩萨也。此句标名举位。变生法身者。七地分段报身。已舍变彼分段得变易法身。故云变生。证法性理以成此身。故云法身。八百恒土下明胜用。道前为过去道中为现在道后为未来。返照者。照过去七地已前事。乐虚者缘现在事。无尽原者照未来事。七地虽得无二之照。以其初证不明寂。然今至八地心更纯熟故常寂然也。慧光开士下。二颂无生上品忍。即九地善慧菩萨也。常在无为等者。即动寂齐行也。灌顶菩萨下。第五八行颂寂灭忍。文二。前五行颂下品。后三行颂上品。初中言灌顶者。在十二法师之上故名顶。华严二十七云。譬如轮王太子成就王相。取四大海水灌子顶上。即名灌顶大王。菩萨亦如是。受佛职时。诸佛以智水灌是菩萨顶。名灌顶法王。是名菩萨入智慧职地。即法云地菩萨也。为第四禅天王。有本云。五禅王者。即取欲界及四禅也。始入金刚等者。以此定破无明一切皆了也。从初欢喜终竟法云。有三十生。今但言二十九生者。以第三十生是其见受之身。于前二十九生已过。故云永以度也。下忍观者。结因分齐。一转妙觉者。结果分齐。虽即未得转心即得也。等即等观。八地菩萨。慧即慧光。九地菩萨。灌顶即十地菩萨。此三品大士。共除余习无明之缘。无明习相是旧烦恼。名之为故。即四住客尘是新烦恼也。二谛即真俗。理穷即中道。得此三观谛现行习气皆尽也。圆智无相下。三二颂明妙觉地。即寂灭上忍也。得一切种智圆满尽无明之相。故云圆智无相。得此无相方为三界之主。法华亦云。今此三界皆是我有。喻云。是时宅主在门外立等也。十地菩萨受第三十生。未名为尽。今妙觉菩萨不受此生。故名尽也。前三十生未尽不名大觉。佛地生尽故名大觉。得涅槃名大寂。无余无为四魔不能破坏。如金刚藏。前三十生并有因尽果生。今大果圆满更不复生。故云报尽。尽未来际拔众生苦。故悲无穷极也。第一义谛即涅槃故常安隐。即常乐我净穷无明之原尽烦恼之性。不同外道断见声闻证空。虽无得无成而妙智常照。上来颂五忍竟。长行偈颂互明五忍。而十地妙觉出没不同。是乃大圣随机转文显义者也。三贤十圣下第三八行总结叹五忍。文三。先叹法身果。后叹利益果。初中将明其胜。先且举劣。三贤即地前三十心。十圣即十地菩萨。此四十心同生华藏果报之土。非藏通教中果报。若藏教唯是凡圣同居。若论通教。唯生有余化城之土。今言果报即是别圆教人得无障碍生无障碍土。问此中三贤十圣。为是别教为是圆教。答正是圆教。问圆教即合生常寂光。何故生华藏。答华藏之中别圆共生。以是因非果不得生于寂光之土。故华藏土中有别教十地圆教四十心共生也。妙觉极果毗卢遮那唯独一人生于寂光净土。问前三二中亦有净土。何故寂光独名净土。答凡圣同居圣少凡多。是秽非净。方便有余。但除见思未断无明。偏真之净非是真净。华藏世界带别方便。未为纯净。寂光无此故受净土之名也。一切众生暂住报者。有云众生虽即无始而有终暂时受报。佛无始终故居净土。今谓佛登妙觉应在寂光。为化众生暂时应现寿命长短。而受果报故云也。如来三业下。二叹法身果报。净土。即是依报。今明法身即是正报。上句正叹。下句顶礼一体三宝。法王无上下。三叹化他果。文中初一行举喻叹。即是形益。次一行法说叹佛口业。是声益。外道全无义。二乘偏等。菩萨未圆。唯佛有文义也。心智即观。寂灭即缘。观缘寂名无缘照。又外色无可缘。内心无可照。次一行明大众供养。次一行明地动。次一行结叹。佛在人为人尊。在天为天尊。又大经云。人王即天王也。十四王即三贤十圣等也。广说恐时众受难。故略叹也。又佛德无量不可叹尽。故略叹也。

　　仁王护国般若经疏卷第四



　　仁王护国般若经疏卷第五

　　　　天台智者大师说　门人灌顶记

　　菩萨教化品之余

　　时诸大众下。第三辨大众得益。文三。一天及三趣得益。二八部得益。三得道赊促。初中言无生忍者。通教三地已上。别教初地已上。圆教初住已上矣。问云何恶道得无生忍。答大经云。一切众生皆有佛性。必当成佛。今遇佛善知识故得道也。及戒乘缓急前已具明。以三品戒缓生恶道。大乘急故。以恶道身见佛闻法。八部下。二八部得益也。三生入正位者下。三得道赊促。由根有利钝悟有浅深也。正位二义。一人空。别教十解圆十信得。二法空。别教初地圆教初住得。闻法已后。一生乃至十生得正位也。例如法华中损生云云。佛告。下大章第三如来述成。文二。初赞能说。后赞所说。初文二。先正赞后述赞。初文二。一告众而告实得道果者。以权行自知月光本迹。实则不知故告之也。善男子是月光下。二发迹。昔于龙光所为第四住炎慧开士。我为第八等观菩萨。我今成佛。则月光为法云菩萨。何以知然。师子吼者名决定说。若非十地不能堪也。又净名叹十地菩萨云。能师子吼名闻十方也。如是如是下。二述赞。先赞胜解。王所说教称所诠理。教理相称故再言如是。自九地已下。心口不能思不能议也。次明解般若。云唯佛与佛乃知斯事。经有作以佛非也。唯汝解此乃同佛地。不为菩萨发问如是也。善男子下第二赞所说法。文三。初正赞二劝修后大众供养。初文三。初释不思议。次释不可度量。后释唯佛乃知。初更三。一略说。次假征二藏。后广释。初文更四。一标数。谓十四般若也。三忍地下。二配当三忍。谓便忍三品。十住十止十坚心也。地地上中下三十忍者从初地至十地。各有上中下。十地成三十忍也。一切行藏下。三藏摄。一切行藏谓十三忍。一切佛藏即上品寂灭。此二摄诸功德故名藏。不可思议者。四结不可思议也。何以故。二假征行佛二藏也。一切诸佛下。三依义广释。文三。初就佛明不思议。二合释二藏明不思议。后双结二藏明不思议。初文二。先就化身明无生灭。二逐难重释。今初文二。一立二荡。今初。法身无相。为物故形王宫生双林灭。以生灭化众生也。而无生下二荡。其用弥广其体弥寂。故无生灭化也。无自他下。逐难重释。先法后喻。今初。彼我两亡故无自他。境智俱绝故无二。中道最上故第一。即动是寂故非化。即寂是动故非不化。非无无相者释其潜疑。恐人闻无生死化等。即谓无有出世无相之法。故释其疑云非无无相无去来等。但求去来不可得。故云无去来耳。如虚空者二举喻也。一切众生下。二合释二藏明不思议。文二。先释后结。释中二。初人法相对辨不思议。后境智相对辨不思议。初中更二。一明人空。二明法空。初文二。初以三义辨众生空。后就众名辨我人空。今初也。言三义者。一无生灭。二无缚解。三非因果非不因果。众生义无所得。离苦故无生无灭。离集故无缚无脱。离集则非因离苦则非果。虽非因果而因果宛然。故云非不因果。又大品云。色空受想行识空。以五阴空故将何有生。故无生既无生何有灭。故无灭。无缚无解者。大论五十一云。五众无缚无脱若毕竟空无有作者。谁缚谁解。凡夫人法虚假不可得。故非缚。圣人毕竟不可得。故非解。乃至菩萨住是道中。诸烦恼不牵堕凡夫中。故言不缚。不以诸无漏法破烦恼。故言不解。具如彼说。卫世师计我为作者名因。僧佉计我为受者名果。今我既空故非因果。真谛则无俗谛则有。故言非不因果。烦恼我人下。二就我众名以辨我人空。文二。一正明我空。二明我所空。今初有五。一我。二人。三知者。四见者。五受者。我所者下。次明我所空。一切苦受者。苦受名苦苦。乐受名坏苦。舍受名行苦。此三者皆有为行。同是我所等法。故言一切苦受行空故也。一切法集下。二明法空。一切法集者。谓因缘共成。此名假也。幻化五阴者。五阴无实此为法假也。无合无散者。此受假也。因缘共生故无散。因缘即空故无合也。法同法性者。一切诸法皆同真如之性者。以其本来寂然空故。法境界下。二境智相对辨不思议。文二。初辨境空。后释智空。初中有二。先法后喻。法中言法境界空者。明总空。谓一切法无不是空者。空无相下。二明别空。文三。初明法空。言空者是空定。无相者是无相定。不转者。以苦集染法不可转为无漏净法。又实相门中。无相不相故云空无相。相不能动故云不转。离惑故无颠倒。离解故名不顺。知诸法空空故名幻化。无三宝者。二双显人法二空。无圣人六道者。三明人空。如虚空者二喻举况也。般若无知下。二释智空。文三。法喻合。今初。知无故言无知。见无故言无见。不行生灭法不染无明缘。又观缘并寂故云不行不缘。不从因生故云不因。无法可受故云不受。不得一切照相故者。释岂是无心不知无因不见。但以理观照不可得故也。斯行道相下。二举况。法相如是下。三合。心境俱空。何可有心得。心境俱假。何可无心得。是以般若下。二结上四义。文即为四。不可众生中行结人空。不可法中行结法空。不可境中行结境空。不可解中行结智空也。是故般若下。第三双结二藏不可思议。文二。初依智总结。而一切诸下。二约人别结。文二。初明菩萨不行而行不思议。一切诸如来下。二明诸佛无化而化不思议。善男子此功德藏下。第二释上不可度量。十地菩萨所说如海一渧。月光所说如大海。又如王所说如海一谛。十地所说如大海。问何意王说胜菩萨。答王无本地云何可知。我今略述下。第三释上唯佛能知。月光之德无量。略述即尽故言分义。善男子下。第二劝修。文三。一正叹劝修。二征。后广释。今初。先明凡圣自修也。若一切下正劝修也。何以故者二征也。一切佛及菩萨下。三广释。文三。一标正路。前言门者以无滞故。今言路者以能通故。是故一切下。二乘正路当依十四忍修学也。是人超过下。三举果叹胜有二利益。一离苦。二得乐。时诸众中下。三大众供养。文三。先菩萨供养功德。次天供养。后鬼神修行。从胜至劣也。上来答第一第二问。自利利他行竟。佛告大王下。大章第二答所化众生之相。文三。一牒前问。次正答。后得益。今初重牒前问何相众生可化也。若以幻化下。二答。文二。一略二广。今初。能化所化皆因缘生故。俱是幻化。能如是者真是行化众生。净名云。譬如幻士为幻人说法也。众生识初下。二广答。文二。初明所化如幻。后明能化如幻。初文二。先释后结。初中六假为六别。第一释法假中。文二。一正明法假。二明凡圣境差。初文更二。一明本识能生色心。本识者即正因佛性。不同木石非有非无。不知不忘。如水湿性火热性黄石金性等。但随境界而有差殊。得善境生善得恶境生恶。乃至成地狱等身。但取初一念乃至金刚。于其中间生不可说善恶身心。大经云。如雪山药唯是一味。随其流处有种种名。其味真正停留在山。药果丛林不能覆没也。问诸众生等有本际不。若言有者。何故中阿含云。众生本际不可得者。答略为二说。一理中不可说。烦恼与身无有前后。二事说。即有一念识生之文。众生本根下。二明色心成阴界等。文二。初成五阴。初一点赤白名色盖。业行力故。识托其中名识盖。即是开心为四盖。盖即阴也。阴者阴覆为义。盖亦如是。身名积聚者。三十六物共成此身也。大王此一下。二明成十二处。文三。初明一色生无量色。谓五尘四大等生五识处。明根者。二明能成五根。谓四大所造能生五识。故名为根也。如是一色下。三总结。一色生五尘五根四大。不明法入色也。一心动十二入中能生意根。于十八界中能生六识及与空界。释中略不说也。大王凡夫下。二明凡圣境差。文二。先明凡境并假。次明圣境真实。初文可见。圣人六识下。次明圣境。假名虽一见则不同凡夫妄见执著。圣人灭无常色获得常色。别圆之意也。众生者下。第二明受假。文四。一约二谛。二明有无。三约六道。四约四姓。今初也。上明五阴是法假。计有众生即受假也。世谛则有真谛则无也。若有若无下。二明有无。外道以实有为有。豁达为无。此六十二见之本也。但生众生忆念下。释有所以。凡夫妄计谓有受者。圣人见受犹幻化。此皆以圣对凡也。乃至六道下。三约六道明受假也。幻化见幻化下。四约四姓。所言见者。照真幻化人化实幻者。真幻即别教人也。此就能化所化明受假也。幻谛法下。三释名假。文二。一明佛知前无名。二明佛为立名。初文三。一明无义名。为佛未出世无大圣不说名是假也。幻法幻化下。二明无名体。肇云。名无得物之功。物无当名之实也。无三界下。三明无三界六道也。大王是故下。二明佛为立名。文二。一佛立名具知识假也。是名无量下。二结名非一也。相续假法下。第四明相续假。文三。一标宗。一亦不续下。二释。一亦不续。以其一故。异亦不续。以其别故。非一非异下。三顺结。此如芽茎不可言一异也。相待假下。第五释相待假。文中有二意。一切相待是相避待。中论云。若法有待成。是法还成待。如五色等法。即是相对待。相对如眼见色耳闻声等。若长短相待者。此是相形待也。一切法皆缘成假五阴等法为缘假成众生也。俱时四果下。六释因生假。如五果三因。是俱时因果。过去二因现在五果。是异时因果。又缘见是俱时。观因是异时。又粱椽成舍是俱时。十二时为日是异时。又灯及明是俱时。闇与明是异时也。一切幻化下。二结假文。即先结所化如幻也。大王下第二明能化如幻以菩萨见众生不实。犹如病眼见空华。众生不知故为宣说。皆是假。菩萨之力用也。时诸下第三明时众得益。文二。一明得忍。谓地前地上。乃至一地下。二明地上德行。

　　二谛品第四

　　上内护中文有三别。今二谛品。即是第三明二护所依。言二谛者。是佛教之大宗。有实有幻有别入通圆入通别教圆入别圆教等七种。广如法华玄义云云。但以凡夫见浅名俗。圣人见深名真。审实故名谛。又上观空品。明实智方便智皆空而护。诸未达事须行化化必有由。所谓二谛。故于此明也。品文二。一问答。二劝持。初文三。一明二谛不二。二明说法不二。三明法门不二。初文二。先问后答。问中有三。初双标。尔时下。将欲设难故作两征。二若言无者下双难。有人云。若言无者。凡夫智不应有二。谓真俗二谛也。若言有者。圣人智不应一。一即第一义也。今谓若言有者不应言有无皆空。若言无者不应二见差别。一二之义下三双结也。佛告大王下。第二答。文三。一正答。二引证。三释成。初又三。一叹月光往因。可解。汝今无听下。二正答。听说皆空即不二。听说宛然即不一故。谛听下三诫听劝修三慧也。七佛偈如是下。第二引证。颂有八行半。分为三别。初三行正申二谛。次三行释义。正是答问。后二行半结成上义。初文三。初一行明别教二谛。上半明真谛即有空。下半明俗谛即空有。大论云。十二因缘是谁所作。佛言非佛非菩萨。乃至非一切圣人作。故云无自无他作也。法性本无性下。二一行明通教二谛。上半明真。下半明俗。三假者法受名也。无无谛实无下。三一行明圆教二谛。无别俗是一无。无别真是一无。故云无无谛也。上二句明真次句明俗。下句总结。有无本自二下。第二正答难。明不一不二文三。初一行智理相对遣一异。上半明一二。下半明不一不二云云。解心见不二下。二一行智理相对以遣执。上半明解心。求二不可得下半。明遣著。所谓解者。见二谛皆空。便著此空二尚叵得。非二何可得也。于解常自一下。三一行理智相对赞入真义也。世谛幻化起下。三二行半结成上三义。初一行明世谛有无。三喻。一举空华。二举影。三举三手。皆无实。虽无实而不无也。幻化见幻化下。二一行明圣见有无也。名为诸佛观下半行。三结正观也。大王菩萨下。第三释成文二。先明二义后明一义。照俗化凡夫。照真化二乘。佛及众生下。二明一义文三。初能所相对明一义。有三谓标征释。今初标也。何以故二征也。以众生下释也。以众生空得置菩提空。释佛能化也。以菩提空故得置众生空。释所化也。又众生空是人空。菩提空是法空也。以一切法下。二境智相对明一义。文三谓标征释也。今初以一切法者。谓境智二此皆空故言空空。何以故者二征也。般若无相下。释中文二。初正释一义可解。次般若空于无明下。二逐难重释。何者一切空相事显可知。般若之空有何差别。故今释云。从于无明至于佛果。以明别也。文二。初约迷悟次位明空相可解。二五眼成就时下。约佛果显空相文二。初明无见而见。肉天等四眼在佛名佛五眼也。行亦不受下。二明无行而行。方离五非。菩萨未成佛下。第三染净相对以明一义。文中三。谓标征释。初标可见。何以故征也。于第一义而不二下。三释也。生死菩提其如明闇虽二空不二也。白佛言下。第二明说法不二文二。先问次答。问意云。若诸空如如即无文字。何故圣人以此教化。大王法轮者下。答文二。一明说空。二明修空。初文三。一明名空。言法轮者。凡有二种。一行二教。法本者修多罗经也。重诵者。祇夜经也。受记者和伽那经也。不诵偈经者伽陀经也。无问而自说者。优陀那经也。戒经者尼陀那经也。譬喻者阿婆陀那经也。法界者伊帝目多伽经也。大经云戒经。本事者阇多伽经也。方广者毗佛略经也。未曾有者阿浮陀达摩经也。论议者优婆提舍经也。此十二皆空即如也。是名味句下。二明教空。以此土音声为佛事文字性离故皆如也。若取文字者下。三明不行空。行空则非正观也。大王如如文字下。第二明修空文三。初辨修习又二。初明因位。因教生智。教为智母。又空如文字文字如空。故云如如。因此如如能生佛智。故云智母也。一切众生下。二明果位。在众生身为佛性。在佛身名一切种智。未成佛时当必得成。当能成故名当为母。未得道时名佛性。已得道时名一切种智也。三乘般若下。第二逐难重释。谓前云佛智母。又云性根本智母。恐人难解故今重释。文二。一理性释。二行性释。理即如如智母。今初理性释。前根本智母也若菩萨无下。二行性释。如如智母也。若菩萨无文字而学。无修而修。即得真智般若也。大王若菩萨下。第三结修成也。次白佛言下。第三明法门不二。先问后答。问中三。初是问根也。行亦无量二问行也。法门为一下。三问法门也。又问意云。众生根性志怀不同。所说观门为一为二。大王下。二佛答文三。一略答。二广答。后结答。初文二。初明观门。后明所观法。今初文可解也。一切法亦非有相下。二明所观法。非有相相不实故。非非无相离空过故。若菩萨下。二广答释文三。初约二谛显。若菩萨观众生下。二是俗谛。不见一二是真谛。即俗即空故言不二。是第一义谛。若有若无即诸见本名世谛也。以三谛下。二约三谛显诸法。有人言。空即真也。色即五根。心即六识。今云一切法者。则理事俱该。空则始从虚空乃至般若。亦有真俗。色则始从实色乃至真色亦有真俗。心则始从生灭乃至无作亦有真俗。摄法实广也。五种三谛如法华玄义说。我人知见下。三约三假显法。我人知见是名假。五阴是受假。一切法是法假也。众生品下。三结答也。大王七佛下。大章第二劝持文二。一叹教二举名劝持。初文为五。一明说同七佛可解。汝等大众下。二举益劝持也。况复于此下。第三明胜信。能信此经成就三智。即超通教十地功德。何况受持下。四明得入。圆教初住成佛能百佛世界化众生也。时诸大众下。五明得益也。大王此经下。二举明劝持。文二。先举名可解。亦名一切下。二明用可见。

　　护国品第五

　　正说有四。初三品明内护竟。今护国品是第二明外护也。国土有二。一世间二乘凡夫。二出世间十信至十地。贼有二。一外劫盗等。二内烦恼结使。护亦有二。一外即百步鬼神。二内所谓智慧。若内若外。悉是诸佛菩萨神鬼能护人之国土故名护国品。约观观生灭法护同居土。观无生灭法护有余土。观无量法护果报土。观无作法护寂光土。又百步鬼神护依报国。修行般若护正报国。又鬼神护护命等。尔时佛告大王下。品文为三。一诫听劝持。二广释。三明众得益。今初文可解。当国土欲乱下。二广释护法文三。一广释护法。二引古证今。三结示劝持。初文三。一护国。二护福。三护难。初文四。一护时。二护法。三护体。四显所护难。今初也。以无难时王心不怖。有难方怖故明时也。亦以实害为烧。未必火灾之时当请百佛下。二明护法文三。初明福田。次明供养。后明说时。初文更三。一请贤圣。以实身难见故置形像以表敬仪。百比丘众下。二明听众。天龙人鬼为四众。又当机结缘发起影向等四众也。七众者。出家五众。比丘比丘尼。沙弥沙弥尼式叉摩那。在家二众。清信士女也。请百法师下。三请师讲说也。百师子吼下。第二明供养文三。一供养方法有三。谓灯花香也。三衣下。二供养法师。什物者。三衣三。钵四。坐具五。剃刀六。刀子七。漉水囊八。钵袋九。针筒十也。小饭下。三供养饭食也。大王一日下。三明说时也。汝国土中下。第三明能护。即是护体也。外国有金眼仙人义经中说根本鬼神有十。各开十为百。一大神。二童子神。三母神。四梵神。五雁头神。六龙神。七修罗。八沙神。九夜叉神。十罗神也。大王国土乱时下。第四明所护难文三。一明鬼人难有八。一鬼乱。二民乱。三贼来。四百姓亡丧。五君臣是非。六天地怪异。七星辰失度。八日月失度。二十八宿者。大集摄受品云。东方七星。角亢氐房心尾箕。南方七宿。井鬼柳星张翼轸。西方七宿。奎娄胃昴毕觜参。北方七宿。斗牛女虚危室壁也。大王若火难下。二三灾难也。一切诸难下。三对难明护。大王不但护国下。二明护福。问曰。富贵者应得办百座。贫贱者云何。答若准此文。即以讲为正。大王不但护福下。三明护诸难。四重者。淫盗杀妄。五逆者。杀父杀母破僧杀阿罗汉出佛身血。八难者。一地狱。二畜生。三饿鬼。四长寿天。五边地。六诸根不具。七邪见。八不见佛。大王昔日有王下。第二引古证今文二。先引天证护国。次引人王证护身。是初也。贤愚经云。于过去世有大国。王名善住。时顶上歘生一胞。其形如茧。撤亦不痛。后转转大。便得童子甚为端正。头发绀青。身紫金色。即召相师占知有德必为圣王统领四域。因立名字顶生。年遂长大其德遂著。父王既崩。诸王臣等愿付国位。顶生答言。吾有福应为王者。要令四王及帝释来相迎。尔乃登位。立誓已竟。四天王下。各持宝瓶。盛满香水以灌其顶。时天帝释。复持宝冠来为盖之。于阎浮提五欲自恣。经八万四千岁。时夜叉神从地涌出。请游东洲经八亿岁。复请西洲经十四亿岁。上四天王天经十四亿岁。意中复念升忉利天。五百仙人扶车共飞天上。遥睹王城。城有千二百门。诸天怖畏悉闻诸门以著重关。顶生兵众直趣不碍。吹贝扣弹。千二百门一时自开。帝释寻出与共相见。自请入宫与共分座天上受欲。顶生复出吹贝扣弓。恶心既发因而堕落。后患恶病即便命终。尔时帝释者迦叶佛是也。言顶生者。今我身是也。若依此经尔时天帝如七佛法敷百高座。请百法师讲诵此经顶生即退也。大王昔有天罗国王下。二引人王证护身文二。一明难事。二明能护难。今初者。贤愚经云。昔波罗摩达王。得四种兵入山游猎。逢牸师子与王从欲。师子得胎日月满足。生一男儿。遍身似人班足似母。师子含子来归王所。王取为子立名班足。是王常供一个仙人。恒奉净食。仙人一日不来王所。即有天神化作仙人。即入王宫求鱼肉食。旧仙凌辰依时还来。王奉肉食。仙人嗔怪。因起诫誓。令王后当十二年中恒食人肉。仙人语竟。还往山中。是后厨监竟不办顺出外不见肉。见死小儿急取其肉。作食奉王。王食甚美。即问由来。厨人具答。王言。自今以后。当用此肉。厨人常捕小儿杀以为食。日日供王。国人失儿处处趣觅乃见厨人捕他小儿。捉缚厨人。国人告王。王言我教。国人皆言是大贼。伺王池浴伏兵捉王。王既被捉即告国人。愿见一恕后更不杀。国人不许。王即起愿。愿我生来所修诸善。回令今日返成罗刹飞行食人语。已即隐空中唱言。自今以后当食汝等所爱妻子。人闻急走。多有罗刹附著相从。徒众渐多所害转广。后诸罗刹言。我等为从今王敕令。当为我等辈捉取千王。设一大会。班足言好。一一往取。已得九百九十九王。唯少一王。不得作会。诸王各言。我等今日无所归告。若当捕得须陀素王。有大方便能救我命。作是计已。白班足言。王欲作会。须陀素王有大名德。若得彼王来会圆满。时罗刹王即急往取。时须陀素王出城向园入池欲洗浴。见乞人从王。王言且待洗还施与。王始入池。罗刹王从空隐下捉须陀素。而愁悲泣。班足王言。闻汝名德第一。丈夫云何悲啼。须陀王言。我不爱身命。朝出见乞许施。值王得来不行。以是悲耳。愿王放我七日布施道人。班足许。王还七日布施道人。时婆罗门为王说偈同此经。王闻欢喜即立太子。代位相别就死。班足王言。汝今就死何以欢喜。须陀答曰。大王恩广放我七日布施道人。闻微妙法心自开解。我愿即满班足问言。汝闻何法。须陀即为宣说妙法并更为说杀生罪报。班足闻已。即放须陀及诸王等。各还本国。时须陀王者今我身是。班足王者殃掘摩罗是也。其普明王下。二明能护难文三。一请修福可解。其班足王下。二听许也。时普明下。三正明护难文二。一长行依教请护也。二说偈加护文二。一说偈。二获益。初偈八行为四。初两行说无常理。干训天。天行健健不息也。坤训顺也。坤顺四时。二仪即天地也。生老病死下。二说苦理。欲是集。祸是苦。苦集为疮疣。即是自身与心岂在外也。有本自无下。三说空理。识神无形下。四说无我理。尔时法师下。第二明闻者获益。文三。法初闻益。法眼空即是人空也。虚空等定即法空也。闻法悟解下。二明王转教。时班足王问下。三诸王悟道文二。先明得道后明放舍。初文二。先班足得道。九百九十下。次诸王得道。时班足王极大下。二放舍诸王文三。一放舍。各各下。二劝修。时班足王以下。三入道也。如十王经中。下第三结示劝持文二。初结示。次大王下劝持。三初劝月光。天上人中下。二劝六道也。未来世中下。三劝诸小王也。尔时释迦下。第三时众得益文中二。初六益后略结。可见。得入初地者。即圆教十信初心地。性空则十住。一心三观观无明性空也。无生法忍即十行也。无生法乐忍十回向也。十三昧即十一切入也。三三昧即真俗中三谛三昧也。亦空无相等也。自性信通教声闻也。无量空信通教支佛也。吾今略说下。第二略结也。

　　散花品第六

　　大章第三报恩供养。故有散花品。花表因。散佛表行因至果也。品文三。一散花供养。二现通利益。三叹教劝持。初文三。一闻经劝持。二散花供养。后诸王发愿。初文三。初闻经人可解。闻佛所说下。二所闻法。此经三处说偈不同。一二谛品中说八百万亿偈。二护国品末说八千亿偈。今散花品说十万亿偈。初二谛品即合说三时数。次护国品别引过去佛说。今此品中明今佛说。阿难观机略结如此。欢喜无量者。三结欢喜也。即散百万下。第二散花供养文三。初行花二般若花。后妙觉花。此三表别教地位。初行花表三贤位。次般若花表十地位。后妙觉花表佛地位。初文四。一者王散花。于虚空中下。花变为座。十方诸佛下。三化佛说法。无量大众下。四化众散花。复散八万下。第二散般若花文四。初明散花。于虚空中下。二花变为台。台中光明下。三化佛说法。台中大众下。四化众散花。复散妙觉化下。第三散妙觉花文四。一散花。于虚空中下。二花变为城。城即涅槃也。城中师子吼下。三化佛说法。即圆教中菩萨于别中说法也。时城中菩萨下。四化菩萨散花。时诸国王下。三诸王发愿文二。先王发愿可知。佛告大王下。二如来述成。诸佛母即实相般若。菩萨母即观照般若。神通即文字般若。文字能发智慧。智慧生即神通发也。金刚云。一切诸佛及诸佛法皆从般若经生也。时佛为王下。第二佛现神变令众得益。文二。先现变后得益。初文三。先标章举数。阴阳不测谓之神。转易常相谓之变。心不能思口不能说。佛之神力也。一花入无量花下。二别叙。一花二佛土三须弥四佛身五入四大。文相可见。问山大芥小。云何能入。答有人言。佛之神力故入。又有人言。山芥二如如故相入。又有人言。三界唯心。心喻芥子。山喻三界。心能造界故名入。有人云。山芥皆无法无性故。空空故相入。今谓若以空释。一空一切空。山及芥俱空。空故能相入。一假一切假山芥俱假。假故论相入。一中一切中。山芥俱中。中故论相入。空除见思即般若。假除无知即解脱。中除无明即法身。即一而三即三而一。如天三目。不纵不横名不思议一。佛身不可思议下。三结赞。佛现神足时下。第二明时众得益。文中四益。一得佛花定。即花藏法界定。十恒河下。二得成佛益也。三恒河沙下。三得成菩萨益也。十千下。四得神通三昧也。善男子下。三叹教劝修。

　　受持品第七

　　大章第四示弘经相貌。言受持者。大论云。信力故闻而奉行为受。念力故久久不失为持。此品中正明十三法师受持般若。又令他人受持故名受持品。尔时月光下文三。初问答须受持。二劝诸王受持后众得益。初文二。一月光请。二如来答。初文更二。一疑念。二正请。疑念中三佛。一见释迦现身即法身。二现宝满即报身。三见千花上佛即化身。问何以知然。答普贤观云。释迦牟尼佛名毗卢遮那。华严云。亦名释迦亦名舍那。大经云。我今此身即是法身。卢舍那此云净满。净即宝也。问梵网云。舍那为本。今何言释迦为本。答梵网明迹本。此经明本迹。本迹虽殊不思议一也。问此经与法华宝塔品何异。答有同有异。同者同明释迦为本。异者此经带方便。法华正直舍方便也。白佛言如是下。第二正问文二。先赞。不可以口说智解识识此法门也。云何诸下。二请也。空者即般若智慧也。由此智慧能得神通变化。一切众生不知请佛开发也。大牟尼言下。二如来答。答意但以菩萨上求下化为言。解说方得此道。开空甚多。略说三种。若色即是空开一切智。空即是色开道种智。色空不二开一切种智。色若不空则见思惑。空若不色。即无知惑。不得中道则无明惑。三皆是门。如是三观即三智开。大略如是也。文三。初总标。次别释。后总结。初文三。一标文可见。从习忍下。二别叙。依谓依止。持谓摄持。言此法师为众生依止建立正法也。汝等大众下。三劝供养。善男子其法师者下。二别释十三法师。即为尔别。今初第一习种性法师文为五别。一标位。二辨差。三行业。四举劣明胜。五入位时节。今初第一法师习种性。标位也。若在家下。二辨差也。婆差即优婆塞也。优婆差即优婆夷也。修行十善下。三明行业文三。初修十善行。谓十善即十信心也。自观己身下。二修不净行。初观六大。次观诸根。后观三界。五情即五识。五受即苦乐忧喜舍也。住在佛家下。三生佛家行六和敬也。善男子习忍下。四举劣况胜文二。先举劣次况胜。初文二。先正释劣位。法喻合可知。虽以十千劫下。二通伏难文二。初征伏难。三伏忍法云何。向言有退有进。而不可名字下。二释。通有三而不可名字故有退。是定人者下。二显其胜位文二。初明得者。谓十住菩萨初证生空理得圣人性。故名为定。异前十信不定。以十信未解纯修假入空观也。必不起五逆下。二明离过文四。一不起五逆。二不作六重。三不作二十八轻。四不谤佛法经典。初文可见。六重者。如优婆塞戒经第四卷受戒品说。一杀二盗三淫四妄语五沽酒。六说出家在家四众过失。二十八轻者。亦如优婆塞经说。一不供养父母师长。二专饮酒。三不能瞻病苦。四不能多少舍施。五见四众不起承迎礼拜。六见四众毁戒心生憍慢。七每月不能受持八戒供养三宝。八四十里中有讲不听。九受招提僧卧具床座。十疑水有虫故饮。十一险处独行。十二独宿尼寺。十三为财命打骂奴婢等。十四以残食施四众。十五畜猫狸。十六畜象马等一切畜生。不作净施未受戒者。十七储畜长衣钵等。十八为身田作。十九市卖斗秤不平。二十非时行欲。二十一不输王税。二十二犯国戒。二十三得新果菜不奉三宝。二十四僧若不听说法而辄自作。二十五道路上在一切出家人前行。二十六僧中时食遍为师长。二十七养蚕。二十八行逢病人不住瞻视付嘱所在而便舍去。佛法经书下。四不谤佛法经典言非佛说也。能以一阿僧下。五入位时节。日月岁数所不能知。故云阿僧祇。僧伽陀位。此云离著也。复次性种下。第二明性种性文三。初标位。初学名习习已成性。故名性种性也。行十慧观下。二辨差。十慧观者。四念处四。三善根七。三世观十。如教化品中说。灭十颠倒者。四念除四倒。三善除三毒。三世观除三世定执也。我人知见。是法上假立而非实也。无定根者。我法无定住处相。无自他相者。我自无体相上亦无也。以二阿僧下。三入位时节。波罗陀位者。此云守护。十行菩萨其行坚牢不失自性。以能从空入假不为假染能守自行故。复次道种下。第三明十回向菩萨文三。一标位。以其修中道正观故云道种性也。住坚忍中下。二辨差文二。先明观差别。观受五阴得五分法身。观三界得三空。观二谛得无常无生二忍。第十第一义谛即无生中道空也。而受生三界下。二受报殊胜文三。初标可解。何以故。二征。已心寂灭云何受生也。业习果报下。三释。由未登初地不断无明所薰。见爱犹在故得生也。复以三阿僧下。三入位时节。尔许时修方得初地。双照二谛故云平等圣人也。此地不退故云跋致。正者即证初地。此因中说果也。复次善觉下。第四法师文五。初标位文可见也。住平等忍下。二辨修行差别文二。初明二智为相。后显二智同异。初文二。先标章。次别释。初平等忍者。即标实智。双照有无而不染也。四摄等标方便智也。入无相舍灭下。二别释文二。先释实相智。后释方便智。初文三。一总举。二别释。后明离相。今初文可见。于第一义谛下。二别释文三。一法性无为亦名虚空。无为缘理而灭下。二择灭无为。佛真智灭一切结无相无为。住初忍时下。三非择灭无为。谓无相等法也。无相无为下。三明离有无二相。无量方便下。第二显方便智文二。初标可解。实相方便者下。二释有六种方便。今初明实相方便。次遍学方便。次回向方便。次自在方便。次一乘方便。次变化方便云云。如是善男子下。第二重释二智同异文三。初结上异相者。先明实智相。初觉中道故云初觉智也。巧用不证下。是方便智相也。譬如下。二举喻显非。明不一不二。而一一行成就者。三明行成就。以得即空即假即中。一行无量行无量行一行故云成就也。以得四阿下。第三明时节。证初地施成就故云入功德藏门也。无三界业下。次生净土。即方便有余及实报等土也。常修舍观下。第五登位。以修舍故得施度满。鸠摩罗伽。此云胜怨。以离三界及二乘怨也。四宝藏者。有人云。三藏及杂藏也。今但依胜鬘经。一者无价藏菩萨乘也。二者上价藏缘觉乘也。三者中价藏声闻乘也。四者下价藏人天乘也。又亦四摄为四藏也。复次德慧下。第五法师也。文三。一标位者。谓尸罗清净与慧俱生。住于三德故名德慧也。以四无量心下。二辨观差别文三。初显地别行。为欲对治嗔等烦恼故修四等。灭三有嗔下。二明除障。依萨婆多宗嗔唯欲界。依成实宗嗔通三界。依法华譬喻品中上亦有嗔也。住中忍中下。三位分齐。顺忍中品也。以五阿僧下。三入位时节。阇陀波罗此云满足。亦名无畏。尸罗圆满故。复次明慧下。第六法师文三。初标位也。得忍成就故名明慧。常以无相下。二辨观文三。一明地别行。知三世空为三明观也。尽三界痴烦恼者。二明除障也。得三明下三。明位满足。常以六阿僧下。三明入位时节。伽罗陀者此云度边。度度等边也。复次尔焰下。第七法师也。文三。一标。言尔焰者。此云智母。谓此地中能生禅智故云智母也。修行顺法忍下。二明地别行文三。一标住位。言须陀洹者。借小名大。五见即五利使也。常以天眼下。二起通。未具漏尽故但言五也。于念念中下。三灭障。谓此位配初果故灭五见。又亦是别入通意也。亦以七阿下。三入位时节。复次胜达下。第八法师也。文三。初标位。深修禅定故得神通。达色心法故名胜达。于顺道忍下。二明地中别行文三。初明得无畏观。通达五相即一切智无畏。灭三界疑等烦恼。即漏尽无畏。知地地有所出等。即说尽苦道无异。有所不出等。即说障道无畏也。逆三界疑者。二除障也。修习无量功德下。三入位分齐。亦是借小说大。复集行入阿僧下。三修行分齐。复次常现真实下。第九法师也。文三。初标位。中道真明般若实故常现真实。住顺忍中下。二别行。一切烦恼为集因。苦等名集业。此地中并尽也。诸法本空故非有。建立诸法故非无。无有俱实故一相。实相亦如故无相。复于九阿下。三入位时节。乐力即愿力也。复次玄达菩萨下。第十法师也。文三。初标位者。玄远也。达通也。此位得无生忍无功用心故云玄达也。十阿僧下。二入位时分灭三界习烦恼也。住第十地者。即十三法师中第十法师地。非谓十地菩萨也。常行三空门下。三辨观差别。行三空观弘佛三法藏故也。复次等觉者下。第十一法师也。文三。初标位。行地中真俗双照名等觉者。亦非第十一地之等觉也。住无生下二明观差别文三。一明有无观又二。先配位也观心心下。二正辨有无观文三。初别释文二。先明寂而常用。心心寂灭者。念念空也。即明寂义。虽无相而相。虽无身而身。虽无知而知。此明用义。而用心下。二明用而常寂。在有常修空下。二合释有无。在有修空。释上用而常寂。处空常万化。释上寂而常用。双照一切法故者。三双结也。知是处非是处下。二明十力观。但明后一余行略之。而登摩诃罗伽位化一切国土众生。第三登位差别。摩诃罗伽此云大得。或云龙象等。千阿僧下三明修行时节。复次慧光下。第十二法师文三。初标位者。以此地菩萨得无碍智。化诸众生现诸神通。名为慧光神变也。住上上下。二明观差文四。今初配位。灭心心相者。一明灭心。灭意等名灭心。灭心数名灭相。法眼见下。三明见境。法眼见一切法。即别明。三眼色空见。即总明。三眼者佛法慧也。慧眼见色空。法眼见色假。佛眼见中道。空假不二而二二而不二。双照即不二而二。双忘即二而不二。举三眼对色二境。见之一字总明三见之差别也。见色空即空谛。见色假即有谛。双照即第一义谛。此三约教有五。一别入通。以幻色为有见空为真。非有非空为第一义。二圆入通。三谛同前。加一切法趣。三别教。以幻有即空为俗。不空为真。不有不空为中道。四圆入别中加一切法趣。五圆教三谛皆云一切法趣也。问菩萨地云何言佛眼。答法华云开佛知见。即别教初地圆教初住。发三种智。一正因理心发。用中道观开一切种智。二了因智心发。用即空观开一切智。三缘因善心发。用即假观开道种智。初地尚得。况九地耶。此但分得非具得也。以大愿力下。四生净土。万阿僧下。三明入位时节。薄伽梵此云世尊。非真佛世尊。是补处世尊也。复次观佛菩萨下。第十三法师文四。一标位。观佛菩萨者。若开妙觉。此是等觉犹名菩萨。来至此地保为究竟。乃是未极更须观察。别佛犹有三十二品无明。智去圆佛尚远故云观也。通佛即有四十二品无明。此更远矣。住寂灭忍者下。二明证时分文四。一配位者第五寂灭忍自有二别。一下二上。今第十地即是寂灭忍下品也。从始发心下。二经时多少。谓从习种性至灌顶忍。经百万阿僧祇劫也。修百万下。三辨修证。登一切法下。四明登位。一切法解脱者。真解脱也。金刚台即金刚三昧。善男子下。三对位辨别文五。一伏断差别者。从习至顶三昧先明伏忍也。而无相信下。明断。灭一切烦恼即大涅槃也。生解脱即解脱智。照即般若。第一义。即法身位。不名为见下。二信见异。先明不见也。所谓见者是萨婆若。次明见也。是故我从昔以来下。引证也。唯佛顿解下。三渐顿差别也。慧虽起灭下。四常无常异。无生则累无不遣。无灭则德无不圆。无生则断德。无灭则智德也。入理尽下。五等无等异。文中法喻合可解。常修一切下。四明入定位。此中一切行满智慧满名功德藏。婆伽度位此云世尊。亦复常住佛慧三昧者。必应受修义言亦复。在别利物故云常住。善男子如是下。大章第三结叹。明其施化与佛无异。佛告波斯匿王下。第二付王受持文四。一赞用劝持。二赞名劝持。三释劝所由。四称名付嘱初文二。一略叹。二广叹。初文更四。一举灭劝持。一切国土下。二明般若之力。是故付嘱下。三释付嘱所以。以无王威力故。故不付嘱也。汝当受持下。四别付月光也。大王吾今所化下。第二广叹劝持文二。初标除难福生。二问答分别。今初文可解。云何为七难下。二问答分别。先问可解。日月失度下。二答七难为七。第一日月失度难。谓时节变易多饥馑。数量变易多刀兵。色相变易多疫病也。二十八下。二星宿失度难也。大火烧国下。三灾火难也。大水漂没下。四雨水变异难也。大风吹杀万姓下。五恶风难也。天地国土下。六亢阳难也。四方贼来下。七恶贼难也。并如文可见。大王是般若下。第二赞名劝持文二。先赞名胜。后劝供养。初中辨三般若。心识之本即实相般若。王之父母即观照般若。以能生王慧解心故。下六名即文字般若也。佛告大王下。二劝供养文二。先示供养法。后别明行住供养。初中皆言九者。九表众生苦。幡者标显行得胜。明九苦之内建解脱胜幡也。九色花表九苦众生行般若因也。青黄赤白黑五尘花。地水火风四大花也。二丈表二谛。十灯表十善功德。各以般若展转相资成千智慧。高五丈明照五道也。九玉箱表九苦居清净为法器。九玉巾表九苦居众生得般若巾。案者平喻实相般若。以经置上者。文字能令实理显也。七宝者表七方便人皆为人宝也。若王行时下。二别明行住供养。先明行供养。若王住时下。是明住供养也。大王我今五眼下。三释劝所由文二。初明王福尽文可解。大王若未来世下。二明来世利益文三。一举数可解。一金刚吼菩萨下。二别释可见。是五大士下。三结释也。大王吾今三宝下。四称名付嘱文三。初总明付嘱可解。憍萨罗国下。二称名。如是一切下。三结劝。时诸大众下。第三时众得益文五。一修罗益。时十六下。二人王益。益中初明八胜处。地水火风能造四大。青黄赤白所造。出离贪欲故名胜出。四大下。次明十一切处。地水火风青黄赤白空处识处。所缘觉广无处不入故也。三十忍是初地方便名初地相。第一义谛即初地。初地是九地相。故摄论颂云。如竹破初节余节速能破。得初地真智诸地疾当成。舍凡身得六住身。舍七地分段报身得八地变易法身。故智论云。七舍生身肉身。此通教益也。十八梵天下。三天益。修罗及天皆同益也。空花表人空。法性花表法空。此显伏忍。圣人花表信忍。顺花表顺忍。无生花表无生忍。四辨自在说法即法乐花。下品寂灭忍也。金刚三昧能断结使。即一品寂灭忍。其余一切众下。四大众益。心空花者。定于三学之中名为心学。心树花者。观十二因缘生也。六度花者。十地行也。妙觉花。果行也。十千菩萨下。五名菩萨文二。先明十千益可解。次复有十亿下。明成佛益。此中成别教佛也。

　　嘱累品第八

　　大章第三流通分。嘱谓付嘱。累谓凭累。将此法付嘱国王。凭其宣演故云嘱累品。又付国王。若有灾难凭此救度。故云嘱累。又付嘱此经。令累代流行故名嘱累品。问何不如大品付嘱声闻法华付嘱菩萨。而乃付嘱国王耶。答此佛随病设药。以王国有灾厄弘宣得益故付嘱。又百事大供养深广。自非王力谁所能办。故付嘱也。又王若不信法即不行。行法在王故付之也。佛告波斯匿王下文二。先付嘱诫敕。后依教奉持。初中更二。先明略付嘱。诫谓诫劝。敕谓教敕。吾灭度后下。二广付嘱诫敕。初文二。初明付嘱。后明诫敕。初二先付时。后正明付人法。今初也。八十年者。佛去百年内五人住持。一迦叶。二阿难。三末田地三人见佛在世相次住持。经六十年法行不灭。次商那和修。优波鞠多。此二人不见佛相次住持。经四十年威仪法灭。故于此时言无佛法僧也。言八百年者。正法年内二十师住持佛法。并是圣人法不灭。第六百年马鸣菩萨。第七百年龙树。皆是菩萨法亦不灭。八百年中邪宗极盛。故于此时付嘱国王。提婆菩萨声王鼓申法是也。八千年者。像法尽末法时。众生信邪故法灭。此经三宝下。二明付人法更二。初付法可解。为三界众生下。二付人也。今教三行。一空行。二七贤行。三十善行。空即圣行。七贤即七方便。十善即凡行。从深至浅也。后五浊世下。第二广辨七诫文为七。一诫诸灭法过。二诫坏四众行。三诫禁不依法。四诫自毁。五诫使役。六诫自咎。七诫谬信。今初第一诫诸灭法过文三。初明灭法人。次辨灭法过。后结成过。今初文二。先明灭法时。即五浊也。一命浊。二劫浊。三烦恼浊。四见浊。五众生浊。文殊问经云。十岁众生乃至千岁。有短长为命浊。饥馑疲病刀兵为劫浊。多有贪嗔痴名烦恼浊。邪见戒取见取边见为见浊。不孝不义讥师长等是众生浊。比丘下。二灭法人也。明作制法下。二辨灭法过文中。先明制四正。后明立四邪。制四正者。一不听出家。二不听行道三不听造像。四不听造塔。立四邪者。一立统制众。二比丘地立白衣高座。三兵奴为比丘。四受别请也。当知尔时下。三结过也。大王坏乱吾道下。二诫坏四众行。为王不行正法则佛道坏也。大王法末世时下。三诫禁不依法。大王我灭度后下。四诫自毁文三。初自毁。二起恶后招报。初文二。先法后喻。今初文可见。如师子身下。二明喻也。此喻如莲华面经。佛告阿难。譬如师子命终身死。若空若地若水若陆。所有众生不敢食肉。惟师子身生诸虫。还自食师子之肉。阿难。我佛法中非余破坏。是比丘破我三大阿僧祇法。彼经但喻出家。此经通喻道俗。各坏我佛法下。二起恶。人坏佛教下。三招报文中。法喻合可见。六亲谓父母兄弟夫妻。喻有三。初二喻现报。后一喻生后报也。大王未来世中下。五诫使役。大王未来世中下。六诫自咎也。大王未来世中下。七诫谬信。文中为四。初示善。不坏正教曰流。开空法道曰通。能盛福智曰器也。诸恶比丘下。二示恶也。其王不别下。三谬信也。是为破佛下。四示过也。尔时十六国王下。第二大众奉持文二。先奉持。次奉行。初文先伤感。二嗟叹。初文二。先正明伤感。时诸国王等下。二受持也。尔时大众下。二嗟叹。伤此时也。尔时无量大众中下。二奉行文五。先列。大众闻佛所说下。二明闻佛法义。欢喜无量者。三明欢喜也。为佛作礼者。四礼佛也。受持般若波罗蜜者。五奉行也。

　　仁王护国般若经疏卷第五


