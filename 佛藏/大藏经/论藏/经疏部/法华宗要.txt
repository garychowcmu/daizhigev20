  法华宗要
　　新罗 元晓撰




　　法华宗要

　　　　元晓师撰
　　将欲解释此经。略开六门分别(初述大意次辨经宗三明诠用四释题名五显教摄六消文义)。初述大意者。妙法莲华经者。斯乃十方三世诸佛出世之大意。九道四生灭入一道之弘门也。文巧义深。无妙不极。辞敷理泰。无法不宣。文辞巧敷花而含实。义理深泰实而带权。理深泰者。无二无别也。辞巧敷者。开权示实也。开权者。开门外三车是权。中途宝城是化。树下成道非始。林间灭度非终。示实者。示□生并是吾子。二乘皆当作佛。算数不足量其命。劫火不能烧其立是谓文辞之巧妙也。言无二者。唯一大事。于佛知见开示悟入无上无异令知令证故。言无别者。三种平等。诸乘诸身皆同一揆。世间涅槃永离二际故。是谓义理之深妙也。斯则文理灭妙无非玄。则离粗之轨乃称妙法。权华开敷实果泰彰。无染之美假喻莲花。然妙法妙绝。何三何一至久至冥。谁短谁长兹□□总入之不易。诸子澜漫出之良难。是如来引之□权羡□车。于鹿苑示有□之粗身。驾白牛于鹫岳显无限之长命。斯乃□一以破三。三除一舍。假□以□短。短息而□忘。是法不可示。言辞相寂灭。荡然靡据。肃焉离寄。不知何以言之强称妙法莲花。是以分坐令闻之者。当受轮王释梵之座。迳耳一句之人。并得无上菩提之记。况乎受持演说之福。岂可思议所量乎哉。举是大意以标题目。故言妙法莲花经也。
　　第二辨经宗者。此经正以广大甚深一乘实相为所诠宗。总说虽然。于中分别者。一乘实相略说有二。谓能乘人及所乘法。此经所说一乘人者。三乘行人。四种声闻。三界所有四生众生。并是能乘一佛乘人。皆为佛子。悉是菩萨。以皆有佛性当绍佛位故。乃至无性有情亦皆当作佛故。如宝云经言。菩萨发心便作是念。一切世界中少智众生愚痴喑哑无涅槃分不生信心者。□□菩萨之所弃舍。如是众生我皆调伏乃至坐于道场得阿耨菩提。发此心时。魔宫震动。又言。菩萨成佛众愿满足。方便品说。三世诸佛但教化菩萨。譬喻品云。一切众生皆是吾子故。又言。诸法从本来常自寂灭相。佛子□道已。来世得作佛。斯则无一众生而非佛子。所以广大。此众生界即涅槃界。是故甚深。如论说言。三界相者。谓众生界即涅槃界。不离众生界有如来藏故。是谓能乘一佛乘人也。此一乘人所乘之法。略而说之有四种。一谓一乘理及一乘教。一乘之因一乘之果。一乘理者。谓一法界。亦名法身。名如来藏。如萨遮尼揵子经云。文殊师利白佛言。若无三乘差别性者。何故如来说三乘法。佛言。诸佛如来说三乘者。示地差别。非乘差别。说人差别。非。乘差别诸佛如来说三乘者。示小功德知多功德。而佛法中无乘差别。何以故。以法界法无差别故。金光明经言。法界无分别。是故无异乘。为度众生故分别说三乘。又此经言。诸佛如来能知彼法究竟实相。论释此云。实相者。谓如来藏。法身之体。不变相故。又下文言。同者。示诸佛如来法身之性同诸凡夫声闻辟支佛等。法身平等无有差别故。案云。如来法身如来藏性。一切众生平等所有。能运一切同归本原。由是道理无有异乘。故说此法为一乘性。如是名为一乘理也。一乘教者。十方三世一切诸佛。从初成道乃至涅槃。其间所说一切言教。莫不令至一切智地。是故皆名为一乘教。如方便品言。是诸佛亦以无量无数方便。种种因缘譬喻言辞。而为众生演说诸法。是法皆为一佛乘故。是诸众生从佛闻法。究竟皆得一切种智故。是教遍通十方三世。无量无边。所以广大。故一言一句皆为佛乘。一相一味。是故甚深。如是名为一乘教也。一乘因者。总说有二。一者性因。二者作因。言性因者。一切众生所有佛性为三身果而作因故。如常不轻菩萨品云。我不轻汝。汝等皆当作佛。论释此言。示诸众生皆有佛性故。又言。决定增上慢二种声闻。根未熟故。佛不与授记。菩萨与授记。菩萨与授记者。方便令发心故。当知依此经意而说趣寂二乘无性有情皆有佛性悉当作佛。言作因者。若圣若凡内道外道道分福分一切善根。莫不同至无上菩提。如下文言。或有人礼拜。或复但合掌。乃至举一手。或复少倾头。若人散乱心入于塔庙中一称□无佛皆已成佛道乃至广说。本乘经言。凡圣一切善不受有漏果。唯受常住之果。大悲经言。佛告阿难。若人乐着三有果报。于佛福田若行布施诸余善根。愿我世世莫入涅槃。以此善根不入涅槃。无有是处。是人虽不乐求涅槃。然于佛所种诸善根。我说是人必入涅槃。尼健子经一乘品言。佛语文殊。我佛国□所有僧伽尼乾子等。皆是如来住持力故方便示现此诸外道。善男子等。虽行种种诸异学相。皆同佛法一桥梁度。更无余度故。案云。依此等文。当知佛法五乘诸善及与外道种种异善。如是一切皆是一乘。皆依佛性无异体故。如法花论显此义。云何体法者。谓理无二体。无二体者。谓无量乘皆是一乘故。而下文言汝等所行是菩萨道者。谓发菩提心退已还发者前所修行善根不灭同后得果故。者为显种子无上义故。旦约发心善根而说。非谓余善不得佛果。是故□违前所引文。由是言之。若凡若圣一切众生内道外道一切善根。皆出佛性同归本原。如是本来唯佛所穷。以是义故广大甚深。如是名为一乘因也。一乘果者。略说有二种。谓本有果及始起果。本有果者。谓法佛菩提。如寿量品云。如来如实知见。三界之相无有生死若退若出。亦无在世及灭度者。非实非虚非如非异。案云。此文就一法界显一果体。非有体故非实。非无体故非虚。非真谛故非如。非俗谛故非异。如本乘经云。果体圆满无德不备。无理不周。无名无相。非一切法可得。非有体非无体。乃至广说。又言。二体之外独在无二故。是明法佛菩提果体。始起果者。谓余二身。如论说言。报佛菩提者。十地行满足得常涅槃证故。如经言。我实成佛已来。无量无边百千万亿那由他劫故。应化菩提者。随所应见而为示现。谓出释宫树下成道及与十方分身诸佛。如宝塔品之所广明。总而言之。一切众生皆修万行同得如是。□菩提果。是谓一乘一乘果也。如方便品云。舍利弗当知。我本立誓愿。欲令一切众如我等无异。如我昔所愿。今者已满足。化一切众生皆令入佛道。案云。此文正明如来所愿满足。所以然者。遍化三世一切众生。如应皆令得佛道故。如宝云经云。譬如油钵若已平满更投一渧终不复受。菩萨成佛众愿满足亦复如是。更无减少一尘之愿。大云密藏藏经云。大云密藏菩萨曰言世尊。唯愿如来。为未来世薄福众生。演说如是深进大海水潮三昧。佛言。善男子。莫作是言。何以故。佛出世难。此大云经闻者亦难。云何偏为未来之。吾当遍为三世众生广门分别。花严经云。如来转法轮。于三世无不至。依此等文。当知诸佛初成正觉。一念之顶遍化三世一切众生。无一不成无上菩提。如昔所愿已满足故。设有一人不成菩提。如昔所愿即不满故。虽实皆度而无尽际。虽实无际而无不度。以无限智力度无限众生故。而此经下文言。我本行菩萨道所成寿命。今犹未尽复倍上数。论释此云。我本行菩萨道今犹未满者。以本愿故。众生界未尽愿非究竟。故言未满。非谓菩提不满足故。所成寿命复位上数者。示现如来常命方便。显多过上数量不可数知故。此论意者。为明约今众生未尽□如是时本愿未满。非谓菩提已满。而其本愿未满亦非本愿未满。而说佛法已足。如花严经云。一切众生未成菩提。佛法未足。本愿未满。是故当知愿与菩提不满。等则已满则等满。如是名为一乘果也。合而言之。理教因果如是四法。更互相应共运一人到萨婆若。故说此四名一乘法。犹如四马更互相应共作一运故说四马名为一乘。当知此中道理亦尔。问理教及因共运众生到萨婆若。此事可尔。果既到究竟之处。云何与三共运众生。解云。此有四义。一者由未来世有佛果力。冥资众生令生善心。如是展转令至佛地。如涅槃经云以现在世烦恼因缘能断善根。未来佛性力因缘故还生善根故。二者当果报佛现诸应化化今众生令得增进。如本乘经云。自见己身当果。诸佛摩顶说法身心别行不可思议故。三者此经六处授记。记当得成阿耨菩提。由得此记。[竺-二+宗]心进修当果属彼□得运彼故。下文言。各赐诸子等一大车。四者此经中说一切种智。无□不尽。无德不备。一切众生同到此果。众生缘此能诠所诠发心。胜进迳四十心游戏神通化四生类。故说众生乘于果乘。乘乘能运因地众生。如下颂诸子是时欢喜踊跃乘是宝车游于四方。由方是四义当知果乘与余三法共运一人。人人四法因缘和合远离诸边不可破坏。除此更无若过若增。如是名为广大甚深究竟一乘真实相也。所诠之宗略述如是。
　　第三明能诠用者。如法师品云。一切菩萨阿耨菩提皆属此经。开方便门示真实相。此文正明是经胜用。用有二种。谓开及示。开者开于三乘方便之门。示者示于一乘真实之相。总说虽然。于中有三。先开次示。第三合明开示之用。先明开义即有二种。谓所开之门及能开之用。所开之门即三乘教。此名方便略有四义。一者佛方便智之所说教。依主立名名方便教。二者即三乘教巧顺三机。持乘作名名方便教。三者为一乘教作前方便。因是后说一乘正教。对后正教名为方便。四者于一乘理权说方便非真实说。是方便义对真实说名为方便。依此四义故名方便。此名为门。有其二义。一者出义。诸子依此出三界故。二者入义。又依此教入一乘故。然门有二名。若言佛门人门。则门非佛人。若言板门竹门。则门是板竹。今三乘教名方便门者。同板竹门。门即方便。是故名为方便门也。开方便门。方便有其二义。若望出义说三乘时。开而不闭。望其入义说三之时。闭而不开。虽出三界未入一乘故。今说一乘教言。三是方便。方开方便门令入一乘故。如下文言。当知诸佛方便力故。于一佛乘分别说三。此言正开方便之门。诸余言语例此可知。次明示用。于中亦二。先明所示。次明能示。所示之真实相。谓如前说。一乘人法。法相常住。道理究竟。天魔外道所不能破。三世诸佛所不能易。以是义故名真实相。而非三非一。无人无法。都无所得。如是正观乃名真实究竟一乘。所以然者。诸有所得无道无果不动不出。故知如前非三是一。能乘所乘人法之相不出四句。是有所得。云何说此为真实相。解云。此言不然。所以者何。若言非三是一不出四句故是有所得非究竟者。是则有得为非无得为是亦入四句故是有所得亦非正观。若言寄言说无所得而非如言取于无得是故无得不入四句者。他亦寄言假说一乘而非如言取于一乘所以一乘亦出四句。是故当知遂言俱非。不如言取二说无异。
　　问。若不取言皆为实者。彼三乘教亦应是实。
　　答。通义皆许。而有别义。以三乘教下都无三理一乘教下不无一理故。三是权。一乘是实。虽不无一而非有一。是故亦非有所得也。所示真实其相如是。能示□用有其二种。一者则开之示。如前开三是方便时。即知一乘是真实故。如开门时即见内物。二者异开之示。异前开三别说一乘。闻之得悟一乘义故。如以手□方见内物。如下文言。诸佛唯以一大事因缘故出现于世。如是等言是示真实相也。第三合明开示用者。一开示中合有四义。一者用前三为一用。前三乘之教即为一乘教故。二者将三致一。将彼三乘之人同致一乘果故。三者会三归一。会昔所说三乘因果还归于本一乘理故。四者破三立一。破彼所执三乘别趣以立同归一乘义故。此经具有如是四种胜用。故言开方便门示真实相。
　　问。用三为一。将三致一。是二未知以何为证。
　　答。方便品言。佛以无数方便演说诸法。是法皆为一佛乘故。此文正是用三为一之证也。又言。是诸众生从佛闻法究竟。皆得一切种智。此言正是将三致一之证也。
　　问。会三因果归本一者。为当三皆非实故归于一实耶。为当唯二非实故归于一实耶。若如后者。何故经言。我有方便力开示三乘法。若如前者。云何复言。唯是一事实余二则非真。
　　答。或有说者。三皆非实。如前文说。而言一实二非真者。三中之一与无三之一俱。是佛乘。通说是实。余二不用开别言非实。由是义故二文不违。或有说者。唯二非实。如后文故。而说三乘皆方便者。于一实中加二非实合说为三。是三非实。如人手内实有一果方便言三。三非是实无三果故。考而论之。一果是实。二是方便。有一果故。如智度论云。于一佛乘开为三分。如人分一斗米以为三聚亦得言会三聚归一亦得言会二聚归。会三会二犹是一义不相违也。或有说者。前后二文各有异意。不可一会。所以然者。三乘之教有其二种。一者别教。二通教。别教三乘三皆非实。皆是方便。以彼教说三僧祇劫唯修四度。百劫之中修相好业。最后身中修于定惠。菩提树下成无上觉。如是因果以为佛乘。是故佛乘亦是方便。若论通教所说三乘。佛乘是实。定余二非真。以彼教说于十地中具修六度万行圆满致萨婆若。此萨婆若果不与三世合。如是因果究竟真实此为佛乘。岂是方便。是故当知二文意异。我有方便力开示三乘法者。是显别教所说三乘也。唯是一事实余二则非真者。是对通教所说三乘。其余诸文皆作是通。
　　问。若说别教三乘因果皆是方便故归一者。为归一因为归一果。
　　答。于一佛乘分别说三故。随其本归因归果。是义□何声闻缘觉若因若果皆于一因分别为二。如经说言。声闻缘觉若智若断。皆是菩萨无生法忍。当知此二皆归一因。归一因故终致一果。彼教中说。佛乘因果分别佛地化身少分。如经说言。我实成佛已来。百千万亿那由他劫故。当知彼说佛乘因果同归于此一乘果内。若有菩萨依彼教故望树下佛发心修行。如是愿行归于一因。同彼二乘未至果故。通而言之。应作四句。一以方便因归真实因。谓菩萨因及二乘因。二以方便果归真实果。谓于树下成无上觉。三以方便因归真实果。谓树下佛前菩萨行。四以方便果归真实因。谓二乘人之无学果。总摄如是四句。以说会三归一。
　　问。方便教中有人天乘。何故不会此二唯会彼三。
　　答。会三之言亦摄此二。所以然者。法花教中说。三乘有二。一者三车所譬。出喻品。二者三草所咒。出药草品。此义云何。人天二乘合为小乘。如小药草。声闻缘觉名为中乘。如中药草。依彼别教发心菩萨。说名为大乘。如大药草。会此三乘即摄五乘。然彼人天会因而不会果。果是无记。不作一因故。彼因善法有二功能。报因功能亦不会之。有受尽故。等流因用是今所会。无受尽故。会此因义入第一句。
　　问。会三归一其义已显。破三立一云何可知。
　　答。欲知此义。有广有略。略而言之。破四种三。一执三教定非方便。二执三人定是别趣。三执三因别感。四执三果别极。破此四种所执之相。遣其四种能执之见。是故建立一乘真实。谓立一教故则破三教。立一人故则破三人。立一因故则破三因。立一果故则破三果。立一理性通破四三。以四一皆同一乘理故。略说如是。广而论之。为破十种凡圣执故。说七种譬及三平等。此义至彼第六门释。第三明诠用竟也。第四释题名者。具存梵音。应云萨达摩分陀利修多罗。此云妙法莲华经。言妙法者略有四义。一者巧妙。二者胜妙。三者微妙。四者绝妙。言巧妙者。此经巧开方便之门。巧灭执三之见。巧示真实之相。巧生已一之惠。以是四义而作真轨故。言妙法言胜妙者。此经能宣一切佛法。能示一切神力。能显一切秘藏。能说一切深事。以此四义最为胜妙故名妙法。如神力品云。以要言之。如来一切所有之法。如来一切自在神力。如来一切秘密之藏。如来一切甚深之事。皆于此经宣示显示显说。故言妙法。言微妙者。此经所说一乘之果。无妙德而不圆。无杂染而不净。无义理而不穷。无世间而不度。以是四义故名微妙之法。如譬喻品云。是乘微妙清净第一出诸世间为无有上。故言妙法。言绝妙者。此经所说一乘法相。广大甚深离言绝虑。以是四义故为绝妙之法。如方便品云。是法不可示。言辞相寂灭。诸余众生类无有能得解故。此四义中。巧妙胜妙之法当能诠用立名。微妙绝妙之义从所诠宗作目。合而言之。具含如是。巧胜微绝十有六种极妙之义十方三世无二之轨以是义故名为妙法。妙法之名略释如是。莲花之喻有别有通。通者。此华必具华须台实四种。合成殊为美妙。喻于此经具四妙义合成一经。故名妙法。别而言之。即有四义。一者。莲花之类有四种。中分陀利者是白莲花。鲜白分明花开实显。喻于此经了了分明开权显实之巧妙也。二者。此花凡有三名。未敷之时名屈摩罗。将落之时名迦摩罗。已敷未衰处中之时开荣胜盛称分陀利。喻于此经大机正发之盛时宣示显说之胜妙也。三者。此花非直出离泥水。亦乃圆之香洁众美具足。喻于此经所说佛乘出烦恼浊离生死海众德圆满之微妙也。四者。此花非直荷广[卄/禍]深。亦乃不着水渧不染尘垢。喻于此经所说一乘法门广大道理甚深离言绝虑之绝妙也。由是四义有同妙法故。寄是喻以立题名也。
　　第五明教摄门者。是法华经何教所摄。为是了义为不了义。有说。此经是不了义。所以然者。大分佛教有三法轮。一者有相法轮。唯为发趣声闻乘者。依四谛相转法轮故。如阿含经等。二者无相法轮。唯为发趣菩萨乘者。依法空性转法轮故。如般若经等。三者无相无上法轮。普为发趣三乘者依诸法空。
　　无自性性而转法轮无上无容故。如解深密经等。此中前二是不了义。第三法轮是真了义。是义具如彼论广说。此法华经是第二摄。如偈说言。诸法从本来。常自寂灭相。佛子行道已。来世得作佛故。是故当知第二无相法轮所摄。既属第二。是不了义。此义即以二文为证。一者即彼解深密经云。一向趣寂声闻种性补特伽罗。虽蒙诸佛施设种种勇猛加行方便化道。终不能令当坐道场证得无上正等菩提何以故。由彼本来唯有下劣种性故。一向慈悲薄弱故。一向怖畏众苦故。乃至广说。二者对法论言。众生意乐。乐乐者。如为不定种性者舍离下劣意乐故。记大声闻当得作佛。又说一乘。更无第二。案云。彼经既是究竟真实了义说。说言声闻永不成佛。是知法花说诸声闻当得作佛。是方便语不了义说。是故阿毗达磨□云。是随众生意乐而说。非是直说真实道理。修多罗者。以文为胜阿毗达磨以理为胜。由有如是二种明证。当知法花一乘之教定非究竟了义说也。或有说者。法花经是究竟了义。所以然者。如来一代所说教门。略摄不出三种法轮。何者为三。一者根本法轮。二枝末法轮。三者摄末归本法轮。根本法轮者。谓佛初成道花严之会□为菩萨广开一因一果法门谓根本之教也。但薄福钝根之流深不堪闻一因一果故。于一佛乘分别说三。谓枝末之教也。四十余年说三乘之教陶练其心。今至法花之会始得会三归一。即摄末归本教也。如信解品明。长者居师子坐眷属围绕罗列宝物。即指花严根本教也。唤子不得故密遣二人。脱珍御服着弊垢衣。谓隐一说三枝末教也。如富长者知悉下劣□伏其心乃教大智。谓摄末归本教也。是□诸门处处有文。当知此中初后二教同是究竟了义之说。第二教者。于一说三。皆是方便不了义说。为成此义。明证有二。一者修多罗。二者阿毗达磨。修多罗者。略引三文一者如安乐行品云。此法花经能令众生至一切智。一切世间多怨难信。先所未说而今说之。是诸如来第一之说。于诸说中最为甚深。末后赐与如彼强力之王久护明珠今乃与之。二者化城品云。是诸佛方便分别说三乘。唯有一佛乘□处故说二。三者胜鬘经云。阿罗汉辟支佛。四智究竟得苏息处。亦是如来是方便有余不了义说。如是等文不可具陈。阿毗达磨者略引三处文。法花论云。决定增上慢二种声闻。根未熟故佛不与授记菩萨与授记。菩萨与记者。方便令发心故。二者智度论说。
　　问。阿罗汉先世因缘之所受身必应当灭。住在何处而具足佛道。
　　答。得阿罗汉时。三界诸漏因缘尽故。更不复生三界。有净佛立出于三界。乃至无有烦恼之名。于是国立佛所闻法花经具足佛道。三者宝性论云。问。说阐提无涅槃性常不入涅槃者。此义云何。为欲示显谤大乘因故。此明何义。为欲回转诽谤大乘心不求大乘心。依无量时。故作是说。以彼实有清净性故。依是等文。当知诸教说有二乘定不成佛。及说无性有情等言。皆是方便不了义说。若说一乘更无第二一切众生皆当作佛。如是经典是真了义。问若立初师义者。后师所引文云何和会。彼师通曰。诸一乘教所说诸文。皆为护彼不定性者。皆是方便。故不相违。法花论文及宝性论。亦为述后方便教意。智度论文说阿罗汉生净土者。是约不定种性声闻。由是道理亦不相违。问。若立后师义者。前所引证云何得通。彼师通云。深密经说终不能令当坐道场证得无上正等菩提者。是明决定当入无余永不能令不入无余直证无上正等菩提。是故说为一向趣寂。然彼声闻入无余时。住八万劫或住六万四万二万。然后起心即入大生于净土具足佛道。若论不定种性人者。唯住有余依地入大。如瑜伽论分明说故。是故彼经亦不相违。对法论文说一乘教为方便者。是述三乘权教之意而非究竟道理之说。如彼执三乘者说云。十五有漏□无记者。是约粗相境界而说。非是究竟真实道理。是故当知彼对法论或有述于方便教文。由是道理不相违也。
　　问。二师所通一据相违。何者为实何者为胜。
　　答。皆是经论。有何不实。所以然者。为护一向趣寂者意。则如初师所通为实。为护不定种姓人意。则如后师所说为实。皆当物机各得和通故。若就道理判其胜负者。彼师义狭而且短。彼说佛□不遍一切故。又说二□竟断灭故。第二师义宽而复长。返前短狭其义可知斯则以短狭义会宽长文。文伤□□会。用宽长义容短狭文。文狭则无伤义。则易会。由是道理后说为胜。是故当知此法花经乃是究竟了义之教也。今依是义以通诸文。诸文相违皆得善通。所以然者。以诸了义究竟教内不无方便不了之言。如解深密经中说言。一切声闻缘觉菩萨同皆共一此妙清净道。皆同是一究竟清净如。□是道理为彼经宗。所以彼经是真了义。而彼经说寂趣声闻终不能得坐于道场。如是等文是方便说。为护决定二乘意故。作是方便不了义说。由是道理夫人性等说彼以为不了义说。如是二文不相违也。又此法花经中说言。为□□故。化作宝城。更止息已终引佛果。依是道理以说一乘。是为经究竟了义。此经亦有不了义语□直说言唯有□□无二无三是文为□□定□□说无趣寂二乘之行。而实不无趣寂二乘之行。是故说无是方便语。由是道理对法论说为方便者。亦有道理也。

　　法花宗要

　　　　　　弘安六年八月十七日相承之

