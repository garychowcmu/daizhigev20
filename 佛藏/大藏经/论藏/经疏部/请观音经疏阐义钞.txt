  请观音经疏阐义钞
　　宋 智圆述




　　请观音经疏阐义钞序

　　此疏自智者演说。章安记录。古来人师无闻赞述。既传授道息。后学往往有不知其名者。知其名而未尝披其卷者。於乎斯文之未丧也。一线尔。吾不肖而实痛焉。吾如默默则何以传后。遂因疾间辄约文敷义。笔之为钞。凡二卷。庶申明于大旨。开发于童蒙也。既成乃作序。以言其由。复作阐义之名以名之。
　　皇宋三叶登封之明年岁次己酉。孟夏哉生明。于南塔上方病中序。

　　请观音经疏阐义钞卷第一

　　　　宋钱唐沙门释智圆述
　　请观音经四字是疏之别名。疏即通名。以解释诸经通名疏故。以别简之。略标四字。疏者疏也。决也。疏理经文。决择义趣也。然智者。释经解题称玄义。解文称文句。玄文合成一部者。则题为疏。今即合者。故题疏焉。天台所住之山。智者。能说之人。昔隋炀皇帝时为晋王。既从大师受菩萨戒。乃依地持经立师之号。号为智者也。大师者。大乃褒美之词。师者教人以道之称。古者或解行可轨于人。人必称之为大师。暨唐懿宗朝。补署行焉。自兹厥后虽有其实莫敢召者。说者纵辩而谈。非秉笔制述也。斯文既是弟子章安记录。故不书讳。而书其美号也。弟子者资则舍父从师。敬师如父。师之谦让处资为弟。是知弟子之名。韫乎敬让。故师召资。为弟子在于让也。资亦自称为弟子。在于敬也。虽有异说。今依净名疏焉。顶法师者。讳灌顶字法云。临海章安人。而云顶法师者。此疏元无记者之号。后人状之。故不书其讳。是礼也。如法华行仪法界次第。既大师亲撰。故皆自书名讳。至于诸部凡弟子记其言者。皆云智者大师说耳。又如涅槃疏。既经荆溪治定。故亦书云顶法师撰。此为标式。来者宜则之。礼云。二名不偏讳。谓二字之名不一一讳也。故今称顶而不称灌。又如大师之讳智顗。今称智者止讳一字耳。偏其讳非古也。后世之节制耳。然则诗书不讳。临文不讳。讲者具称故无咎也。法华有五种法师。一受持。二读。三诵。四解说。五书写。今章安即解说人。故人召为法师也。记者记录师言也。次入文。此下分节科。既别行不复编入。人法者。请观世音菩萨人也。消伏毒害陀罗尼法也。若约自行应先法后人。以诸佛所师所谓法也。观音由悟法成道故。今约化他故先人后法。以法不孤运弘之在人。故观音说所证之法。治他三障之毒。故经题先人而后法也。人是下无缘之慈。超彼生法故曰至慈。道过凡小故称大士。离二边恶故曰至良。治障不虚故曰神咒。大士即能说之人。神咒即所说之法。至慈则显大士之德。至良则美神咒之功。群机即月盖及毗舍离人也。能必对所。若以群机为能感。观音即是所感。观音为能应群机即是所应。今圣没所感目为能应。凡没所应目为能感。各从功力以能为称。故知凡由理具三千故。能感圣。由三千分显故能应。消伏等者。消谓消除。伏谓调伏。三障通名毒害。经云。消除三障无诸恶力。即是用。又生善故言力。灭恶故言用。此咒消除三障用也。显发三谛力也。正体即三德此间等者。以陀罗尼是梵语。翻就此方名遮持也。三义即持名持行持义。二边即生死涅槃。故知三德之理即寂而照。故能持即照而寂故能遮用。即下此疏释题。凡有三番。俱论三义。一能说人。二所说法。三经总题人及总题。在下方辨。法有三义。正在此文。故至别释但直尔解。总别二文互现其义。大师说法之巧也。章安秉笔之妙也。然今部通四教而三番三义。并约圆论文之旨。故应修门故。深收浅故。佛元意故。说者观者宜乎思择。事者下三文。皆直示毒害。以显消伏。虎狼等者。即经云。逢值虎狼师子及毒药刀剑。临当刑戮称名诵咒。而得解脱者。皆约事消伏也。五住谓三界见为一。三界思为三。足根本无明成五。皆昏烦之法恼乱心性故。通称烦恼。即名此烦恼为虎狼等。经云。净三毒根不被三毒等。即约行之明据也。故下疏释虎狼。引金光明十地犹有虎狼之难。盖此意也。修一心三观破五住惑。即约行消毒也。法界无碍者。三谛一心名为法界。生佛互融一一咸遍。故云无碍。无染而染者。净名疏云。中道自性清净心。不为烦恼所染。本非缚脱不染而染。难可了知。即是众生迷真性解脱。起六十二见。考彼言义允合今文。若消今文。应云法性之与无明。遍造诸法即无染而染。全理性成毒名理性。毒由理毒故即有行毒事毒也。今观诸法唯心染体悉净。即神咒治理性之毒。即下经云。皆入如实之际也。若尔。与约行何别。答前约行者。是约智断。智即能断。断是所断。五住断处名消行毒。今则不尔。专约谛理。理非能所。但由具惑即是无染而染。名为毒害。惑即法性。即是染而无染。名为消伏。是则惑性相待非关智断。或谓性恶是理毒者。毒义虽成消义全阙。若无消义安称用耶若云有者。应破性恶。性恶法门不可破也。五重下注云云者。次第辨示不假。先列名者下。辨示五章。夫释名总论三法体宗用。别论三法教相。分别三法。人法为名者。请是能感。观音是能应。即感应。宗消伏毒害明其力。用即救危拔苦用也。陀罗尼明其正体。即法身体也。释名总论其在此矣。灵知至为体者。经通四教。理有偏圆。若论正体唯取圆理。灵知寂照皆法身。即照之义。然虽寂照不二。菩萨既从观智立名。以所从能乃以照义为体。例此若以止定为名者。应以寂义为体。灵知即法身灵明本觉。寂照谓灵知。是法身即寂而照也。应知三身并常三谛俱照。从胜从本且指法身。又体性本一有种种名。故使诸文明体。随文约义名字不同。法华正约开权。乃以实相为体。涅槃既是示灭。即用性净涅槃为体。普门既谈二身。乃以灵智合法身为体。灵智即报身以报合法。二身明义乃真身也。至若今经三圣降临既表三德。故以法身为经之体。又普门品明随类现像。此经明圣主来仪。约身义便故于辨体俱立身名。感应为宗者。月盖致请为感三圣。远降为应。教兴由此故以为宗。然诸经或以因果为宗。但于今经明义不便。何者。因果语通凡圣各有。如舍离人致请求救为因。未来证道为果。此凡有因果也。观音昔在凡地为因。今居分证为果。此圣有因果也。今以凡虽有因果。但以感为名圣。虽有因果但以应为名。故以感应为宗也。救危拔苦为用者。以舍离病苦危若倒悬。以大悲救拔令平复如本。虽亦与乐拔苦为正。大乘为教相者。包含曰大。运载曰乘。教则圣人被下之言。相则分别同异。虽部谈四教。而三教大乘为其正意。三义往简者以约修行始终。三义收尽。谓依教修行行成契理。以三义俱有通别。故有通别之名。此三乃通别二名之义旨也。若以位分即约教属名字位人。禀教生解故。约行属观行相似。依解修行故。约理在初住。分证本理故。然于约行复须从容。若论造修犹居名字。的取行成方名观行。凡当辨位。须知此旨。教者下释。此三义约理约行。皆对理性而为通别行别。同归理一。名异唯初约教不对理。明声闻者。声谓所闻之声。教即八音四辩也。闻即能闻之机。用耳识揽别也。大论云。耳根不坏声在可闻处。机宜既异所说则殊。所说既殊诸部乃异。此经彼经各有名故。故曰名异。余弟子即三乘贤圣。问智论云。佛经通四人说。谓弟子诸仙诸天化人。今何言非。答为佛印可同称佛说。如今经观音说咒。身子说四大同入实际。以佛印故皆名佛说。入道多途者。至理虚通目之为道。诸经称四悉。机示其入理之路。不独一类。故曰多途。观门有异者。如法华四安乐行。为入理之门。今经以数息等为入理之门。又四教四门不同。俱是异义。契道者。谓契会真道。即入初住分证三德之时也。至此位时修性一合。无复分张。故云同归一理。理者。即向观门所契之理也。真如者。体非妄伪故言真性无改异故。称如不虚名实至极曰际。非生死相非涅槃相故。名实相。阿梨耶亦阿赖耶。此云藏识。以能藏自体。于诸法内藏诸法于自体内故。此皆一心三谛之异字也。问何不用第九净识为诠理之名耶。答大师依地论明阿梨耶识。是真常净识。不立第九。若依摄论。梨耶是无记无明随眠之识。九方名净。是知二论随机故异。若就即义唯至第八。犹云即无明是法性也。若就离义乃立第九。犹云断无明即法性也。若晓今宗理应无诤。不即不离一体无殊。而即而离何妨两立。喻之波水大旨可知。人法下明来意也。陀罗尼。是三德即所证之法。观世音。即能证之人。自既已证三德。今说此咒令他亦证三德。是则法假人弘人因法立。相成相即不可暂分。今顺经题约化他义。故先人次法。是自请者斯那问。身子根境相应摄住。自为入道之门。故是自请。月盖为舍离重病。故是为他佛说偈付嘱流通。为护正法。此之三种皆名请观音也。若约经文则为他居初。今约义便故先列自请。以自请意狭为他。次广护法最广从狭之广而为次第也。问斯那请。身子说六根如来付嘱八部。何名请观音耶。答观音远降意在说治障之法。斯那所请亦为此法。如来付嘱八部。亦只令此法久住于世。约人虽殊法门无异。以法显人俱是请观音也。三请对三聚戒中。应以第一对摄律仪。第三对摄善法。璎珞经云。律仪戒。谓十波罗夷。戒疏云。摄律仪能令心住。此与斯那自请义合。璎珞云。摄善法。谓八万四千法门。戒疏云。摄善自成佛法。此与如来护法请相应。璎珞云。摄生谓慈悲喜舍。化及众生令得安乐。戒疏云。摄生成就众生。此与月盖为他请相应。是故今经三请。即是三聚。此三聚名出方等地持。而文云。自请是摄善法护法是摄正法者。或是文误。或别有据。若得下示三戒本融。前文既对三聚。此中止会二名。亦恐文误。应云自身戒明净即是摄律仪。定慧明净即是摄善法。明净即相似分真亦义通观行。引华严者。诸法唯心戒定慧三即心而具。我心既尔生佛咸然。彼我互融故无差别。由无差故。故佛以所证说示于我。我心既净还能化他。三聚之义于斯著矣。方知三请其体本融。二傍下云云者。自行为正。如斯那为他为正。如月盖护法为正。如如来傍正互论。必具三请。后世行者思齐在兹致至也。祈告也。干求也。要心者。要谓要期。皆出下引证。既先明自请合引斯那请文。而引月盖者。文显易见故。傍正而论三请。互具互引无在域限也。限意专请观音不在余圣也。行请者。虽不标心以行净。故自然感圣即行净。是请故名行请。证请亦然。念佛三昧如般舟经三昧。成时见十方佛在空中立等。盖言虽不标心。而证理时自见观音也。行请位在观行。证请位在六根及初住也。标心一谓位通深浅。身业下例示口意。各具三请也。向文虽云三业无瑕而正在身业。问口业倒身可尔。意业云何。说标心等耶。答若依今经观心心脉。即见观世音。是标心也。若依法华涅槃。但观心性实相入观行等位。自见观音者。此既初不标心则是行请证请。然此论请皆约见彼应身。若标心无感乃由过现缘浅。非今请义。不标而感。此由过现缘深。是今请义。标心复感其旨可知。此圣既然诸圣例尔。且众生三业互有强弱。强可为机。故于三业各论三请。足前十二者。谓自他护法。各具延祈愿三是十二也。问护法既是如来付嘱。何故亦约三业论标心等请。答经虽付嘱而行人。岂无为护正法请观音耶。九界论请者。乃至三教菩萨为除界外三障。须请圆教观音也。佛界须料拣者。应问云。九界可尔。佛界云何请耶。应答云。名字观行即佛。为除分段三障故。须请分证之观音。相似即佛为除变易三障亦尔。于分证中位位互作。乃至等觉为除三障请究竟观音。此约圆中五即俱名佛界也。若克取究竟位为能请者。以众生断恶机在观音。故须请也。则如经云。尔时世尊。怜愍众生覆护一切。重请观世音菩萨等。菩萨皆具众德者。圆证实理故具众德。文殊具云文殊师利。此翻妙德。以见三德佛性不纵不横故。称妙德。大经云。了了见佛性犹如妙德等。弥勒。此云慈氏。一体三慈无所不摄。故以为名。至论下明体性本融。释成皆具众德义也。是故德慈智三一体异名展转互摄。以三德三慈三智无异体故。无缘种智并从胜说。中体双照慈智俱三。但逗下明随机立号。宜闻者即随其所闻。有四悉益。所以各立一号。同是因地者。同是真因也。各说身因者。涅槃三十二云。五百比丘问身子云。佛说身因。何者是耶。身子答云。汝等亦各得正解脱。自应知之。何缘方更作如是问。有比丘言我等未得正解脱时。意谓无明即是身因。作是观时得阿罗汉果。有说爱有说行乃至饮食五欲。如是五百共往佛所。各说已解。身子白佛。谁为正说。佛言。无非正说。三十二者。净名中初法自在菩萨云。生灭为二不生不灭为不二。乃至文殊说云。无说无示为入不二。共三十二人。若兼居士默然则三十三也。同入下五百比丘四八大士。能入虽异所入无殊。约跨节论五百趣实例。如观经疏云。四四十六同趣常乐也。一理者万法虽差心性常一。故云一理。所以亦异者。义趣别也。此则理体虽同义异名异。如理有遍照义。故立观智之名。理有遍摄义故立慈氏之称。名义虽异。只是一理故云不离于理也。释别名中应先分二段。初约境智释应。次约界业释机。总别释者。总释即境智合辨。别释即境智开说。言破立者。以观世之名。本是界外不思议境智。随顺机缘亦为思议境智。而皆绝四离百虑。人于此起四性执。故须先破四执。既破四悉被物则藏境智成。乃至圆境智成。故须后立。破者下先且标立境智之名。以为所破。世即三种世间也。今问下境智相望各有四句。在文可解。自境故境等者。谓境自是境智自是智。不相因也。此是自生者。若云境自是境者。境不因智照是境自生。若云智自是智智不因境发。是智自生。此中但难初句余三例之。故云等也。若欲备难者。次句应云若由境故智是智他生。若由智故境是境他生。何者。自境。故境既称境。为自以境望智。智即是他今境从智生。岂非他境智。亦如是若合故境合故智者。此则境不由智故境。亦不由境故境。智境因缘和合故境智亦如是。此即共生共生有二过。堕自他性中。若非智非境故境故智者。此则离境离智无因缘而辨境智。从因缘尚不可得。何况无因缘耶。此四并是妄想推计。故须破之。问佛法皆云因缘和合。何故破共生。答为定执故亦须破之。四执破已四说无过。中论所破者。论云。诸法不自生。亦不从他生。不共不无因。是故说无生。龙树既破。那得如前四种执一为是余妄语乎。六十二见。谓我大色小色大我小。即色是我离色是我。四阴亦尔。三世五阴总成六十。不离有无。故六十二皆边见摄。今于境智起四见者。实八十八使具起。略言边见及三受耳。若具论者。随执一句谓我知解此法。法中计我即身见。执初三二句堕有边。执二四二句堕无边。乃六十二见所摄。即边见也。如此妄执不当道理。即邪见执此是实计为涅槃。即见取。果盗谓此为道依之。进行即戒取。因盗有三苦者。乐受有坏苦。苦受有苦苦。不苦不乐受有行苦。乐受则爱等者。谓执一种境智为是。若他赞叹。心则爱著生喜而心乐。即贪使。苦受者。若他违逆则忿怒生嗔而心苦。即嗔使。不苦不乐即不为毁赞则在痴使等分。亦在三使中收。又我解此境智他所不解。以其所执矜傲于人即慢使。既执此为是今虽不疑后当大疑。即疑使。是则十使宛然。皆从所执境智上起。将此历三界四谛。则有八十八使。就思惟历三界则有九十八使。今于五利略举边见。五钝略明四分者。从要而言。以四句境智皆堕一边。依此所执皆生三受。其相易见。故且明之。如向细论。备九十八故下。文云知句句中九十八使名识病也。八万四千尘劳者。真谛三藏准十使经。以贪等十为根本。谓贪乃至戒取一一有九。随眠一即成十。十即成百。前后等分各一百成三百。置本一百就前后二百中。又各以十使为方便。二百即成二千一百。约五类众生。谓多贪多嗔多痴著我思觉。五品各二千一百。即成一万五百。配已起未起成二万一千。又配贪嗔痴等分。此四各有二万一千。成八万四千也。今云。四分开出者。惑数虽多四分收尽。毕竟空寂者无四执故。无依倚者以空寂故。问意者理既空寂。何故有道灭因果耶。答意者但识知苦集不为四执滞碍。即名道谛。所缘空寂即是灭谛。知四下示道谛相。污秽五阴者。止观明九种五阴。一期色心名果报。平平想受名无记。起见起爱名两污秽。身口意业善恶分二。变化示现名工巧。三善根人名方便。四果名无漏。今于境智起见起爱。故云污秽。不受即观受是苦也。余二存略。道品等者。等取三四二五七觉八正也。又正下示灭谛相也。即以能观为佛所观为法。境观不二为僧。三义一心即同体三宝也。觉了即能观三观。四执即所破妄惑。法性即所观三谛。境观不二故云和合。而于正勤心中示灭谛者。以道品约位则正勤是小乘内凡位也。以小准大即圆六根相似。证灭无所住心等者。谓大圣人内无四执外顺机缘。令获四益说境智异。谓若人乐闻自生境智。即说境是自境智是自智。以赴欣欲之心。或宜闻生善。或说必破惑。或闻则悟道。他共无因亦复如是。故使经论所明。若境若智不出自等。列名中四教境智俱顺四悉。别教独得名者。以出假位正以四悉化他故。圆名不思议者。则显前三教皆思议也。然四境智皆是总释观世二字。应预知差别则至文易了。前二以心生六界三种世间为境。而智有体析之殊。别教以心生十界三种世间为境。用次第智。圆教以心具十界三种世间为境。用一心三智。一切法从缘者。证境智因缘皆是实有。破柝方空也。但有名字者。谓瓶已破首已断。但有瓶首之名。实无其体。此喻出大经。是字不住即性空。亦不不住即相空。法眼等者。即十行出假说四教四悉境智也。虽无境智等者。法从心造全法是心。心本自无诸法宁立。不有而有三千宛然。无始不觉理具情迷。今既觉了知心即是不离。能观别有所照而于一心强分境智。故曰而论。经言下境即所观照即能观。能所一如故皆云不思议。欲拟者大师尚谦表无专执久袪四执者。以得无所住心故。慈悲等者。被偏圆机示四教像。是故向约四种境智以释其名。故经下引证也。维摩经身子问天女云。汝于三乘为何志求。天曰。以声闻法化众生故。我为声闻。以缘觉法化众生故我为辟支佛。以大悲化众生故。我为大乘。观音天女俱分真故。故得引证别释中。若依名字为便应。先明观智。次辨世境。若解义为便。前明世境。次辨观智。以先有境可得论观。若未有境何所可观。譬如镜鼓后方映击。今从义便故。先境次智。三谛三境者。止观明理性是一。对止名谛对观名境。诸文所明谛即是境。不云二别。今亦同之。所以然者。诸文但云三观不论三止故。且止观行门。方乃委示。一因下列名此之三境者。谓此三境不一不三唯在一念。遍摄诸法三无差别。彼彼互融但以情迷不能觉了。遂于无缚法中强生系缚。谓有情无情事异理异。于无脱法中而妄求解脱。遂厌苦欣乐舍有入空。离二边求中道。故有凡夫生死及三教境智之异。故云为智所观即为四也。四种观者。经云。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提。今家释义用对四教。以声闻是下乘藏是最下教故。声闻菩提即藏教也。缘觉是中乘通教复居藏别之间。菩萨是上乘别教仍居通教之上。圆教复在别教之上。故云上上中论可知。终是三谛之境者。根有遍圆迷成四境。若论本理三谛常融。开为二观者。即前藏别二观俱观俗谛。答下俗谛虽同。藏见粗相别见细相。故分二别。真亦浅深者。前三果分见故浅。四果究竟故深。亦互为浅深。既分粗细二俗。应有浅深二真。理则无二者见有浅深。真空但一偏真既尔。中真例知。此浅深之言不可用通教复真消之。以文云理则无二。若约复真灼然。是二故知。答意各从当分等观下云云者。应通前结数。前约自他护法等。能所合辨有七十八。今历四教观法。观之则有三百十二请也。次明智下者。夫境智二法不分而分。故前释境乃对智明。今文释智还约境说。是知境非智莫显。智非境莫成。义虽相仍文有傍正。观因缘下标藏智。观因缘空标通智。二谛观者假是虚妄俗谛。空是审实真谛。今欲去俗归真。故言观。因缘空假是入空之诠。先须观假知假虚妄而得会真。故言二谛观。出假下标别智。从空而出故言出假。入在假内亦曰入假。故出入二名诸文互立。别虽三观以假为正平等观者。望前称平等前破假用空。今破空用假破用既均故名平等。中道下标圆智。虽三观一心从胜彰名故指中道。三皆名观。复名智者通而为论。观智义一。别而往目因果两分。世智下斥凡夫也。以凡夫外道通有此智。不出生死不动烦恼。故云是世间之智也。但有名字者。以此世智虚诳不实。但有智名而无其体。故向云亦名名字智也。凡圣通用者。谓凡夫用此智得四禅八定。圣人二种不同。慧解脱人但用无漏智得成无学。俱解脱人俱用二智。断惑之时随用一智。故云凡圣通用也。以此智凡圣等有。故向云亦名等智也。但此下结斥也。菩萨下显菩萨也。于此观中者。指世智也。既不断惑但用世智。而能观无常修六度。成其胜解终出生死。慈悲喜舍即四等心也。慈故与乐。悲故拔苦。见彼离苦得乐故喜。不求恩报故舍。不择怨亲等用此四故。名四等具一切法者。即六度四等万行具修也。三十四心。谓八忍八智断见。九无间九解脱断思。如旃延子者。即释论引迦旃延子。明菩萨义。释迦初为陶师。值昔释迦。发菩萨心行六度行也。三藏境智观音者。菩萨自伏六蔽。悲心熏物。众生称名即能脱苦。自行六度慈心熏物。应可度者。即能示现令得安乐也。虽行于空等者。菩萨从薄地学游戏神通。多修假观八地出假故。名不住于空。初心谓见地也。为如佛者。被接之人能破无明。无明破已如通佛地。同得八相故名为如。不同通教等者。别人破空出假不同通人空心出假。扶习润生知空非空。在六七住破空。出假即十行位尘沙据所迷之法。无知约能迷之心。四念处云。十住断见思。又断界外上品尘沙。十行中品十向下品。今论中品也。行满者。以经论所明别教位。次等觉一位或有或无。今约无说故云十地行满。称理之观者。别次第观尚非称理。藏通析体不称可知。三谛圆融本性自尔。顺性而观故名称理。理既下示称理相。从初至后者。初谓名字依。解修观名名字观音。后谓妙觉。究竟显理名究竟观音。五即位殊圆观一揆。五住圆除者。谓三惑俱破也。问十信位中既两惑先去。何名五住圆除耶。答圆观心性粗垢自去。故四念处以治铁为喻。是故圆观一生之中。初住可获。若次第行者。借使一生两惑先除。虽不经历亦成次第。或圆接别。或别接通。或解圆行渐并两惑先除。俱非今意。今文的取圆顿行者。故曰圆除。妙觉观音者。问观音是等觉。因人何故约妙觉极果释耶。答观音三昧经云。此菩萨已成正觉号正法明佛。观音受记经云。次当补处称为普光功德。其本迹若此。约究竟释理应无失。问别名可尔通号如何。答文虽不明例有此释。谓名字菩萨乃至究竟菩萨也。大论云。众生无上者佛是。况菩萨众生华梵之异名。通极果。文义在兹。此之三智者。并世智有四。以世智是境故。但云三。亦对五眼者。三智既约四教五眼亦然。肉天二眼照粗细事皆是世智。悉为诸观境本。即同中论偈初句也。藏教观音不断烦恼故。唯约世智二眼也。若约二乘从此入析法观。断惑亦得慧眼。又菩萨于三祇百劫。得五神通获法眼。分别根性调熟众生。今以别教望之只名世智二眼。通唯慧眼别唯法眼。其意亦然。照真即一切智。故对慧眼即通教也。照假即道种智。故对法眼即别教也。药即道灭病谓苦集。照真俗实相即一切种智。此眼即佛眼也。三法真俗中也。俗摄肉天法三眼。佛眼有五眼用。故曰一而异名。小般若云。如来有肉眼不。答云有。乃至有佛眼不。答云有。今经云。五眼具足成菩提。皆此意也。但从胜受名。云佛眼耳。譬如众流入海失本名字。大论云。十智入如实智无复本名。但称如实智。五眼具足而但称佛眼。三智下云云者。应释出开合。所以四观。谓大经四种十二因缘观。下中上上上。彼经通取析法故。明四观。大品璎珞直就摩诃衍但明三观三智。今若开二经合涅槃者。应开析法从假入空观生灭一切智也。若合涅槃就二经者。下中观同是一切智也。若将三经。若开若合对五眼者。肉天二眼皆是世智。为诸观境本。若三观三智。从此境即入体法一切智。若四观四智。从此境即入析法一切智。今约菩萨不断惑边故。向以世智对藏。又藏教灭事方空。既存于事故对世智。中论偈初句对藏。即此意也。余眼对智及观悉如向文。收摄下注云云者。凡诸经论所明名相束广。开狭常使成三。三一一三互融互摄。揽入己心以成妙观。乃知十方佛法不离刹那。世者不约界业释机。若论为机正在音字。若不连世其义莫显。以十法界是生机处。故就文分二。初通明世义差别隔异者。于此十中有凡有圣。有大有小。有权有实。二报三业高下不同。名别名异。世是下别显为机。世是色者。又阙心字。于十法界各三世间。假实属正国土属依。今云色心且指五阴实法也。假名揽阴而立国土。乃阴所居故举色心足该余二。色即观世身等者。谓若约大士自行观五阴空而成圣道则应名观世身。及观世意。既名观音即是观彼十界众生口业为机。故云音是机也。此约化他立称。此文且以身意在应口业属机。若具足论各备三业。三俱在机者。如五体投地烧香散华身业为机。大士往应即观世身。系念数息意业为机。大士往应即观世意。祈请口业为机。大士往应。即观世音三俱在应身意如向。若约口业。即是大士自观音声而得成道。由自行成故能应物。此释机应各三。与普门玄义或异者。符今疏文也。言菩萨等者。盖西竺语倒。此方则云大道成众生也。谓自求广博大道。又成熟众生。释论下初发心即自求大道。度一切即成熟众生。能忍成道事者。不同二乘匆匆取证。不动下魔不能动小不能破。有种种成者。名通四教故。因缘道即藏菩萨。空道即通菩萨。假道即别菩萨。第一义道即圆菩萨。文阙假道二字。又于诸道者。即前四道。然文但示藏教。通别余三略无。直修因缘。如直行六度及四无量心。不修无常观不发四弘誓者。但是人天之因。既亦名道。故须拣之。今言道者。乃别显菩萨修出世之道。故云起慈悲等。若通菩萨应拣二乘自证之道。别拣但从空出之道。圆拣次第之道。今菩萨即观音本修圆行故。能于一道观一切道。一行修一切行。故至分果随机利见四应不同。自非观心三千三谛者。其孰能至此乎。岂有舍一取一者。问如菩萨本修圆行。则舍偏小。何言无取舍耶。答取舍即无取舍。以圆观权实不离心性。岂可舍心性取心性耶。以唯见心性故。然菩下虽知本具当体空中。而无所得故。无难苦及无分别。为机亦异等者。明镜是一现像自殊。现像不同良由形对。故顺四机有兹四应。以喻合法其旨可见。他人下问答。合在释别名。后而在此者。或随便或文误。问意者。设云菩萨三业俱观机者。意轮鉴机。此义可了。身口是色云何鉴机。故云身口若为观圣观智观。前人等者。上观去声。下观平声。即是意轮观彼十界身口之机。则可名观世身观世音也。非是圣人用自己身口观他也。以身口但能现身说法故。然实观三业之机。彼既正以身口为难。故不云意。但言观前人身口也。通亦得者。上约别论观机唯意。若约通义则三业本融六根互用。则圣人身口何妨观机。但除下病谓妄情。法谓三障。妄情若去障体元真。若破三障即是破德。故但除病不除其法。蛇虺者。虺亦蛇也。尔雅云。蝮虺博三寸首大如擘。注云。身广三寸头大如人擘指。此自一种蛇。名为蝮虺。螫音哲。又音适。虿田界反螫虿毒也。蛇虺如三障毒如妄执。今遣妄执如除毒。不迷三德如不侵人。三障本真如不殒命。如世咒蛇之法。但除其毒耳。调善者。谓调恶令善也。堪任乘御者。大经明咒师咒毒龙等。堪可乘御非殒彼命也。随应得度者。以性恶不可断故。故至果上为机所扣。现四恶趣身。

　　请观音经疏阐义钞卷第一



　　请观音经疏阐义钞卷第二

　　　　宋钱唐沙门释智圆述
　　次约二义释消伏者。前约一义唯就圆论。今约二义偏圆合辩。部属方等故须兼含。消除即不断是圆义。消灭即断是别义。灭谓死灭。如殒蛇虺之命也。此断不断若约界内外。即四教也。界内断即是藏。不断是通界外。别圆已如向说。除伏即断平伏即不断。前以除对灭则灭死除生。今以除对平则平无所移。除犹改动。故须以平对不断也。不无轻重者。有人三障俱重。须此三番。有人报障偏重。余二障轻。但治其重轻者随去。余例可解。无碍陀罗尼者。如法华明三陀罗尼一旋即旋假入空。二百千万亿旋即从空入假。旋转分别。三法音方便。即是二观方便得入中道解一切言音。亦能一音说法随类各解。得此三者。即入无碍陀罗尼。具足一切陀罗尼故云第一也。三昧或三摩提。此云正定。王三昧者。即首楞严等百八三昧。皆中道一心名王三昧也。然陀罗尼是慧性。三昧是定性。不二而二故分二别。因中修一心止观。果上证此二法。法华疏云。三昧与陀罗尼体一而用异。寂用为三昧。持用名陀罗尼。今引大论正显此经。神咒是中道无碍陀罗尼也。又引王三昧者。意明此慧。即定不二而二二而不二耳。遮三障等者。以遮恶不起是消除义。故经云。消除三障无诸恶持善不失。是调伏义。故经云。五眼具足成菩提。咒即是愿者。即解经题咒字义。谓大圣说此陀罗尼。只是咒愿众生如佛。譬若蒲卢咒螟蛉也。然则陀罗尼既是梵语。咒字即当华言。经题华梵双举。故云陀罗尼咒。若尔何故云陀罗尼翻遮持耶。答古人见秘密不译。例如此土禁咒等法。便以咒名往翻。然亦不失遮持之义。何者。咒既训愿。如菩萨四愿。二愿拔苦即遮恶义。二愿与乐即持善义。故知咒与遮持义归一揆。经者教也者。谓经即言教训法训常。有翻无翻俱指旧释。即古来人师解义也。今唯训教则四教。俱经。言略意周不俟余说。余疏即指普门玄义也。然虽指彼不无小异。辨体不同已如前记。又彼此虽俱感应为宗。彼是法华正约圆机感于圆应。虽明三教意在开权。今经方等带偏明矣。彼明普门示现。乃以慈悲为用。则与拔双明。此显舍离求救。乃以救危为用。则拔苦为正。彼明教相即偏而圆。此明教相偏圆相隔。宜在区别无得雷同。四义既指余疏。而复辨感应之宗者。以今经以感应为要。机通十界应通四教。各备四句其相难知。故此略示四句者。一冥机冥应。二冥机显应。三显机显应。四显机冥应。若过去善修三业。现在未运身口藉往善力。名为冥机也。虽不现见灵应而密为法身所益。不见不闻而觉而知。是为冥益也。二冥机显应者。过去植善而冥机已成。便得值佛闻法现前获利。是为显益。如佛初出世最初得度之人。现在何尝修行。诸佛照其宿种自往度之。即其义也。三显机显应者。现前身口精勤而能感降。故月盖曲躬圣居门阃。又如行人道场礼忏能感灵应。是显机显应也。四显机冥应。如人一世勤苦现善浓积而不显。感冥有其利。此是显机冥益。若依法华玄义。更开四句。以成三十六句。机应等在彼文详之。题下译人名者。司马氏。都于建康是曰东晋。竺难提此云喜。西域人也。以第十一主恭帝元熙元年岁次己未。至此土。翻传焉。或时等者。即他人分经。今依前者。今师以第四咒是护经故。属流通生起三段。如别文者。光明疏云。序本序于正通。正本正于序通。通本通于序正。即生起也。居一说之初者。如是等六事在一经之首。故神光骇集者。如法华放光动地。净名合盖现土。骇惊也。集谓集众。言论激发者。如法华文殊弥勒问答释疑。净名宝积说偈述叹。皆名述叙。引例云云者。他经为例如向引文。若的约今经则以舍离病苦为由。月盖请佛为述。同有次序者。六事同故。应云由藉叙述各异不言。叙述文略耳。如他经多以瑞相为由。腾疑为述。此经以重病为由。求救为述。故云各异。此则束前三序为通别二序也。初释。次序中疏文存略。通指旧解。今依诸疏六义科释。一切诸经皆以此六居首者。大论云。佛将涅槃。阿难问佛。一切经首作何等语。佛答阿难。应云如是我闻一时佛在某方某国土与某大众。非独我法如是。三世佛经初亦然。故知六义即是通序。初如是者。即所闻法体也。佛如法相而说。阿难如闻相而传。故言如也。佛如法相而解。阿难如海量而受。故言是。二我闻者。即闻持之人。阿难与听众述佛遗旨亲承不谬。故云我闻。三一时者。闻持和合也。众生感法佛慈赴教。机应之时故云一时。四佛者。能说教主也。佛陀此云觉者知者。谓自觉觉他觉行圆满。自觉异凡夫。觉他异二乘。觉满异菩萨五住。毗舍离者。此云广博严净。其国宽平名为广博。城邑华严故名严净。观解者。一心三观能观心性。犹如虚空。即具福慧二种。庄严无染无著。庵罗树园者。庵罗是果树之名。以树目园。故云庵罗树园。其果似桃。或云似柰。此树开华华生一女。国人叹异以园封之。园既属女女人守护。故言庵罗树园。宿善冥熏见佛欢喜。以园奉佛。佛即受之。而为住所。观解者。三观观心心性不动。而修道品。因起悲誓善根牢固。成诸总持即住园也。疏云。如是者。者应云等。谓等取余五事也。大林精舍等疏文唯存理解。然向下消经多无事释。随病随机凡有四意。一执教忘行。二得事失理。三义易观难。四情局性遍。示行示理从难从遍。且就理明义。例明一家观心。不出三种。谓约行附法托事。约行则存乎止观。事法则遍在诸文。然应深晓止观所谈心性三千遍摄一切大小理惑智行位教。若依若正不离己心方了。诸文随事表对其旨有归。是知观虽有三意唯在一。以附法托事扶成约行耳。今释大林精舍。即附事观心也。故万德之言并约己心非指他果。若指他果必迷自境。若了心境自即他故他即自故。不了此境自尚成他。况观他耶。问净名疏释毗舍离等。皆约三义。一事释。二约法门。三约观心。直尔表对是约法门。以三观摄事方名观心。今疏以包含二谛故名大等。乃是约法门释。应非附事观心。答文义随便不可一准。以净名经中有法喜为妻等文。文云。诸佛解脱当于众生心行中求。既有二文。故分二释。若诸文只以法门表对。即是观心如止观普贤白象方等。幡坛此皆直尔表对法门。而义例指为附事观心。故须随文丰约唯变所适。故今所表即是观心。包含二谛者。即边是中故曰包含万德。下果上万德因理本具故。指本具名为丛林。精无八倒者。中道精纯非二边杂故。离常无常等八种倒也。如涅槃即大经陈如品。观色不净者。应云观色净不净。净即有不净即空。获得常色即是中道。真常能破二边。此真常亦名非常非无常也。今文从略。若具论者。应云观受是苦是乐。因灭是受获得常受。乃至观识常无常。因灭是识获得常识。仍是且论常德。乐我净三亦复如是。今于五中略举色阴故。云观色。于八倒中略。举不净。于四德中略举常德。具论必备也。五阴是所执之境。八倒是能执之心。四德是所显之理此理显处即此五阴。名五涅槃。一阴通除八倒者。约境别观总而论。故观一阴能除八倒。十八空者。空唯是一破十八。有名十八空。谓内空外空内外空乃至无法有法空也。重空观者。以中道正观。空生死之有空涅槃之无。名重空观也。经与大比丘去。第六闻持之伴。此证阿难与大众共闻。岂谬传也。所以先声闻次菩萨后天龙者。二乘滞空。凡夫滞有。菩萨不滞。常行不二故处其间。有五下云云者。应分经为五。一数。二位。三叹。四名。五结。初数中与者共也。千二百五十者。三迦叶有弟子千人。优楼频螺有五百。伽耶有三百。那提有二百。身子目连有弟子二百五十人。迦叶舍利弗等先并事火。翻邪入正。便得上果。感佛恩深常随侍佛。故为同闻众也。比丘此翻除馑。众生薄福在因无法自资。得报多所馑乏。出家戒行是良福田。能生物善除因果之馑乏也。或言无翻。名含三义。一破恶者。如初得戒。即言比丘以三羯磨发善律仪。故言破恶二怖魔者。既能破恶魔罗恐其出我界域化我眷属。故生惊怖。三乞士者。出家之人内修道德远离四邪。告求资身故名乞士。此之三义通初后心。经家所列皆后心耳。二位阿罗汉此翻无著。或言无翻而含三义。谓不生杀贼应供也。无明糠脱后世田中不受生死果报。故言不生。九十八使惑尽故名杀贼。具智断功德堪为人天福田。故言应供。三叹中五句经文。初二句约所破叹。次二句约能破叹。后一句约果用叹。初所破者。即世间因果也。诸漏是因后有是果。诸漏谓三漏欲有无明也。成论云。失道故名漏。律云。痴人造业开诸漏门。毗昙云。漏落生死。论律语异而同明漏义。漏尽是因灭也。后有即二十五有生处也。现因既尽后果不生。是果亡也。次能破者。即无漏定慧也。如炼真金者。珠丛云。镕金使精曰炼。煮丝令熟曰炼。故字宜从金。疏云。是总叹者。即总叹。修定学慧犹如炼金。数数入定转转明净也。又炼金是约喻叹。澄静是约法叹。喻总而法别也。合云澄即叹慧。静即叹定。今云澄即叹定等者。文误。色界下约有漏无漏解诸定也。四禅四空是有漏定。八背舍是无漏定。前三背舍者。一内有色相外观色。位在初禅。能舍自地及下地故。名背舍。二内无色相外观色。三净背舍身作证后五背舍者。四虚空处背舍。五识处背舍。六无所有处背舍。七非有想非无想背舍。八灭受想背舍。此八通名背舍者。智论云。背是净洁五欲。舍是著心故名背舍。若发真无漏慧。断三界结业尽。即名八解脱。故云。故知得解脱等者。身心澄静也。云云者。谓八胜处十一切处等诸无漏禅。皆是身心澄静也。经六通无碍是果上之用也。六通谓天眼天耳知他心宿命身如意漏尽。四名经文略举十三尊者。身子智慧第一故。以大智标之。舍利弗具云舍利弗罗。此翻身子。以母好形身身之所生。故言身子。又翻珠子。其母于女人中聪明。聪明相在眼珠。珠之所生故名珠子。时人以子显母为作此号。新云奢利弗呾罗。奢利云鹙。即百舌鸟。亦云春莺。弗呾罗言子。以母才辩喻如鹙鸟。此是彼子以母显之。故云鹙子。目犍连姓也。翻赞诵。文殊问经翻莱茯根。真谛云。勿伽罗翻胡豆。二物古仙所嗜。因以命族。新云摩诃没特伽罗。此云大采菽氏。上古有仙居山寂处。常采菉豆而食。因以为姓。尊者之母是彼之族。取母氏姓因以为名。得大神通。拣余诸姓故云大采菽氏。名拘律陀。拘律陀树名。祷树神得子。因以名焉。新云从父。本名名俱利迦。亦云拘隶多。摩诃迦叶此翻大龟氏婆罗门种。其先代学道。灵龟负仙图而应。从德命族。故言龟氏。又翻饮光。上古有仙身有光明饮蔽日月。迦叶是彼之种。以姓为名。故名饮光。言大者。简余迦叶。摩诃迦旃延此云文饰。亦云扇绳。母恋此子不肯改嫁。如绳系扇。新云摩诃迦多衍那。须菩提此翻空生。生时家中仓等等皆空。占者言吉。因空而生。字曰空生。或云善吉。阿[少/兔]楼驮亦云阿那律。亦阿泥楼豆。皆梵音奢切。此翻无贫。昔于饥世赠辟支佛稗饭。获九十一劫果报充足。故名无贫。新云阿泥律陀。此云无灭。劫宾那此云房宿(音秀)父母祷房星感子。故用房宿以名生身也。又翻房宿(音夙)佛与同房宿化作老比丘。为之说法因而得道。故云房宿。慈恩云。房星房星现时生故。憍梵波提此翻牛呞。无量寿经称牛王。增一云。牛迹过去因摘一茎禾数粒坠地。五百世作牛偿他。今虽人身尚作牛蹄牛呞之相。新云笈房钵底。此云牛相。毕陵伽婆蹉此翻余习。五百生中为婆罗门恶性粗言。今虽得果。余习尚在。如骂河神故名余习。新云毕轥陀伐蹉。薄拘罗此翻善容。以色貌端正故也。年一百六十岁无病无夭。有五不死报。后母置熬盘釜中。水中鱼食。刀破皆不死。昔坚持不杀戒故。九十一劫命不中夭。昔为贫人施病比丘一诃梨勒。服已病除。故今无病。新云薄矩罗。难陀此翻善欢喜。亦云欣乐。亦喜根本。是放牛之人。因问佛放牛十一事。知佛具一切智。获阿罗汉果。阿难陀此云欢喜。亦庆喜。世尊成道内外咸庆。当喜时生故名庆喜。罗睺罗此翻覆障。真谛云。罗睺本名修罗。能手障日月。翻此应云障月。佛言。我法如月此儿障我。不即出家世世障我。我世世能舍故言覆障。新云罗怙罗。此翻执日。所以新旧语殊者。皆由五天之境方土不同。梵莱传来。方今有异。例如此土后汉都于洛阳。东晋迁于建业。傥汉籍先传于身毒。必以北音为正。晋人后往于竺干。必以南语为正。故于所说不无矛盾。以此明之古来梵语。未必尽讹略也。五结众所知识者。闻名钦德为知睹形。敬奉为识。菩萨众下注云云者。应分经为四。一数。二叹。三名。四结。约因者。且如圆教初缘无作发心至等觉边际智满。悉名为因。邻果者。佛果。如十五日月。等觉如十四日月。相邻近也。大智下总释四句。此之解行悉在分真。目足备者目故能见喻解。足故能行喻行。目导足行故有所至。凉池喻三德涅槃也。若约下三教当分俱有大义。若望圆教前三非大故。大论云。我今如力欲演说大智彼岸实相义。当知大智即是观诸法实相之观也。亦有一切智下恐阙道种智三字。总别之异名者。观中道是总。照二边是别。即别而总边即中故。二智即一切种智。即总而别。中即边故一切种智即是二智。三智圆融总别一体。例如下举小为例。十六谛即四谛下十六行也。四谛是总。十六是别。总别虽殊只是小教一切智耳。意显圆教三智总别不同。只是圆顿一切种智。修行为语者。约自行也。从行以入理者。即住前修行至初住位。分证本理趣本之行。故云本行。化道者。约化他也。故引劝学证之。从本起行者。依智修行也。是则智为行本。智家之行故言本行。如般下彼经既皆劝学般若。验知无智诸行不成。则是从大智本一心具足诸波罗密也。金光明云。一切种智而为根本。无量功德之所庄严。亦此意也。当知禀教生智。以智导行行必入理。故与前释共为表里。珠为宝本以珠喻智。以宝喻行。皆成下释皆悉成就也。约四种等者。谓四菩萨果虽未满。因行已圆。故言成就。藏初缘生灭四谛发誓名大智。行六度名本行。相业成名悉成就。通缘无生起誓名大智。檀三事空乃至般若名本行。十地如佛名成就。别缘无量生解名大智。行无量波罗密名本行。等觉名悉成就。圆缘无作发心名大智。一心万行名本行。等觉智满名悉成就。是则解行俱成就。故云皆悉。大经下六波罗密中虽有智慧。由在地前非是真证。故属福德。登地真证乃名智慧。真虽有福从胜故也。以证此文满足六度唯在福德。六中智慧则约地前。五度通真故并属福。故今福慧悉在分真。故云成就及以满足。今依下标示也。诸度即六度以修六故。根方调伏。如金下约圆正明金刚至檀义者。彼虽通三。今唯约圆。舍色名檀者。所舍乃同能舍则异。由能舍异故分教殊。今之能舍即圆三观檀义。下明檀义该摄。言摄三者。三字恐误。应云摄六。金刚论偈云。檀义摄于六资生无畏法。此中一二三是名修行住。无著云。若无精进疲倦故不能说法。若无禅定即贪信敬利养染心说法。若无智慧便颠倒说法。故约下述意也。由檀摄六故。今但约檀释。又经下明檀以慧导。无慧导者不趣菩提。有慧导故即成正觉。斥无方便者者。即无慧导也。三事皆空者。谓不见施物施者受者。若准下疏文即以根尘识为三事也。若是下简小也。无方便空者。不能即空是假是中名无方便。菩萨下显圆也。是空亦空者。以有假中方便故不滞于空。即是能空于空。故曰是空亦空。由有方便故无染著。而能下由无染著故。即空而假。具修万行通达佛道者。达彼万行即三谛理。乃由此智引趣菩提。但眼下结示三性。若论本性自具三因眼根。即中是正。即空是了。即假是缘。今作一性二修示之。但眼之本等者。即指本具中理为正因。此即合性为一也。了此等者。谓修观了达也。能舍下谓不著三事方舍尘劳。此乃合修为二以说。若各开者。了眼亦具于三。能舍亦具于三也。荆溪云。智亦具三照本有三。福亦具三助智严本。约此下类通三法略举三种。应知一切三法皆三因之异名。四位者。位应作教字之误也。下文放此。分别一切色者。即十法界色也。色非色不二者。色即是事非色即理。事理相即如波与水。故云不二。事秽理净事即是理。故云常净。问一家谈理既具性恶。何名净耶。答性中之恶恶全是善。理体无差岂应隔异。如云清具浊性浊全是清。珠具宝性宝即是珠。思之可见。调伏下云云者。应以诸根例眼释出。如思益下约眼根明余五度也。应各论四教。于中广略不同。忍进备四。禅分大小。戒慧二度。虽则直明义亦含四。不为六尘所伤者。今约眼根应言不为色尘所伤。言六者通举耳。凡夫著色则为所伤。无防非义。三藏了色无常。通了即空。别了假名。圆了中道。四教当分俱不为伤。能忍至名忍。标示忍义从顺也。于因下约四教明忍。舍六下标示进义。应云色尘眼根言六通举也。亦于下约四教明义云云者。谓藏了根尘生灭。通了即空故不染杂。别不染杂于空。圆不染杂二边是精义也。离忧下标示禅义。初禅下约四教明禅也。初约四禅即藏通。后得六根互用即别圆。他住初禅等者。约支林功德以辨也。初禅五支。一觉。二观。三喜。四乐。五一心。二禅四支。一内净。二喜。三乐。四一心。三禅五支。一舍。二念。三喜。四乐。五一心。四禅四支。一不苦不乐。二舍。三念清净。四一心。心与定法名一心支。四禅俱有心及定法。故具有此支。三禅有喜支。今云除喜未详。六根具禅者。从便言六。意具显眼。究竟尽者。藏通究竟尽见思。别尽尘沙。圆尽无明。当分而论各名究竟。如是下总示向文正显眼根六度也。八相谓下兜率托胎降生逾城降魔成道说法涅槃。以诸佛垂应皆示此八而成佛道也。威仪者。左传云。有威可畏谓之威。有仪可则谓之仪。论四下明四教。俱有佛威仪也。谓三藏后心。通十地。别初地已上。圆初住已上。此四种智慧觉了俱能八相成道。名佛威仪而非具也。何者。别教妙觉但圆第二行。藏通极果唯齐六根。故并非具。然前三教果上无人。今之所论且约权说。但名下具佛威仪。但名其圆教等觉耳。问等觉未极。何得言具。答果虽未满因行已圆。故得云具。各有大义者。如前以四教释大智也。三虽名大望圆仍小。故云而非究竟也。今中下正示圆智。乃名如海。列名者虽叹胜德不的显名。莫知其人故略出七人。皆的约中道者。约事则繁就观释名。足知大况经。文殊师利此云妙德。若见佛性即具三德不纵不横。故云妙德。童子者。内无法爱。如世童子情无欲染。宝即下实智者。常住不移宝可贵重。故表实相实智。权者暂用还废。如月盈复亏。故以月表方便权智也。月光约智断者。从一日至十五日光渐渐增。譬智德。从十六至三十日光渐渐减。譬断德。即涅槃月喻三昧义也。经宝积者。观心虽空具足万行。万行众宝积之于理故云宝积。经日藏者。中道正观如日。具足诸法名藏。众贤位极者等觉名贤。让极果为圣也。佛是圣首等者。四十二位俱名为圣。妙觉为其上首。居圣人之极经十六人者。即贤首之同类也。经弥勒云慈氏。无缘大慈摄诸法故。然诸菩萨俱具诸德。引物归心各彰一号。能如是解。乃于自心见诸菩萨。净名云。诸佛解脱当于众生心行中求。斯之谓也。列凡夫众者。顺古立名也。若准今家。应云杂众。以其中凡圣两兼道俗相间故。即有八部名。四种众者。即经云。四众天龙八部。天谓欲色诸天。龙是畜趣。正报似蛇依报如天。亦能变为人像。八部即四天王所领。东方领二鬼揵闼婆富单那。南方领二鬼薜荔多鸠槃茶。西方领二鬼毒龙毗舍阇。北方领二夜叉罗刹。共领八部不令恼人。四众者。旧云出家在家各二合为四众。此名局意不周。今于一众更开为四。即各有当机等也。当机是五百等者。宿植德本缘合时熟。故谓当机。五百即同类五百长者也。后得道即斯那等发起。谓权谋智鉴知机知时。击扬发动成就利益。如月盖致请及下文身子白佛云。佛说禅定第一等。影响谓古往诸佛法身菩萨。隐其圆极匡辅法王。虽无为作而有叵益。结缘谓力无引导击动之能。德非伏物镇严之用。过去根浅三慧不生。现在闻法无四悉益。但作未来得度因缘也。经人非人者。人即四众。非人即天龙等。或云人非人。是疑神。经恭敬围绕者。修谨曰恭。崇仰曰敬。周回曰围。坐遍称绕。或作行绕。即表机动。四句者。一戒乘俱急。戒急受人天报。乘急见佛得道。即此经天人在会是也。二戒缓乘急。戒缓生恶趣。乘急值佛得道。今龙鬼在会是也。三戒急乘缓。戒急得人天身。乘缓不得值佛设得值佛亦不闻法得道。如舍卫六亿及著乐诸天不来听法。皆是也。四戒乘俱缓。戒缓堕恶道。乘缓无解脱期。释由序中初标文出意。就事下分二。初约事消经。如净名疏中者。略如前记。经舌噤渠饮切。谓不能言也。眼主等者。白虎通云。肝系于目。肺系于鼻。心系于口。脾系于舌。肾系于耳。故知经云舌噤无声。即心脾二藏病也。无声是口不能言。故主心病。此即肉团心也。腹内为病者。腹属身故。意识即虑知心也。五根不利者。根应作藏。字之误也。谓五藏不利外应五根。成病恼也。此约病从内出。亦可下约病从外入。如久视久听。乃至饮食皆成病。故具论者外入。乃是病缘。入伤五藏。五藏既病。外应五根。五根亦病也。夜叉新云药又。此翻勇健。能飞腾空中。旧翻捷疾鬼。致令国人病恼者。即是鬼为病缘。由鬼气外陵五根。入伤五藏。五藏成病还应五根。经钩牙上出者。钩或作狗。字之误也。经律异相贤愚经观佛三昧海经。并作钩牙。钩字从金。从才。并通。丧大记曰。妻于夫拘之。经典释文音沟。古经字或从才。故误为狗字也。经吸人精气者。普门疏云。人心中有七滴甜水。和养精神。鬼啖一滴令头痛。三滴闷绝。七滴即死。二约理重释。一念三千即空即中。彼彼互遍故云无边。三障即三德障。性是善故云性善。十种下以十种行人释一切人民也。十种行人不出三谛法界。如一切人民不出毗舍离国。受苦报人即人天受苦者。如广严重病之比。亦摄四恶趣世间善法。即人中行五戒十善之者。二乘则两教合说。菩萨则四教开论。爱见即界内见思。藏通内外凡。别圆外凡。俱未断故而致病者。即依三种色声等。致贪嗔痴病也。变易土者。即方便实报。别位三十心者。且总举耳。七住已上方生方便土。受变易身也。圆教十信及藏通断惑尽人。同别三十心。别教登地同圆初住。文虽偏举而义必具摄。地地者。所依曰地。通指诸位。皆有爱见者。即界外同体无明也。四句即四门。是无常等者。等取两亦双非常即有门无常即空门。余二可知。是事实等者。以己解一门为是。斥他解三门为非。问月盖属何行人。答经是方等不可定属。应知月盖本是第十。或示为圆教初心。或通示前八。推理起见名为夜叉。见不出五故。经云。而有五眼五见如前记。钩牙等者。牙既从下向上。能伤害人。业亦从见而起。伤害法身因见起业。为生死因。业体黑闇故云如墨。经五百长者。风俗通云。耆年德艾事长于人。以之为长者也。彼国有五百家。悉曰离车。传禅(去声)为王。离车翻传授国政盖由此矣。此五百长者共行道法。率土人民莫不归德。而月盖为首者。尔时为国主也。故维摩香积品云。于是长者主月盖从八万四千人来。是也。经头面作礼者。智论云。礼法有三。一者口礼。二屈膝头不至地。三头至地。至地名上礼也。耆婆此云故活。影坚王之子。善见庶兄柰女所生。出胎即持针筒药囊。为世医师也。谓此为是为术也者。以己执为是斥他执为非也。因缘事相即摄。有见外道。外之妙术者。外谓外道。非四句外。不能救治等者。初一但医身病。后三医心。反增见爱之病。五眼不明者。眼应作根。明谓明利。外为五尘所侵。故不明利。云云者。谓十种行人为见爱所害。故请观音。观音亦十种不同。经天尊者。诸天世人无能过故。故曰天尊。亦曰世尊。古者译经二名互用。唐杜行顗译佛顶最胜经。皆称圣尊。

　　请观音经疏阐义钞卷第二



　　请观音经疏阐义钞卷第三

　　　　宋钱唐沙门释智圆述
　　哢引者。哢家之引。正说如哢。三序如引。降临者。周礼云。临谓尊适卑也。生起意者。因序中用。盖致请故。佛示能除毒害者。在于西方由示方所故劝祈请。由祈请故圣降。由圣降故授杨枝。由受杨枝故为说咒。西方去此等者。语出大经。彼文乃是东方不动世界。指此娑婆云西方去此二十恒河沙。若论安养。即如小弥陀经云过十万亿佛土也。今但借其语势。以为难辞。何故下问也。一解下答也。他解约应而失于机。故不取也。今解不尔者。据佛对告长者云去此不远。乃约机缘不同。他人约应论不远也。虽近而远者。如舍卫三亿不见不闻。其犹八音至近。瞆者不闻。虽远必应者。如今月盖祈请三圣即降。有若天月至远水清即现。时谓时节。方即方所。数谓数法。佛教所谈其理寂绝。无时方数故。五阴十八本持十二入之法。不能摄也。若外道法中计有时等。即为三科所摄。后汉安世高翻经。谓十八界为本持也。但随下真理虽无世谛说有。如律中令内弟子时食时衣。是有时也。今云正立西方。是有方也。五行者。行天之气也。老聃云。天有五行木火金土水。分时化育以成万物。西即是金者。东木南火西金北水中土。若对四谛者。谓东集南苦西道北灭。故云即道谛也。道是能通等者。道是戒定慧。能破惑通至于理。如金能决断也。用智慧见理者。此解道是能通义也。慧能见理故。是能通理即所通也。此言下正显西方观音以表道谛。观即种智故云大智。三德互融。故云无碍。消此之毒。即智能破惑。通至于理。即能通义。日从下东出表生善。入西表灭恶。生灭两机者。谓生善则机在东土。灭恶则机在西方。故云在此二土。二种无量者。谓三身为生法二身。亦名真应二身。有量之无量者。夫应之为义机熟则生。机尽则灭。终成有量。但以人天不能数知。故言无量。若释迦八十之寿。既可数知。则是有量中之有量也。光明疏云。有量有二义。正由此矣。法身无量者。法身即真身。今明二身则合法报同名法身也。以报法体一故。在因则境观不二。在果则法报相冥。故光明疏云。智既应冥亦非身非不身。请观既亦二字足验体同。法报体一常住不变故无限量。故云此是无量之无量也。俱是法身之无量者。二佛俱得法报之常身故。彼此二佛俱能应长应短。但此释迦应秽土机缘宜短故。生身是八十及七百阿僧祇也。彼弥陀应净土机缘。宜长故寿无量也。而实有数者。非人天所知。云无量尔。既观音补处验有数也。然则光明谈山海之寿。是释迦能现无量。例此弥陀亦现有量也。故光明疏云。应佛皆为两量。逐物参差长短。问光明谈山海之寿。故以常果为宗。若例弥陀终成有量。则是无常。何云常果。答池水深则莲花大。法体常则应用远。山海是常体之用。故谈大用足显体。常以断信相。执八十无常之疑也。而彼疏从容以报身当品题者。取其上冥下应义便尔。实明应身能为常也。耆阇凛师者。谓耆阇寺凛法师。故有优劣者。以此之秽形彼为净故彼优此劣。而同是应土。若作下破凡二意。一有动移故非真。二未极净故非真。不复得移动等者此初意也。真理寂然无去来移动无净秽优劣。经说弥陀从彼来此彼优此劣。岂是真耶。若彼下次意也。若是真身应居寂光极净之土。既法说三乘人分九品。虽无四趣而有人天故。于同居尚未极净。据此则不可谓是真身也。故云。此则不可。故净名疏明二十七品净土。弥陀止是第六。而诸经偏赞为净者。形此土故由物机故。是摄生故。令专注故。宿缘厚故。约多分故。此语则宽者。以久本今迹俱应身故。此一往许之也。二往不可。故云。今亦不用。以无经文明说故。曰那知须知。二佛各有久本今迹也。那互为者。责他以彼为本以此为迹。今明下示今正义。彼此俱是应土但净秽不同。今此秽土机缘破恶宜在净土之佛。以净破秽是对治。故互为优劣者。此土为劣净土为优。同居为劣方便为优。实报寂光准说可见。互有消除者。秽土见思毒害请净土佛消除。净土尘沙毒害请有余土佛消除。有余无明毒害请实报土佛消除。故云互有。此亦一往。应知净土众生若机在释迦。亦请此佛。如十下举十人示互有消除相。十种垂应者。受苦报人及修世间善法者。但感事相观音。乃至修圆者。感圆通观音。此八人皆是同居秽土。感同居净土八种观音也。变易二人者。别三十心感实报观音垂应。圆初住感寂光观音垂应也。十种西方者。初人唯见事相。乃至第十见如虚空。例此娑婆亦应十种。如净名经明身子与梵王所见。法华常在灵鹫山等。但据多分众生为其取土。故彼净此秽。于中机缘不无异见。佛佛道齐于兹信矣。十种消伏约拔果报苦。乃至破无明说之。此土至令请者。因缘和合能破三障故。一法标名者。随机各立一号也。今欲下明须请之由。由表三德故须俱请。今此土众生欲消伏三障毒害。必须外假胜境之缘。显发自己法身之理。弥陀胜境既表法身故须请也。而此法身为感所覆。今欲显发。须修观慧照了此理。除其惑障。观音表慧故须请也。然慧不孤运假福资成。势至表福亦须请也。释迦欲令众生显发本理学慧修福故。请三圣密以表之。对治义强者以愚痴故。见有苦相。若有观智则达苦无苦。今由病苦。正须智慧以为对治。故用标题。得意具三者。观为显理必假福资故。略标一名。即具三义。大悲至之境者。无缘大悲普覆一切。即法身也。申三业之机者。五体投地等是身业。系念等是意业。当请彼佛是口业。无创等者。创与疮同。礼记头有创则沐。字皆此作。大经云。如人手疮捉持毒药。毒则随入。若无疮者毒则不入。疮即菩提因缘。毒即第一妙药。五体投地者。二肘二膝及顶。俱是体分悉至地也。众生之本体一者。众生心性与佛无别。故云体一。义同父子天性相关。母字误也。子拜其父既表报恩。众生拜佛义亦同也。萨婆若此云一切智相。内观心性与果智合。离萨婆若即心随妄境也。与常理合者。与五常理合也。逆理谓逆五常理。戒是色法者。应云色是戒法。文之倒误也。无作冥密者。由作以发无作不与色心相应。而在第三聚摄。故云冥密。左阴右阳者。夫左右阴阳因于方所。东南属阳西北属阴。此方之礼君父师南面则左东右西。则左是阳右是阴。西土之礼三皆东面。则左北右南故左是阴也。涅槃云。譬如四方北方为上。上即左也。推画显现如阳之明。思数在内如阴之暗。五识在头者。眼耳鼻舌俱在头。故身虽遍体头亦身故。平倚者。倚立也。名为惑者。不与理智相冥。唯随妄我虑知之执。则是全法。性为无明也。五受阴即是五夜叉也。若依至心地者。则是投地作礼义也。五分之名通大小乘。今意在大义亦兼小。以通十种行人故。悟虚智者。悟法空之智也。行阴招累者。百论疏云。心王了其总相。心所了其别相。以识创起但缘青等总相。次取境像即是想心。次领纳前境即是受心。次起贪等烦恼造作即是行心。前三但是无记未能成业。行既成业故云招累。因灭下灭九界无常五阴。得佛界常住五阴也。断结毒害者。结即烦恼故喻臭秽。亦是止善者。掩臭如不杀等。雕丽者。雕文饰也。礼云。其民雕题。家语云。器不雕伪华能严丽。如福能资慧也。行善即放生等。定中下定无慧无以深其寂慧。无定无以穷其照。若别对等者。示别对之失。法身皆名为慧者。慧应作香字之误也。华严以五分法身。皆喻香故。岂得无定者。五分有定身故此示以香独表于慧之失也。七净者。一戒净。二心净。三见净。四度疑净。五分别净。六行净。七涅槃净。此七名七觉净华。大经云。定水湛然满布以七净华也。戒是戒学心是定学。余五慧学。岂得无慧者。此示以华独表于定之失也。而别下结责也。佛言通表。岂宜别对。故言下引证未详。火为缘者。以火喻受戒作法也。定慧亦尔者。例戒学各具作无作也。对此下云云者。对止行事善及戒学无作作两善。是约前二行人。论表法也。对定慧则约后八行人。论表法也。故前明定慧含大小偏圆界内外义。凡论表法意。令行人睹对香华。无忘自己戒定慧耳。不了此旨。唯数外境何所益哉。合消等者。表所消毒害亦十不同。如初行人以香表不杀等。止善应以臭气表四恶趣业。乃至第十行人以二住所破无明。为臭气也。所以下三业次第。应先身次口后意。而经文以意居次者。以先须期心故默念之请即愿请也。不风等者。有声曰风。守之则散。结滞曰气。守之则塞。出入不尽曰喘。守之则劳。不声不滞出入俱畅名息。守之乃定。禅门明用息不同有三。一师教系心数出息。一师教数入息。一师教入出无在。但取所便。入定无过。即用皆不许出入俱数。行人欲行此法。应以数息为意。十息为一念者。数息一门有修有证。安庠徐数从一至十。摄心在数。不令驰散。是名修数觉心。任运从一至十。不加功力。是名证数。能如下明证数。下中二根所证即欲界定。禅门云。欲定有三。一粗住。二细住。三证。欲界定粗住者。因前息道诸方便修习。心渐虚凝不起缘虑。名为粗住。细住者于后心泯泯转细。即是细住。当得此粗细住时。或将得时。必有持身法起。比法发时身心自然。正直坐不疲厌。如物持之。乃至经一坐久无分散意。名欲界定。如今下根人心定乱止即粗住也。未到地定者。禅门云。此欲界定后身心泯然。虚豁失于欲界之身。坐中不见头手床敷。犹若虚空。此是未到地定。所言未到地者。此地生初禅故也。喜发等者。喜去声好也。以今经行法是六妙门故。故禅门云。自有众生慧多定少。为说六妙门。六妙门中慧多故。于欲界初禅中即能发无漏。未必备至上地诸禅也。一切禅即有漏无漏亦有漏亦无漏非有漏非无漏禅也。即将下标十种。而下文但明八者。变易二人无报息故。然数息是一由观法别故。成十人故。不定。止观有通修观别一章若数数时者。上数所角切。频也。下数如字。下文云。所数数息亦尔。不保不爱下藏菩萨也。知色数者。色应作息字之误也。在缘谓摄心在数不谬乱。谓从一至十。无相等慧者。无相慧即通第六度等。即等取前五度。然通与藏体析有殊。六度无别故接藏。文略。言智度以智导五。俱成即空等慧。应云慧等不定空故破空。出假不定俗故破假入中观。此息非空非假者。了息唯心犹如幻化。故非假息。性具足诸法故非空法。身之光如如者。法身遍一切处照如如不变。故名光耳。智慧之光照了者。即是智能照境称境而观。境智不二也。因此法身等者。因如来法报一如究竟圆极。能起大用故。令众生得见应身之光也。然此应用不离法身。普贤观云。释迦牟尼名毗卢遮那。涅槃云。吾今此身即是法身。故约法报解应身之光也。释神力中。初约事解。即是释迦神通之力也。然大圣施为事必表理。义须两备。故事理二释俱云或可也。如来秖是真如等者。以真如解如。以神力解来。以明如来神力也。此真如有神力者。神名不测。力名干用。不测则天然之理深。干用则转变之力大。乘此神力而来者。谓乘真如而有应身。故曰而来。即乘如实道来成正觉也。不动下解往毗舍离也。舍离之处即是寂光。故云不动。此寂光土唯佛究竟。故云至实相等。广包百界万善庄严故。曰广严。住此下解住城门阃。初释住字。住此者谓住实相之地。以无缘大悲遍覆法界。悯念众生为除三障毒害。故云住也。城即法界者。谓法界为城。防涅槃之非。御生死之故。心性唯一故云不二。含受一切无所隔碍称门。遍一切处无非门也。佛证此理常住不变。故云住。此门不动令众生等者。自既证此理。亦令众生证此理也。经门阃。三苍云。阃门限也。如如即智等者。谓境即是智。故云如如即智。此智还照于境也。并云如如者。谓智如如于境境如如于智。即境智不二之称也。具杨枝等者。以观音左手把杨枝。右手持澡瓶。是故国人授此二物。而内表两因也。定是缘因。慧是了因。慧能除惑故以拂动表之。定能止散故以澄渟表之。说文云。水止曰渟。对上消义者。如文云消名消除。又云。但除其病不除其法。故今以拂除对之。如物上尘但除其尘不除其物。拂打者。打丁领切。对上伏义者。伏名调伏。又云。调善令堪乘御也。此并对前约一义。解消伏也。又拂下对上约二义也。消灭即断入涅槃。消除即不断入涅槃。此中但对二消不对二伏者。在水四义中具明故。或是文略。应云一拂除对消灭之消除伏之。伏二拂打。即对消除平伏。醒悟者。水能洒闷获醒也。忏悔方法者。夫忏法有三。谓作法取相无生。前二是事后一是理。今经烧香散华五体投地等。即作法也。于现身见佛授手及疾疾得见观音等。即取相也。皆悉入于如实之际。无生也。此之十意皆是作法。无生理观不可暂忘。取相一种任运自现。今时行人都昧心源。专求好相。据此希求。恐落魔境。故禅门云。夫见相者忽然而睹。尚邪正难知。逐文作心。求之多著魔也。问若尔。不应观相忏悔。答观相者。但用心行道功成相现。取此判之。便知罪灭。非谓行道之时。心存相事。而生取著。若如此用心。必定多成魔事(已上禅门文)。八意出在经文者。第一第八人师义立。灭后归依必假形像等。故须庄严道场披陈过罪。此经无文。虽有破障之语。自是显经力用。故此二意人师加也。备于事理者。如前疏释。五体等悉是理解。是知约理即无生所摄。云云者。谓此十意。且依古师。若准今家十意少别。今师依经请后。杨枝古人则以请居后。第十坐禅今为诵经。以第四数息即坐禅故。既阙诵经。故今加之。古人但见经云数息系念向下。又云。修五门禅。遂将数息坐禅以为两科。不知数息即五门中数息一门也。今家十意具在百录。然此经行门于四三昧中。即非行非坐三昧。亦名随自意三昧。然约诸经修行。事仪虽殊。理观无别。事仪则各依诸教。理观则同用十乘。若非十乘终无所到。故止观修大行中。事仪广而理观略。正修中理观广而事仪略。后之理观必用前之事仪。前之事仪必用后之理观。文虽互出用乃同时。今之疏文但为释经。至于修行须依止观。为三下前二咒观音说。后一咒释迦说。皆是毒害者。三障损三谛故。皆是烦恼者。报名烦恼果。业名烦恼因。即三障皆是烦恼也。皆是恶业者。报名业果烦恼名业本。即三障皆是业也。皆是报法者。烦恼名报本业名报因。即三障皆是报法也。不无轻重等者。虽俱称烦恼。以惑心昏乱义重。故别受烦恼障名。虽俱称恶业。而三业系缚义重。故别受业障之名。虽俱称报法而阴身酬因义重。故别受报障之名。故云分为三障。悉具三障之语者。此即通义。然通中有别。故判三咒各破一障。如破烦恼障中。经文虽有业报之语。是知业是烦恼因。报是烦恼果耳。舍傍取正。秖是破惑心烦恼障也。余二例知。两意者。一俱重。二互有轻重也。悉须三咒者。以三障俱重。故子缚即烦恼障。犹偿狗啮者。业报俱在也。过失业因遭今狗啮。如法显传说。取食圣沙弥为彭城吴氏家犬所伤等。例尔者。或业除而烦恼报在。或报除而烦恼业在。断其重者者。重即贪也。轻即嗔痴。此三俱属烦恼障。今以此文明断惑有轻重之殊。以例三障也。今从别义者。毒害通名也。烦恼等别称也。开三显一者。三即权一即实。亦复如是者。三周俱名开权显实故例。如今经三咒通名消伏毒害也。更加下即初周名法说。二周名譬说。三周名宿世因缘说。例如今经三咒初名烦恼。次名破业。后名破报。自有下即前明古人分经。以正说尽第四咒也。即是下出其义。谓前三别治三障。后一总治三障也。若不下明今解兼得总别者。如初番咒正破烦恼重者即别。余二障随灭即总。余二例之。经南无此云归礼。或云归命。通为众生等者。佛如医王。法如良药。僧如瞻病人。故云消伏之所。别缘者。别在大悲拔苦之力。是故别请也。三宝复有通别者。三宝是通各三称为别。谓除三障说三咒表三德。故须三称也。三释者。释应作德。字之误也。通称三宝。既复论通别观音。别缘亦应复论通别。以亦三称故义可例知。三业如文者。称名口业。投地身业。一心一意意业。苦厄下云云者。中七有分段之苦厄。后二有变易之苦厄。不独下谓苦厄语通。不独在于受苦报人也。无明痴暗等者。此初番咒正破烦恼障。故此文总请但云灭除痴暗也。下别请言业报者。是兼破耳。如华严下放六度光也。除悭即施光。除恚即忍光等。即等取余度证。今灭除痴暗是智光也。又如思益经云。又如来光名曰能舍。佛以此光能破破戒之心。令持禁戒又光名安和。破嗔恚之心。令行忍辱。又光名勤修。破懈怠心。令行精进。又光名一心。破妄念心。令行禅定。又光名能解。破愚痴心。令行智慧。今云净光明。即是思益放能解光也。覆大地者。草木皆死。譬圆中一断一切断也。次第除十人惑者。除受苦报惑时。余惑未必除。故须次第。如法华玄义行妙中次第破有义。此即别教也。经云杀害苦。而辅行引经云毒害者误耳。不可执彼改此。况今疏文牒释分明。仍以毒害解杀害也。魔即天子魔也。魔字字书元无。译人义作。梵言魔罗。此翻障。能为修道作障碍故。亦言杀者。常行放逸断慧命故。或言恶者。多爱欲故。将空等者以小破大也。小虽出界不能化他。菩萨化他诱其徒属。空彼宫殿。故害大心。此证四教菩萨有遭杀害义也。将散下以事善破二乘。二乘出彼界。故此证声闻缘觉有遭杀害义也。然变易二人亦为界外魔所害也。如华严十魔。二障如文者。烦恼即烦恼障。众病即报障。前是大悲等者。指前总请大悲覆一切也。对今施乐。即慈悲互显。前举能拔。故云大悲。今举所与故云安乐。若世下释大乐而先简分乐。如是等者。等取二乘以证真为乐。菩萨以出假为乐。分有下皆是少分乐。不名大乐。至得下正示大乐。不迁不变故常无二边苦。故乐四德之二也。能请语长远者。谓月盖通为十种行人请。不秖为于受苦报人也。经闻名救厄者者。即同法华观其音声而得解脱也。十种下释世间也。皆名众生世间者。此虽举一义必具三。以五阴和合而有众生。众生所居即是国土。而有下释慈悲父也。父子义者。既指观音为父。众生即当如子。众生由理具佛性故。能感观音。由分显佛性故能应。感应互遍生佛无差。其犹父子天性相关也。故云同有佛性。如来下正释佛性。以佛性是总名三因是别名。总元诠别别不离总。此中三因正唯约性。缘了约修。于修二义稍异诸文。以诸文中若论类种。即以低头举手为缘。乃至闻一句为了。今约俱未开悟故悉在缘。故云作诸功德。及云随从化导。斯则散心闻法摄在其中。别取闻法人位名为了因。故云结缚得灭。当知灭缚即相似及初住也。若论假名五品。不无名字观行灭义。故知圆名字即至于分证悉属了因。然此三因诸部所谈。进不非一。如显性录。具明天性相关者。生佛各三高下互遍。故请下结示也。既云免三毒苦。即是断惑入位须广约十人方显高下。岂止在于受苦报人也。病除下约三义释。今世乐一句。初义约受苦报人。言得道者。即二乘涅槃也。然则岂无未来得圆顿道耶。今约从浅至深存次第。故泛明其义。至第三通约十人。方为准的又病除为今世乐者。岂无即时悟道耶。然即时悟者。乃由过去下种成熟。今依观音得脱耳。今且约正为未来下种。及下种未熟者请。故云今世乐所以约未来。于小乘得脱。为后世乐也。乃至圆教种熟脱三例亦如是。未来下约二乘人有余无余以分。今后十种下约分得究竟以释。今后此十种行人即时各得悟道为今。以圆中妙觉涅槃为后。然此十中前四如初。二两义已明今后。此又通以圆中究竟涅槃为后者。以第十行人是初住位。既为今世。须以妙觉而为后世。云大涅槃非极果如何。若十人各各自论。今后细作可知。然非佛意。佛意欲令一切同至圆融究竟涅槃。故观音深位能了此旨。教令请云及与大涅槃也。余诸下结显及与大涅槃句也。涅槃是安乐法故。故云方是大乐也。此一句经即是请施后世乐也。师子吼者。涅槃云。师子吼决定说。说一切众生皆有佛性。以欲知智在说故。即般若德也。以此三德等者。以印对法身。必定对般若。吉祥对解脱。陀罗尼是遮持。遮三障恶不生。持三德善不失。故三德是遮持之体也。又必下约拔与释而不释陀罗尼印者。以印是中道之体。必定吉祥即中道与拔之用耳。消灭拔苦义者。师子吼时百兽皆死。如智慧照时众苦咸灭。故大下明陀罗尼义通显密也。除障不虚名神咒。智鉴无昧名明咒。独绝无伦名无等等咒。大品以此咒名通叹显密咒。秖是愿者。此释大品咒义也。愿众生。如立者。立应作佛。字之误也。譬如下。诗云。螟蛉有子果裸负之。教诲尔子式谷似之。笺云。式用也。谷善也。今有教诲万民用善道者。亦似果裸故今以果裸喻佛。螟蛉喻众生。螟蛉桑虫也。果裸细腰蜂也。俗呼为蠮螉。诸经皆是咒者。咒既训愿。是故不独密语名咒。诸大乘经显说皆名咒也。以无非佛愿众生如佛故。又可偏小之说亦名为咒。故法华云。虽说种种道。其实为佛乘。则偏圆显密咸是咒也。遮即调伏义。破即消灭义。故云灭空灭有即是消灭者。上文伏空伏有。下应云即是调伏无者。阙文也。除伏平伏等意者。等取消除消灭二也。应云灭之亦有消灭除灭也。即以断不断对之。玄义已详。故注云云。亦是禁咒。咒誓者谓三德。囚禁三障如世禁蛇。誓者制也。制三障令不起。故亦是咒术。术法者。解上咒术。秖是破三障之法耳。尽与下谓上愿禁誓术四义。皆与一人断障相应也。密能消伏者。咒是密语。约前四义各具消伏。实相印者。三苍云。印信也。检也。大论云。大乘经用一实相印。生死即涅槃。涅槃即生死。不二不异故。苦尽下以前消灭调伏二义。对释经文也。乃至有见者。略三途恶业故。云乃至。从乃至字至广远。凡五十八字。当在释第二番咒云云字下。烂脱在此。第三正说咒。经救护众生神咒者。无缘大悲普令离苦。故名救护。言神咒者。新翻并云真言。谓皆是如来难思秘密真实之言也。然众经所说功用不同。或专用治病。或专用护法。或专用灭罪。今经四咒则通治病灭罪护法也。如般若大明咒无上明咒无等等咒。则非治非灭非护也。通则兼具众德。别则各顺经文。古来诸师解义不同。今意会之。不出四悉。一云。咒者是鬼神王名。称其王名。部落敬主不敢为非。此世界明咒义也。或云。咒者如军中密号唱号相应无所诃问。若不相应即执治罪。此为人义也。或云。咒者密默治恶恶自休息。譬如微贱奔逃彼国。讹称王子因以公主妻之。而多嗔难事。有一明人从其国来。主往说之。其人语主。若当嗔时应说偈云。无亲游他国。欺诳一切人。粗食是常食。何劳复作嗔。说是偈时。默然嗔歇。后不复嗔。主及余人但闻斯偈。皆不知意。咒亦如是。密默遮恶余无识者。即对治义也。或云。咒是诸佛密语。如王索先陀婆一名。而具盐水器马之四。实一切群下无有能识。唯有智臣。乃能知之。咒亦如是。秖是一法遍有诸力。病愈罪除善生道合。即第一义也。有此四义。故存本音译人不翻。意在于此。于五不翻中即秘密不翻也。于四例中即翻字不翻音也。纵翻华言义亦莫晓。例如典语召物。物实不知。而庸俗不知圣地密言。凡岂能解。然此三咒或作鬼神名号。注解者。盖后代之妄作也。况疏解此咒。密谈三德。若唯鬼号减谤何深。世行大悲咒而有注释者。亦同此例。又此三咒或改言音。或易文字而言传之。于梵僧正之。于梵学者非也。且难提所授之音。傥与中天有异。斯亦五天方土不同。如摩诃摩谥身毒贤豆之例。今既改其神咒。亦合别译经文。以梵本不同故也。陈隋之世智璪诸师多行此法诵咒。唯依现文而征感尤多。具彰僧传。识者详之。今以古经咒词。录在记文。庶无坠也。
　　哆耶咃(丑加切)　呜呼腻　模呼腻　斗婆腻耽婆腻　安茶詈　般茶詈　首埤帝(埤避私切)般般茶　啰啰婆斯腻　哆侄咃　伊梨寐梨　鞮首梨(鞮音低)　迦婆梨　佉鞮端耆　旃陀梨　摩蹬蓍(蹬音邓)　勒叉勒叉　萨婆萨埵萨婆婆耶啤娑诃　多茶咃　伽帝伽帝腻伽帝修留毗修留毗　勒叉勒叉　萨婆萨埵　萨婆婆耶啤娑诃(一百一字)
　　经云怖畏乃至疾病。当约十种行人消之。此报身者即报得之身。谓受苦报人也。无明之病者无明应作五根。字之误也。眼赤耳脓即五根病也。乃至圆教者中略。缘觉及三菩萨。故云乃至本是法性至之病者。即同前文。无染而染理性之毒也。即病除与法性等者。达无明即法性故。此即染而无染。是消伏义也。前分行理。此兼前二。非是自请者。佛居至极毒害已尽故。既云覆护一切重请观世音。即知是为他护法也。若作净语可施于下者。即受下之朝请也。如天下引证也。汉制诸侯春朝天子曰朝。秋朝曰请。故汉官仪有朝请大夫。则佛如天子。观音如百官。请百官即朝百官也。臣赴君曰朝。以观音之法臣。朝释迦之法王。故云请观音也。又经下示经题亦通。净音可施凡下者。凡下即月盖及舍离人。朝于观音也。若准前喻。则天子喻观音。百官喻凡下。前是佛受观音之朝。故单言下。今是观音受众生之朝。故言凡下。请语重者。咨尊曰请。依字音也。随意消息者。正约经中重请之言也。若作咨尊义。即佛为众生请于观音也。若作净音。即佛重受观音之朝。证彼说咒也。如如大觉即法身之佛也。以依此理说咒。故第二咒。
　　哆侄咃(哆都我切)陀呼腻　模呼腻　斗婆腻　耽婆腻　阿婆熙　模呼脂　分茶梨　般茶梨(般补槃切)　输鞞帝(鞞部迷切)般茶啰　婆私腻　休楼休楼　分茶梨　兜楼兜楼　般茶梨　周楼周楼　腻般茶梨　豆富豆富　般茶啰　婆私腻　矧墀(矧诗引切)跈墀(跈徐殄切)腻跈墀　萨婆阿婆耶羯多　萨婆[口*恒]婆([口*恒]其柯切)娑陀伽　阿婆耶　卑离陀　闭殿娑诃(凡九十九字)
　　各各有怖畏者。乃至第十行人。有下地可舍。即是怖义。经云毒害。准怖可知。金光至之难者。有二义。一约生身得忍有超登十地者。生身既在故有此难。二约法身菩萨。住变易土则以无明为虎狼等。此中十人者。十应作二。字之误也。前八的有事中虎狼但变易二人无也。烦恼法为虎狼者。此亦约行毒害也。梵行者。梵是西语具云梵摩。此翻清净。葛洪字苑云。梵洁也。取其义耳。性戒者。谓不杀等十。持之性自是善。犯之性自是恶。不由佛制。方有善恶也。故轮王出世则以此法化人。若受佛制戒之后。犯于杀等则更加违制之罪也。故云。受与不受俱是罪。草木戒者。此一向是遮。但因外道俗人计草木有命。见比丘剪伐谓无慈心。息彼世机佛乃制戒。故比丘受已犯之。得违制之罪。俗众不受犯之无性罪。故云不受犯不得罪。经云。粪秽即十恶也。设有下解设有业障也。假设者。业障本空妄想故有。故知业障是假设也。但设者。业种至多。但有一法属业障摄。皆为神咒所破也性净下解假设义也。性净等者。无染而染故曰本无今起也。皆是虚假者。迷理起业业不离理。业体本无而言业者。虚假施设耳。实来破虚者。实即三德。密教虚即恶业。今禀教达理了业唯心。染即无染。心体本虚业相无寄。故云。皆使清净。但设下以设训但。对前成异。若论业体意不殊前。大品云。设有一法等者。涅槃之外实更无法。欲遍荡相著故。假设过言过尚如幻。况不过耶。条然言无者。以一切空寂故。如十九界等者。等取十三入六阴也。以界但十八入唯十二。言九言三喻毕竟无浮虚之乐者。合云浮虚之业。乐字盖误也。与大品等者。今经设有业障与大品设有一法。俱是假设之设。即语同也。复为异即意别也。彼明泯荡相著。则一切皆空。此明从理立事则有浮虚之业。以此段咒正破业障。故见佛三昧为种者。外见形像由内修观佛三昧也。地狱下约十法界所见不同。乃至人中所见者中略鬼畜修罗。故云乃至。通别等菩萨者。等取藏圆也。所见各异者。即见佛形像不同也。如三恶道习见佛。如黑象脚等三尺之身。又如提谓等以人天位见佛为树神等。准此六道众生。并见佛不同。皆非出世相。若六道中有出世机。则见佛四种不同。即是四圣法界也。故大论十一引密迹经云。一切天人见佛色量。或如黄金白银诸杂宝等。或见丈六。或一里(藏)或见十里乃至百亿(通)或见无量无边(别)满虚空中(圆)天人所见既乃不同。四趣亦尔。此约多分亦有为圆机而感劣身。如法华应以地狱身而为说法等。凡约十种行人者。即受苦报人非但人中重病。意亦收于四趣。故向云地狱人念佛等三昧。观法亦异者。即四教不同。五方便人者。外凡合一。内凡开四。谓暖顶忍世第一也。思惟尚在者。是有心病也。二果欲界残思三果色思并是心病。略而不论。故云乃至。身病尚在者。如身子患热。毕陵伽患眼痛。习气不亡者。如毕陵伽有慢。身子有嗔。缘觉侵习未深心病还在。故云亦尔。六度同凡夫。通教十地准四果可知。故云亦尔。不言别圆内外凡者。文略也。生变易者。变易之言该于二土。今云就无作四谛者。且约生实报人及生方便断尘沙者。若生方便未断尘沙。须学无量四谛也。五分下明身病。无明下明心病。约四十二位互作浅深优劣重轻。望下为深优轻。望上为浅劣重。乃至等觉一生在。皆有二病也。故经下示妙觉无病也。等觉一品犹是无常。妙觉究竟故五并常方无两病。外内火即仁王经七火也。一鬼火。二龙火。三霹雳火。四山神火。五人火。六树火。七贼火。人火者。恶业发时身自出火。树火者。如久旱时诸木自出。今云内火即人火也。外火即余六也。又内火即病也。病侵于身如火烧物。又是身内火大不调故为病也。故经云。节节疼痛称名诵咒。即得除愈也。病差曰愈。事解如文者。若约事证。如东晋谢敷南齐陆果作观音应验传所明也。故言烧身者。身喻见谛也。雨雨者。上雨字去声。雨犹降也。即是信行人者。禀教修观断见惑。故是思惟惑等者。思不障理其实附理。如须下示附理相故。言内火者。以内火在身如思惑附理也。处处九品者。三界九地各九品。共八十一品思惑也。前一下约法行。例龙雨也。经明外火。即云龙王降雨。内火但云除愈。今大师依义立名。身病既得名火病愈。即是降雨义也。既以内火表思惑。即以龙王表心王。心灵自在如彼龙故。无漏心王者。即指三向三果所观无漏之心也。发得禅定法水降雨也。雨能灭火如禅能断思。问前释外火表见道。既约信行。此论修道何故作法行释耶。答见道修道各有利钝二根。利入见道名法行。钝入名信行。利入修道名见至。钝入名信解。是则见修各有信法二行也。今以初入见道禀教义强。约信为便。修道重缘约法为便。得意而论义。必兼具分段。见思可解者。前八人中别圆二人犹在凡位。所破仍是界内见思。故云可解。变易下即后二人。乃是别三贤人断界内惑尽。已生方便。及圆初住已破无明生实报土。此二人俱约界外同体见思。以明内外火义也。胜妙五欲者。如华严中无量香花云百千禅定也。香华云即是变易土中欲界也。禅定即色无色界。此即界外思惑也。文阙见义应如地持。等觉入离见禅。涅槃迦叶自叙云。已前名邪见人。皆是界外见惑也。然此见思实无异体。但指根本无明。障理名见。润生名思。不同界内二惑。差别事解下尔雅文也。饥字或饥。并通五谷者麦菽稷黍麻也。或曰。房散角芒[禾*會]也。譬解中四句。初二句以不闻教为饥。闻教生解为饱。次二句以有解无行为饥。解行兼具为饱。正慧即是正行也。增益法身如五谷养色身。故以无正慧为饥。助道即带事兼修资成正慧。杨泉物理论云。蔬果之实助谷。故以无助道为馑。乃至人天善者。略苦报人。故云乃至也。约十人传作者。苦报无善法为饥。人天为饱。乃至圆人分证为饥。究竟为饱。释王难中。既论分段变易。即是约十人明王难也。四魔即天子五阴烦恼死。十魔者。华严云。一阴魔生诸取故。二烦恼魔生杂染故。三业魔能障碍故。四心魔起憍慢故。五死魔舍生处故。六天魔自憍纵故。七善根魔恒执取故。八三昧魔久耽味故。九善知识魔起著心故。十菩提法智魔常不舍故。故言下引璎珞经证也。即等觉后心无碍道中已伏烦恼。解脱道断即入妙觉。故云唯有一分死魔也。盗贼是六根。六尘者。如金光明云。六入村落结贼所止也。如人得天。往者从人中生天则以天。趣为牢狱。天生人中以人。趣为牢狱。六道互作故注云云。当分受身为狱者。不须约所往处也。如人在人中天在天中。即名牢狱。亦约十行人者。前二可知。后八皆具二种狱义也。故知十种行人并未免于牢狱。故须请观音也。唯佛一人出二种三界之狱。故在手名杻。在脚名械。二手二足各表定慧。昏散为障。如杻械也。在颈名械。连身名锁。枷在两肩之上。左阴表实右阳表权。见思尘沙是权障。无明是实障。即三惑如枷。故云枷。是权实障耳。得业绳等者。谓得绳业绳也。有部云。业入过去得至未来。身死得谢未来报起。如一业成以一大得。得于业法。又以小得得于大。得第二刹那以三大得。得前二得及以业法。初念之得俱成法。故又三小得。得前三大。并初刹那九法成就。第三刹那二十七法。凡云大小得者。皆以大得得于本法。复以小得得于大得。还以大得得于小得。故大小得更互相得。故知第三念去如是展转。得遍虚空。是则一生之中于一业思之所起得。尚已无量况无量生无量业得。以至来际。若经部宗得既是假。但云意与身口和合成业。假立有种至未来生。若大乘中藏识盛持。以至未来。世虽有此异凡受报处。必为精血四大所笼。未得择灭非得已来常为得绳之所连缚。连缚未断去已复还。故今以连身之锁表之也。经五系缚者。谓头及手足五处被系。若作所表是五分障也。海是下释入于大海也。初约生死深广如海。二约法性深广如海。妄想动法性者。妄想如黑风也。动法性者。即是全法性为无明无染而染。遍造生死名为波浪也。经洄波者。三苍云。洄水转也。经水色之山惊浪如山也。取理不得者。理非四句故取不得。故法性下大经文也。于四起定执故成毒药。达四无四故成甘露。毒故早夭甘故延龄。刀剑伤坏故表无常。注云云者。约十行人即是二种。三界皆为无常所还。乃至等觉一分亦是无常也。经过去至怖畏明果由因也。一切苦即谷贵等若果也。若由过去所感。即成顺生顺后二报。若由现恶所感。即成顺现报。经如火烧薪者。涅槃明少善能除大恶。譬如少火能烧一切。经三毒。等畏者。即等分烦恼并上是四分授位等者。华严云。转轮圣王所生太子。母是正后。身相具足。王令太子坐白象宝妙金之座。张大网幔乃至奏诸音乐。取四大海水。置金瓶内。王执此瓶。灌太子顶。是时即名受王职位。十地云者。即指华严十地品明第十法云地也。故经云。菩萨受职亦复如是诸佛智水灌其顶故。名为受大智职菩萨。此则唯法云地得名灌顶菩萨也。佛但法性者。究竟显理故下地不能见也。理极不能思度者。解十人智有顶可见也。以齐己所解不能思度究竟极理也。此则各以少分智慧为顶。若得下禀教进行犹被灌受职也。能以等者。即妙觉观音用法性海水。普灌十种行人智慧之顶也。此十地之顶也者。明经云灌顶。正约十地尚灌十地。下位可知。经应当暗诵谓柔声默诵也。此咒既尔。上下例之。然诸经事仪对机各别。如炽盛光咒则令厉声。此文则使暗诵。幸顺佛语方契圣旨。示法用中。以此经是俗众发起故。有持斋断淫等语。齐身口业者。祭统云。齐之为言。齐也。齐不齐以致齐者也。是故君子非有大事也。非有恭敬也。则不齐。不齐则于物无防也。嗜欲无止也。及其将齐也。防其邪物。讫其嗜欲。耳不听乐。今释氏以不过中食为齐。亦取其防邪讫欲。齐不齐之义也。毗罗三昧经云。早起诸天食。日中三世佛食。日西畜生食。日暮鬼神食。佛制断六趣因令同三世佛故。今约理解。故云齐者。秖是中道后不得食者者。即佛制中后不得食也。今表初住初地圆证中道。心外无法如中后不得食也。中前得啖者。佛制中前非正食皆得啖之。正食者。四分律云。有五种。蒲阇尼此云正食。谓麨饭干饭鱼肉也。五种佉阇尼此云不正食。谓枝叶花果细末磨食。今云中前得啖。即不正食也。此得下先表圆位。前方便者。即指住前内凡位也。住前既有相似证义。此即中前得啖。亦是下次表别位地前离边观中。即是法界外有法也。经云。不饮酒者。如五分律云。跋陀越邑有毒龙。雨雹损苗。居士请婆陀竭陀降之。遂以酒饮吐卧在道。佛言。昔伏毒龙今不能降虾蟆。因说渐断酒戒。以酒令人昏乱。故今持咒者不得饮。约理则酒是无明也。涅槃云。譬如醉人见日月转。不啖肉者若约事释。如楞伽云。有无量因缘不应食肉。乃至云。令修行者慈心不生。及令咒术不成就等。是无缘大慈也者。此约理释也。

　　请观音经疏阐义钞卷第三



　　请观音经疏阐义钞卷第四

　　　　宋钱唐沙门释智圆述
　　○涅槃云。不住法相及众生相。名无缘慈。不住二边。即不啖义。众生缘法缘者。涅槃云。慈之所缘一切众生如缘。父母妻子亲属名生缘。不见父母等。见一切法皆从缘生。名法缘。是则生缘虽不啖空而啖有。法缘虽不啖有而啖空。故云皆有分齐。无缘无分齐者。不著二边故。灰能去垢。灰如五观。垢如贪等。贪等除时名澡浴清净。说文云。澡洗手也。浴洗身也。五辛苦辣者。慈闵三藏云。葱蒜韭薤兴渠五也。兴渠者。应法师云。梵音讹也。应云兴宜。慈闵云。根形如萝卜出土辛臭。慈闵冬到彼土不见其苗。此五物辛而复荤故。经云。五辛能荤有辛而不荤者。如姜芥之属。则非所制。苍颉篇云。荤辛菜也。凡物辛臭者皆曰荤。决定经云。若人食酒肉五辛入伽蓝。隋猪胎中。后得人身常患腋气。故今诵咒之人。不得食也。今约理解乃以辣味逼迫于舌。如五阴之苦也。荤气经宿犹存。如五阴中所起惑业。能至未来故。云有集谛也。污秽等者。指上所表。是约见爱污秽阴也。九种五阴如前记。经女人污秽者。大论云。淫欲虽不恼害众生。以心心系缚故。既求解脱。故须制之。经长与苦别者。似位别分段苦。真位别。变易苦。此别圆也。亦应约十种行人通证于前者。观音说两咒既毕。故通印证之。释迦因是自说第三咒也。经来娆此女人者。即鬼动其淫也。阿含云。淫亦有鬼。鬼入心则使淫佚无度。或鬼使嗔使邪。娆乃了切说文云。扰戏也。郭璞云。娆弄也。经入善境界者。约十人中。余九皆名善境界也。乃至唯佛名善。经恶鬼消伏者。观音有威有恩。若非怀恩则是畏威。所以消灭调伏也。经三障永尽者。二种三障也。一分段三障见思为烦恼障。惑业为业障。界内生为报障。二变易三障。又二。一方便三障尘沙为烦恼障。无漏业为业障。变易生死为报障。二实报三障。无明惑为烦恼障。非漏非无漏业为业障。彼土变易为报障。此咒能令至于究竟寂光。故云三障永尽也。三界狱火者。三界系闭行人。犹如牢狱。无常如火。众苦者。分段三界有五八之苦。变易三界有尘沙无明之苦。四百四病者。一大不调百一病起。四大合四百四病也。界外应以障四德为病。入阵斗战者。若约理者。与五阴魔烦恼魔死魔共战也。经如鹰隼飞者。易曰。王用射(是亦切)隼于高墉之上。孔颖达云。隼者贪残之乌。鹯鹞之属。今明观音垂应如彼鸟飞。言其速疾也。经囹圄者。音铃语。广雅云。夏曰台殷曰羑[酉*音]里。纣拘文王是也。周曰囹圄。皆狱之别名。周礼云。三王始有狱。释名云。囹领也。圄御也。谓领录囚徒禁御之也。经及诸刑罚者。即五刑五罚也。王制曰。刑者侀也。侀成也。一成而不可改也。说文云。罪之大者曰刑。罪之小者曰罚。广雅云。罚折伏也。尚书甫刑云。五刑不简正于五罚。孔安国注云。不简核谓不应五刑。当正五罚。五刑谓刻其颡而涅之曰墨刑。截鼻曰劓刑。刖足曰剕刑。男去势妇人幽闭曰宫刑死刑曰大辟。于今即笞杖徒流死。为五刑也。五罚者。出金赎罪也。书云。墨辟疑赦其罚百锾等。于今则笞杖徒各有五等。流有三等。死刑二等赎铜。各有斤数。经一日等者明受苦恼之时分也。第三咒。
　　多绖咃　安陀詈　般茶詈　枳由詈　檀陀詈　膻陀詈(膻式禅切)底邪婆陀　耶赊婆陀　颇罗腻只　毗质雌　难多詈　婆伽詈　阿卢(之引切)薄鸠詈　模鸠隶　兜毗隶　沙诃(共五十三字)
　　欢功用文为三者。前一是应能拔苦。后二是机能修行。又前一是果上化他。后二是因中自行。又六道是所观之境。六妙是能观之观。六根是所破之惑。故此三段经文不出机应。自他及机应各论境观惑三也。称三宝名是六字章句者。谓佛陀达摩僧伽一宝二字也。三宝为三字者。即单云佛法僧也。若以此六字者。即指前二家处处皆有者。前二番咒皆称三宝。应皆名六字章句也。起尽之文者。起即标章尽谓结句。六妙者。此六次第相通能至真妙涅槃。故云六妙门也。于义为便者。二十五有及以六道但总别之殊。大经既以二十五三昧破二十五有。则与今经六字章句对破六道。其义相符。故云为便也。所以明此三种章句者。谓三种虽殊不离破有也。前一是化他破有。后二是自行破有。于自行中前一是破有观。后一是有中惑。即六道中各具六根。六根皆起三毒也。是知三种六字不出大经破有之义也。六出者。三处各出标章结句也。说偈竟者。偈应作咒。字之误也。后结句云等者。即经云。告阿难言。是六字章句乃至若有闻者。获大善利。六道是六字门者。文剩门字。无量种者。如人道贵贱愚智妍蚩一一不同。人道既然。余皆仿此。即是章段句逗义也。又照六道实相者。谓照六道三障即三德也。此约自行释遮持义。破三障即遮。达三德即持。故云得陀罗尼等也。有我不耶者。彼经迦叶问也。答云。即佛答也。我即佛性者。即直我也。穷此理性者。研穷三谛生佛无差。菩萨分显诸佛究竟。而能理事互融普门示现。故云而得自在。故能下约化他释遮持也。以自证故。乃能化他。亦由自他体性互遍。天道苦少者。谓非全无苦。但少于诸趣尔。如欲天有五衰之苦。四禅有不得速入禅苦。四空有四心之苦。八难谓三恶道为三。四北洲。五长寿天。六佛前佛后。七世智辩聪。八聋盲喑哑。一切之言等者。既云一切何所不摄。尚离二种生死之苦。况天趣耶。经果蓏说文云。木上曰果地上曰蓏。应劭云。木实曰果草实曰蓏。张晏云。有核曰果无核曰蓏。经亡失下示祸对相。经接还本土者。失妻子丧财产由亡国故。今得接还则余事自得。经鸠槃茶此云瓮。或云冬瓜。其阴似瓮等故。即厌魅鬼也经巍巍者。高大之称。论语云。巍巍乎舜禹之有天下也。经阿修罗者。阿之言无。修罗云天。彼非天故。又修罗云端正。彼无端正故。从今世等者。据经分齐。从阿难当知已去。今的指得失之文。故云从今世等。失谓失恶。是遮义。得谓得善。是持义。如无生忍者。大品云。无生法即是佛。此与陀罗尼义同也。然亦通因似初境界者。似六根净位。旋假入空耳。未敢定判故云似也。经吉祥句即陀罗尼。近世经本于手出香色乳下剩有饥渴逼切者。一句古本皆无。智者于诸文引用。亦无此句。经善集慧即一切种智也。经如救头然者。金光明云。譬如男女如火烧头如火烧衣。救令速灭。火若未灭不得暂安。忏悔亦尔。此则然字是烧然也。又大论明野干救头之喻。名救头。然则然字是语辞也。经寒林者。即尸陀林。僧祇律云。此林多死尸。人入如寒可畏也。修头陀行者。多居此林。以易观无常故。斯那即其人乎。经无央数者。梵云阿僧祇。此云无央数。楚辞云。时犹未央。王逸曰。央尽也。观心下广释心脉。于中先约肉团心。为因缘之境。次观虑知心。以成三观。赤肉之心即肉团心也。正法念经中如莲华昼开夜合。即此心藏也。俗书谓之方寸。以此心藏唯方一寸故。然为虑知之所托附故。由团有病则虑知颠倒也。一身之主者。提谓经云。心为大王。上义下仁故居百重之内。故一身六分悉由于心也。通明观者。谓从初修习通观息色心三彻见无碍。故名通明。又善修此禅能发六通三明。因中说果故名通明。此禅无别位。次还约根本四禅四空。而修耳。今经观心心脉即此禅也。委明修证如禅门第八卷。若空下此约虑知之心。以成空观。于中先立境。次心无下明观一切世间。即十界各三种世间也。无不从心造者。十界是所造心为能造。全所是能。故观能造即具诸法。种种五阴者。亦约十界也。此皆华严文。心无下正明空观十界。依正既并由心。故观心空则诸法空。如伐树得根。则枝条自死也。言心无心不有心空皆一义耳。乃至无量诸脉者。即十界各各心脉不同也。心脉下览前空假同归心性。三一圆融。故皆不定。不空不假者一念叵得故不假。百界宛然故不空。是故空假不离心性诸脉。亦不空不假者。诸脉皆由心造。故诸脉皆即是心故。所以心即中故诸脉亦中。即是圆观心脉者。总结前文。俱成圆观。行人下云云者。以事解历受苦报。及修人天善法者。以空观历二乘。以假观历三教菩萨。三观融即本在圆人。深不遗浅义可通摄。若有能观等者。即释观心心脉句也。能观即观字。所观即心心脉也。既云一处。一即空也。世即三种。音是机缘。故属假也。不为二边所缚。故名解脱。是中观义。而又云下此释伏难也。应难云。若此经文对三观者。何故结云成阿罗汉耶。故今释云。此约十人。前二得道成小乘罗汉。乃至成大乘圆顿之罗汉。如法华云。我等今者真阿罗汉。普于其中应受供养则圆人亦名罗汉明矣。故云无咎。广明经文应分为二。初从云何下明方便。二从安庠去。明修证。禅法即次第禅门也。云云者。谓具五缘。诃五欲。弃五盖。调五事。行五法。故有二十五种也。故禅门云。方便者。善巧修学之异名。行者于初缘中善巧修习故名方便。事理两解者。如止观约观心释方便。即理解。禅门中但有事解。调五事者。谓调食令不饥不饱。调眠令不节不恣。调身令不宽不急。调息令不涩不滑。调心令不沈不浮。然此五事食眠则定外各调。后三则定内合调。今经于五事中。但示合调。三方便者。从要而说。行者必须备二十五法。具如禅门。始于三事等者。正明今经从要之意。大集经云。歌罗逻时即有三事。一命。二暖。三识。出入息者。名为寿命。不臭不烂名之为暖。即是业持火大故。地水等色不臭烂也。此中心意名之为识。即是刹那觉知心也。三法和合从生至长无增无减。愚夫不了。于中妄计我人众生。作诸业行心生染著。颠倒因缘往来三界名迷。若寻其原本。不出此之三法名解。修此六字者。即是欲修六妙门。故须用此为前方便也。端身者。即跏趺坐也。是约戒者。戒防身口故约端身。定制乱心故约正心。慧能念念分别故约相续。阳上阴下者。如天地也。此是世俗所用。右阳下正明佛法表对之意。右阳左阴如前记。欲将等者。阴表定阳表散。散即定障也。故以阴上阳下。世俗既有威仪者。即左手压右手为世俗威仪也。此即下示所表粗犷。即七支愆过也。自权而显实者。自从也。先安右手居下。如先施权。后以左手置上。如后显实此戒等者。于十人中。唯约人明慧。复须甄别。分段中七人是权。一人是实。变易中一权一实。慧既不等。戒定自殊。从一下释修证也。分三。初正示经文。此一段。经六门义足。委论行相具在不定止观及次第禅门。是数门者。谓摄心在数不令驰散。名修数门成就息念者。谓觉心任运从一至十。不加功力。尔时应舍前数法修于随门。一心依随息之出入。想心缘息知息出入。心住息缘。故经云。无分散意等也。不涩不滑等者。谓修止时不念数随。凝静其心。故云不涩不滑等也。经如婴儿等。即喻修止不涩滑之相也。婴儿者。苍颉篇。男曰儿女曰婴。今言婴者。通男女也。释名人之初生曰婴儿者。胸前曰婴。接之婴前。而乳养之也。下去是三门者。经文从于心端至去于鼻端。是观门。还入心根是还门。令心明净是净门。赤肉下别释观门。然经中谈观门义。即通明禅也。准禅门所说。有修有证。此禅既无别次位。还约四禅而辩修证。今此经文即是初禅觉支证相也。禅门明证相有三。谓初证中证后证。今经所明如琉璃不青黄等。则似中后二证。欲委知者。请寻彼文。初心行人欲修习者。当依六门次第先修数门。即如经云。安庠徐数从一至十也。数成修随随成修止。止成方修观也。若约所宜。随修一门则无前后。四大脉者。对小得名。十脉百脉名小脉。趣四下大师口决云。心如拘物头华四片相合一片。各有十纪脉共交络。故心端有四十脉也。口决正示初心故。止云四十。不云四百四十也。经云。取一中脉者。口决云。直往趣脐号曰优陀那风。优陀那者中也。故号此脉为中脉也。又取等者。即是中脉直下趣脐还从脐出至于头十脉。故经云。从大脉出至于舌下也。口决云。其息出从脐出入至脐灭。今明出息至舌端。故取上四十脉合四。大脉为十四也。应舌至鼻者。应宜作从。字之误也。即释经文从舌脉出。乃至至于鼻端。还入心根直趣于脐。犹如江海流注也。口决云。身中脉如百川通海是也。肝属木故气青。肺属金故白。脾属土故黄。肾属水故黑。心属火故赤。是略耳者。以经不言不赤故。诸气来会鼻等者。诸气即五藏脉气也。至鼻时失其青等本色。但如琉璃莹彻非五色也。息细八寸者。此释经文正长八寸也。八寸是出息之微细不粗大也。正即端正不斜曲也。定将散者。广雅云。将扶也。释名云。将奖也。今以八寸之息。扶持奖护其散乱也。表八正者。八数等故。经至于鼻端者。此息从口而出从鼻而入也。经还入心根者。以此息还从鼻入。至于心藏也。此即还门不定。止观云。修还者。既知观从心生。若随于境此即不会本源。应当反观。观心此云还入。心根即当反观。观心义也。经今心明净者。此即净门不定。止观云。修净者。知色净故不起妄想分别。受想行识亦复如是。息妄想垢息分别垢息取我垢。是名修净。举要言之。若能心如本净。是名修净。即今经令心明净义也。然六门皆有修证合成十二。故瑞应云。游止三四出生十二也。十科意者。即大师于建业瓦官寺。为尚书令毛喜。略出此法以为十科。名不定止观。今题为六妙门者是。十科者。一历别对诸禅。二次第相生。三随便宜。四对治。五相摄。六通别。七旋转。八观心。九圆观。十证相。今此经文所明。但是第二一科意耳。若此下辨此经观门也。故言通者。以通总而说。未拣三乘。今三下既未开显。须示三乘差别之相。故须后别方显前通。经勇猛宝幢者。破烦恼障故曰勇猛。贵极名宝超出曰幢。经驶速也若无常等者。谓余经或先观无常也。故有三种者。五门之相经不显谈。佛意难量故作三释。五处止等者。不定止观云。止为妙门者。行者因此止心故。即便次第发五轮禅。一地轮。即未到地。二水轮。即种种诸禅定禅根发也。三虚空轮。即五方便人觉因缘无性如虚空。四金沙轮。即见思解脱无著正慧如金沙也。五金刚轮。即第九无碍道能断三界结使永尽。证尽智无生智入涅槃也。通名轮者。借譬得名。禅门云。轮者转也。如世轮若转离此至彼。经文既云节节系念。系念即是止门。止门即出生五轮也。故云。即是其义。今明念佛一门者。然五门禅。禅经数论两出不同。今师正用禅经故。取念佛一门。而不明界方便也。以今经自云得念佛定故。余者下四门经论皆同。慈心等者。即等取所治也。谓念佛治睡障道数息治散乱等。而毗昙等者。正明彼论五门。与今经不同也。今经五门正可与禅经会同。以俱有念佛故。界方便破我见者。彼论云。著见行者以界方便。愚夫不了。宿业烦恼积聚五阴。于缘计我。当于自身以界方便观察。种种性业相谓地等六界。彼地界者。为水所润而不相离。彼水界者为地界持。故不流。火界成熟故不淤坏。风界动故而增长。空界空故食得出入。有识界故有所造作。由众缘故。故知无我足数息等。为五门者。等取不净。因缘慈心则无念佛也。乃是因缘等者。谓毗昙中界方便破我。秖是禅经因缘观义耳以因缘有三种。各破不同故。一者三世因缘破断常。三世相续故不断。三世迭谢故不常。二者二世因缘破我。谓现未二世具十二缘。于父生爱。于母生嗔。名为无明。父遗体时谓是己有。名之为行。从识支去至老死支。与三世同。三者一念破性如下记文。是知此三并是著诸邪见不出生死。故通名愚痴。故因缘破痴已具破我义也。毗昙五门明界方便破我。乃成烦长。于破障道仍阙念佛。是故今依禅经方为具足。乃与今经其义符合。故云是故用念佛等。无常等者。前三如向疏释。无我即不著能观寂灭。即推求能观至不可得。若五下经云。从头至足一一节间。皆令系念。头等是色系念是定。又五轮因止而发故属定也。合用定慧者。停心五处是定。五处观察是慧。又数息是定。余四是慧。复次下明开合。五门六妙既是开合之异。故知云修五门禅者。即六字义也。又此五六但是能治。能不孤立对所得名。所治者何。所谓三障故。束五六以成三障。出随止二门者。数息已当数门。即三妙门也。息有三种者。若准禅门明三种。即数息随息观息。今约观门别有所对。故以止门在数息方便中。各随义便止。即不念数随凝寂其心也。以约数随而修止故。故今以止门在数息中。不净分别六贪。各各修观慈心分别九品。一一与乐。此二约观照义便故。对观妙门。因缘方便是还门者。因缘破断常等见。还门即反观心源。四句检心至不可得。即破断常等见。故知因缘即是还门。念佛既通三身。今以念法身当净门也。以净门不起妄想诸垢心无依倚。即是见法身理也。又合下以能对所结成三障也。叹息是报风等者。禅门云。等分之中觉观乱法即是粗四阴故名为报障。慈心不净因缘者。谓慈心治嗔。不净治贪。因缘治痴。此三毒即为习因烦恼障也。念佛治障道。即是业障。疏皆阙文。觉观三种者。一者明利心中觉观。谓于修定时三毒之中亦无的缘。或缘贪。或缘嗔。或缘痴。而所缘之事分明了了。二半明半昏。心中觉观明则觉观的缘思想。不住昏则无记。瞪瞢无所觉了。三一向沉昏心中觉观。谓虽心昏闇如睡眠中。而切切攀缘。觉观不住。即有三治者。一明利者教令数息。数息之法于沉审心中记数。能治明利。半昏半明者应教令随。随息出入则心常依息。若但数息即有扶昏之失。若但观息亦有扶乱之失。不明善对治也。三昏沉者。应教观息求其根原。出无分散入无积聚。不见定相心眼即开。破于昏沉。恚有三种下文阙。注云云。三种者。一非理嗔。谓修定时嗔觉歘起。无问是理非理他犯不犯。二顺理嗔。谓外人实来恼触。三诤论嗔。谓己所解为是。谓他所说为非。既他说不顺己情。即心生恼觉。欲有内外者。即此内外以成三种。一外贪欲。谓修定时贪欲心生。男即缘女女即缘男。取其色貌等。二内外贪欲。谓非但贪外男女。复自缘己身形貌摩头拭颈。念念染著。三遍一切处贪欲。谓非但爱著内外正报。而复于一切五尘依报起贪也。痴有断常性者。此亦三种。一计断常。二计有无。三计世性。此三并是著诸邪见不出生死。是故通名愚痴断常者。推寻三世。若之灭即堕断中。若谓不灭即堕常中。有无者谓我及阴等诸法。为定有耶。为定无耶。乃至非有非无耶。世性者。谓由有微尘故有实法。有实法故便有四大。有四大故而有假名及诸世界。业有沉浮恶境者恶。业障道。亦有三种。一沉昏暗弊障。谓于修定时昏沉暗睡无记瞪瞢无所别知。障诸禅定。二恶念思惟障。谓虽不沉昏而恶念心生。或念欲法十恶四重五逆毁禁还俗等事。三境界逼迫障。谓身或卒痛觉有逼迫之事。见诸外境。或见无头手足等。或复梦中见诸恶相治法。亦各有三者。嗔病既有三种。对治亦三。一治非理嗔者。应令修众生缘慈。谓约亲中怨各开三。共成九品。观之皆令得乐。取他乐相能生爱念。即破于众生中嗔恼怨害之心。二治顺理嗔者。应教修法缘慈。谓观五阴虚假不见众生。岂有是非之事。但缘诸受中法乐。以与于他。慈心爱念不应加恼。是非既泯嗔心自息。三治一切法中诤论故嗔者。应教修无缘慈。行此慈时言语道断心行处灭。于一切法不忆不念。若无忆念因何诤讼而生嗔心。大慈平等同与本净之乐。治三种贪者。九想治内。背舍治内外。大不净治一切处。治三种痴者。三世因缘治断常。二世治计有无一。念治世性。治三种业障者。念应佛谓心缘三十二相等。治沉昏暗塞障。念报佛谓心缘力无畏等。治恶念思惟障。念法佛约心缘法性空寂治。境界逼迫障。药病相对成三十种。具在禅门第四卷。明内方便中委说。故云。具如禅门。皆注云云者。指在彼文也。不用此等治者。不用向所明十五种事治也。如幻如化者。即下文十喻入实际。即下文推四大。一一入于如实之际也。此即今经但用第一义。般若正观通能治十五种病也。摩诃衍云。有三昧能治三毒。即是今经所明一空无相正观第一义悉檀也。正观能治三种贪者。思益经云。贪欲之人以净观得脱不以不净。正观能治三嗔者。般若说。昔为歌利王割截身体。尔时无我相等。则嗔恨不生。故知实相能治于嗔。正观能治三痴者。智慧破于无明其义可见。涅槃云。明时无暗智慧时则无烦恼。正观能治三觉观者。正观心中言语道断心行处灭。净名云。何谓息攀缘。谓心无所得。正观治三业障者。普贤观云。端坐念实相是名第一忏。是知正观如何竭。药即能遍治众病也。故云。以入实际遍治之。斯那闻下等者。此属第三明六根六字文义钩锁。故两向科之。经云。时优波斯那闻是语已。身如水火等。即简声闻观无明行等。即简缘觉或入寂定等。即简菩萨。故云简三乘人六门也。金是慧者。释身真金色也。金能决断慧能断惑以五分有慧身。故云身也。三乘下约通三乘也。俱有即空之慧。故同入真理。利根被接则见中道。故第一义不无深浅。第三审者。分经为五。初斯那问。二身子答。三闻法悟道。四身子白佛。五述成功用。经即从座起者。礼云请益起请业起。斯那备其仪故从座起。此则二土之礼玄同也。即有三种者。谓顺色违色平平色。初一念时等者。即是心王了其总相。谓识创起。但缘青等总相。故云初一念时也。以未与贪等相应。故名独头。辅行云。直尔障理名独头无明。一念转等者。即是心所了其别相。谓次取境像。即心想也。次领纳前境。即是受心次起贪等烦恼造作。即是行心。故云。一念转等。辅行云。与诸使合名相应无明。若顺下示相应相无记。即痴也。不令三种心起者。虽对三色以数息。故则贪嗔痴心不起。毗昙论明三藏有门见空。如成论即三藏空门。于四门中略举二门。此约声闻乘也。若观下明一念十二因缘也。大集云。因眼见色而生爱心。即是无明为爱。造业名行。至心专念名识。识共色行。是名色。六处生贪。是六入。因入求爱名触。贪著心者名受。缠绵不舍名爱。求是等法名取。如是法生名有。次第不断名生。次第断故名死。生死因缘众苦所逼名恼。乃至意缘法尘亦然。此约缘觉也。不明菩萨者略耳。此六等者。据法相应先身后意。今经文先明意后明身。故云不次第。经诸颠倒想等者。亦约意根也。想即想数也。其耳等五根皆有三种相应摄住。例眼可知。故疏不说。今言下释身根。五根微细者。对身即身根粗大故。意根若领等者。释五根皆寄身根法尘也。意根悬思五尘。即是领纳法尘也。已虚有诸触者。非实对色等境。但心思色等时则眼等已虚。有色等诸触也。文剩备至二字。不然则虚有下阙领受二字。故言下牒经。故知经举五尘皆是心意悬思。乃属法尘耳。与细滑相应即是心思时虚受诸触也。故经即云。而此识贼乃至遍缘诸法也。伤害真性名之为贼。攀缘不停故云如猿猴走。遍缘诸法即是悬思五尘时。身已虚受诸触也。故此一段经文。但是明身根耳通别圆意者。通了根尘即空。别了假名。圆了中道。皆名摄住。此则十种行人俱论摄住也。前约事解即属苦报。人及修世间善法。人如实故。言无坚者。体地本虚入如实际。即无坚也。通教下示观法也。通通别圆故示通义余亦可了。有坚应云无坚。字之误也。又四下破四见示无坚义。谓若依三藏四门所见。俱成坚执。岂得无坚。邻虚者。极细之尘邻于虚空。名邻虚尘。毗昙析色不灭邻虚。即有门也。见空即是无见者。成论析色邻虚亦灭。即空门也。乃至四句者。两亦如昆勒论。双非如迦旃延经。深著等者。谓析地至邻虚。即地是有有即实。实是坚义。若谓地是无。两亦俱非是事实。余皆妄语。此之邪执并是坚义。故云深著不可舍等。既离四过故求不可得。即无坚性也。然此地大本非四句无坚名字。因情谓坚故四句寄坚破执。水不住四句者。谓水为有有即是住。乃至谓水是非有非无亦即是住。今不住有四句。亦不住无四句中。亦不住不可说中故。言水性无住风无碍等者。观风为有有是碍乃至谓风双非皆是碍也。故云岂无四句质碍。今观无四句故。故云风性无碍。不言火大者。文略也。应云火不从自生。乃至不从无因生。本无自性赖缘而有。故云火性不实。此明四大本虚。即色阴入如实际也。余之四阴经文存略。但例色阴而已。故云受想行识等。若欲推之。应云受无领纳性不可得。若谓受是有有是领纳。乃至谓受是非有非无亦是领纳。乃至识是了别亦复如是。经云。一一性相者。即性相俱空四句推不可得是性空。亦不住无四句是相空。所以经文约五阴示者。以一切众生皆五阴现前故。故以阴为观境。经云。皆悉入于如实之际者。五阴俱空故云皆悉等。如实之义应通四教。同名实际而有空中之别。经诸结贼者。见思烦恼能结缚贼害于行人也。若约三结释义。即疑身见戒取名三结也。是身出火者。即经云。身中出火也。但有无漏火者。慧人但修无漏观断惑。不修观练等禅。故无神通不能化火焚身也。备有事理火者。用无漏观断惑。是理火。修事禅发神通。能化火焚身是事火。子缚即烦恼因果缚即若依身以能化火故。烧果缚。经收其舍利者。新云设利罗。此云身骨。而有全有碎。碎者。悉如芥粟。今斯那即碎身也。经于上起塔者。梵云塔婆。新云窣睹波。此云庙。或云方坟。此义翻也。见十方佛是声闻者。即经云。毛孔见佛也。问小乘不说有十方佛。何故云见十方佛。是声闻耶。答小乘之中诸部不同。亦有信十方佛者。即小乘人修第四禅。边际定力见十方佛等破恶。成支佛者。即经云。观无明等十二因缘皆悉不实。名破恶也。经举十喻。皆喻因缘即空。热时炎即阳焰也。野马行者。风动尘故于旷野中。犹如野马行也。乾闼婆城者。静苑法师华严音义云。乾闼婆。城此云寻香城。谓十宝山间有音乐神。名乾闼婆。忉利诸天意须音乐。此神身有异相。即知天意往彼娱乐。因以此事。西域名乐人为乾闼婆。彼乐人多幻作城郭。须臾如故。因即谓龙蜃所现城郭。为乾闼婆城也。以如彼乐人所作故。如幻者。如幻师幻出象马等。如化者。如得神通者种种化现。住不退是菩萨者。即经云。或入寂定已去经文也。此虽约通而通别圆。以有接故。经童真即圆。初住念不退也言服者。结成意也者。即向经云。若有服者身如琉璃等。今示此文。是结成三乘六门之意也。疏文从便先示经中三乘之文。后方点出一段经文。尽是结成之意。经具戒定等者。即成五分法身也。防非止恶名戒。息虑静缘名定观达有无名慧。累尽清净不滞有无名解脱。于一切境知见显了名解脱知见。此五作成身之因名分。可轨则名法。有体依聚三义名身。用此五故名为法身。正在三藏义通四教经身出水火者。即现十八变。身上出水身下出火等也。经发三种清净三菩提心者。三乘道心也。经梦中等者。梦即如梦三昧也。三昧成时能见观世音。即相似分真位人也。如大猛风等者。三昧如猛风恶行如重云。生于佛前即初住出圣胎也。此约理释。若事解者。即往净土佛前莲华化生也。故经云。莲华化生为父母。三流通分疏文无释。今私分为五。初赞叹付嘱二。初长行。二偈颂分二。初七言偈付嘱三。初十二行付嘱。为护正法文中。所嘱意在四王。东南则嘱其正主。西北则嘱其臣属。嘱主则臣可知矣。嘱臣则主可知矣。提头赖吒者。此翻持国。谓护持国土安众生故。即东方天王也。等取者等所领二部。鬼神即乾闼婆及毗舍阇。此即举主收臣也天子者。金光明云。虽在人中生为人王。以天护故称天子也。王肃云。王者虽号称帝而不得称天帝。而曰天子者。乃天之子。子之与父尊卑相去远矣。法臣者。有法度之臣。故曰法臣。佛敕令拥护是经。如法臣。护于天子也。我敕海龙下四行。是付西北二方之臣属也。西方毗留博叉此云杂语。或云丑眼主领二部。龙及富单那也。龙是臣中之胜者。故偏嘱之。伊罗钵者亦云伊罗跋罗。伊罗树名也。此名臭气。跋罗此云极。谓此龙往昔由损此极臭树叶故。致头上生此臭树。因即为名。阎婆此云双罗刹此云可畏。即北方天王之臣属也。北方毗沙门此云普闻。或云多闻。主领二部。谓夜叉罗刹。又云毒龙等者。再嘱西方臣属也。龙有四毒故曰毒龙。谓声视气触也。有出声方害人者。乃至触人方害者。毗留勒迦或云毗留勒叉。此云增长。谓能令自他善根增长故。即南方天王也。主领二部。谓弓槃茶及闭黎多。此亦举主收臣也。难陀跋难陀者。难陀名欢喜。跋名善。兄弟常护摩竭提雨泽以时。国无饥年。瓶沙王为一会。百姓闻皆欢喜。从此得名。慈恩云。第一名喜。次名贤喜。此二兄弟善应人心风不鸣条雨不破块。初能令人喜。后性复贤令喜。故以为名。娑伽罗从海受名。慈恩云。即咸海之龙也。优波陀亦优钵罗亦沤钵罗。此云黛色。莲华龙依池得名。慈恩云。红莲华居池为名。帝释者梵云释迦提婆因达罗。释迦姓也。此翻为能。提婆天也。因达罗帝也。正云能天帝。释提桓因云天帝释。俱讹倒也。此在妙高山顶而住。三十三天之帝主。诸天即三十二也。孝子者。孝者畜也。事亲之道宜常畜在心。以在心故能顺颜色。正导者若眼自开明则不须导引故。云须眼。又据眼未开者。须假正人导之。则免坠重险也。此段经文凡有五譬。皆譬持经之人。谓一帝释。二父母。三财宝。四眼。五正导。但取拥护心专为义。二我敕下明违顺损益分二。初明违教致损鬼神者。尸子云。天神曰灵。地神曰祇。人神曰鬼。恶人恶口者者。三业不善谓之恶人。而偏举口业者。以口能毁谤故起。不善是修因。白癞是花报。堕狱是果报。二是故下明顺教获益二。初破恶益地狱饿鬼其苦重故。故偏举之。经云。无八难则兼于余趣也。此则破六道三障之恶也。二后生下生善益分二。初正明生善分二。初自行善。二普施下化他善。一切即十界。大安乐即三德涅槃也。约五即明普施义修十地者。即圆十住。地从所依得名。又别地即圆住故。二我从下引已为证分二。初证自行。二永与下证化他。三界即二种三界也。二若有下总明人法功能。初二句是人诵持此咒。即法离诸恶去五句三字明破恶生善功能。初离诸恶等破恶也。莲华化生等生善也。胎经云。莲华化生者。非胎卵湿化之化生也。非化而言化耳。实不知四生中之化生也。心净即三德分显无尘垢。即三惑分除。二五言偈赞叹二。初通叹。道齐如日月者。破众生烦恼暗如日月之照昼夜也。又日喻实智月喻权智。流出等者。相总而好别。相若无好则不圆满。轮王释梵亦有相。以无好故相不微妙。从总出别故云流出。是则依。身有相依相有好。相以表德令人敬德。以念佛好以严身。令人爱乐欲亲近也。须弥山者。正云苏迷卢。此云妙高。亦云安明。出水八万四千逾缮那。四宝所成。离二种三恶道也。界外即见修无学。二一切下别叹。今经二。初叹能说教主。一切佛即十方三世。以诸佛皆赞观音大悲故。二赞叹下叹所说人法。显诸佛皆说此经也。二尔时下说咒护持三。初叙意。二正说咒。此咒历寻古今多本词句咸同。故不录入。良由行人不诵致免改易。三明功用。三舍利下传授所因二。初身子问三。初叹。四咒功能。如此神咒者通指四番咒。二世尊下正请所因。三使未下未来有益。二释迦下答二。初正答所因二。初悟道因由二。初通示所因。谓通于无量佛所。闻说此咒也。二又念下别示所因。别于一佛所闻也。文分为四。初值名号。二彼佛下闻佛言教。三我即下依教修行。四霍然下行成证理。霍然者应法师云。倏忽急疾之貌也。无生忍即圆初住。首楞严者。大论十八翻健相。大经云。首楞者一切事竟。严名坚固。一切毕竟而得坚固。名首楞严也。二若善下劝持获益。受持读诵书写解说者。信力故受。念力故持。看文为读。不忘为诵。圣人经书难解故。须解释宣传为说。受持是意业。读诵解说是口业。书写是身业。二佛说下众闻悟道。五百即月盖等。四舍利下未来获益二。初身子白佛。二佛告下如来印可。再言如是者。深可其言也。五说此下众喜会散。

　　请观音经疏阐义钞卷第四


