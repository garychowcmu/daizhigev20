  佛顶尊胜陀罗尼经教迹义记
　　唐 法崇述




　　锓尊胜陀罗尼经疏叙

　　曩者佛陀波利三藏远涉流沙。礼谒五台大圣文殊垂诲。重还西域赍斯经来。然则东方。救济方便。盖无过于斯经也。先历五译。未有释家玄诠微趣将焉克通。千福法崇尊者曾游不空三藏门。大小乘教暨秘密藏靡弗该贯。乃作之疏。厥为体也取事众典断目一理。灭祸销殃之秘。延寿益龄之妙。骸沾咒土之功。体拂遗尘之利。入此而出彼。以浅而为深。真得经意者乎。南山基公憾世得疏者甚罕。订鱼鲁正讹谬。乃托梓以弘海宇。近有一妄庸人。漫裁疏文杂诸鄙辞。如截蜀锦绍褴缕碎隋珠参瓦砾然矣。今复得觌全珠完锦。抑基公之赐也哉。余尝恶世人玩新遗旧。遇此盛举随喜罔极。乃叙其事且劝后哲。懋复古之学云。
　　安永己亥正月　　　沙门　智晖谨撰
　　代宗睿文武孝宝应元圣皇帝特　敕令天下僧尼诵尊胜真言奉　敕语京城修功德使李元琮。天下僧尼诵佛顶尊胜陀罗尼。限一月日诵令精熟。仍仰每日诵二十一遍。每年至正月一日。遣贺正使具所诵遍数进来。
　　大历十一年二月八日内谒者监李宪诚
　　宣
　　沙门乘如等言。伏奉今月十七日中书门下敕牒。令天下僧尼并诵尊胜陀罗尼者。自天明诏抃跃无任。乘如闻。大云普覆三草皆滋。皇泽一施万物咸润。伏惟
　　陛下润清净之秘印。叶甘露之妙门。开佛顶用如来之慈。息人灾行天帝之事。举国讽诵向合风雪。触类所闻咸除氛雾。岂保厘于刹土亦澄澹于身心。凡在缁林实荷鸿造。不胜仰戴　圣恩殊常之至。谨诣右银台门。奉表陈谢以闻。沙门乘如等诚欢诚喜谨言。
　　大历十一年二月二十二日京城释门众大安国寺上座内外临坛大德乘如等状进
　　敕批。佛顶真言神力普救。受持严洁灵应无方。广欢诵习。拯济群品。师等梵园领袖慰惬当深谢知
　　沙门慧朗等言。伏奉恩敕。令天下僧尼诵持佛顶尊胜真言者。诸佛之心目。苍生之津梁陛下受佛付嘱。申以法化。慧朗迹在缁门。又叨近侍。愚诚之分。实惊实喜。伏惟　陛下谋协圣慈阴赞生利。致仁寿之域已在一言。播无疆之休以靖万国。山川鬼神亦莫不宁。鸟兽鱼鳖允将获祐。僧有将进之路。俗成同善之风。此则陛下超天下之恩。忝承至道为用。岂愚僧日用而知者哉。生植之泽以云深厚。诲诱之德上答何陛。谨附中使元应金。奉表陈谢以闻。诚欢诚喜谨言。
　　大历十一年二月二十三日京大兴善寺镇国文殊内阁院供奉赐紫袈裟沙门慧朗等状进
　　敕批。佛顶真言神力广被。庶资弘益普及含灵。比令诵持有劳表谢也。

　　佛顶尊胜陀罗尼经教迹义记卷上

　　　　上都千福寺沙门法崇进述
　　盖闻。妙途凝邃理出于有无。至道希夷像超于视听。然昏衢积闇资慧炬以开冥。苦海横流假慈舟而拯溺。是知。三千世界俱沾有漏之津。百亿诸天希出无明之境。粤有天子其名善住。三归果满十善因圆。怡神胜殿之中。纵宝华园之上。虽朝观妙乐千龄之积庆未穷。夜听空声七日之余殃已近。既迫将危之命。旋惊向受之躯。爰投喜见之尊。式叙忧闻之惧。遂得桓提降念帝尺主垂矜。俯宝池以求乞希方仰金山之请救我。世尊大悲拯物弘道济生。俄现笑于丹唇。遽流光于绀顶。灭祸销殃之秘法妙旨爰创。延龄益寿之奇方吉祥斯阐。故使憍尸获利一时闻四辨之音。善住蒙恩六日发三希之叹。居宝宫而赞德既贺全躯。树金地以酬恩更欣摩顶。题称佛顶尊胜陀罗尼者。盖当部之都名。则此经之别目也。其为文也虽辞约而理繁。其为用也实功深而利大。何则骸沾咒土天宫之乐果必登。体拂遗尘地狱之苦报斯断。故使摩尼净宝拟妙力于华编。阎浮檀金抵神功于叶偈。初称佛号。先标两足之雄名。次说顶言。方叙一身之贵相。尊以弥高立称彰教体之弥高。胜以至妙受名表佛心之至妙。陀罗尼者梵语。此翻名曰总持。包四义之幽宗。括一经之极指。经者常也。亦曰转也。八十八恒之众圣同演说之。通称常。三十三类诸天共流通之。别号转。因此义故遂曰佛顶尊胜陀罗尼经也。
　　将释此经。略以十门分别。
　　第一释其教主。第二以处表事。第三显教被机。第四见身同异。第五出经宗体。第六听法轨仪。第七见闻得利。第八释经题目。第九翻译时节。第十依文判释。
　　第一释其教主者。依大智度论云。有五种。第一佛说。第二圣弟子说。第三诸天说。第四神仙说。第五变化说。今此经中但有其四无神仙说。为佛印可总名为经也。此即第一释其教主竟。
　　第二以处表事者。有其三种。第一以国表事。第二以林表事。第三以园表事。且第一以国表事者。即是室罗筏国也。汉云名闻城也。即是中天竺国胜军王所治之城。用表如来永超三界长出二乘悲润四生身圆万德。故居远闻城也。第二以林表事者。即是誓多林。汉云最胜林。此即是战胜太子所施之林。用表如来七觉法林慈荫一切也。第三以园表事者。即是给孤独园也。此是须达长者所施之园。表如来有无量法赍给施一切贫乏众生也。此则是第二以处表事竟。
　　第三显教被机者。然教门是一所学有三。故智度论云。兔马象三兽渡河。浅深有异。如法华经云三子同出一门所乐各别。佛言。我若以小乘法教化诸众生。我即堕悭贪。又维摩经曰。佛以一音演说法。众生随类各得解。上中下智各观别故。下智观故声闻菩提。中智观故缘觉菩提。上智观故诸佛菩提。此则第三显教被机竟。
　　第四见身同异者。如大梵王见佛身长千尺。又如应持菩萨见佛身长丈六。即便量佛顶上。过无数世界至华上佛刹。还见如来身长丈六。如报恩经云。外道见佛如孩子想。如声闻人但见丈六身。菩萨见无边身。诸佛见法性身。所以华严经曰。譬如净满月水水悉能现。影像虽无量本质未差别。诸佛法如是。随感现众像。化相虽无量法体无差别。此则第四见身同异竟。
　　第五出经宗体者。外道小乘各各不同。如涅槃经以佛性为宗。大般若经以空慧为宗。维摩经以不思议为宗。大集经以陀罗尼为宗。今者此经亦以陀罗尼为宗。以一切法而为经体。所以华严经(附录四右引旧华严是同)云。一切世间诸佛境。皆悉能令转法轮。于法自在无缚是谓如来真实智。又契经说。教体有其两种。一者以文为教体。二者以义为教体。此总摄一切。今者以一切法为教体。此即第五出经宗体竟。
　　第六听法仪轨者。依大集经云。说法者作三种想。第一作医王想。第二作救病想。第三作拔苦想。听法者亦作三种想。第一作甘露想。第二作醍醐想。第三作除病想。又智度论云。听法者一心端视如渴思浆。如饥思食闻法欢喜。又智度论云。听法有其三种。一者恭敬供养。二者受持读诵。三者系念思惟。第一恭敬供养者。是身业善能生闻慧。得三种福。一者长命人相具足。二者大富饶财宝。三者莲华化生。第二受持读诵者。是口业善能生思慧。得四种福。一者所言人信。二者所言人顺。三者眷属团圆。四者不被诽谤。第三系念思惟者。是意业善能生修慧。得三种福。一者衣食自然。二者得大端正。三者得大智慧。此则是第六听法仪轨竟。
　　第七见闻得利者。有其两种。一者见闻得利。二者不见不闻不得利。一者见闻得利者。涅槃经曰若有善男子善女人。一闻大乘经。亿百千劫不堕三涂八难。又涅槃经云。于一恒河沙诸佛前种善根。得暂闻大乘经。于二恒河沙诸佛前种善根。得闻大乘经。不生诽谤。于三恒河沙诸佛前种善根。能欢喜礼拜。于四恒河沙诸佛前种善根。能书写流通。于五恒河沙诸佛前种善根。能受持读诵。明知大乘经甚难得云云。又此经下文。若有须臾得闻此陀罗尼。千劫已来积造恶业闻悉消灭。更不复受恶道之身。当生诸佛净土。又涅槃经曰。假使有人开王库藏一日布施。所得功德无量无边。不如有人一口称佛功德。何况得闻大乘经典。又提谓经曰。不论听法但入寺即得五种功德。一者端正为见三宝心生欢喜故。二者好声为念佛故。三者生天不余恶业故。四者尊贵为礼一切三宝故。五者得证涅槃为有余福故。第二不见不闻不得利者有其七种。一者造恶众生。二者受乐众生。三者地狱众生。四者饿鬼众生。五者畜生众生。六者病患众生。七者远行众生。第一造恶众生者贪造十恶五逆。不得闻经云云。第二受乐众生者如人间富贵者。衣以罗绮。食以酒肉。若于上界诸天著三铢衣。五欲乐贪受快乐。不得闻经云云。第三地狱众生者为八地狱四增十六隔等皆有刀山。满目剑树。侵身猛火。上烧刀轮下切贪受苦。故不得闻经云云。第四饿鬼。第五畜生。第六病患。第七远行。此之四种以义意释之云云。
　　第八释经题目有其三种。一名佛顶尊胜陀罗尼。二名延寿。三名善吉祥。言佛者三觉之号故名为佛。顶者一身之胜立以名顶。尊者三世如来所共尊故。胜者二乘所不及故。陀罗尼者翻云总持。总持之义有其四种。具如上说。故言佛顶尊胜陀罗尼经。
　　第九翻译时节者。西南国名罽宾。有婆罗门名佛陀波利。生居末法不睹圣容。遍览图书披捡经论。闻大士文殊师利在五台山。为诸菩萨说华严经。遂即锡杖随身。衣钵随体。发自天竺来诣震旦。至仪凤元年到五台山下。有黑云叆叆白雾莽莽。来路莫知。去道谁辨。遂即诚心顶礼五体归依。须臾之间云开雾散。焕然除荡无有烟云。次复前行数十余里。乃见地耸高山。天连翠岭。崇神励志徐步缓登。过五里已来忽见瑞云如盖。乃益悲泣流泪。合掌叹曰。人是凡人。圣是大圣。自非冥加何以得见。未举首顷。忽见一老人。素服皓首。仪宇肃然。具婆罗门音。谓佛陀波利曰。大德远来甚大辛苦。波利曰。故来礼谒文殊岂辞辛苦。老人曰。此土众生造罪者多。修福者少。死入地狱者无量无边。生诸净土者万中无一。其尊胜陀罗尼者。甚救此土众生。不审大德将经来以否。佛陀波利曰。但是经论一不将来。但为礼拜文殊故来至此。老人曰。大德可却还西国取此经来。广利群品开天堂门济地狱苦。后会相见必示文殊。纵今得见未必能识。言讫忽然不见。时佛陀波利如丧所亲悲泣懊恼。于是杖策西乘。屡移寒暑周游九万里。来去十余年。永淳二岁还至大唐。所将梵本奉进宫阙。并具老人事由委悉同时俱奉。是月蒙垂屡问优宾特殊。爰敕右司赐绢三十匹。时中天竺国译经三藏地婆诃罗唐云日照。宣风五印流化九州。敕令请此法师并追典客令杜行顗等于内翻译。翰简斯毕奉献于圣。曾所未闻倍常珍敬。每日先披数遍。后履万机。秘之内宫无令外有。波利窃惟云。应感此神人备说尊胜功能此土含生蒙润。岂复九重有赖。万姓无凭。比者委命捐生不辞劳苦。冀望天人福利幽显有安。于是表叫紫微庶流玄泽载布经本傅示未闻。皇上愍此恳诚允其前志。敕令未传者附已译者留。既遂本怀悲欣交集。顶戴跪受百倍恒心。然贝叶天文未诀句义。若无重译岂训将来。沙门顺贞西明寺僧也。妙闲梵语。弥解经文。乃与大德测法师并罽宾三藏。于西明寺再更翻出。即日照三藏所译于先。波利法师所翻于后。虽文质少异而义理不殊。寻其两本是永淳二年之翻也。波利还赍梵本入五台山。自尔迄今音尘无嗣。是知大权方便文殊引接。千岁一遇其此之谓欤。罗什古译还有一本。
　　第十依文判释。
　　如是者。
　　述曰。此经一部分为三分。先明三分。后明二序。言三分者。一教起因缘分。二圣教所说分。三依教奉行分。从经如是我闻下至具如上说是教起因缘分。从尔时如来下至俱来见我是圣教所说分。从尔时天帝下至信受奉行是依教奉行分。夫圣人说法必有所叙。所化俗流须惊耳。率尔而说。不起敬情。故经先标教起因缘分。既净心信仰即开宗受法。次明圣教所说分群生不寂大悲无限。是以传训故言依教奉行分。就前第一教起因缘分中复分为二。一者证信序。二者发起序。从如是我闻已下至与大菩萨僧万二千人俱是证信序。从尔时三十三天已下至具如上说是发起序。先明证信序。后明发起序。言证信序者有六句经文。一信。二闻。三时。四主。五处。六众也。六义若圆即能证信。六义不足不能证成。爰以天亲论偈云。前三明弟子。后三证师说。一切修多罗法门皆如是。就信成就之中复分为三者。一明有之所由。二明显六成就。三正解其信。第一明有之所由者。周穆王五十二年壬申之岁二月十五日平旦。忽然黑风暴起日无精光。发屋折树大地震动。过齐已后天下大暗。从西方有白光十二道左右通彻。穆王问大史扈多曰。此是何祥也。扈多对曰。西方有大圣人将欲灭度故现此相。当此之时有是如来世尊欲入涅槃之日。阿难见佛欲入涅槃。其心忧恼悲涕流泪。如丧父母时。长老无灭语阿难曰。岂同凡夫有其忧恼也。当问如来四种大事。此即第一有之所由。第二显六成就者。有其三种。一为断疑。二为生信。三为止谤。第一断疑者。大智度论云。如来世尊于二月十五日娑罗双树间而入涅槃。尔时诸天恐将法灭。往迦叶所。顶礼摩诃迦叶。是以而说偈言。耆年欲恚慢已除。其形譬如紫金柱。上下端严妙无比。目明清净如莲华。尔时诸天说偈赞已白迦叶言。大德法船将没。法城将颓。法海将竭。法幢将倒。法灯将灭。尔时大迦叶报诸天言。世间无常不久盲冥。默然受请。尔时天等礼迦叶已。各各还天宫。尔时大迦叶即自思惟。我当能报佛恩。故为一切天人结集法藏。即便身升虚空住须弥山顶。击钟楗锤而说偈言。佛诸弟子若念于佛。当报佛恩。莫入涅槃。当传此楗锤声及迦叶语一时普遍三千世界。是佛弟子能悉闻我语。得阿罗汉者一时来集大迦叶所。尔时大迦叶告大众言。佛所将灭法今将欲灭可共结集。结集已讫随涅槃。时大迦叶至王舍城。选得千人。唯除阿难未得罗汉。余者九百九十九人皆是罗汉。问何为只取千人不多不少。答频婆娑罗王者阿阇世王之父也。发愿每日供养千僧。乃至其子阿阇世王亦准父法。时大迦叶至王舍城已。告阿阇世王言。我今欲结集法藏。王可办供。是时迦叶与一千人俱往耆阇崛山。夏三月安居初十五日说戒讫时。大迦叶即便入定观众中谁有烦恼应逐出者。唯有阿难。余者是罗汉。时大迦叶以手牵阿难。出众而语之曰。此是清净之众结集三藏。汝结未尽不应住此。尔时阿难惭耻而自念云。我仕世尊二十五年。不会如是生苦恼。实是大慈含忍白迦叶言。我为供养故故留残结。迦叶曰。汝更有六种应忏突吉罗忏悔。一者请度女人出家。灭我正法五百年。二者不请佛住。三者不与佛水。四者叠郁多罗僧卧。五者蹈佛僧伽梨衣。六者以佛阴藏视于女人。有此六罪。汝应忏悔。阿难答曰。我闻过去未来世佛皆有四种所以。请放女人出家。第二不请佛住世者。为魔蔽我心故。第三不与佛水者。为上流处有五百乘车过其水混浊。不堪与佛水。第四者叠郁多罗僧卧者。为患身痛故。第五叠佛僧伽梨衣以足蹈上者。为风吹错入足下。第六以佛阴藏视女人者。令女人生厌也。阿难即于众中脱革履。偏袒右肩长跪合掌。作突吉罗罪忏悔。忏悔已讫。大迦叶即于僧中以手牵阿难出而告之曰。汝若残结未尽勿复来也。即便闭门将诸罗汉共相谓言。谁能结集毗尼法藏。时阿泥楼豆言。舍利弗弟子憍梵婆提者善解毗尼。今在天上尸利沙园说毗尼。尔时大迦叶差罗汉往忉利天。为僧使故如雁迅飞往到天上憍梵婆提所。头面礼足。问讯起居。白言。大德。南阎浮提今有僧事。可疾速往。憍梵婆提曰。僧不斗诤耶。佛日灭度耶。破和合僧耶。比丘答曰。佛已灭度。憍梵婆提云。佛灭太疾。世间眼灭。又问。我和尚舍利弗在不。答曰。已入涅槃。又问。摩诃目连在不。答曰亦入涅槃。尔时憍梵婆提报比丘言。我今既失离欲大师。和尚复灭。更往何为。我今不能重下阎浮提。可于此处入般涅槃。作是语已。即便入定。踊上处虚空现十八变。现神变已。自心化出。以火烧身。火中出水。水分四道流下。至大迦叶结集三藏之处。水中有声说偈而言。憍梵婆提头面礼诸众第一大德僧。闻佛灭度我随去。如大象去象子随去。尔时下座比丘还阎浮提耆阇崛山中结集法藏之处明阿难果。尔时阿难即于当证得罗汉即敲堂门。大迦叶问曰。敲门者是谁。阿难答曰。我是阿难。迦叶问曰。汝何为来。阿难复答曰。我已证罗汉。迦叶报曰。汝既证罗汉随意入来。阿难既入。迦叶令阿难升高座。升座已后。如来修三十二相八十种好。尔时阿难一心合掌向佛入涅槃处而说偈言。佛初说法时尔时我不见。展转闻佛在波罗奈。佛为五比丘初开甘露门。说四真谛法苦集灭道。阿若憍陈如得见道。及八万诸天闻是得见道。尔时阿难说此偈已。时千罗汉皆言。无常力大。我等眼见佛。同声说偈。我见佛身相。犹如紫金山。妙相众德灭。唯有名独存。是故当方便。来出于三界。勤集诸善根。涅槃最为乐。是千罗汉说此偈已。遂复本座。时大迦叶对优婆离先集五部律藏。次对阿难集素怛览藏阿毗达磨二藏。信如来初转法轮乃至般涅槃集四阿含。一增一阿含。二长阿含。三中阿含。四相应阿含。总名修多罗藏。尔时大迦叶结集法藏已讫。方耆阇崛山中告诸弟子曰。今日晡时是吾入涅槃之时。诸弟子一时下山告王舍城一切贵人曰。摩诃迦叶今日晡时入涅槃。尔时一切人民各怀愁恼。一时至大迦叶所。迦叶为说种种法要。即便著佛所属僧迦梨衣。执持衣钵。手提锡杖。如金翅鸟踊身空中现十八变。现神变已便愿言。愿我此身得见弥勒。发愿已讫直入耆阇崛山中。如入软泥。入已还合。住待弥勒。至人寿八万岁身长八十尺有弥勒佛出世。长一百六十尺。面广二十四尺。圆光十里。三会度人说法人民懈怠。尔时弥勒佛即以足指案耆阇崛山。即为开山。开已讫时。大迦叶著僧伽梨衣出礼拜弥勒。上升虚空现十八变。现神变已而入涅槃。当尔之时度无数众。此即第一断疑。第二生信者。如大地能生草木。信如父母能资养男女。若佛宝则资长法身。此则第二生信。如外道经书则无如是六义。所以被诽谤。第三正解其信。言如是者。真俗齐通。理事双举。师资并称。凡圣同归。十地才可阙望。三乘莫知其本。又注法华云。如是者感应之瑞。所以大宝经云。如来凡常说法先现三种大吉祥瑞。一为梵音。二为妙香。三为光明。现此三种变成宝台。遍至十方。普动世界。众生见者身毛皆竖。发胜心品。能令众生烦恼崩落。如毗湿药置毒药中。令彼毒药变成甘露。如是吉祥妙药置八万四千尘劳中变成真如甘露。所以如是吉祥瑞。略有十喻说如是。一者积薪谕。二者师子筋谕。三者转轮王谕。四者宝精谕。五者檀香谕。六者宾伽罗谕。七者耆婆鼓谕。八者师子乳谕。九者功德瓶谕。十者水精珠谕。第一积薪烧尽。二师子筋作琴弦。三以轮降伏。四宝精谕光明。五檀香谕者。摄伊兰林方四十里。六者宾伽罗谕者。优婆塞戒经曰。迦陵国中有七宝藏。名曰宾伽罗。具足七宝。众生取之无尽。信亦如是。能生一切诸佛法宝也。七者耆婆鼓谕者。如明了论云。耆婆鼓。但有一切众生入军阵中遇诸毒箭。以枚击鼓。所有毒箭一时皆出无诸苦痛。信亦如是。信心一发。能令三毒之箭一时即出。八者师子乳谕者。华严经曰。如师子乳投诸乳中悉化为水。信亦如是。能化一切烦恼。变为法水法湛菩提。九功德瓶谕者。智度论云。有婆罗门。于十二年中事功德天以求如意。十二年满功德天现授与一瓶云。汝所须者从此瓶索即得如意。信亦如是。能生一切诸善功德。十水精谕者。唯识论云。有诸浊水以置此珠威力得水即清净。信亦如是。能令不信混浊悉得清净也。又真谛三藏云。如是者。离诸谤故名为如是。谤有五种。一增益谤。二损减谤。三相违谤。四愚痴谤。五戏论谤。言此经因果决定实有是增益谤。言此经因果实无是损减谤。言此经因果亦有亦无相违谤。言此经因果非有非无愚痴谤。言此经因果非非有非非无戏论谤。言离五谤故名如是。又佛地论云。如是者。依四义释。第一譬谕释。第二教诲释。第三问答释。第四许可释。第一譬谕释者。汝今福贵如毗沙门。第二教诲释者。汝当如是读诵如是修行。第三问答释者。如是我闻如是宣说。第四许可释者。我当为汝如是宣说。梁武帝云。如斯之言是佛所说故言如是。又静泰法师云。如即指法。是即定辞。如法所说一切皆是故言如是。又肇法师解云。信即所言之理顺。顺即师资之道成。故在经初建言如是。今解如者如三世诸佛之言。是者即三世诸佛之所说。故言如是。又梁朝摄论。信有三种。一信实有。二信有可得。三信有无穷功德。譬如木中定有火性钻之火得。得有种种功用。佛性亦尔。今者略为十释。一入圣位之初因。出凡笼之渐果。二食法味之嘉首。荷法宝两肩。三获七财之原首。得王力之初心。四三乘所依止。万行因此而修。五湛心水之清珠。朗意性之课浊。六出淤泥之中。七超生死之险路。八沈苦海之舟船。九采法宝之手足。十游旷野之甲伏。所以唯识论善十一中有其三段。一有之所由。二解六中信。三断疑生信止谤。以净信为体。如水精珠能清浊水也。上来虽有三种不同。总明第一信成就竟。
　　我闻者。
　　述曰。第二闻成就也。亦作三门分别。一释阿难名。二释阿难因。三正释其闻字。第一阿难释名者。是梵语。汉云欢喜。故五分律曰。师子颊王有其四子皆作国王。一名净饭。二名白饭。二名斛饭。四名甘露饭。且净饭王有其二子。一名悉达多。二名难陀。白饭王亦有二子。一名拔提。二名提沙。斛饭王亦有二子。一名提婆达多。二名阿难陀。甘露饭王亦有二子。一名摩诃男。二名阿泥卢豆。其净梵王大子悉达多者。年十九舍轮王位。于二月八日夜半子时逾城出家。一志安禅合掌定心而坐。苦行六年。日食麻麦。皮骨相连。王闻如是。悲泣叹曰。我子舍轮王位。空无所得。菩萨于后食香乳讫。入尼连禅河。洗其质已。往金刚座。自发誓言。不破结跏成等正觉。发是语已天地震动。魔宫不安。时天魔波旬既见菩萨将欲成道。将八十亿魔女及鬼种种相恼。满六十由旬来怖菩萨。尔时菩萨入慈定三昧。令魔刀箭化作莲华。魔知不如。即往净饭王宫而恼其父王。于虚空中而告之曰。汝子昨夜命终已讫。王闻惊怖不觉堕床。良久乃苏。悲泣流泪而说偈言。阿夷陀言虚。瑞应亦无验。先得吉利名。一切无所获。尔时净饭王说此语已。菩提树神见佛成道。将天曼陀罗华往净饭王宫。于虚空中而说偈言。汝子已成道。魔众已退散。光明如日月。普照十方国。时王疑曰。前言我子已死今道成佛。所言何耶。树神答曰。前是魔王故来相恼。我是菩提树神。今来相庆。王时喜曰。我子舍轮王成法轮王。彼此无失。净饭王正欢喜之时。斛饭王来报净饭王曰。贵弟夫人已诞一男。王闻欢喜。众庆皆来。可因此乐而名为欢喜。又如颂曰。面如净满月。眼若青莲华。佛法大海水。流入阿难心。此即第一释阿难名竟。第二释阿难因。如法华经云。我与阿难于空王佛所同时发心。我常行精进。阿难常乐多闻。又释迦牟尼佛昔迦叶佛时为沙弥。时师主每日令诵千言。复令常乞二人食。恐诵经不得。在路啼哭。尔时有一长者。问沙弥曰。汝何为忧恼。沙弥报曰。我和尚令我诵千言。复令我常乞二人食。我恐诵经不得。所以忧恼。长者报曰。汝可安心诵经。自今已后。常来向弟子家取二人食。师若成佛愿为法藏弟子。昔日诵经沙弥者即释迦牟尼佛。是施食长者即阿难。是此则第二释阿难因竟。第三正释其文。佛地论云。我为诸蕴世俗假名。闻为耳根发识听受所说。废别就总。故说我闻。问曰。佛赞无我。何为传法。菩萨称曰我闻。答曰。此佛说法常依二谛。一者俗谛。一者真谛。言我闻者。俗谛说耳。佛言诸根说于我或说于无我。诸法实相中无我无非我。又朗法师解根不能闻耳识不能知合不能闻此则不闻也。亲承音旨简异说传。故曰我闻。问曰。如来五十年说法。阿难仕佛适经二十五年。前二十五年阿难总不闻。何故一代之教皆曰我闻。答曰。依报恩经云。为阿难重说十二部经。是故一代之教皆曰我闻。问曰。阿难何为能持十二部经。答曰。阿难得金华三昧。能持十二部经。又涅槃经云。阿难具足八法。能持十二部经。一者信根坚固。二者其心质直。三者身无苦痛。四者常勤精进。五者具足念心。六者心无憍慢。七者成就闻慧。八者从闻生智慧具足八法。能持十二部经。面如满月。士女奔驰。目类青莲华。贵贱咸仰。佛光夜照。闻奏庆喜之言。天蕊朝开。晨归舞蹈之乐。如来演法常有瓶受之能。大圣弘经乃有金言之美。一闻俱领。八法齐修。四生所以重闻十方于兹再唱。亲承音旨简异傍传故曰我闻。上来虽有三种不同。总明第二闻成就竟。
　　一时者。
　　述曰。第三时成就也。亦作三门分别。第一释假名时。第二释不思议时。第三正释其时。第一假名时者。如陶家轮势一极时。又如俱舍论云。时中极少一刹那时。凡人一念有九十刹那。一刹那时有九百生灭。一百二十刹那名一怛刹那。六十怛刹那为一腊缚。三十腊缚为一牟呼栗多。三十牟呼栗多为一日一夜。此则第一释假名时竟。第二释不思议时者。诸佛境界不思议时。于一刹那摄一劫。一时普应竟无差别。故名一时。又维摩经说。或有众生乐久住世。菩萨即演七日以为一劫。或有众生不乐久住。菩萨即促一劫以为七日。又如大通智胜如来说法华经。时会听者六十小劫不起于座为如食顷。此则第二释不思议时竟。第三正解其时者。法王启运之日。大众嘉会之时。故云一时。佛地论云。说一部经之时。非为刹那相续。乃至究竟总名一时。又真谛三藏解云。轮王出世七宝一时。法王出世法宝一时。令机教符会无差异时。故言一时。良谓小品立彼有斯大乘元无来无往。当常现常之代妄见空华。不灭实灭之初劫石于兹假称。所以六十小劫摄在一时。明知妄立之言托境方称。时义所为说听无二。故言一时。又三藏解云。具足十义故名一时。一佛出世时。二说正法时。三听正法时。四持正法时。五思正法时。五修正法时。七下善种时。八成熟善种时。九解脱善种时。十心平等时。且一佛出世时者。如轮王出世时七宝一时可得。法王出世时法宝一时可闻。轮王出世未见者令闻。二说正法时者。佛说正法。一切狂聋皆得醒悟。故名一时。三听正法时者。有四因缘。一者有宿因。二有正信。三愿乐。四生尊重。具此因缘是听法时。故名一时。四持正法时者。有三因缘。一为自行圆满。二为他行成就。三为他咨承有处。具此三缘是持正法时。五思正法时有五因缘。一思择相似简为取真。二思择转胜如炼真金。三思择得果如月朗云除众所乐见。又女质覆以为严。四思择无穷如如意珠出财无竭。择法亦是显理无穷。五思择利益。如见日光作业不息。得佛法味化导无边。具此五义是思择时。六修正法时者。有五因缘。一智根利除烦恼障。二信具足除业障。三生人天除报障。四乐寂静除散乱障。五值佛正法除邪归障。具此五缘是好修时。七下善种时者。为发菩提心有十因。一依本佛性故。二依器依人天道。三依地依八禅故。四依三宝为行不退故。五依因依一切众生为下种因故。六依意乐愿唯发大菩提心故。七依智观过失功德故。八依信信三宝四谛七处故。九依行依割肉饲鹰等行故。十依回向所有善根为众生故。具此十事名下善种时。八成就善种时者。有四因缘。一宿植善根即因成就。二生于中国即处所相应。三亲近善友咨承为他。四如说修行离诸放逸。具此四缘名为成就善种时。九解脱善种时者。有五因缘。一亲近善友时。二听闻正法时。三持正法时。四思正法时。五归正法时。具此五事名解脱善种时。十心平等时者。心若高下听法不入。若能拔沉抑浮念智平等得入正法。名心平等时。具此十义故名一时。又长耳三藏解时云。有三种。一分段时。二不思议时。三假名时。一分段时者。五蕴为体。四相为相。一期报限。如陶家轮。世极即住。名分段身时。二不思议变易时者。谓变易生死相续。于法分齐难知。名不思议变易时。三假名时。外国名劫波。自有三义。一迦罗。二三摩耶。三世流布。迦罗者此云别相。如制戒律。大戒时闻小戒时不闻。出家时闻在家时不闻。国王时得闻余人不得闻。二三摩耶时者。此云破邪见时。为五部阿含九分达磨。不简黑白一切得用。三世流布者。如云一时在中首林中一时在恒河岸。调音起转即是世人法语。令依破邪见时及世流布时。故名一时。问。此中时者依何建立。答曰。佛地论云。时者即是有为法上假立分位。影像依色心等总假立。故不相应行蕴所摄矣。上来三种不同。总明第三时成就竟。
　　薄伽梵者。
　　述曰。第四主成就也。亦作三门分别。第一释薄伽梵名。第二释薄伽梵身。第三释上主字。第一释薄伽梵名者。瑜伽论云。有大势力能破大魔故名薄伽梵。又云。坦然安坐菩提座。任运摧魔。有大势力故名薄伽梵。又依佛地论说。婆伽梵者。具有六义。第一自在。第二炽盛。第三端严。第四名称。第五吉祥。第六尊贵义。第一自在义者。不为一切烦恼之所缚名自在也。第二炽盛义者。为猛炎智火所烧炼故。第三端严义者。为三十二相所庄严故。第四名称义者。为一切殊胜功德悉圆满故。第五吉祥义者。为人天亲近供养故。第六尊贵义者。为具一切功德安乐有情故。具斯六义名婆伽梵。言四魔者。一破蕴魔。有漏五蕴为体。二破烦恼魔。一百二十八根本烦恼及随烦恼为体。三破死魔。有漏五蕴谓无常相名为死魔。四破天魔。第六他化自在天子为天魔故。萨婆多论云。能破四种魔故。故名薄伽梵。又俱舍论云。菩提树下破一切烦恼魔。金刚座上破一切天魔。留三月命破一切死魔。入涅槃破一切蕴魔。又大集经略述坏魔之义。观空故坏蕴魔。观无相故坏烦恼魔。观无愿故坏死魔。具三回向菩提故坏天魔。又云。第一观身不净坏蕴魔。第二观受是苦坏烦恼魔。第三观身无常坏死魔。第四观法无我坏天魔。具斯六义名薄伽梵。此则第一释薄伽梵名。第二释薄伽梵身者。有其三义。一报身。二化身。三法身。第一报身者。为地上菩萨说法。第二化身为二乘人说法。第三法身者。法身常寂自利利他。虽有三种不同为见不异。异如声闻见丈六身。菩萨见无边身。诸佛见法性身。如是一绳生于三相。如眼暗为是其蛇。眼明者见其绳。智者审观唯见其麻。报化法身亦复如是。若其通也即三是一。即一是三。若其也即三非三。即一非一。如水冰波三种有异。即水是冰。即水是水。水外无波。波外无水。报化法身亦复如是。此即第二释薄伽梵身竟。第三正解其主字者。依大智度论云。有其五种。一者佛说。二者圣弟子说。三者诸天说。四者神仙说。五者变化说。今明此经即是佛说。佛为教主也。言佛者以觉为义。有其三种。一者自觉。二者觉他。三者觉满。声闻为得生空智但能自觉。菩萨虽得法空智为觉未满。诸佛自觉觉他觉行圆满故称为佛也。佛者三界法王。四生慈父。放神光于千刹。洒法雨于五烧。所以外道归依。天魔稽首。玉毫皎洁地狱照以消亡。顶相岧峣天人莫睹其际。难解难测故号佛焉。上来虽有三种不同。总明第四释主成就竟。
　　在室罗筏住誓多林给孤独园者。
　　述曰。第五处成就也。亦有三种。第一显国。第二显林。第三显园。第一显国者。即是室罗筏国也。汉云名闻城也。盖是硕德广学鸿儒嘉声远震故曰名闻城也。旧云舍卫国。即是中天竺国。佛在世时胜军王所治之城。周回六千余里。其城中有二窣睹婆。一是佛姨母摩诃波提比丘尼精舍。一是须达长者故宅中窣睹婆。此即第一显国竟。第二显林者。即是住誓多林。大智度论云。为怜愍众生故住誓多林。言住者四威仪中是其一住。住有三种。一天住。二梵住。三圣住。一天住者。为布施持戒忍辱得三事故得生天。名为天住。第二梵住者。为四无量心慈悲喜舍得生梵天(乃至)非想非非想天。名为梵住。第三圣住者。为行空无相无愿住三空三昧。故名圣住。智度论云。复有四种住。一天。二梵。三圣。四佛住。前三住者为声闻缘觉等。四佛住者首楞严三昧八万四千诸法藏故。故名为佛住。言誓多林者。汉云最胜林也。即此城外东南五里有誓多林。即是祇陀太子所施之林。祇陀者翻云战胜王。故名战胜也。此是第二显林竟。次第三显园者。涅槃经云。园者须达为佛而买。林太子所施。又解初国通化处。即室罗筏国。后园别化处。即誓多林。在国为化俗流。住园为统僧众。亦是喧静双举。道俗兼明。佛在世时。胜军王所治国也。传之异国。称曰远闻。远闻有四。一具财宝。二妙欲境。三饶多闻。四丰解脱。城内故墓上有窣睹婆。是佛姨母精舍。次东有窣睹婆。是须达故宅也。此云善胜。城东南五六里有誓多林。此云胜林。旧云祇陀。是给孤独园。昔善施为佛建立伽蓝。今以荒废也。东门左右各各建石柱高七十尺余。无忧王造也。善施长者仁而慈愍。积而能散拯济贫乏哀恤孤老。时美其德号给孤园焉。闻佛功德。深生尊敬。建大精舍请佛降临。命舍利子随而揆。唯太子誓多林园其园处闭静。善施往诣具以情告。太子戏言希金遍地我园方卖。善施闻之生喜悦。即出金藏依言布地。有小未遍。太子请留曰。佛诚良福田。宜可种植。善施即于此地建立精舍。佛告阿难曰。园地善施所置。树林誓多所施。二人同心式崇功业。自今已去应名此地为誓多林给孤独园。然圣人形无定方。宁有常处。但为物生信故委具题施树买园如别。贤愚经说。彼云舍卫城国。波斯匿王辅相大臣名须达多。广说巨富道德。云有其七儿。六已取妇。唯第七者未婚。为欲拣择殊胜咨容。嘱诸婆罗门令为寻觅。后于王舍城中有长者护珍。唯有一女端严无比。乃往彼国论其婚事。正见其家欲请佛僧办诸供具。无暇相承。须达怪问欲何所为。答曰。迎请佛也。须达忽闻佛名身毛皆竖。如有所得。心怀悦预。重问云。何名佛。长者对曰。汝不可闻。迦毗罗城白饭子。姓瞿昙氏。字悉达多。其生未久。相师占之当必轮王。弃舍出家无师自觉。贪恚痴尽其心平等。于诸众生犹如父母等视一子。虽胜一切而无憍慢。涂割二事其心无二。十力四无畏五智三昧大慈大悲及三念处故号为佛。明请我请。是故匆匆未暇相待。须达言。善哉大士所言。佛者功德无量。今在何处。长者答言。今在此间王舍城。住迦兰陀竹林精舍。须达心念其佛。佛无量功德。忽然光明。其明猛盛犹如日轮。即寻光出至城门下。如来神力门自开。门路有天祠。须达礼之。寻还黑闇。心生惶怖。欲还本处。城有一天神。告须达言。仁者子往如来所有多善利。须达言。云何善利。天言。长者。假使有人。真实给绞骏马百疋。宝车百乘。铸金为人其数复百。端政女人身佩璎珞。众宝厕填上妙宫宅殿堂屋宇雕文刻铸。金盘银粟数各一百。以施一人。如是展转尽阎浮提所须功德。不如有人发意一步诣如来所。须达多言。善男子汝是谁耶。天言。长者。我是相胜婆罗门子。汝往昔善知识也。我往日见舍利弗大目犍连心生欢喜。舍身得作北方天王毗沙门子。专知守护此王舍城。我见舍利弗心生欢喜。尚得如是妙好之身。况见如来无上法王。须达多闻已即还佛所。顶礼佛足。佛为说法。得须陀洹果。便请世尊降临舍卫。佛则语言。卿舍卫国有精舍相容受否。须达多言。佛若垂顾。便即营办。佛默然受须达请。复言。从生已来未为斯事。唯愿如来遣舍利弗指受仪则。尔时如来敕舍利弗。与须达共乘一车。以神力故经一日夜到舍卫国。时须达多白舍利弗言。此大城外何处有地不近不远。多有池泉树林华果清净闲务。我当于中造立精舍。时舍利弗言。祇陀园林最为第一。须达多遂往谓祇陀曰。我欲为佛造立精舍。唯仁者园中可堪造立。吾今欲买能见与否。祇陀答曰。设以真金布地犹不相与。须达多言。林地嘱我。汝便取金。祇陀答曰。我园不卖云何取金。须达言。若意不可共往断事人所。即共俱至断事人所。断事人言。园嘱须达祇陀取金。即时须臾车马载负真金布地。一日之中五百金而未周遍。须达沉吟。祇陀曰。长者若悔随意听止。须达多言。吾不悔也。自念当出何藏金足。祇陀念言。如来法王真实无上。所说妙法清净无染。故使斯人轻宝。乃尔即语须达言。余未遍者不复须金。请见相与。我自为佛造立门楼。常使如来经游出入。祇陀自造门楼。时须达多七日之中造立大房三百口禅房静室六十三所。冬屋夏堂一切具足。即执香炉。向王舍城遥作是言。所设已办。唯愿如来慈哀怜愍为诸众生受是住处。佛时悬知。即与大众发王舍城。譬如壮士屈申臂顷。至舍卫国祇陀园林须达精舍。佛既到已。须达多以其所设奉施如来。佛时受已即住其中。故云住誓多林给孤独园也。又准真谛三藏。如经中说。须达过去为拘留孙佛。时于此地造立精舍。尔时地广四十里。须达名毗沙长者。以金布地。宝衣覆之而为供养。俱那含牟尼佛时长者名大家主。尔时此地广三十里。迦叶佛时亦立精舍。尔时此地广二十里。长者名大惓。于今释迦牟尼佛时此地广十里。以金布地。后弥勒佛时。此地广四十里。以七宝布地。尔时为儴佉王出家修道得阿罗汉果。问俱举城园随一即得。何须双举。答曰。真谛记云。住处有二。一境界处。二依止处。住境界处为化在家之徒。往依止处为统出家之远人。令知国境界住处后。举祇园为近人令知依止别处故。又传中说于此城边有二精舍。一是磨伽罗小堂。二是给孤独园。恐滥小堂故标园处。今总八义。一为化缁素二众。二为远近二人。三为简滥。四为喧静两亡。五为悲智二事。六为道体道缘。七为自利利他。八为成无住道。随其所应故举二处。游化居止目足为在。游化在城。居止在园之与住其义一也。上来广释总明第五处成就竟。
　　与大苾刍众千二百五十人俱者。
　　述曰。次当第六众成就也。亦有三种。一显声闻众。二显菩萨众。三显诸天众。且第一声闻众者。即与大苾刍众千二百五十人俱。是今者先显声闻。后彰菩萨。言与者以自兼彼故言为与。言大者为拔群超众故言为大。又言大者梵云摩诃。摩诃此言大也。具三藏义。一大二多三胜。言大者非小声闻。为天王人王大人所供养。又八义故名大。一者数大。千二百等。二者名大。名称远闻。三者德大。大阿罗汉故。四者离大。大障碍断故。五者性大。功德智慧波罗蜜多种性故。六者识大。故大人所识故。七者趣大。回向大菩提故。八者歒大。能破外道故。言多也。言胜者具八义中。言苾刍者有其三义。一怖魔。二乞士。三破恶。言怖魔者。为出家之时。上动魔宫下利群品。以魔怖故。故名怖魔。言乞士者。为离四邪命故言乞士。言四邪命者。一下口食。为合和汤药种植果实所得利养已自供身。名为下口食。二仰口食。为仰星．宿占相吉凶所得利养以自供身。名为仰口食。三方口食。为谄曲两口巧说多端为国使命以得利养自供身名方口食。四维口食者。诵咒禁龙缚鸟名维口食。离此四种邪求活命故名乞士。言破恶者。撝智慧剑杀烦恼贼故名破恶。具斯三义故名比丘。言比丘言慕道处处。常持宝锡依僧肃肃如护明珠。乞食巡门侵寒暑而□利物。披灰攘服履霜雪以度众生。皆能降伏魔军摧折外道。所以果名杀贼。因号怖魔。应供声震十方。度人名流三界。解脱床而同坐。涅槃山以齐登。拯四趣而绝胞胎。背五烧而归寂灭。具斯三义故厥号比丘。言千二百五十人者。律及因果经说。佛初成道度憍陈如．摩诃男．婆提．婆敷．阿湿卑等五人。次度优楼频螺迦叶众五百人。次度伽耶迦叶那提迦叶二众各二百五十人。次度舍利弗目乾连二众各一百人。次度那舍长者子等二百五十人。总合有一千二百五十人。举大数故。唯尔所问何不标余。但举此等。答曰。名德高远常随佛故。皆先外道舍邪归正故。毗婆沙论云。四义故说一以皆是婆罗门种净行出家故。二以皆是上上善来得戒故。三以皆是大阿罗汉故。四以皆是五师大门徒故。又准贤劫定意经说。释迦初会说经一千二百五十人比丘皆得道证。经中且标初会所度故无余也。
　　又与诸大菩萨僧万二千人俱者。
　　述曰。此即第二显菩萨众也。言菩萨者。依佛地论云。菩者菩提。萨者萨埵。菩提者所求果。萨埵者能求人。能所双举故云菩萨。又佛地论云。有其三种。一者菩提。二者萨埵。三者菩提萨埵。言菩提者。汉云名为觉。觉者是所求果。言萨埵者。汉名有情。是能求菩提人。菩提萨埵者。名为勇猛。亦名精进。故言菩提萨埵。若具足梵语者。应言摩诃菩提萨埵。言摩诃者大。言菩提者是觉。萨是一切。埵是有情。总摄名大觉一切有情。今翻译家意省略故言菩萨。菩萨者。垂形六种列高赞于十方。集彩二空度于五道。是以智力坏于烦恼。三毒云消。慧炬破于无明。四魔殄灭。上方下方之内归我大师。有形无形之流咸皆伏膺。功德名远可略言焉。问。何故列菩萨众耶。答曰。有三义故。一者欲证阿难闻经可信。阿难若共小乘之人闻大乘法未足可信。今与菩萨同闻可信。二者佛为小乘人围绕其德未重。大乘人翼从。佛德方尊。三者欲显是大乘经。以声闻位初无菩萨众观音大势普贤文殊等为上首也。此则第二显菩萨众竟。第三显诸天众者。案日照三藏本。有忉利梵摩善吒梵魔而为上首。此则广略不同。有无相似。上来虽有六段不同。总明证信序竟。从此已下发起序。
　　尔时三十三天于善法堂会有一天子名曰善住者。
　　述曰。第二发起序也。详其文势大节两段。第一善住请。第二帝释请。从尔时三十三天已下至云何令我得免斯苦是善住请。从尔时帝释闻是语已甚大惊愕已下至具如上说是帝释请。今者先明善住。后明帝释请。言善住请中有十段文。第一标处显名。第二大天游戏。第三受诸快乐。第四空声告期。第五示所生界。第六正显受身。第七善住惊怖。第八疾往帝释。第九重述前言。第十希垂救济。此则第一标处显名者。有其三意。一者标天。二者示处。三者显名。初言标天者。依俱舍楼炭等经述之。其三十三天者。住须弥山顶。其山在大海中心金轮之上。高十六万逾[跳-兆+善]那。入海八万出水亦然。四宝所成。北东南西金银吠琉璃颇胝迦。威德光色显于赡部洲。空作吠琉璃色。复有七金山七重围绕。一一山皆入水八万逾[跳-兆+善]那。下据金轮。上逾地际。其第一金山出海高四万逾[跳-兆+善]那。第二金山出海高二万。第三金山出海一万。第四金山出海高五千。第五金山出海高二千五百。第六金山出海高一千二百五十逾[跳-兆+善]那。第七金山出大海高六百二十五逾[跳-兆+善]那等。一一山间皆有小海。其金山顶有金刚树。并有夜刃神止住。金山之外有香醉山。楼炭经云。香山高五百由旬也。立世阿毗昙论云。有七种畜生王于中止住云云。俱舍论云。香山南有无热恼池。池南有大雪山。楼炭经云。雪山有二十五由旬也。雪山南有九重黑山。一一间有无量地狱。九重黑山南名为南阎浮提。山西名西瞿陀尼。山北名郁单越。山东名东弗婆提。其须弥山者。俱舍论云。高十六万逾[跳-兆+善]那。四宝所成。东面白银。南面吠琉璃。西面颇胝迦。北面黄金。皆逐宝色形现于空。所以南阎浮提作吠琉璃色。楼炭经云。其山四面各有大海。一一大海中各有一大龙宫。其龙具有四生。卵湿胎化。大海之外金山之侧各有一树。树名俱梨睒。高四千里。枝叶枎疏荫得一千里。东枝有卵生金翅鸟王宫。七宝所成。每从东枝下入大海中。取卵生龙食之。俱梨睒树南枝上有湿生金翅鸟王宫。亦以七宝所成。从南枝下入大海中。取卵湿二生龙食之。俱梨睒树西枝有胎生金翅鸟王宫。亦七宝所成。从西枝下入大海中。取卵湿胎三生龙食之。俱梨睒树北枝有化生金翅鸟王宫。亦以七宝所成。从北枝下入大海中。取卵湿胎化四生龙食之。唯有十二大龙王。不被金翅鸟王所食也。俱舍论云。其山有四层级。一一层级相去万逾[跳-兆+善]那。明第一层上有坚手金刚山住。第二层上有持鬘金刚山住。第三层上有恒娇金刚山住。第四层上有四天王宫。俱舍论云。东面有提头赖吒天王宫。南面有毗楼勒叉天王宫。西面有毗楼博叉天王宫。北面有毗沙门天王宫。楼炭经云。其四大天王宫城。各各皆以七宝所成。七重城壁七重行树。其城四面各各皆有宝池。黄金所成。俱舍论云。身长五百尺。寿命五百年。从四大王天上迥高四万逾[跳-兆+善]那至须弥顶。纵广八万逾[跳-兆+善]那。其地坦然。黄金所成。百一杂宝而莹饰之。如兜罗绵。随足高下。中有大城名曰善见。其城墙壁七宝所成。楼炭经云。金壁银门银壁金门。其城四面。面广二千五百逾[跳-兆+善]那。周匝高一逾[跳-兆+善]那。此城之中有大殿。名曰殊绝。以种种妙宝具足庄严故名殊绝殿。其殿四面。面广二百五十逾[跳-兆+善]那。周匝一千逾[跳-兆+善]那。高一逾[跳-兆+善]那半。即是帝释所居之殿。其城四面。外各有一苑。苑边有池。各曰妙池。纵广二千逾[跳-兆+善]那。是诸天游戏之处。苑外东北有树。名曰圆生。高百逾[跳-兆+善]那。荫五千逾[跳-兆+善]那。盘五逾[跳-兆+善]那。若无风时周遍五十逾[跳-兆+善]那。问曰。树荫五十逾[跳-兆+善]那。云何而能动百逾[跳-兆+善]那。答曰。若顺风动时即得百逾[跳-兆+善]那。若无风时只遍五十逾[跳-兆+善]那。何以故为当树下故。此即第一标天也。言示处者。即是善法堂会也。善法堂者。此城外西南角有堂。名曰善法。为诸天于此互论众生善恶之事故。故名善法堂。诸天每月十五日于中互论一切众生如法不如法事。若闻造善。诸天欢喜即言。我等天众渐渐炽盛修罗减少。若众生造恶者。诸天愁苦即言。天众减少修罗增长。提谓经云。一年之中三。[雨/復]八挍每月六奏者为六斋也。智度论云。月八日四天王太子下。十四日四天王下。十五日帝释自下。二十三日太子下。二十九日四天王下。三十日帝释自下。各各诸鬼神抄录罪福。上奏天曹。天帝与三十三天于善法堂内参议。互论如法不如法事。若作福者名入福录。为精进士增寿益算。各敕善神而拥护之。若作罪者名入四[穴/具]下。付地狱藏算减寿命。诸恶鬼常求其便。此即示处也。言显名者。即是有一天子名曰善住。即此天内是一天数也。帝释所中四方各八有三十二天。俱舍论云。此天身长半俱卢舍。即一千尺也。楼炭经曰。此天白色。俱舍论云。寿命千岁。人间一百年彼天一日一夜。还以三十日为一月。十二月为一年。如是岁数日月寿命一千岁。修中品十善即生其中也。
　　与诸大天游于园观又与大天受胜尊贵与诸天女前后围绕欢喜游戏者。
　　述曰。第二大天游戏也。楼炭经云。此善见大城城外四面各有一园。城东者名粗恶苑。城南名众车苑。城西者杂林苑。城北者戏林苑。于城四面有此四苑。言城东粗恶苑者。于中斗战身即粗大故名粗恶苑。以七宝所成。苑中有树名香树衣树璎珞树宝器树乐树饭食树。若须香时树下索之即得随意多少。若须璎珞向璎珞树下索之即得准前。若须宝器者至宝器树下索之即得准前。若须饭食至其饭食树下索之即得随意。然诸天食有其三种。上福德者饭色即白。中福德者饭色即赤。下福德者饭色即变所青色也。须乐器时即于乐树下取之随意。苑中有池。以七宝庄宝。有二金鼓。是三十三天游喜城南众车苑者。于中众车游戏。马车一千。亦以七宝庄严。亦有香树衣树璎珞树。亦有七宝池。亦有三金台。以为庄严倍胜于前。城西杂林苑者。庄严如上倍胜于前。城北戏林苑者。有诸树亦有宝池。池中亦有三金台。种种庄严倍胜于前。如是四苑。是帝释及三十三天子与诸彩女于中游戏受快乐。自余小天不得辄入。故云与诸大天游戏于园观也。自余小天于四苑外受天快乐。
　　种种音乐共相娱乐受诸快乐者。
　　述曰。第三受诸快乐也。楼炭经曰。此天于乐树下取一切乐器而相娱乐受快乐也。
　　尔时善住天子即于夜分闻有声言善住天子却后七日命将欲尽者。
　　述曰。第四空声告期文中有二意。初定时。后告限。言定时者。即于此日初夜分也。告限者。却后七日命将欲尽。问曰。此天自有光明不藉日月。云何经云初夜分时。答曰。此天当有光明。昼夜无异不要日月。但以华开鸟鸣为昼。以华合鸟静为夜。言初夜分时者。即是华合鸟静之时也。言告期者。即是却后七日命将欲尽也。问曰。诸天欲死有何相貌。答曰。有其两种。一者小五衰相现。二者大五衰相现。言小五衰相者。俱舍论云。一者衣服皆出非爱之声。二者身光昧劣。三者水滴沾身。四者情滞一境。五者眼睛瞬动。若此小五衰相现未必定死。若大五衰相现必当定死。大五衰相者。大因果经曰。一者头上华萎。二者腋下汗出。三者臭气入身。四者不乐本座。五者眼睛瞬动。此相现时必定当死。此经虽无文准义合有应更详之。
　　命终之后生赡部洲者。
　　述曰。第五示所生界。言赡部洲者。依俱舍论云。在须弥山南度山有香醉山。香醉山南有大雪山。雪山北香山南有无热恼池。池侧有林曰赡部。其树高大。其果甘美。依此林故故名赡部洲。楼炭经云。须弥山南名南阎浮提。山西名西瞿耶尼。山北名北郁单越。山东名东弗婆提。言南阎浮提者。广长二十八万里。上阔下狭。有六万山陵五百大河。人寿一百二十岁。持五戒者即得生人中。其身长三肘或四肘。初时长命。劫末极短下至十岁。言西瞿耶尼者。广长三十二万里。形如正圆。受命二百五十岁。修下下品十善得生其中。身长十六肘言。郁单越者。广长四十万里。地正方。寿命千岁。修下上品十善得生其中。身长三十三肘。言东弗婆提者。广长三十六万里。其地如半月形。寿命五百岁。修下中品十善得生其中。身长八肘。此赡部洲者。即是四天下之一数也。
　　受七返畜生身即受地狱苦从地狱出希得生人身生于贫贱处于母胎即无两目者。
　　述曰。第六正显受身文中有四。初受畜生。第二受地狱苦。第三受人身。第四生贫贱。处胎无两目。若欲广说因缘。有婆罗门述善住过去因中于母起嗔得报。如别抄记。
　　尔时善住天子闻此声已即大惊怖身毛皆竖愁忧不乐者。
　　述曰。第七善住惊怖。
　　速疾往诣天帝释所悲啼号哭惶怖无计顶礼帝释二足尊已者。
　　述曰。第八疾往释天也。
　　白帝释言听我所说我与诸天女共相围绕受诸快乐闻有声言善住天子却后七日命将欲尽命终之后生赡部洲七返受畜生身受七身已即堕诸地狱从地狱出希得人身生贫贱家而无两目者。
　　述曰。第九重述前言。
　　云何令我得免斯苦者。
　　述曰。第十希垂救济。上来虽有十段不同。总是第一善住天子请世尊说。从此已下即是天帝释请世尊说也。
　　尔时帝释闻善住天子语已甚大惊愕者。
　　述曰。第二帝释请。此天帝释请有十段经文。第一闻之惊愕。第二思受何身。第三入定谛观。第四具知所受。第五痛伤心腑。第六师仰如来。第七帝释持供。第八诣圣恭敬。第九广献佛前。第十具闻七返。此即第一闻之惊愕。
　　即自思惟此善住天子受何七返恶道之身者。
　　述曰。第二思受何身。
　　尔时帝释须臾静住入定谛观者。
　　述曰。第三入定谛观。
　　即见善住天子当受七返恶道之身所谓猪狗野干猕猴蟒蛇鸟鹫等身食诸秽恶不净之物者。
　　述曰。第四其知所受。帝释即见善住天子当受七返之身。所谓猪狗野干猕猴蟒蛇鸟鹫等身食诸秽恶不净之物。言猪身者。大智度论云。由邪憍慢故。故受猪身。提谓经云。由痴虚受信施四事供养故。故受猪身。又法华经曰。由谤斯经故。故受猪狗野干等身。又云。由饮酒造痴业故受猪身。提谓经云。恶口悭贪故。故受猪身。为物悭贪。言野干身者。大智度论云。由轻慢善人故受野干身。又提谓经云。由奸猾语故受野犴身。郭朴云。野犴形大于狐。又能缘树。言猕猴身者。大智论云。由轻躁短促故受猕猴身。提谓经云。由游戏放逸故受猕猴身。又蟒蛇身者。亦大智度论云。由嗔恚多故。故受毒蛇等身。尔雅云。蟒王蛇。郭朴云。蛇之大故。故名为王。问曰。由何此等畜生身有毛羽。答曰。大智度论云。由受触乐故身生毛羽。良为善住先造是业故。故受斯苦报也。
　　尔时帝释观见善住天子当堕七返恶道之身拯助苦恼痛割于心谛思无计者。
　　述曰。五痛伤心腑也。
　　何所归依唯有如来应正等觉令其善住得免斯苦者。
　　述曰。第六师仰如来。
　　尔时帝释即于此日初夜分时以种种华鬘涂香末香以妙天衣庄严执持者。
　　述曰。第七帝释持供者。有其五种。一者华鬘。二者涂香。三者末香。四者天衣。五者璎珞。言华鬘者。谓西国以綖贯华名之为鬘。涂香末香者。此天之中有其香树。树上取香随意供养。言天衣者。大智度论云。此天之中有其衣树。天若须衣时树下取衣而受用之。此衣白色由如薄冰。无有文字。楼炭经云。此忉利天衣重六铢半。言璎珞者。楼炭经云。此天之中有璎珞树随意取之。无有众苦也。
　　往诣誓多林园于世尊所到已顶礼佛足右绕七匝者。
　　述曰。第八诣圣呈供。言七匝者。提谓经曰。应七觉分也。
　　即于佛前广大供养者。
　　述曰。第九广献佛前。
　　佛前胡跪而白佛言世尊善住天子云何当受七返畜生恶道之身具如上说者。
　　述曰。第十具闻七返也。上来虽有多文不同。总是第一教起因缘分竟。
　　尔时如来顶上放种种光遍满十方一切世界已其光还来绕佛三匝从佛口入佛便微笑者。
　　述曰。此大文第二。如来正答。明圣教所说分。自天帝释迹发宝宫来仪金地。非直现滋善住。乃兼润未来故。得顶放神光面含微笑。为问之答。莫大于斯。然文相既多。开为一十四段。第一现相表奇。第二标名示德。第三释天重请。第四佛答深词。第五重显神功。第六专令授与。第七广陈多福。第八建塔尊人。第九静息护持。第十天王更请。第十一如来正答。第十二略显威严。第十三示轨令持。第十四标功授与。此即第一现相标奇。文中有三。一放光。二收光。三微笑。言放光者。观佛三昧经云。以三度人。一者名字。二者说法。三者光明。今者欲度众生故。所以放光。即是一也。又地持论云。诸佛光明有其八业。一者觉业。二者因业。三者卷舒。四者正业。五者降伏业。六者敬业。七者示现业。八者请业。第一觉业者。为放大光明照诸菩萨如来即放护念故。第二因业者。为有无量阿僧祇光以为眷属故。第三卷舒业者。为诸如来放大光明无量阿僧祇世界以还入常戒故。第四正业者。谓诸如来放大光明普照三途一切恶道悉皆息苦。第五降伏业者。为诸如来放大光明令魔惊怖不能破坏所化众生故。第六敬业者。为诸如来放大光明现不可思议佛神力故。第七示现业者。为诸如来放大光明普照诸大会令见故。第八请业者。为于光中发声说偈故。所以颂云。觉因卷舒正降伏。敬业示现及请业。应知是名八种业。问曰。何故说法华经即放眉间光。今说此经便放顶上光。答曰。所表各异。是故放光不同。依报恩经云。如来有八处放光。各各不同。一者足下。二膝上。三者阴藏。四者脐中。五者胸前。六者口中。七者眉间。八者顶上。言足下放光者照一切地狱。膝上放光者照畜生。阴藏放光者照阿修罗。胸前放光者照大天。口中放光者为照三乘人。眉间放光者为照大乘菩萨。顶上放光者十方六道一切普照。表陀罗尼最尊最上。又大智度论云。如来于其八处放光。一一处中有六百千万亿光。一一光中皆具八业。三微笑者。菩萨处胎经云。如来笑有多种。见生梵天佛亦微笑。见作转轮王佛亦微笑。见作狱卒佛亦微笑。见作饿鬼佛亦微笑。见作畜生佛亦微笑。乃至反以入地狱皆非解脱。何如来微笑。问曰。如来大悲何为闻苦而笑。答曰。众生入道有种种不同。有因苦而修善。有因乐而造恶。今者众生深生世乐后堕恶道。佛则不喜。若见众生虽受诸苦而能进道佛即欢喜。所以法华经云。今世后世如实知之。又地持论云。有法现世受乐他世受苦。有法现世受苦他世受乐。有法现世受乐他世受乐。有法现世受苦他世受苦。言现世受乐他世受苦者。为决定心杀生游猎造十恶业。虽现世受小乐未来必堕恶道故。后受乐报言现世受乐他世受乐者。为乐心持戒。现世安稳未来得乐。言现世受苦他世受苦者。为邪见外道之人。或以五热炙身为现受苦。未来后堕恶道受苦。如菩萨处胎经云。昔佛过去世时为求法故至一山口。见一千个外道集在一处。苦行求法。或有常翘一足随而转。或卧棘刺。或时服沙。或作獐鹿牛马猪狗等观。或投身深谷。或抱石自沈。或五热炙身。或自解支节。或开脑然灯。或投身沸镬。或江左杀生河边发愿。或系父母掷置火中得生梵天。或食粪秽。或啖菰果。或七日一食。或以树叶为衣。或将髑髅以为璎珞。或用髑髅以为食器。或服针刺心以为持戒。集在一处。互相破肠以水洗肠。言除邪垢。此皆是现在受苦。他世受苦。即是第一现相表奇竟也。
　　告帝释言天帝有陀罗尼名为如来佛顶尊胜能净一切恶道者。
　　述曰。第二标名示德也。此天帝释文中有一十四段经文。第一举名显德。第二净除生死。第三破苦回向。第四闻咒灭罪。第五略显胜生。第六忆念增寿。第七三业清净。第八如来观视。第九天神侍卫。第十为人所敬。第十一恶障消灭。第十二菩萨覆护。第十三读诵坏苦。第十四游入胜境。此则第一举名显德。初则举名。后即显德。举名者。即是佛顶尊胜陀罗尼也。言显德者。乃是灭除一切恶道也。
　　能净除一切生死苦恼者。
　　述曰。第二净除生死也。此则略举前后苦。若具足说者应云生老病死也。涅槃经云。佛告波斯匿大王言。有四大山。从四方来拥塞国王。当为何计。波斯匿王曰。不可逃避。唯知专心布施持戒。佛言。善哉大王。我说四山者。即众生生老病死当来逼人。云何不修戒施。王曰。布施持戒得何果报。佛言。当生人天多受快乐。法华经云。四面者生为东面。老为南面。病为西面。死为北面。又法华经云。不觉不知不惊不怖。火来逼身者。解云。不觉者不觉生苦。不知者不知老苦。不惊者不知病苦。不怖者不知死苦也。火来逼身者。为无常之火也。何以得知。遗教经曰。当念无常之火烧诸世间。如救头然早求解脱。今更略释生老病死。言生死者。大小乘各自不同。如唯识论。以第八识赖耶受生。若依俱舍论云。第六意识受生。今解者。由第六意识起爱引彼赖耶种子方始现行故所以受生。又俱舍论六道四生皆有中阴之身。由中阴身起爱所以受生。其中身七日一易。极迟七七日。又云。死言受胎须具三缘。一者父母调适。二者父母起欲。三者乾闼婆城亦名中阴。问曰。云何唤中阴身作乾闼婆城。答曰。为食香故。故名乾闼婆城。此中阴身唯食于香不食余物。若是有福德者。以妙香气为食。若薄福德者。以臭气为食。为寻香故。故名乾闼婆城。问曰。其大小如何。答。身量大小犹如六七岁小儿。若生天中阴者。头向上足向下。若是地狱中阴。即头向下足向上。问曰。几许时受中阴身。答曰。极迟者七七日。七日一度易身。若其七七日者即七度变身。若其七七日满不得受生。即变于杂畜生之中而受生。若是春时中阴。便于马胎受身。何以故。马春时行欲故。若夏时中阴。便于牛中受身。以牛夏时行欲故。秋时中阴。便于狗中受身。为狗秋时行欲故。若是冬时中阴。便于熊中受身。何以故为熊于冬时行欲。若非四时中阴者。便于野牛野狗野马中受身。及人等为非时行欲故。问曰。生有几种。答曰。有其四种。谓胎卵湿化。凡此四生皆从第六意识起爱。然始受生。问曰。如化生生于地狱。见一苦具。云何起爱而受生也。答曰。由爱处所故。所以受生。为生颠倒妄见一切猛火苦具有大光明。亦生爱乐即便受生。问曰。湿生云何。答曰。爱香气故所以湿生。若有福德者。以妙香为香。或以清净为香。为生爱故于中受身。若薄福德者。以臭气为香。以不净为香。即便生爱于中受身。问曰。卵生云何。答曰。卵生者由众生游戏处所故。所以受卵生身。若有福德者。望见种种园林种种堂殿游戏自在于中受生。若有薄福德者。望见种种逼迫怕怖之事。或见大风。或见大雨。即便入井屋间或草叶间。于中藏避。乃言安稳。即便起爱便即受生。问曰。云何胎生。答曰。由爱欲故所以胎生。若是男于母起爱心。若是女人于父生爱欲心。此中阴身皆有此二相。及想父母行欲不净流出。心生欢喜。作自不净想。仍托此不净于中受身。此一刹那时便即受胎。譬如叶虫依叶粪虫依粪。种子受胎亦复依附精血而受此身。又瑜伽论云。胎中有其五位。一七日羯罗蓝。二七日頞部陀。三七日闭尸。四七日健南。五七日钵罗奢佉。是为胎中五位。初羯罗蓝者。唐云凝苏。为父母妄想精血凝流。由如酪上凝脂。状如稠胶结聚。二七日頞部陀者。汉云胞结。为父母精血之上起诸胞结。状糜粟形如粥皮。三七日闭尸者。汉云结取。为结精血状如烂肉。若是男子在母左边。上阔下狭。面向其母。若是女人在母右边。上狭下阔。面向其父。四七日健南者。此云坚肉。为结或肉团。五七日钵罗奢佉者。此云支分。为但有人形。未有眼耳鼻舌也。至六七日从母脐轮有风吹其肉团。乃至眼耳鼻舌上下手足一切身分在生藏之下熟藏之上。母若受饥寒冷热。孩子亦尔。日月满足。心生厌离。头趣产门。如两山间逼切其身。种种不净与身俱出。其体细濡如新疮不可得触。手若触时如利刀刃。故言生苦也。若言死苦者。依瑜伽论云。由大怖畏一时俱至。亲爱永隔。身屋崩倒。又云。死王至时。如劫尽烧一切都尽。又如金刚霹雳诸山破碎都尽。又云。如大猛风拔倒身树。又五王经云。言死苦者。谓四大分张。六情无主神识离体。风刀解身。眼张口开。白汗流出。两手横空。一切怖至。风断气绝。火灭身冷。地散血流。膀胀烂坏。虫狼食尽。是名死苦。今此陀罗尼。悉能除此等之苦。此即第二得除生死也。
　　又能净除诸地狱阎罗王界畜生之苦又破一切地狱能回向善道者。
　　述曰。第三破苦回向也。文中有其四意。一破地狱苦。二破饿鬼苦。三破畜生苦。四回向善道。言地狱苦者。诸苦在地下故名地狱。俱舍论说八大地狱。总在地下。小者支派流在人间及山泽旷野或诸江海间。其处不定。唐琳冥报记云。言饿鬼者。杂心说。常被饥渴多诸恐怖故名饿鬼。由过去多悭贪。所以受饿鬼身。又智度论云。有诸饿鬼。为饥饿故。口出猛火自烧其身。由枯树。若与水千年不足。又解深密经曰。有诸饿鬼。为饥饿故走至海边。见诸海水悉皆枯渴。又善生经曰。由不行财施故无财宝报。由不行法施故得愚痴报。由不行无畏施故得恐怖。又萨遮尼乾子经云。惜财不布施。藏积恐人知。舍身空手去。饿鬼中受苦还受饥。又丈夫论说。悭心多者。虽是泥土重于金玉。悲心多者。虽是金玉类轻于草木。又云。悭贪之人粪土上惜。何况财物。郁伽长者经曰。布施能薄三毒。布施之时能令贪薄破饿鬼业。见来乞者心生慈悲。能令嗔薄破丑陋业。回向无上道。能令痴薄破畜生业。又畜生者。亦云傍生。以傍行故。故名傍生。依正法念经云。有三十四亿形类各各不同。又楼炭经云。本住处者在海中流派之间也。言回向善道者。为陀罗尼能破三涂灭除八苦。所以回向善道。此即第三破苦回向竟。
　　佛告天帝此佛顶尊胜陀罗尼若有人闻一经于耳先世所造一切地狱恶业皆悉消灭者。
　　述曰。第四闻咒灭罪。明此陀罗尼一经于耳。所有一切地狱恶业皆悉消灭。显其神力不可思议。
　　当得清净之身随所生处忆持不忘从一佛刹至一佛刹从一天界至一天界遍历三十三天者。
　　述曰。第五略显胜生。文中有其三意。一者得清净身。二生诸佛国。三生忉利天。闻此陀罗尼力得此胜处生。大智度论云。求生天者。要须修三种福。云何三种福。一者礼拜。二者听法。三者供养众僧。又云。布施持戒忍辱。行此三种事即得生天。若不能修善三事。但闻陀罗尼。即得生天及诸净土。
　　所生之处忆持不忘天帝若人命欲将终须臾忆念此陀罗尼还得增寿者。
　　述曰。第六忆念增寿也。
　　得身口意净身无苦痛随其福利随处安稳者。
　　述曰。第七三业清净也。若人忆念此陀罗尼。所有十恶之业皆悉消灭。所以三业清净也。
　　一切如来之所观视者。
　　述曰。第八如来观视也。若人忆念此陀罗尼者。一切如来恒常观视。
　　一切天神恒常侍卫者。
　　述曰。第九天神侍卫。若人忆念此陀罗尼者。常恒一切诸天善神随逐守护也。
　　为人所敬者。
　　述曰。第十为人所敬。若人忆念此陀罗尼者。人所爱敬。
　　恶障消除者。
　　述曰。第十一恶障消灭。若人忆念此陀罗尼者。所有恶业等障皆悉消灭。
　　一切菩萨同心覆护者。
　　述曰。第十二菩萨覆护。言忆念此陀罗尼者。一切菩萨覆护也。
　　佛告天帝若人能须臾读诵此陀罗尼者此人所有一切地狱畜生阎罗王界饿鬼之苦破坏消灭无有遗余者。
　　述曰。第十三读诵坏苦。文中有其三意。一破地狱。二破饿鬼。三破畜生。一破地狱者。依大智度论云。于俱舍稍不同。有其八大地狱。一者等活。二者黑绳。三者众合。四者叫唤。五者大叫唤。六者炎热。七者大炎热。八者阿鼻。名八大地狱。云何名等活地狱。答。地狱中罪人各各斗诤。相害相剥。铁叉相贯。铁棒相打。递相杀害。昼夜不息。罪人死已。狱卒言活。应声而活。还相杀害。经无量劫。故名等活地狱。云何名黑绳地狱。答。为狱卒罗刹常以热铁黑绳拼度罪人。锯解斧斫。方者令圆。圆者令方。齐秤之经无量劫。为绳拼度。故名为黑绳地狱。云何名众合地狱。答。为狱卒形如罗刹。或作牛马虎狼师子之头。或作獐鹿猪羊兽象之身。来食罪人。罪人忙怕走入山间。于其山间有大铁轮来转罪人。诸山竞合。所有脂血。剧如押油笮蒲桃。积头如山。成为山合故。故名众合地狱。云何叫唤地狱。答。为狱卒罗刹。头黄如金。眼赤如火。手中放箭。口出恶声。于虚空中箭下如雨。罪人忙怕东西逃避。走热铁上。脂血凝流。欲出门门即却闭。号声大叫。故名叫唤地狱。云何大叫唤地狱。答曰。为狱中有二大镬。一名难陀。二名跋难陀。满中醎苦以煮罪人。罪人入中由如煮豆。支节零落。经无量劫。后入灰河。满中沸炭。复入炎床上。强扶令坐。一切毛孔皆出猛火。发声大叫。故名大叫唤地狱。云何名炎热地狱。为满中猛火。上火彻下。下火彻上。云何名阿鼻地狱。答。为东壁火到西壁。南北上下并然。一切苦具皆悉满中。罪人毛孔皆猛火。如是八大地狱。一一各有十六地狱以为眷属。言十六者。所谓八寒八热。言八寒者。一者阿浮陀。二者尼罗浮陀。三者阿罗罗。四者阿波波。五者阿睺睺。六者沤波罗。七者波头摩。八者摩诃波头摩。是名八寒地狱。言八热者。坑。二者沸屎。三者烧林。四者剑林。五者刀路。六者刺林。七者醎河。八者铜镢。是名八热地狱。云何阿浮陀地狱。唐云多少有孔。谓满中积冰。复有冷毒。风吹诸罪人皮肉筋骨。一切破碎。若人劫剥众生衣服。令他寒冻。受如是报在此狱中。云何尼罗浮陀地狱。唐云无孔。纯冰所成。造前恶业即入其中。云何阿波波。阿罗罗。阿睺睺。此三地狱。皆悉口噤寒倍于前。云何沤波罗地狱。唐云青莲华狱。纯冰所成。色如青莲华。云何波头摩地狱。唐云红莲华狱。谓此地狱极寒冻。诸罪人身分裂破其肉。乃宜所以名红莲华也。云何摩诃波头摩地狱。唐云大红莲华也。其苦倍前。是名八寒地狱。云何炭坑地狱。谓炭火火皆没膝。若人破戒堕此地狱中。云何沸屎地狱。谓此地狱内满中沸屎。深广如河。若人破齐夜食入此地狱中。云何名烧林地狱。为此狱内一切草木土地皆出猛火。若有众生。焚烧山者堕此狱中。云何名剑林地狱。谓此地狱中多有诸树。皆剑为叶。风吹叶落皆成剑轮。堕罪人身上。支节零落。若人好斗诤杀生堕此狱中。云何刀路地狱。满中以大刀为路。罪人入中支节堕落。以刀杀生者堕此狱中。云何名刺林地狱。谓此狱中有铁树。树高一由旬。以铁为刺。上有毒蛇化为美女唤罪人。罪人上已铁刺刺身。毒蛇贯腹。受大苦恼。若人贪欲者堕此狱中。云何名为醎河地狱。谓此河中满皆总是醎水由如灰汁。罪人入中支节烂坏。于其四岸有诸狱卒。有身热铁剑。御捍罪人不令得出。若人好潜剥众生者。死堕此地狱。云何名铜镢地狱。为此狱中多有铜镢。缚诸罪人。狱卒罗刹以钳开口。灌以洋铜。与铁丸食之。食足已讫。五脏焦烂。支节火流。若人偷盗饮食。虚受信施。一旦命终堕此地狱。是名八热地狱。言畜生者。依三法智度论云。有其三处。合有九种。水中有三。一无足二多足三二足。陆地准之。空中亦然。合有九种。言阎摩路迦者。瑜伽论云。此南赡部下五百逾[跳-兆+善]那。有阎罗王所住之国。唐云静息。一切罪人及以饿鬼并属此王。问曰。饿鬼道几生。答曰。胎化二生。化生可知。云何胎生。答曰。经有成文。如饿鬼女白言。我夜生五子。随所生处悉皆食尽而无暂饱。此即第十三读诵坏苦。
　　诸佛刹土及诸天宫一切菩萨所住之门无有障碍随意游入者。
　　述曰。第十四游入胜境。
　　尔时帝释白佛言世尊唯愿如来为众生说增益寿命之法者。
　　述曰。此大节文第三释天重请。

　　佛顶尊胜陀罗尼经疏卷上



　　佛顶尊胜陀罗尼经疏并释真言义卷下

　　　　上都大圣千福法华寺内供奉翻经证义讲论大德沙门法崇述
　　归依毗卢遮那佛　　大乘法藏陀罗尼
　　文殊普贤诸圣僧　　我今顶礼故稽首
　　凡愚识浅不能了　　随文赞叹实惭惧
　　愿与加护借威光　　今得总持皆解脱

　　夫群迷不一。识性万差。各随封滞之门。不遇正真之路。故使沉沦苦海胜福无以得主。履霜坚冰积祸因兹不灭。遂乃文殊感激波利。却取于此经。震境愿成。海内咸闻。而翳赖先王至圣翻译晖于丹墀。镌记胜幢福乃资于皇都。其佛顶尊胜者。盖是秘密陀罗尼藏之流出也。五天盛学。此地近传。百千瑜伽。三密观智。内证外护。神力加持。一一修行。从师指授。契印仪轨。灌顶法门。祈愿各殊。内外护摩。亦依五轮。所谓地水火风空也。求四种事速疾成就。所谓北白息灾。东黄增益。南黑降伏。西赤敬爱。灭生死苦。证大菩提。不历僧祇。获成就法十种。佛顶中此之一也。故佛顶经云十种者。所谓金轮．辨事．遍照．白伞．光聚．摧碎．高．佛顶．尊胜等矣。惟巨唐大历十载宝应元圣文武皇帝。宣慈育物。气穆时和。讽诵真言。须流国界。故使昏昏迷类皆蒙金偈之因。蠢蠢凡愚并获总持之句。崇才寡识浅。以管窥天。辄翻梵偈之文。以著唐言之释。其间微言密意功用不测。自古不翻。则非愚之所能述。敢不阙疑尔。释此真言十门科判。第一归敬尊德门。第二章表法身门。第三净除恶趣门。第四善明灌顶门。第五神力加持门。第六寿命增长门。第七定慧相应门。第八金刚供养门。第九普证清净门。第十成就涅槃门。

　　第一归敬尊德门

　　尔时世尊知帝释意之所念乐闻佛说是陀罗尼法即说咒曰者。
　　述曰。此大节第四。佛答深词也。于中有二。初佛知心念。二正答咒词。此之初也。于中言陀罗尼。
　　曩谟
　　唐云归命也。解曰。归命者稽首之称。稽者至也。首者头也。世尊敬礼也。以头至地故云稽首。通三业敬。意显福田摧我慢故。敬跪之极令物生善故。又曩谟者敬礼之名。归命者依投义。归还本源。依令证实。
　　婆誐缚帝
　　唐言世尊也。世尊者十号之中一称名也。菩萨围绕。天人敬仰。世间无比。故号尊也。能对治世故云世尊矣。次出体者。此三业礼。身语二业色声二处二界所摄。意业礼者行蕴法处法界小分为性。亦通后得智五蕴为性。定道无表亦此摄。故虔恭曰敬。轨仪称礼。总以二十二法。遍行五别境五善十一并意为性。言遍行五者。即作意．触．受．想．思为五也。言别境五者。即欲．胜解．念．定．慧为五也。善有十一者。即信．精进．惭愧．无贪．无嗔．无痴．轻安．不放逸．舍．不害为十一也。又三业礼者。意显大师有天眼故身业礼。以可见故。若在暗处以语业礼。以可闻故。若眼耳俱失以意业礼。不能闻见故。又三轮为因故。身业礼者。神境轮为因。语业礼者。教诫轮为因。意业礼者。记心轮为因。故涅槃经云。诸佛所师所谓法也。以法常故诸佛亦常。常者法则真如涅槃体矣。菩萨能归修证断惑。佛亦所归依。即是持业释也。且如凡夫地前菩萨。三业皆是有漏。若登地上菩萨七地已前本质身语唯是有漏。若后得智变起色声即无漏性。若八地以上菩萨本质亦唯有漏。以第八识由有漏。故所变相分非无漏摄。若影像色声第六识聚唯无漏故变身语亦唯无漏。若真言行人修持三密。觉悟一心。归赴本源。依命修证。速疾承事一切如来。舍身奉献。初礼东方阿閦佛。全身委地以心礼。金刚合掌舒顶上。由此真言身印故即得圆满菩提心。次应敬礼南方宝生佛。为奉灌顶供养故。金刚合掌下当心。以额著地。为献此身妙请故不久当为三界主。为求供养转法轮。次应敬礼西方无量寿佛。金刚合掌置顶上。以口著地奉其身。由献此身诚请故。当同救世转法轮。后当敬礼北方不空成就。为求供养羯磨故。则金刚合掌当心上。用顶著地。而奉献。由是献身方便故便能示现种种身。又此四方礼。当方皆有真言契印。于瑜伽阿阇梨处学习应悉周备也。
　　怛[口*賴]路枳也
　　唐云三世。亦云三界也。解曰。三世者。三时分位假立其名。念念迁流对冶为世。三界者。界别不同即有三界。欲色无色九有情居。欲禅四空趣生有异。受报差别粗细不同。唯佛特尊故超三界。世相轮转生灭不停。体若虚空宁居幻境。
　　钵啰底尾始瑟吒野
　　唐言最殊胜也。解曰。三贤十圣分位修因。德行未圆不名最胜。唯佛上上无比特尊。因果具圆故名最殊胜。
　　没驮野
　　唐云大觉也。解曰。佛者觉也。我法既空名曰大也。声闻自觉菩萨觉他诸佛觉圆名曰大觉。又此真言体成法界无所不遍故名大觉。问大觉广遍唯佛穷源。凡何得知与佛齐证。答凡圣名别。心色不殊。以妄隔情即生二见。今从意密谛观瑜伽。本尊真如无生无灭。从觉向觉不间修持。一念相应凡圣同也。
　　婆誐缚帝
　　唐云世尊也。解曰。世尊者。具足称言六种义自在炽盛与端严等。又薄伽云破。嚩帝云人。如人接战善解军谋对敌无遗。故云能破。是故降伏四魔。具大势力。坐菩提树。名婆誐缚帝也。

　　第二章表法身门

　　怛你也他
　　唐云所谓之义。亦云即说之义也。
　　唵
　　唐云三身义。亦云一切法不生。亦云无见顶相也。解曰。唵字者秘密不可翻也。以声明意连带解释有三身义。一阿声一切法不生二邬声流注分别。三么声慈化等义。又云。空义此三声连合故曰唵也。所谓一切法不生者本是法身。所谓分别者报身也。慈者化身义也。故云无见顶相义也。又三身义者如金光明说。一者化身。二者应身。三者法身也。佛地论说。法性之身体常不变。非假所立非如余身合集所成。大功德法之处依止故。十力四无畏等名为法性。身体依聚义总说名身。法性即身持业释也。报身者。明受用身能令他受用种种大法乐故。成唯识说。自受用身将自受用广大法乐。他受用身为十地众现通说法。决众疑网令他受用。其化身者。利乐众生示现种种变化事故。转换旧形变无现有。化化多异神境胜化。名为变化事也。又解。修行愿满不待时处。随众生类现五趣身。是名化身。又永断惑障能现应身。业障净故能现法身。依空出电依电出光。依法身故出应身。依应身故出化身。问。三身既然。土义如何。答。法性土者。非色所摄。不可说其形量大小。然依事相无量无边。譬如虚空遍一切处。其报土之中又分二土。自受用土者。十地菩萨生大自在天宫。有十种果相。现大宝莲华座。周围如千阿僧祇百千万三千大千世界尘数量出。第十地菩萨坐登正觉既成佛土。众生庄严随法性土量亦无边。其受用土量亦无边。其受用土随十地菩萨所安而现大小。初地菩萨坐百叶莲华。悟百法明门。百佛刹土王一佛国土三千世界。二地菩萨坐千叶莲华。乃至十地见佛极大数微尘数莲华登坐。其他受用土处所不定。或在色界净居天上。或在西方无边等处。又法性土一切如来同所证故。体无差别。自受用土虽一切佛各变不同。而皆无边不相障碍。余二佛土随诸如来所化有情。同时同处。各变为土。形状相似不相障碍。转为增长缘。令所化生自识变现。谓于一土有一佛。为现神通。说法饶益。如此土众生。宜闻释迦弥陀之化。即共变之。为诸有情无始时来更相系属。或多属一。或一属多。是故真言行者。唵字加持深入瑜伽。齐修三密。即等多身。名毗卢遮那三身义也。又解。唵字者是灌顶义。如刹利浇头王。欲登王位。取四大海水。香华七宝严饰灌顶。方号浇头王。今此佛顶是一切如来灌顶之法。含无量义。一切鬼神龙天梵王帝释闻者咸悉归依。离诸灾难。皆发善心。乐闻正法。问曰。陀罗尼密句自古不翻。何得今云有此解释。答曰。梵音微妙。通语极宽。欲界色天。龙神八部。阎浮北郁眷属等洲异类。天仙闻皆领会递互相资。有漏诸天倍生欢喜。如翻此句杂语诵持。局在一方诸天领悟。以兹佛敕密化群迷。摄受加持专心梵诵。今但翻义句令物生解。诵持梵语不可辄移。谓此真言法尔成就第一义谛。仰生深信勿译异。音犹如日轮唯假光明。而取照用。不可驻暗。专心领视也。

　　第三净除恶趣门

　　尾戍驮野
　　唐云清净也。解曰。净除者。迷因二障苦果无穷。持此真言者深依必遣。
　　娑么三满多缚婆娑
　　唐言普遍照曜也。
　　娑颇罗拏
　　唐言舒遍也。解曰。唵字加持已净除二障烦恼所知。神力光明照曜舒遍。根本后得缘俗缘真。六趣稠林一切皆照。只为有情业重不遇真言。流浪三途不闻斯句。因粗果重出路无由。若得真言阿阇梨教照曜舒遍。必净苦源。又解。舒遍者。以此陀罗尼光无有障碍。触斯光者皆得净除。若有先亡所在之处净土一把。诵此真言二十一遍。散其亡者人身骨之体。即得离苦。具如下疏文解。平等照曜染净不差。名言性空空何可得。照曜光发愚冥皆除。刹土现身所作无滞。
　　誐底誐贺曩
　　唐言其义甚深。亦云六趣稠林也。解曰。甚深有二也。一者理甚深。所谓佛顶真言。二者事甚深。所谓六趣稠林。染净因果。漏无漏殊。真俗二深。唯佛穷备。言六趣稠林者。一是人趣。居四天下。南瞻部洲三边各二千逾缮那。南边三百逾缮那。半北俱卢洲四面各二千。东弗毗提洲三边各二千。东边三百五十。西拘耶尼洲经二千五百由旬。周围此三倍。天趣所居。欲界地居共有六天。色界十八天。无色四天。身异想异。翻此身想差别不同。如起世俱舍。修罗趣者有其三别。一天趣形。二鬼形。三畜趣形。虽是一异熟报差。贫富傲慢猛利劣弱一一不同。如起世。畜趣差别。多分身横住无上方。水陆空等。饿鬼趣者。宿因悭贪喜盗他物。心多怯弱。形瘦貌丑。身心轻躁故名饿鬼。地狱者。此下过二万逾缮那有阿鼻旨。深广同前。余七地狱在无间上。一一各有四增。煻煨．粪屎．刀刃．烈河等。八寒地狱。如其次第绕四洲轮围山外。极冥黑暗。若谤贤圣招如是苦。诸余孤露地狱别业招者。或近江河山间旷野。或在地下。十六别处各有异名。迷因起业感此稠林。事理未明。不能离缚。诸佛观智速疾真言。六趣稠林净除皆尽也。
　　娑嚩婆嚩尾秫弟
　　唐云自然清净也。解曰。瑜伽普照。事理分明。习气永除。自然清净也。

　　第四善明灌顶门

　　阿鼻诜左[牟*含]
　　唐云引灌顶我也。解曰。所谓灌顶者有其五种。一光明灌顶。谓诸佛菩萨放光加持。二者甘露灌顶。谓以部主真言加持香水。三者种子灌顶。谓部主真言想布字门遍身分。四者智印灌顶。谓部主所执契印加持。五者句义灌顶。谓部尊真言及思中义运用加持。若初修道入真言门。先访师主大阿阇梨。建立道场求灌顶法。入修三密愿证瑜伽。犹如世间轮王太子欲绍王位以承国祚。用七宝瓶盛四大海水。浇头灌顶方承王位。如是真教入秘密门。同彼轨仪故号佛子。十方佛会五智成身。从灌顶为初闻瑜伽教。若先发心东方成就金刚智。创见道时超三贤位。名出到菩提。南方成就宝印智。修证十地平等功德。名灌顶位。西方成就莲华智。转妙法轮恒住观察。名无量寿。北方成就业用智。住现化身大圆所作。总名灌顶相也。
　　素誐多
　　唐云善逝。解曰。善逝者。十号之中一名称也。能引众生皆归净土故名善逝也。
　　嚩啰嚩左曩
　　唐云殊胜教也。解曰。三乘之外别显总持。显密不同故曰殊胜也。
　　阿蜜[口*栗]多鼻晒罽
　　唐云甘露灌顶。亦称云不死句。不死句者。解脱法身也。解曰。药中最上者无过甘露。著毒之者服乃必除。阐提不信谤法尤深。灌顶加持定当不死。以真言甘露尘累清净。执遣界空名为解脱。离缚得脱即显法身。悲智双修名不死句也。又解。天降甘雨草木生芽。灌顶润身亦成证也。
　　阿贺罗阿贺罗
　　唐云唯愿摄授唯愿摄授。又云遍攘灾难脱诸苦恼也。解曰。重言摄受者。至诚发愿恳切之辞。为是真言行者持诵策勤。祈愿加持速云摄受。诸佛慈念救护攘灾得脱苦因名攘灾也。又解。凡夫二念真妄参差。念诵持心功微力浅。若本尊摄受得入瑜伽。二心恬然。名曰攘灾摄授也。
　　阿欲散驮啰抳
　　唐云坚住持寿命。解曰。诸佛既以摄受寿命即是住持。又解。报力住持唯是第八诸佛摄受乃得延龄。又解。持此真言延命增寿。不被诸魔夺其命根。如善住天子受持之力。其命转增远记菩提成无上果。

　　第五神力加持门

　　戍驮野戍驮野誐誐曩尾秫第
　　唐云如虚空清净也。解曰。详观此意。法谕双彰二因涤除净若空界。贤圣分位修证不同。唯有佛身如虚空净。又解。一切诸法体性空寂。诸佛妙智依空而转。所有建立及不建立。空与不空智相常住犹如虚空。然此虚空体虚非实。唯有妙智功用不穷。故假谕云虚空清净也。
　　乌瑟抳洒
　　唐云佛顶。解曰。如叙释也。
　　尾惹野尾秫弟
　　唐云。最胜清净也。解曰。虚空宽广体喻法身。佛顶最高名为报应。
　　娑贺娑罗啰湿茗
　　唐云千光明。解曰。千光明者谕化身。准此显句释三身密字之中。先以广辨。若以虚空清净持业释云佛即虚空谬之甚也。
　　散祖你帝
　　唐云惊觉。解曰。既蒙光触惊觉身心。恳切归依有此来意。又解。光从顶发遍照刹尘。其光却收还入佛顶。发起行者。持诵心开光触有缘。故云惊觉也。
　　萨嚩怛他誐多地瑟姹曩地瑟耻多
　　唐云一切如来神力加持。解曰。一切诸佛神力难思。潜护加持必获成就。觉性菩提四智心品。觉相如幻恒观月轮。以菩提心大悲方便示教利喜。惊觉有情。名神力加持也。
　　母捺[口*(隸-木+士)]
　　唐云契印。解曰。契印者。诸佛如来契约印信。契即是发。印即是验。所谓身印百千威仪语印无量真言心印。尘沙观智一一指归全刚秘决。于阿阇梨伏膺受训。当自明了之。
　　嚩日啰迦野僧贺多曩尾秫弟
　　唐云金刚钩锁身清净也。解曰。凡夫不防多有漏失。纵有少慎不出二乘。岂同殊胜秘密真言。若受得金刚钩锁契印而有妄失。岂不坚固耶。故身清净犹若金刚。钩锁永牢而无有失。又解。欲令有情具无碍智。于空不滞。于有体虚。以五智相屈曲如钩。能钩众生出牢有海。能钩圣智入众生心。若有菩萨作佛事时。布身钩锁。及持此钩印。钩于十方界诸佛菩萨。如风疾至。加持此身即成钩锁也。
　　萨嚩嚩啰拏尾秫弟
　　唐云一切障清净。解曰。一切障清净者。二障因缘轮回不息。受诸逼迫。累业难除。今遇加持真言清净神力。能护苦报自消。又解。佛顶真言能除三恶。自性无染。如摩尼珠虽处污泥而不受染。所求皆遂成就无疑。又解。内外观察。心色一如。障体幻空。缘生非有。亦谓声闻欣寂。外道恶求执有执无各生异见。唯有真言菩萨。智慧善巧建立种种微妙相。用入佛境界。得佛加持。于百千三昧出入无碍。不动不没入众生界教化无尽。而其身心不著不碍无有间断。即于此生满足佛地。一切障碍皆得清净也。

　　第六寿命增长门

　　钵啰底[寧*頁][革*(卄/(ㄇ@人)/戊)]多野阿欲秫弟
　　唐云寿命皆得清净也。解曰。真言力大持即报深。寿命延长故得清净。又解。命欲将终还得增寿。纵生恶处恶灭善增。如大悲经云。说所生恶处有十五种。一者不被饥饿困苦死。二者不被囚禁楚杖死。三者不被怨家酬对死。四者不被军陈相杀死。五者不为虎狼残害死。六者不为毒蛇蝎所中死。七者不为水火焚漂死。八者不为毒药所中死。九者不为毒害迷心死。十者不为狂乱失念死。十一者不为山岸坠落死。十二者不为恶人厌魅死。十三者不为邪神恶鬼得便死。十四者不为恶病缠身死。十五者不为非分自害死。复得十五种善报。一者所生之处常逢善王。二者常生善国。三者常值好时。四者常逢善友。五者身根清净。六者道心纯熟。七者不犯禁戒。八者所有眷属恩义和顺。九者资具衣食具足。十者恒得他人扶接。十一者所有财宝无人劫夺。十二者意欲所求皆得称遂。十三者善神卫护。十四者所生之处见佛闻法。十五者所闻正法悟甚深义。命欲将终生恶处等。以慈持念。其寿转增恶境消灭。又妄念欲生。善念欲灭。是人临终识性昏昧。被魔所惑也。而以陀罗尼力忽得回识也。
　　三摩耶地瑟耻帝
　　唐云誓愿加持也。解曰。誓愿加持者。劝发进修普愿成佛。转凡成圣故名誓愿加持。又解。真言行者修瑜伽时。无散动时。密念诵时。寂静证得时。布金刚坛上正谛观时。如来誓愿潜护加持也。
　　么抳么抳
　　唐云世宝。亦云法宝也。解曰。世宝者福德之因。法宝者智慧之果。由福因故进修万行。由智慧故得大涅槃。又解。重言么抳么抳者唐云心意。第八识能含藏故名曰心也。第七识染污故名曰意也。今遇诸佛灌顶加持。妙观平等现前镜智弃染有漏无漏。劣心不生等遍虚空。故重呼之也。故云世宝法宝也。

　　第七定慧相应门

　　怛闼多部多句致跛哩秫弟
　　唐云遍净也。又云真实。即是遍满清净也。解曰。人天福行皆有限量。杂业为因。皆招虚幻。岂同密教神力加持真实普缘皆遍清净也。又解。怛闼者如如也。二心不生分别情息。真言智证名相皆如。心如色如。故重呼之也。又解。真实遍满清净者。此明心之实性非内非外随薰习力似内外现。即迷心外执缘生法。妄成遍计空华梦等。如观铜体不遍镜外之像。以镜外无像不可执其实有。以心之实性不碍缘生智鉴照然。故云遍满清净也。问曰。体自如如。云何妄想。答曰。匠成于器而非匠名。而器不能自成必有为器主。匠虽非器岂无为匠之功。成于器功归于匠。妄心既谢还归清净也。
　　尾娑普吒没地秫弟
　　唐云显现智慧也。解曰。无明壳破。业累消亡。真实普缘。智慧显现。又解。如莲华开。如萌芽发。既除我法。觉梦知虚。实相朗然。即智慧显现也。
　　惹野惹野尾惹野尾惹野
　　唐云最胜最胜。即是殊胜即是真俗二谛法门也。解曰。重言最胜最胜者。前云显现即是真如也。此明二门。根本智后得智。为后得达俗根本证真自利利他。故言最胜。又解真言行者修此观门事理加持故言最胜。缘此佛顶能摧四魔得免诸灾。故言最胜。如经所说。却后七日必当命终。应生不生应死不死。即蕴死二魔现成超也。修持不间。魔境不侵烦恼顿除。复超后二也。
　　娑么啰娑么啰
　　唐云念持定慧相应也。解曰。念者明记为性。持者不失为义。念持定慧与理相应。专注瑜伽心一境性。定以动摇。慧以拔离。浮沉平等不著有无。本尊常照持念增修。定慧相应故呼之也。又解。二乘乐寂压离五尘。真言瑜伽智用无碍。于色常为佛色不碍有为。于心常为佛心不住无念。故定慧相应也。

　　第八金刚供养门

　　萨嚩没驮地瑟耻多秫弟
　　唐云一切诸佛加持清净也。解曰。一切诸佛者是十方诸佛也。为修瑜伽观行三密齐修念诵功成身心清净。诸佛欢喜云集道场。摩顶此人。故曰加持也。
　　嚩日[口*(隸-木+士)]
　　唐云金刚也。解曰。三乘行位。显教具明五种菩提。彼以聊简。今此明者。最上菩提万德之源。众行之本。性相清净。圆满月轮。坚若金刚。永无退转。谓此真言加持有情。无碍神用起大悲心入一切智。名金刚菩提也。
　　嚩日啰蘖陛
　　唐云金刚藏也。解曰。金刚藏者。此是金刚顶瑜伽教也。谓从初发心精勤不退。积集万行所证菩提。诸佛加持慈悲护念。事理坚密成金刚藏也。所谓金刚戒．金刚定．金刚慧．金刚钩．金刚索．金刚锁．金刚铃．金刚杵。一一金刚尘沙供具。金刚香云．华鬘．歌舞等。金刚无间金刚解脱。登金刚座。成金刚菩提。总成金刚藏。以此真言加持有情令最坚牢。故名不坏坚固密藏也。
　　嚩曰囕婆嚩都
　　唐云愿成如金刚也。解曰。真言念诵发起悉地。志诚希愿菩提。如金刚藏。前念后念一一金刚。我及有情皆愿成就也。
　　么么
　　唐云是我之义也。解曰。若自诵持。自称名字。若为他人诵称彼人名字。为一切诸法皆从想生。念想连持称名不间。一一获福自利利他。故称名字也。

　　第九普证清净门

　　萨嚩萨怛嚩难左迦野尾秫弟
　　唐云一切有情身得清净也。解曰。前称名字念诵加持自利利他。悲智成就相承便有此文来。一切有情愿皆清净也。
　　萨嚩誐底跛哩秫弟
　　唐云一切趣皆清净也。解曰。一切有情身既清净。即正报圆满自利也。
　　萨嚩怛他誐多三么湿嚩娑地瑟耻帝
　　唐云一切如来安慰令得加持也。解曰。持诵称名意愿极广。非但要身清净。亦愿六趣悉皆清净。若无外护而相摄授。云何自身能得成就。是以。诸佛一切如来同共加持。方有覆护。如人怖畏假势乃安。亦如善住空中闻声惊怖当来具申帝释。帝释速往转问世尊。佛以慈悲冥加法力真言持诵诸苦悉除也。
　　没地野没地野
　　唐云所觉所觉也。解曰。重云所觉所觉者。觉我觉法。我法二执也。凡夫沦溺不觉不知。于法有迷于我不了。惛惛造业受苦无穷。菩萨修行方悟所觉。有不著于有。无不著于无。所觉之法得其本源。所觉之心不执我法。重言所觉意在如斯。又解。所觉者有其二种。一者明灯。二者众色。所觉明灯既能破暗。所觉众色因此得彰。亦知我法如幻如空。所觉真如能遍能广矣。
　　冒驮野冒驮野
　　唐云能令觉悟。能令有情速得觉悟也。解曰。重呼能令觉悟者。此有二种。一者能觉事陀罗尼。二者能觉理陀罗尼。所言事者俗谛轨仪。所言理者实相真谛。事则百千仪轨。理则一道真如。以此二法事理圆融觉悟悉通。名重呼也。事之与理依主持业释也(云云)。
　　三满多跛理秫弟
　　唐云普遍清净也。解曰。普遍清净者。根本后得智。事理互缘自利利他。普皆清净。又解。真言三昧令心等持。心境两亡能所俱息。声闻执境。缘觉舍心。不了所缘即生二妄。若悟总持修瑜伽观。俱遣其执妄缘永断。所执不生了本还源。是法平等。菩提烦恼生死涅槃。无始已来体本清净。无缚无解由若虚空。持诵真言普皆清净也。
　　萨嚩怛他誐多地瑟[女*它]曩地瑟耻多
　　唐云一切如来神力所持也。解曰。演释同前不异。所以不再释也。
　　摩诃母捺[口*(隸-木+士)]
　　唐云即大印也。解曰。所谓大印。由入毗卢遮那曼荼罗受灌顶已。从师受得本尊瑜伽三摩地五智契印。相应身心。则同即大毗卢舍那佛身及大菩萨身。能现八相成道。名大印也。

　　第十成就涅槃门

　　娑嚩贺
　　又密句不译。唐亦说云吉祥句也。
　　佛顶尊胜大心真言曰。
　　唵阿密哩多钵罗陛微布择蘖陛钵罗菩提摩诃蘖陛都鲁都鲁娑嚩贺
　　尊胜小心真言曰。
　　唵阿密里多谛惹缚底娑嚩贺
　　尊胜心中心真言曰。
　　唵萨婆悉底鸡输陀尼娑嚩贺
　　兴善寺大广智三藏和尚以义解曰。娑嚩贺者是涅槃义。所谓四种涅槃。敌对显句。言四种涅槃。一者有余依涅槃。二者无余依涅槃。三者无住处涅槃。四者自性清净涅槃。是为四种涅槃也。标释令知少分。若字一字密句解释。皆实相胜义。般若波罗蜜义。无量三摩地门相应。仍总释一切世间一切佛法。具三身功德四智菩提故。所谓大圆镜智平等妙观成所作智等绻诵忆持。及尘影沾身皆得灭罪。延寿增福不堕恶趣。获得人天净妙佛刹。若依法则受持念诵。一切灾祸皆得消除。所求世间果报亦成就。证无上菩提。又解我。诵此一切如来心所持大印。印我身心。所有罪障皆得消灭。如是智印。由如智火一发之后草木俱焚。触斯光者。罪无不灭。如经所说。罪从心生。还从心灭。火从木生。还从木灭。持诵功力福智无边悉地皆成。名为娑嚩贺矣。地持论云。有四种陀罗尼者。一法二义三忍四咒也。言法者。文句中摄无量法。言义者教所诠义。于一义中摄无量义也。言忍者证忍真俗智也。以能证忍一切真俗也。言咒者述也。密语之言。大智度论云。如来有三种密。一身密。二口密。三意密。言身密者。或见如金。或见如银。或见如杂宝色。或见长三尺。或见长丈六。或见长一里。或见长十里。或见百里。或见千里。或见万亿。或见无边虚空身。或见百千契印。名为身密。言口密者。所出音声。或大或小。或一念广开。或多闻遍满虚空。尽法界四生六趣一时普闻。是名曰口密百千陀罗尼也。言意密者。唯佛与佛乃能知之百千三摩地。今此陀罗尼者。即是如来密意中说。为摄多功德故。所以除灾却障也。又解。陀罗尼略有三门分别。一名义。二体性。三问答。陀罗尼翻为总持。总持有其四种。一法。二义。三咒。四忍。忍亦名闻。法者为名。义者为理。咒者为词。忍者为智。初三当体得名。由持法持义持咒故也。后一若当体得名。忍即是慧。为无生忍。般若为体。若云闻者方便得名。因闻故得。第二体性者。上古诸师三皆不同。一以定为体故。智度论云。由禅定力故得大智慧。二云以念为体故。智度论云。由念力故得命不失。三以慧为体故。智度论云。在菩萨心中名为般若。在妄人心中名陀罗尼。真谛三藏云。以慧为体。其取舍如理应思。第三问答者。问。此陀罗尼品类有几。答。依庄严论。有其三意。一报得。由先世业力得故。二习得。由现在闻持力故。三修得。由依定力故。问。此陀罗尼有何业因。答。持法为立闻。持义为释相。持咒为除障。持忍为入理。持法成法无碍。持义成义无碍。持咒成词无碍。持忍成乐说无碍。问。此陀罗尼具几因缘。答。地持论云。具四功德乃能得之。一不习爱欲。多欲心惛故不习爱欲。二不嫉彼胜。嫉有其二种。嫉贵则贱。嫉富则贫。嫉智则愚。愚则无智。三等施无悔。施食得辨。施法得智云云。四乐法深厚。地持论云。持法义之陀罗尼菩萨度初僧祇入净心地。得因此法义修习三昧。因发善愿得后辞忍二陀罗尼。诸余问答如玄枢述。
　　尔时佛告帝释此咒名净除一切恶道佛顶尊胜陀罗尼能除一切罪业等障能破一切秽恶道苦者。
　　述曰。第五重显神功也。此大节中有八段经文。第一显名示德。第二多佛受持。第三如来智印。第四能破三途。第五救生死难。第六转报受乐。第七灭恶业苦。第八标功总结。是即第一显名示德。文中有其三意。一标名。二除障。三坏苦。此即总显陀罗尼威也。
　　天帝此陀罗尼八十八殑伽沙俱低百千诸佛同共宣说随喜受持者。
　　述曰。第二多佛受持。言殑伽者是河神名。依俱舍说。略而论之。从赡部洲北度九重黑山北有大雪山。高二十五由旬。积雪所成故名雪山。雪山直北复有香醉山。山高五十由旬。众生闻香惛醉故名香醉山也。立世阿毗昙论云。有七种畜生王。于中止住。香山南雪山北有阿耨达池。纵广正等五十逾缮那。八功德水遍满其中。云何名八功德水。一者轻。二清。三濡。四冷。五香。六美。七饮时不损喉。八者腹不成病。其水有此八功德故。故名八功德水。亦云最胜也。自非得道之人余者不得到此池中。池中有大龙王。名曰阿那婆达多龙王。止住其中。此云无热恼池也。大智度论云。是七地菩萨也。俱舍论云。此池四面流出四种大河。一者殑伽河。二者信度河。三者博叉河。四者徙多河。初殑伽河者。从池东面有金象口流出。二者信度河者。从池南面有银牛口流出。三者博叉河。从池西面有吠琉璃马口流出。四者徙多河。从池北面有颇胝迦师子口流出。其四面水各右绕其池一匝。当面入海。真谛三藏云。此四大河初出口如肘方一由旬。满中细沙与水同流。凡夫二乘不知其数慧知其量。诸佛菩萨乃知其数。大唐三藏云。多举殑河谕者。有其五义。一者由砂多。二者由世人共为福水入中洗浴灭罪生天。三者虽经劫不坏名字常在。四者佛常近其侧宣说妙法。五者众人共委知。是故经中多引为谕。故言殑伽河也。言俱低者。是西方之数也。俱舍论云有六十大数是也。今略述之。论云始无初故名为一。从一至十为十。十十为百。十百为千。十千为万。十万为洛叉。十洛叉为度洛叉。十度洛叉。为一俱低。此是西方大数名。无量诸佛同共宣说。随喜受持。
　　如来大智印印之为破一切众生秽恶道义故者。
　　述曰。第三如来智印。此彰决定之德。
　　为破一切地狱畜生阎罗王界众生得解脱故者。
　　述曰。第四能破三途。文中有其三意。一破地狱。二破阎罗王界。三破畜生。阎摩路伽者。准楼炭经述。此阎浮提下有阎罗王大城。纵广正等二十四万里。有七重城壁七重行树。门户堂殿皆以七宝庄严。其阎罗王每日三度受苦。时于其中有大猛火柱赫奕自然化出。王即恐怖闷绝躄地。狱卒罗刹以钳开口。灌以洋铜。五脏燋烂。如是日夜三时受罪。余时依法治罚罪人。死至彼王前。五度勘问。问已讫方始受苦。言此陀罗尼悉能破故等皆解脱。
　　临急苦难堕生死海中众生得解脱故者。
　　述曰。第五救生死难。俱舍论云。生死者譬之于海。由彼众生沉溺于中。是故如海。
　　短命薄福无救护众生者。
　　述曰。第六转报受乐。言此陀罗尼能转现世之苦。
　　乐造杂染恶业众生故说者。
　　述曰。第七灭恶业苦也。
　　又此陀罗尼于赡部洲任持力故能令地狱恶道众生种种流转生死薄福众生不信善恶业失正道众生等得解脱义故。
　　述曰。第八标功总结。上来虽有八段不同。总是第五重显神功竟。
　　佛告天帝我说此陀罗尼付嘱于汝汝当授与善住天子者。
　　述曰。第六专念授与。此大节中有五段经文。第一付嘱传授。第二重诫令持。第三广传瞻部。第四宣示诸天。第五殷勤付嘱。此第一付嘱传授。文中有二意。初付嘱天帝。后付嘱善住。
　　复当受持读诵思惟爱乐忆念供养者。
　　述曰。此第二重诫令持。敕令修学。有其六意。一受持。二读诵。三思惟。四爱乐。五忆念。六供养。受是从他闻。持是自力读诵书写。齐一系心名为思惟。不舍恋著名之为爱乐。在心不忘名之为忆念。此五种能具五相应消息之。言供养者。依地持论说。有其三种。一者财供养。二者恭敬供养。三者行供养也。
　　于瞻部洲一切众生广为宣说此陀罗尼者。
　　述曰。第三广传瞻部。
　　亦为一切诸天子故说此陀罗尼印付嘱于汝者。
　　述曰。第四宣示诸天。
　　天帝汝当善持守护勿令忘失者。
　　述曰。第五殷勤付嘱。诫令不忘也。上来虽有五段不同。总是第六专令授与天帝竟。
　　佛告天帝若人须臾得闻此陀罗尼千劫已来积造恶业重障者。
　　述曰。第七广陈多福。此大节文中有其十七段经文。第一闻咒灭罪。第二不堕三途。第三舍鬼神身。第四转畜生身。第五得生胜处。第六倍胜前生。第七举后证果。第八重显胜名。第九摩尼赞德。第十净金为谕。第十一广显流通。第十二能破恶趣。第十三安置处所。第十四显能敬人。第十五尘影沾身。第十六广除多苦。第十七总结授记。此即第一闻咒灭罪。
　　应受种种流转生死地狱饿鬼畜生阎罗王界者。
　　述曰。第二能破三途。文中有四意。一破生死。二破地狱。三破饿鬼。四破畜生。显陀罗尼神力能破此三途苦也。
　　阿修罗身夜叉罗刹鬼神布单那羯吒布单那阿婆娑摩罗者。
　　述曰。第三舍鬼神身。文有六意。一阿素洛。二夜叉。三罗刹。四布单那。五羯吒布单那。六阿跋娑摩罗。言阿素洛者。经文所说多有不同。瑜伽论及佛地论说。天趣所摄。正法念经有二种。一鬼二畜生。如罗睺师子种也。依婆娑论言。修罗者(此云不端正也)为男则丑。为女则端正。以就男为名也。故名阿修罗也。今依伽陀楼炭经述之。伽陀经云。有天有鬼有畜三种不同。其修罗有五处。一在其地上诸山于中势力最下。二在须弥山北大海之下二万一千由旬。有阿修罗王名曰华鬘。华鬘向下过二万一千由旬。有阿修罗王名曰毗摩质多罗。各各统领无量阿修罗也。言毗摩质多罗王者。母是二禅中光音天种。为劫初之时。与诸天女于大海中洗浴。水触其身遂失精气。入于海中成一肉卵。经八千岁乃生一女。有九百九十头。头有千眼。有九十九口口有四牙牙上出火犹如猛焰。有二十四手。有九百九十脚。号为劣天。此游于浮水精入腹生肉卵。经八千岁生毗摩质多罗阿修罗王。有九头。头有千眼。口中出火。有九百九十九手。唯有六脚。其形四倍大须弥山。纯食淤泥及以藕根。多共诸天斗诤。华严经云。如其不如。即入藕丝孔中以避其难。若据此说。即在大海之下。若依楼炭经云。在须弥山北海深四万里。有阿修罗王。名沙多尸利。其城纵广三百三十万里。城有四门。一一门边有三百阿修罗国。一一国亦有四门。一一门边复有三十阿修罗小国。一切城壁七宝所成。有四种风持之。一者不可坏风。二者坚风。三者树风。四者上风。此四种风持于城壁寄于水上。由如浮囊。此小不同。可更释之。言夜叉者。此云轻捷。亦名勇健。言罗刹者。此云可畏。亦云暴恶。若是男名罗刹婆。若是女名罗刹你。布单那者。此云臭恶。亦云热病鬼。羯吒布单那者。此云奇臭。言阿跋娑摩罗者。此云颠病鬼。亦名形影。亦云转筋。鬼神等身者总结其类也。言此陀罗尼者。有如是业皆悉消灭。
　　蚊虻龟狗蟒蛇一切诸鸟及诸猛兽一切蠢动含灵乃至蚁子之身更不重受者。
　　述曰。第四转畜生报也。
　　即得转生诸佛如来一生补处菩萨同会处生或得大姓婆罗门家生或得大姓刹利种家生或得豪贵最胜家生者。
　　述曰。第五得生胜处。文中有三意。一明同受生。二明胜族生。三显生因力。日照三藏翻云。恒与诸佛俱。或生菩萨胜族。或生婆罗门大姓刹利大姓。刹利婆罗门称为上族。刹利贵姓。婆罗门净行姓也。不食辛秽。旃陀罗不得亲近。
　　天帝此人身得如上贵处生者皆由闻此陀罗尼故转所生处皆得清净者。
　　述曰。第六倍胜前生。十方净妙佛国土也。
　　天帝乃至得到菩提道场之处皆由赞美此陀罗尼功德如是者。
　　述曰。第七举后证果。言菩提道场者。即摩竭提国寂灭道场。俱舍论云。于此洲中有金刚座。上穷地际下据金轮。一切菩萨皆于此座起金刚定。
　　天帝此陀罗尼名为吉祥能净一切恶道者。
　　述曰。第八重显胜名。美其德也。
　　此佛顶尊胜陀罗尼犹如日藏摩尼之宝净无瑕秽净等虚空光焰照彻无不周遍若诸众生持此陀罗尼亦复如是者。
　　述曰。第九摩尼赞德也言日藏摩尼之宝者。亦云摩尼珠。亦云无价神珠。真谛三藏云。宝珠有其三种。一者如意珠。二者水精珠。三者吐金珠。一言如意珠者。所求皆得谕于佛宝。二水精珠者。谕于法宝。三吐金珠者。谕于僧宝。就此吐金谕又有三品。上中下也。下者投一两得千倍。中者投一两得万倍。上者投一两金得无量倍。谕声闻缘觉菩萨僧也。言日藏摩尼之珠者。有其三品。复下中上。下者能雨宝满半阎浮提。中者能雨宝满一阎浮提。上者能雨宝满一四天下。今用日藏摩尼之宝以为谕。为更无过上也。言宝者有六义。一难得。二清净。三威德。四庄严。五最胜。六不变。又大智度论云。宝又有三种。一者人宝。二者天宝。三者菩萨宝。言人宝者。得清净光。得除毒除病除渴除饥除寒除热除种种之苦。言天宝者。常逐天身轻而不重。与身不舍离。常与法语。言菩萨宝者。胜于天宝。今所说是菩萨之宝也。能知一切众生死此生彼。由如明镜见其面像。故以此宝为喻焉。
　　亦如阎浮檀金明净柔软令人喜见不为秽恶之所染著天帝若有众生持此陀罗尼亦复如是乘斯善净得生善道者。
　　述曰。第十净金为谕。言阎浮檀金者。大智度论云。金有多种。一切现在金不如佛在世金。一切佛在世金不如阎浮檀金。故以此金赞其德也。又说。其金在于水底光彻于外。轮王出世此金方现。
　　天帝此陀罗尼所在之处若能书写流通受持读诵听闻供养能如是者一切恶觉皆得清净者。
　　述曰。第十一广显流通。文中有六意。一书写。二流通。三受持。四读诵。五听闻。六供养。又依无上依经云。有十种受持。一书写。二供养。三流传。四谛听。五自读。六忆持。七自诵。八广说。九思惟。十修行。前七得文。后两得义。第八广说通得文义。此有三人。前七是能持人。第八是能说人。后二能行人。能行但自利。能说但利他。能持通二种。前八是福德道。第九加行道。第十治障道也。
　　一切地狱诸苦悉皆消灭者。
　　述曰。第十二能破恶趣也。言能如是书写流通者。一切恶趣悉皆消灭。
　　佛告天帝若人能书写此陀罗尼安高幢上或安高山或安楼上乃至安置窣堵波中者。
　　述曰。第十三安置处所有其四处。一幢上。二山上。三楼上。四窣堵波中。安置此四处。有其二意。一高显。二清净。
　　天帝若有苾刍苾刍尼优婆塞优婆夷族姓男族姓女者。
　　述曰。第十四显能敬人。有其六种。一比丘。二比丘尼。三优婆塞。四优婆夷。五族姓男。六族姓女。有此六种。修行陀罗尼。
　　于幢等上或见或与幢相近其影映身或风吹陀罗尼上幢等上尘落在身上者。
　　述曰。第十五尘影沾身。言如是等人乃至影沾身。所有诸罪皆悉消灭也。
　　天帝彼诸众生所有罪业应堕恶道地狱畜生阎罗王界饿鬼阿修罗身恶道之苦皆悉消灭不为罪垢之所染污者。
　　述曰。第十六广除多苦。所有如此恶业。若彼尘影沾身者。一切罪垢皆悉消灭。不能染污。
　　天帝此等众生为一切诸佛之所授记皆得不退转于阿耨多罗三藐三菩提者。
　　述曰。第十七总明授记。言不退转者。成就深心故名不退。依深心起胜进故名不转。问曰。不退便足。何故更云不转。答曰。不退者永断胜障。身见等烦恼根本尽。故于修道中灭根本无明。不退者成就方便。不转者成就般若。不退者成就十力。不转者成就四无畏。不退者得初地菩提心不失因故。不转者二地已上修行增长。是名不退转差别。言阿耨多罗者无上。三者正藐者遍。三菩提者名觉。长耳三藏云。菩提有五种。一者发心菩提。二者伏心菩提。三者明心菩提。四者出到菩提。五者无上菩提。言发心菩提者。初发心于无量生死求阿耨多罗三藐三菩提故。从十信初心乃至十住。名发心菩提。言伏心菩提者。为断分别烦恼降伏其心。行般若波罗蜜。从十住十行十回向。此三贤位名伏心菩提。言明心菩提者。为观三界平等得诸法实相毕竟清净。从初地已上乃至七地。名为明心菩提。言出到菩提者。为于般若波罗蜜中得方便力。灭一切烦恼。见十方诸佛。得无量忍出过到萨般若海。从八地已上乃至十地。名出到菩提。言无上菩提者。为坐道场成等正觉。从十地乃至等觉妙觉。名为无上菩提。长耳三藏云。习种性已前名发心位。次三十心名伏心位。入初地至七地明心位。入后三地名出到位。无明种除名无上位。诸门分别如玄枢述。上来虽有十七段文不同。总是第七广陈多福竟。
　　天帝何况更以多诸供具华鬘涂香末香宝幢幡盖衣服璎珞作诸庄严于四衢道造窣都波者。
　　述曰。第八建塔尊人。此大节中有六段经文。第一持供造塔。第二安置神咒。第三呈恭修供。第四标人显德。第五佛子住持。第六全身宝塔。此即第一持供造塔。文有三种意。一持供。二示处。三造塔。持供者。即华鬘璎珞涂香末香宝幢幡盖也。言示处者。即是四衢道中也。尔雅曰。一路谓之道。二路谓之旁。三路谓之逵。四路谓之衢。此即四达之道也。言造塔者。即于此处可建塔也。
　　安置陀罗尼者。
　　述曰。第二安置神咒也。
　　合掌恭敬旋绕行道归依礼拜者。
　　述曰。第三呈恭修供。文中有六意。一合掌。二恭敬。三旋绕。四行道。五归依。六礼拜。言礼拜者。大智度论云。有其三种。一下品。二中品。三上品。言下品礼者但合掌。中品礼者胡跪。上品礼者五体著地。此修敬之至也。
　　天帝彼人能如是供养者名摩诃萨埵者。
　　述曰。第四标人显德。若人能如是名摩诃萨埵也。此云大有情也。
　　真是佛子持法栋梁者。
　　述曰。第五佛子住持。言真是佛子者。为能绍隆圣种故名佛子也。梁朝摄论云。佛子有其五义。一以大乘为种。二以般若为母。三以定为胎。四以大悲为乳。五以诸佛为父。所以名为佛子。真谛三藏云。成众生身必须五事。一父二母三种子四胎五乳。若有父无母亦不得。若有父母无种子亦不得。若有父母种子无胎藏亦不得。若有父母种子胎藏无乳母亦不得生。要须具此五缘方始成子。今者佛子亦复如是。
　　又是如来全身舍利窣堵波塔者。
　　述曰。第六全身宝塔。言舍利者。此云身也。窣堵波者是真塔。依涅槃经云。造塔有其四种。一轮王。二声闻。三辟支佛。四如来。如此四种人应为起塔。又真谛三藏云。因缘说。明八种人应为起塔。一佛。二菩萨。三辟支佛。四阿罗汉。五须陀洹。六斯陀含。七阿那含。八轮王。言轮王塔者。一露盘见之不得礼拜。何以故。非圣塔故。须陀洹二露盘。斯陀含三露盘。阿那含四露盘。阿罗汉五露盘。辟支佛六露盘。菩萨七露盘。如来八露盘。问曰。何为造塔有此差别。答曰。有三意故。一表人胜。二令他信。三为报恩。佛者无上慈父。能生一切众生二种身故。一者肉身。二者法身。肉身形像。法身智慧。言塔者坟墓也。安之在处。言父母者。但是寄生也。梵云设利罗。此云体也。即是舍利之体。今此塔中不须更安舍利。即是其舍利之塔也。与法华经供养塔无异也。上来虽有六段不同。总是第八建塔尊人竟。
　　尔时阎罗法王于时夜分来诣佛所到已以种种天衣妙华涂香末香庄严供养佛已者。
　　述曰。第九静息护持。此大节中有五段经文。第一静息严供。第二修敬归依。第三述词称赞。第四随逐守护。第五叹人护念。此即第一静息严供。以种种天衣妙华种种供养也。问曰。既是鬼主。云何得衣以为供养。答曰。大智度论云。由方便见敬物皆言天衣。为此妙衣故名天衣。又云。为佛说法。诸天雨衣散华供养如来。所以一切众及诸鬼神皆悉得之。既得衣已还用献佛。故言种种天衣而以供养。
　　绕佛七匝顶礼佛足者。
　　述曰。第二修敬归依。文中有二意。一行道。二礼拜。言行道者。即绕佛七匝也。提谓经曰。行道七匝者。以应七觉分度七世父母也。礼拜者。有其三品。如上所述。
　　而作是言我闻如来演说赞持大力陀罗尼者。
　　述曰。第三述词称赞也。
　　我常随逐守护不令持者堕于地狱者。
　　述曰。第四随逐守护也。
　　以彼随顺如来言教而护念之者。
　　述曰。第五叹人护念。上来虽有五段不同。总是第九静息护持竟。
　　尔时护世四天王绕佛三匝者。
　　述曰。第十天王更请。此大节中有其两段经文。第一天王修敬。初标天。后修敬。言标天者。即是四天王也。俱舍云。在须弥山第四层级。亦云住持双山须上。其四天王在须弥山四面而住。楼炭经曰。须弥山东面有提头赖吒天王城。以七宝庄严。七重城壁。七重行树。其城四面有七宝池。此天身量长五百尺。寿命五百岁。人间五十年当彼天一日一夜。三十日为一月。十二月为一年。如是寿命五百岁。修中下品十善得生其中。其提头赖吒天王管二部鬼神。东弗婆提不令鬼神损害。言二部者。一乾闼婆。二毗舍阇。须弥山南面有毗楼勒叉天王城。亦以七宝。亦有七重城壁七重行树。其城四面亦有七宝池。此天身量长五百尺。寿命同前。修中下品十善得生彼天。其二部众者。一鸠槃荼。二薜荔多。其毗楼勒叉管此二众。于南赡部洲不令鬼神侵损。须弥山西面有毗楼博叉天王宫。亦以七宝所成。池树城壁亦复如是。修中下品十善得生此中。亦管二部鬼神众。拥护西衢那尼不令鬼神侵害。二部者。一龙。二富单那。北方毗沙门者。城壁身量寿命日月岁数并同。亦管领二部鬼神。拥护北郁单不令鬼神侵害众生。言二部者。一夜叉。二罗刹。言修敬者。即是绕佛三匝也。提谓经云。三匝者。应三界灭三世罪。除三毒应三业也。
　　白佛言世尊唯愿如来为我广说持陀罗尼法者。
　　述曰。第二请宣持法。上来虽有两段不同。总是天王更请文竟。
　　尔时佛告四天王汝今谛听我当为汝宣说受持此陀罗尼法者。
　　述曰。第十一如来正答。即此大节中文有六段经文。第一如来许说。第二显短命位。第三洁净克时。第四明诵神咒。第五增寿除病。第六灭障坏苦。此即是第一如来许说。
　　亦为短命诸众生说者。
　　述曰。第二显短命位者。有其三种。一慧命。二戒命。三寿命。言慧命者。般若经云。有为无漏圣慧修空不绝。以慧为命由不放逸生。十地论云。修空圣智生。戒命者。亦名净命。胜天王般若经云。离四邪命故名净戒。净戒者由不破戒故。言寿命者。为识所持故名寿命。
　　当先洗浴著新净衣白月圆满十五日时者。
　　述曰。第三洁净克时。
　　持齐诵此陀罗尼满其千遍者。
　　述曰。第四明诵神咒。
　　令短命众生还得增寿永离病苦者。
　　述曰。第五增寿除病。
　　一切业障悉皆消灭者。
　　述曰。第六灭障除苦。上来虽有六段经文不同。总是第十一如来答说竟。
　　一切地狱诸苦亦得解脱诸飞鸟畜生含灵之类闻此陀罗尼一经于耳尽此一身更不复受者。
　　述曰。第十二略显威严。此大节中有十七段经文不同。第一舍畜生身。第二现病得除。第三当病消灭。第四不堕恶道。第五得生净土。第六不受胞胎。第七莲华化生。第八常识宿命。第九咒土遗骸。第十诵持消供。第十一得生极乐。第十二证大涅槃。第十三延命受乐。第十四生十方国。第十五奉觐如来。第十六得餐妙义。第十七蒙尊受记。此则第一闻咒。舍畜生身也。即显陀罗尼大神力也。
　　佛言告天帝若遇大恶病闻此陀罗尼即得永离者。
　　述曰。第二现病得除。
　　一切诸病亦得消灭者。
　　述曰。第三当病消灭。
　　应堕恶道亦得除断者。
　　述曰。第四不堕恶道。
　　即得往生寂静世界者。
　　述曰。第五得生净土。
　　从此身已后更不受胞胎之身者。
　　述曰。第六不受胞胎之身。
　　所生之处莲华化生者。
　　述曰。第七莲华化生也。以陀罗尼力故得清净化生之身。问曰。若化生者。何故后身菩萨而受胎生。答曰。为大利益而受胎生命。一切寂灭智菩萨是轮王种故。又为导引释种令住正法故。又令一切众生心起敬慕。舍邪归正来趣佛道。亦令众生起增上身。彼既是人我亦应尔。云何而不能得如是佛身修正法邪。若无姓族。众生咸疑将为幻术为鬼为天不可知也。如外道矫言。过百劫后有大幻出食啖世间。是故菩萨息诸邪谤而受胎生也。又余师说。为留身分故而受胎生。若受化生。才生即灭。即无如灯焰灭无所见。是故受胎遗形令其供养。若作此释恐将不当。何故契经说有化生金翅鸟取化生龙食之而充饥也。又云。此鸟取已唯有心存。大如人体云有遗形。应更详之。食化生龙时由不死暂充饥也。
　　一切生处忆持不忘常识宿命者。
　　述曰。第八常识宿命。此陀罗尼一闻已后。生生之中常识宿命也。
　　佛言若人先造一切极重罪业遂即命终乘斯恶业应堕地狱或堕畜生阎罗王界或堕饿鬼乃至堕大阿鼻地狱或生水中或生禽兽异类之身取其亡者随身分骨以土一把诵此陀罗尼二十一遍散亡者骨上即得生天者。
　　述曰。第九咒土遗骸。初标恶因。后显恶果。恶因极重。准萨遮尼乾子经云。为破塔坏寺。焚烧经像。费用三宝财物。谤三乘法言非圣法。障碍留难隐蔽覆藏。临一切出家人所。若有戒若无戒持戒破戒打骂诃责。说其过恶禁闭牢狱。或脱袈裟逼令还俗。策役驱使断其命根。杀父害母出佛身血。杀阿罗汉破和合僧。起大邪见谤无因果。长时当行十不善业云云。至贪嗔等污父母比丘尼。污僧迦蓝。破齐戒。饮酒食肉。恼乱众生。轻毁三宝。此等诸罪后轻初重。从初为因总说重名。讲者详之。恶果之中不越三趣。地狱饿鬼及与傍生。轻重虽殊同名恶果。翻此生天。持咒修善也。
　　佛言若人能日日诵此陀罗尼二十一遍应消一切世间广大供养者。
　　述曰。第十诵持消供。真谛三藏解云。若无戒定慧而受他供养者名劫夺食。若有戒而无定慧名举债食。由须还他。若有戒定无慧者名听许食。具三学者名家法食。又解脱论云。四种受用。一盗受用。谓犯戒人。二负债受用。谓邪命人。三家财受用。谓精进人。四主受用。谓圣人受用。今持神咒人。每日读陀罗尼二十一遍。应消一切世间广大供养。如圣人受用堪为胜因也。
　　舍身往生极乐世界者。
　　述曰。第十一得生极乐世界也。其极乐国者。即是阿弥陀佛国也。或云安养。或云安乐。其国乃地莹七珍。池通八德。风摇树响与天乐而齐鸣。水激波清将法音而同韵。是以十方调御金口赞扬。三世如来留心护念。总斯多义。因以为名。故名极乐国也。观经曰。欲生极乐要须十念。求见弥陀修其三行。今者但有众生。得闻此咒即得往生极乐世界。然弥陀佛国有其二种。一为地前凡夫二乘人现变化净土。二为地上菩萨现他受用报身净土。此二种涅槃之后皆补处也。鼓音王经云。阿弥陀佛国寿命无量八十亿劫当入涅槃。正法灭后过中夜分明相出时。有观音菩萨。于七宝菩提树下结跏趺坐成等正觉。号曰普光功德山王如来。十号具足。国土如上。鼓音经云。阿弥陀佛有无量声闻。国名清泰。纵广十千由旬。父是轮王名月上。母名殊胜妙严。魔王名无胜。提婆达多名寂殆。侍者弟子名无垢称。即明极乐国也。由斯入灭有观音补处也。
　　若常诵念得大涅槃者。
　　述曰。第十二证大涅槃显功殊胜也。文有六种。一证大涅槃。二增寿快乐。三生诸佛国。四奉会胜人。五得餐妙义。六蒙授尊记。初明证大涅槃者。或云泥洹。翻云寂灭。或云静息。真谛亦云大成就乐。慈恩三藏云。波利[口*匿]嚩喃。此云圆寂。究竟离生障死嚣尘动故云圆寂。问云。涅槃以何为体。答曰。涅槃经说。一者性净。二者方便。又唯识第十云。有四种涅槃。一者自性清净涅槃。二者有余依。三者无余依。四者无住处。皆依真如离障建立二增寿快乐易见云云。三若常念诵此陀罗尼。命终之后生诸净土。从一佛国至一佛国。一切佛刹作大光明。四者常与佛俱。五者诸佛赞育。六者而与授记。此文通讲上下。罽宾国经文详之。
　　复增寿命受胜快乐者。
　　述曰。第十三延命受乐也。
　　舍此身已即得往生种种微妙诸佛刹土者。
　　述曰。第十四生十方国也。前者直生极乐。今者更显得生十方净土。
　　常与诸佛俱会一处者。
　　述曰。第十五奉觐如来也。
　　一切如来恒为演说微妙之义者。
　　述曰。第十六得餐妙义。
　　一切世尊即授其记身光照曜一切佛刹土者。
　　述曰。第十七蒙尊授记。上来虽有十七段不同。总是第十二略显威严竟。
　　佛言若诵此陀罗尼法于其佛前先取净土作坛随其大小方四角作以种种草华散于坛上烧众名香者。
　　述曰。第十三示轨令持。此大节中有九段经文。第一示轨立坛。第二一心念佛。第三作母陀罗尼。第四明诵神咒。第五坛中雨华。第六能供多佛。第七如来赞叹。第八得证三昧。第九总结其仪。此即初也。文中有三。一标人。二示处。三供养。
　　右膝著地胡跪合掌一心念佛者。
　　述曰。第二一心念佛。显三业齐修。言右膝著地者身业也。一心者意业也。念佛者语业也。解如三密。观佛三昧经云。若人念佛必得见佛。又涅槃经云。假使有人开王库藏一月布施须者与之。所得功德无量无边。不如有人一口念佛。增一阿含经曰。假使有以饮食汤药以衣服卧具供养一切众生经一百年功德无量无边。不如一口念佛功德如此辟之。又观经云。若念佛者。当知此人是人中芬陀利华。观世音菩萨大势至菩萨为其胜友。当坐道场生诸佛家。法华经云。我记如是人。来世成佛道。以深心念佛。能持净戒故。又云。念佛众生摄取不舍。故今檀中心常念佛灭罪胜法。略而不述之。
　　作慕陀罗尼印屈其头指以大母指压合掌当其心上者。
　　述曰。第三作母陀罗尼。此云印也。此身密门中百千契印此之一也。以如经文。
　　诵此陀罗尼一百八遍讫者。
　　述曰。第四明诵神咒。或七遍。或二七遍。或三七遍。乃至一百八遍。此语密门中陀罗尼也。法如抄说。
　　于其坛中如云雨华者。
　　述曰。第五坛中雨华也。崛多三藏云。神咒陀罗尼集云。有散华印香水印。若作散华印而雨华者。此华能随意所至供养十方世界。
　　能遍供养八十八俱胝殑迦沙那庾多百千诸佛者。
　　述曰。第六能供养多佛。此处大数也。诸佛乃知凡夫不可测。言那庾多者是其大数也。俱舍论云。始一无初故名为一。十一为十。十十为百。十百为千。千千为万。十万为洛叉。十洛叉为度洛叉。十度洛叉为一俱低。十俱低为一末陀。十末陀为一那庾多。诵咒雨华。悉能供养如是诸佛也。
　　彼佛世尊咸共赞言善哉希有真是佛子者。
　　述曰。第七如来赞叹也。能绍隆大乘种性故名佛子也。
　　即得无障碍智三昧得大菩提心庄严三昧者。
　　述曰。第八得证三昧。言无障碍智者。即无漏正体。亲证理时周遍法界。故云无障碍智。其三昧者古译。新翻云三摩地。此云等持。不沈不举专注一境即是三昧。言菩提者此云觉。四智为性。成唯识论云。菩提即是四智相应心品为体。有集生之德故云大菩提心庄严。又华严经云。菩提心者。则为一切诸佛种子。能生一切诸佛。能生一切诸法故。则为净眼。悉能睹见邪正道故。则为胜宅一切众生所归依故。则为慈母增长一切诸菩萨故。则为大王。胜诸声闻缘觉心故。则为大海。悉能容受诸功德故。则为莲华。不染一切世间法故。则为善种钳。拔出一切烦恼刺故。则为利颖。能刺一切烦恼贼故。则为斤斧。能伐无智诸苦树故。则为善友。能度无量生死难故。则为法鼓。觉悟长夜寝众生故。善男子。譬如有人得解脱药。终不横死。菩萨摩诃萨得菩提心妙智慧药。生死过患终不能害。善男子。譬如有执翳身药。一切众生所不能见。菩萨摩诃萨亦复如是。得菩提翳身药者。一切诸魔所不能见。善男子。如琉璃宝。于百千岁处不净中不为所染。菩提心珠亦复如是。于百千岁住欲界中。不为五欲所染。以其性净故。善男子。譬如一两诃罗沙药。变千两铜以为真金。于彼药分无所损减。菩提心药亦复如是。除灭一切烦恼业障。得一切法同萨般若。烦恼恶业不能损减。譬如有人学大伎术。虽未究竟。诸余工巧所不能及。菩萨摩诃萨亦复如是。学菩提心虽未究竟。声闻缘觉所不能及。善男子。譬如太子生已即为大臣之所尊重。菩萨亦复如是。发菩提心已即为一切声闻缘觉所共尊重。为大悲故。譬如王子年虽幼少一切大臣皆悉敬礼。菩萨亦复如是。譬如金刚。虽破小令一切众宝犹不能及。菩提心亦复如是。虽小懈怠声闻缘觉诸功德宝所不能及。譬如金刚犹能除灭诸贫穷苦。菩提之心亦复如是。虽小失威仪。犹能除此贫穷之苦。譬如金刚非常人之可得。菩提之心亦复如是。非小心众生之所能及故。云得菩提心庄严三昧。
　　持此陀罗尼法应如是者。
　　述曰。第九总结其义。上来虽有九段不同。总是第十三示轨令持竟。
　　佛告天帝我以此方便一切众生应堕地狱道令得解脱者。
　　述曰。第十四标功授与。此大节中有五段经文不同。第一总结功能。第二恶趣清净。第三现增寿命。第四付嘱天帝。第五授与善住。此即第一总结功能。文中有三。一除地狱。二除饿鬼。三除畜生罪。
　　一切恶道亦得清净者。
　　述曰。第二恶趣清净也。
　　复令持者增益寿命者。
　　述曰。第三现增寿命也。
　　天帝汝去将我陀罗尼者。
　　述曰。第四付嘱天帝也。
　　授与善住天子满其七日汝与善住俱来见我者。
　　述曰。第五授与善住。上来虽有五段不同。总是第十四标功授与竟。上来虽有一十四段经文不同。总明第二圣教所说正宗分竟。
　　尔时天帝于世尊所受此陀罗尼法奉持还于本天者。
　　述曰。此是第三依教奉行流通分。此大节中有十一段经。曰第一天帝释还宫。第二授与善住。第三奉持愿满。第四解脱众苦。第五住道增寿。第六赞其神力。第七持供报德。第八欢喜听法。第九如来授记。第十正显经名。第十一大众流通。此则第一还宫也。
　　授与善住天子尔时善住天子授此陀罗尼已者。
　　述曰。第二授与善住也。
　　满六日六夜依法受持一切愿满者。
　　述曰。第三受持愿满也。
　　应受一切恶道等苦即得解脱者。
　　述曰。第四解脱众苦也。
　　住菩提道增寿无量者。
　　述曰。第五住菩提道增寿。
　　甚大欢喜高声叹言希有如来希有妙法希有明验甚为难得令我解脱者。
　　述曰。第六叹其神力。
　　尔时帝释至第七日与善住天子将诸天众严持华鬘涂香末香宝幢幡盖天衣璎珞微妙庄严往诣佛所设大供养以妙天衣及诸璎珞供养世尊绕百千匝者。
　　述曰。第七持供报恩。文中有二意。一持供。二旋绕。提谓经云。行道有其三品。谓上中下。上者百匝。中者三十匝。下者十匝。以应百年。
　　于佛前立踊跃欢喜坐而听法者。
　　述曰。第八欢喜听法也。
　　尔时世尊舒金色臂摩善住天子顶而为说法授菩提记者。
　　述曰。第九如来授记也。
　　佛言此经名净一切恶道佛顶尊胜陀罗尼汝当受持者。
　　述曰。第十正显经名也。
　　尔时大众闻佛所说皆大欢喜信受奉行者。
　　述曰。第十一大众流通也。良为调御弘宣人天信受故得深心。欢喜顶礼奉行。

　　佛顶尊胜陀罗尼经疏卷下(终)


