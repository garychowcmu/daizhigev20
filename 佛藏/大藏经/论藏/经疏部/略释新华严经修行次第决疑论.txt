  略释新华严经修行次第决疑论
　　唐 李通玄撰




　　华严经决疑论序

　　　　东方山逝多林寺比丘照明撰
　　北京李长者皇枝也。讳通玄。性禀天聪。智慧明简。学非常师。事不可测。留情易道。妙尽精微。放旷林泉。远于城市。实曰王孙。有同舍国。年过四十。绝览外书。在则天朝。即倾心华严经。寻诸古德义疏。掩卷叹曰。经文浩博。义疏多家。惜哉后学。寻文不暇。岂更修行。幸会华严新译义理圆备。遂考经八十卷。搜括微旨。开点义门。上下科节。成四十卷华严新论。犹虑时俗机浅。又释决疑论四卷。又略释一卷。又释解迷显智成悲十明论一卷。至于十玄六相。百门义海。普贤行门。华严观。及诸诗赋。并传于世。恐寒暑迁谢。代变风移。略叙见闻。用传知己。起自开元七年。游东方山。隐沦述论。终在开元十八年三月二十八日卒。时夜半山林震惊。群鸟乱鸣。百兽奔走。白光从顶而出。直上冲天。在于右近。道俗无不哀嗟。识者议曰。惟西域净名遍行是其流。此方孔老非其类。影响文殊普贤之幻有也。照明亲承训授。屡得旨蒙。见其殂终。嗟夫圣人去世。思望不及。时因访道君子。询余先圣之始末。不敢不言。谨序之。尔时大历庚戌秋七月八日述。

　　略释新华严经修行次第决疑论卷一之上

　　　　大唐北京李通玄撰
　　夫大方广佛华严经者。是一乘圆教佛果之门。佛果者体无成坏。以化众生故。示现自成正觉。佛果之样。举自五位因果。及摄化境界。报得庄严。示与后人。令其发志。依法仿学。令修行者所归不疑。若不晓解发心初因。如何发意修其成佛之道。设畏罪修福。及息妄住心。及愿生净土。乃至二乘得果。永超三界。且是求自免苦之心。未有以十方三涂人天苦道。及自心之境。便成智境。与一切众生。及以诸佛同一智海之门。三乘之流。但且说空破有。说一切众生。有自性清净。又说三千大千世界。为一佛报境。又云无数劫修菩萨行成佛。又说他方有净土。此间是秽土。皆是随情接引。皆是化城。非真实说。此一乘智境。皆非边量。云十佛刹微尘数身土交参。意明。如虚空无尽无限。智境相入故。化仪利物皆如是故。三世劫量。无去无来。无时可迁。不见三世。不见世间。及以众生。不见成佛。及不成佛。不见有佛处。无佛处。亦无正法像法。末法时分法故。但以自性普光明无作大智如虚空。平等无作大悲。住众生见。应根利物。而无失时。无所造作法。如是故智由三昧观照迷解显得。不是修成。悲由愿兴。不是自然。以愿兴成。功终愿废。五位之中。十住第八。十行第八。十回向第八。十地第八。分分无功。智悲任运利物故。皆至等觉。方终智悲道满。时亦不改。法亦不移。但为住熟不同。时法元来不异。如三乘一乘境界殊别。事广难量。今但略叙纪纲。广申难尽。意令行者顺辙。不枉其功。于此一部之经。略立十门。以知进修之轨。望得免其未得识过归真。约立十门者。
　　一举佛自果。劝修生信门。二自己发心。信解修行门。三以定该含古今三世门。四入佛果位。现障成位门。五明自行所及。至果成佛门。六明自成佛果。普贤恒行门。七明成佛果满。一切皆成法界门。八以佛果法利益人间俗众门。九令世间人及龙。劝修入法。信心修行因果同时门。十至妙峰山。入位举行修行门。
　　第一举佛自果。劝修生信门者。即初会中六品经是。六品经者。一世主妙严品。明示成正觉。表如来觉道。及智身周遍。经云。于一切法成最正觉。又十方世界一切人天中俱时出现。经自有文。经云始成正觉者。三世长短执尽。契无古今。名之为始。智现相尽。名之为成。以理智大悲。三法同体。名之为正。达悟心境。一切无明。便成大智。普照十方。都无所得。名之为觉。自成此道。名之为成。余义论本具言。第二现相品。如来口中放光十方告众。知佛成正觉。令众咸集。此明如来语业。及音声周遍。第三普贤三昧品。明如来体用行门周遍。第四世界成就品。明如来身行周遍。如世界成就品。一一世界海。有世界微尘数所依住。或方或圆。或非方或非圆。无量差别。或如水漩流形。或如山焰形。如是无量无数。依住形状差别。皆无量同虚空。如来行皆周遍。悉有如来转法轮。一一众生。前而皆遍至。化无失时。明如来行业国土。及化生国土。及同行周遍。第五华藏世界品。明如来智悲圆满。报得功德庄严周遍。其此华藏庄严世界海。有须弥山。微尘数风轮所持。其风轮都举次第。有十二重所持。其上庄严差别。此十二重风轮。以明十地通等妙二觉。于中所有愿行所成。皆是十地初心。欣求佛果。大愿力所起。略言有须弥山微尘数风轮。皆以大愿为风轮体。于中报得庄严。以从行生。以行由愿起。还以大愿风所持行上功德。以明果不虚来。是故普贤云。如是华藏庄严世界海。皆由普贤愿力起。以普贤是差别智上行。以明行由愿生。其实而论愿海无尽。略言须弥山以为尘体者。以表初地欣修十地。及等妙二位。一终愿也。总收无尽之大愿。如四弘大愿也。通收无尽大愿。以少该多如经云。如来以亲近不可说世界微尘数佛。一一佛所。净修世界海微尘数愿。广如经说。如此风轮上。持一大香水海。大香水海中。有大莲华藏世界海。此大莲华藏世界海中。有十不可说佛刹微尘数香水海。一一海中。皆有世界种。安住其中。一一世界种。复有不可说佛刹微尘数世界。如天帝网分布而住。此中有香水海。名无边妙华光。以现一切菩萨形。摩尼宝王幢为底。出大莲华。名一切香摩尼王庄严。有世界种。而住其上。此一世界上下安立二十重。从下向上。渐倍增广。一一重中。皆有佛果名号。具在经说。以明十地升进。一地中有正有向。两位各有因果。报得渐渐。广大殊胜。以此向上。渐渐增广。重重中皆有佛果名号者。以明随位升进因果。佛号也。十地中二十重世界。二十个佛果名号。皆是一根本普光明智中。随位升进立名。无别体也。如一大莲华。都含不可说佛刹。微尘数香水海。及世界种者。是一佛之报境。以智境无限。摄化利生无限。还报境庄严亦无限。如近金刚轮围山边。四周有十世界种。上下各有四重世界者。以明四摄法四无量心。摄化众生之极。尽无限心报生故。皆明报果。皆有因缘。果不虚来。且如是略知。广在经文及大论中。第六毗卢遮那品。明举古佛之果。表今古同法。令生信种。不疑古无今有者不可信。以此品经法。令发菩提心者。仿而学之。又初世主妙严品中。十个普贤众海。月光等十个别名众。明以普遍别。方成普义。通神天等众。有五十众。是佛以五位摄生之众。又示现入法。入即齐佛所知。以明修行者。入佛知见故。不令错修。如经具明。此无相法身。根本智。差别智。三法是一根本智之无相无作神用之源。皆遍周法界虚空界也。此一部经。以文殊师利。此云妙德。明无相法身智慧门。毗卢遮那佛。此云种种光明遍照。以根本智光。遍照种种众生。同行济生。名曰普贤。无相法身。明成普贤大悲之行。处世间而不染也。根本智明。神性光明。自无体性根本之相。善知一切众生业也根种。悉皆明了。名之差别智。此三法是一体性。初发心者。皆须以禅定观照助显。方便发起令明。以此信心之后。安立五位之法。进修之行。治此三法。渐渐令明。修行者。常以此文殊师利。毗卢遮那。普贤三法。为始终之体。如修道者。虽有拟成佛之意。多有滞一法。不知进修之路。以迷情固守。不求胜道。少得为足。是故此初会中。有此三法六遍周义。初发心者。一一遍知法则也。立志作意。一似佛所行。行之样万成信心。此是信他佛所行之样。以成自己信心。自己信心。如下第二会。普光明殿中自明也。此初会中言神。言八部鬼王。言天王。总有五十众。明如来自行。五位众。因果行门。覆荫遍周。以明智业如虚空。无色无形。而大用遍周。不往而速。不来而至。不作而用。应物而成功。号之为神。体净无垢。非质碍所留。隐现自在。号之为天。以智于生死利物。一念而十方遍知。同异差别无作性。应物而用得自在。号之为王。王者自在义。以如来身行遍周。同天同人。乃至十方六道。悉皆遍利遍益。而非天非人。非鬼神之神。以明智之神用覆荫遍。故上略明佛五位。因果报境行门。令初发志趣求。拟成佛者。一如佛所行之法。然后以大愿力。起于一切善法。禅定观照。无疲劳心。久住生死。无疲劳心。达取无明痴爱。便为智海。无疲劳心。常于生死大海。便为大智大慈悲海。不出不没。无疲劳心。一似佛所行之行。当建是意。方可发菩提心。自信自心。佛果所修行行之法样。如下方明。若能于此一乘佛果。起如是趣求。志愿力得不退。志愿力犹如虚空。无有退动。当知是人。超过声闻缘觉。净土菩萨之地。彼三乘中。皆有厌生死之心。不达生死无明。本唯智境。自求乐果。无有大智大慈悲心。故于一乘法界外。别求小果。避生死苦。二乘且以禅定三昧观照力。超三界现行之业。自化其火。烧分段身。同太虚空。智悲永绝。有贪三昧者。经劫不觉头上打鼓。不复闻声。净土菩萨。厌患生死。往生净土。见佛闻法。无大悲心。且受自乐。后当回向。此皆迷自无明本是大智。而于小道别有所求。于维摩法华经中。皆回此果。经中具说。不可再言。是故能于生死海。成大智境。能行大慈悲。不出不没者。初发心时。能超三乘出世之业果故。如此经下文。贤首品具明。经云有以三千大千界。顶戴一劫。身不动。彼之所作未为难。信是法者乃为难。有以手擎十佛刹。尽于一劫。空中住。彼之所作未为难。能信此法乃为难。十刹尘数众生所。悉施乐具。经一劫彼之福德未为胜。信此法者为最胜。十刹尘数如来所。悉皆承事。经一劫。若于此品能诵持。其福最胜过于彼。时贤首菩萨说此偈已。十方世界。六返震动。魔宫隐蔽。恶道休息。十方诸佛。普现其前。各以右手而摩贤首菩萨顶。同声赞言。善哉善哉快说此法。我等一切悉皆随喜。为明贤首菩萨说。能信此法者。真实心相契当故。感应及福德业如是故。如经广明。又经颂云。一切世界群生类。鲜有欲求声闻道。求缘觉者转复少。趣大乘者甚希有。趣大乘者犹为易。能信此法为甚难。大乘者但观空破我。行六波罗蜜。但经中说别有净土在他方者。总是大乘义。一乘者毗卢遮那报佛果德智悲之海。便以无明生死之海。成于大智大慈悲海。无三世古今净秽之见。是为法界。一切刹海。智凡同止。重重不碍。如光影像。不说他方别有净土之名。是为一乘。此为大心众生。所开示悟入。使入佛知见故。三乘所说。但说一切空平等。及一切众生有自性清净平等藏。平等佛国。有此土他方净秽故。一乘说空。无有自他净秽平等。三世诸佛。自性清净。无古今性。一时成佛。无前后际平等。一切众生有如来大智慧平等。一微尘中。十方智凡同住平等。一切法无大小中边。如虚空量平等。又文殊普贤毗卢遮那。三法体用平等。名为一乘。初发心者。应如是信解。如是观察。如是修学。如是悟入。普观自他一切智凡。同一智境。不见余相。皆如如来相。无有生灭。以智自在。大悲随世。而安立诸法。解众迷心。智自无有一法可得。以如来智慧。观一切众生。迷如来智慧。从虚妄业执。以幻生其身。知业本无所有。知见本是虚空。无作自在明净智之知见。名如来知见。普见一切心境。无非佛事。经颂云。欲知诸佛心。当观佛智慧。佛智无依处。如空无所依。众生种种乐。及诸方便智。皆依佛智起。声闻及缘觉及诸佛解脱。皆依于法界。当知法界一切无依。如来设教解迷。总令悟此无依之境。名为解脱。而实言之无缚无解。应如是信解佛境。佛心量。佛所行门。
　　第二自己发心。起信修行法门者。有六品经。一佛名号品。信佛名号。随根随世界。名号不同周遍二四谛品。明四圣谛。苦集灭道。随其根欲。十方皆悉不同。明法门不同。随根遍周。不离四谛。三光明觉品。明佛足轮下光明。最初凡夫。起信之始观照之门。令心广大明净。四菩萨问明品。明文殊师利。同目首等九个菩萨。各说一法。明十信菩萨。发生明慧之心。五净行品。明一百四十愿。以净信心者心行。六贤首品。明如来三昧。名方网三昧。同别自在。令信心者信之修行。行满必得此法。同自在神功大用。以此六法。用成十信心门。又第二会初。复有尔时世尊。在摩竭提国。阿兰若法菩提场中。始成正觉。及十定品初。离世间品初。总有此言者。以菩提场。第一会普光明殿。第二会及十定品。离世间品。此四会经。总如是重叙意。明此经教。以根本普光明智。以为教体。以初会明觉得此智。以为菩提体。以普光明智。为初成正觉之体。为智无古今延促之性。始终教意。即明升进不同。部分差别。说教时。即不离一念。说教音声。即不离一声。明此一部经意。以根本智为体。以无量差别法。不离一法界。一时一念无古今。一音声中说也。设升天诸会亦云。不离菩提场普光明殿。而升忉利夜摩等天。世间众生。情识妄立。有古有今。有延有促。迷亡智现。即无此见也。是故经云。智入三世。而无来往。如今见道智。即古今三世诸佛。一时成佛。普见一切众生。无众生相。皆同一智之境是故经言。佛心众生心。乃至于自心。三心无差别。大意言之。以普光明智。为所觉之教体。会意虽有升进不同。不离普光明智。大觉之体。不属时收。如是四重叙致。是故一切处文殊师利。同声说颂曰。一念普观。无量劫无去无来亦无住。如是了知三世法。超诸方便成十力。此自己修信心之中。文殊师利。及觉首等十首菩萨。是成十信心。修行之人。金色世界。妙色世界。莲华色世界等。十色世界。是信心者。能信之心。以十个信心是。初凡夫生灭色心。生信而起十胜解故。云色世界。如易中渐卦。言鸿渐于干者。亦明初入道。信心升进。为鸿之与白鹤俱是鹤流。为带色故。以明初信。亦言。白色纯素故言鸿也。不动智佛。无碍智佛。等十个智佛。是所信自心之果。一切处文殊师利所说之颂。及觉首等九个首菩萨。各说一颂。是所信之法。如来足轮下光。是信心者作观随光引心。渐令心广大。其光于初会中。眉间放出。照十方已。入足下轮中。名一切菩萨智焰明照耀十方藏。其状犹如宝色灯云。作是观时。作白净宝光明想。初照三千大千世界作想。成已第二其光至于东方十佛国土。南西北方四维上下亦复如是。悉皆遍观。第三光照百佛世界。十方遍观。第四光照千佛世界。十方遍观。第五光照十千佛世界。十方遍观。第六光至东方十千佛世界。照百千佛世界。第七光明过百千世界。照东方百万世界。第八光明过百万世界。遍照东方一亿世界。第九光明过一亿世界。遍照十亿世界。第十光明过十亿世界。遍照东方百亿世界。千亿百千亿。乃至不可称。不可量。尽法界。虚空界。作光明想。如是四维上下如虚空。光照耀成已。然以此光明。一念十方遍周。然后照此能观光明之心。无体无相。无身无心。无内无外。无中无边。无大无小。一切皆无名为法身。于此法身无作性海。体无一物。唯无依之智。本自虚空性无古今。体自明白。恒照十方。无有本末方所可依。名曰根本智。名为智身。一切众生同共有之。迷之不了。用作贪嗔。著我我所。流浪生死诸恶道中。妄想执固。随自心所作行业流转。非他能与。若能如是。观照力灭。方能显得。不是修生。如是相应。名十住初心初发心住。便同善财童子。妙峰山顶。德云比丘所。得忆念一切诸佛智慧光明门。与一切诸佛同一正智家生故。言初发心时便成正觉。与此无依智慧相应已。十信心满。入法智流。以十住波罗蜜智行严之。如炼真金。转更明净。以住一位。总收五位因果。五位行门。皆在一位通收。以初发心住。已契根本智。时不迁。智不异。中间而有升进。渐渐微细。至十住第六住。心方入通。化身自在。如善财至海幢比丘是也。此法一向令随智见不取世间情识所知。如随光引心。令心增广。有二义。一入智境界。犹如虚空。本无中边。二随智行慈悲。度脱众生。亦如智境。无有限极。如此光明觉品颂云。见诸众生在险道。生老死苦常逼迫。修诸方便无限量。誓当悉度。是其行闻法。信解无疑惑。了法空寂不惊怖。随形六道遍十方。普救群迷是其行。如是光明引发心境。令其称本。显智境无边。如净行品一百四十广大愿。皆缘众生。以成大慈悲行。使令深厚。终不拟独求自身无苦。以是义故。从十信中。开廓心境。皆如虚空。等十方众生际。无有一众生拟有舍离之心。若根堪不堪。不离其一切世间。一切初发菩提心者。皆须建如是愿如是心。起不退想。然后顺其志愿。求一切智。心无懈倦。具一切智。常于十方三界六道众生前。对现色身。各随根欲。而引接之。令其解脱。无有休息。于信心中。常起如是愿。于一切众生敬之如佛。为一切众生。以如佛智慧。而作生因。总是佛智海中众生。若也迷解不见始成佛。不见众生灭。以法无增减故。为法无众生故。智无成坏故。但为迷悟不同。若也迷解时不见新成佛。不见旧众生。以智无故新故。观一切众生如幻相。体无本末。犹如幻化人。无有根栽生死等相。但以无依本智。而作分别。令见真体。不见是而与非。名入佛知见。是故经云。是法住法位。世间相常住。诸法住法位。方可于自心境。体会无尘。若也存是立非。情见纷挠。何时入道。长劫轮回。善可思之。益处奉行。如经云。东方过十佛刹微尘数世界有世界。名为金色。佛号不动智者。表法中以明初发心者。众善初生。觉心始发。是东方义。以明东方是青龙吉庆。春阳发明。万物初生之始。佛号不动智。以明东方是震动。以明正在动中。是不动智。故过十佛刹微尘数世界。有金色世界者。以明迷。贪嗔无明慢疑身边二见戒取邪见十。无明为过十佛刹。微尘之数。以表烦恼广多障。根本不动智。妄谓动故。自作沉沦。若论佛刹海。无有中边。何有远近。以情障处立名。达其情尘本无。即世界名金色。以金为白。光明无垢。以表根本不动智光法身无垢故。名为金色。
　　问曰。金位在西方。何为举东方。为金色世界。
　　答曰。以金受气于寅。胎于卯。表十信初心如胎也。上首菩萨。名文殊师利者。能了达无明本无性。显其智用故号。文殊师利。此云无相法身。虚空妙慧。能显本智之先导故号。文殊为一切诸佛之师为母。一切圣智犹如空慧发生显起故。一切处金色世界。一切处不动智佛。一切处文殊师利者。迷亡尘谢。智慧朗然。十方智境。无非法事。唯是智用起唯法起。名不动智。故云一切处不动智。以其空慧显明此理。号一切处文殊师利。文殊师利。与十佛刹微尘数诸菩萨。俱来诣佛所者。以明无边妙慧根本智。为一体用。云来诣佛所。契会敬顺。以信心初以空妙慧。简择显发。根本智现。既显智业慧为智使故。到已作礼。即于东方化作莲华藏师子之座。以表明智已生方可心境。无垢以为座体。智境无垢。含容万德。无可染著。名为莲华。于一方界常游。一切众生生死畏中。得大无畏。名为师子。若于智体清净报果上。有无量众福庄严。如光如影。重重无有障碍。亦有此庄严。今言化作者。以引化十信心众生。望实报得。不言化作。自尔恒然。无来无去。此乃令信心者。自信己身心。有此十智十世界。一切处不动智佛。一切处文殊师利。皆自有之。及以普贤差别智。以此三法以为教体。令修行者仿之。此初以檀波罗蜜为主。余九个佛为伴。今且略述此一门。自余九法在广论已说。皆随方义。表之升进。一切内外经书。设教皆令自身心中。以法行之学之。不可推之。与先贤圣者。圣者无教。性自天然。略述十信门竟。以十个智佛。文殊师利等十菩萨众。各说一法门。和会佛果大用妙慧智慈悲愿。六品经。十个智佛以为信体。名为十信。此信中方便。起入道观门。以如来足轮下光明引心广大。向十信入圣位之方便。作意者依法观之。次第如前。

　　略释新华严经修行次第决疑论卷一之上


　　略释新华严经修行次第决疑论卷一之下

　　　　大唐北京李通玄撰
　　第三入位契真。会佛智慧门者。如十住以升须弥山顶表之门。山顶至相尽处也。善财童子至妙峰山亦同此也。得忆念一切诸佛智慧光明普见法门。以处表所升进心所至之道。以升山顶。像从十信有为信心。升此十住。空慧现前。一切心境。都无所得。是名为智慧光明普见法门。以明无相慧光。破无始长夜。计执之闇。常流苦海。今升此位。真空智慧现前。无始执障无明一时顿尽。如升山顶至相尽处也。若功至慧明。不劳登山。今以处表法。以升须弥山表之。于中明升进。得法之人。还以所得之法为名。是故十个菩萨俱名为慧。以法慧菩萨为首。于中修行之佛果。十个佛果。下名悉同名之为月。殊特月佛为首。以明无相智慧光明。能破无始长夜无明贪嗔炎热。得大清凉乐。故佛果号殊特月。此位中十慧菩萨。是此位修行者之身。十个华世界。是能开敷妙慧之心。十个月佛。是妙慧行。十波罗蜜中清凉之果。各随十波罗蜜行。下意配当皆自有意义。如殊特月配檀波罗蜜。以檀体能舍。以明此位入真空慧。一切见障执业。无明烦恼炎热。都亡皆舍。此为殊特月佛。配初发心住。檀波罗蜜为主。余九为伴。无尽月佛者。以明无相法身为戒体。无有成破。一受恒然。名无尽月佛。以忍体如空。心无倾动故。名不动月佛。以此位空慧增明。恒以空慧而观诸法。转转增明。以为精进。如风无体。而能生众法。能成能坏。佛号风月佛。以禅定身心清凉。能净诸垢。佛号水月佛。以意准知。世界名因陀罗华者。因陀罗者。此云能主。以空智慧光明。堪能主导一切众生。开敷慧眼。令其发明。波头摩华世界者。此云赤莲华。以戒体内心空寂。戒相外严。见者善生。以赤色表法。众有可观也。已下十波罗蜜意。表之各有意义。华者明此位贪嗔既亡。智慧开敷也。略释如是。广在论本。法慧菩萨。入无量方便三昧者。以一心念亡。无量境界一时亡。无量境界亡。无量智慧一时现。以三昧力。十方各千佛刹微尘数世界之外。有千佛刹微尘数诸佛。皆同一号。名曰法慧。普现其前。以言慰叹。及手摩法慧菩萨顶者。若在迷即千佛世界微尘数迷。名之为外。若以三昧力净。如许烦恼无明净。还成如许智慧现前故。有千佛刹微尘数佛智慧现前。明以定发慧。定慧正相应际。名为千佛刹微尘数法慧佛。而现其前摩顶者。定慧相印也。言赞者。以慧发即能为妙言。慧由定起故。须赞能定之心。与法慧菩萨智者。以明不离定而起用。不同二乘空定无慧。以言之与智。十信心位。不入定而说法者。明信是生灭心。未入正位故。此位入定者。非是息心定故。是任性无功。自性净故。以任法本定。即寂用不碍。即如善财于别山顶上。见德云比丘。徐步经行者。是其样也。以明自住之山。初止心不乱。有定可依。别山徐步经行。是寂用自在。是无定乱。可依之定方成定也。此定出过摄念息心修定。方入佛解脱智慧光明之中。凡摄念存心。息止所得之定。是随其深浅。并是色无色定。三界业收。心如虚空。烦恼灭不生三界。无大智慧。证涅槃乐。是为声闻定也。此十住位。所入之定。非如是也。是一切法。本自性定。能起智慧。转更增明体无沉掉而发生无量智慧。成就智悲。长处生死。不坏本性。恒无业门。此位言升须弥山。向帝释宫者有二义。一名如来成道。身行遍周。一切须弥王总至。二表十住升进。以处表法。如表法中。帝释遥见佛来。以明从十信起信。向十住之心。以信未真契十住之智慧故。云遥见佛来即以神力庄严此殿者。心意作念。置普光明藏师子之座者。安置身心。入无作自性清凉定。包含万境。无不皆净。能会本智慧故。名之为普光明藏师子之座。得于生死恒无畏心。名为师子。悉以妙宝所成者。定慧庄严。名为妙宝所成。智慧光明。超多烦恼。名十千层级。以表升进为层级。广意在论本。今且略言。佛入殿者。明定慧相应也。此位有六品经。成此十住之位。如升须弥山品。以明从十信升进。偈赞品明已前诸佛。同入此法。古今法同。令入者不疑。十住品说十种住。以明十种升进。皆十波罗蜜为体。一中具十。互体十中有百。五位皆然。梵行品明戒体。无相法身为戒体。无成坏性。初发心功德品。明发心者。广大无限。利益广多。获功德无限。称其心量。与虚空等。论主颂曰。虚空虽广无有边。不能出生诸功德。菩提智悲如虚空。重重功德不可说。又经颂云。一念供养无边佛。亦供无数诸众生。悉以香华及妙鬘。宝幢幡盖。上衣服美食。珍座经行处。种种宫殿悉严好。种种光明。妙宝珠。如意摩尼。放光耀。念念如是持供养。经无量劫不可说。其人福德虽复多。不及发心功德大。以明有为修福德者。虽无限量。一念恶心尽灭无余。设得一劫终归破坏。以初发菩提心。无为智现。智悲相应。一念功德过于虚空。无有限量。以虚空但空。无有福善。无有智悲。无有功德。普光大智为菩提体。初发心功德。不可限量。若迷智体。即有恶道业。以自庄严。若一念发心。智业现前。以智自性清净。业中有无量不可说无边功德海。自然庄严。何况大慈悲。饶益一切众生。行上所有功德。何有限量。发心者应如是发菩提心。应如是开廓心海。誓度众生。无有限量。一依此样。功德不唐捐。应可仿之不虚其德。无法发意。毕竟何归。虽知发心。不知如何发意如何进求。如十行位。在夜摩天。说有二义。一明佛身行。利众生遍周。二表十行胜于前位。又明此天在空而居。以明十住中。以得法空。智慈一终和会。此位明于法空起行。以明在行无著。以此十行在夜摩天中说。以夜摩天依空而住故。师子座有万层级者。以升进见道。智慧广多。净烦恼业。以成座体。层级广多。前位座置普光明藏师子之座。此位化作宝莲华藏师子之座。以法空起行故云化作。空行无染故号莲华。十个菩萨下名悉同。名之为林。功德林菩萨为首。林者以明行能荫覆众多故。十个佛号之为眼。常住眼佛为首。十个世界。皆名之为慧。十林菩萨。是修行之人。十慧世界。是修行者智慧。十个眼佛。是修行者。以智知根。利众生也。皆是随位因果法门。自余法事如前。此位有四品经。成此位法门。第一升夜摩天宫品明升进。二夜摩天宫偈赞品。明古今诸佛。同入此法。三十行品。明此位所行之行。四十无尽藏品。明信戒惭愧闻施慧念持辩等是。如十回向位中。有三品经。成十回向位。一升兜率天品。以明升进。二兜率天宫偈赞品。明古今诸佛。同入此门。三十回向品。明十住十行。虽修大智大慈悲。然修空智慧。出世心多。此位回十住十行出世心。令入生死。长养大慈悲。是故善财童子善知识。十住十行之首。皆有比丘。至此十回向位。长者青莲华为首。以明出生死解脱心。入于生死。长大慈悲行。处生死不染。是故善财于十回向位中。以俗人长者。号青莲华为首表之。以前两位迎佛之众。但有诸天众。无天女众。以表但得出世间智慧慈悲。未得入生死。同行利生慈悲。以是义故。无有天女。此十回向位中。全入生死大慈悲行。诸天女龙神八部。无量大众。皆悉具足。论本广明。此中略述。令发心者。约知法则。不迷趣求。自知生熟。兜率天王。敷摩尼藏师子之座。百万亿层级者。以明此位但处生死。成就大悲之行。胜前出世心故。以是义故。庄严各阿僧祇等宝。百万亿层级。此回向位。于解脱中。作起智门。广兴等众生数。情识想念。及大愿海。成普贤道。饶益一切无限众生念。解脱智慧心。于生死中。了生死性本是解脱。如师子王。而得自在。广度群生。无有休息。后之十地。及等觉位中。满此十回向位中大愿。即是更无别意。以是说十地位。时不言遥见。不言迎佛。意在同此位中大愿满也。此位兜率天中说者。明和会智悲。令圆满故。是中道义表此天。欲界之中处中故。下有忉利夜摩。上有化乐他化。一切诸佛示现诞生。皆从此天。而降神也。如发菩提心者。善识经意修行。
　　问曰。此十回向位。已经十住十行二位。各有十法。以皆知诸法自性空无相无性。智慧现前。至此回向位中。更兴无量大愿海。作无量想念情识。起智悲门。岂非是生灭心耶。如何称道。
　　论主以颂答曰。十住十行是初心。多有缘真念增胜。为除彼行缘真习。是故兴愿令回向。是达生灭是无生。起愿行慈不生灭。善知世间生灭性。想念情识无非智。初心定慧缘真多。此位起愿令知本。善知本者。处世间游行三界如师子。方能常处世间中。度脱群迷未曾已。是故十地位满。欲入普贤行。以无量三昧。推求普贤菩萨。竟不能见。却生想念。方见普贤菩萨。在一切十方诸佛前。坐莲华座。或从他方相续而来。广意在十定品。十地尚有此三昧涅槃习障。何况十住十行。是故须兴大愿。成就普贤行。入生死六道。一切处一切法一切愿。度脱一切众生。思惟分别。成就无边差别智。于一切境界。无不皆是。无生法门。方可功终。算数广大愚。如来随好光明功德广大愚。唯佛当究竟。十如来地一。及等觉位中十定品。总依回向中愿行。满普贤道。即是其法。于中升进法则。在他化自在天说。以处表法中。以他化天观他变化。以成己乐。亦名乐变化天。以乐他变化。以自成乐想。以表十地菩萨所修道业。皆乐欲成他众生。令其得乐。以为自乐。此地中有三十八个菩萨众为首。共成此十地法。三十七个下名悉同为藏。以金刚藏为首。一个独名解脱月者。三十七个菩萨同名为藏。为明三十七道品法。一切菩萨所成道业。成等正觉。皆由此生。解脱月一人。是此三十七品中果故。此十地之中。解脱月是能问之人。金刚藏是能说十地之中法门之主。以明因果。自相问答。余不能知。如初欢喜地。为见闻如来色身。及转法轮。乃至闻正法。多欢喜多适悦。名为欢喜地。广在经文。以檀波罗蜜增上为主。余九波罗蜜为伴。随力兼修。为闻法故。于身命财皆能舍。得离五怖畏。不活畏。恶道畏。大众威德畏。无我观。以不作此业故。如此初地中。总别同异成坏六相义。是初地中。总摄十地中义。及如来义。总须解其同别。乃至以一国土。一切国土。入一国土中。如帝网门。自在无碍。此六相义。总摄诸法。皆有此六义。今且举天帝释宝网一门。余万事准知。如天帝释宫殿中。庄严宝网。以天中净宝所成。其宝网光净。互相参映彻。一一宝中。影现重重。无有尽极。天帝释眷属。及宫殿庄严。亦影像重重。无有尽极。以用此像。以表心智境量同虚空。无有中边内外等相。一切境界。皆如幻化。本来参映重重不碍。但为众生妄心识种执业。自障不知。若无自业。本是如是。一切境界。光影相入。能以一智身。一时普现一切国刹。一切众生前。如应现身。如应说法。令使解脱。得无量乐。根未熟者。方便接引。以智无表里等。一切境界法界众生界故。本同一切众生心故。以初地菩萨。知此道理。发广大愿。令速成就此大智大慈悲行。又初地遍学十地法。及如来地法。总别同异法门。悉具知故。方可渐渐修习而成熟故。设当渐渐修学。经无量劫。而不移初发心时故。以智无三世古今。不迁移故。以十地修行。智用一一殊胜。名之为别。不离根本智。及古今无时。元来一际。名之为总。心行修行。一切境界自体无作。名之为同。一一位次。能净业障。智慧神用增明。名之为成。一一地中修行。不见修。不见行。不见成不见菩提涅槃等事。名之为坏。且于人身。眼耳舌身手足肢节。共成一身。名为总相。是一心随用不同。名为别相。皆四大火风所成。名为同相。六根各用不同。名之异相。依业成身。名为成相。一切法缘缘。无主无作者皆如虚空。名为坏相。此六相门通一切法。皆具六事法故。总持门以智观察可知。如十玄门。义亦如是。一同时具足相应门。二一多相容不同门。三诸法相即自在门。四天帝网影像重重互参无碍门。五微细相容安立门。六秘密隐显具德门。七诸莲华藏纯杂俱含无障门。八三世圆融互参相入门。九唯智同别自在门。十托事表法生解门。华严经有此十事大体。显无尽法。以智观之可见。今此初欢喜地菩萨。总通修十地及佛果。并普贤常恒利众生之行。此位通知。以因知果法。方可修行。如世造作。先须立样。如檀波罗蜜门为增上。如炼真金。于一体之上。渐令明净。然后方堪作轮王宝冠。二离垢地。上上十善戒为增上。治欲界惑。三发光地。忍波罗蜜为增上。治上色界无色界著禅烦恼。入三界自性清净平等无造作禅。四焰慧地。修三十七助道观。生如来智慧家。五难胜地。作四谛乃至世谛真谛等二十谛观。六现前地。作十二有支观。七远行地。成就方便波罗蜜。离修空无相无愿道。恒常不离三界度众生。广在经文。大意明前初地至第六地。虽常以慈悲为首。以四谛十二缘观。及教化众生。常有出世心增多。此第七地以所得三空无作无愿解脱。常居生死。度脱众生心多。第八不动地。得一切法。无生忍无功智观现前。滞净心多。诸佛加持以手摩顶。劝修行起智门。令念本愿。起愿兴悲。一念以无功自在智。所作福业。初地至七地。百分不及一。乃至百千亿那由他分不及一。如是七劝广如经说。第九善慧地。说法自在。第十法云地。受一切智职位。坐一大莲华。量等百万三千大千世界。以众妙宝间错庄严。超过一切世间境界。出世善根所起。知诸法如幻性。众行所成。常放光明。普照法界。有三千大千世界微尘数莲华。而为眷属。无量菩萨以为眷属。各坐其余莲华之上。以明一乘智境发心广大。受职广大。不同三乘中权学十地菩萨受职。但云莲华座等一三千大千世界。为三乘菩萨信解心狭。所见十地菩萨受职亦狭。但以一三千大千世界。为一毗卢遮那之智境。各自随根所见不同。此一乘如来智境所坐之座。量等法界虚空界。以为智之实报所感。今之所信。各依器量不同。若论至实究竟之门。要依一乘智为实。若欲信此一乘如来智境发心。于此经中。初信之首。以十色世界。十智如来。为自心中本有。文殊师利为自妙慧。为能信之心。此经中十信十住十行十回向十地等觉妙觉二位。从根本普光明大智。无相法身普贤差别智。以为此经修行之体。所发行愿知见。皆如来法界虚空界所作。五位方便。重重以炼磨。行意在大智大慈悲。使令圆满。深厚广大称实。广意在经。教文事广而难录。今略述少许门户。劝修未可备尽其意。有修行者。以定慧观行兼读经。看菩萨所修行愿广大之样。令不错路。设修不得。信种须成。以信内勋力。渐渐自能发志不退。任运成就。是故普贤作食少金刚喻。过身便彻任运。至金刚际始住。若人闻如来名号。及所说之法门。一经于耳。设当不信。亦能成种。以一闻法内勋。任运至佛金刚智始住。修行者莫虑此经法深远。难到难入。若不发心信解修行。恒在生死。长远未有休期。何如一念归心。设修不得常生人天。福乐果报。渐渐见佛闻法。解脱成无上道。
　　第三以定该含三世古今无异门者。以明十定品。还在普光明殿中说。明以普光明智。以为定体。以明此教于一言音一三昧。无前后说。出世涅槃同时。故明智境无三世。是故此品。还叙尔时世尊。在摩竭提国菩提场。始成正觉。及普光明殿。初成正觉之时。古人云。三会重来普光明殿。实无重来重去也。意明三十九品经。一时无前后说。乃至三乘总然。于一时说法。各自随根闻一乘三乘之教。各自不同。依菩萨本业璎珞经说。有十会四十品经。在第三禅一会。说佛华三昧品未来。此品令十地菩萨。入普贤行。令十地菩萨。舍涅槃三昧。上稠林烦恼。方始入普贤行门。为普贤是入世间同众生行。十地菩萨。是出世间成佛之行。和会此二行。令处世间自在故。不属二边。心无所著。离二边习气障故。十个定名。是如来自说。定之大用是普贤说。以明根本智。是佛自说定名。智中大用。是普贤差别智。还普贤自说。佛告诸菩萨。普贤菩萨今现在道场众会。亲近我住。初无动移者。普贤差别智万行为会。不离根本智为住处。今明无求出世。但随世间行不染著是佛也。本来如是。只为迷流多劫。须求出世十地。功终道成方舍。但世间诸事总尔。事终缘坏。功毕作亡。事既未成功不可废。此十定品初。一百个菩萨三十个同名为慧。七十个各各异名。以十地位。三空慧满七觉分终。至此入普贤行。方舍方入。任运智慈恒尔。始绝希求。如十定十通十忍三品。总是十住中普贤行。名等觉位。总是普贤自说。以明普贤自行之法。还属普贤自行。佛自说者。是佛果位法。准此知之。
　　第四入佛果位现障成位门者。心王菩萨问佛阿僧祇品。如来自说。其数如经自明。此数唯佛知见。非余位所知。若不能以智眼知此广大数法。及如来随好功德多少之量。即犹有此二障。不得称一切智。故号佛果二愚。过此二愚障。方成满足一切智佛。此之二法。非下位菩萨。及天龙外道所知。以加算法知之者。是菩萨法。如来智眼。知不须算法。自十地以来。有十一种粗重。二十二种愚痴。此之二障佛位知之。心王菩萨问者。以其心得自在。方可能为问主。十一种粗重者。以明从初地至十一地。普贤行未满。位位有一迷以为十一。故一位之中。有因果正向。为二十二愚痴。如来加青莲华菩萨。说佛十种不思议者。不可以心思意议。以佛是根本智。无作无言。而自在方便。无言无说中说。说根本智无作神用之法。名佛不思议说。佛果中神用故。青莲华者。是如来自性清净智中妙用智慧。一切法无染污自在性。是文殊师利。随显法之异名也。菩萨住处品。心王菩萨说。以明住持世间。一切处现在。令诸众生所依不绝。如来十身相海品。有九十七种大人之相。是普贤菩萨说。如来随好光明功德品。即是如来自法身。根本智自性清净无作业中自有。是故如来自说。今言十身者。有十华藏世界微尘数身。下文言。有十华藏世界微尘数大人之相。一一身分众宝妙相以为庄严。如华藏世界品。说是本报身及境界。今此品令普贤菩萨说。即明以根本智起差别智。行万行上功德。庄严本智之身。是故普贤菩萨说普贤行品。至此等觉位行满门。
　　第五明自行佛果所成果门者。即如来出现品。以明自十信心。十住十行十回向十地十一地等觉心等。明信心者自行佛果。满文殊普贤毗卢遮那三法果。总终如此。如来放眉间光明。灌文殊顶。是问法之光。放口中光。灌普贤口口。是说教之光。令普贤说法。以明佛是根本智。是显得无作无说之智。文殊是无相法身妙慧。是能问之人。普贤是根本智中大用。是说法者三法具足。故如来出现此教。皆有始终。以此三法为体用。至此功终。如炼真金。功终号为出现。付嘱流通总在此中。
　　第六普贤恒行门。如离世间品。是佛果后。普贤常行无休息。常处世间。而无染污。名离世间。此普贤常行。还以根本普光明智。还普光明殿中说。明不离初信之果用。恒利众生恒在世间。而无染污。名离世间品。
　　第七成佛果满一切皆为法界门者。法界品在给孤独园说。以升进以明升天。望法界即不离一切处。总法界于法界。初如来普贤文殊师利三法。以成法界之大理智大用。十方普该之大体也。此是一切功终之果。名为法界。菩萨即云。如是等五百人俱。如四十个菩萨是四位。一一位中。具百是四百。通一百宝冠菩萨是五百众。一百宝冠菩萨。以明十波罗蜜本数。十中百众也。前四十心中。一一皆百。至此法界功终行满。一切十方世界尘尘中。皆有无尽如来转法轮。尘尘中皆有无尽普贤身。各化无量众生。明一人成道行满。入法界体。得如天帝网光影互参。身一时云集。皆珠帐网。罗覆其身。重重相入。普周法界。遍利众生。海觉等六千比丘。示现宿世有种。故得法获益。舍利弗等五百声闻。示现往世无信种。不闻此一乘智境。如盲若聋对面不见不闻。
　　第八以佛果法利益人间门者。文殊师利出自楼阁。以明智慧重重。舍利弗出自房舍。以二乘人无大智慈。自身解脱名为房舍。六千比丘皆新出家。未证罗汉果。依舍利弗为师。悉皆随从文殊师利。南行人间觉城。六千比丘舍利弗。劝观察文殊师利身相福德。六千比丘一时观察文殊师利身相功德。行路两边左右各八步。妙宝庄严具。随路庄严。以八正行报生。观察文殊师利。便即归依发愿。顶礼文殊以为和尚。文殊即为说十种发菩提无疲劳心种种劝慰。一时获得十眼十耳十身十辩。渐诣觉城东。六千比丘通信位及五位修行。一时总摄号为六千。路上发心者。明声闻有行未有智。今既发心竟智悲。万行通兼。
　　第九说教劝修门者。至觉城东明众善明也。古佛庙者。明所设教不异古也。娑罗林此云高耸。出过余林者。出过人天三乘。及外道之行也。庄严者以普贤行为庄严本智也。幢者智无倾动也。文殊师利既至觉城。从众来有无量劫数四众。但言五百者。堪入五位行门。龙众有一万。龙表智。以智兴行故。于五众之中善财为首。五众总成入法之人。善财初受胎之夜。宅有金苗纵广七肘者。以信心为胎。十月诞生者。十波罗蜜为十月也。初生之时。宅有五百宝器。遍其宅内者。以信通收五位。五百波罗蜜行中之果报也。宅中有宝楼。高及纵广各七肘。明信心中七觉支分法报生。文殊师利说普照法界修多罗经。是说根本普光明智。普印之者。大众获益。独举善财为首。劝叹起信竟。劝令南行觉城东也。

　　略释新华严经修行次第决疑论卷一之下



　　略释新华严经修行次第决疑论卷二之上

　　　　大唐北京李通玄撰
　　第十善财入位契真门者。自三有为城郭一段颂。三十四行经。善财说颂。叹三有苦及诸法分。第二尔时文殊师利菩萨如象王回已下一段长行及颂。是文殊师利。赞叹善财能发菩提之心。及令不厌生死苦。令具足普贤行分。第三尔时文殊师利说颂已下至辞退南行。此一段长行经。是文殊师利。叹善财发菩提心。及示善知识分。第四南行向胜乐国。是善财求善知识分。从此已下至经末。通文殊师利。总有五十三个善知识。五十个以明十住十行十回向十地及等觉位。各有十个善知识为本位。通有五十人。自文殊弥勒普贤三个。以为佛果理智大用。而与五位中五十个法门。而作因果理智体用。五十个升进位中。常有此根本智。无相法身简择妙慧。普贤差别智中万行。以为因果。一一位中。皆有此三法。以成因果。因中有五十。果中有五十。都为一百。重因果五位。常以十波罗蜜。以为升进之行。名为一百一十。此十波罗蜜。常以根本智。无相法身。普贤万行。以为体用。故如修行者。未发心时。无始正使无明。十住初发心见道一时总断。习气烦恼渐渐微薄。佛果方终节级次第。后五十个善知识自有次第。如十住初心。妙峰山顶至第三住。一向缘真心多。以三个比丘表之。从第三住至第六住海幢比丘。以明回彼缘真心多。事须了俗。以弥伽长者。解脱长者。一居市肆。一以禅门。并海幢比丘一人。共表世间挠处是净。并学字智名句。世间万境总是解脱。以此三人二俗士一比丘表法。始明六波罗蜜具足。方明出世间及世间解脱。从此二种解脱之后。以第七方便行。恒处生死。长养大慈大悲。不厌生死。念苦众生。兼修智业。至第八住。方一分世间净智中。无功智成。方以满愿优婆夷。仙人毗目瞿沙表之。以明智悲之位。第七第八。令成一体智悲圆满门。以二位同住海潮处。第九以明八住智净无畏。获不死之神。以能同邪见等外道。同行引彼邪流。令归正见。五热炙身。火焰连天。刀山无际。登刀山入火聚等。以胜热婆罗门表之。第十和会十住。一终智慈圆满之行。如师子幢王女慈行表之。师子幢王是智。女是慈悲。以为所表。第七满愿优婆夷。梵云休舍。始从方便行。入于生死。长养慈悲。犹存染习。故以优婆夷表之。至第十住中。以明从智行悲。而无染习。即以师子幢王童女表之。以修行五位生熟智慈不同。事须于一乘佛果理智体用。十住十行十回向十地等觉之位。重重逆顺。五十度炼治。始得智慈众艺。万事方终。功终行满也。若也直求一解脱出世之理一法。总无同声闻二乘小道。不可号为人天之师。若也欲求无上佛乘一切智乘。即处生死。不出不没。大智大悲众艺须明。不可将无智无知是佛也。经云。佛以法为身。通达一切法。以明无不知无不解。是佛法身也。如是五位五十个行门。一百一十重因果。总根本智文殊普贤为体用。故以文殊妙慧。善简诸法。以普贤差别智。以明知一切众生根器。而与同行。以根本智号之为佛。恒无造作。自体如空。不属三世。无古今始末之性。同于世间无量劫。然智无有时。始终不异。行果不迁。处世不污。以根本智为万行之体。为此一乘法门。以根本智为佛果。以明智为初发心。以明一生成佛。以为此五位中修行之果。以同此教行之法也。以根本智相应。无古今多少劫生。故见一切众生本性无生也总一生也。如今见道。共过去未来诸佛一时成佛。即如弥勒楼阁中。现三世劫。总在今时。以智境界法如是故。令发心者。会此智业亦复如是。不见多生。名初发菩提心。于智境中。无三世古今时分等量。是法本如是故。妄见多少是妄。是识业。是生死。是执障。是邪见。从正不可从邪也。是故此五十个善知识。为升进之行。文殊普贤弥勒。为五十位中理智体用之因果。始终不离此三世法也。成一百一十之法门。如前所述。已前四段。已明劝叹善财能发菩提心。及正示善知识所在。已下明善财辞退趣求。入正及菩萨行。
　　此已下一段。明入初发心住。于十住中初门。以檀波罗蜜为主。余九为伴。南方有国。名曰胜乐者。南者为正。为明为日。为虚无为文章。离法心。以明心达虚无。其智慧文章。心自然明白。即正慧现前。是故礼佛。先称南无。即东方为首。以东方春生发明。万物生之首故。为法事之首也。以南为法门为正。为虚无为正慧。是以先称。以东方为万物生发明之首。是以为法事之首故。是以木贯日为东字。以木生明故。以木字管十方诸法。南方亦管十方之法。以十下八为木字。以东方为青龙为智。以普贤菩萨在东方表之。观世音是慈悲。位在西方表之。以西为金。为白虎为杀害。以表慈悲之法。在杀害恶趣行之。是故十回向位中。和会智悲二门。观世音在金刚山之西阿。正趣菩萨从东方而至。同会而见。正趣表智。观音表悲。皆取方像。表之法故。然一方法。即十方遍也。今且略述东方之义少分。以明表法不可广言。以木字表智满十方。横通竖彻。通含八卦之法。总在其中。通上下二方法。为智满十方法也。少一法不名圆智。且如东方为震卦。震为木为长男。为音声为号令。即十方总通遍。且如音声语言出于口。口为兑。巽为言说风教。离为文章为心。为目为虚无。干为圆净。坤为众信顺为腹。坎为水为玄武为奸邪。是智者之所治。艮为山为小男。为童蒙为止。上方为天。含容万像。是故十信位中。上方世界名平等。佛号观察智。以表根本智。以虚空为体。下方戊巳。土王四季。表智悲圆满。负载万物。以一方之法。而遍十方。若十方参像。以该世间万类之属。以君子道明十方之法。常在一心之恒用。始可为正慧为明。为日为文章。是故十门八千为南字。以表南方为正为明。以八至之日。以八尺之表。于南方定影盈缩。且约略如是。广即云云。今言南方者。有是十种智慧恒圆满故。可以定正邪决是非是南方义。有国土名为胜乐者。从启发达此。十智圆明。破长夜之暗。名为胜乐。其国有山。名为妙峰者。夫欲入正位。且非定不启。欲入胜慧。以正止为初。山者止也。但止心不动如山。心境自然见尽。心亡相尽。即正慧便生。相尽由定。慧由定发。定慧既现。执障惑亡。执业惑亡。大智便现。相尽知现。名曰妙峰。以登山顶。至相尽之处。于空无相之理。空慧恒明。无始业尘。一念便尽。身心都尽。内外总亡。身见见取戒取邪见等五见既尽。名为见道。既见道已。唯空智慧恒照现前。随行习气。以道治之。治习渐薄。智慧增明。智慧既增广行悲愿度脱众生。当尽我愿乃亡。众生不尽我行不止。大慈如日普照十方。大悲如月清凉有海。始终如是。无有休息。名为修道。且如妙峰山上。是见道位。以根本普光明智为道体。以文殊师利妙慧修普贤行。成普贤道。为众生界作大悲门。安立五位行相。和会智悲增损。至妙觉位方终。令智海增明。大悲深广。众艺通明。四摄行圆。慈悲功满。如下自有次第。如是始终修治行满。不出刹那之境界。以智印之。莫作情解。如此初发心住。明以从禅定。显得根本空智慧门。无明始谢。智慧始明。初生如来智慧之家。名住佛所住。故得忆念一切诸佛境界智慧光明普见法门。以此见道。无古今中边等见。经历五位。炼磨习气。增长慈悲。名为修道。故言。初发心时便成正觉。方可修道。治行上智慧诸艺不圆满。障菩萨行。是以善财南行。求诸胜友皆云。我已先发阿耨多罗三藐三菩提心。云何学菩萨行。修菩萨道。不云增长佛道。故为根本智。以定显得。无作无修。但修菩萨道。学菩萨行。根本智自明自显。无有修作。如根本智。常与诸菩萨行作。无著无染。无生灭无生死之性。若不得正觉之体诸行并是无常。皆是人天有生死业报也。善财于妙峰山上七日者。七觉支分劝故云七日。四维上下求觅渴仰者。此是定后作十方观。观察诸法体性也。遥见德云比丘。在别山顶。徐步经行者。以明自住之山。是自止观。故遥见是信。以为止观之后。信有定慧寂用不二法门。是故别山上徐步经行。山上是定。徐步经行是用。以不离止而有用。以明不住寂不住乱。是故徐步经行。见已往诣者升进也。到已合掌契会也。顶礼者至本位之果也。右绕者信顺奉行。自东自北自西自南为右绕。依甲行不依辰为右绕。今人行道返此。德云比丘言。我得决定解力。信根清净。智光照耀。普观境界。离一切障。善巧观察。普眼明彻。具清净行。往诣十方一切国土。恭敬供养一切诸佛。常念一切诸佛总持。一切诸佛正法。常见一切十方诸佛所。见于东方一佛二佛十佛百佛乃至不可说佛刹微尘数佛者。此是见道之后观也。用法眼智眼观之如前。我得决定信解力。信眼清净。智光所照者是也。以清净眼智光明。照于东方一佛二佛百佛百千佛亿佛千亿佛百千亿佛那由他亿佛。乃至见无数无量无边无等不可数不可思不可量不可说不可说。乃至见不可说不可说佛刹微尘数佛。如东方南西北方。四维上下。亦复如是。此是入佛知见佛境界。供养诸佛。学菩萨神通观门。答前善财所请。云何于普贤行疾得圆满。修行者应以清净智光明眼。一依此法。从东方观。一切众生心如自心。无体无相无心性。不见一切众生苦乐好恶是非长短等相。但以清净智眼。光明普照。唯见一切众生真体。不随情识肉眼所见。但见一切众生功德果体。如诸佛相。不见人天恶道地狱等相。一切境界如光如影。无实无虚。性自无垢。诸佛众生。及以自身身心体相。本来一味。须起佛色身境界海。皆以智而生。无相法身境界。以智体本无。万相空寂。如弥勒楼阁。从无处来灭。向无处去。全见一切众生境界。是涅槃境界。全见众生境界。是如来境界。不从妄情所知。但随智光所照。令使有无自在。不坏肉眼。见诸众生。不坏法眼。境界无体。不坏智眼。幻生万境。见诸佛身。皆自在故。入智无作大用光明神化法门。皆自幻智所作。无内外有也。从于东方及四维上下无限。总以清净智光明作用。而令自在。皆须先以无作自性定。显发法身无相普光明净智。无贪嗔业。具慈悲心。始可入此智幻法门。有无自在。若不具慈悲业。便作大力鬼神恶夜叉恶罗刹。如普贤行品说。此是见道后观。未入智境者未堪也。若一向观空净业贪。缘空理虚神。妙用不行即滞寂。是二乘行种。若也迷理智妙神。一向有作想观者。即是有为生灭。同西方阿弥陀净土观也。此一乘智境观门。使清净无作智光神妙。从根本无相法身清净大智光明。成大用门。学菩萨神通。入普贤道。一向作想者亦不至。一向真心多者亦不成。回真入用者始可作也。如经中德云比丘。赞善财所求。汝求菩萨神通。乃至求菩萨生死涅槃门。求菩萨观察有为无为。心无所著。是故开此入佛境界门。和会生死涅槃有为无为。而无所著法门。以清净大智光明入。菩萨大用神通妙用恒寂故。于别山顶上徐步经行。表动寂得所。以是义故。身不处座而坐也。修行入见道已。以正智光明作如是观。一如经作体用之门。使无偏学以滞其功。以此生作一观门。成当生便入报业神功。大用自在也。此是一刹那际。来生以圆智照之可见。如西方净土观。一向有为作想。以心想成。犹尚得变易生死报业神通。如十善业尚生天上。得报业神通。如龙大力鬼。尚以无明恶业。犹有神通。何况道眼开敷。慈善根力。使智神用一生作意。而于来世不获大用神通者也。以明初发心便成正觉者。即法身无相根本普光明智。体无作理。以为正觉之体。以此成就神通。是菩萨行。正觉智体。今此现生一生发心相应时。得以正智于分段身。作观行心成。兼修善兼修众艺。观行心成。来生入变易身。以今生分段之身。是过去作业。今身以智修观行业。来生得神用变化生也。一一自行功成始得者是。自行功力得者是真也。如佛菩萨力暂时加持力得者是不真也。去却神力还自依旧。如以神鬼加持力即是魔业。转变人心不得自在。便即令心狂乱不可取也。一一以自见道力明智心境无物。净贪嗔痴业。且以性自清净平等。同体大慈悲业。无见而见。无知而知。所作皆真。以智为用。用其智印印一切众生三世业果。总为佛境界也。方得自心无垢也。从我唯得此忆念一切诸佛智慧光明普见法门已下。是推德升进。此已上一段。初入佛知见。智总该三世诸佛境界总为一时。一真法界无古今性。不见新成佛。不见旧成佛。以法无古今新旧成坏等性故。以普眼见之。
　　第二治地住。以戒波罗蜜为主。余九为伴。南方义如前释。南方有国名曰海门国者。以戒波罗蜜为海门体。以大海不宿死尸。以表法身智光为戒体。自性无垢。不宿烦恼恶业识种诸见贪嗔死尸。以法身根本普光明智以为戒体。性自无垢故。此智现前十二有支生死海。便为一切诸佛诸功德大福德海辩才海。故曰海门。如经自有文。比丘海云者。以表十二有支。是一切众生烦恼业之大海。今以戒定慧净。为普光明智诸佛大海诸功德海大智慧海。能显示此法。覆荫润益一切众生。令开觉悟。十二有支。便成海云。故善财至海云比丘所。顶礼其足。以明升进至位也。合掌者以明契会此位之法也。善财言。我以先发阿耨多罗三藐三菩提心。欲入一切无上智海。此明善财请法。广如经说。海云比丘叹善财。能发菩提心。要得普门善根光明。具真实道三昧智光。生种种大福。长白净法。无有懈息。事善知识。不生疲厌。不顾身命。无所藏积。广如经说。海云比丘言。我住海门国十有二年。常以大海为其境界。所谓思惟大海无量众宝奇妙庄严。广如经说。言住海门国十二年者。住十二缘观。观十二缘生死海。便成大智海。乃至无量众宝奇妙庄严。以明迷十二因缘。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老病死苦。咨嗟叹息。涕泪忧愁。苦果相随。无有休息。今三昧观照。方便力便为清净大光明智海。诸功德海。一切众宝微妙庄严海。无量智慧之海。广如经说。迷此十二有支。即有无量苦果。地狱畜生饿鬼贫穷困苦之所庄严。若以定慧观察。方便力便为一切诸佛海。诸功德智慧之海。如十二有支但迷三法。第一不悟心境体空。直执心境实有。名曰无明。第二迷名色为境。第三自六根为主。以意根不了。以迷名色。根境相对。行触受爱取有以生识业。以斯三缘十二缘起相续。三界苦果无有停息。今以方便力治。令成大智业。绝生死苦流。以禅定止自意根。令不于五根之中。不缘境界。意根不生。自余眼耳鼻舌身五根无生。意根既净。心境俱亡。无内无外。无大无少。无有三世古今。分别识种总亡。以意灭十二缘灭。三界一切苦果灭。唯有真智朗然明白。普照十方。智及境界万法无体。以智无体故。本明净故。量同虚空。等法界故。无中边故。神用遍周。无去来故。入一切众境界。如焰如化。如幻如影。如虚空。无取舍故。智自无我。不见他主故。智自无依。不见他依住故。智同法界。所见皆法故。智同净妙光明。现诸物像。普含容故。智为妙神。自无体性。故善能分别十方事故。智净如空。感生福海。皆同光影妙庄严故。智如帝网。于一切境界。及一切众生前。普现其身。随业差别。对现色身。无去来故。智如水清宝。一念现前。无始无明。十二有支浊水。一时清净故。是故无明灭。根境识十二有支生死苦海一时灭。法界自性清净普光明智。及一切功德智慧海一时发开。是以劝观十二有支六根境识。成如来智慧诸功德海。以得前妙峰山一切相尽。诸佛智慧光明高显。出世之道用。观察现行六根名色识种十二有支。令达世间。成一切智种诸功德。海云比丘言。善男子。我作是念时。此大海之下。有大莲华。忽然出现。以无能胜因陀罗尼宝为茎者。以天帝能主为名者。以此为一切宝中之主。尼罗是净妙青色宝也。表是由根本智。报生檀波罗蜜行所起。自余以次九波罗蜜行配之。百万阿修罗王。执持莲华茎者。王表菩萨所行万行。不离根本普光明智而得。处生死不没自在故。像阿修罗处大海而不没。百万龙王。雨以香水者。主差别之智。以为戒体。其智如龙。恒处法空。雨法利生。以为香水。以智体恒空。清净无垢。能净诸业。以为戒体故像之。如龙游空降雨故。自余依波罗蜜行配之。自余诸宝庄严。是十波罗蜜行报生。此莲华有如是庄严。芬敷布护。弥覆大海者。以明万行自体。无染而能周遍。覆荫法界一切众生。以莲华表之。是故经云。此大莲华。如来出世善根所起。十方世界。无不现前。从如幻法生。如梦法生。清净业生。无诤法门之所庄严。入无为印。住无碍门。充满十方一切国土。莲华上有佛。结跏趺坐。其身从此上。至有顶者。根本智为佛体。为智体本无神用妙净。尽诸有海。圆满十方。无见其际。言上至有顶者。尽诸有见色尘之顶。如经云。无见顶相。不可思议。此如来即伸右手。而摩我顶者。右手者作用之法。摩顶者引接会真。道合印可除疑故。为我说普眼经者。以明契会。智眼普周量齐法界。普观根境。随根教生。根境无穷。教亦无尽。若无根境。教亦本亡。以明根本智。对物设教。等一切众生。根量遍故。名普眼经。经云。假使有人。以大海水为墨。须弥聚为笔。书写此普眼法门。一品中一门。一门中一法。一法中一义。一义中一句。不得少分。何况能尽者。以教不自生。因根境而起。以众生无限。烦恼系著又多。是根境无边。教门无尽。以根本智为普眼差别智为经。我于彼佛所。一千二百岁。受持如是普眼法门。于日日中。闻持陀罗尼。光明领受无数品者。以表十二缘生之法。有百烦恼。从十无明上。互体有百。以遍在十二缘中。十二缘中。缘缘有十。千二百大烦恼根本。与十方一切众生。而作无量迷缘。流转生死大海。今以禅定观察。方便力便为一切清净普光明智海。及差别智海故。名一千二百岁受持如是普眼经。以明差别智。于根本智。起无量利益众生法门。名为我于彼佛所。受持读诵。此明以妙峰山相尽。出缠之智。作十二缘生观。治六根名色。及识生死苦海。以成清净智光普眼法门。令于生死海。成智悲之海。从我唯知此普眼法门已下。是推德升进。如是八万四千诸尘劳。皆不离五蕴六根。色受想行识起。但名色六根。以意根于五根中。取名色之境。为不了故。有十二缘生。及十大烦恼。成八万四千。如华严经云。于五蕴之上。一蕴之中。有百烦恼。五蕴之上。有五百烦恼。内有五百。外有五百。如是等乃至八万四千。以明五蕴上。内外有一千烦恼。于十使上。一使之上有一千。十使上有一万。还于十使分内外。各有一万。以为二万。以贪嗔痴增上有六万三千。通收贪行多者二万一千。嗔行多者二万一千。痴行多者二万一千。三个等二万一千。为八万四千。四千是五蕴上内外本数。八万是十使上缘境起贪嗔痴数。皆以六根名色识三事。成无尽烦恼。等十方界大迷。此三事中。以意根为主。今但以定净意想本无。五根本来无主。一切内外山河大地。及水火风等境界。皆意根取相起识。执成名为七识。但以执处成名。亦无别体。随成业处。生三界有漏界。名为第八种子。亦无别体。但是一个意识所成。今修行者但止意根。不动如山。心境自然相尽。意亡境谢。识灭智成。无始迷尘。只缘意惑。意亡智现。十方朗然。心境空虚。名为智地。以智日普观万境。无体相。迷空幻生。无本无末。无生死之体。三界六道人天地狱一切世界。皆是意想妄尘所生。意灭故妄境界随灭。如薪尽火灭。意尽业空。四大同谢。山河大地。与意俱丧。此非放荡情亡。思念都尽。以正定相应方知也。不在情识斟酌。论主颂曰。山河大地及火风。三界境界由意生。意识灭尽。如虚空一切境界同时灭。意尘识灭妄境无。唯真智境妙庄严。智境庄严如光影。皆相照彻非有无。智境无身。亦无见。以智净故。业如是。以其大智照世间。不见世间。唯智境。能以肉眼见世间。于所见中无染著。
　　问曰。根本智既自体无垢。何不自然本是佛。何故能随迷作六道众生。轮回苦海。若修得即是生灭无。常属人天因果。若不修得。何不自然是佛。而作众生。有苦有乐。六道生死差别。
　　答曰。为其真智。自无有性。无有本体。凝然常住。言我是佛。是自性清净故。以无自性故。无自然我是佛。我清净。若有自然我是佛。我清净。我是智慧。我成正觉者。即有处所可得之法。即是常见。即是破坏。谛观十方。无有此物。有凝然者。若有此物。不应有十方三界。有苦有乐。长寿短寿。万物不同。众生差别。若无自体凝然常住者。要须待缘方始显得。不是修生作得。为智无自性故。不属凝然常住。亦不属修生作得。此二者皆属断常诸见。以无自性故。迷心境。缘执著。成业因。执轻重。违顺情多。嗔爱贪痴。有种种六道生死苦乐不同。由执业嗔喜爱著诸烦恼故。有种种业生。从此轻烦恼中。有人天乐果者。知生死苦故。方能有自觉圣智。有因师发心。皆以知生死长远。方始发志。求于真道。皆无自然天生是佛。是真正为真智。无自性故。设从天人龙神中。有能觉知生死长远轮转过失。或以依先达圣智为师。以成觉悟。以净心境。方能显发本心无性。方知心所缘境。总皆无性。自性无生。心境无生。名为智境。以智现故。方照意所迷境。一切总无。方名为智境。夫三界因果皆由业。作得智由无作定显。方能了智自无性。不作无明。不作成佛。为智自无性故。觉知一切总皆无性故。不作无明。为智自无性。不作凝然本有佛故。是故有教说云。诸法不自生。待缘故。不从他生。诸缘自无性故。不共生。智及修行体空无自性。无合散性故。不无因生。要待觉悟修行方显。不自然成故。无成而成。无坏而坏。以无依之智无自成。亦无自坏。以智不属成坏故。不属断常故。以智觉知。无自性故。不属生死。以智觉知。自无依处故。不属生死。以智觉知。自无依处故。不属处所可得故。神用十方随根对现。不速而遍。在神无神。而能大用。在智无智。而能大明。总虚无体也。以虚无故。水火不能灾。利刃不能伤。生死不能变。言空而有大空神用。言有而无形相可得。广而不张。小而不缩。为利益未明。而幻生名也。在名无名故。所知者如响。见诸如来体如光影。教化众生如焰。兴大愿如风。行慈悲如云降雨。以虚空智含容万法。与其同体。而无厌舍一切众生。对现色身。一念遍周。而无作者。

　　略释新华严经修行次第决疑论卷二之上


　　略释新华严经修行次第决疑论卷二之下

　　　　大唐北京李通玄撰
　　第三修行住。忍波罗蜜为主。余九为伴。南义如前云。从此南行六十由旬者。以明从十二缘观竟。重观眼耳鼻舌身意六根之上现行分别。一一根中所有现行分别。皆悉解脱。以前十二缘生观。观六根名色识三种成智。今此位中。以智随六根现行分别。无不解脱故。云从此南行六十由旬。楞伽道者。此楞伽山居大海中。四周大海。其山高峻。傍无门户。难往难登。于此大海岸上有道。以明于十二有支。五蕴六根中。至大道超度生死。明其六根以成智境。根境无染。超生死海。以表其山难往难登。今已登得故。云楞伽道也。以比丘空中经行。如楞伽山。从空而入者即得。以明于十二有支六根名色识种。智三法起。无明生死大海。我慢嗔痴高山。甚难超越。今以禅定观照。方便力了根境识悉皆空虚。无明灭。生死海竭。我慢高山皆摧裂。智净六尘如满月。故云。楞伽道边有聚落。名为海岸。今既六根皆为智海。五蕴十二缘六根境界。总为法界大海普光明智聚落也。善财至楞伽道海岸聚落。观察十方。求觅善住比丘者。重观自六根上习气使。令同空理。合及十方众生六根中境界。总同观一性虚空。令其见闻觉触使空。智慧门所行。法界聚落。见闻触受一切声香。皆为法界也。比丘名善住者。以明善住法空。常行利物。不离法空故。于空中往来经行。故名善住。以明常于生死海。行一切行。生死海。及行利众生。总不离虚空。无所染故。已下天王龙王十王恭敬者。有二义。一明有道感招。二表行十波罗蜜行。自在如王。广在经文。已上三善知识。第一妙峰山顶德云比丘。以明初入相尽。智慧光明高胜。出世间。以比丘表之。第二海门国海云比丘。以明自得离一切相。诸佛境界智慧光明。须观生死海一切自他十二缘六根名色识现行作用上。以成根本智大光明海。得普眼经法门。第三至楞伽道边海岸聚落善住比丘。得速疾供养诸佛。成就众生菩萨无碍解脱门。以明重观六根上习气。得超渡生死海之岸。得法空智慧。成利益世间生死。自在之岸。此已上三善知识。且明净得五蕴中十二有支六根上烦恼。成智慧出世解脱之业。唯度众生之行。仍是出世功成修道行门。事合如是。以是义故。以比丘表之。以明比丘是出俗行。是故善财至此位问。云何修行佛法。云何积集佛法。乃至云何不舍见佛。于其常精勤修习菩萨道。广如经说。以明此位双问。佛法菩萨法会融。以明出世智以成。菩萨俗习未了已下。意明不离世间根本清净智。而学菩萨世间之智。即示已下善知识。俗士弥伽以居市肆。说轮字庄严门。以次俗士解脱长者等。以明世间闹处是解脱。不假要居山居空。迁彼前心。令成后位。为升进已下。弥伽解脱长者海幢比丘。成世间不离出世间法。俗士兼比丘表之。
　　第四生贵住。以精进波罗蜜为主。余九为伴。南方义如前。有国名达里鼻茶。其国在南印度之境。名义未翻。城名自在者。为此善知识。以达出世之智。又通明俗谛。真俗二谛自在故。城名自在。其中有人。名曰弥伽。身是俗人。又居市肆。一如俗相。故名为人。为居市肆。不可称名长者居士之号。故名曰人。弥伽者此云降伏诸邪论。故弥伽问善财云。汝已发菩提心耶。善财言唯弥伽下座。顶礼善财。五体投地散华。及宝无量种香供养善财。然后为说轮字庄严门者。为明菩萨敬菩提心。善财以得佛根本智慧光明。弥伽是根本智中行。以明敬本智故。以世间敬出世间智故。为明菩萨处世间。行菩萨道。于生死海不出不没。不沉沦者。获无量功德海者。只由根本智致使如是。以是义故。得此智者。须当敬之。为明根本普光明大智。是万德之宗。出生死之本。行大慈悲者之源。普贤行之宫室堂殿楼阁。生一切众生之本母。养一切众生之衣服饮食。资生之大海。人天善根总由此根本智生故。是以闻发心者。敬之即佛。故弥伽闻善财已发菩提心。是故五体投地散华。众香及众宝衣服供养善财。珍重施礼。然后说法。此乃不轻未学。敬学如佛。为善财放口中之光。以明教也。为说轮字品者。轮者圆满之义。以俗间名字说法。圆满清净。能坏生死诸不善业。句义名诠次第圆满有见。及闻受持之者。得清净智业。破生死业。破不善之海。成大善海。破愚痴海。成大智海。破贫穷苦恼海。成大福德海。一一句义。主伴相成。无失道意。一一句义说。如因陀罗网互相参彻。一一字内。随器随根。转无量法轮。无异世间诸名字法。便成出生死法。能变世间法。以为佛法。能变世间愚痴。以为智慧。能变世间言音。以为诸佛言音。广说无量利益。略而举之。思之可见。从我唯知此菩萨妙音陀罗尼光明法门已下。是推德升进。
　　第五具足方便住。禅波罗蜜为主。余九为伴。南义如前。自此南行有一聚落。名曰住林者。此位不言国城。但从此南行。以明弥伽在市肆上闹处是静。以明一切众生生死大海尘劳为市肆。以明不离世间生死闹处。为住禅林也。聚落者众人所居。众多为聚落。此明生死众生众多处。智者处之为禅林。前位弥伽。此位解脱长者。同处生死世俗烦闹之处。以为寂静故。从南行。不言方。不言国。不言城。但云南行。南者正也。行者升进也。为正法为升进故。云从此南行。以一切世间生死尘境。总为法聚落。总为禅林故云住林。以此第五禅体。一切众生境界。以为自性禅故。是故以俗士解脱长者表之。回前三比丘出世心。令入众生生死聚落。以为禅林聚落。善财于解脱长者所请法。解脱长者。以自善根力。佛威神力。文殊师利忆念力故。以法身智体清净。皆自有之。是自善根力。以根本智。本自十方大用恒寂静故。是佛威神力。初所显自清净智。由无相法身空慧。而能发起自清净智。是文殊师利忆念力。还以此本清净智。以为禅门。性自无垢。含容总为一身。一切佛刹互相容入。如光影像。且举各随方面。各十佛刹微尘诸佛国。清净庄严身。如净琉璃含诸影像。色相无碍。于身中显现。无量诸佛。出兴于世入涅槃。一切诸佛众生无尽三世业果一切显现。以明自性无垢。禅性自遍周故。无虚空不遍。无境界不容。无作净智本自如是。圆三世因果法自如是。无延促性。不是作得。是一切世间法自性禅。一切境界。本来自定自静故。以俗士解脱长者表之。不令于世间外别有欣求。修行者应如是信解。如是修行。世间万境现前。皆是住林。皆是禅林。只为世间强取他境。而执是非。自分他土。其心以生诸业。当生苦果。知复如何也。自我唯知此如来无碍庄严解脱门已下。是推德升进。此已上两位。明俗体本真。世间闹处是静。一切万境。及一切众生心量。性自禅门。
　　第六正心住。般若波罗蜜为主。余九为伴。从此南行。至阎浮提畔者。以明至此位修行。至出世间及世间二法极。表之畔。从妙峰山已下三比丘。表出世间智慧解脱。从弥伽长者至此海幢比丘。表世间中出世间智慧解脱。二俗士一比丘表之。有一国土。名摩利伽罗未翻。彼有比丘。名曰海幢者。以此第六般若道成。身心意想寂灭不生。离出入息。身体支分十三处。出化身不同。十方利物。智慧如海。身心寂然。都无思觉。名之为幢。善财见海幢比丘在。经行道侧。结跏趺坐。离出入息。经行道是用。结加趺坐。离出入息是寂。以明寂用无碍。足下出无数百千亿长者居士婆罗门众。十方化利者。以明长者居士婆罗门众之行。居卑谦下。离慢不自高故。足下出居士婆罗门众也。两膝出无数百千亿刹帝利婆罗门众者。是王种也。以明膝是卷舒自在之义。以明王者世间自在故。像菩萨于生死自在故。腰间出等众生数仙人众者。以明腰是行五欲之所在。仙人是净离五欲故。以明菩萨处于欲境。恒不染著。不著不离恒清净故。仙人表之。两胁出不思议龙众。不思议龙女众。十方利润众生者。以明两胁是挟持覆荫义。以明大智大悲心。以龙及龙女表之。龙表智。龙女表慈悲。像菩萨恒游法空。智慈恒遍。众生摄持覆荫雨法。故胸前卍字中。出无数百千亿阿修罗身者。胸前卍是万字。以明菩萨于生死中。行万行而不没。以阿修罗王表之。以阿修罗王在大海中。足至海底。水至半身。背上出二乘众无数百千亿声闻独觉者。以二乘背生死。背智悲故。以是背上出。从其两肩出无数百千亿夜叉罗刹王者。以明两肩是力用大自在处故。以出夜叉罗刹王。皆能飞空。力用自在。是防护义。以明菩萨示行威势。多力守护僧伽蓝及以善人。从其腹出无数百千亿紧那罗王及女者。以明腹是包含义。以明紧那罗王是歌乐之神。女表慈悲。像菩萨大智大悲。包含万德。常于十方人天六道。以众法乐乐众生。令离众苦忧恼。以紧那罗王及女表之。王者自在义。腹中出无数乾闼婆及女。此是乐神。如此技儿在十宝山中住。诸天须音乐时。往彼天中设乐。亦表菩萨智悲。包含众德。法乐以娱乐众生。令得欢喜。离诸苦恼也。从其面门出无数百千亿转轮王者。口者是说正教之门户。像菩萨恒以四无碍辩。以为四兵。以七菩提分法以为七宝。不作无义绮语言词。以表口出转轮王。一切言音皆成教法。两目出无数百千日轮。普照一切诸大地狱及诸恶趣。目者眼也。以明眼中瞳人是也。以像菩萨常以智眼大慈悲眼。观一切众生。随根设教。令离诸恶。白毫相中出无数百千亿帝释身者。帝释此云能主。能与诸天作主故。以明眉间毫相。是诸佛放中道智慈圆满果光处。以取帝释为能主。表菩萨以中道智悲圆满行。主导一切十方众生故。头上出无量佛刹微尘数菩萨众。头者相尽。智悲行圆乃无极故。举无量佛刹微尘为量。顶上出无数百千亿诸佛者。顶上尊高最胜。故出佛众。像根本智也。已下十二处化用。总是顶上起。通顶上有十三处。此位已明正心住。离出入息。寂用无碍。至十地中第六地。还同此位。得寂灭神通。但以智悲深广不同。十地夜天表之。此位比丘表之。思之可见。善财住立。思惟观察。经一日一夜者。以檀波罗蜜舍心圆满也。七日七夜七支戒圆也。半月者忍圆满也。以忍自利不益于他。以为半月。一月者精进波罗蜜。自利利他以为一月。六月者以度行成。六日者六个智慧满。海幢比丘云。此三昧名普眼舍得者。以慧眼如空。十方普照。空慧无体。物亦本无。根境恒空。照无不彻。于境不染。名普眼舍得。既无取舍。正见现前。故以佛知见故。又名般若波罗蜜境界清净光。又名普庄严清净门。以明用空智慧。于身支分十三处。幻生诸身。起化如云。充满十方一切诸佛境界众生界。成就教化庄严一切众生事业。然其身心都无思觉。此是出情量之无作妙神。性同虚空。大用自在。从我唯知此一般若波罗蜜三昧光明已上。是推德升进。此上六波罗蜜。以满出世间心。及于世间中心已竟。后休舍优婆夷。以明成就大慈大悲。以方便波罗蜜。入于生死。同于众生八万四千那由他烦恼行。同事摄生。后位是也。如后具文。若不如是。出世解脱偏多。大悲不满。从妙峰山上初发心住。海门国治地住。海岸上修行住。从弥伽长者达里鼻荼国生贵住。至住林聚落具足方便住。第六正心住。一终解脱。从第七不退住。成后三位。至灌顶住。若不如是位位相成。修行者得一法。自谓言足。不知进路。未得谓得。未满谓满。以是义故。安立五位同异法门。解行理智。大悲诸艺。神力通用。令知不错使无稽滞。初发心时便成正觉。以此正觉用治习气。德能妙用。及诸众艺。普贤道顿成。于无始无终。无三世古今之智中。便具成众德。令使正觉圆明。具普贤行海使满。不可将一无作之理。万事不明。以为佛者。乃是声闻独觉之道。非为佛也。
　　第七不退住。方便波罗蜜为主。余九为伴。从此南行。以明从海幢比丘。于世间中。出世间智慧光明行。入生死。与一切众生八万四千那由他烦恼境界。而同其行。方便以四摄法事。随时引之。令解脱故。南义如前。有一住处。名曰海潮。以明第七方便行。以正智慧日。入生死海。普照一切众生八万四千那由他烦恼波浪。随其大小。而皆引接故。住处名海潮。以明菩萨知根知时。以度众生。而不失时故。有园林。名普庄严者。以明方便之行。处生死海。游止其中。与众生乐。以为己乐。故号为园。以八万四千那由他无边众行。遍一切众生心。皆令一切众生欢喜发菩提心。及得人天之乐。名普庄严。园中有优婆夷。名为休舍。此云满愿。为能满足一切众生所行善愿。成其善法。为于生死中。化恒尔不休。亦号意乐。以满一切众生意乐。令回向一切善法故。优婆夷所止之处。垣墙众宝树林。客殿楼。皆言百万。广如经说。不可具言。皆为优婆夷大悲深广。依报庄严果不虚来。皆因行所起。观果知因。因果相似。即知所行。身为正报。其身金色光明绀发垂鬓。戴海藏真珠网冠。挂出诸天真金宝钏。师子口摩尼宝以为耳珰。如意摩尼宝王以为璎珞。一切宝网垂覆其身。坐真金座。此明缘身果报也。有八万四千那由他同行眷属。常居此园。以明大慈大悲行。一一行中。有八万四千那由他行门。摄众生遍故。所有依报正报。皆以慈悲心行业之所生故。善财问优婆夷发心久近。略言十佛刹微尘。具在经文。都言三十六恒河沙佛所净修梵行。于此已往佛智所知。以明从前海幢比丘。三空智慧。六波罗蜜。以为六数。以三空智慧。以能照破六根六尘上烦恼。成就一切诸佛智慧光明。如是三空六度七觉支分等三十七道品。四摄四无量心。至十地满。佛果已来。成普贤行。任运功成方休以无功智悲。用而不止。六波罗蜜行。修出世心。多至三空智慧。一终出世之道。已前虽有慈悲。教化众生。以空慧未明。照一切未毕。常欣出世之道。至前第六海幢比丘正心住。照用功毕。离出入息。神慧起化自在。如前已明。三空妙慧入于生死。成大慈悲行。同一切众生八万四千不可说诸尘劳门。与之同行。成灌顶住。已来三位。使令智慈圆满。后自有次第。若不如是。至第六正心住。得世间中出世智慧功成。若也无后第七位。即入生死。大慈大悲之行绝也。即后三位中。大用不成。是故至此第七不退住。满愿优婆夷云。发心已来。经三十六恒河沙佛所。净修梵行。先举燃灯佛等十个古佛名目。自余但举三十六恒河沙佛数。以表三空智慧解脱。三世古今诸佛总同。故先举也。以不离此三空智慧。六波罗蜜所得法门。入生死海。成后三位。使智慧圆满。成普贤行门。前位以此比丘表之。此位以优婆夷表之。以取世间一分慈悲之义。正以明修行者男女。皆尔须具慈悲柔和善忍。不舍众生故。夫圣教微密。言说难及。举比丘居士长者儿女表之像也。观像取意。得意像亡。三空者空无相无作。从此三空。却兴大愿。入十方三界六道。誓度一切众生令尽。众生不尽普贤行不休。十地中亦同此。以第七地中愿行。成后八九十地。及普贤行。如来大用神功。成法界之事业。十力四无畏等。若无第七地起大愿。入生死。但至第六地。行波罗蜜。得寂灭神通出世。自谓满足。不知所行。即后七八九地等妙。及佛果后普贤恒行绝矣。此十位中法则与彼相似。智慧慈悲增广。习业生熟不同。以此十住中。以比丘居士长者优婆夷仙人婆罗门王女。为像十地。以九个夜天神。一个如来妻瞿波女。破生死长夜。神用表之。功行胜劣。可知意况也。善财问圣者。久如得阿耨多罗三藐三菩提。优婆夷答言。不为教化一众生。乃至云。教化一切众生尽。我愿乃尽。供养诸佛尽。庄严一切道场尽。我愿乃尽。意明。佛果菩提无始终。普贤行无始终。自我唯知此离忧安隐幢解脱门已下。是推德升进。以明此位入生死海。成大慈悲。不厌喧闹。心无烦恼故。设有无量众生。一时恼之亦恒欢喜故。名离忧安隐幢解脱。
　　第八童真住。以愿波罗蜜为主。余九为伴。于此南方海潮处有国土。名那罗素者。此云不懒堕。以表此位菩萨。得一分无功智增。忆念本愿兴悲行。行无有懈怠。倍胜于前故。云不懒堕。同前位名海潮者。前是长养大慈悲。此位智增明。以明智悲一体。以第七住此位。从悲起智。第十灌顶住。从智行悲。师子幢王女。名曰慈行是也。有仙人名曰毗目瞿沙。此云出声可畏。以第八童真住。一分正智增明。所出言音众邪惊畏。此位何故以仙人表之。为有二义。一以智净如仙无五欲也。二明得智增明。能随邪见。同行接生故。引求仙者。令入正智。仙人摩善财顶者。以明许可印信至此智位不疑。执善财手明引接。即时善财自见其身。往十方十佛刹微尘数世界中。到十佛刹微尘数诸佛所。见彼佛刹及其众会。广如经说。以明入于智位增明。与佛同见能说。佛国土身境自在。以智如虚空。见佛及境界。如虚空无不遍故。于一念中。以三昧力。印无量劫。一时并见。仙人放善财手。还复如故。此是童真住。初至智位一分增明。以假圣所接引加持。方得见诸佛国境界。若至佛功终。十方常在现前。无劳所加力。从我唯知此菩萨无胜幢解脱已下。是推德升进。
　　第九法王子住。以力波罗蜜为主。余九为伴。于此南方者。从前升进入后位故。南义如前。有一聚落名伊沙那者。此云长直。以此法王子法师位。成其智长直。以说教利生。长于前位。依根不曲。故云长直。总明心境无不是法界。名为聚落。有婆罗门。名为胜热。以得智同邪。五热炙身。不能所害。名为胜热。世间之火由烦恼生。智慧清凉胜于烦恼。以胜烦恼故。火亦不能烧。此智入神用。非心迹所为。登刀山入火聚。四面积薪如山。火焰连天。刀山高峻。投身入火中。以明修行至此位。烦恼业亡。智堪如是。破诸邪见。令归正见。劝善财令登刀山。善财致疑。诸天劝慰。使无疑心。以明金刚焰三昧光明。烧烦恼薪。截邪见网。令归正法。内是金刚三昧入者。烦恼都亡。如清凉池意表法中。以无相智慧为刀山。无性妙光能破惑。是金刚焰定。若存金刚赫奕之状。不可能破计著执尘。论主颂云。根本智火遍虚空。生妙智慧金刚刃。能破众生坚执业。还成本智妙光明。以明根本智作无明时。从十住初心。以明无相慧显得。今至此十住第九法王之位。以从根本智起用。妙慧利益众生。以是为金刚三昧之火。起无量智慧刀山。照割一切众生长夜烦恼。及方便引接妄行苦行。五热炙身之流。
　　第十灌顶住。以智波罗蜜为主。余九为伴。南方有城。名师子奋迅者。以明灌顶住中智波罗蜜增明。此位以智行悲。处生死海中。了心境本智体无生灭。不畏生死。名师子幢王。以一智中。一时普与十方。一切众生前对现色身。如响普应。一时普遍。犹如师子奋迅。一时全身普振。有童女名曰慈行。是师子幢王女。师子幢王是智。童女慈行是慈悲之行。以明此位从智行慈悲。与世同行。以无染习。即以童女表之。如第七休舍优婆夷。从慈悲成智。即犹存染习故。即以优婆夷表之。皆像知法。得法像亡。思之可见。五百童女以为侍从者。如五蕴中烦恼。经云。一蕴之上有五百烦恼。五蕴之上有二千五百烦恼。以此智慈之行。总收五位上五百波罗蜜行。遍十方一切众生五百烦恼。共同其行。乃至八万四千五百为主。住毗卢遮那藏殿。以明大慈悲居根本智光明藏。以为殿体。龙胜栴檀蹙金线网天衣座上。而说妙法者。以师子幢王根本智。而起妙慧。以龙降大法雨。润益众生。栴檀者香名。为此香能息毒蛇热恼。正热时毒热恼盛。以身缠树。热恼清凉。以明此善友降法雨时。无明毒蛇皆得清凉。金线网衣座者。线者贯穿义。网者教网也。衣者覆盖义。以善能贯穿教网。覆护众生。报居此座。善财诣王宫门。求彼女者。智王悲宫。是所求之处。观其报果。一一境界之内。皆有一切如来。从初发心时。乃至成道转法轮。示现入涅槃。如帝网之光影参彻。以此波罗蜜印。印三世古今之业。境界都尽如是。童女告善财言。善男子。此是波罗蜜普庄严门。我于三十六恒河沙佛所。求得此法门者。三空智慧六度。以为佛数。一佛所演。余不重说。以明从根本智。起三空智慧。总是佛智慧。亦是一个三空。空无相无作智慧。六度行门。转一切众生六根内外尘。总为清净。普能庄严法界众生。总为佛智慧。如下文所说。无量般若波罗蜜。总以根本智。起三空智慧为体。能清净一切众生差别业门。而令成就如来智慧。皆以三空智为体。广如经说。从我唯知此般若波罗蜜普庄严门已下。推德升进。意明。第七住入生死海。同一切众生八万四千及不可说量。同虚空诸烦恼门。皆与同行。至此第十住位中修行行满。一终智慧行圆。还从根本智。起八万四千不可说智慧。总根本智生。以三空为体。能破一切众生六根中一切诸烦恼。故若无众生诸烦恼众多。三空智慧亦无有也。众生烦恼广多。般若波罗蜜广多。如来化身亦广多。以将十住中所修福德智慧。神化之事用。成十行中一切利益众生行门。及自治自随行习气不自在障。令使自在故。
　　已上十善知识以后。凡夫修行出世间及世间。出世间空智慧解脱出世慈悲心多。于众生艺治化饶益利门未学。立位明法。五位前后殊分。若行之者。不出一时一法。一位遍收前后时法故。以智境之中无古今也。

　　略释新华严经修行次第决疑论卷二之下



　　略释新华严经修行次第决疑论卷三之上

　　　　大唐北京李通玄撰

　　十行位

　　第一欢喜行。南方有国土。名为三目。彼有比丘。名曰善见。南义如前。国土名三目者。以明法眼智眼慧眼。以此善知识。于此行中。常以此三眼。善利众生。故名三目。目者眼也。以法眼明净。常见法身。智眼知根。善知根器。慧眼简择。明见正邪。以此三眼处行无惑。若无此三眼。自亦恒迷。事无不染。何堪利物令离盖缠。以善知识道德行门。而标其国。名为三目。比丘名善见者。以此三眼知根。应根与益。不浪施教。名为善见。何故此十行之初。以比丘为首。以明处行。先以三眼明彻。于世间中心境无垢。名曰比丘。以比丘无染。是解脱义。此十行初以比丘。是处行不染义。十住初妙峰山顶德云比丘。是从定起观。以明相尽出俗之义。十回向初。鬻香长者号青莲华。以明回出缠心多者。令入生死。成大慈悲行。处世知真。而不染污。故号青莲华。以俗表之。如净名之流是也。十地初以婆珊婆演底主夜神。此云主当春生。以明十地大悲行常处生死长夜。主当一切众生。令善芽增长。亦是主当春生苗稼神。善财至三眼国。于城邑聚落村邻市肆川源山谷一切诸处。周遍求觅者。城者可知。邻者尚书大传曰。五家为邻。三邻为朋。三朋为里。五里为邑。此是虞夏之制也。自余可知。善财如是求觅。以明观察诸法。静乱无体。一切处无著。比丘在林中经行往返者。以明万行如林覆荫。庄严万有也。地有林庄严真境。人有行庄严自身。及益他人也。往返经行者。明体不住生死。不住解脱涅槃。故其比丘壮年者。以明在世毁赞无倾。利生无尽。为壮年美貌端正可喜。其发绀青右旋不乱。顶有肉髻。皮肤金色。颈文三道。额广平正。眼目修广。如青莲华。如是等三十二相具足。以明法眼智眼慧眼内严。外彰善行。慈悲和悦知根接。生以得报相严身具。有三十二相正果报也。正经行时。不迟不速。审谛经行。无量天龙八部释梵护世等。十众前后围绕者。以行感招受化之众也。主方神随方回转者。震巽离坤兑干坎艮上下二方为十方。皆有神随逐回转而行。又表法中震为木。以木中都含十方之法。以十下八为木字。震为音声。为震动。为青龙。为吉庆。为春生。为发明。为众善之首。以此法事先东方为首。南方离。为虚无。为正为日。为目为心。为文章。为盛明。若达心虚无。即有智慧文章明也。故问一知十者。是智盛明义。以此十朋之龟者。问一知十。表智慧明也。北方者为坎为水。为玄武为始明。此方以明暗创分。以为北字。故十一月一阳生。以明暗始分之始。暗去明来。明暗相背也。又表正在玄武。迷愚奸邪之际。善恶不和。不相信顺。亦是明暗不比。皆相违背。故云北字。海幢比丘背上。出二乘以表之。又坎为牢固为水。水善利万物。皆是随方回转之义。善恶之道十方参有。东北方为山。为石为止。为小男为童蒙。年初岁末在其中。丑未相冲。是阴阳之介。金墓在丑。木墓在未。日生于寅。月生于申。以艮为山故。表山高难升。以人巴为艮字。若表圣道难登。心净不动如山。方正道现也。即以艮止其心。正道现为艮义。皆随方回转义。东南方为巽。为风为长女。为言说为风教。故巽主辛丑辛未。以丑为小男。未为众人为信顺。以明巽为言说风教。以化众人。童蒙小男已至道者。德合天地。然不须教也。是故口出风。而施言教。以定正邪。是非尽言说俱巳。故两巳共成巽字。约略如是。十方之法难量。一方之法具有十方。互体参差卒申难尽。但随世法及出世法。随事回转。是故经言。主方神随方。回转者法也。以明法无定体。随事变通。以明处此位中。随其世间事宜。教行自在。随方回转。引导其前者。以明善施教行。引导一切众生。以教行为先也。足行神持宝莲华。以承其足。神表智。于万行中处世无染也。以明行体性无垢故阎浮幢林神。雨众杂华云。此林近阿耨达池。以表万行如林。覆荫含生。不行一行。处行无量。度脱众生。华者行也。无尽光神。舒光破暗者。恒以智慧破一切迷暗故。不动藏地神。现诸宝藏。令一切众生修其善业。发开智慧宝藏故。普光明虚空神。庄严虚空者。以普光明智度众生。普令众生行于空行。破诸迷暗。获无量福德。以自庄严成就。德海神雨摩尼宝者。以大慈悲行净众生垢故。无垢藏须弥山神。顶礼恭敬。曲躬合掌。以明自智高胜。恒行谦敬。无我慢之心。无碍力风神。雨妙香华。此是巽神。以明智慧善说风教。闻者欢悦。是香华义。巽为风教义。春和主夜神。庄严其身投地者。众善行为庄严。一切者。行不离根本智地常觉悟。主昼神执普照诸方摩尼幢。住在虚空。放大光明者。以明无相法身为虚空。根本智光为摩尼宝幢体。以智自性无垢净光为照耀体。以明万行及以心境。恒以根本普光明智普照十方。无一法可得。而以万行度诸众生。不离此智。常不迷心境。即能于世间而无染著。处于世间教化众生。常行此十行法。而无过失。此十个神以表神智处世之行十波罗蜜。令修行者仿之。我闻圣者已下请法。比丘答之。我年既少。出家日近者。以明初从十住。创入十行之首也。我此生之中。于三十八恒河沙佛所。净修梵行者。以明不离法眼智眼慧眼三法为三十。此三法上。皆能破除心境识上十无明。以此三法所观。一切心境识。皆不离法眼智眼慧眼。所知见故。即八正道行。恒相应故。故言三十八恒河沙佛所净修梵行。以恒河沙邪见一切烦恼。以三眼观之。无有一法不解脱者。不离法眼智眼慧眼所知见故。无有一法不清净故。身口意悉清净故。故云三十八恒河沙佛所净修梵行。以三眼净。一切见闻觉知境。总净名为佛之知见也。经云。或有佛所。一日一夜净修梵行。乃至七日七夜。半月一月。一岁乃至不可说劫。净修梵行。乃至入无所证处。净修梵行。亦见彼佛成等正觉。说法各各差别。无有杂乱者。以月无始无终。无有本末。一切心境之上。不见一法是非能所。是修梵行。梵者净也。善了心境无染净是非之性。常作如是观。是于一切佛所净修梵行。以自心境一切净故。即是佛也。修行者终不可于自他之上。存是立非。得为成佛也。设经尘劫勤劳。无免生死。何如心境皆净。以三眼随用。住持世间。修行者应常以三眼观察世间。令心境识以成智业。心境清净慈悲和悦。主导众生。无有劳倦。何事须忧。一切佛法自然明了。我唯知此菩萨无尽灯解脱门已下。明推德于前更令升进。以法眼智眼慧眼常照现前。令不迷心境。即情识种子总亡。唯智慧现前。名为无尽灯法门。又以一灯燃百千灯。冥者皆明。明终不尽。故云无尽灯也。此位以檀波罗蜜为主。余九为伴。
　　第二饶益行。南方有国土。名曰名闻。南义如前。国号名闻者。以明自在童子智德高远。物无不晓。书数算法。技术众艺。世间益生之法。莫不洞达。以是名声远闻。故国名名闻。童子名自在者。以童子得不死之命。一切世法不能沮坏。于生死中。随器现形而自在。故云自在。在河渚者。水中可居处大者名洲。小者曰渚。小渚曰沚。聚砂为戏者。以明算法随聚砂之多少。算知颗粒。此位中童子自在知之法。约有十法。一书二算三印四医五工巧六和合仙药七农八商贾九相十知人根器而教授之。有此十法。而利众生。算法阿庾多。此方一兆。那由他此方一亿。自余算数梵本未翻。从我唯知此一切工巧神通已下。是推德升进。此位以戒波罗蜜为主。余九为伴。十住位以十二缘生观。观生死海。为佛智海为戒体。此十行法为戒体。以成饶益之行。
　　第三无违逆行。以忍波罗蜜为主。余九为伴。南义如前。有一大城。名为海住。前之二位所云国。此位云城者。何以明但以约智德所知为国。今此位以忍防护身口意业。不令高慢。名之为城。城名海住。明下心如海。容纳众流而无所弃。优婆夷名具足者。以能具足施戒忍进慈悲。具此五法名为具足。在此城中所住之宅者。以明忍行内严。不居其外。故在城中。所居之宅。四面无量种种众宝庄严者。以明一心内怀法忍。感招无量功德庄严。优婆夷处于宝座者。以忍为座体。盛年美貌端正可喜。以忍报严也。素服垂发。身无璎珞者。此舍外华严。以明忍状。色相威德光明者。忍行志德感乘故。容貌可喜。其宅广博。一室而开四门者。以忍施仁慈广大。以四摄法四无量心无限也。以一小器置于座前。一切世界无限大众来所食。皆随根得食得道。各各差别。以法忍施戒慈悲谦下。无自大憍慢为小器。即功德广大施无边。若能忍心如虚空。福德庄严无有尽也。故颂云。行忍身心无中边。除见大小如虚空。其心平等无高卑。十尘法施亦无尽。此位明十行忍门。十千童女总明忍辱柔软和悦之行。以女表之。眷属有百万阿僧祇者。以明忍辱慈悲柔和行周。从我唯知此菩萨无尽福德藏解脱门已下。明推德升进。以明忍辱一门即诸行具足。诸功德藏具足也。
　　第四无屈挠行。精进波罗蜜为主。余九为伴。南义如前。有城名大兴者。以明精进波罗蜜。大兴财法二施之行悉周遍。故城名大兴。居士号明智者。以智能随俗。善行二施。饶益一切众生。故名明智。善财于城内市肆衢道七宝台上。处无数宝庄严之座。而坐其上。其座十种庄严。广如经说。皆依十种波罗蜜行报生。故先云七宝台上以为座体者。以明万行以七觉支分为体。七觉者。一择法觉支。二精进觉支。三念觉支。四喜觉支。五猗觉支。六定觉支。七舍觉支。以根本智为长者之身。故为明智。居士者居世间而不染。故名居士。以其明智坐七觉支。成无量妙行门。作自利利他升进之行。明一切万行觉观。治习解迷。精进无倦。成就大慈大悲。皆不离一切法空。自性无垢白净无作智为本体。以染净习气。及乐出世间心之胜劣。令知慈悲增减不圆满障。安立十住十行十回向十地等妙二位升进之行名目。与修行者作样。令学者仿之依教不错。故市四衢道坐七宝台座。以七觉支为座体。以明四摄四无量心。故名四衢道。以七觉支分十波罗蜜及无量行。名众宝庄严。常处生死烦恼为朝市。以明此位精进之行。应如是行财法二施之门。善财请法。居士令观来众色类无量广多。及来众欲乐不同。劝观之已。居士须臾系念。仰视空中。如其所须悉从空而下。一切大众普皆满足者。以表明智自体是空。一切果报。皆从空智而幻生故。以此仰视虚空。表其空智幻生福报诸功德海。从此空智而生。是以观其本源。令知果报功德所生之因。大慈大悲财法大舍。悉从空智而起。一切万行从空智慧而生。及以一切众生及以业果。皆如是也。令修行者善知心境一切功德果报。及一切众生所行因果。皆从空智而有。众生不了妄作无明。而作善恶业。迷其空智。生死流转。了此法者得大明智。而常随俗行于慈悲。诸功德海财法二施。广大无尽随念而至。从此空智而有故。是故须观令学者识本。仿之在行无染。犹如莲华而有可观。处水无染。前十住中。第四精进波罗蜜。即以弥伽长者。于市肆上。为十千人众。说轮字庄严门。令学诸善知世智。了世名言书字句义一切名字互体相生。一一名字有一切名字。互成生起。本性体无。今十行中。第四无屈挠行。行精进波罗蜜。以明智居士在市肆衢道。以明四摄法。行财法二施。摄众生行。从空智生。自余广意经中具明。从我唯知此随意念念生福德藏解脱门已下。明推德升进。
　　第五离痴乱行。禅波罗蜜为主。余九为伴。南义如前。大城名师子宫者。明禅定能发大智慧。于生死中及大众中。说决定破生死法。得无怖畏。故名师子宫。明此智慧。不从外依他而来。以自心寂定所显得。故名师子宫。智慧为师子。善财于市中见宝髻长者。以明此位不住禅。体在生死烦愦之中。引接一切众生。故长者接善财手。将诣所居。示其舍宅。光明真金所成。白银为墙。颇梨为殿。绀琉璃宝以为楼阁。砗磲妙宝而为其柱。百万种宝周遍庄严。赤珠摩尼为师子座。摩尼为怅。真珠为网。弥覆其上。玛瑙宝池香水盈满。无量宝树周遍行列。其宅广博十层八门。善财次第观察。此以禅体大智慧功德八正行报生依果故。观果知因。善财观察报居宅舍因果。即得所修之道。论主颂曰。禅心自净为光明。自性无垢为真金。廓彻如空无涯际。此是智者之宅舍。智眼普观一切法。白净无垢无中边。诸法取舍不可得。此是智者之垣墙。了色尘境本性无。心王善治名为殿。净智明见照世间。于法普照为楼阁。常于一切见闻中。常无取舍。无倾动。一切色声能见闻闻中不闻为宝柱。色境自性本无性。智者以之为座体。能于十方尘劳门坐。为大智无垢染。成大智慧无所畏。此是智者师子座。善设教网。漉众生。心恒清净香水满。楼阁十重宅八门。十度八正是其行。最下重中施饮食。第二戒施为宝衣。第三忍辱宝华璎。第四慈悲精进女。第五禅慧妙庄严。五地通明菩萨住。第六净慧妙空乘。六地菩萨于中住。七层方便处生死。八层无功智自在。九层一生法王居。十层佛果咸充满。如是次第而修学。毕竟无初及中后。以此定慧总持门住智。自在非空有。善财白言。种何善根。获是果报。长者告言。善男子。我念过去过佛刹微尘劫有世界。名圆满庄严。佛号无边光明法界普庄严王如来应正等觉。十号圆满。彼佛入城。我奏音乐。并烧一丸香而供养。以此功德回向三处。谓永离一切贫穷困苦。常见诸佛及善知识。恒闻正法故获此报也。释云。过佛刹微尘数劫者。处迷未悟曰尘劫也。有世界名圆满庄严者。以明根本普光明智自性。有无边功德世界也。佛号无边光明法界普庄严王者。即根本普光明智自性无垢。恒照法界虚空界。一切众生同共有之。但为处迷。随三界六道果报。善恶不同。若也一念与天真自性无修无作禅相应。一切心境色尘性。自无垢便成普光明智。性自无依。不依空有。而能普照十方法界妙用自在。无边功德自然庄严。但为隔迷本体。与无明贪嗔不相离也。一念净心迷解大智现前。但以十住十行十回向十地等觉位五十个法门调和智慈生熟。使令均齐。成普贤行。然其智体不离初心。时亦不迁。智亦不改但令智悲神用。渐渐增广渐渐增明。使令廓彻。量同虚空。等周法界。同一切众生。心住一切众生。随心而现。悉能普应十方世界。无处不至。始终如是。自性常尔。不作神通想念变化。以慈善根力。法尔恒然。功行方满。此宝髻长者。以一切色尘自性无作禅。开发此普光明智。显发教化一切众生。但迷时即言佛刹微尘劫。悟已古今总无所有。升进不离。无古今中。而有渐渐。如空中云。不离空体。而有聚散。然其空体。不属时收言无边光明法界普庄严王佛。入城我奏音乐。并烧一丸香。供养彼佛。得此功德者。但表乐音是五尘之境。便达五尘本来法体。本是法界普光明智之境界。以为法乐。名为供养。得此道者。是回向三处。永离贫穷困苦。常见诸佛及善知识无边功德。以此达妄成智。而用教化众生而得也。我唯知此无量福德宝藏解脱门已下。明推德升进。以无明迷解。以成普光明智。以用教化众生。是无量福德藏。十住解脱长者禅身。含十佛刹海。以境而从体。以为禅体。此十行中。宝髻长者。以禅体而就用为禅体。一切色尘无不禅收。
　　第六善现行。以般若波罗蜜为主。余九为伴。南义如前。有一国土。名藤根者。以表此位智慧深固。彻于水际。不可倾拔。名曰藤根。城名普门者。为此长者世无不达。无不救济。医方疗疾无病不明。大小三乘。及一乘根种。无不皆示。依法接引。所称时宜。香汤沐浴名衣上服饮食上味。无不给施。故其城名普门。长者名普眼者。以明此位智慧幽微。世无不晓。十方世法一切皆明。名为普眼。此位以智慧成满一切医方。一切佛法。大小法门。及饮食衣服。十方恒施。亦和合一切香。供养诸佛。广在经文。我唯知此令一切众生普见诸佛欢喜法门已下。是推德升进。此位令修行者见道之后。以慈悲故。利众生事。无不顿明。以益群品。十住中海幢比丘。入寂灭神通。十方化利。此位普眼长者。以正法大小诸乘。及世法诸功。普皆等济。
　　第七无著行。方便波罗蜜为主。余九为伴。南义如前。有大城名多罗幢。此云明净。王名无厌足。此位中明善治国政。慈慜含生。无有厌足。治世间有多恶逆。多不善行。故示威严。自化其身。作十万猛卒。形貌丑恶。衣服偏陋。执持器仗。攘臂嗔目。作诸苦具。见者恐怖。自化其身。作种种恶。还以自化其身。而追捉之。或截耳鼻挑目。种种苦治。令实众生惧而不犯。厌而离之。能发无上道心。明菩萨大慈大悲之行。以治恶法。外示威严。内怀慈慜。以大慈悲心。实不伤一蚤一蚁。何况人耶。广如经说。我唯得此如幻解脱门已下。是推德升进。
　　第八难得行。以愿波罗蜜为主。余九为伴。南义如前。有城名妙光。王名大光。此妙光是无色形之根本。妙智大光王。是妙智之大自在用。是差别智。以此位成一分顺理无功之妙行。仍有顺解脱之心。多不同十地第八地任法无功智现前。恐随智体自性无作。而滞大慈悲。故从十住直至十地。皆以愿波罗蜜防之。令至其位。念本愿力。起大悲行。不令住净。于智悲行渐渐殊胜。广大三昧涅槃道上烦恼习气。至十地位满。方舍始于普贤行而得自在。其位未成者助道之行。不可厌废。其位已至助道之行不可留。如世间法皆然。思之可见。从十住第八十行第八十回向第八十地第八。各随本位。皆有一分无功之智。和会智慈之行。胜劣之体。如十住第七位。即以休舍优婆夷与第八位仙人。同住海潮处。以明智悲无二体也。此十行位。第七第八。以明净城妙光无厌足王大光王。和会大悲体。以明随位胜劣。即以仙人与王表之。所行随位力用不同。诸位仿此知之。位位皆然。道无二体。但明位位殊胜。如十回向第七第八。以观音正趣菩萨。同会而见。以圣者表之。渐渐入神所用幽微广大故。妙光城纵广一十由旬者。一之与十皆为大数之母。母者本也。是根本智。十亿衢路。十亿是差别智中众行。明不离本妙智之体。而有无边众行大用。表之其一之与十。而遍十亿及十不可说乃至一切数之大体故。一一道间。皆有无量万亿众生者。以明差别智。及众行中一一行。摄化无量万亿众生。根欲不同皆得其所。已下诸众庄严。皆智悲之行报得。具如经文。观果知因。其王二十八相者。以明后有善法行真实行。二行未圆。一行中有因有果。阙此四重因果。未具三十二相也。以明后二种行满。即化行遍周。三十二相亦满。以不住大智楼阁故。在四衢道中。以明四摄法四无量所摄行遍故。诸相具足也。当此妙光城中。有一楼阁。名正法藏。阿僧祇宝以为庄严。光明赫奕。最胜无比。众生见者无有厌足。大光王处中者。楼阁是根本普光明智。大光王是差别智。城中有无数宝楼阁。皆是本位十波罗蜜行之所报生。最居城中楼阁。根本智之报体。大光王于所住楼阁。不远坐如意摩尼宝莲华师子座者。以不住智净名不远。以四摄法摄化众生为四衢道。随意利生。名如意宝也。智恒无垢号曰摩尼。常处世间而无染污。是广大莲华座。其城各随众生业力所见。净秽不同。入大慈为首。随顺世间三昧者。以明不住净智。随俗行慈顺俗利生。心无沉掉名为三昧。名菩萨幢行随顺世间三昧。入此三昧时。其城内外六种震动。树木楼阁一切境界。倾身向王。皆悉顶礼。是三昧力所感。广在经文。我唯知此大慈为首随顺世间三昧门已下。是推德升进。此位以明不住净智。随俗行慈悲行遍故。
　　第九善法行。力波罗蜜为主。余九为伴。南义如前。有一王都。名安住者。五位之中但是第九。皆是法王之位。以明至此位。说法自在。故号王都。住持轨度。身心寂静。故名安住。以明法师志德也。有优婆夷名不动。以明法师志德慈悲和悦柔软。心不随境。以明法师之行。以不动优婆夷表之。不即要以妇人为法师也。优婆夷言。于自眷属不生嗔恨。何况他众生。善财叹此女人。有三种行。颂曰。守护清净戒。修行广大忍。精进不退转。光明照世间。善财见优婆夷。但恭敬合掌。不致礼拜者。以此位说教。无高卑性。不行曲礼。如无行经。得性相平等无我无人者。又文殊师利白佛言。所见如来。不应礼敬。以此号为无行经。此至道者无上礼也。但有合掌观察。合道其体平等。智慈不施曲礼。得法之后。方随俗礼。以是辞去。方礼法师位。有十种行。一慈悲二柔软三谦敬。四色境之中心无倾动。五持戒六忍辱七精进。八广明世间出世间诸法对治门。九善说四辩分明。十言音和悦生致慰问。此为法师之志德也。我唯得此求一切法无厌足三昧光明为一切众生说微妙法皆令欢喜已下。是推德升进。此法师位其意广大。具在经文。今且略知经之大意次第。诸有作者。善依经本。而更审谛。自策其志。此优婆夷云。尔时劫中受持如来所说法门。未曾废舍一文一字。乃至世俗文字。亦复如是。乃至世间技术之法。一一法中。亦复如是。以看古样。自励已躬。
　　第十真实行。以智波罗蜜为主。余九为伴。南义如前。有一大城。名无量都萨罗者。此云有无量大喜乐事。为此善知识行。以四摄法正邪。同事爱语方便。众生见者。无不蒙益故。城名有喜乐事。有出家外道。名为遍行。不著三界。名曰出家。一切众生皆同其行。名为遍行。三千大千世界中。九十六种外道。皆悉与其同行。故名遍行。在山顶上平地经行。以明智波罗蜜。智高出世俗。名为山顶。大悲平等。普摄众生。名为平地。善知识以无依智。于此阎浮地城邑聚落一切众生中男女大小。常现其身。同其色类。而为说法。诸众生等。皆悉不能知我从何所来。唯令闻者如实修行。十方一切世界人天六道常皆如是。故号遍行。从我唯知此至一切处菩萨行已下。是推德升进。已上十善知识。成就世间诸艺治化之行。兼修出世之心多。若恒以生死苦海常处其中。不出不没。以成大智大慈悲。及一切智海后位方明。

　　略释新华严经修行次第决疑论卷三之上


　　略释新华严经修行次第决疑论卷三之下

　　　　大唐北京李通玄撰

　　十回向

　　第一救护一切众生离众生相回向善知识。以檀波罗蜜为主。余九为伴。南义如前。有一国土。名为广大者。以此回前十住十行。自修解脱心多。令同于生死。调和生死涅槃。五位菩萨地位升进。教化一切众生相。智慧之香。令成就普贤广大愿海。由此为首。故国名广大。有鬻香长者。以明能和鬻诸香。以表能调治生死。便成大智大慈悲五分法身戒定慧解脱解脱知见香。普熏一切众生。皆令发意。故名鬻香。鬻香融易出世间解脱。入于生死。成大智大悲。以为一体无二也。解脱不坏。能与生死一体。犹如净水处泥不浊。犹如水精宝入浊水中。能清浊水。其水现在而不浊性。犹如臭草处栴檀林。犹如浊水生妙莲华。又如阿泽迦药一两。能变千两铜铁。以成真金。纯作金体。无有铜铁性。若人一念与根本普光明智相应时。能和无始无明恶业。变为如来大智大慈悲海故。犹如和合诸香。以为一丸。互为资熏。以成妙味。然诸香体各不相知。纯杂自在。一一诸香。不合不离。是故菩萨以清净智。同于生死。以为一体。一切众生八万四千不可说诸尘劳门。皆与同成智悲之海。生死无垢智无清净。无和无合。不散不离。若见生死有浊。见智有清净。即居染净二心。心境无非解脱。以长者号青莲华者。以明同生死。而不染污故。像此十回向。回前十住十行出世心多。回入生死。成就大悲。无染著故。以俗人长者青莲华表之。十住初十行初。皆以比丘为首。表出世心多。既得出世已。须入生死。广行行海。度脱众生。是故此十回向。以俗士长者号青莲华表之取像。下意思之可见。以回真入俗等尘劳。而无尘劳可污也。长者云。我知一切香者。以明一切众生。皆有五分法身之香。只为发心时未至。一切烧香者。于生死海中教化令觉悟。焚烧烦恼故。一切涂香者。以明于生死海中慰喻赞叹一切众生。令欢喜发心故。一切粖香者。令一切众生散烦恼故。亦知香王出处者。根本智香王出。在无明中。以达无明。成根本智慧为佛知见。自在为王。以万境不能染污故。已下天香龙香等八部众。有八种香。以明和合世间人天八部众八种邪思惟等。成圣道中八种正道。已下善香恶香及世所受用香。有十三种香。以明和合人天六道中六根。及境上善恶烦恼有十二。总合为一丸。成圣所知见受用之香。即十三也。已下菩萨差别香。差别智也。一切菩萨地位香以明五位差别升进。总结。如是等香。形状生起。及根本者。以明和合五位升进生起相。且如十住有十位生起形相。皆以后位生前位。引令修行者。升进不得停住。使令加行不息。智德慈悲诸艺。速明道行增广。不滞一法。又初发心住。至第三住。出世心现前。以第四住弥伽居士市肆上者。为生起引前位出世心多。使令知闹处是出世故。第四住至六住。有世间出世心多。即第七住纯入生死。无求出世。成大慈悲行以为生起。皆有十重。及第四第七两度生起。后十住以十行为生起。十行以十回向为生起。五位皆然。若不如是得一法。即自谓言足。便即无求也。人间有香。名曰象藏。因龙斗而生者。以明象为大力。含藏大用在其身。表根本智。以明无明贪欲所翳障。今以定慧观照力。与贪欲嗔爱龙斗。方始发明其香。若烧一丸。起大香云。弥覆王都者。以量周虚空。生死界为王都。以智者于中止故。于七日中。雨微细香雨。著其身者。悉皆金色。以明与无明斗。现根本智。白净无垢。以起差别智。说七净财之妙法。有能悟入。身心白净无垢。名为金色。若著衣服。宫殿楼阁亦皆金色者。以明慈悲喜舍诸助道行。总皆金色。以明万行以根本智为体。若因风吹。入金殿中者。以明因说教风吹。入众生心。信受七觉支观。以为七日七夜。欢喜充满者。法乐也。广如经说。并此象藏香向下。通有十种香。五位通用。且如十住。一住配一。十行十回向十地。各各十位。皆配一种香。第五如雪山中香表禅。第六罗刹界中香。表第六智慧。以智慧如罗刹能食啖众生血肉。取力用猛壮所。表当位之法。以明智慧罗刹破坏无明。不可为对。此罗刹界香。名为海藏。以智慧为海藏。其香但为转轮王所用者。以明第六位般若波罗蜜智慧成已。方能善转法轮。像轮王也。烧之一丸。及四军皆腾虚空者。以明至般若波罗蜜位。所说之法。身心四辩。皆与空合。一一像取之。得法像亡。从我唯知此调和诸香法已下。推德升进。以明此十回向法。前十住十行。出生死心多。令入生死中。而无所著。起普贤行愿。亦与后十地及等觉位。为大智大慈悲之体故。于兜率天宫。于欲界处中而说故。以此调和根本智普贤行愿。总满十地及等觉位。依样而行故。前经中于膝上放光。说十回向位。以表膝者。卷舒自在义。以彰此位调和生死涅槃。而得自在故。将合和香法而表之。
　　第二不坏回向。以戒波罗蜜为主。余九为伴。以明不坏清净法身智身。以为戒体。以此清净戒体为大慈悲。处于世间生死。而了生死之性悉清净故。若处迷也心境俱缚。若在悟也心境俱真。故名不坏回向。于此南方。南义如前。有大城名楼阁者。为以无量重重差别智。观察诸根。以为其楼。无尽智海。随根随时。接生为阁。有船师名婆施罗者。此云自在。为此位以净戒处生死。而不污。故云自在。其船师在城门外者。以接众生故。不住自智德故。处外接众生也。海岸上者。以此位大慈悲为戒体。明临生死海岸。接众生。令无失时故。像大海潮无失时故。百千商人。及余无量大众围绕者。以明万行圆满。船师云。我在此城海岸路中。净修菩萨大悲幢行。以明于生死大海流转路中。净修菩萨大慈悲幢行者。以明处生死不倾动故。摧破一切生死军故。此船师有二义。一以菩萨常处世济难。现同凡行。为大船师。引诸商众。生其宝所。辩诸宝类。定其宝价。非圣智不可为也。二示法以明此位大慈悲为戒体。以十住十行。得出生死之海。此位回令入于生死海。济渡沈伦生死众生故。以船师像之。是故船师云。闻我法者。令其不怖生死海。必得入于一切智海。广如经说。从我唯得此大悲幢行法门已下。是推德升进。
　　第三等一切佛回向。以忍波罗蜜为主。余九为伴。南义如前。有城名曰可乐。城是从前位升进。至此位言。城是防护之义。以明心境之上。永不起嗔恨不忌之心。故名为城。城云可乐者。为常行忍辱。众所乐见故。长者名无上胜者。以明诸行之中。忍为最胜。此位善财所以悲泣流泪。以明忍辱慈悲之行故。见无上胜长者。在其城东者。是春生众善发明之首也。大庄严林幢无忧林中者。以忍心成满在万行无忧。以为处所也。居无量商人者。以求法宝也。百千居士者。处世俗而恒真也。如上诸众之所围绕者。接生行圆也。善财见彼长者。以身投地。顶礼其足。良久乃起。以明忍行以成深智礼敬也。无上胜长者云。我成就至一切处菩萨行门无依无作神通。初云三千大千世界一切人中。次云三十三天。及八部龙神。乃至十方一切国土。地狱恶道之身。皆遍周。以其同类教化。皆令欢喜。随器所堪。皆令离苦。以明法忍即成。无依智现。以智无处所大小中边。非三世所摄。性自遍周。量法界。不往而到。不来而至。此乃无神而神。大用遍周。无作而作。大功普应。十方六道。恒常于一切众生前。对现色身。随应教化。现同凡事。而诸众生无疑怪心。此乃十方人天世间常尔。是普贤常道也。此乃立样。令修行者。设功行未及知位。欣修须及。不无其此。我唯知此至一切处修菩萨行清净法门无依无作神通之力已下。是推德升进。此前之三位。是十回向。入生死成大悲行。以鬻香长者号青莲华。船师自在。无上胜等。三个长者俗士表之。至此南方有国土。名曰输那。有比丘尼。名师子频伸。是十回向中。入生死出世间慈悲故。以比丘尼表之。尼字者慈悲之音。比丘者出世之相。以表生死中出生死清净大慈悲行。为明修行者。了生死而性清净故。愍其不了者。恒处其中。无有出期。
　　第四至一切处回向者。以明此精进行。无生死不遍。无恶道不至故。以精进波罗蜜为主。余九为伴。南义如前。有国土名输那者。此云勇猛。为此位于生死之中。行大慈悲度。量同虚空界。六道众生。随器现形。悉遍周故。无不济度故。以精进如是。国土名勇猛。其国有城。名迦陵林。此云斗诤时。以明此位处世无染。大慈悲。于世间能和斗诤。故以为名。比丘尼名师子频伸者。以德行立名。以明清净智如师子。久处生死。以大慈悲故。广度众生。无辞劳倦。心恒适悦。名曰频伸。师子频伸者。展舒适悦之义。此比丘尼。在胜光王所舍施之园中者以明于生死中。行出生死大慈悲之行。而得自在。故名胜光王。舍施之园。以明行慈悲法。以表居生死中。胜于生死。行慈施法。以为悦乐。故名为园。园者游观悦乐义。以像菩萨恒居生死。度脱众生。以为已乐。故名之为园。此位中以普光明智。成种种意生身。十方利益。一身作无量身。遍周法界众生前。成就差别智门。意明。此慈悲精进行。都含十方虚空六道众生总为一。大慈悲饶益众生。令离苦得乐。发菩提心。成无上道。广大之园。一众生不尽不出。其中一切菩萨皆如是行。以众生界本真性故。以比丘尼号师子频伸像之。园中所有宝树。及尘陂池楼阁等。皆以明依行报庄严。广如经说。从我唯知此成就一切智已下。是推德升进。
　　第五无尽功德藏回向。以禅波罗蜜为主。余九为伴。于此南方。有一国土。名曰险难者。以女人术行。以违真理。闻者难信。故国名险难。城名宝庄严者。为明及至其所。心大慈悲故。常随生死之流。广利群品。同行利生。了五欲性无。不离禅体。以大慈悲故。不离俗体。为大智故。处俗而不染。夫俗间之境。畏而离之。是二乘法。染而爱之。是凡夫法。故菩萨不同此二。为大慈故处生死。同行。为大悲故。了生死及世间境界总无也。以大慈悲故。以智幻生其身。处于世间。如影犹如化人。虽同世间。无境可染。亦无心染境。但为大慈悲行。于世间不行一行。行无量等众生行门故。虽同世间。世间如化。自身如幻。以智随尘。尘无染者。尘亦本无。以此义故。虽同世俗。常离欲际。法门以明自智无五欲。以大慈悲故。常入生死。随俗利生。得大功德。五名无尽功德藏回向。故城名宝庄严。以自智无五欲。为利众生。行万行故。城名宝庄严也。是故净名经云。示受于五欲。亦复现行禅。令魔心愦乱。不能得其便。火中生莲华。实可为希有。在欲而行禅。希有亦如是。此位以大慈悲为禅体。居世间不染。如婆须蜜女表之。表一切菩萨大慈之行。法合同缠不要须是女也。如离世间之行。亦无菩萨行故。为众生烦恼多。菩萨行多。众生无烦恼。菩萨行亦无故。前比丘尼。以入生死中。成大慈悲。得出世解脱慈悲行门。此位以于出世解脱慈悲中。入于五欲境界。以明菩萨心大慈故。不染而染。染而不染。示受五欲。而无亏女志。不坏无作自性禅门。十方世界。随所见者。如应差别。各身不同。善财见婆须蜜女。此云世友。以能十方一切世界。对现色身。随所根睹者友而不舍。皆令离苦得乐故。云世友。所居在市廛之北。自宅中住者。以此位生死尘劳为市廛。无法不寂为自宅。其宅广博严丽宝墙宝树园林楼阁。一切皆宝庄严者。以禅体遍周。万行圆满。所得果报生也。若有闻法得见亲近。无不获益。离贪欲际。广如经说。宅居市北者。以表北方为玄武。主奸邪盗贼。夜暗之所也。以菩萨常处无明长夜生死市廛。以接迷流。令归正见故。行贪欲方便化迷。善财问修何福业。得如是自在。其女答言。过去有佛。名曰高行者。以此禅位体高胜。出过情念诸见故。佛号高行。城名妙门者。以定能发慧。故名妙门。彼佛入王城蹈彼门阃。其城一切悉皆震动者。以明定慧相应。一切烦恼悉皆破坏。其城忽然广博众宝庄严者。以禅体相应。心无内外。量等虚空。名为广博。无亏定体。入廛同事。以接众生。获得报化庄严。不离禅定自在故。我为长者妻者。以禅定为夫。慈悲心为妻也。以明不失禅心。大悲随俗不污也。以将一宝钱。供养彼佛者。世中流通可贵。莫过宝钱。于世间圣道流通者。莫过于智慧也。文殊师利为佛侍者。是根本智之妙慧也。以此根本智为定体。出生妙慧为侍人。教化众生。发菩提心。是菩萨自在故。以明不坏禅心。而能随俗。表菩萨大智大慈悲为禅体。处生死廛肆。垢净不能滞其禅。喧诤不能留其性。从我唯知此离贪欲际解脱门已下。是推德升进。
　　第六随顺坚固回向。以般若波罗蜜为主。余九为伴。南义如前。有城名善度者。以明此第六位般若波罗蜜智悲以成。善度群品故。城名善度。有居士。名鞞瑟胝罗者。此云包摄。以表此位智慧无边。包含万德。救摄一切众生。常供养栴檀座佛塔。以明栴檀是香树。能止蛇之热毒。以此居士常坐智慧解脱之香座。能消一切众生之热恼。塔者佛形像之所居。此塔唯置栴檀座。座上不置形像者。以明坐空慧之座。以为佛塔。以明空慧是佛不灭解脱门也。开栴檀座塔。即得三昧。名佛种无尽者。以明无作空智慧现前。是佛种无尽。亦是普见三世诸佛。亦是佛不灭度门。以此无作空智慧法。无有生灭故。恒用而常寂静故。一切诸佛共同有故。能坏生死。神用自在故。如空中响应系成故。十方普应。无去无来。是故居士供养栴檀座佛塔。得佛不灭度法门。以空智慧为座体。来观栴檀座佛塔中无形像。即是佛不灭度故。以明空智是佛故。无有灭度也。但来观塔。即得道而去故。城名善度。从我唯得此菩萨不涅槃际解脱门已下。是推德升进。
　　第七等一切众生回向者。以明凡五位之中。第七皆以第六空智慧法门。随顺一切众生。处于生死。成大慈悲行。故云随顺一切众生回向。以方便波罗蜜为主。余九为伴。南方义如前。有山名补怛洛迦者。此云小白华树山。其山多有小自华树。以表观世音菩萨。处大慈悲行。教化众生令使不作小非。不弃小善。纤微之善。皆悉行之。以大由小起故。以积微霜而坚冰至。聚微尘而山岳成。是以圣人诫小过。如大非至。行小善。而大善自成。但于一切法性自空虚。无微心可生。是非尽矣。是故观世音以慈悲行。居小白华树山表之。旧经云观自在者非理也。依新经为观世音者正也。以表大慈悲义。善财于此山西面岩谷之中见观世音。于金刚宝石上结跏趺坐。无量菩萨。皆坐宝石。在山西面。于岩谷之中。坐金刚宝石者。以表山西面及岩谷者。以明大悲菩萨。常处一切险恶道中。行大慈悲行。以明山及西岩谷。并是诸恶趣。行大慈悲行。以明西为白虎。为金为秋杀。为凶害故。以大悲表于恶趣行慈悲。即有一切处东方。一切处西方。十方总尔。坐金刚宝石。不现众妙宫殿楼阁庄严者。以明坚固大悲。不舍恶趣一切众生。常于恶道对现种种身相。度脱众生。无退无动故。坐于金刚宝石。余菩萨所坐宝石皆然。以常于恶道潜形。同类利生。不现自报庄严之事。常为大众说慈悲经。为善财说大慈悲行解脱门。于一切处。恒以爱语利行同事。摄众生故。从我唯得此菩萨大悲行法门已下。是推德升进。
　　第八真如相回向。以明此位智位增明。心境皆真也。以此真智回向。入生死不住真体。以愿波罗蜜为主。余九为伴。尔时东方有菩萨。名曰正趣。前之诸位皆云南方。此位何独言东方。以此十回向。回真入俗。成大慈悲行。此第七第八位。和会悲智之体。东方表智。以春生发明之首。西方表悲。以秋杀潜明之首。以表正趣是智。观音是悲。和会智悲。而无二体。举来处即从东方妙藏世界普胜生佛所来至此也。又举从彼佛所来时久近言。经不可说佛刹微尘数劫。一一念中。举不可说佛刹微尘数步。过不可说不可说世界微尘数佛刹。一一佛刹。皆遍入至其佛所。以供具而为供养。此诸供具。无上心所成。无作智所印。乃至下方一切众生前教化。广如经说。及善财见正趣菩萨。与观世音同会而见。以明观音正趣。会智悲一体。又表第七是悲增。第八智增。以明正趣得智体增明。返归悲位。是就观音同会而见。云从东方妙藏世界普胜生佛所而来。以明法身无身。无相妙慧。以为世界。自性清净普光明无作智海性。自遍周十方国刹。名为普胜生佛。以此根本普光明。智生差别智。一念遍周十方一切佛前。一切众生前。如应现身。供养诸佛。教化众生。一时普现十方。无有来去。论主颂曰。犹如于日月普现河海中。池沼众泉流。无不皆普现。其相无来去。光影悉遍周。影之与本质其性如虚空。众生业力起。业性无来去。本智亦如是。体相如虚空。光明照十方。普现众生水。教化十方众。及供养诸佛。亦无能作者。以智自在故。神用满十方。在神无有神。神功乃如是。如是大用神功遍周。及供养种种供具。经云。皆是无上心所成。无作法所印。以明无作智体。有无量功德福业而庄严故。大意此之观音正趣。和会智悲。无二门已后。直至第十回向。无量功德。不离第七回向中慈悲之门。以观世音是一切古今诸大悲之体。以明智悲广故。不离本也。乃至十地之样。不离观音。一切诸佛。不离其此。此先立样。后位仿之。从我唯得此菩萨普速疾行解脱门已下。是推德升进。
　　第九无缚无著解脱回向。以力波罗蜜为主。余九为伴。南方有城。名堕罗钵底。此云有门。为此位是第九法师位。有大法门故。城名有门。其中有天神。名曰大天。善财见已顶礼致敬。申请大天。长舒四手。取四大海水。自洗其面。持诸金华。以散善财者。以明敬初发心。又长舒四手。以四摄法遍也。自洗其面。以清净智眼。用观众生。知根引接。为善财说云网法门。天者清净义。慈悲义。覆荫义。十方普含容养育众生义。以明覆荫如云普润。教设如网漉取众生故。是故天神出财宝如山。以施所乏。以五停心观。随器受法。以明修行者智会天然。用神妙道。出过情作。任智施为。包含博施。任真而用故。会大天神。以为胜友。此明根本智之无作本体。名号天神。一切法门。从此而出故。城名有门。从我唯知此云网法门已下。是推德升进。
　　第十等法界回向。以智波罗蜜为主。余九为伴。此阎浮提有国者。以明等法界回向法遍周故。总言阎浮提。摩竭国菩提场中者。以表此修行至本菩提体故。有地神。其名安住者。前天神表根本清净之智。地神名安住。表智中慈悲之体。天神出天中宝藏。地神出地中宝藏。以明慈悲之中福德也。以利众生之福感也。天神是智之妙用。地神是智慈之恒寂。用而恒寂故。名安住不动。以天动地静以设名也。此两位明修行者于生死中修行。至寂用之本源也。乃至十地果。终不离此二法故。与后作样。令十地及等觉位中。悲智惯习成满。不移此二法为一法也。以天为覆。地为载。含养之道。不出于此。智悲圆满之法。是故取天地之像。像智慈覆载含养之法。故天地含养。由众生作业之化生。大道含养。由智悲之妙灵也。天地无私。而万物成。大道无私。而万神济。不为而成。而成十方大功。不作而作。而作遍周法界。是故安住地神。以足指案地。百千亿阿僧祇宝自然涌出。告善财言。今此宝藏随逐于汝。是汝往昔善根果报福力之所摄受。以明其神如地静。故地出众宝自严其神清也。如天大开宝藏。天清地静。神自彰焉。皆智悲合道。神不为而福德万物应也。以明修行者智合天。而天且清。悲合地柔和。而育含生。而神常静福德自明矣。是故地神以足指按地。即众宝涌现。以智终悲满任无功。而神用含养遍周。是以天地之间果报福力众宝感应。皆不从欲想有作业生也。无为无作智悲。任用满众生界。福感自彰。经云。我忆自从燃灯佛来。常随菩萨恭敬守护。观察菩萨所有心行者。言发心之首依他也。亦以根本普光明智为燃灯佛。是发心之首。过须弥山微尘劫。有劫名庄严。世界名月幢。佛号妙眼者。以自发心来所有迷障为尘劫。迷解得法清凉为月幢。妙慧现前为妙眼佛。妙慧无形。体性如空。不可破坏。含容众法。名之为藏。从我唯知此不可坏智慧藏法门已下。是推德升进。已上明十回向于生死之中智悲圆满一终讫。像天地之灵养而不穷。无怖其报。末后天地之神表之。向下九个夜天。一个瞿波女。以表十地长养大慈大悲。破生死无明之长夜。以夜天神表之。如下具明。已上十善知识。以明入生死海。不出不没。成就智悲。及一切智智令圆满。如海功多。若以生死海中。大智大慈悲渐渐任智无功。破长夜暗。周满十方。覆荫众生。任其神用。普周主治世法。如下十地位中诸夜天神等众是也。已下皆依十回向中法样。成满至于等觉位也。

　　略释新华严经修行次第决疑论卷三之下



　　略释新华严经修行次第决疑论卷四之上

　　　　大唐北京李通玄撰

　　十地位

　　此已下九个夜天神。一个瞿波女。是如来往古因中时为夫妻。至今道满。以为十地善知识。如下经自具有文。至位方明。此已下十地及等觉位各十善知识。总依十回向中行愿满。即是其法。等妙二位。普贤行成亦是回向法愿行满故。至十信心中所信之果。乃至十住心中所得根本普光明智。行之果成满也。前后一智故。但明生熟行不同。非谓智别。
　　第一欢喜地。檀波罗蜜为主。余九为伴。此阎浮提摩竭提国。不言南方者。为此国是佛生之处。会其本体。以表其本智无方。明其圆智也。又十地之初。都含后等妙二位。已满来于中道节级智悲升进生起。此位智见愿行同欣修故。然后安立生熟次第。以起观行均亭。使出俗入缠。令智悲圆满。十地及等妙二觉果成。总由十信初十住初十行初十回向初十地初。皆是都含诸位。一时起其愿行。成后位故。若无初首。后何有法。而能行之。即初心方成后位。如层台百丈。功亏一篑之土。以无初因之果。后果不成。如种子种果。而方有因生。而后有果。不异初因果故。以此初地发心。都收后位。时之与智前后都该。分毫不异。然别开升进生熟后。初欢喜地创始发心。事同凡类。以檀波罗蜜为首。第二离垢地。以戒波罗蜜为首。方舍离妻子。舍家出家。修其戒体。净其所著。治欲界烦恼。第三发光地。修上色界无色界禅。治乐寂静烦恼。得出三界业现前。已上位出三界心多。第四焰慧地。修三十七道品观。观身受心法。于心境上。世间诸法转令明净。使其心境于三界中所有事业。令心无著。生如来家。第五难胜地。以其禅定治四圣谛上苦集二谛。世间烦恼。本自性清净。无非灭道。以明世谛即是解脱。即是第一义谛。以治声闻乘。及净土菩萨。畏苦取涅槃证。无智悲舍众生障。第六现前地。十二缘生观。观六根名色取境。名之为识。以观六根及名色。本来空无体性。无有内外中边等五见。便为智业。自在妙用神功。即成就无量智慧解脱神功。以除缘觉观十二因缘。以空为证。于解脱无有智慧。舍大悲障。起于无量智慧神通。教化众生。已上三位成就。世间中得出世间智慧。已上六波罗蜜。得出世间及世间中出世间解脱一终。第七远行地。入于生死。会融染净。成大慈悲。不舍世间众生界。成后无功智。渐令圆满。及如来妙觉位因此而成。除于生死中不自在障。令使如来十力四无碍辩大智大悲十力圆满皆自在故。恒处生死。不求别有出世故。第八不动地。无功智成。不离第七地所成。此地终是于生死中无功悲满。净智现前。如观音正趣同会而见。自此不知所进。要得诸佛加持力。令念本愿。兴悲利物。为净智广大。一念兴悲。下地菩萨功不可及。三加者。一如来现身。二摩顶。三语业言赞。七劝者。一劝修佛十力四无所畏十八不共法。二劝行精进不舍无生忍门。三劝愍念一切众生。四劝忆念本愿。饶益一切众生。五劝修诸佛身相国土果报。六劝学佛无量法门。七劝学无量众生差别业智。皆悉通达起悲智业。不令滞其无功智门。已前诸地贪修解脱。和会智悲。至此位。于生死海中调和解脱大智慈悲一终。已满方学佛解脱大用功能。是以三加七劝。令使升进不滞无功智中。第九善慧地。得无碍辩。入法师位中。四无碍法者。一法无碍智。二义无碍智。三词无碍智。四乐说无碍智。第十法云地。同佛位满。受如来职。坐一大莲华王座。量等百万亿三千大千世界。三乘至十地位。座量等一三千大千世界。此一乘中。十地道满。非但所坐百万三千大千华王之座。并有十三千大千世界微尘数莲华座。以为眷属。无量菩萨。各坐其余莲华之上。周匝围绕。如是等十地法。总在初地中。一时通学。以是义故。于此夜天身中。乃含一切众生境界。乃至身毛孔。总含星象日月。及众生境界。以此善知识所居。直言阎浮提国。不言南方。城名迦毗罗者。此云大体。以五印度中。此国友城都。含摄诸国。故名大体。亦名黄物城。以此地曾有黄头仙人所居以为名故。又于五印度中处中。含摄诸国。像中宫戊巳土圆遍。故云黄物城也。善财从城东门而入者。以明初入十地中初地。东者众生启发创明之智故。从城东门而入伫立。未久便见日出者。以明从十回向后观照进求。此地法门相应时名入城。会融此地之果。名伫立未久。前位障亡。此位智现。名为日出。又此位长入生死长夜。说法教化众生故名天神。乃见夜神在虚空。处宝楼阁。以明法空随大悲行。起无量智慧之门。报生其果也。坐香莲华藏师子之座者。为明十地等菩萨。长养大慈悲行故。以夜天神及莲华座以表之。香者以明根本智。具足戒定慧解脱。及知见五分法身香。成就长养大慈大悲行。以为座体。以像思之可见。此以九个夜天神。一个瞿波。总是女类。以明十地升进。以大悲为体首。以前十住十行十回向。皆以本清净智为先导。而以成大悲行。即比丘长者居士婆罗门优婆夷童女表之。此十地中。即以大慈悲为先导。即九个夜天神。纯是女类表之。皆以大慈悲为先首。以天表智自在。神表智之大用遍周。言夜者。表破一切众生生死长夜。十回向和会慈悲行。处生死长夜。十地长养慈悲行。是故以香莲华藏以为座体。以明坐一切众生生死海。而无染污。以莲华表之。神名婆珊婆演底。此云主当春生。亦明。能生众善。身真金色目发绀青。以明法身智身无垢。具行慈愍柔和之行。智慈同成已。行具所为报身。以智无垢目发绀青。以慈和悦谦柔离慢。报得身真金色。智悲合体成其身也。形貌端正。人所喜见。总在其中。众宝璎珞。以为严饰。璎珞是行。以严智身。身服朱衣。朱者赤色衣。是南方之色。南为日。以夜天能以慧日。破众生长夜暗故。首戴梵冠者。梵者净。智恒净故。一切星宿。炳然在体。是十方国土。身也。一一毛孔。皆现度无量众生。以智无限。身及毛孔所含。国土亦皆无限。所化众生亦皆无限。自余广意具在经文。所于十方刹海。随根对治。法门境界。及现身济苦无限。具如经说。不可具云。以初地都含佛果等妙二位。一时顿现。使进求有法。不滞一门。从我唯知此菩萨破一切众生暗法光明解脱门已下。推升进。
　　第二离垢地。戒波罗蜜为主。余九为伴。阎浮提摩竭提国菩提场内者。以法身根本智为戒体。还不离阎浮提。在菩提场内。有主夜神。名普德净光。是婆珊婆演底之师者。以明万行依本智起。故名为师。夜神名普德净光。以明净智如日。以为戒体。无方不照。名为普德。戒体无垢。名为净光。破生死长夜苦。名之为神。神者无色无形不为而应。万物遍周。一时普济。名之为神。故名普德净光。善财请法。夜神劝修十法。具在经文。夜神修四禅者。一大悲救护一切众生。一心不动修初禅。二息一切意业。摄一切众生。智力勇猛。喜心悦豫。修第二禅。三思惟一切众生自性清净。永离生死。修第三禅。四悉能息灭一切众生诸苦热恼。修第四禅。成就一切众生广多境界。具在经文。不可具言。此四种禅。以明随大悲行。教化一切众生。随根摄化。总是禅门。无非禅者。但净意业。智自分明。万境皆禅故。从我唯得此菩萨寂静禅定乐普游步解脱门。是推德升进。为此夜神在菩提场内。还以无相法身本智。以为戒体。以智起用。教化众生。总是禅故。
　　第三发光地。以忍波罗蜜为主。余九为伴。去此不远于菩提场右边者。不远以明不离菩提根本智。而行万行大用故。以右大用故。又右为大慈悲体。以忍行恒卑。名之为右。有一夜神。名为喜目观察众生者。以忍行内严。慈悲法悦。目视无厌。所示知根。随时引接故须观察。善财见夜神。在于如来众会道场。坐宝莲华藏师子之座。入大势力普喜幢解脱门者。以明忍为众行之源故。在佛众会中。佛众会者。不离本智。行众行故。还以本智为忍体。以此在佛众会。会者众行也。以根本普光明智。从此十地中。作十度炼真金。喻渐渐明净。以此为华璎轮王宝冠等。不离金体。以明一切万行神用遍周。皆不离根本智。渐殊胜故。如此位夜天神。以入大势力普喜幢法门。大用境界。利众生。事业在身毛孔。一一毛孔。现化身云。无方不至。无刹不现。无众生前不有其身。说种种引接门。广在经说。不可具言。但从十地之中。皆以法界身。一一毛孔。含容刹海。或一一毛孔。出化身云。无方不至。但以得法久近住世广多。常居生死。化度群品。以为次第。表大慈悲深久。从初地婆珊婆演底夜神。从初发心得法已来。云经须弥山微尘数劫。此第三地从喜目观察众生。发心久近。云过于刹尘劫。以明升进。大慈悲久近深广。如第二地。不言发心久近者。以明得菩萨寂静禅。普游步解脱。无三世古今可说。以明禅体遍周故。以明在菩提场内。会根本智故。从我唯得此大势力普喜幢菩萨解脱已下。是推德升进。
　　第四焰慧地。以精进波罗蜜为主。余九为伴。此会之中。有一夜神。名为普救众生妙德。但言此会中。不言东西南北者。以不离佛会忍门。而有精进之行。以于根本智中。而行精进行。以智无不周。行无不遍故。夜神名普救众生妙德。夜神放眉间光明。入善财顶。善财即得究竟清净轮三昧。得是三昧。悉见二神两处中间所有。一切地水火风。及等微细诸尘。及摩尼众宝。华香璎珞。一切庄严具。等微细诸尘中。各各皆见佛刹微尘数世界成坏。广如经说。以明四地菩萨。得生如来家。智境同佛。又以精进行。普摄普贤行门。入微细智得现。如因陀罗网。境界身遍周法界众生界。无不现前。随时化引。以大悲行。多劫多生。常在一切众生海中。普皆应现。如经云。出生普贤行愿力故。增广菩萨大悲海。故善财问得此解脱。其已久如。夜神言。善男子。是处难知。诸天世人二乘之所不能测也。何以故。是普贤菩萨行境界。住大悲者境界故。广如经说。不可具言。略叙行门次第。知有指归。趣求不谬。教文广多。不可具录。修行者各各自寻经文勿滞。初之少得。渐渐令心境广大。入普德之法门。夜神举发心久近。云往古过佛刹微尘数劫尔时有劫。名圆满清净。世界名毗卢遮那大威德。有须弥山微尘数如来。于中出现。以妙德夜神。所曾亲近恭敬。闻法之佛数。所得法门。行菩萨行之初始。当初发心。是轮王女。见普贤菩萨福智光明。破一切众生长夜生死。因兹发愿。愿如普贤。以此初因经今。是以作夜天。照众生迷暗。广如经说。以明大慈悲深厚举劫久远如然。若以本智刹那不移也。从我唯知此菩萨普现一切世间调伏众生解脱已下。是推德升进。
　　第五难胜地。以禅波罗蜜为主。余九为伴。去此不远。有主夜神。名寂静音海者。以明第五禅体。遍周含法界故。言去此不远。还不离佛会。以根本智为禅体。为至此位。令其智体转更增明。以升进故。云去此不远。以不离旧智。而有增明也。故云不远。以禅体普含色声香味触俱净故。主夜神号寂静音海。坐摩尼光幢庄严华座者。摩尼此云离垢宝。光者明也。以明禅体本真。心境无垢。光明照耀。以为座体。幢者以明心境及一切法本无倾动。故以为禅门。名之为幢。百万莲华座者。处生死而无生死可染也。百万阿僧祇主夜神前后围绕者。万行圆满也。以明坐一切法自性无作动静禅。普印法界一切智禅。以无作大慈悲恒覆荫一切众生禅。善财问夜神发心久近。夜神言。经二佛刹微尘数劫。又生今贤劫中供养。从迦罗鸠孙驮佛。乃至尽未来际佛。悉皆亲近。乃至初发心时。清净光金庄严世界。今犹现在。以表禅体无古今三世。普印三世。供养诸佛。闻法行菩萨道。一时无前后际。不离白净智禅。前位一佛刹尘劫。以明修行远近。此位二佛刹微尘。以明大悲行行渐渐深广。令后学者仿之。善财以颂叹夜神德曰。不取内外法。无动无所碍。清净智慧眼。见佛神通力。身为正法藏。心是无碍智。既得智光照。复照诸群生。心习无边业。庄严诸世间。了世界是心。现身等众生。知世悉如梦。一切佛如影。诸法皆如响。令众无所著。为三世众生。念念是现身。而心无所住。十方遍说法。无边诸刹海。佛海众生海。悉是一尘中。此尊解脱力。从我唯知此念念出生广大喜庄严解脱门已下。是推德升进。
　　第六现前地。以般若波罗蜜为主。余九为伴。此菩提场如来会中者。以明第六以智为菩提体。为智慧现前。以智慧能治无明。以成大智悲故。又以如来会不离智慧故。云此菩提场众会中。有主夜神。名守护一切城增长威力者。以明此正智慧善能守护一切心境无明恶贼。不令得入。以明心境体无无明恶贼。自然消灭。大智法王自然出现。故名守护一切城增长威力。善财见夜神。坐一切宝光明摩尼王师子之座。摩尼王此云离垢宝。以明第六地智慧现前。破烦恼令清净。自在如王。以为座体。故名一切宝光明摩尼王师子之座。以智慧光明。能破长夜执障。以设座名。无数夜神所共围绕者。众生圆满也。现一切众生色相身等。如是对现一切众生前。随类调伏。广如经说。问言发心久近。云经过于佛刹转微尘劫者。数法未详。此第六位明般若波罗蜜境界。所现化利。如经具言。不可具录。善财颂叹夜神德曰。已行广大妙慧海。已度无边诸有海。长寿无患。智藏身威德光明住此众。了达法性如虚空。普入三世皆无碍。念念攀缘一切境。心心永断诸分别。了达众生无有性。而于众生起大悲。自余广如下文具说。从我唯知此甚深自在妙音解脱已下。是推德升进。
　　第七远行地。以方便波罗蜜为主。余九为伴。此佛会中者。以明此位以智慧解脱力。不离根本智妙慧。出超诸境界。无所染法门。以方便力。还归生死。超一切普贤大愿海。以是义故。云此佛会中。有一夜神。名开敷一切树华者。以明此第七地有行。有开发返还生死。同一切众生生死六道行。而无舍离一切众生。成后佛果。如来大智大慈悲行。总由此位起。随流生死道。不出其中。而成大智悲海故。若无此地返还生死。同行摄生。但得六波罗蜜。出生死道。舍其后位。佛十力大悲总无。以此夜神名开敷一切树华。覆阴开发一切众生行。遍在此位故。是故六十童女宝光明为首。因依一切法音圆满盖王所。发菩提心。以明六波罗蜜出世智慧。回入生死。大慈悲心故。名六十童女。王者今毗卢遮那佛是也。以明不离根本智。修六度行。还以六波罗蜜出世之道。回入生死。长养慈悲。便于生死海。成一切智悲之海。六波罗蜜各具十。故云六十。前以出世心多。此位回入慈悲。故名童女。发心却还生死。身含法界。一切星象。炳然在身。广如经说。言发心久近。云经世界海微尘劫。此有二义。一明大慈深广。二表法。以明回前六波罗蜜出世心多障。于生死成大悲心。有尔许尘障。今已回之。故云六十童女。十住之中第七位。以休舍优婆夷表之。此十地第七。以六十童女表之。十住有染习犹存。此位虽与一切众生同行。心无染习。以童女回心表之。以明升进渐胜。童女者今开敷树华夜神是也。表七地却还生死。成大智悲行。同一切凡夫。开敷众生。悉同尘行。方便利生。皆同安乐故。名开敷一切树华。从我唯知此菩萨出生广大喜光明解脱门已下。是推德升进。以明此位菩萨恒居苦流生死。利益无限众生。是菩萨广大喜。恒入法界虚空界。尘尘中无限身一时恒济故无休息也。是菩萨广大喜故。
　　第八不动地。以愿波罗蜜为主。余九为伴。此道场中。有一夜神。名大愿精进力救护一切众生。此道场中者。以明无功智成。不离本智。与本智体会故。名道场中。以根本智体如虚空。性自无垢。若心会者。一切诸系烦恼总无。以此智善治诸惑故。号道场中。有一夜神。名大愿精进力救护一切众生者。以明八地无功智成。念其本愿。兴悲利生。无有尽极。因行立名也。善财见夜神在大众中者。不离本智。行普贤满法界众生界行。是在众中。坐普贤一切宫殿摩尼藏师子之座者。以此位修行。会根本普光明智为座体。以根本普光明智自体。无性无相。性自光明。量同法界虚空界无边。无表里大小等量。普能含纳一切境界。总在其中。而同其体。以为座体。以普现法界国土摩尼宝网。罗覆其上者。以明会根本智。一切随方。国刹教化一切众生。所有教网。皆从根本智现差别智。设无边教网漉众生。而成报果故。大意明从初发心已来。会根本智。至此位功高智净。行博教多悲宽。益广报无尽也。夜神现日月星宿影像身。现随众生心普令得见身。现等一切众生形相身。现无边广大色相海身。如是广如经说。善财见已一心顶礼。举身投地。良久乃起。合掌瞻仰者。地是物中之卑。以知识道真智朗。卑己敬之。除我慢之极也。合掌者契会也。瞻仰者智德可尊也善财问夜神言。发心久如。初以智境答。后立时劫答。初智境答者。经云。一切法自性。等入于诸法。真实之性证无依法。舍离世间。悉知诸法色相差别。亦能了达青黄赤白性。皆不实无有差别。乃至我入此解脱。了知法性无差别。而能示现无量色身。意明。智体与三世体齐。虽大用神化遍周。无初得法之时可说。经中亦作日在空中。无时劫喻等。亦作幻人住世教化喻。后方立时者。经云。乃往古世过世界海微尘数劫。初名善光。以为劫初。为胜光王。太子名为善光伏。是初心之因。举此为初发之心及时劫。其太子具二十八相。以明九地十地四重因果未及。不具三十二相。在此身以救地狱罪。发慈悲心。至如今。作夜天神。以表此位无功智中。念本愿力。而行悲行。此位法合诸佛。三加七劝法如前。第八地中具文已释。从我唯知此教化众生善根解脱已下。是推德升进。第九善慧地。以力波罗蜜为主。余九为伴。此阎浮提有园林。名岚毗尼林者。以明此园是如来所生园。不云国邑。都举一阎浮提之境界。是如来降神受生诞生摄化之境。然后次三千大千百亿阎浮提。乃至十方一切刹海。乃至以刹海尘中微细境界。皆有摩耶夫人坐此园林。如来受生诞化一时同现。是故都言此阎浮提也。岚毗尼林者。此云乐胜光园。以如来欲降神时。十方一切诸佛。悉放脐中光明。来照此园。及照摩耶身。又此园林及地。常有光明。时诸天龙神八部。常作乐音。而为供养。又此园林。常有众宝庄严香华妙事。见者悦乐故。为乐胜光园。亦名无忧园。善财见妙德神。在一切宝庄严阁中。坐宝莲华师子之座。以神所居表神智德。重重行门。普虚楼阁。以众宝树妙庄严。坐莲华座者。以表如来受生及诞生。是化众生行故。坐莲华座表之。二十亿那由他诸天恭敬围绕。为说菩萨受生经。以明智悲行满故。以明此位智悲行圆。示现受生诞生。十地即受如来职位。便坐众宝庄严莲华座。量等百万三千大千世界。眷属菩萨有十三千大千世界微尘数。各坐莲华座。周遍十方。是故九地行圆。十地果满。经云。菩萨有十种受生藏。如经广明。如妙德神云。经百年。世尊果从兜率天。而来生此者。以从八地处兜率天。至九地降神。诞生以为百年。一地中修一波罗蜜行。一波罗蜜中。有百波罗蜜行满。故来生此园。以一十百。总是大数之本。以表万行圆满。即受生也。以十地之果。以八地无功之智。任运成故。如来欲受生时。园中有十种相。具如经文。摩耶夫人腹中。及身毛孔。普现十方国刹。及世界海。一切尘中。一时普现菩萨受生自在。广如经说。如菩萨欲诞生时。摩耶夫人前。忽然从金刚际出大莲华。名一切宝庄严藏。金刚为茎。众宝为须。如意宝王而为其台。有十佛刹微尘数叶。一切皆摩尼所成。自余庄严具如经说。此是如来初诞生第十相。以明如来福智所感。十方一切诸佛。放脐中光明。名菩萨受生自在灯者。以明脐中是受生之始。脐向上长头身。脐向下长腰脚。向上是阳。向下是阴。如树巢。向上生茎干。向下生根须。以脐是受生之始故。十方诸佛。放脐中光明。名菩萨受生自在灯。毕洛叉树。此云高显。为如来在此树下生。此树枝干庄严殊胜高显故。善财问得法久近云。往古过亿佛刹微尘数劫。复过是数。时有世界。名为普贤悦乐。八十那由他佛于中出现。第一佛于宝焰眼王夫人号喜光。于彼示现之时。妙德神以为佛乳母。从是以来念念。常见毗卢遮那佛示现。菩萨受生海。十方世界。及一切尘中。菩萨受生自在。亦恭敬供养承事。听所说法。从我唯知此菩萨于无量劫遍一切处示现受生周遍供养自在解脱已下。推德升进。论主以偈赞菩萨受生自在法行。颂曰。普光智体如虚空。无有中边大小量。蠢动含识皆同体。无自无他性平等。以本愿力慈悲心。方便现生名为父。或现莲华中化生。或以慈悲幻生母。如是念念满十方。对现色身如云布。一切刹尘普现身。随根影现无来去。智体本性无形色。无住无依无有处。一念普现色身云。各各不同非念虑。无功大智恒自在。十方诞生无挂碍。无像法中现妙像。引接迷流达虚妄。善达心境非一二。亦达诸像亦无像。一尘境界智幻生。智体如空幻皆寂。若了智境无体性。作与不作本无迹。菩萨以是得其源。常如万法绝攀缘。非是心缘彼诸境。只为无功智印然。无功大智满虚空。受生诞化总其中。一念遍含三世法。时日本来无始终。以智本无大小量。以是化彻微尘中。

　　略释新华严经修行次第决疑论卷四之上


　　略释新华严经修行次第决疑论卷四之下

　　　　大唐北京李通玄撰
　　第十法云地。以智波罗蜜为主。余九为伴。此迦毗罗城。有释种女。名曰瞿波者。以明十地行。不离本处。与初地同处。以表菩提体无先后。始终不移。故云迦毗罗城有释氏女。瞿波者。乃是如来往古为太子时妻。是过百佛刹微尘劫有王。名智山。王有太子。名善光。有居士女。名净日。善光太子出家为比丘。于净德林中住。入城乞食。净日女见善光比丘。因生染爱。便解身璎珞并珠。置其钵中。便即发菩提心。于二百五十劫。不复堕三恶道。常生胜乐处。常见善光比丘。经二百五十劫。后生于善现家。莲华化生。见财主王。有太子。名威德。太子纳为妻。因此之后。常共太子供养诸佛。乃至闻法得道。迄至如来。为太子时。还为其妻。是往昔本愿因缘常为其妻。依古德云。如来为太子时。有三夫人。一罗睺罗母。耶输陀罗。作比丘尼。二名瞿波。作善财十地善知识。三名摩奴舍。未详所在。夫如来神智性同虚空。非物像能与其类。如其智体。非情想能得其迹。但以无形质之妙灵。而十方随根。普应对上根之类。莲华出现。应中下之流。母胎诞生。只为本愿慈善力故。于十方世界。随物现形。岂有存妻子。而居世间也。但为化凡引俗。示生人间。八万四千尘心迷皆同行。化妻幻子。化幻众生。示现处缠。难舍能舍。对三乘之种。舍诸饰好。应一乘佛果之门。即具华冠璎珞九十七种大人之相。及十华藏世界微尘等相。今以瞿波女。以表一乘智境。无别求出世。全以根本智。普印世间。万境全真。更不说他方别有净土。便以瞿波女用。同真性无取舍法。便将表法。便明十地道满。法喜为妻也。一切境界。总是法乐。是故法华会三归一乘。故说世间相常住。是法住法位。全将世间。以为解脱。无别欣厌也。又此经集会人间众。但有五百优婆塞。五百优婆夷。五百童子。五百童女。一万诸龙。但集世间俗众。无比丘出世众。如来是福智大慈悲圆满之行。世间无厌形相也。今以瞿波女。表十地法悦。无取舍法。是故净名经云。法喜以为妻。慈悲心为女。善财至菩萨集会普现法界普光明法堂者。至十转法轮智满故。此是初会菩提场所契会普光明智。亦是第二会普光殿。从第二会自起信进修行。至此十地。自以智慧道满。同诸佛法轮之智慧。以此为终。故号菩萨集会普现法界普光明讲堂。其中有主宫殿神。名无忧德。并一万守宫殿神。来迎善财。赞叹善财所修行善根。是入十地之因。见瞿波女。是十地之果。一万守宫殿神。是守护十地智悲之行。瞿波女曾供养无数诸佛。久远劫来承事毗卢遮那。自身位登十地。犹言未了菩萨身及身业。亦不知心智。诸劫所行之道。以未入等觉位普贤行门。至十地道满。须舍见道烦恼。禅三昧上烦恼。涅槃清净乐上烦恼。总舍恒入世间。一切众生前对现色身。教化利乐。是恒常之道。更无欣进出世三昧涅槃解脱。习气之心。以是如经中十地行满。以无量三昧推求普贤。了不能见佛。劝令以想念求觅。方见普贤在十方一切佛所。或来或去。以是瞿波立样。以成后学令知轨则。修行不惑。从我唯得此观察菩萨三昧海解脱已下。是推德升进。
　　已上十地善知识竟。十一地等觉位普贤行如下。从前十住初心至十住满。师子幢王女。且得一分世间出世间智慈圆满。从十行初至十行满。出家外道名为遍行。且得一分随行行上。不坏出家无染解脱。从十回向初至十回向满。见天地之神。以于世间生死智悲之行含养自在。从十地初至十地满。见瞿波女。于菩萨集会普现法界讲堂。及无忧德神。及一万守宫殿神。以十地道齐诸佛智慧。转法轮中。智慈自在。从十一地等觉位普贤菩萨行门。初摩耶夫人至十一地满。见德生童子有德童女。以恒往十方生死六道。入幻住门。是等觉位之功终。文殊师利弥勒如来普贤菩萨三人。总通是五位及十信位中一理智妙行之体用法界之门。从初发心来至五位满。皆不离此三法。文殊是三空解脱之妙慧。妙简正邪之理。弥勒如来寄同此教。一生至佛果故。是根本普光明智。普贤是根本普光明智中差别智利众生行门。三法是一体用之门。即于诸法而能自在。此之三法成此一部经之教体。故名一乘圆教也。从十信心修行至五位未终。常以文殊师利为拣择引导之首。普贤为伴。至入法界之果门。即普贤为首。文殊为伴。根本智常为此二法无染之体。若根本智未明。籍妙慧观照显发。若根本智明。即妙慧是根本智妙使。普贤是根本智中万行之体。总是一法理智大悲体用分三。若不如是合离分张。修行者不知有智悲体用通塞自在。文殊师利出善住楼阁。南行化利人间。启发童蒙故。名文殊师利童子。菩萨以化童蒙。见道智因行立名。是故未见道时。由慧显得本智。见道之后。慧为佛之使也。观察取意可知。总是理智体用互参。
　　等觉位初以檀波罗蜜为主。余九为伴。此世界中。有佛母摩耶者。此位能以处生死中。大慈悲心普含摄一切世间之境界。不分内外。东西南北直言此世界中也。佛母者。如来以大慈悲心为母体。能发大智慧。教化众生故。实无如世间父母所生。为大慈大悲不违初发心。本愿力化众生故。宜应所见。以其自智。幻作父母。化作妻子。或现莲华化生。种种生法。同众生行。宜应化现。总是如来一智之境。随宜幻生。何得有父母诞生入胎出胎去住之相。望其自智。以智体神妙。无色无形。无迹无垢。自体清净。及随本愿。大慈悲力有依正二报功德。福智庄严。如光影像。不可提摩。隐现自在。如慈氏楼阁。如华藏世界是也。共一切众生。同住各不相碍身为正报。国土为依报。亦依正二报互相参入。如帝释宝网光影相参重重无尽。如是摩耶夫人。如来眷属。总是同一切根本之智幻化所生。以接童蒙故。以大慈悲为母。幻生佛故。如十住之末。从智生慈悲。即师子幢王女。名曰慈行。此等觉位即慈悲生智。即以母生佛。升进次第如然。善财叹。摩耶夫人身。是超六处。离一切著智。无碍道具清净法身。以如幻业而现化身。以如幻智而现世间。以如幻影而持佛法身。乃至无依处身。广如经说。善财先见主城神。名宝眼。眷属圆满者。是悲中之智眼。引接众生故。先见也。以杂色宝华散善财者。以明入大慈悲行。非一种行。行无量种种行。是以众色宝华而散善财。又劝善财二十八种守护心城法门。意令修行大慈悲。处生死行。广大无限。于生死行中。不贪境界。但欲成就如来十力。广如经说。意明欲入生死。成大悲行。不舍智业。本清净法大悲圆满。普周世间。谓和无二。不令有滞。此二十八种守护心城法。是和智悲。成普贤入生广大行门。令不染不离。是入生死。成大慈悲。前方便故。是故先见宝眼主城神也。又云。佛子。菩萨摩诃萨。若能如是修心城。则能积集一切善法。何以故。蠲除一切诸障故。所谓见佛障。闻法障。供养如来障。摄诸众生障。净佛国土障。此有五种障。皆是有所欣求功德善法。惧生死心。非是真入无作任运大慈悲者。故今欲见此位善知识者。常除如是等五障之心。不用功力。则便得见。以明十地道满。入等觉位。普贤大慈悲。处世间众生海。当除此五障。方得见摩耶之身。此乃是不求出世。不求功德。不求见佛。不求闻法。纯以无作大慈悲。一往同一切众生生死流。教化利物。无有身心所求果报。及惧生死。尔时有身众神。名莲华法德。及妙华光明无量诸神前后围绕。从道场出。住虚空中。以妙音声种种称叹。是处生死海。住法空。无染之行满。摩耶夫人。从耳珰放无量色光明网。普照无边诸佛世界。令善财见十方无边国土一切诸佛。其光明网右绕世间。经一匝还来。入善财顶。乃至遍入身诸毛孔。善财即得净明眼。永离一切愚痴暗。故得离翳眼。能了一切众生性故。广如经说。何故耳珰放光。以六根之中意根。以成智业。余五根中耳根。随用为胜。以表大慈悲救苦海。以遍法界之众生界。闻声即救。不待见身。且取耳能远闻过余四故。且如雷震百里耳根得闻。若有大声千里亦闻。四根不及。以表慈悲之光耳根为体。光照诸佛国土。次照世间。以慈悲之光。照佛国众生国一体无二。从善财顶入。然后遍入身。及毛孔皆遍者。以明大慈悲光普周。高卑等入。体同一性。大智光明眉间起。受生光明脐轮起。大慈悲光摩耶耳珰起。四十心光手中起。十信光足下千辐轮中起。十住光足指端起。十行光足趺上起。十回向光膝上起。十住中第六住海幢比丘眼中放日轮光。照恶道苦。善财蒙光入身。能了一切众生性者。以同体大悲。能了一切众生性故。次见守护菩萨堂罗刹鬼王。名曰善眼。与其眷属一万罗刹俱。于虚空中。以众妙华。散善财上。明罗刹是女。住在大海之中。有大势力。能食啖众生。而得自在。亦能游空。以明菩萨以法空大智。常居生死海。守护一切众生。而无舍离。以为宫殿。而能餐啖一切众生无明贪嗔痴爱热恼血肉故。以罗刹王表之。取此居大海中。力用残害速疾为像也。散众华于善财上者。以大慈悲是行故。是故散华也。劝叹善财。令入大慈悲之行。广如经说。罗刹王为善财说求善知识法。善男子。汝应顶礼十方。求善知识。正念思惟一切境界。求善知识。勇猛自在。遍游十方。求善知识。乃至观身观心。如幻如梦如影。求善知识。善财受行其教。即时睹见大宝莲华从地踊出。所有庄严广如经说。以明大慈悲为地。大慈悲行为莲华。能起大慈悲心。为摩耶夫人身。诞生诸佛。以明从悲起智。以明万事皆是大智大慈悲。幻生诸法。度脱众生。是如幻智中。幻生自在无碍。方如大智大慈悲功终不可得。智净如空。守空而住。不可但随悲逐行。迷彼智门。皆须圆备。如主城神。一度和会慈智之行。身众神及摩耶耳珰放光。一度和会智悲之体用。罗刹王一度和会智悲之体。如是三度劝发和会。观行次第因缘成竟。方始莲华从地踊出。具众宝庄严。摩耶居中而坐。坐于众妙宝座。一切诸庄严中。起化庄严。及摩耶夫人。出化身云。遍周十方。成就一切众生。广如经说。乃至善财等摩耶所化。总现其前。亦广如经说。如摩耶夫人。身相如本。乃能容受十佛刹微尘数菩萨众海。八万诸龙等众。悉在腹中。菩萨于腹中受生时。于摩耶夫人腹中游行自在。一步过三千大千世界。一一步皆悉如是。乃至一切行普贤行。普贤行者。受生菩萨教化众生。悉在其中。故知。只是诸佛大慈悲母体也。如经所说。不可具言。善财问摩耶得法久近。云。乃往古世过不可思议非最后身菩萨神通道眼所知劫数。是得法久近。从我唯知此菩萨大愿智幻解脱门已下。是推德升进。
　　第二戒波罗蜜为主。余九为伴。善知识。于此世界三十三天有王。名正念。此是前十住中正念天子。其王有女。名天主光。以明此位以慈悲为戒体。以天主是智。女是慈悲。以此位智悲圆满为戒体。名天主光者。天为净也。主者入生死中。主持教法。以利众生。光者虽处生死尘劳。大悲同行。摄取众生。同缠不污。戒光具足。名天主光。得无碍念清净庄严解脱门。
　　第三忍波罗蜜为主。余九为伴。迦毗罗城。有童子师。名为遍友。善财请法。便指此城中有童子。名善知众艺。此两位善知识。共成主伴。以例儒门。如此孔丘颜回是也。以教童蒙故。一名童子。说四十二字母。具在经说。说四十二字母时。以四十二般若波罗蜜为首。入无量无数般若波罗蜜门。善知众艺菩萨解脱门是也。
　　第四精进波罗蜜为主。余九为伴。
　　第五禅波罗蜜为主。余九为伴。此摩竭提国有一聚落。彼中有城。名婆怛那。有优婆夷。号曰贤胜。此城在南印度。此名喜增益。得无依处道场。说随六处中。各得无尽智性。于世间出世间法。无不了知。阴阳五行医方众艺。无不博达。以随用为禅体。
　　第六般若波罗蜜为主。余九为伴。南方有城。名为沃田。彼有长者。名为坚固解脱。得法门名菩萨无著念清净庄严者。以智慧体本无所著。以一切心境悉皆无故。名为清净。妙慧能生众生善根。故城名沃田。以智慧能破无明故。长者名坚固。
　　第七方便波罗蜜为主。余九为伴。即此城有长者。名为妙月。以第六智慧。即不异方便波罗蜜故。以智慧能净烦恼故。名为妙月。虽以方便行。入于生死。恒以净智相应故。宅有光明。得智光明法门。
　　第八愿波罗蜜为主。余九为伴。南方有城。名出生。以明无功妙智现前。以本愿力大慈悲行故。城名出生。有长者。名无胜军。以无功之智。善破异道。无能胜者。故名无胜军。得无尽相法门者。以无功之智。量同虚空。于一切世界。常现等众生。无量身相。而无不济度众生故。
　　第九力波罗蜜为主。余九为伴。此城南有一聚落。名为法者。此是法师位。以将一切世间万境。总为法聚落故。有婆罗门。名最寂静者。以表万法心境总寂静故。一切方无不寂静。婆罗门者是寂静故。表世无法不静故。得诚愿语解脱者。以明出言。诚谛的无虚谬。皆称众生念愿所求故。以诚愿语。又自所出言。更不移改。皆堪为法。
　　第十智波罗蜜为主。余九为伴。南方有城。名妙意华门。以明此位妙行圆满。智悲行圆。随十方一切众生意。皆为现身。一时普遍故。童子名德生。表智。童女名有德。表慈悲。以此位智悲二行已满。将一男一女。共成一位而像之。又以十方恒处。一切同行随流。摄生利物。以智悲无染习故。以童子童女像之。然实要须小男小女。佛行如之。又表诸人行行。常具慈悲柔和谦顺。无自憍慢故。以小男小女表之。于一切国。恒以智幻生种种身。行种种行。起种种色相。化种种众生。无古无今。无终无始。常无断绝。如化人出生。如幻人住世化幻众生。寻常等遍故。得如幻住门。以智幻生。住幻住法。无心意识。化利众生。
　　已下五十个善知识。五位行满。如海岸国弥勒如来。是根本智圆三世。在楼阁中。却指善财。令见初知识文殊师利。以明至果不离于因也。时不迁智不异故。便闻普贤菩萨名。乃至菩提道场金刚藏莲华座前。起愿自见其身。等普贤身。普贤摩善财顶。总是一生修行。五位行满。不离初发菩提心。根本普光明金刚智无相法身。成满普贤无边妙行。时不迁智不异处不移。犹如梦人不离一处一时一身一心。而梦见作种种岁月时日。游行种种国土。作种种事业。而忽惺觉。不离本一时之间作梦也。以明根本智。观一切世间万法境界。如梦以觉者。万事不迁不移。如光如影。如幻人住世。无心无体。不延不促。一切处文殊师利同声颂云。一念普观无量劫。无去无来亦无住。如是了知三世事。超诸方便成十力。以文殊师利明无相法身空慧。佛是根本普光明智。普贤是根本智中差别智万行也。以此三法是一法体用。圆满之门成。五位中五十重因果始终。为一体用周遍门。皆以十波罗蜜为行体。一中具十。十中具百。五位之中随升进。处不同。五位中有五百波罗蜜。五位中五十个善知识。一一中皆有因有果。五十重因果共有一百。不离本十波罗蜜行。为一十。总一百一十重因果。总以十波罗蜜为行体。文殊及佛根本智。普贤差别智。以为大体修行。仿之不失其大道。永决疑网。不错修行。犹如大路善置牌榜。令行者除疑故。此等觉位中。普贤行位。同世人士。不全现异相。以引凡流故。得道之后。常在十方生死。以智幻生其身。任众生感见不同。恒化利故。住幻住门。无出没故。以神智妙用。遍周恒无作故。以如响智应物成音。无生住灭故。以如空智日。恒大光明普照十方。无中边故。以智境界。入十光影身。如天帝网重重影。像无去无来故。一如德生童子有德童女。智悲齐圆。处幻住门。以智幻生十方等众生量身。教化成就一切众生。同普贤道。无有休息也。

　　略释新华严经修行次第决疑论卷四之下


　　决疑论后记

　　太原府寿阳方山李长者造论所。昭化院记。元祐戊申七月。商英游五台山。中夜于秘魔岩金色光中。见文殊师利菩萨。慨悟时节。誓穷学佛。退而阅华严经义疏。汗漫罔知统类。九月出按寿阳。闻县东三十五里。有方山昭化院。乃长者造论之所。斋戒往谒焉。至则于破屋之下散帙之间。得华严修行决疑论四卷。疾读数纸。疑情顿释。因诘主僧曰。圣贤游止之地。奚其破落如此耶。僧曰。长者坐亡于此山久矣。神之所游。缘之所赴。年谷常熟。而物不疵疠。此方之人。乃相与腥膻乎方山之鬼。莫吾长者之敬。院以此贫。吾惟古之使者。毁淫祀或多至数千所。即移县废鬼祠。置长者像。为民祈福。十月七日治地基。八日白圆光现于山南。于是父老叩头悲泪曰。不知长者之福吾土也。请并院新之。施心云起。不唱而和。主僧伻圆来告。太师曾公子宣闻其事。谓商英曰。子盍发明长者之意而记之。使学华严者益生大信。而知所宗。则长者放光。以累子也不虚矣。商英曰。蒙塞何足以知长者。虽然尝试以管窥之。夫华严之为教也。其佛与一乘菩萨之事乎。始终一念也。今昔一时也。因果一佛也。凡圣一性也。十方一刹也。三界一体也。正像末一法也。初中后一际也。当处现前。不涉情解。以十信为入佛之始。以十地为成佛之终。十住十行十回向十地十一地谓之五位。六位具十者。以十波罗蜜为之主也。凡五位之因果各五十。加本位之五因五果。为一百有十。所以成华严世界之佛刹善财童子之法门。华严世界一百一十而加一何也。一者佛之位。万法之因也。五位者所标之法也。善财者问法。而行之之人也。五十三胜友者。五十则五位也。三则文殊普贤弥勒也。此经也以毗卢遮那为根本智体。文殊为妙慧。普贤为万行。方其起信。而入五位也。则慧为体。行为用。及其行圆。而入法界也。则行为体。慧为用。体用互参。理事相彻。则无依无修。而佛果成矣。故归之于后佛弥勒。十信以色为国者。未离乎色尘也。十住以华为国者。理事开敷也。十行以慧为国者。定慧圆明也。十回向以妙为国者。妙用自在也。种种名号者。智体之异名也。观其名则知所修之行矣。种种庄严者。性行之依果也。观其果则知所行之因矣。大悲广济谓之海。除热清凉谓之月。普雨法雨谓之云。包含万象谓之藏。严其上首。谓之宝髻。因果同时。处世不染。谓之莲华。摧邪见正而不动。谓之幢。悲智中道谓之斋。性愿普薰谓之香。无为而成者天也。无方而应者神也。无外而大者王也。飞潜而雨者龙也。处生死海。而不没者修罗也。搏根熟众生。而至佛岸者。迦楼罗也。凡乎圣乎。疑而不可知者紧那罗也。胸行匍匐谦恭利物者。摩睺罗伽也。守护伺察者夜叉也。同乎恶趣。而灭其贫苦者。鸠槃荼也。法音娱乐者乾闼婆也。金为坚为刚。为黄为白。轮为圆为满。颇梨为莹彻。琉璃为明。净无垢谓之摩尼。漉沈拯溺谓之网。高显挺特谓之茎干。开敷覆荫谓之华叶。含育利生谓之宫殿。观照之根。谓之楼阁。无畏谓之师子。超尘谓之台榭。出俗谓之比丘。入廛谓之居士长者。同乎外道。谓之仙人婆罗门。慈而无染谓之女。以悲生智谓之母。此华严事相。表法之大旨也。至于一字含万法。而普遍一切。其汪洋浩博。非长者孰能判其教。抉其微乎。长者名通玄。或曰唐宗子。又曰沧州人。莫得而详。殆文殊普贤之幻有也。以开元七年。隐于方山土龛。造论。十八年三月二十八日卒。垒石葬于山北。至清泰中。村民拨石。得连珠金骨扣之如簧。以天福三年再造石塔。葬于山之东七里。今在孟县境上。说者以伏虎负经。神龙化泉。昼则天女给侍。夜则齿光代烛。示寂之日。飞走悲鸣。白气贯天。此皆圣贤之余事。感应之常理。传所谓修母致子近之矣。今皆略而不书焉。
　　年月日商英记。

