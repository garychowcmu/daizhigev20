  大方广佛华严经疏
　　唐 澄观撰




　　大方广佛华严经疏卷第一(并序)

　　　　唐清凉山大华严寺沙门澄观撰
　　往复无际。动静一源。含众妙而有余。超言思而迥出者。其唯法界欤。剖裂玄微。昭廓心境。穷理尽性。彻果该因。汪洋冲融。广大悉备者。其唯大方广佛华严经焉。故我世尊十身初满。正觉始成。乘愿行以弥纶。混虚空为体性。富有万德。荡无纤尘。湛智海之澄波。虚含万象。皦性空之满月。顿落百川。不起树王。罗七处于法界。无违后际。畅九会于初成。尽宏廓之幽宗。被难思之海会。圆音落落。该十刹而顿周。主伴重重。极十方而齐唱。虽空空绝迹。而义天之星象灿然。湛湛亡言。而教海之波烂浩浣。若乃千门潜注。与众典为洪源。万德交归。摄群经为眷属。其为旨也。冥真体于万化之域。显德相于重玄之门。用繁兴以恒如。智周鉴而常静。真妄交彻。即凡心而见佛心。事理双修。依本智而求佛智。理随事变。则一多缘起之无边。事得理融。则千差涉入而无碍。故得十身历然而相作。六位不乱而更收。广大即入于无间。尘毛包纳而无外。炳然齐现。犹彼芥瓶。具足同时。方之海滴。一多无碍。等虚室之千灯。隐显俱成。似秋空之片月。重重交映。若帝网之垂珠。念念圆融。类夕梦之经世。法门重叠。若云起长空。万行芬披。比华开锦上。若夫高不可仰。则积行菩萨曝腮鳞于龙门。深不可窥。则上德声闻杜视听于嘉会。见闻为种。八难超十地之阶。解行在躬。一生圆旷劫之果。师子奋迅。众海顿证于林中。象王回旋。六千道成于言下。启明东庙。智满不异于初心。寄位南求。因圆不逾于毛孔。剖微尘之经卷。则念念果成。尽众生之愿门。则尘尘行满。真可谓常恒之妙说。通方之洪规。称性之极谈。一乘之要轨也。寻斯玄旨。却览余经。其犹杲日丽天。夺众景之耀。须弥横海。落群峰之高。是以菩萨搜秘于龙宫。大贤阐扬于东夏。顾惟正法之代。尚匿清辉。幸哉像季之时。偶斯玄化。况逢。
　　圣主。得在灵山。竭思幽宗。岂无庆跃。题称大方广佛华严经者。即无尽修多罗之总名。世主妙严品第一者。即众篇义类之别目。大以旷兼无际。方以正法自持。广则称体而周。佛谓觉斯玄妙。华喻功德万行。严谓饰法成人。经乃注无竭之涌泉。贯玄凝之妙义。摄无边之海会。作终古之常规。佛及诸王。并称世主。法门依正。俱曰妙严。分义类以彰品名。冠群篇而称第一。斯经有三十九品。此品建初。故云大方广佛华严经。

　　世主妙严品第一

　　归命十方极三际　　尘刹圆明调御师
　　法界功德大悲云　　毗卢遮那大智海
　　所住甚深真法性　　所流圆满修多罗
　　一一尘方佛会中　　普贤文殊诸大士
　　我今欲以一毛智　　测量无边法界空
　　愿承三宝同体慈　　句句冥符诸佛意
　　俾令法眼常无缺　　尽众生界如普贤
　　回兹胜善洽群生　　速证菩提常乐果

　　将释经义。总启十门。一教起因缘。二藏教所摄。三义理分齐。四教所被机。五教体浅深。六宗趣通局。七部类品会。八传译感通。九总释经题。十别解文义。
　　初因缘者。夫圣人设教必有由致。若须弥巨海大因方为倾摇。今摇如来融金之德山。动深广之智海。非小缘矣。故下经。云非以一缘非以一事。如来出现而得成就。出现本为大华严故。先因后缘各开十义。以显无尽因。十义者。一法应尔故。二酬宿因故。三顺机感故。四为教本故。五显果德故。六彰地位故。七说胜行故。八示真法故。九开因性故。十利今后故。言法尔者。夫王道坦坦千古同规。一乘玄门诸佛齐证。故一切佛。法尔皆于无尽世界。常转如是无尽法轮。令诸众生反本还源。穷未来际。无有休息。故不思议品中明。一切诸佛能于一身化现不可说不可说佛刹微尘数头。一一头化尔所舌。一一舌出尔所音声。乃至文字句义。一一充满一切法界无有穷尽。斯则处以毛端横该法界。时以刹那竖穷劫海。处则顿起时则常起。不待别因。但随见闻说。有初成九会之别。诸慈悲者。于无尽中略此流传。令寻于此见无边法。如观牖隙见无际空。而此时处即同无尽。以一处即一切处。一时即一切时故。二酬宿因者。何以法尔如是转耶。宿因深故。夫根深则果茂。源远则流长。宿因既深教起亦大。深大云何。我佛世尊。创蹑玄踪栖神妙寂。悲智双运行愿齐周。是以妄想弗翦而廓彻性空。灵鉴匪磨而顿朗万法。乃以无障碍解脱阐斯沙门。宿因虽多略有二种。一者大愿力故。现相品云。毗卢遮那佛愿力周法界一切国土中。恒转无上轮。兜率偈云如来不出世。亦无有涅槃。以本大愿力。示现自在法。诸会佛加皆言愿力。及余诸文成证非一。二者昔行力故。谓无量劫依愿起行。行成得果方能顿演。故主山神偈云。往修胜行无有边。今获神通亦无量。法门广辟如尘数。悉使众生深悟喜。三顺机感者。谓昔因法尔虽能常遍。约可流传皆由机感。离机说法无所用故。其犹上有白月下资澄潭。潭清影现。机感应生。故兜率偈云。见佛亦复然。必假众善业。十方诸佛告功德林。言及诸菩萨众善根力故。解脱月云。此众无诸垢志解悉明洁等。皆是机感。广显机感。如第四教所被机中。然此机感通于现未。诸会当机即是现在。今之闻者。是未来机。四为教本者。谓非海无以潜流。非本无以垂末。将欲逐机渐施末教。先示本法顿演此经。然亦有二。一为开渐之本。出现品云。如日初出先照高山故。二为摄末之本。如日没时还照高山故。无不从此法界流。无不还归此法界故。法华亦云。始见我身。闻我所说。即皆信受。入如来慧。此渐本也。次云除先修习学小乘者。即开渐也。又云。我今亦令得闻是经入于佛慧。即摄末归本也。斯则法华亦指此经以为本矣。五显果德者。谓此本法中显佛胜德。令诸菩萨信向证故。不识宝玉不得其用。不知此德安能仰求。然果德有二。一依果。谓华藏世界海等。二正果。如来十身等。此二无碍以为佛德。然依正无碍通有六句。一依内现依。如尘中刹海。二正内现正。如毛孔现佛。三正内现依。四依内现正。五依内现依正六正内现正依。其文非一。又有四句。一或唯依。佛即刹故。二或唯正。刹即佛故。三俱。四泯。思之可知。随举一门则摄一切。并如下说。六彰地位者。为显菩萨修行佛因。一道至果有阶差故。夫圣人之大宝曰位。若无此位行无成故。此亦二种。一行布门。立位差别故。二圆融门。一位即摄一切位故。一一位满即至佛故。初地云。一地之中。具摄一切诸地功德。信该果海。初发心时便成正觉等。然此二无碍。以行布是教相施设。圆融是理性德用。相是即性之相。故行布不碍圆融。性是即相之性。故圆融不碍行布。圆融不碍行布。故一为无量。行布不碍圆融。故无量为一。无量为一。故融通隐隐。一为无量故涉入重重。故世亲以六相圆融。上下之文非一。七说胜行者。欲登妙位非行不阶。故君子不患无位。患己不立。行亦二种。一顿成诸行。一行一切行。故十住品云。一即是多多即一等。普贤行品说。一断一切断等故。二遍成诸行。此即行布。谓自大菩提心体相功德。乃至等觉中行。此二无碍例如位说。八示真法者。欲成行位须解法理。不体理事行亦非真。故兜率偈云。不了真实法。诸佛故兴世。此亦二种。一显事理无碍法。二显事事无碍法。并如义分齐说。九开因性者。谓上因果理事。皆由众生性有。若性非金玉虽琢不成宝器。良以众生包性德而为体。依智海以为源。但相变体殊。情生智隔。今令知心合体达本情亡。故谈斯经以为显示。亦有二种。一以言显示令其知有。二使其修行悟入显现。如下破尘出经卷等。亦如法华云。唯以一大事因缘故出现于世。所谓开示悟入佛之知见。众生等有故言唯一。十利今后者。既等有其分。故广利无边。此亦二种。一利今。即佛在当机。二利后。即今之见闻。发心品云。我等诸佛护持此法。令未来世一切菩萨未曾闻者。皆悉得闻。此益复二。一令得见闻为坚种。故出现品云。如人食少金刚终竟不消等。二令起行成证入故出现。又云。设有菩萨。无量百千亿那由他劫。行六波罗蜜。修习种种菩提分法。若未闻此如来不思议大威德法门。或时闻已。不信不解不顺不入。不得名为真实菩萨。以不能生如来家故。若闻此法信解随顺悟入。当知此人生如来家。乃至深入如来无量境界。良以有作之修。多劫终成败坏。无心体极一念便契佛家。贤首品云。十刹尘数如来所。悉皆承事尽一劫。若于此品能诵持。其福最胜过于彼等。又此利益别对前九成十种益。谓一闻法尔。则知常遍成见闻益。二闻本行。愿学佛发兴。成发心益。三闻机感。知法由善起。成造修益。四闻为本。知其义圆。成顿得益。五闻果德。则信乐愿齐。成灭障益。六闻位。期心证入。成摄位益。七闻行。发意修行。成起行益。八闻法。决须解了。成称性益。九闻因。知一切皆同。成转利益。十总具前九成速证益。故前九因皆为今益。亦可前一一门皆成十益。可以意得。因上十义故此教兴。发心品中有十所因。彼云。以佛神力故。世尊本愿力故等。因缘相参。对会因缘。可以意得。二明说经缘者。一切经首说时方人等。皆是缘起。今有十缘。一依时。二依处。三依主。四依三昧。五依现相。六依说者。七依听者。八依德本。九依请者。十依加者。今初依时。夫心冥至道则混一古今。法界无生。本亡时分。下经偈云。诸佛得菩提。实不计于日。况无涯之说。念劫圆融哉。今以无时之时。略显十重时别。初唯一念。二尽七日。三遍三际。四摄同类劫。五收异类劫。六以念摄劫。七劫念重收。八异类界时。九彼此相入。十以本收末。谓以非劫为劫故。于前十时。恒演此经。又此十种随一圆收。依此说时则无终始。亦随见闻说初成等。如前法尔中辩。若依此时则迥异余教。而余教时不出于此。或说三七六七等。随见闻故。广如旨归。第二依处者。夫智穷真际能所两亡。假说依真而非国土。况刹尘即入染净参融。圆满教之普周。难以分其处别。然真非事外。不坏所依。以上无时之时遍非处之处。然有言。此经在秽土说。居摩竭等故。有云。处净土说。在华藏故。有云。如实义者。二种身土无定异处。即于一处见闻异故。上之三义。后一近宗。然说此经处。净秽无碍通局交彻。各二四句。初净秽中。谓或唯染或唯净。如前二义。或俱华藏内娑婆故。或泯染净相。尽同一法界故。又或唯染。摩竭等覆净相故。或唯净。其地金刚染相尽故。或俱。隐显无碍故。或俱非。各相形夺二相尽故。次明通局交彻二四句者。谓或局。此一界故。或通。该十方故。或俱。即此即遍故。或泯。二相尽故。又或局。此界摄一切故。或通。此入一切故。或俱。即摄即入故。或泯。形夺相尽故。又以一尘例刹。亦有四句可知。若从狭至宽。略显十处。初此阎浮七处九会而周法界。如升须弥品。二周百亿同类一界。亦遍法界。如光明觉品。三遍异类树形等刹。四遍刹种。五遍华藏。六遍余刹海若种若刹。七遍前六类刹尘。皆有同异类刹。八尽虚空界。容一一毛端之处。各有无边刹海。九犹帝网。十余佛同。然上十类一一各遍法界。而前九正是遮那说法之处。然说十住等处。虽复各遍法界乃至尘毛。为门不同。亦无杂乱。若约十住与十行等。全位相摄。则彼此互无。各遍法界。若约诸位相资。则此彼互有。同遍法界。一一品会准此知之。十余佛同者。此佛既尔余佛亦然。故诸会结通皆云。我等诸佛亦如是说。然主主不相见。伴伴不相见。主伴伴主则互相见。若互不相见。即各遍法界。互相见故。同遍法界。亦无杂乱。亦无障碍。又上十处共为缘起举一全收。以一一处称法性故。而随前一一时皆遍此诸处。又随一一处皆具前时。顿说此经。此犹约器世间说。若约智正觉及众生世间。即一一佛身支节毛孔。皆摄无尽重重之刹。普贤众生一一皆尔。并是遮那说经之处。第三依主者。夫真身寥廓。与法界合其体。包罗无外。与万化齐其用。穷源莫二执迹多端。一身多身经论异说。今说此经。佛为真为应为一为多。若言真者。何名释迦。居娑婆界人天同见。若云应者。那言遮那。处莲华藏大菩萨见。见佛法身。若云一者。何以多处别现。若云异者。何以复言而不分身。故说此经佛并非前说。即是法界无尽身云。真应相融一多无碍。即卢遮那是释迦故。常在此处。即他处故。远在他方恒住此故。身不分异。亦非一故。同时异处。一身圆满。皆全现故。一切菩萨不能思故。今先明十身。后彰无碍。言十身者。自有二义。一约融三世间为十者。一众生身。二国土身。三业报身。四声闻身。五缘觉身。六菩萨身。七如来身。八智身。九法身。十虚空身。二就佛上自有十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身。广显其相如第八地。及离世间品辩。言无碍者。略有十义。一用周无碍。谓于上念劫刹尘等处。遮那佛现法界身云。业用无边悉周遍故。经云。如于此处见佛坐。一切尘中亦如是等。其文非一。二相遍无碍。谓于上差别用中。各摄一切业用故。三寂用无碍。无私成故。四依起无碍。无心顿现。海印力故。五真应无碍。应即同法一味平等故。六分圆无碍。一一身分即具全身故。七因果无碍。不碍现因故。八依正无碍。不碍现依故。九潜入无碍。入众生界。如如来藏。虽作众生不失自性故。故出现品云。佛智潜入众生心。又云。众生心中有佛。成正觉等。又亦摄一切众生。在一毛孔善化。天王云。汝应观佛。一毛孔。一切众生悉在中等。十圆通无碍。谓此佛身即理即事。即一即多。即依即正。即人即法。即此即彼。即情即非情。即深即广。即因即果。即三身即十身。同一无碍法界身云。以此身云。遍前时处。常说华严。是知或说报身在色究竟。约摄报说。或说报身在余净土。约引摄说。或说舍那坐千叶华。摄二地说。或说登地方见。约胜机说。或分三异。从体相用说。俱非此经真实之义。设分三十不同。亦权实对说。若不融前义。亦失经宗。第四依三昧者。夫动静。唯物圣岂然。乎。示轨后徒。明将有说。必须静鉴前理。受诸佛加。从定起而发言。言必真当。言必真当故。受者之心。自然笃矣。故于诸会。多明入定。为说经缘。有不入者。至文当说。其所入定。皆尽法源。业用难思。第五依现相者。谓法性寂寥。虽无诸相。无相之相。不碍繁兴。起教多端。相非一准。或放光动刹。或华雨香云。皆为发起。故诸会之内。将欲说法。多先放光。通表智光。以被物故。然有二种。一不坏次第光。随位增微故。二圆通无碍光。随一一光。皆结通故。随处放异。总有十光。各有所表。至文当知。其动地等。多在说后。则但是庆闻。如十地中。虽是庆前。义兼起后。则是教缘。第六依说人者。法无废兴。弘之由人。下文云。佛法无人说。虽慧莫能了。今此能说。通三世间。开即为五。谓佛菩萨声闻众生及器。更开为十。谓加三世。微尘。毛孔。器及有情。各有分圆故。毛孔微尘即是分说。此上诸说。通三世故。故普贤行品云。佛说众生说。及以国土说。三世如是说等。广则无量。法界品中类非一故。如僧祇随好。即是佛说。余会多菩萨说。法界品初有声闻说。诸善友等多菩萨说。亦名众生说。菩提树等即器界说。至文当知。其能说人用法不同。或用音声。或用妙色等。如教体中辩。第七依听人者。子期云。丧百牙辍弦若无听者。终无有说。即下诸众略有十类。至文当明。除当机众。余皆是缘。第八依德本者。川有珠而不枯。山有玉而增润。内无德本。外岂能谈。然唯约说者。前人此法故。略有二类。一者智慧最为首故。十方诸佛。告金刚幢言。及由汝智慧清净故。告金刚藏言。亦是汝胜智力故。二者余行愿力。十方诸佛。告普贤言。亦以汝修一切诸行愿力故。十方诸佛。告法慧言。及汝所修诸善根力。令汝入是三昧。而演说法。若感者善根。若化主行愿。皆属说因。第九依请人者。若约慈悲深厚。亦有无问自谈。若约敬法重人。要须诚请后说。初心识昧。未解咨求。上智慈悲。腾疑启请。然有二类。一者言请。二者念请。诸会有无现相品当辩。第十依能加者。夫圣无常应。应于克诚。心冥至极。故得佛加。然若佛自说则不俟加。如第九会。因人有说。要假上加。其第八会。行依法修。不异前故。略无有加。二七不入定。故无有加。余皆具有。所以加者。欲显诸佛同加即同说故。一说一切说故。亦显果海无言因相可说故。若尔僧祇随好应非一切。表微细难知故。超出因果故。然施设不同。不应一准。加有二种。一者显加。具于三业。二者冥加。但与智令说。普光法界。无显有冥。余皆具二。显必有冥故。余至下明。教起因缘竟。第二藏教所摄中二。先藏摄后教摄。前中亦二。先藏后摄。今初。藏谓三藏二藏。通称藏者。以含摄故。世亲摄论第一。庄严论第四。皆云彼三及二。云何名藏。答云。由摄故。谓摄一切所应知义。摄即包含。言三藏者。一修多罗藏。二毗柰耶藏。三阿毗达磨藏。初中先辩名。后显相。今初。亦名修妒路。亦名素怛缆。此皆梵音楚夏。古译为契经。智论之中。名为经藏。契谓契理。契机。经谓贯穿摄化。即契理合机之经。依主受名。契经即藏。持业释也。复云。正翻名线。线能贯华。经能持纬。此方不贵线称。故存于经。有云。案五印度。呼线席经井索。圣教。皆曰修多罗。则经正是敌对。斥于古德。经非敌对。今更详之。若一名四实。皆为敌对。则古如所破。若兼顺义。经自属于席经。敌对应名圣教。故梁摄论。译为圣教。彼论云。有阿毗达磨。非是圣教。为成圣教故。加修多罗名。古德见此儒墨皆称为经。遂借彼席经。以目圣教。则双含二义。俱顺两方。借义助名。更加契字。拣异席经。甚为允当。二显相者。西域四名。所目虽殊。意义相似。故同称修多罗。而圣教多含具上三义。故杂心云。经有五义。一曰涌泉。二曰出生。三曰显示。四曰绳墨。五曰结鬘。涌泉则注而无竭。出生则展转滋多。义同井索。有汲引故。显示正是圣教。显事理故。绳墨则揩定正邪。亦是绳之为经。能持于纬。同席经义。结鬘同线。线能贯华。结成鬘故。总上五义。不出贯摄。故佛地论第一云。能贯能摄故名为经。以佛圣教贯穿摄持所应说义所化生故。此或贯摄通所说所化。或贯穿法相。摄持所化。又世亲摄论释贯穿云。谓能贯穿依故相故法故义故。依者谓于是处由此为此而有所说。相者谓世俗谛相胜义谛相。法者谓蕴界处。缘起谛食静虑无量无色解脱胜处遍处菩提分无碍解无诤等。义者随顺密意说等。瑜伽二十五。显扬二十。大同此说。余义至十二分中当明。第二毗柰耶藏。初名。后相。前中亦名毗尼。梵言之略耳。此翻为调伏。谓调练三业。制伏过非。调练通于止作。制伏唯明止恶。就所诠之行彰名。即调伏之藏。或能诠藏。有调伏之能。即有财释。契经藏中类有此释。毗尼或翻为灭。灭有三义。一灭业非。二灭烦恼。三得灭果。或名尸罗。具云翅怛罗。此云清凉。离热恼因。得清凉果故。亦名波罗提木叉。此云别解脱。此就因得名。然有二义。一拣异定道。名之为别。二三业七支各各防非故名为别。亦翻为随顺解脱。此据果立。随顺有为无为二种解脱果故。亦名性善。如十诵律。亦名守信。如昔所受实能持故。后显相者。前名之中已含止作。即毗尼相。若别说者。世亲摄论云。毗柰耶有四义。谓犯罪故。等起故。还净故。出离故。广如彼论。第三阿毗达磨藏。阿毗名对。达磨云法。法有二种。一胜义法。谓即涅槃。是善是常故。名为胜。二法相法。通四圣谛。相者性也。状也。二俱名相。法既有二对亦二义。一者对向。谓向前涅槃。二者对观。观前四谛。其能对者皆无漏净慧。及相应心所等。由对果对境。分二对名故。慧但是对而非是法。非所对故。言对法者。法之对故。故对法藏。特名慧论。旧译为无比法。以诠慧胜故。世亲摄论云。阿毗达磨有四义。谓对故。数故。伏故。通故。对义同前。数者于一一法。数数宣说。训释言辞。自共相等无量差别故。伏者由此具足论处所等能胜伏地论故。通者此能通释素怛缆义故。亦名优婆提含。此云论义。亦名磨怛理迦。此云本母。谓以教与义为本为母。亦云依藏。生解。藏为解母。本即是母。亦名摩夷。此云行母。依藏成行故。行之母故。然此三藏。约其所诠。略有二门。一者克性则经诠三学。戒唯戒心二学。论唯慧学。如摄论说。二约兼正则三藏之中经正诠定。毗尼诠戒。论诠于慧。兼各通三。第二明二藏者。一声闻藏。二菩萨藏。即由前三藏。诠示声闻理行果。故名声闻藏。诠示菩萨理行果。故名菩萨藏。故庄严论第四云。此三藏由上下乘差别故。复为声闻藏及菩萨藏。摄大乘同此。此就二乘理果同故。合之。若约教行别故。即开三乘以为三藏。如普超等经。又由缘觉多不藉教。出无佛世。佛在世时摄属声闻故。但分为二。即是大小半满不同。第二明所摄者。此经三藏之中。正唯修多罗摄。兼诠余二。十藏等品广显戒故。问明等品显论义故。若就修多罗中以义拣教。则唯十藏摄。具足主伴显无尽故。教义融故。二藏之中唯菩萨藏。若分权实。但菩萨藏一分所摄。权不摄故。若约此摄。乃至声闻。亦此经摄。此能包含。无量乘故。拣于权实。至下立教中明。已辩藏摄。第二明教摄者。教有二种。一者通相。十二分教。亦分大小。至下十藏品辩。二者诸宗立教不同。今当略释。夫教海冲深。法云弥漫。智光无际。妙辩叵穷。以无言之言。诠言绝之理。以无变之变。应无穷之机。极位所承。凡情难挹。今乘理教之力。略启四门。一大意合离。二今古违顺。三分宗立教。四总相会通。今初。且西域东夏弘阐之流。于一代圣言。或开宗分教。或直释经文。以皆含得失故耳。且不分之。意略有五焉。一则理本一味。殊涂同归故。不可分也。二一音普应。一雨普滋故。三原圣本意。为一事故。四随一一文。众解不同故。五多种说法。成枝流故。以斯五义。故不可分。分之乃令情构异端。是非竞作。故以不分。为得。其分教者。亦有多义。一理虽一味诠有浅深。故须分之使知权实。二约佛虽则一音。就机差而教别。三本意未申。随他意语而有异故。四言有通别。就显说故。五虽分权实。须善会佛意。有开显故。又王之密语。所为别故。不识权实。以深为浅。失于大利。以浅为深。虚其功故。庄严圣教令深广故。诸圣教中。自有分故。诸大菩萨亦开教故。以斯多义。开则得多而失少。合则得少而失多。但能虚己求宗。不可分而分之。亦何爽于大旨。故今分之。第二古今违顺。曲分为二。先叙此方。后明西域。今初。诸释虽众。略叙数家。勒为五门。一立一音教。谓如来一代之教。不离一音。然有二师。一后魏菩提流支云。如来一音同时报万。大小并陈。二姚秦罗什法师云。佛一圆音平等无二。无思普应。机闻自殊。非谓言音本陈大小。故维摩经云。佛以一音演说法。众生各各随所解。上之二师。初则佛音具异。后则异自在机。各得圆音一义。然并为教本。不分之意耳。第二立二种教。自有四家。一西秦昙牟谶三藏。立半满教。即声闻藏。为半字教。菩萨藏。为满字教。隋远法师。亦同此立。斯则文据涅槃。盖是对小显大。通相之意。未于大中显有权实。亦含半满。二隋远法师。立渐顿二教。谓约渐悟机。大由小起。所设具有三乘。故名为渐。若约顿机。直往于大。不由于小。名之为顿。此虽约机。说有渐顿。而所说法不出半满。三唐初印法师。亦立二教。一屈曲教。谓释迦经。以逐机性随计破著故。如涅槃等。二平道教。谓舍那经。以逐法性自在说故。如华严经。又此二教略有四异。一主异。谓释迦化身。兴虑舍那十身异故。二处异。谓娑婆界木树草座。与华藏界中宝树宝座等异故。三众异。谓为声闻及菩萨说。与唯菩萨及极位同说异故。四说异。谓局处之说。与该通十方之说异故。此约化仪以判。然华严虽有随诸众生各别调伏。皆是称性善巧。一时顿演。涅槃等虽说一极。或对权显实。或会异归同。一切如来。或说不说。故云屈曲。约释迦为主。则未显十身。十身为主。必具释迦。娑婆之处。未融华藏。华藏之处。必融娑婆。略云四异。异实有多。诚如所判。但以屈曲之内。未显法之权实耳。四齐朝隐士刘虬。亦立渐顿二教。谓华严经名为顿教。余皆名渐。始自鹿苑。终于双林。从小之大故。然此经。如日初出先照高山。即是顿义。慈龙降雨。以证渐义。于理可然。渐约五时。次下当辩。第三立三种教。亦有三家。一南中诸师。同立三教。谓于前渐顿。加不定教。由渐中。先小后大。而央掘经六年之内即说。为遮此难故立不定。谓别有一经。虽非顿摄。而明佛性常住。即胜鬘金光明等。是为偏方不定教也。渐中开合。诸师不同。或但分为二。即是半满。或分为三。即武丘山岌法师。谓十二年前。见有得道。名有相教。十二年后。齐至法华。见空得道。名无相教。最后双照。一切众生佛性。阐提作佛。名常住教。此与唐三藏三时之教。大同。至叙西域中说。真谛三藏。依金光明。立转照持三轮之教。亦大同此。而时节小异。谓七年前说四谛。名转法轮。七年后说般若具转照二轮。以空照有故。三十年后具转照持。以双照空有持前二故。或分为四。即宋朝岌法师。谓于前三时。无相之后。常住之前。指法华经。为同归教。以会三归一。万善悉向菩提故。或开为五。然有二家。一道场慧观等。于无相之后。同归之前。指净名思益等。为抑扬教。二者即前刘公。不开抑扬。而有教之初。取提胃经。为人天教。上来诸师。皆于渐中。约时开异。若不加不定之教。则招难尤多。以初有大故。虽加不定。犹有妨难。略显五时之妨。余可例知。初明十二年前为有相者。自违成论。成论云。我今正明三藏中实义。实义即空。又阿含中云。无是老死。即法空也。无谁老死。即生空也。又智论云。三藏中明法空为大空。摩诃衍中明十方空为大空。皆显小乘已有二空。若云第二时说空者。十二年后。方制广戒。岂唯说空。又智论云。从得道夜。乃至涅槃。常说般若。岂前不说空。若云第二时中未显常住者。实相般若岂无常耶。涅槃亦说佛性。亦名般若。是知实相般若即是正因佛性。观照即为了因。又般若离四句。何曾存空。般若不坏四句。岂无妙有。是知小大各有四门。而但言初有次空者。各得一门之意耳。若云第三时中但名抑扬亦非常者。净名云。佛身无为不堕诸数。观身实相观佛亦然。岂无常耶。般若亦云。二乘智慧。犹如萤光。菩萨一日学智。如日之照。岂非抑扬。若云第四时中但显同归亦未明常者。寿量品云。常住不灭。又方便品云。世间相常住等。岂无常耶。五以涅槃。为常住者。当教可尔。而涅槃之时。亦有小乘之见。如阿含中说如来涅槃之相故。若以人天为初者。提胃虽说戒善。得道。皆通三乘。故彼经云。提胃得不起法忍。又违密迹经中。第二七日说三乘故。然上五时等。皆以约时克定。则有所乖。拣去不定。从多分说。亦有理在。二后魏光统律师。承习佛陀三藏。亦立三教。谓渐顿圆。初为根未熟者。先说无常。后方说常。先空后不空等。如是渐次。故名为渐。二为根熟之辈。于一法门。具足演说常无常空不空等。一切具说。更无由渐。故名为顿。三为于上达分阶佛境之者。说于如来无碍解脱究竟果德圆满秘密自在法门。故名为圆。此亦约化仪。说有前后耳。意明今时堪受顿者。必昔曾受化故。云根熟。上达之言。义兼地前。分阶佛境。即谓地上。于理亦通。三隋末唐初吉藏法师。依法华第五。立三种法轮。一始见我身。闻我所说。即皆信受。入如来慧。即根本法轮。二除先修习学小乘者。即枝末法轮。三我今亦令得闻是经入于佛慧。即摄末归本法轮。此判全约化仪。据法但有大小。然法华为于一类开显本末。若将定判一代圣教。收义不尽。以法华之前。亦有大故。岂般若等皆为枝末。又无量义云佛一切时说大小故。

　　大方广佛华严经疏卷第一



　　大方广佛华严经疏卷第二

　　　　唐清凉山大华严寺沙门澄观撰
　　第四立四教者。略有四家。一梁朝光宅法师。依法华第二。立四乘教。谓临门三车。即是权教三乘。四衢等赐。即实教大乘。以临门牛车亦同羊鹿。俱不得故。并无体故。诸子皆索故。是知三皆虚指。以为方便。此则前三是三乘。后一是一乘。无乖教理。若唯说法华为实。则抑诸般若及诸大乘了义之经。是知昔大亦有权实。法华但会昔权。故说三皆虚指。昔实不滞方便故不会之。若约会权归实。即是会三为一。若破小显大。即是会二归一。若开权显实。则三是一。更无别一。故彼经云。汝等所行是菩萨道。先所出内。是子所知。若废权立实。义说为四。如揽三点以成一伊。点别非伊。伊具三点。昔三既别。实不兼权。今一全兼。成四无爽。若依昔未显说一切具有如来知见。根败之种。今并说成。则今昔有异。于文有据。义亦极成。二陈隋二代天台智者。承南岳思大师。立四教。云一三藏教。此教明因缘生灭四真谛理。正教小乘旁化菩萨。二者通教。通者同也。三乘同禀故。此教明因缘即空无生四真谛理。是摩诃衍之初门。正为菩萨。旁通二乘。大品云。欲得声闻乘。当学般若波罗蜜等。然教理智断行位因果皆通。浅深不同。于共般若。唯共于浅。三别教。别即不共。不共二乘人说故。此教正明因缘假名无量四真谛理。的化菩萨。不涉二乘。故声闻在座如聋如盲。不名不共而云别者。兼欲拣非圆故。以一因迥出。一果不融。历别而修。不得因果圆融故。四圆教。圆以不偏为义。此教正明不思议因缘。二谛中道。事理具足。不偏不别。但化最上利根之人。故名为圆。华严经云。显现自在力。为说圆满经。无量诸众生。悉受菩提记等。别则教理等皆别。圆则教等皆圆。又此四教由三观起。从假入空。析体异故。有初二教。从空入假。从假入中。有别教起。三观一心中得有圆教起。又此四教。不局定一部。一部之中。容有多故。又更以四种化仪收之。谓顿渐不定秘密。顿渐同前岌公。后二。谓一音异解。若互相知。名为不定。互不相知。即名秘密。此师立义。理致圆备。但三藏教名义。似小滥。以余三教亦有三故。所以尔者。良以智论之中多詺小乘为三藏故。成实论中亦自说云。我今欲说三藏中实义故。初对旧医戒定慧故。立此三事。迢然不同。异后三教。通教意融三故。别教依一法性而显三故。圆教三一无障碍故。所以不名小乘教者。此教亦有大乘。六度菩萨。三十四心断结成真佛故。故藏通别圆之义。四教互有。而核其定实。余三不成。唯成当教中义耳。但判华严兼于圆别。以就登地已上。约寄位行布。为别义故。名异义同。亦无大过。三唐初海东元晓法师。亦立四教。一三乘别教。如四谛缘起经等。二三乘通教。如般若深密经等。三一乘分教。如梵网经等。四一乘满教。如华严经等。然三乘共学。名三乘教。于中未明法空。名别相教。说诸法空。是为通教。不共二乘。名一乘教。于中未显普法。名随分教。具明普法。名圆满教。然此大同天台。但合别圆。加一乘分耳。自言且依乘门。略立四种。非谓此四遍摄一切。故无有失。四贤首弟子宛公。依宝性论。立四种教。论云。有四种众生。不识如来藏。如生盲人。一者凡夫。二者声闻。三者辟支佛。四者初心菩萨。言四教者。一迷真异执教。当彼凡夫。二真一分半教。当彼二乘。三真一分满教。当彼初心菩萨。四真具分满教。即当彼识如来藏者。初教谓诸外道迷于真理。广起异计。二谓小乘。于真如随缘不变二分义中。唯说生空所显之理。故名为半。如涅槃半字。三谓但得不变。不得随缘。故名一分。而双辩二空。故名为满。四由具随缘不变二义。故名具分。广如彼说。然今判圣教。那参邪说。若对教主。应如此方先立三教。或如西域。分内外及六师等。又依涅槃。为半满者。后二既满。不应复有一分之言。既但得不变一分。岂名为满。又涅槃半满。岂唯约二空。岂彼不说妙有。而诃空耶。故其所立。未为允当。第五立五教。略有二家。一波颇三藏立。一四谛教。谓四阿含等。二无相教。谓诸般若。三观行教。谓华严经。四安乐教。谓涅槃经。说常乐故。五守护教。谓大集经说守护正法事故。此释名局。以观行等皆互有故。二贤首所立五教。至下当知。第二叙西域者。即今性相二宗元出彼方。故名西域。谓那烂陀寺同时有二大德。一名戒贤。二名智光。戒贤远承弥勒无著。近踵护法难陀。依深密等经瑜伽等论。立三种教。以法相大乘而为了义。即唐三藏之所宗师。谓佛初于鹿苑。转四谛小乘法轮。说诸有为法皆从缘生。以破外道自性因等。又缘生无我翻外有我。然犹未说法无我理。即四阿含等是。第二时中。虽依遍计所执。而说诸法自性皆空。翻彼小乘。然于依他圆成犹未说有。即诸部般若等经。第三时中。就大乘正理。具说三性三无性等。方为尽理。即解深密经等。是故于彼三时。初堕有边。次堕空边。俱非了义。后时具说遍计性空。余二为有。契会中道。方为了义。此依深密。所判。二智光论师。远承文殊龙树。近禀青目清辩。依般若等经中观等论。亦立三时教。以明无相大乘为真了义。谓佛初鹿苑说小。明心镜俱有。次于中时。为彼中根。说法相大乘境空心有唯识道理。以根犹劣。未能全入平等真空。故后第三时。为上根说无相大乘辩心境俱空。平等一味为真了义。又初渐破外道自性等故。说因缘生法决定是有。次渐破小乘缘生实有之执故。说依他似有。以彼怖畏此真空故。由存假名。而接引之。后时方就究竟。而说缘生即空平等一味。此三次第。如智光论师般若灯论释中引大乘妙智经说。然此二三时。并不能断一代时教。以各有据互相违故。各别为于一类机故。深密经意。为于一类餐般若者。闻平等空。拨无因果。不了空有无二故。第三时。为其分析于一法上空有之义。其妙智经。则以一类闻说三性迷唯识者。未能忘心观缘起者。定谓似有故。令总忘心境。即事而真。得斯意者。则不相违。然欲会二宗。须知二宗立义。有多差别。略叙数条。一者一乘三乘别。二一性五性别。三唯心真妄别。四真如随缘凝然别。五三性空有即离别。六生佛不增不减别。七二谛空有即离别。八四相一时前后别。九能所断证即离别。十佛身无为有为别。且初二义者。由性有五。一不同故。令乘有三。一权实。如法相宗意。以一乘为权。三乘为实故。深密三时教中。初皆不成。次一向成。是为若过若不及。皆非了义。第三时中。有性者成。无性不成。方为了义。故云普为发趣一切乘者。又初二卷中。皆云一乘是密意说。故知是权。又胜鬘经。以一乘为方便故。大般若五百九十三中。善勇猛菩萨言。唯愿世尊哀愍我等。为具宣说如来境智。若有情类。于声闻乘性决定者。闻此法已。速能证得自无漏地。于独觉乘性决定者。闻此法已。速依自乘而得出离。于无上乘性决定者。闻此法已。速证无上正等菩提。若有情类。虽未已入正性离生。而于三乘性不定者。闻此法已。皆发无上正等觉心。深密第二大意同此。又云。一切趣寂声闻种性补特伽罗。虽蒙诸佛施设种种勇猛加行方便化导。终不能令当坐道场证阿耨多罗三藐三菩提。又十轮第九亦说。三乘各定差别。皆以性定五故。故楞伽中。佛告大慧。有五种种性。一声闻乘性。二辟支佛乘性。三如来乘性。四不定乘性。五者无性。大庄严论及瑜伽论。皆同此说。善戒地持。虽但说二种性。一有种性。二无种性。亦云无种性人。无种性故。虽复勤行精进。终不能得无上菩提。但以人天善根。而成熟之无性。瑜伽亦同此说。若法性宗意。则以三乘是权。一乘为实。法华经云。十方佛土中。唯有一乘法。无二亦无三。除佛方便说。又云。初以三乘引导众生。然后但以大乘而度脱之。以性唯一故。故云诸佛两足尊知法常无性。又第三云。一相一味究竟涅槃常寂灭相。涅槃亦云。佛性者名为一乘。师子吼者名决定说。决定宣说一切众生皆有佛性。凡是有心定当作佛。三十三又云。一切众生同有佛性。皆同一乘一解脱一因一果同一甘露。一切当得常乐我净。是名一味。又法华第三云。我灭度后复有弟子。不闻是经。不知不觉菩萨所行。自于所得功德生灭度想。当入涅槃。我于余国作佛。更有异名。是人虽生灭度之想。入于涅槃。而于彼土求佛智慧。得闻是经。唯以佛乘而得灭度等。智论九十五亦同此说。明知。趣寂决定回心。法华论中四声闻内决定及增上慢。此二根未熟故。菩萨与记方便令发心。既云未熟。明必当熟。方便令发。即菩提心。不可不顺己宗。判为论错。入楞伽第二第四第七。皆同说二乘无实涅槃。但是三昧力故。后必当得无上菩提。法华论中。意亦同此。皆是假说涅槃。故云三昧。胜鬘亦云。言诸二乘得涅槃者。是佛方便。又无上依经宝性佛性二论皆说。入灭二乘。于三界外。更受变易。密严经中。二乘毕无灰断永灭。如是经论。其文非一。永寂声闻。必无明矣。涅槃第九菩萨品中。广明阐提断善不能发心。当文即云。彼一阐提虽有佛性。而为无量罪垢所缠。不能得出。如蚕处茧。此则有而非无。又云。或有佛性一阐提有。善根人无等。则知无有无种性人。况前引楞伽五性自迷其文。彼经第五性云。五者无性。谓一阐提。此有二种。一者焚烧一切善根。即谤菩萨藏。二者怜愍一切众生界。即是菩萨。若有众生不入涅槃。我亦不入。大慧白言。此二何者常不入涅槃。佛言。菩萨常不入涅槃。非焚烧一切善根者。以知诸法本来涅槃。不舍一切诸众生故。此意则明菩萨入而不入。既云菩萨常不入。非阐提者。则明阐提后必入矣。况经自云复以如来神力故。或时善根生耶。庄严第五。无性亦有二种。一是时边。二者毕竟时边。谓暂时之无即前阐提。毕竟谓永无。即大悲菩萨。是知前来所引大般若深密等经皆是未说法华之前。就其长时云定性无性非永定永无。诸论随佛方便成立故。云定无耳。故宝性佛性等论皆说。以一阐提谤大乘因。依无量时说无佛性。非谓究竟无清净性。若谓法华是第二时教。为引不定二乘故。说一切悉皆成佛。而犹未说定性不成。故名密意。非了义者。何以自判法华为第三时教。谁敢判于法华。为不了耶。妙智经中。及梁摄论成立正法中。皆以一乘居三乘后。故真谛三藏部异执记云。三十八年后。说解节经等。无量义云。四十年后。说法华经。明知法华居后。故经云临欲终时。若不信法华居后涅槃临终。居然可信。岂不亦以一乘一性破三五耶。若以般若。为第二时。法华为第三时。于理即通。复自违深密第三时中。普为发趣一切乘者。以法华破三故。明知深密三时。不能定断一切圣教。以未居最后故。且约显一类义。故分三耳。义如前说。若将法华。望之应有四时。以一乘教。破前三乘故。若谓佛性有二。一者理性。二者行性理性定有。行性或无。斯言可尔。故涅槃云。或有佛性善根人有阐提人无。即是行性。或有佛性二人俱有。即是理性。然涅槃依于理性明其等有。故云凡是有心定当作佛。不言凡是有行定当作佛。若谓理性定有。容趣寂不成。则违教理。是知阐提不作佛者。以作佛非阐提故。乃抑扬当时耳。若谓法华入灭后信一乘。即是变化权声闻者。权必化实。无实化谁。又岂不误于一类怯弱。好灭众生。是知趣寂。皆是法华前意耳。又胜鬘经云。若如来随彼所欲。而方便说。即是一乘。无有二乘。二乘入于一乘。一乘者即第一义乘。此意明随欲方便而说二乘。明知即是一乘。无有二矣。不晓此意。将上方便。连下一乘而读之。辄断一乘。以为方便。惑之甚矣。又彼经中。广破二乘。云无涅槃。又云。此经断一切疑。决定了义入一乘道。岂说一乘。以为方便。设有方便之言。尚在法华之前。况复无耶。法华云。此经难信难解。佛现在世。犹多怨嫉。况灭度后。诚哉斯言。若信执三乘五性。不信一乘一性者。深为可愍。故百喻经第二中。王改聚落。五由旬为三由旬喻。以喻方便于一说三。后人但信于三不信于一。即其事也。上约二宗各别所据。则互相违。反若会释者。亦不相违。谓就机则三。约法则一。新熏则五。本有无二。若入理双拂。则三一两亡。若约佛化仪。则能三能一。是故竞执。是非。达无违诤。大集五部。虽异不离法界。涅槃各说身因。佛许无非正说。余义次下当会古今违顺竟。第三立教开宗。分二。一以义分教。二依教分宗。今初以义分教。教类有五。即贤首所立。广有别章。大同天台。但加顿教。今先用之。后总会通。有不安者颇为改易。言五教者。一小乘教。二大乘始教。三终教。四顿教。五圆教。初即天台藏教。二始教者。亦名分教。以深密第二第三时教。同许定性二乘俱不成佛。故今合之总为一教。此既未尽大乘法理。故立为初。有不成佛。故名为分。三终教者。亦名实教。定性二乘。无性阐提。悉当成佛。方尽大乘至极之说。故立为终。以称实理。故名为实。上二教并依地位渐次修成。故总名为渐。四顿教者。但一念不生。即名为佛。不依地位渐次。而说故立为顿。如思益云。得诸法正性者。不从一地。至于一地。楞伽云。初地即为八。乃至无所有何次等。不同前渐次位修行。不同于后圆融具德。故立名顿。顿诠此理。故名顿教。天台所以不立者。以四教中皆有一绝言故。今乃开者。顿显绝言。别为一类。离念机故。即顺禅宗。五圆教者。明一位即一切位。一切位即一位。是故十信满心。即摄五位成正觉等。依普贤法界帝网重重主伴具足。故名圆教。如此经等说。若约所说法相者。初小乘中。但说七十五法。但说人空。纵少说法空。亦不明显。但依六识三毒。建立染净根本。故阿含云。贪恚愚痴是世间根本等。未尽法源。故多诤论。部执不同。二始教中。广说法相。少说法性。所说法性。即法相数。说有百法决择分明。故少诤论。说有八识。唯是生灭。依生灭识。建立生死及涅槃因。法尔种子。有无永别。是故五性决定不同。既所立识。唯业惑生故。所立真如。常恒不变。不许随缘。依他起性。似有不无。非即无性真空圆成。说经空义。但约所执。既言三性五性不同故。说一分众生决不成佛。名生界不减。真俗二谛。迢然不同。非断非常。果生因灭。同时四相。灭表后无。根本后得。缘境断惑。义说双观决定别照。以有为智。证无为理。义说不异而实非一。既出世智。依生灭识种故。四智心品。为相所迁。佛果报身。有为无漏。如是义类。广有众多。具如瑜伽杂集等说。三终教中。少说法相。多说法性。所说法相。亦会归性。所立八识。通如来藏。随缘成立。不生灭与生灭和合。而成非一非异。一切众生。平等一性。但是真如。随缘成立。依他无性。即是圆成。一理齐平。故说生界佛界不增不减。第一义空。该通真妄。真非俗外。即俗而真故。虽空不断。虽有不常。四相同时。体性即灭。缘境断惑。不二而二。有能所断。二而不二。说为内证。照惑无本。即是智体。照体无自。即是证如。非智外如。为智所证。非如外智。能证于如。世出世智。依如来藏。始本不二。则有为无为非一非异。故佛化身即常即法。不堕诸数。况于报体。即体之智。非相所迁。如是义类。亦有众多。次第对上。如楞伽等经起信等论。若会上二宗。广如别说。四顿教中。总不说法相。唯辩真性。亦无八识差别之相。一切所有。唯是妄想。一切法界。唯是绝言。五法三自性俱空。八识二无我双遣。诃教劝离。毁相泯心。生心即妄。不生即佛。亦无佛无不佛。无生无不生。如净名默住显不二等。是其意也。五圆教中。所说唯是无尽法界。性海圆融。缘起无碍。相即相入。如因陀罗网重重无际。微细相容。主伴无尽。十十法门。各摄法界。义分齐中。当具宣说。二依教开宗。宗乃有十。如经宗中辩。第四总相会通。曲分为二。先通会诸教。后会化仪前后。今初。诸德立教。各自所据。今虽立五。亦会取诸说。略有五重。一或总为一。谓唯是如来一大善巧。摄生方便。一音所演。则前之二师立一音者。不失道理。二或开为二。此更有三。一对小显大。初是半字。后四皆满。则无违二藏等言。二对权显实。前则二是三乘。后三为一乘。则不违法华四乘。三者三四二教。虽则泯二异前。而对三显一。曲巧顺机。后一直显本法。一向不共。如智论说。此同印公平道屈曲。三或分为三。初一小乘。次一三乘。后三一乘。或唯后一是不共一乘。智论指此以为不共。大品等经。共二乘说故。此三亦顺四乘。又梁论第八云。如来成立正法有三种。一立小乘。二立三乘。三立一乘。第三最胜故。名善成立。此亦同妙智经。真谛三藏部异执疏第二卷中。亦同此说。四或分为四。此亦二门。一中间三教。存三泯二别。故开之为四。一别教小乘。如四阿含等。二同教三乘。如深密等。三同教一乘。如法华等。四别教一乘。如华严经。二约历位。无位开渐及顿。故分为四。总合二三。以为渐教。余皆如名。五或分为五。如前所立。以渐中有始终故。然取多分。略指数经。实非局判。以一经中容多教故。第二化仪前后者。今辩如来一代时教。略启十门。一本末差别门。二依本起末门。三摄末归本门。四本末无碍门。五随机不定门。六显密同时门。七一时顿演门。八寂寞无言门。九该通三际门。十重重无尽门。初中本末同时始终一类。各无异说。然有三位。一若小乘中。则初度陈如。后度须跋。中间亦唯说小益小。如四阿含经及五部律。二若约三乘。则始终说三通益三机。如密迹经等。三若约一乘。则始终唯为圆机说于圆极。如华严等。其中不通小乘。复摄九世该于前后。更无异说。然此三类。依于此世根性定者。常闻如上一类之法。故佛所演各通始终。更无前后。二依本起末门。此有五类。谓初为菩萨说大。二为缘觉。三为声闻。四为善根众生。五为邪定。如出现品。日照高山及三千。初成喻中广辩其相。皆明先大后小。约法名从本起末。以于一佛乘分别说三故。十八本二皆大乘出故。约机各是一类之机。非约一机前后大小。三摄末归本门者。依无量义初时说小。次说中乘。后时说大。故法华亦云。初转四谛深密妙智虽复二时三一不同。皆先小后大。四本末无碍门者。谓初举照山王之极说。明非本无以垂末。后显归大海之异流。明非末无以归本。故本末交映与夺相资。方为摄生之善巧矣。是故通论总有五位。一根本一乘。如华严经。二密意小乘。三密意大乘。四显了三乘。上三如深密。五破异一乘。如法华。上之四门圆通无碍。是则前后即无前后。无前后之前后耳。五随机不定门者。此上四门。初门明三类机始末常定。次门明五类机异时常定。第三门明一类机自浅之深。第四门明二类机。初机闻顿后机从浅至深。更有一类不定之机。或从小乘次入三乘。后入一乘。亦有从小直入一乘。或多类机随闻一句。异解不同。六显密同时者。若异闻互知是显不定。若互不相知即是秘密密显同时亦无前后。七上来诸门。一时顿演。八从初得道乃至涅槃。不说一句。九此上诸门尽通三际。十上之九门。随处随时重重无尽。皆无前后。后之二门。正是华严境界。融取前八。亦不离华严之用。第三义理分齐。已知此经总属圆教。未知圆义分齐云何。然此教海宏深包含无外。色空交映德用重重。语其横收全收五教。乃至人天总无不包。方显深广。其犹百川不摄大海。大海必摄百川。虽摄百川同一咸味。故随一适迥异百川。前之四教不摄于圆。圆必摄四。虽摄于四圆以贯之。故十善五戒亦圆教摄。上非三四。况初二耶。斯则有其所通无其所局。故此圆教语广名无量乘。语深唯显一乘。一乘有二。一同教一乘。同顿同实故。二别教一乘。唯圆融具德故。以别该同皆圆教摄。今显别教一乘。略显四门。一明所依体事。二摄归真实。三彰其无碍。四周遍含容。各有十门。以显无尽。初中十者。一教义。二理事。三境智。四行位。五因果。六依正。七体用。八人法。九逆顺。十应感。教即能诠。即前五教。乃至光香等。义即所诠。即五教等一切义理。理即生空所显。二空所显无性真如等理。事即色心身。方等事。余可思准。第二摄归真实者。即真空绝相。经云。法性本空寂。无取亦无见。性空即是佛。不可得思量。亦有十义。如法界观。第三彰其无碍。然上十对皆悉无碍。今且约事理以显无碍。亦有十门。一理遍于事门。谓无分限之理。全遍分限事中。故一一纤尘理皆圆足。二事遍于理门。谓有分之事。全同无分之理。故一小尘即遍法界。由上二义互该彻故。皆同一性。故出现品云。如来成正觉时。于其身中。普见一切众生成正觉。乃至普见一切众生入涅槃。皆同一性。所谓无性。理遍事故。一成一切成。事遍同理。故说都无所成。经云。譬如虚空无成无坏。一性无性。即是佛性。故涅槃云。佛性名第一义空。第一义空名为智慧。又出现云。无一众生不具如来智慧。无不有者。即一乘义也。三依理成事门。谓事无别体要因理成。如揽水成波故。于中有二。一明具分唯识变故。觉林菩萨偈云。心如工画师能画诸世间。五阴悉从生。无法而不造。此明唯心义也。何以得知是具分耶。次颂云。如心佛亦尔。如佛众生然。应知佛与心。体性皆无尽。既是即佛之心。明非独妄心而已。二明真如随缘成故。问明品文殊难云。心性是一。云何见有种种差别。即缘性相违难。觉首答云。法性本无生。示现而有生。即真如随缘答。又云。诸法无作用。亦无有体性。明随缘不失自性。即同胜鬘。依如来藏有生死。依如来藏有涅槃等。四事能显理门。谓由事揽理成故。事虚而理实。依他无性即是圆成。如波相虚令水现故。夜摩偈云。云何说诸蕴。诸蕴有何性。蕴性不可灭。是故说无生。分别此诸蕴。其性本空寂。空故不可灭。此是无生义。众生既如是。诸佛亦复然。佛及诸佛法。自性无所有。又十忍品云。譬如谷响从缘所起。而与法性无有相违。须弥顶偈云。了知一切法。自性无所有。如是等文遍于九会。五以理夺事门。谓事既全理则事尽无遗。如水夺波波相全尽。故说生佛不增不减。出现品云。譬如虚空。一切世界若成若坏。常无增减。何以故。虚空无生故。诸佛菩提亦复如是。若成正觉不成正觉。亦无增减。何以故。菩提无相故。乃至云。设一切众生。于一念中悉成正觉。与不成正觉等无有异。皆以无相平等故。不增不减经亦同此说。非约一分众生不成佛者。说无增减耳。六事能隐理门。谓真理随缘而成事法遂令事显理不现也。如水成波动显静隐故。法身流转五道。名曰众生。财首偈云。世间所言说一切是分别。未曾有一法得入于法性等。七真理即事门。谓凡是真理。必非事外。以是法无我理故。空即色故理即是事。方为真理。第七回向云。法性不违法相等故。八事法即理门。谓缘集必无自性。举体即真故。上之二门。正明二谛不相违义。如湿不违波波不违湿。举体相即故。夜摩偈云。如金与金色其性无差别。法非法亦然。体性无有异。此亦喻于如来之藏与阿赖耶。展转无别。又由事即理故。虽有不常理即事故。虽空不断。又由事理相即故。起灭同时。须弥偈云。一切凡夫行。莫不速归尽。其性如虚空故。说无有尽。智者说无尽。此亦无所说。自性无尽故。得有难思尽等。则同时四相不待后无。亦令究竟断证离于能所。十地品云。非初非中后。非言辞所及。回向品云。无有智外如为智所入。亦无如外智。能证于如等。九真理非事门。即妄之真异于妄故。如湿非动。十事法非理门。即真之妄异于真故。如动非湿故。惭愧林偈云。如色与非色。此二不为一。又云。如相与无相。生死又涅槃。分别各不同等。上七八二门。明事理非异。九十二门明事理非一。故为无为。非一非异。第四回向云。于有为界示无为法。而不灭坏有为之相。于无为界示有为法。而不分别无为之性。上之十事。同一缘起故。云无碍。约理望事。则有成有坏有即有离。事望于理。有隐有显。有一有异。逆顺自在。无障无碍。同时顿起。深思令观明现。以成理事圆融无碍观也。第四周遍含容。即事事无碍。且依古德。显十玄门。于中文二。先正辩玄门。二明其所以。今初。一同时具足相应门。二广陕自在无碍门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门。此之十门同一缘起无碍圆融。随其一门。即具一切。今且于前十中。取一事法明具后十门。如下文中。一莲华叶或一微尘。则具教等十对。同时相应具足圆满。亦具后之九门。及彼门中所具教等以是总故。故下文云。一切法门无尽海。同会一法道场中。华藏颂云。华藏世界所有尘。一一尘中见法界。一尘尚具况一叶耶。二即彼华叶普周法界。而不坏本位以分即无分无分即分。广陕自在无障无碍。十定品云。有一莲华尽十方际。而不妨外有可见。是故或唯广无际。或分限历然。或即广即陕。或广陕俱泯。或具前四。以是解境故。或绝前五。以是行境故。下皆准此。然此广陕亦名纯杂。普周法界故。纯一无二不坏本位。则不妨于杂。万行例然。三即此华叶舒已遍入一切法中。即摄一切。令入己内。舒摄同时。既无障碍。是故镕融。或有四句六句思之。下云。以一佛土满十方。十方入一亦无余。若一与一切对辩。则摄入各具四句。谓一入一切一切入一。一入一一切入一切。互摄亦然。四此一华叶废己同他。举体全是彼一切法。而恒摄他同己。令彼一切即是己体。一多相即混无障碍。解行境别。六句同前。下云知一即多多即一等。五华能摄彼则一显多隐。一切摄华则一隐多显。显显不俱。隐隐不并。隐显显隐同时无碍。全摄俱泯。存亡俱成。句数同前。下云。东方入正受。西方从定起等。如八日月隐显同时。六此华叶中微细刹等。一切诸法炳然齐现。下云。于一尘中一切国土旷然安住。又于一毛端处。有不可说诸如来。及第九回向微细中说。七此华叶一一微尘中。各现无边刹海。刹海之中。复有微尘。彼诸尘内。复有刹海。如是重重不可穷尽。非是心识思量境界。如天帝殿珠网覆上。一明珠内万像俱现。珠珠皆尔。此珠明彻互相现影影复现影。而无穷尽。下云。如因陀罗网世界等。亦如镜灯重重交光。佛佛无尽。八见此华叶。即是见于无尽法界。非是托此别有所表。下文云。此华盖等从无生法忍之所起等。九即此一华。既其遍一切处。亦复该一切时。谓三世各三。摄为一念故。为十世。以时无别体。依华以立华既无碍。时亦如之。是故晋经云。过去无量劫。安置未来今未来无量劫。回置过去世等。普贤行云。过去中未来。未来中现在等。又云。无量劫即一念。一念即无量劫等。时无别体故不别立。以为所依。十此圆教。法理无孤起。必摄眷属随生。下云。此华即有十世界微尘数华以为眷属。又如一方为主十方为伴。余方亦尔。是故主主伴伴各不相见。主伴伴主圆明具德。举华既尔。一尘等事亦然。如此事华既带同时等十义。具此十门。而此事等具余教等十门。则为百门。事法既尔。余教义等具百亦然。则为千门。如教义等有此千门。彼同时门中。亦具百门。余广陕等例尔。亦有千门。若重重取之。亦至无尽。于此十门。圆明显了。则常入法界重重之境。第二明德用所因。问有何因缘。令此诸法得有如是混融无碍。答因广难陈。略提十类。一唯心所现故。二法无定性故。三缘起相由故。四法性融通故。五如幻梦故。六如影像故。七因无限故。八佛证穷故。九深定用故。十神通解脱故。十中随一即能令彼诸法混融无碍。十中前六通约法性为德相。因法尔如是。后二皆是业用。义通因果。七约起修。义通德相业用。八约果德。唯是德相故。前之十门。通德相业用。约佛则用亦德相。德上用故。约机则相亦称用。令知相故。即用之相。染净双融。即相之用。能染能净。故相及用。不分两别。初唯心现者。一切诸法。真心所现。如大海水举体成波。以一切法无非一心故。大小等相。随心回转。即入无碍。二法无定性者。既唯心现从缘而生。无有定性。性相俱离。小非定小故。能容太虚而有余。以同大之无外故。大非定大故。能入小尘而无间。以同小之无内故。是则等太虚之微尘。含如尘之广刹。有何难哉。旧经十住品云。金刚围山数无量。悉能安置一毛端。欲知至大有小相。菩萨以是初发心。一非定一故。能是一切。多非定多故。能是一。边非定边故。能即中。中非定中故。能即边。延促静乱等。一一皆然。三缘起相由者。谓大法界中。缘起法海义门无量。约就圆宗。略举十门。以释前义。谓缘起法要具此十义。缘方起故。阙则不成。一诸缘各异义。谓大缘起中诸缘相望。要须体用各别。不相杂乱。方成缘起。若杂乱者。失本缘法。缘起不成。此则诸缘各各守自一位。文云。多中无一性。一亦无有多。二互遍相资义。谓此诸缘要互相遍应方成缘起。如一缘遍应多缘。各与彼多全为一故。此一则具多个一也。若此一缘。不具多一。则资应不遍不成缘起。此则一一各具一切。下文云。知以一故众知以众故一。三俱存无碍义。谓凡是一缘。要具前二。方成缘起。以要住自一。方能遍应。遍应多缘。方是一故。是故唯一。多一自在。无碍镕融。有其六句。一或举体全住。是唯一也。或举体遍应。是多一也。或俱存。或双泯。或总合。或全离。皆思之可见。文云。诸法无所依。但从和合起。此上三门。总明缘起本法竟。四异体相入义。谓诸门力用递相依持。互形夺故。各全有力全无力义。缘起方成。如论云。因不生缘生故。缘不生自因生故。若各唯有力无无力。则有多果过。一一各生故。若各唯无力无有力。则有无果过。以同非缘俱不生故。是故缘起要互相依具力无力。如阙一缘一切不成。余亦如是。是故一能持多。一是有力能持于多。多依于一。多是无力。潜入一内。由一有力必不与多有力俱。是故无有一而不摄多也。由多无力必不与一无力俱。是故无有多而不入一也。如一持多依既尔。多持一依亦然。反上思之。如一望多有依有持。全力无力常含多在己中。潜入己在多中。同时无碍。多望于一。当知亦尔。俱存双泯。二句无碍思之。五异体相即义。谓诸缘相望全体形夺。有有体无体义缘起方成。若阙一缘。余不成起故。缘义则坏。得此一缘。令一切成起。所起成故。缘义方立。是故一缘。是能起能成故有体。多缘是所起所成故无体。由一有体不得与多有体俱。多无体必不得与一无体俱。是故无有不多之一。无有不一之多。一多既尔。多一亦然。反上思之。如一望多有有体无体故。能摄他同己。废己同他。同时无碍。多望于一当知亦尔。准前思之。俱存双泯二句无碍。亦思之可见。六体用双融义。谓诸缘法。要力用交涉。全体融合。方成缘起。是故圆通亦有六句。一以体无不用故。举体全用则唯有相入。无相即义。二以用无不体故。举用全体则唯有相即。无相入也。三归体之用不碍用。全用之体不失体。是则无碍双存。亦入亦即自在俱现。四全用之体。体泯。全体之用。用亡。非即非入圆融一味。五合前四句。同一缘起无碍俱存。六泯前五句。绝待离言冥同性海。此上三门。于初异体门中显义理竟。七同体相入义。谓前一缘所有多一与彼一缘体无别故。名为同体。又由此一缘应多缘故。有此多一。所应多缘既相即入。令此多一亦有即入也。先明相入。谓一缘有力能持多一。多一无力依彼一缘。是故一能摄多多便入一。一入多摄反上应知。余义余句准前思之。八同体相即义。谓前一缘所具多一。亦有有体无体之义。故亦相即。以多一无体。由本一成多即一也。由本一有体能作多一。令一摄多。如一有多空既尔。多有一空亦然。余义余句。并准前思之。九俱融无碍义。谓亦同前体用双融。即入自在。亦有六句准前应知。此上三门。于前第二同体门中辩义理竟。十同异圆满义。谓以前九门总合为一大缘起。令多种义门同时具足也。由住一遍应故。有广陕自在门。由就体就用故。有相即相入门。由异体相容具微细门。异体相即具隐显门。又就用相入为显。令就体相即为隐。即显入隐亦然。又由异门即入为显。令同体即入为隐。同显异隐亦然。又由异体相入。带同体相入具帝网门。由此大缘起即无碍法界故。有托事显法门。显于时中故。有十世门相关互摄故。有主伴门。此第十圆满一门。就前第三门中。以辩义理。故下文云。菩萨善观缘起法。于一法中解众多。众多法中解了一。又云。一中解无量。无量中解一。了彼互生起。当成无所畏等。皆其义也。上来缘起相由门竟。第四法性融通门者。谓若唯约事则互相碍不可即入。若唯约理则唯一味。无可即入。今则理事融通具斯无碍。谓不异理之一事。具摄理时。令彼不异理之多事。随所依理皆于一中现。若一中摄理不尽。则真理有分限失。若一中摄理尽。多事不随理现。则事在理外失。今既一事之中全摄理尽。多事岂不依中现。华藏品云。华藏世界所有尘。一一尘中见法界。法界即事法界矣。斯即总意。别亦具十玄门。一既真理。与一切法而共相应。摄理无遗。即是诸门诸法同时具足。二事既如理能包。亦如理广遍。而不坏陕相故。有广陕纯杂无碍门。又性常平等故纯。普摄诸法故杂。三理既遍在一切多事故。令一事随理遍一切中。遍理全在一事则一切随理。在一事中故。有一多相容门。四真理既不离诸法。则一事即是真理真理即是一切事故。是故此一即彼一切事。一切即一。反上可知故。有相即自在门。五由真理在事各全非分故。正在此时彼说为隐。正在彼时此即为隐故。有隐显门。六真理既普。摄诸法。带彼能依之事。顿在一中故。有微细门。七此全摄理故。能现一切。彼全摄理同此顿现。此现彼时。彼能现所现俱现此中。彼现此时。此能现所现亦现彼中。如是重重无尽故。有帝网门。以真如毕竟无尽故。八即事同理故。随举一事即真法门。故有托事门。九以真如遍在昼夜日月年劫皆全在故。在日之时不异在劫故。有十世异成门。况时因法有。法融时不融耶。十此事即理时不碍与余一切恒相应故。有主伴门。故一理融通十门具矣。五如幻梦者。犹如幻师。能幻一物以为种种幻。种种物以为一物等。经云。或现须臾作百年等。一切诸法。业幻所作故。一异无碍。言如梦者。如梦中所见广大。未移枕上历时久远未经斯须。故论云。处梦谓经年。觉乃须臾顷。故时虽无量摄在一刹那。六如影像者。一切万法。略有二义。一皆如明镜含明。了性一心所成故。二分别所现如影像故。由初义故为能现。由后义故为所现。故一切法互为镜像。如镜互照。而不坏本相。下经云。远物近物。虽皆影现。影不随物。而有远近等。七因无限者。谓诸佛菩萨昔在因中。常修缘起无性等观。大愿回向等。称法界修。及余无量殊胜因故。今如所起果具斯无碍。八佛证穷者。由冥真性得如性用。故经云。无比功德故能尔。九深定用者。谓海印定等诸三昧力故。贤首品云。入微尘数诸三昧。一一出生尘等定。而彼微尘亦不增等。十神通解脱者。谓由十通及不思议等解脱故。不思议法品十种解脱中云。于一尘中建立三世一切佛法等。由上十因。令前教义等十对。具上同时等十门。以为别教一乘义之分齐。

　　大方广佛华严经疏卷第二



　　大方广佛华严经疏卷第三

　　　　唐清凉山大华严寺沙门澄观撰
　　第四教所被机者。夫教因机显离机无言。上说义理弘深。未委被何根器。若明能应者十身圆音。今直彰所被。通有十类。前五拣非器。后五彰所为。前中一无信非器。以闻生诽谤堕恶道故。二违真非器。依傍此经以求名利。不净说法集邪善故。下经云。忘失菩提心修诸善根。是为魔业。三乖实非器。谓如言取文超情至理不入心故。论云。随声取义有五过失。上三皆是凡愚。故下文云。此经不入余众生手。四陕劣非器。谓一切二乘。出现品云。一切二乘不闻此经。何况受持。故虽在座如聋如瞽。五守权非器。谓三乘共教诸菩萨等。随宗所修行布行位。不信圆融具德之法故。下经云。设有菩萨无量亿那由他劫行六波罗蜜。不闻此经。或时闻已。不信不解不顺不入。不得名为真实菩萨故。后五显所为中一正为。谓是一乘圆机故。出现品云。此经不为余众生说。即通指前五。唯为乘不思议乘菩萨说。即正为之机。谓一运一切运。圆融行位即深不思议。又能遍达诸教。即广不思议故。文云。非余境界之所知。普贤行人方得入等。二兼为。谓即时虽未悟入。而能信向成种。如出现品食金刚喻故。地狱天子十地顿超。大海劫火不能为障。约未悟入故名为兼。三引为。即前权教菩萨。不受圆融之法故。十地之中寄位显胜。借其三乘行布之名。彼谓同于我法。后因熏习方信入圆融。以离此普法无所归故。权教极果无实事故。四者权为。即是二乘。谓既不闻。况于受持。故诸菩萨权示声闻。或在法会。而聋盲彰其绝分。或示在道而启悟知可回心。五远为谓诸凡夫外道阐提悉有佛性。今虽不信后必当入故。出现品云。如来智慧大药王树。唯除二处。不能为作生长利益。所谓二乘堕无为坑。及坏善根。非器众生溺大邪见贪爱之水。然亦于彼曾无厌舍。前三非器。是溺邪见。第四非器。是堕深坑故皆拣之。今四及五明佛无厌舍故。示而诱之熏其成种。又彼品中。明不信毁谤亦种善根。谓谤虽堕恶道。由闻历耳终醒悟故。又云。如日亦与生盲作利益故。又如大海潜流喻中明。无不具有如来智慧故。又破尘出经卷喻中。若除妄想皆见佛智故。此皆明有自性住性。即是所为。况法性圆融感应交彻。无有一法而非所被。第五教体浅深者。无尽教海体性难思。从浅至深略明十体。一音声言语体。二名句文身体。三通取四法体。上三皆能诠体。四通摄所诠体。五诸法显义体。六摄境唯心体。七会缘入实体。八理事无碍体。九事事无碍体。十海印炳现体。十中前五唯体。后五亦体亦性。又前四通小。后六唯大。前七通三乘。后三唯一乘。前八约同教。后二唯别教。就前三中。大小乘中通用四法。一声。二名。三句。四文。取舍不同。各有三说。小乘三者。婆沙一百二十六云。如是佛教以何为体。一云。应作是说语业为体。谓佛语言。唱辞评论。语音。语路。语业。语表是。谓佛教。其名句文。但显佛教作用。不欲开示佛教自体。发智论中亦同此说。二云。名等为体。谓名身句身文身。次第行列次第安布。次第连合故。声但依于展转因故。谓语起名。名能显义。评家意取语业为体。杂心论同俱舍。俱舍论云。牟尼说法蕴数有八十千。彼体语或名。此色行蕴摄。谓若语为教体即色蕴摄。名为教体。即行蕴摄。此乃双存前二。情无去取。故致或言。正理论中意符名等故。彼第三释前颂竟。又云。诠义如实故名佛教。名能诠义故教是名。由是佛教定名为体。举名为首。以摄句文。显宗第三亦同此说。三者然俱舍意。情无去取。若取其双存。即合四法以为教体。若经部意亦唯取声。故正理十四破彼师云。汝不应立名句文身。即声为体。大乘有三。大意同前。一云。摄假从实以声为体。离声无别名句等故。深密第五云。如来言音略有三种。一契经等。既云言音有三。明以声为教体。杂集论云。成所引声谓诸圣所说。二云以体从用名等为体。能诠诸法自性差别。二所依故。故无性论破经部云。诸契经句语为自性。不应理故。成唯识第二。亦破彼云。若名句文不异声者。法辞无碍境应无别。唯识云。此三离声虽无别体。而假实异。亦不即声。三云。声名句文合为其体。由前二说皆有理教。为定量故。深密第四云。不可舍于言说文字。而能宣说故。净名云。有以音声言语文字。而作佛事故。十地论云。说者以二事说。听者以二事闻。谓善声善字故。以余之意亦应双取。若就前二有去取者。宁依名等。良以音声一种。正就佛说容为教体。流传后代书之竹帛。曾何有声。岂无教体。书虽是色亦与名等为所依故。亦色蕴摄。前净名十地通取四者。但言所用非正显体。仁王云。是名句味诸佛所说故。然大小诸宗。虽通用四法而理不同。谓萨婆多宗四法皆有实体。经部声有实体。名等是假。若大乘中。或有四皆非实。或有四皆如空。俱不立故。净名云。文字性离。无有文字是则解脱。十地论释空中风相等云。风喻音声。画喻名字。皆不可取。佛藏经云。诸法如毫厘不空者。则诸佛不出世。又下云诸法毕竟空。无有毫末相。有说四皆事理无碍。或说四皆圆融故。宗不同也。第四通摄所诠体者。瑜伽八十一云。谓契经体略有二种。一文。二义。文是所依。义是能依。如是二种总名一切所知境界。即依于六文显于十义。此明教义相成。若不诠义教文何用。故通取所诠成契经体。又十住品云。文随于义义随于文。文义相随理无舛谬。方为真教。又瑜伽云。佛菩萨等是能说者。语是能说相。名句文身是所说相。故皆通取。不同前义克取所说。第五诸法显义体者。谓但能显义理。一切诸法皆为教体。净名第三云。有以光明而作佛事。有以诸菩萨而作佛事。有以佛所化人而作佛事。有以佛菩提树衣服卧具。乃至八万四千诸烦恼门。众生为之疲劳。诸佛即以此法而作佛事。又十卷楞伽第四云。大慧非一切佛土言语说法故。有佛国土。直视不瞬。口无言说名为说法。乃至云。有佛国土动身名说。又香积世界餐香饭而三昧显。极乐佛国听风柯而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要因言说。况华严性海云台宝网。同演妙音。毛孔光明皆能说法。华香云树即法界之法门。刹土众生本十身之正体。于何非教耶。下云刹说众生说。三世一切说。又云。一切世间诸境界。皆悉能令转法轮等。其文非一。第六摄境唯心体者。总收前五并不离识。唯识等云。一切所有唯心现故。起信亦云。依一心法有二种门。一心真如门。二心生灭门。然此二门。皆各总摄一切法。以此二门不相离故。梵行品云。知一切法即心自性故。唯心现。然有二门。一本影相对。二说听全收。前中通就诸教以成四句。一唯本无影。谓即小乘不知唯识故。二亦本亦影。谓大乘初教。谓佛自宣说。若文若义。皆是如来妙观察智相应净识之所显现。名本质教故。佛地论第一云。有义。闻者善根本愿增上缘力。如来识上文义相生。此文义相。是佛利他善根所起。名为佛说。若闻者识上所变文义。名为影像。佛地论云。如来慈悲本愿增上缘力。闻者识上文义相生。此文义相。虽亲依自善根力起。而就强缘名为佛说故。二十唯识论云。展转增上力二识成决定。护法论师等。皆立此义。然云文义相生。复说五心集现。谓如说诸行无常即有四声四字四名。一句及所诠义。此十四相。于闻者识上聚集显现。然西方多释。今略举其一。谓如说诸字。有率尔寻求二心。然未定知诸字所属。无决定心。次说行字。由先熏习连带解生。有三心起。谓率尔寻求决定。以决定知诸字所属一切行故。闻诸行字。虽知自性然未知义。为令知义复说无字。但有二心。谓率尔寻求。未有决定。以未定知无字所属。后说常字。由前字力展转熏习。连后字生具起五心。谓率尔寻求决定染净等流。于最后时。四字周圆方能解义。总十二心。初二。次三。次二。后五。故有十四相。义如前说。余如别章。三唯影无本。谓大乘实教。离众生心佛果无有色声功德。唯有如如及如如智。独存。大悲大智为增上缘。令彼所化根熟。众生心中现佛色声说法。是故圣教。唯是众生心中影像。夜摩偈云。诸佛无有法。佛于何有说。但随其自心。谓说如是法。龙军坚慧诸论师等。并立此义。四非本非影。如顿教说。非直心外无佛色声。众生心内影像亦空。性本离故。亡言绝虑即无教之教耳。须弥偈云。法性本空寂。无取亦无见。性空即是佛不可得思量。净名云。其说法者。无说无示。其听法者无闻无得。龙树等宗多立此义。此前四说总合为一。圆融无碍。自浅之深摄众生故。第二说听全收成二四句。一约同教以成四句。谓一佛真心外无别众生。以众生真心即佛真心故。则唯说无听故。所说教唯佛所现。二众生心外更无别佛。以佛真心即众生真心故。则唯听无说故。所说教即众生自现。梵行品云。知一切法即心自性等。三佛真心现时。不碍众生真心现故。说听双存。二教齐立。四佛即众生故非佛。众生即佛故非众生。互夺双亡则说听斯寂。故净名云。其说法者无说无示。其听法者无闻无得。二约别教以明四句。谓由不坏相生佛互在故。一众生全在佛中故。则果门摄法无遗。生尚在佛心中。况所说教不唯佛现故。出现品云。如来成正觉时。于其身中普见一切众生成正觉。乃至普见一切众生入涅槃。又佛性论第二如来藏品云。一切众生悉在如来智内。故名为藏。以如如智称如如境故。一切众生决定无有出如如境者。并为如来之所摄持。故名为藏众生为如来藏。又下出现品中明。三世劫刹众生所有心念根欲。尚皆一身顿现。况佛智广大如虚空耶。二佛在众生心中故。则因门摄法无遗。佛尚在于心中。况所说教非众生心现。故出现品云。菩萨摩诃萨应知。自心念念常有佛成正觉。何以故。诸佛如来不离此心成正觉故。如自心一切众生心亦复如是。悉有佛成正觉。此明佛证众生心中真如成佛故。本觉无异。以始同本。总在众生心中。从体起用。应化身时。即是众生心中真如用大。更无别佛。如起信中多明此义。而是自心体用。今以此经心佛众生无差别故。佛证众生之体。用众生之用。三由前生佛互相在时各实非虚。则因果交彻。随一圣教全在二心。故众生心中佛。为佛心中众生说法。佛心中众生。听众生心中佛说法。四由生全在佛则同佛非生。佛全在生则同生非佛。两相形夺二位齐融。即随一圣教俱非二心。则佛心中众生无听。众生心中佛无说。是以贤首品云。因缘所生无有生。诸佛法身非是身。又偈赞品云。如来不说法。亦不度众生。大般若四百二十五云。我从得道来不说一字汝亦不闻等。是故此四于一圣教圆融无碍。方为究竟甚深唯识道理。第七会缘入实体者。前来六门同入一实故。亦有二义。一以本收末。二会相显性。前中以诸圣教从真流故。不异于真。故摄论中名为真如所流十二分教。唯识第十释胜流真如云。谓此真如所流教法。于余教法最为胜故。彼宗虽不立真如随缘。而说佛正体智证最清净法界。而于后得安立教法。名为如流。以本收末。亦名如为教体。二会相显性者。谓彼一切差别教法。从缘无性即是真如。是故虚相本尽真性本现。如来言说皆顺于如故。金刚三昧经云。如我说者义语非文。众生说者文语非义。仁王二谛品云。大王法轮者。法本如应颂如。乃至论议如等。此经明教即是如。不说如皆是教。若取诸法显义皆为教体。一切法皆如也则无如非教。第八理事无碍体者。谓一切教法虽举体即真。不碍十二分等事相宛然显现。虽真如举体为一切。不碍一味湛然平等。由如无碍。佛之音声亦顺如无碍。皆与如智而相应故。如前义分齐中广明。第九事事无碍体者。文义皆圆。文即圆音。此中亦具十种玄门。现相品云。佛演一妙音周闻十方国。众音悉具足。法雨皆充遍。即同时具足相应体。十住品云。欲具演说一句法。阿僧祇劫无有尽。而令文义各不同。菩萨以此初发心。即广陕无碍。体亦名纯杂教。一句不坏陕也纯也。文义不同广也。杂也。又云。于一法中解众多。众多法中解了一等。皆一多相容教也。出现品云。如来音声普入一切。譬如书字等。此亦相入即相容也。十住又云。一即是多。多即一。文随于义义随文。即相即教体。出现品云。道场皆闻不出众外。各各随解。即隐显教体也。又云。如来言音唯是一味。随诸众生心器异故。无量差别。亦隐显教体。亦纯杂教也。又云。如来于一语言中。演说无边契经海。如善口女等即微细教也。阿僧祇品云。于彼一一修多罗。分别诸法。不可说。于彼一一诸法中。又说诸法。不可说等。一法既尔。余法亦然。交映重重无尽无尽。即帝网教也。触事皆法。即托事生解教也。一念顿演。即十世教也。如诸会中此方所说十住等。十方亦尔。即主伴教也。若随说一法一门。皆有无量修多罗为眷属等。即眷属教。虽不得为主亦是伴类。此且约言说。若类通诸法皆为教体。即所诠义。义即普法具十玄门。如义分齐。第十海印炳现体者。如前差别无尽教法。皆是如来海印定中。同时炳现。设所化机亦同缘起炳现定中。是故唯以三昧为教体。如出现品辩。此约果位。若约因位。圆信亦得印现。贤首品云。如是一切皆能现海印三昧神通力。以上十门该罗收摄。未有一法而非教体。然后二门正是经宗。融取前八无所遗矣。第六宗趣通别者。语之所尚曰宗。宗之所归曰趣。先明其通后显于别。前中通论一代佛教。诸部异计各是一宗。谓十八本二各不同故。以义相从更复合之。然隋朝大衍法师。总立四宗。一因缘宗。谓萨婆多。二假名宗。谓即经部。三不真宗。谓诸般若。四真实宗。谓法性真理佛性等教。又此四宗初名立性。二名破性。三名破相。四名显实。初二小乘。后二大乘。各初浅后深。此亦有理。但收义不尽。以十八部中但判二故。今总收一代时教。以为十宗。第一我法俱有宗。谓犊子部等。彼立三聚。一有为。二无为。三非二聚。非二即我。又立五法藏。谓三世为三。无为为四。第五不可说藏。我在其中。以不可说为有为无为故。然此一部。诸部论师共推不受。呼为附佛法外道。以诸外道所计虽殊皆立我故。二法有我无宗。谓萨婆多等。彼立诸法不离色心。或立三世无为。或分五类皆无有我。以无我故。异外道计。又于有为之中立正因缘。以破外道邪因无因。然西域邪见虽九十五种。或计二十五谛从冥生等。或计六句和合生等。或谓自在梵天等生。或谓时方微尘虚空宿作等。而为世间及涅槃本。统收所计不出四见。谓数论计一。胜论计异。勒沙婆计亦一亦异。若提子计非一非异。若计一者。则谓因中有果。若计异者。则谓因中无果。三则亦有亦无。四则非有非无。余诸异计皆不出此。虽多不同。就其结过不出二种。从虚空自然生。即是无因。余皆邪因。此方儒道二教亦不出此。如庄老皆计自然。谓人法地地法天。天法道道法自然。若以自然为因能生万物。即是邪因。若谓万物自然而生。如鹤之白如乌之黑。即是无因。周易云。易有太极是生两仪。两仪生四象。四象生八卦。八卦定吉凶。吉凶生大业者。太极为因即是邪因。若谓一阴一阳之谓道。即计阴阳变易能生万物。亦是邪因。若计一为虚无自然。则亦无因。然无因邪因乃成大过。谓自然虚空等生应常生故。以不知三界由乎我心。从痴有爱流转无极。迷正因缘故异计纷然。安知因缘性空真如妙有。言有滥同释教者。皆是佛法之余。同于涅槃盗牛之喻。乳色虽同不能善取醍醐。况抨驴乳安成酥酪。广明异计。如瑜伽第六。显扬第九第十。婆沙十一十二。及金七十论说。中百等论亦广破之。今但说正因缘已总破诸计。是如佛法之浅浅。已胜外道之深深。三法无去来宗。谓大众部等。说有现在及无为耳。其过未之法体用俱无。四现通假实宗。谓说假部。就前现在之中法在蕴为实。在界处为假。其成实论经部师即是此类。五俗妄真实宗。即说出世部等。谓世俗是假以虚妄故。出世反上。六诸法但名宗。谓一说部等。一切我法唯有假名。无实体故七三性空有宗。谓遍计是空。依圆有故。八真空绝相宗。谓心境两亡直显体故。九空有无碍宗。谓互融双绝而不碍两存。真如随缘具恒沙德故。十圆融具德宗。谓事事无碍主伴具足无尽自在故。然此十宗后后深于前前。前四唯小。五六通大小。后四唯大乘。七即法相宗。八即无相宗。后二即法性宗。又七即始教。八即顿教。九即终教。十即圆教。又第七亦名二谛俱有宗。谓胜义真实故不无世俗。因果不失故是有。如深密瑜伽等第八亦名二谛双绝宗。谓胜义离相故。非有世俗。缘生如幻故是无。如掌珍颂云。真性有为空如幻缘生故。无为无有实不起似空华等。即般若三论中一分之义。九二谛无碍宗。如维摩法华等。义如前显。然十宗五教。互有宽陕。教则一经容有多教。宗则一宗容具多经。随何经中皆此宗故。若局判一经以为一教。则抑诸大乘。又夫立教。必须断证阶位等殊。立宗但明所尚差别。前之六宗执法有异故分六宗。断证次位不离八辈合为一教。余义如前立教中辩。第二显别宗者。一切诸经各自有宗。今此别明此经宗趣。然楞伽云一切法不生。不应立是宗者。斯言遣滞。若无宗之宗则宗说兼畅。略以二门分别。先叙异解后申今义。前中略举十说。一衍法师以无碍法界为宗。二裕法师。以甚深法界心境为宗。谓法界门中义分为境。诸佛证之以成净土。法界即是一心。诸佛证之以成法身。是故初品中云。无尽平等妙法界。皆悉充满如来身。末后明入法界品。故知唯以法界为宗。三有说。以缘起为宗。法界缘起相即入故。四有云。以唯识为宗。经说三界唯一心现心。如工画师故。五敏印二师同以因果为宗。谓此经广明菩萨行位之因。及显所成果德。下文不离此故。六远法师以华严三昧为宗。谓因行之华能严佛果故。七笈多三藏。以四十二贤圣观行为宗。说其行位令成观故。八有说言。以海印三昧为宗。逆顺理事乃至帝网。如海波澄一时现故。九光统律师。以因果理实为宗。以因果是所成行位。理实是所依法界故。十贤首以前各互阙故。总以因果缘起理实法界以为宗趣。谓前之二师。但得所依法界。三四二师但明缘起。五六唯明因果。七唯因修八唯果用。并皆互阙。故贤首意。取光统而加缘起法界之言。由光统师以因果即缘起。理实即法界故不开之。贤首以因果是缘起中别义。理实是法界中别义。故加总名。以法界有事理及无碍故。缘起体上之用故。所以加之。二申今解者。依后二师而颇为改易。若取言略摄尽。应言法界缘起不思议为宗。若取言具。于第十师加不思议。此则摄一总题。理实即大方。缘起即方广。法界总该前二。因果即佛华严。观其总题已知别义。而法界等言。诸经容有。未显特异故。以不思议贯之。则法界等皆不思议故为经宗。所以龙树指此为大不思议经。斯良证也。净名但明作用不思议解脱。盖是一分之义。未显法界融通等不思议故。不同也。若就题中分体宗用。则以理实为体。缘起为用。因果为宗。寻宗令趣理实体故。法界总摄上三。今释前义略分为二。一释名。二显义。今初。法界名体。广如本品。今略申其二。一事法界。二理法界。二法俱含持轨二界。则性分不同互用皆通。二显义中曲有四门。第一别开法界以成因果。谓普贤法界为因。遮那法界为果。是故因果不离理实法界。于中十事五对即五周因果。一所信因果。二差别因果。三平等因果。四成行因果。五证入因果。下当指文。而此因果互为宗趣。一经始终不离因果故。但因果为宗。不违所依法界。第二会融因果以同法界。法界门中。亦有十事五对互为宗趣。一教义相对。谓举教为宗显义为趣。或以义为宗显教为趣。以辩义深令教胜故。二人法相对。举人为宗令知法为趣。举法为宗令得人为趣。三理事相对。举事意令趣理故。举理意在融事故。四境智相对。举所观境令成观智故。举修成智令证同真境故。五因果相对。举彼修因令证果故。举其胜果劝修因故。五对别明是宗之趣。五对相即为宗即趣。上五周因果。不离此五对之法。即事理法界。况因果无性当体同真。所以但用法界为宗。亦不违因果。第三法界因果分明显示。亦有十义五对。一无等境。此有二位。一在缠性净法界。为所信境。二出缠最清净法界为所证境。二无等心此亦二义。一大菩提心。为普贤行本故。二信悲智等随行起故。三无等行。此亦二义。一差别行。各别修故。二普贤行。一即一切故。四无等位。此亦二义。一行布位。比证别故。二圆融位。一证一切证故。五无等果。此亦二义。一修生果。今始成故。二修显果本自具故。此上五对。各初句为宗。后句为趣。又上五中。初一真法界。二即缘起。又二三四皆缘起因。后一缘起果故。光统具用二义为宗。无所违矣。第四法界因果双融俱离性相。混然无碍自在。亦有十义。一由离相故因果不异法界。即因果非因果也。此即相为宗离相为趣。或离相为宗。亡因果为趣下九准思。二由离性故。法界不异因果。即法界非法界也。三由离性不泯性故。法界即因果时法界宛然。则以非法界为法界也。四由离相不坏相故。因果即法界时因果历然。则以非因果为因果也。五离相不异离性故。因果法界双泯俱融。迥超言虑。六由不坏不异不泯故。因果法界俱存。现前烂然可见。七由五六存泯复不异故。超视听之妙法。无不恒通见闻。绝思议之深义。未尝碍于言念。八由法界性融不可分故。即法界之因果各同时全摄法界。无不皆尽。九因果各全摄法界时。因果随法界。各互于因果中现。是故佛中有菩萨。普贤中有佛也。十因果二位。各随差别之法。无不该摄法界故。一一法一一行。一一位一一德。皆各总摄无尽无尽帝网重重诸法门海。是谓华严无尽宗趣。上之四门。初一即体之用。次一即用之体。三即体用双显。四即体用镕融。又初一即因果缘起。次一即理实法界。三即双明。后一即不思议。既以第四融前。则四门一揆。故即照而遮。即遮而照。双照双遮圆明一观。契斯宗趣矣。第七部类品会者。既知旨趣冲深未审能诠文言广陕。于中有四。一彰本部。二显品会。三明支类。四辩论释。初中性海之诠。常说遍说。言穷法界难可限量。今自陕之宽略为十类。一略本经。即今所传八十卷本。及旧译六十卷。皆是十万偈中之略译未尽故。二下本经。谓摩诃衍藏。是文殊师利与阿难海。于铁围山间结集此经。收入龙宫。龙树菩萨往龙宫。见此大不思议经。有其三本。下本有十万偈四十八品。龙树诵得流传于世故。智度论名此为不思议经。有十万偈。梁摄论中名百千经。西域记。说遮拘槃国有此具本。三中本经。即彼所见。有四十九万八千八百偈。一千二百品。四上本经。即彼所见。有十三千大千世界微尘数偈。一四天下微尘数品。此上二本。非阎浮提人心力能持。故不传之。五普眼经。即海云所持。以大海量墨。须弥聚笔书此普眼法门一品中一门。一门中一法。一法中一义。一义中一句不得少分。何况能尽。但是入深法界菩萨陀罗尼力之所能持。已下诸经。并非凡力能受。六同说经。谓约一类须弥山形世界。遍于虚空容毛端处。以言声说无有穷尽。如不思议法品云。如一佛身。以神通力转如是等差别法轮。一切世法无能为喻。如是尽虚空界。一一毛端分量之处。乃至一一化身。皆如是说。音声文字句义一一充满法界等。又阿僧祇品云。光中见佛不可说。佛所说法不可说。乃至于彼一一修多罗。分别法门不可说等。此意但约一类音声说法。已不可结集。岂下位能持。七异说经。谓树形等世界既异。其中众生报类亦别。如来于彼现身立教施设不同。不可定其色与非色言非言等。则部类难量。八主伴经。谓遮那所说。虽遍法界然与诸佛互为主伴。如说十住时。十方来证。皆言我国皆说等。则前七经皆有主伴。九眷属经。谓余根器不能闻此通方之说。随宜说教令入此门。皆为此经胜方便。故名为眷属。故下经云。普眼修多罗。以佛刹微尘数修多罗为眷属等。则前八皆有眷属。十圆满经。谓此上诸本。总融为一无尽大修多罗海。随一会一品一句一文。皆摄一切无有分限。故现相品云。毗卢遮那佛愿力周法界一切国土中恒转无上轮等故。七十三中名圆满因轮此之谓也。第二品会差别者。即显今经与晋译同异。今经九会。以晋经第七会初阙十定品重会普光。故唯八会。今有三十九品。初会有六品。彼经唯三十四。由初会中唯有二品。一世间净眼品。即今世主品。二卢舍那品。即今现相已下五品。初会阙四兼阙十定。故唯三十四品。余诸品会大同名有小异。至文当显。第三明支类者。于中复二。先显支流即别行经。藏中兜沙经一卷。是名号品。菩萨本业经一卷。是净行品。小十住经一卷。是十住品。大十住经四卷。及渐备一切智德经四卷。并是十地品。等目菩萨所问三昧经二卷。是十定品。无边功德经一卷。是寿量品。如来性起微密藏经二卷。是出现品。度世经六卷。是离世间品。罗摩伽经三卷。是入法界品。此等并是随器受持大本支出。二明流类。谓修慈经一卷。金刚鬘经十卷。如来不思议境界经一卷。并是华严流类而非本部别行。或是别行来未尽者。未敢详定。余如纂灵记辩。第四论释者。略举其四。一龙树既得下本。遂造大不思议论。亦十万颂备传西域。此方十住毗婆沙论十六卷。即是彼论释十地中初之二地。二世亲菩萨。造十地论释十地品。魏朝勒那三藏。又菩提流支各翻一本。光统奏请。令二三藏参成一本为十二卷。即今见传。三北齐刘谦之。于清凉山感通造论六百卷。备释一经。四后魏僧灵辩。于五台山顶戴此经。行道一载。遂悟玄旨。造论一百卷。亦传于世。第八传译感通分二。先明翻译年代。后明传通感征。前中此经前后通唯二译。并其补阙四本不同。一晋义熙十四年。北天竺三藏。佛度跋陀罗。此云觉贤。于杨州谢司空寺翻梵本。三万六千颂成晋经五十卷。或六十卷。沙门法业笔受。慧严慧观润色。谢司空寺者。即今润州兴严寺是。由兴华严故。二大唐永隆元年中。天竺三藏地婆诃罗。此云日照。于西京大原寺。译出入法界品内两处脱文。一从摩耶夫人。后至弥勒菩萨前中间天主光等十善知识。二从弥勒菩萨后至三千大千世尊微尘数善知识前中间。文殊申手过一百一十由旬按善财顶。十五行经。大德道成律师薄尘法师大乘基法师等同译。复礼法师润文。依六十卷本为定。三证圣元年。于阗三藏实叉难陀。此云喜学。于东都佛授记寺再译旧文。兼补诸阙。计益九千颂。通旧总四万五千颂。合成唐本八十卷。大德义净三藏。弘景禅师圆测法师神英法师法宝法师贤首法师等同译。复礼法师缀文。四即于前第三本中。虽益数处却脱日照三藏所补文殊。按善财顶之文。即贤首法师。以新旧两经勘。以梵本将日照补文。安喜学脱处。遂得文续义连。其文之要至下当辩。今之所传即第四本。其第三本先已流传。故今世上之经。犹多脱者即第三本。愿诸达识见阙而续之。二明传通感应者。自晋译微言则双童现瑞。唐翻至教则甘露呈祥。冥卫昭然亲纡御笔。论成西域则地震光流。志彻清凉则感通玄悟。其书写则经辉五色。楮香四达冬葵发艳瑞鸟衔华。读诵则眇然履空。焕若临镜。每含舍利适会神僧。涌地现金色之身。升天止修罗之阵。观行则无生入证。偈赞排空。海神听而时雨滂沱。天童迎而大水弥漫。讲说则华梵通韵人天共遵。洪水断流神光入宇。良以一文之妙摄义无遗。故一偈之功能破地狱。盥掌之水尚拯生灵故读诵思修功齐种智。宿生何幸感遇斯文。其事迹昭彰备于传记。第九总释名题中。先解经题后明品称。今初。总题包于别义。该难思之法门。无名之中。强以十门分别。一通显得名。二对辩开合。三具彰义类。四别释得名。五展演无穷。六卷摄相尽。七展卷无碍。八以义圆收。九摄归一心。十泯同平等。今初。诸经得名有其多种。或以人为目。或以法为名。人有请说等殊。法有法喻等别。或体或用或果或因。乍复乍单其类繁广。今经受称亦多种不同。一从数彰名。如梁摄论第十胜相中云。百千经者。是华严经有十万颂是也。二从喻受名。如涅槃及观佛三昧经。名此经为杂华经。以万行交杂缘起集成故。三从法彰名。如智论释嘱累品。名此经为不思议解脱经。四从义用受名。如下离世间品及出现品。各有十名者是。依今梵本。云摩诃毗佛略勃陀健拏骠诃修多罗。此云大方广佛杂华严饰经。今略杂饰字耳。前三异名义多总略。二品十目多从别义。又局当品。故今译者具以六字为名。则人法双题。法喻齐举。具体具用有果有因理尽义圆故标经首。二对辩开合者。题中七字有十事五对。一教义相对。谓经之一字是能诠教。大等六字是所诠义。二就义中法喻一对。谓大等是法。华严是喻。三就法中人法一对。谓大方广是所证无障碍法。佛是能证之人。亦名境智一对。四就法中拣持一对。大之一字是拣方。广是持。即拣大异小。拣实异权。拣果异因。亦是体用一对。大方是体大方无隅故。广即是用。五就人中。借下华字以喻其因。即因果一对。佛是果故。是以单用华字则但喻因。若合以华严。则亦喻上之四字。至下当明。三具彰义类者。谓大等七字义皆无量。并略以十义释之。初明大十义者。一体大。谓若相若用等。皆同真性而常遍故。即是大字。涅槃云。所言大者名之为常。此明体不变易。如人最长故名为大。又云大者。其性广博犹如虚空。此明体遍。二者相大。谓恒沙性德无不具故。互相即入微细重重等。具十玄门。皆其相故。即经方字方者法也。三用大。谓业用周普如体遍故。即经广字。涅槃云。又大者。能建大义即是约用。良以涅槃无广。广与大同故。以广释大。方广无大。大与广合故。以大释广。今经具有故各配之四果大。谓智断依正普周法界故。即经佛字。五因大。谓发菩提心起解行愿证。精勤匪懈成诸位故。即经华字。六智大。谓大智为主。运诸万行遍严一切无所遗故。即经严字。七者教大。谓一文一句无不结通。遍于一切十方三际重重无尽故。即是经字。八者义大。谓所诠法尽穷法界。乃至帝网无所遗故。即总是六字。九者境大。以上法门。普以无尽一一为化境故。十者业大。谓尽三际时穷法界处。常将此法利益众生。无休息故。如摄大乘等七种大性。不离于此。二方十义者。方者法也。即前十大皆名为法。谓体法相法等。三广十义者。广者多也。用多繁兴。包无不尽故。则前十皆多。即明一遍一切名之为大。一摄一切名之为广。亦可反此。此约离释。若合释方广二字。亦有十义。一广依义。谓言教繁广为生依故。二广说义。宣说广大甚深法故。三广破义。破一切障无有余故。四广超义。无有诸法能比类故。五广治义。具摄无边对治之法。为能治故。六广摄义。通摄无边异类法故。七广德义。具摄二严诸胜德故。八广生义。能生无量广大果海故。九广绝义。非是心识称量所能知故。十广知义。具足种智破邪见障无有余故此之十义。前四即杂集第十一中四义。后六即入大乘论第一中六义。四解佛十义者。即是十佛。大即法界佛。方即本性佛。广即涅槃佛。及随乐佛。佛即成正觉佛。华即愿佛。及三昧佛。严即业报佛。经即住持佛。总不离心。七字皆是心佛。释十佛义。如八地中及离世间品辩。又佛地论第一说。佛亦具十义。谓具一切智一切种智。离烦恼障及所知障。于一切法一切种相。能自开觉。亦能开觉一切有情。如睡梦觉如莲华开。故名为佛。又真谛引真实论。亦有十义恐繁不引。
　　五释华十义者。一含实义。表于法界含性德故。二光净义。本智明显故。三微妙义。一一诸行同法界故。四适悦义。顺物机故。五引果义。行为生因起正觉故。六端正义。行与愿俱无所缺故。七无染义。一一行门三昧俱故。八巧成义。所修德业善巧成故。九芬馥义。众德住持流馨弥远故。十开敷义。众行敷荣令心开觉故。然华有二种。一草木华喻万行因。然或因与果俱。或不与俱。二严身华通金玉等。喻于神通众相等。唯与果俱。前十义中。一五九十局于草木。余通二华。六释严者。即上十华同严一佛为严不同。亦是十义。又上十华。如次严前十佛。即是十义而总别无碍。更有十义。一用因严果以成人是佛华严。果由因得故。二以果严因。以显胜成果之后。令一一因行皆无际故。三以人严法而显用。谓佛旷劫修因。方显法之体用故。四以法严人以显圆。若不得法之体用。因果不能圆妙故。五以体严用。以令周。谓用不得体不周遍故。六以用严体而知本。若无大用。不显体本之广大故。七以体严相而知妙。谓相若有体。便即入重重故。八以相严体以明玄体。若无相不显体深玄故。九以义严教超言念。由所诠难思能诠言离故。十诸因互严以融摄。如禅非智无以穷其寂。智非禅无以深其照等。又上来互严。皆有相资相即四句。今且约理行互严。以明。初相资四句者。一理由修显故。以行华严理。二行从理发。则以理华严行。梁摄论云。无不从此法界流。无不还证此法身故。三理行俱融不二而二。非真流之行。无以契真。非起行之真不从行显。良以体融行而因圆。行该真而果满。是故标为佛华严也。四理行俱泯二而不二。以理之行故非行。行之理故非理。是则能所两亡超情绝相。非严非不严。是谓华严。相即四句。理行全收准思可见。则法喻交映昭然有在。七释经十义。杂心五义。已见上文。佛地论有二义。一贯穿所说。二摄持所化。即杂心结鬘一义合之应除结鬘开成六义。依此方训复有四义。一常二法并如前辩。三经义。即众生径路四典义。令见闻正法故。宝云经中亦有十义。恐繁不引。第四别释得名者。先得后释。先得名者。大以当体受名。常遍为义。常则竖无初际。遍则横该无外。方以就法得名。轨持为义。双持体相轨生物解故。广以从用得名。包博为义。包则广容博则广遍。佛以就人得名。觉照为义。照则朗万法之幽邃。觉则悟大夜之重昏。华以从喻得名。感果严身为义。感果则万行圆成。严身则众德备体。严以功用受名。资庄为义。谓资广大之体用。庄真应之佛身。经以能诠得名。摄持为义。持性相之无尽。摄众生之无边。后释名者。一就法中体用相对。大之方广。谓有体之相用故。方广之大。有相用之体故。皆依主释。若相即者。即持业释。二就人中果行相望。佛之华。非因位之行故。华之佛。非余行之佛故。亦通相即。三以人法相对。大方广之佛华严。非小权乘之佛等故。佛华严之大方广。非因位所得法故。相即可知。四教义相对。亦通二释。教望于义。及前人望于法。兼通有财。并可思准。第五展演无穷者。谓初于最清净法界。开为理智两门。即涅槃菩提之异。又理开体用即大方广。智开因果即佛华严。总连合成诠。即题中经字。又展此目以为初会。初会总故。十海是理。十智是智。十海之中含于体用。十智之中亦含因果。又华藏世界及遮那遍中。即依正二果皆是佛字。大威光太子略示因华。彼二所证所观即大方广。即总成一会。所信因果体用。又展此会。以成后八四周因果。各因是华果即是佛。其所修所证之体用。即大方广。又展此九会遍周十方。谓如第二会光明觉品辩一类之会已遍十方。余会亦尔。又展此诸会各有主伴。如说十住。十方菩萨皆来证云。十方国土皆说此法。则前遍法界之会。各有重重主伴。乃至遍于尘刹异类界等。无尽时会。皆不出大方广佛华严清净法界。第六卷摄相尽者。谓从后渐卷乃至不出九会。九会不离初会。初会不离总题。总题不出理智。非理不智故理外无智。非智不理故智外无理。则理智不二。亦摄智从理。离体无用摄用归体。体性自离。故体即非体。本来清净强名之清净法界。是以极从无尽乃至一字无字。皆摄华严性海。无有遗余。第七展卷无碍者。谓正前展时即后常卷。正后卷时即前常展。展时即卷故。无量无边法门海。一言演说尽无余。卷时即展故。如来于一语言中。演说无边契经海。第八以义圆收者。上来诸门。或以七字摄尽。如前已辩。或以教义摄尽。或以理智摄尽。或以人法摄尽。或信解行证摄尽。或唯普贤文殊毗卢遮那三圣摄尽。谓大方广即普贤。普贤表所证法界故。华严即文殊。文殊表能证故。佛即遮那具能所故。又大即普贤。普贤菩萨自体遍故。方广即文殊。文殊表即体之智故。华即普贤。普贤行故。严即文殊。文殊以解起行故。佛即圆解行之。普贤文殊证法界体用之普贤文殊。成毗卢遮那光明遍照。第九摄归一心者。上来诸门乃至无尽。不离一心。一心即法界故。起信云。所言法者。谓众生心。心体即大。心之本。智即方广。观心起行即华严。觉心性相即是佛。觉非外来。全同所觉故理智不殊。理智形夺双亡寂照。则念念皆是华严性海。第十泯同平等者。为未了者令了自心。若知触物皆心方了心性故。梵行品云。知一切法即心自性。则成就慧身不由他悟。然今学法之者。多弃内而外求。习禅之者。好亡缘而内照。并为偏执俱滞二边。既心境如如则平等无碍。余曾莹两面镜。鉴一盏灯置一尊容。而重重交光佛佛无尽。见夫心境互照本智双入。心中悟无尽之境。境上了难思之心。心境重重智照斯在。又即心了境界之佛。即境见唯心如来。心佛重重而本觉性一。皆取之不可得。则心境两亡。照之不可穷则理智交彻。心境既尔。境境相望心心互研。万化纷纶皆一致也。唯证相应名佛华严矣。第二释品名者。梵云萨婆噜鸡印拏俫骠诃柰耶钵攞叵婆娜忙钵里勿多。此云一切世间主庄严法门威德名品。今文存略。世者时也。即是世间主者君也。谓即诸王及佛。然世间有三。一器世间即是化处。二众生世间即所化机。三智正觉世间即能化主。主则唯二诸王及佛。主于器界及众生故。佛非世间。从所统受称。妙谓法门体用深广难思。即主之所得。严谓严饰。乃有多义。一器世间严。谓其地坚固等。二众生世间严。谓众海各具法门威德故。三智正觉世间严。谓于一切法成最正觉。三业普周法门无尽故。所以长行诸王之严。偈颂赞德皆显严佛。众生不严不感佛兴。正觉不严不能为主。器界不严非真佛处。复由佛严显遇者有德。众生严辅显佛超胜。如是互严亦为妙严。诸经无此广严故。但初名序品。今明序已兼正。故广赞诸严。以为华严之由序。旧云。世间净眼品者。谓所得法眼能净世间。故净即严义。余如前说。

　　大方广佛华严经疏卷第三



　　大方广佛华严经疏卷第四

　　　　唐清凉山大华严寺沙门澄观撰
　　等十别解文义者。然此经。文富义博。势变多端。况一义一文包摄法界。是以古德明十例科判。欲显难思。其第一名本末部类。但显此经无尽非科今文。前已具明。故今略之。加前后钩锁亦有十例。一本部三分科。二问答相属科。三以文从义科。四前后褶叠科。五前后钩锁科。六随品长分科。七随其本会科。八本末大位科。九本末遍收科。十主伴无尽科。初本部三分者。谓序正流通。初品为序分。现相品下为正宗。流通有无古有七释。一光统律师。以法界品为流通。由入法界广无边故。二隋远法师。以法界品内善财下属流通。寄人显法故。三裕法师。以法界品后偈为流通。以叹德无尽故。四有云。末后二颂为流通。以结说无尽叹益劝修故。五或云。经来未尽。故无流通。六或云。以余眷属经为此流通。以彼是此所流出故。七或云。此经总无流通。以法无尽说无休息故。故诸会各无流通。不同大般若诸会皆有流通故。此上七解各是一理。而前六皆有第七独无。若义会之应成四句。一有序正无流通。如第七。二唯正宗无二分。由自初暨后。皆显玄微并悟物故。初虽列众而叹佛德。后虽寄人有修相故。三具三分。四俱不可说。即言亡言故。约义包含不可局取。今依具三以分三分之兴。弥天高判冥符西域。今古同遵所以三者。夫圣人设教必有其渐。将命微言先彰由致。故受之以序分。由致既彰当机受法。故受之以正宗。正宗既陈务于开济。非但笃于时会。复令末叶传芳。永耀法灯明明无尽。故受之以流通。非唯一部当会当品等。皆容有之故依三也。虽六解皆通。今依第二。以奇人进修示物有分流通相故。故慈氏云。若有敬慕心。亦当如是学。初之一解。令正宗中阙于证入。第三但属善财之一相故。末后二偈。但结偈中佛德。非通一部。十行等末类有此偈。经来未尽。未必在后眷属流通。但约义故。故依远公。二问答相属科者。古云。此九会中。大位问答总有五番。第一会中。大众起四十问。或当会答尽。名举果劝乐生信分。二从第二会初有四十问。至第七会末答尽。名修因契果生解分。中间虽有诸问。并是随说随问。非是大位问答。不思议品不问因故。三第八会初起二百句问。当会答尽。名托法进修成行分。四第九会初起六十句问。如来自入师子频申三昧。现相答名顿证法界分。五福城东善财求法等别问别答。名历位渐证分。古德以善财犹属正宗。故今既判入流通。则前唯四兼取流通。以为五分未爽通涂。三以文从义科者。此经一部有五周因果。即为五分。初会中一周因果。谓先显舍那果德。后遮那一品。明彼本因名所信因果。二从第二会至第七会中随好品。名差别因果。谓二十六品辩因。后三品明果。亦名生解因果。三普贤行品辩因。出现品明果。即明平等因果。非差别显故。亦名出现因果。四第八会初明五位因。后明八相果。名出世因果。亦名成行因果。五第九会中。初明佛果大用。后显菩萨起用修因。名证入因果。因果二门俱证入。故各分因异果亦为十也。四前后褶叠科者。一部分二。谓前九会是本会。亦是佛会。佛为主故。从文殊至福城东已后。并是末会。亦是菩萨会。以诸善知识为会主故。二就前中亦二。初八会明所成解行。后一显所证法界。三就前中复二。初七会明历位修成行。后一明圆融周普行。四前中复二。初明修生因果。后普贤下二品。明修显因果。五就前复二。初明修生因。后不思议法等三品。明修生果。六就前复二。四明位中因行。后十定下。六品明位后之行。七就前复二。初明地前比行。后第六一会。明十地证行。八就前亦二。初明位前十信行。后第三会已去三会。明入位三贤行。九就前亦二。初明所信佛果法。后问明品下三品。明能依能信菩萨行。十就前中复二。初会明佛依报果。后名号下三品。明佛正报果。五前后钩锁科。亦分为十。一第一会为依报因果。前明依报果。后毗卢遮那品辩因。二更取毗卢遮那。及第二会初三品。为正报因果。前因后果。三以名号至菩萨住处。名依起因果。依于本有而修起故。前果后因。四从问明品至随好品。明差别因果。前因后果。五取不思议下至普贤行品。为圆融因果。前果后因。以不思议等与前为果。果别于因。与后为果则一一融摄。然有六义证成。一因果相属科中。多先果后因故。二四十八后未有证成。普贤行后有证成者。结属前故。三普贤品初。无别发起。便即蹑前云。略示如来少分境故。四以义明之。不思议法显佛德难思。一一圆融故。五前虽有问不思议品初重念问故。六第二会初已有三业。为差别果故。由斯六义故。普贤行品得属前因。六取普贤行及出现品。为平等因果前因后果。七取出现及离世间品。为出现因果。前果后因。成佛涅槃亦因现故。非说真成由离世间为因方能现世。八离世间品为成行因果通辩行故。具因果故。九取离世间品及法界品。为法界因果。前因后果由离世间称法界故。故因不依位果唯证入。十法界一品自为证入因果。先果后因。其善财已下亦为无尽因果。先因后果故。历事至普贤一毛因则无尽。普贤说佛德过虚空。而果无尽以为流通。故不明之。六随品长分科者长分为十。一通辩教起因缘分。二现相品下明佛果无涯。大用分三。毗卢遮那品举彼往因证成分。四名号下三品。明大用应机普周分。五问明品下至十地品末。明诸位差别令修分。六十定品下至随好品末。明差别因圆果满分。七普贤行品下二品。明普行因成现果分。八离世间品明因果超绝世间分。九法界品中前分。明大众顿证法界分。十尔时文殊下。明一人历位渐证分。七随其本会科者。亦为十分一初会名举果令信分。二第二会明能信成德分。三第三会初贤十住分。四第四会中贤十行分。五第五会上贤十向分。六第六会圣位十地分。七第七会因圆果满分。八第八会普贤大行分。九第九会初行成证入分。十善财下善友教证分。八本末大位科者。本会为九。末会有五十五。总为六十四分。九本末遍收科者。先九会为九分。文殊为六千比丘说法。为第十分。及善财历一百一十善知识。总一百二十分。若开诸龙及三乘会。及弥勒后文殊普贤三人。便成一百二十五。以慈氏云此长者子经由一百一十善知识已然后而来至于我所。则弥勒已前已有一百一十故。及三千大千世界微尘数善友。其分数弥多。若合为一则一百二十六分。十主伴无尽科者。一一会一一品一一法。皆结通十方。如此间说十方虚空法界一切世界。乃至一切尘中皆如是说。此结主经也。又彼一一会等。皆有他方尘数菩萨来证法。此结伴也。即主伴相与周遍法界。重叠无尽。是则段数亦无尽无尽也。上来十例各显一理。然亦无尽。若依常用应依三分。谓初品为序。现相品下正宗。法界品内尔时文殊师利从善住楼阁出下明流通。序中就文分二。初此土序。二结通十方无尽世界序。初中复二。初证信序。后尔时如来道场下发起序。然此二序广如常解。今但略陈。初证信者。若原其所由。则阿难请问如来令置。如智度论及大悲经说。若核其所以意有六焉。一为异外道故。外道经首。皆立阿优以为吉故。此约如是。二为息诤论故。智度论云。若不推从佛闻言自制作。则诤论起。故今废我从闻。闻从佛来故经传历代妙轨不辍。此局我闻。三为离增减过故。佛地论云。应知说此如是我闻。意避增减异分过失。谓如是法我亲从佛闻。文义决定非谓传闻有增减失。四为断众疑故。真论引律云。结集法时。阿难升座变身如佛。众起三疑。一疑大师涅槃重起。二疑他方佛来。三疑阿难转身成佛。说此如是我闻三疑顿断。既言我闻即非佛明矣。上二义通约信闻。五为生信故智论云。说时方人令生信故。此局后四。六为顺同三世佛故。此通六种。若准佛地论科为五事。一总显已闻。二教起时分。三别显教主。四彰教起处。五显所被机。今依智论开初总显已闻。作信闻二种为六成就。一信。二闻。三时。四主。五处。六众。然信闻二事。文局初首义通九会。时主二种文义俱通。处众二事文义俱局。随相则尔约实互融。上来略依三分二序。然此经体势少异。故依五分释文。而合后二名依人证入。就第一举果分中。或科为十。一教起因缘分。即初一品。二大众同请分。三面光集众分。四毫光示法分。五眉间出众分。已上在第二品内。六普贤三昧分。七诸佛同加分。八法主起定分。九大众重请分。已上在第三品内。十正陈法海分。在后三品内。若以义从文。且分为三。一教起因缘分。二现相下说法仪式分。三世界成就下正陈所说分。就初分中亦分为十。一总显已闻。二一时下标主时处。三始成正觉别明时分。四其地下别显处严。五尔时世尊下教主难思。六有十佛世界下众海云集。七从尔时如来道场下称扬赞德。八尔时如来师子座下座内众流。九尔时华藏下天地征祥。十如此世界下。结通无尽。今即初也。如是我闻者。谓如是一部经义。我昔亲从佛闻故。佛地论云。谓传佛教者。言如是之事我昔曾闻。如是总言依四义转。一依譬喻。二依教诲。三依问答。四依许可。具如彼论。余更有释意不殊前。此上总合信闻。若离释者。先释如是信成就也。智论云。佛法大海信为能入。智为能度。信者言是事如是。不信者言是事不如是。故肇公云。如是者。即信顺之辞也。信则所言之理顺。顺则师资之道成。经无丰约。非信不传。故称如是。有云。圣人说法但为显如。唯如为是故称如是。此唯约所诠之理。次真谛三藏云。真不违俗名之为如。俗顺于真称之为是。真俗无二故称如是。此约所诠理事。若云如斯之言是佛所说。则唯约能诠。有云。如者当理之言。言理相顺。谓之如也。是者无非之称。此明说事如事说理如理。明能诠之教。称于事理也。融公云。如是者。感应之端也。如以顺机受名。是以无非为称。众生以无非为感。如来以顺机为应。经以言教出于感应。故云如是。此兼对机。上来诸释各是一途。更有诸释。言异意同。若依生物之信。应如智论及佛地合释。若取敌对阿优。应如真谛所释。今当广之。外谓阿之言无。优之言有。万法虽众不出有无。此即断常之计。今云。如即真空。是即妙有。既无俗外之真。故空而非断。无真外之俗。故有而非常。即对破邪宗以彰中道。一代时教不出于斯。故云如是。若华严宗□无障碍法界曰如。唯此无非为是。应随教门深浅。以显如是不同。二我闻者闻成就也。将欲传之于未闻。若有言而不传便是徒设。不在能说贵在能传故。次明我闻。我即阿难。闻谓亲自听闻。云何称我即诸蕴假者。此用何闻。若依大小乘法相。各有三说。一耳闻非识。二识闻非耳。三缘合方闻。然或具四缘八缘等。虽因耳处废别从总。故称我闻。法虽无我言语便故。随顺世间故称我闻。非邪慢心而有所说。若依无相。我既无我。闻亦无闻。从缘空故而不坏假名。即不闻闻耳。若约法性。此经旨趣。传法菩萨。以我无我不二之真我。根境非一异之妙耳闻无碍法界之法门也。然阿难所不闻经。或云展转传闻。或云。如来重说。或云。得深三昧。或自然能通。上皆就迹而说实。是大权菩萨影响弘传。如不思议境界经。斯为良证。但随机教别。故见闻不同。上来总显已闻竟。第二标主时处者。即三成就。言一时者时成就也。时者亦随世假立时分。一者拣异余时。如来说经时有无量。不能别举。一言略周。故云一时。如涅槃云。一时佛在恒河岸等。即法王启运嘉会之时也。亦可机教一时。谓上言如是言。虽当理若不会时。亦为虚唱。今明物机感圣圣能垂应。凡圣道交不失良机。故云一时。佛者主成就也。具云勃陀。此云觉者。谓自他觉满之者。虽具十号佛义包含。故偏明之。义见题中。三在摩竭下处成就也。真身无在而无不在。故次辩之。摩竭提国者。通举说处。此云无毒害。以国法无刑戮故。表能化法。或云遍聪慧。聪慧之人遍其国故。表所化机。阿兰若法者。别举说场也。阿兰若者。此云无諠诤。即事静也。法者所证真理。二障业苦諠杂斯尽也。事理俱寂故加法言。菩提场者。菩提云觉。即能证大智圆明究竟也。场者证菩提之处也。然事处即天地之中。王舍城之西二百里。金刚座上。约法则万行皆是道场。理智相会之所。故为表所说如所证。故不移其处说之。若圆融时处等。并如前说。第三别明时分者。前标一时未知何时。故今别显是初成佛时。亦彰大师出现时也。此教胜故众教本故。在于初时。初言尚总几日之初。九会之文同此初不。略为三解。一约不坏前后相说。才成初七说前五会。第二七日说十地等。第九一会乃在后时。以祇园身子皆后时故。常恒之说不妨后时。虽能顿说有所表故。初五信解行愿最在初故。故皆云不离道树。第六会因地证位居其次深。故无不起菩提树言。法界极证最在于后故。亦显二乘绝见闻故。虽异处别时亦不相离。为寄秽土以显净故。须前后耳。若尔世亲那云初七不说但思惟行因缘行耶。世亲才见十地。即为论释。或则未穷广文。或则知见有异未全克定。菩提流支意大同此。二顺论释。九会皆在二七日后。二七非久亦名始成。三约实圆融释。皆在初成一念之中。一音顿演七处九会无尽之文。海印定中一时印现以应机出世机感即应。应即有说无非时失故。祇园身子。盖是九世相收。重会之言亦犹灯光涉入。故法界放光。亦见菩萨遍坐道场成正觉故。此经十地之初无二七之言。二七之言顺别机故。故诸经论。显初说时有多差别。谓普耀密迹二经。第二七日即说三乘。法华过三七日方云说小。四分律中六七。兴显行经七七。五分八七。智论五十七日。有云。与十二游经一年大同。时既不定说亦不同。皆根器所宜见闻有异约佛赴机无时不说。望器无感未曾有说。登地恒见常说一味之经。就佛而言无说不说。若摄方便。皆一乘之印现差别耳。无涯之说不应局执故。应总摄以为十重。如前已辩。上显时分。次释成正觉义。约教不同。小乘三十四心断结。五分法身初圆。名成正觉。是实非化。大乘之中约化八相示成。约报十地行满四智创圆。名曰始成正觉。据实即古今情亡心无初相。名之曰始。无念而照。目之为正。见心常住称之曰觉。始本无二目之为成。约法身自觉圣智。无成无不成。若依此经。以十佛法界之身云。遍因陀罗网无尽之时处。念念初初为物而现。具足主伴摄三世间。此初即摄无量劫之初无际之初。一成一切成无成无不成。一觉一切觉无觉无不觉。言穷虑寂不坏假名。故云始成正觉。如出现品及不思议法品广显。摄前诸说。皆一乘之所现也。第四别显处严者。然此下处主及众。即三世间严。三中前二即如来依正。众即净土辅翼不空。今初器界严者。即广于前场之严。显成前觉之妙。异于余经之处。于中四事各十种严。明即染显净即为四别。第一地严。第二树严。第三宫殿严。第四师子座严。然此诸严各具三释。一约事可知。二表法。谓地表心地法身。树表菩提。宫殿表无住涅槃。座表法空等。三就因行。谓一以穷心地法身之因。报得增上金刚之地。二以般若为因。三以悲智相导为因。四亦以法空为因。然或一因行成一切严或一切行成一严。或一行成一严。或一切行成一切严。以通融别纯杂无碍。今但明一行一严显所表故。然各摄无尽之德故。四事皆有十句。初总后别。今且就文各分为四。今初心地十句分四者。第一总显地体。二四地相具德。三四地上具严。四一举因结用。今初标以坚固释以金刚。诸教或云。木树草座。多云座是金刚。今全地金刚。则权实斯显彻华藏故。广如彼品次上妙下地相具德。约因释者。一宝轮者。一摄一切圆行致故。二及众宝华开觉悦他故。三清净摩尼圆净明彻故。以上三行用严心地故。结云以为严饰。上皆形色四即显色。谓青黄等殊。名诸色相种种重叠深广如海。互相映发。等彼波澜或诸色俱生。或更相摄入。含虚莹彻。现势多端。名无边显现。此由隐显自在定散无碍。随机利行之所致也。三摩尼下。明地上严者。一宝幢曲有五句。一摩尼为体。二三光音明用。四五网缨辩饰。就因行者。降魔伏外为幢。智光常照慈音外悦愿行交罗戒香芬馥。四摄周垂故。二摩尼雨宝表神通如意。随机变现雨法宝故。三妙华散地。亦多因行遍严心故。四宝树行列者。德行建立故。四佛神力下举因结用。佛力者出所因也。严具多门别说难尽故。总云一切悉现。或于树中现。或于上诸严具及地中现。明一一行中皆道场故。第二觉树严者。即大智因感有十一句分四。初一总显高胜。长耸迥露圆妙独出故。约因即智超数表为高。本性不昧为显。成物具德曰殊。更无二真为特。约果树即菩提。二金刚下六句。明体摄众德。一身是金刚金刚三昧本智因故。正行成立为树身也。二干是琉璃。本智发解内外明彻故。三杂宝枝条。解随境差故。四条假叶以为严。智资定而深照。宝叶虽异共成一荫。百千定门同归一寂。自荫荫他也。五宝华异色在树。分枝承光色。同于地布影。表神通等法依定有差。俱承智光影现心地。六华虽不同。果皆如意无边行海。同趣菩提。若自利果成内则含辉。若身心湛寂外便发焰。若触境斯明。若利他果立未熟。则含辉解生佛相。已熟则发焰还流教光。体如之行所成果。无异因之果故。与华间列故。下经云。菩萨妙法树。生于直心地等。三其树下三句。明妙用自在展转成益。初依菩提智放教智光。次依智光雨圆明法宝。后教成悲智。即菩萨现前。无心行成。故如云出。四又以下一句。举因结用。谓佛力为因。流音演法以如如力。则智演法音。音还如性故。无尽极广多故。无尽竖长故。无穷无间故。称恒也。第三如来所处下。明佛宫殿严十句分四。初一总明分量。宫可覆育即是慈悲。殿可朝宗。所谓圆寂。悲智相导。若楼阁相依。广者无边法无外故。博者不隘法内空故。严者。庄饰具众相故。丽者。华美法义备故。充十方者。称法性故。二众色下二句。体相圆备。
　　一体是摩尼积德镕融之所成故。二相严多种。神通等法悲寂用故。三诸庄严下六句。妙用自在。一众行发光洒法如云。云更多义至下当辩。二光幢独出。萃者聚也。即承光聚影而成。谓悲寂交际承智起应降魔超出故。三内容众海无边菩萨。即道场外者亦在其中。即依中有正。亦果中有因。即明涅槃众圣冥会。四声光宝网网者。为防禽秽以益殿严。犹大教网。外防恶见内益悲寂。教皆圆妙以宝而成。故能出佛智光。圆音妙说言不思议音。略有四义。一音声繁广。二所说难量。三声即无义。四一具一切。五出生果用。即正报大用在此依中。依正混融参而不杂。明依大涅槃能建大义。故曰出生。六无染现染。众生是正居处。是依染违性净不言出生。妄无自体还依真现。四又以下举因显广。谓德广难陈故。今总结由佛力故。一念顿包事理染净一切法界。况多念耶。然上充遍十方。即通局无碍。集菩萨众出佛神通。即摄入无碍。现生含宅即染净无碍。悉包法界广陕无碍。一念即能延促无碍。又集菩萨因果无碍。出佛神通依正无碍。十种宫殿。此应说之。第四其师子下。师子座严十句分四。初一总显形胜。师子座者。人中师子处之。又说无畏之法故。得法空者何所畏哉。空乃高而无上。深不可测。广而无外边不可穷。妙乃即事而真。好谓具德无缺。二摩尼下六句体德圆备。一座台。摩尼即处中正可依处。摩尼随映有差。法空随缘成异。中道妙理正是可依。二周座华网。即外相无染交映本空。三净宝为轮。轮谓台之处中周匝。轮围即具德周遍。四华缨周垂。诸觉诸通垂化周摄。五宝严填饰堂等略举。凡诸总包无处不严。故云备体。显于法空全收万像。无事非理故。六宝树间饰间上物象也。即菩萨妙法树。随化分枝随因感果。并依无相义曰周回。凡圣相资名为间列。三摩尼光下二句。妙用广大。一净宝出光如云。涉入法空亦尔。一一智中知一切法。一一法体显一切智。为互照也。二主伴宝用互相发挥。谓佛化摩尼能作佛事。智论云。轮王宝珠但随人意能雨宝物。天宝堪能随天使令佛宝十方能作佛事。菩萨宝珠亦能分作。如文殊师利冠中毗楞伽宝珠。十方诸佛于中显现。今菩萨髻珠即是其类。下文云集菩萨髻珠亦尔。用此严座者。凡初成佛。皆一切诸佛现形灌顶一切菩萨亲授敬养。故因果宝珠俱来莹烛。如来从果起用。故云化现。理圆解满义曰珠王。菩萨心顶智照圆净。故曰髻中妙宝。寂照照寂。皆莹净照烛。四复以下一句。佛加广演佛境如空。故云广大。有感斯至为无不及。显教皆从法空所流。是故所流还周法界。非智不显故云佛力。显处严竟。第五尔时世尊下。明教主难思。前但云佛。未显是何身佛。又但云始成正觉。未知成相云何。故今显之。谓具十种深广功德。即是遮那十种无尽法界身云。遍于法界成正觉也。非权应身。文分为二。先总后别。今初总辩。即菩提身具无尽德为世所尊。座相现时身即安处。智处诸法无前后故。于一切法示所觉境。即二谛三谛无尽法也。成最正觉示能觉智。开悟称觉离倒为正。至极名最获得名成。此当相解。若拣别者。凡夫倒惑佛觉重昏。二乘虽觉不名为正。但知法有未知法空。但悟我空未知我有。有厌生死空沈涅槃。颠倒未除岂得称正。设许称正亦未名最。菩萨虽正有上有修。不得称最。设位极称最亦未得名成。我佛独能故。云成最正觉。谓如量如理了了究竟。已出微细所知障故。后智入下。别中。即约十德别显十身。文即分十。一三业普周。二威势超胜。三福德深广。四随意受生。五相好周圆。六愿身演法。七化身自在。八法身弥纶。九智身穷性相之源。十力持身持自他依正。今初。即别显菩提身之相也。以成菩提时。得无量清净三轮故。文中先法后喻。法中三。先意次身后语。今初意业。即释上成正觉。言前云于一切法。此云三世。乃横竖影略耳。智入平等是正觉成也。智即二智三智四智。无障碍智。二智者即如理如量也。此复有二。一以如量智达俗。名入三世。以如理智证真名悉平等。故佛地论云。以二智觉二谛是也。二者证差别性即无差别故。三世即平等。瑜伽云。如其胜义觉诸法。故名等正觉。言三智者。即俗智真智中道智也。此亦二义。一真俗互泯双遮辩中则三世平等二相两亡。方为智入二真俗虽即。而不坏相即双照明中。此二觉三谛之境。境既双泯而双现。智亦寂照而双流。为无障碍智。觉无障碍境为正觉也。言四智者。即圆镜等四智也。通缘三世境故。并入三世。言平等者。镜智离分别。故依持平等。平等性智证平等性故。妙观察智观察平等。成所作智普利平等。四智圆融一句摄尽。下身语等皆是四智之所发现。四智圆融无二性故。修生本有非一异故。不失经宗。然上能觉即成上菩提。就其所觉即法身也。理智无二为真法身。二其身下身业也。通三世间故云一切。此正觉身以是十身之总故。此其身通于三身十身无不充满。法身普遍世所同依故。智身证理如理遍故。色身无碍亦同理遍。并是圆遍而非分遍。谓一切世间一一纤尘等处。佛皆圆满。总看亦现别看亦现。又国土等。即是我身土等。体外无别我故。我即土等。我之体外无土等故。余一一身互望融摄。犹多灯光各互相遍。三其音下语业也。顺有三义。一顺异类言音。经云。一切众生语言法。一言演说尽无余故。二顺所宜说法。如来于一语言中。演说无边契经海故。三则顺遍佛以一妙音周闻十方国故。二譬如下喻显。通喻三业。然佛三业非喻能喻。唯虚空真如略可显示。更以余喻便为谤佛。然虚空喻有同不同。故下经云。解如来身非如虚空。一切妙法所圆满等。此显不同。今分取同义。同义多种如下十忍品。今有二喻开成四义一含摄喻。兼无分别义。二普遍喻兼遍入义。以此四喻喻意业者。下经云。佛智广大同虚空故。此总喻也。量智包含而普遍理智无分别而证入。又大圆镜智纯净圆德。现种依持能现能生身土智影。即含摄义。下经云。菩提智普现一切众生心念根欲等。而无所现。无所现言无有分别。平等性智观一切法自他有情。悉皆平等亦无分别。无分别言显无差别故。下经云。于一切义无所观察等。是以太虚能含众像。众像不能含太虚。太虚不分别众像。众像乃差别。太虚以况我法不能容佛智。佛智乃能容我法。有我法者分别如来。是如来者不分别我法。二普遍喻中。妙观察智无不遍知。即普遍义。成所作智曲成无遗。即随入义。又下经云。佛智广大同虚空。普遍一切众生心。此即体遍。悉了世间诸妄想。此约智遍。又云。得一切法界等心。此约证遍。智性全同于色性故。此约理遍。云何遍入不坏能所。有证知故。故下经云。世间诸国土。一切皆随入智身无有色。非彼所能见。由随于如即入无所入故云平等。是以虚空遍入国土。国土不遍入虚空。有国土处。必有虚空。有虚空处或无国土。虚空之于国土。平等随入。国土之于虚空。自有彼此。虚空可喻佛智。国土可喻三世。三世有处佛智必在其中。佛智知处三世或无其体。佛智之于三世平等随入。三世之于佛智。自有始终。此犹约不二而二说耳。若二而不二。国土虚空三世佛智同一性故。皆互相入举一全收。普遍亦然。三世间圆融。则言思道断。故名佛智为不思议也。次以二喻喻身业者。一毛尚容法界全分。必含众像出现身业第二喻云。譬如虚空宽广。非色而能显现一切诸色。而彼虚空无有分别。亦无戏论。合云如来身亦复如是。一切众生诸善根业皆得成就。即含摄义。而如来身无有分别。即第二义。佛身充满于法界。即普遍义。又云。譬如虚空遍至一切色非色处。非至非不至。如来身亦复如是。遍一切法一切国土等。即普遍义。亦非至非不至。即平等随入义。次以四义喻语业者。如来于一语言中。具一切语言故。舍支天鼓无心出故。如来音声无不至故。应知。如来音声无断绝。普入法界故。又云。如来音声无邪曲。即平等义。随其信解令欢喜故。即随入义。以空一喻遍喻三业。故云正觉得无量清净三轮。明文昭然。非是穿凿。菩提身竟。第二身恒下。威势身超胜。谓随诸有情所乐。示现受用身土影像差别。无不周遍。言一切道场者。略有十种。一智身遍坐法性道场。二法身非坐而坐道场。三法门身安坐万行道场四幻化身安坐水月道场。此四义便故来。若正约威势身。略辩六类道场。一遍一切同类世界道场。如名号品等说。二一切异类世界。谓树形等。如世界成就品。三一切世界种中。四一切世界海中。并如华藏说。五一切微尘中。文云。如于此会见佛坐。一切尘中亦如是等。六刹尘帝网无尽道场。并前十种故云一切。言菩萨众中威光赫奕者。正显威势超胜胜于胜者故。独言菩萨非不超余。如日轮出照明世界。约喻以显映山出没无隐显故。处处全现无异体故。喻遍坐道场。大明流空余辉掩辉。赫日之照难究其涯。喻彼威光超映菩萨。菩萨不能测也。既云照世则终益生盲。先照高山独言菩萨。第三三世下。福德身深广。三世佛德昔皆遍学。今三际已断垢习斯亡。故众福皆净。第四而恒下。随意受生。一随他意处处受生。二随自意能无不生。谓慈悲般若恒共相应感而遂通。穷未来际。第五无边色下。相好庄严身色无尽。故名色无边。十莲华藏微尘数相名相无边。而皆称真则一一无边。诸相随好放光。常光皆称法界故云圆满。广处陕处皆圆现。故名无差别。第六演一切法。如布大云即愿身。演法谓雨大法雨断一切疑。故下经云。毗卢遮那佛愿力。周法界一切国土中。恒转无上轮。然经二句上法下喻。文含多意。一云喻于身雨为说法。法喻影略。又先兴慈云后霔法雨一云一雨所润不同亦随物机宜云雨各异掩尘蔽日普覆无心等。第七一一。下化身自在。谓于大众会能现无边作用差别。皆自在故。文中二。先明广容谓于如来身一一毛头。容一切刹而无障碍。无碍有二义。一以一小毛现多大刹。则一多大小无碍。二此毛多刹。与彼毛多刹参而不杂。则隐显无碍。后各现下。普遍以广容不碍普遍故。还于前毛内刹中神力调生。若广遍十方示现种种变化三业成所作事。居然易了。第八身遍下。法身弥纶以法为身。本来湛遍故无来往。依法现色还如法身在此即是在彼。亦不待往来。第九智入下。智身穷性相之源。相别曰诸性皆空寂。性静故寂。相无故空。第十三世诸佛下。力持身。能持自他依正。于中先持正报。神谓妙智。变谓现身。转变变现俱名为变。皆能持之。尚持于他况于自事。后段亦然。后一切佛土下。能持依报。横尽诸土竖穷诸劫。所有严事常持令现。上约十身。若约三身者。则初三段皆名报身。而恒下化身。身遍十方下法身。就报身中。前一自受用报。后二即他受用报。故云处菩萨众。以诸教中说三身四身。成说等别。今皆圆融。于一始成无不顿具十身为正。三四义兼。又毛内调生光中持刹。如空普遍等。亦即国土等十身三世间之圆融。岂报化之云别。是知略以十德叹于教主。其一一德无不圆融。当去情思之矣。

　　大方广佛华严经疏卷第四



　　大方广佛华严经疏卷第五

　　　　唐清凉山大华严寺沙门澄观撰
　　第六有十佛世界下。明众海云集。众虽深广难测略启十门。一集意。二集因。三辩类。四定数。五权实。六地位。七前后。八有无。九闻不闻。十释文。今初。来至佛所。何所为耶。有十义故。一为影响为主伴故二。为作辅翼得圆满故如普贤等常随之众。三为守护如来。如执金刚等。诸佛住处常勤护故。四为庄严。如道场神等。常为严净佛宫殿故。五为供养。如偈赞即正行供养。华幢等即财供养故。六为发起此经。诸请难者即其事故。七为闻法获益。当机领悟即其类故。八为表法。诸首诸林表信行等。皆同名故。及座出菩萨等显奇特故。亦通表万行俱成佛故。九为顺证。佛菩萨等证说不虚故。十为翻显。即声闻不闻显法不共故。为斯多意所以众海云集。非唯证信而已也。第二集因亦有十因。一曾与毗卢遮那如来。同集善根故。二蒙佛四摄曾摄受故。三往在生死闻圆法故。四曾发大心护一切故。五往发大愿愿事佛故。六随逐如来无厌足故。七乐闻正法心无倦故。八善能散灭我慢心故。九福智已净身周遍故。十同一法性善根大海之所生故。为此多义得预斯会。中有集因亦通集意。及随诸众各有别因。可以思准。第三辩类。即上集意便成十类。一影响众。二常随众。三守护众。四严会众。五供养众。六发起众。七当机众。八表法众。九证法众。十显法众。准前可知。第四定数者。称法界众焉能数知。即文而言。九会都数。总有一百七十五众。都序之中有四十一众。谓同生有一。异生三十九。师子座中一。若兼取前菩提树中所流。及宫殿中无边菩萨。总四十三众。此四十三遍于九会。第一会中有二众。谓新集十方众。佛眉间众添成四十五。第二会有新旧二众。第三四会各有四众。谓新旧及证法众天众。第五会一百一十一众。谓新旧众升天品内供养众。有一百七并天众证法众。第六会四众。谓天众同生异生证法众。七八两会。各唯一众。谓普贤等旧众。第九会三众。谓菩萨声闻及天王等旧众。旧众虽重随会别故并皆取之。然此诸众或总为一。一乘众故。或分为二。以有实众及化众故。或可为三人天神故。或为四。佛菩萨人非人故。或五非人开天神故。或六加畜生故。或七天分欲色故。或八菩萨有此界他界故。或九他方有主伴故。或十加声闻故。或一百七十五如前说故。或无量无边义类多方故。一一或以佛刹尘数等为量故。又如新集菩萨。毛光出众。例上皆尔。故一一众皆无分齐。此犹约相别。若融摄。一一会中皆具一百七十五众。以称法界缘起之会。互相在故。上且约一界。若通十方及异类刹尘。帝网无尽无尽。是为华严海会众数。第五权实者。夫能对扬圣教影响其迹。靡不是权。当机之流多皆是实。诸教所明秽土之中。杂类菩萨声闻皆通权实。地前是实地上是权。法身无生生五道故。净土菩萨唯实。实报生故。杂类声闻是权。摄论云。欲令净土不空。化作杂类众故。若依此经。同生异生皆通权实。海印定现实德摄故。随缘随位而示现故。第二会初云。莫不皆是一生补处故。对前十类辩权实者。影响一众自有二类。一果德众。谓能加证法。诸佛互为主伴非权非实。若位极菩萨影响一向是权故。有经云。昔为释迦师。今为佛弟子。二尊不并化故。我为菩萨等当机唯实。余八通权实。第六地位者。有说。一切皆是果位。以是舍那海印现故。或说。一切皆因果海。非可见闻。世尊亦是因者。识所现故。或皆通因果。果得不舍因随类现故。因位愿力助佛化故。当机之流正修趣故。或俱非因果。缘起大众因真性故。将此对前权实。则果位一向权。因位通权实。若对前十类影响证法通因果。余八唯因。因位高下难以准定。第七前后者。初列菩萨后列余众者。表从本以起末。下赞即后明菩萨者。表寻末归本。良以本末无二故。二文互举。又从本流末。必先小后大故。自在天为末。摄末归本必从深至浅故。先明自在。然皆显法界缘起逆顺自在故也。又表四十位。一一皆彻因门。并该果海故。互举前后。令物不作优劣之解故。第八有无者。亦有十类。一约界无无色。二约趣无地狱。此二非器故。若约转生有地狱天子。若约所益亦通无色。三界皆益故。三约洲但列阎浮。余三略无故。或成难故。四约乘无二乘不共教故。下为显法亦不见闻故。智度论云。若小乘经初唯列声闻。若大乘经初具列菩萨声闻。若一乘经初唯列菩萨。故指此经为不共教。或大乘经唯列小者。为引摄故。如金刚经或唯列大亦属大乘。主伴不具故。主伴具者。必是一乘。五约部无四众。未说小教故。六约主无人王王未知故。七约三聚无邪定。彼障隔故。生盲之流但冥益故。八约内外。无外道非彼测故。九约诸天。无无想入邪定故。十约善恶。无恶魔不为违害。天中摄故。上十且随相说。圆融应有即无所不具。第九闻不闻者。约权前后皆互得闻。约实当会自闻。纵不起前而趣于后。亦各不相知。若约顿机。许一时顿领。上之九门且从显著。略为此释。中本广本。或隐或显不可执文。第十释文。第一会中前总四十众。大分为二。初一同生余是异生。故论云。解脱月是同生众故。又云。同生众请。则知兼有地前。明知不约地位。余释云云。不符论意。云何名为同异生耶。然有二义。一谓杂类。作诸异生种种形故。菩萨得法性身。同人作一类菩萨形故。二菩萨为同者。通诸位故。神等为异。法界差别德故。其四十众文皆有三。一标数辩类。二列名总结。三摄德周圆。今初同生众中。第一标数辩类中。先辩数。佛世界者下辩世界。略有三类。一世界。二种。三海。今云世界则非种非海。权实共许。一三千界一佛化境故。或名佛刹佛土。皆准此也。微尘者。七极微量也。谓抹三千界并为微尘。一尘为一菩萨。则数已难量矣。况举十数表无尽耶。菩萨摩诃萨者。辩类也。即拣非余众。具云菩提萨埵摩诃萨埵。今从略耳。然有三释。一菩提是所求佛果。萨埵是所化众生。即悲智所缘之境。从境立名故名菩萨。二菩提是所求之果。萨埵是能求之人。能所合目故名菩萨。三萨埵此云勇猛。谓于大菩提勇猛求故。摩诃云大。大有四义。一者愿大。求大菩提故。二行大。二利成就故。三时大。经三无数劫故。四德大。具足一乘诸功德故。前二通地前。后二或唯地上。更有诸大亦不出此。此等并是舍那佛内眷属。动止常随。故云所共围绕。二其名下列名结数。先列其名后结略显广。今初。夫圣人无名为物立称。虽得名千差而多依行德。行德皆具而随宜别标。先十同名普者。显具法界总相德故。后十异名者。显具法界别相德故。总别相融同一法界。今初十名之普是别之总。普下十异显即普能别。普义方成。此是古今诸佛。同行普贤之行。随于诸位差别不同。纵成正觉。亦普行摄故。先明之。言普贤者。体性周遍曰普。随缘成德曰贤。此约自体。又曲济无遗曰普。邻极亚圣曰贤。此约诸位普贤。又德周法界曰普。至顺调善曰贤。此约当位普贤。又果无不穷曰普。不舍因门曰贤。此约佛后普贤。位中普贤悲智双运。佛后普贤智海已满。而运即智之悲。寂而常用穷未来际。又一即一切曰普。一切即一曰贤。此约融摄。所以先列者为上首故。法门主故。法界体故。一切菩萨无不乘故。无一如来非此成故。令诸闻者见自身中。如来藏性行普行故。上虽多义离释。今从别称合释。无处不贤名曰普贤。即体普也。此一为总。余九为别。二德普。谓称性之德充于法界。以为最胜。委照无遗如灯之光。三慧普。遍照严刹决定高出故。四行普。内行圆净智焰外烛。故称为妙。五音普。具一切音。演佛净土深广高出之行故。六智普。照佛法界无尽境故。七心普。智宝严于心顶。通行等华高出物表故。八觉普。遍觉性相声皆悦机。故无不归者。九福普。障无不净称真无尽故。十相普。无光相之光相。遍益众生故。六相圆融思之。二海月下。十异名菩萨。一海月光大明者。十德十山皆依大海。十地十度皆依佛智。海中看月净而且深。依智严刹深而且净如海。即大如月即明。故以名也。二讲如雷震故曰云音。辩才汛滟犹如海光。又海上有光天涯无际。佛智起用一念普周。净惑无穷名无垢藏。三修治二严犹如净宝。秘密高显故有髻言。四法王出现作用自在。二严圆满为功德光。五勇猛化生不染化相。雨法玄妙如解髻珠。六慈云智日互相资映。长劫普应高出如幢。七坚利智慧与精进俱。故得称大智为行本。若齐为寿因。八戒等行发是为香焰。种智高直故曰光幢。九智光遍照是大明德。称真适物名深美音。十大智发光遍照佛境。令福非福相福亦称大。二如是等下。结略显广。第三此诸菩萨下。摄德圆满中二。初别叹胜德。后总结多门。初中亦二。初二句就缘叹。余就行叹。今初。初句往因同行显主伴有由。后句从德海生明生为辅翼。言毗卢遮那者。毗即遍也。卢遮那光明照义。回就方言应云光明遍照。然有二义。一身光遍照尽空乃至尘道。二智光遍照真俗重重法界。身智能所合为一身。圆明独耀具德无边。故立斯号。又毗者种种义。卢遮障义。那者尽义入义。即种种障尽。种种德圆。故普贤观经云。释迦牟尼名毗卢遮那遍一切处。即身亦遍非唯光遍。又云。其佛住处名常寂光。即土亦光矣。又云。常波罗蜜所摄成处。我波罗蜜所安立处。即德圆义。又云。净波罗蜜灭有相处。即障尽义。又云。乐波罗蜜不住身心相处。不见有无诸法相处。即证入义。又云。如寂解脱乃至般若波罗蜜是色常住法故。明皆即应即真为本师矣。此经文证本品当辩。言共集善根者。即备道资粮。言修菩萨行者。即作所应作。云何共集。互为主伴故。主伴有三。一回向主伴。二同行主伴。三如相主伴。皆称共集。后句言善根海生者。谓佛德无边。积妙法宝智定盈洽。故称为海。从生有四。一从自佛善根海生。谓已圆十身故。二从本师海生。佛为胜缘曾已摄受授法。令行得成满故。三与遮那同于余佛海生。以上云共集故。四从法性佛海生。以上德海诸佛共同。平等一味。但称性修即是从生。不拣自他故。梵本云与佛同一善根海生。第二诸波罗蜜下。就行德以叹。夫大士。必崇德广业虚心外身。崇德故进齐佛果。广业故行弥法界。虚心故智周万法而不为外身。故功流来际。而非已。故德难名矣。略分为三一明自分因行德。二胜进果行德。三二行无碍德。初中亦三。一自利行圆。二利他行满。三证理位极。今初有三句。一诸度行满。谓六度十度八万四千。多劫积集究尽事理。故云圆满。二慧眼下。十眼明彻分别名慧。照瞩称眼。障医斯尽智无不瞩。故云明彻。五眼之中慧眼观理。理无异味。故云等观。十眼之中慧眼观事。事无不见故名等观。是则委见其事为明。深达其性为彻。欲以一眼含诸具通事理。但举其慧。三于诸下。深定已满。三昧者此云等持。远离沉掉平等持心。趣一境故。而云诸者。其余诸缘亦一境故。真如三昧为其定体。随境入别尘数多端。故云诸也。横则无定不穷。[監-皿+豆]则深入无际。故云具足。定障永亡故云清净。第二辩才下。利他行满有三句即三轮化益。一语含四辩即正教轮。辩谓巧显深理。才谓巧应机宜。万法咸演则广大无涯。千难殊对则无竭尽。故如海也。又海遇风缘则洪浪云涌。智逢机请则口辩波腾。请者既许。无边辩亦广大无尽。二具佛下。身业神通轮。谓三业无失智深叵挠。为具佛功德故。得外仪俨若。肃然可敬。三知众生下。意业记心轮。根义总明文含性欲。言如应者。根有生熟化不失时。器有大小授法无谬。化谓教化。即应摄受者而摄受之。伏谓调伏。即应折伏者而折伏之。由此具行入正法故。第三入法界藏下。证理位极。亦三句。一证理法。谓以大智证入平等真法界藏。依佛性论说有五藏。一如来藏。谓在缠含果法故。二自性清净藏。谓在缠不染。三法身藏。谓果位为功德所依。四出世间上上藏。谓出缠超过二乘菩萨。五法界藏。谓通因果外持一切染净有为。故名法界。内含一切恒沙性德。故复名藏。此义宽通故今证入。言智无差别者。所证之藏平等。要无分别方契此。则智自无差。即由上义能所不殊。又此能证智与所证藏冥合一味。无有境智之异。故云无差。此复有二。一同无相故。下经云。无有少法为智所入。亦无少智而入于法。二同法界故。则能所各互摄尽故。下云无有智外如为智所入。智摄如尽故。亦无如外知能证于如。如全摄智故。若皆一味。岂令智同于境而无智耶。古德释云。智相尽故。不有能令智相尽。故不无。不尔岂令诸相皆尽而智独存。是故于境则不碍真而恒俗。于智则不碍寂而恒照。即境智非一。境则不碍俗而恒真。智则不废照而恒寂。即境智非异。境则空有无二。智则寂照双融。故云无差别也。上来所释。约真理寂寥与止寂相顺。俗谛流动与观照相顺。起信等中且为此释。未尽其源。以令照真不得名照。照俗之时不得即寂故。今正释者。谓言用则同而异。由境不能照智有照故。言寂则异而同。境智无异味故。同故无心于彼此忘心契合故。异故不失于照功。智异木石故。故名真智证理。境则唯寂智则寂而常照。若约照俗。则以后得智照差别之境。若约融真俗者。境则真俗不二。智则权实双行。亦为一味而不失止。以虽双行而即寂故。若约三观及融境智。至下当辩。二证佛下。明证果法。言解脱者。谓作用自在。如不思议法品说。于一念中建立三世一切佛事等。总有十种广如彼说。即用而真故。甚深用无涯畔故。广大上穷彼际故云证也。三能随下。明得位极。谓普贤身遍于六位。随在一位。以愿海力持于一切。故旧经云在于一地。普摄一切诸地功德。今此文顺西国。若顺此方。应云能以方便随入一地。以愿海力摄持一切地也。然有引梵本广明此中句数开合不同。不必应尔。何者夫译梵为唐诚乃不易。苟文小左右贵于旨不乖中。若理不可通。则正之以梵本。译人意近则会之。以旧经言异意同。何必广引。言恒与智俱者。明智穷来际文含二义。一望前。谓虽在因中一地。而愿力持一切地功德。皆与智俱尽未来际。不离一地。如一地余地亦尔。是故因门尽于未来。恒是一一诸位菩萨不见作佛时。二望后。以尽未来之大智。入如来之果海也。虽有二义顺前义胜。第二了达下。明胜进果行。分二。一得果法。二起果用。今初有四句。一入佛密境。此有二意。一佛即密境。以三业业具非余测故。谓非色现色。摩尼不能喻其多。非量现量。应持不能穷其顶。不分而遍。一多不足异其体。全法为身。一毛不可穷其际。此身秘密也。佛言声也非近非远。目连寻之无际。身子对而不闻。非自非他。若天鼓之无从。犹谷响而缘发。无边法海卷之在一言。无内圆音展之该万类。是谓佛口密也。意则无私成事。等觉尚不能知。密之至也。皆广大无涯超绝奇特。故云希有。二佛之密境即谓一乘。如来知见禅定解脱。深入无际帝网之境时乃说之。故云希有。久默斯要甚为秘密。又权实隐显唯佛方知。故云秘密。今洞见其源故云了达。二善知下。入佛平等亦有二意。一佛佛平等。谓一切诸佛体性平等。法身无二故。智慧平等德无增减故。内用平等悲愿普应故。二者佛所证法平等。即第一义。此二无二。称此而了。故名善知。三已践下。明得佛位。谓佛有十地。如大乘同性经说。一甚深难知。广明地。乃至第十名毗卢遮那藏海智地。此十同是佛地。约德用成别。今普光明当其第一。普即广义。光明即明甚深难知。此文虽略。义在普中。举初摄后。理实皆践。又普光明亦十地之总。总不出于普法智光故。四入于下证佛三昧。谓海印等定。皆深广如海。并通一实故得称门。第二于一切下。明起果用。文有三业。一现佛身业遍世同事。二同佛意业总持大法。三得佛语业能转法轮。不退有四。一称理不退。无改说故。二应机不退。无虚发故。三利益不退。闻已必定故。四调伏不退。天魔外道不能动故。复有四种不退。谓信位证念。今当第四念不退也。第三一切如来下。二行无碍德。谓引摄佛德不碍修因故。文有五句。一引摄佛德。然有二义。一则行成摄果。二则诸佛同加。二一切下。随佛遍生不拣净秽也。三已曾下。供佛集福。十方无边三世无际。此一切佛皆供养故。欢庆有遇不住福相故。长时无厌。四一切下。长为辅翼义通真应。五恒以下。悲愿调生。不以偏小利物。唯以同体普愿摄物令证菩提。方显智体圆足。第二成就下。总结多门无得而称也。菩萨之德焉言不可周。宜以类取。故云如是无量。第二大段异生众中。总三十九众相从为三。第一杂类诸神众。第二阿修罗下。八部四王众。第三三十三天下。欲色诸天众。今初有十九众。通名神者灵只不测故。文皆三段。第一标数辩类。第二列名结数。第三摄德圆满。今第一金刚神众。初辩类中。以执持此杵守护佛故。然一一类皆通有所表。如地表心地。海表德海等。观其叹德则知通意。今此表般若坚利导于众行到彼岸故。二所谓下列名结数。然诸众立名。皆随所得法门为物立称。一那罗延者。此云坚固。由见佛妙色皆不可坏。故受此名。二见佛身毛犹如日轮现种种光速摧障恼。故名曰幢三见佛身光映蔽一切。犹如须弥显于大海。神通等法如华开敷故。四圆音随类如雷震故。五现为世主。以美妙根令物悟故。六智光演法令爱乐故。七宝饰妙相如华严树。方便警物如雷震音。八福深相妙炳著光明。如师子王处众无畏。九慈眼视物为吉祥目。神通之焰密现物前故。十雨此严具及光明故。下诸众皆类此知。至得法处名当自显。恐厌繁文。下略不释。第三皆于下摄德圆满。十句分二。初二句总彰愿行。由昔愿力得预法会。常为亲侍。由今行满故能遍侍。后积集下别显满相。一福积净业。二智达定境。事定之境随事百千。理定之境即真如实相不思议定则以无碍而为其境。今皆智照故云明达。三通随佛住。四入用难思。五处众超绝。六应物调生。七随佛化形。八护佛住处。文并可知。第二身众神文三。同前初辩类。有二义。一身谓神之自身。众即同生同名。及所随者。凡有其一必更有二。共有其三。三故名众。能所合目。名身众神。二约所主。谓此类神。专以变化多身为佛事故。二名三德。文并可知。第三足行神亦有二义。一谓依止足行众生及守护故。如下善见比丘足行之神。持华承足故。下德中恋仰如来二足所行处。即道路神。通表修行履佛所行故。第四道场神。从所依所守得名。下诸神众类皆同此。言道场者。非唯护佛道场。但有庄严道场之处。即于中护故。下德中愿供养佛。表护万行道场及修行者故。第五主城神。表行德防御法城心城故。如摩耶处说。德中以己德行严佛宫殿者。一佛殿为所守之最。莹饰为尊佛故。二主伴善根互融摄故。三莹饰自心佛安处故。第六主地神。表深重愿荷负行德故。亦表心地为依持故。第七主山神。通表万德高胜性皆闲寂。别表智德最高故。德中云。得清净眼。名中多有光称。第八主林神。表以无漏智导于众行。森耸建立故。德中云。皆有可爱光明。第九主药神。表行德伏惑资益法身。若约利他则三业不空。如药树王故。下德中性皆离垢。即伏惑去病也。仁慈祐物。即进善补益也。名中总名主药。药既不同。神神各别。吉祥者主香茅之类也。清净光明谓乳石之流。名称普闻。如药树王雪山忍草等。明见十方谓眼药等。约法准之。第十主稼神。稼者树五谷也。表万行法味资益自他。他自益称心故。德中大喜成就。十一主河神。即河伯之流也。表法河流注润益群品。又于生死瀑流拯彼漂溺。江河淮济清浊俱河故。生死法流此神皆主。德中勤益生者。谓遇沿流则平波息浪。逢溯泳则微风轻动。水性之属。深止而住居。陆行之流富生而应采。导百川而去害。灌万顷而开利。为勤作意利益众生。约所表法随意消息。十二主海神。即海若之辈。表具含万德一一深广也。名中三。名远尘离垢者。瑜伽八十六云。现断烦恼离故远尘。彼随眠离系故离垢。今约近事。尘谓尘境垢即烦恼。六根对境。了彼性空故曰远尘。众惑不行诚为离垢。心境相藉离垢由于远尘。十三主水神者。通上河海等水。及雨露霜雪等也。表法水含润等多义理故。德中。拯溺为救济危为护。谓已溺邪见贪爱水者救之。将沈者护之而为利益。即云雨等润发生万物也。法合可知。十四主火神。即宋无忌之流也。以显智慧火烧烦恼薪。成熟善品破无明闇耳。德中。夫火有二能。一能为益。二能为损。今用益止损表法亦尔。示慧光以去闇用益也。除惑苦之热恼止损也。十五主风神。通表方便无住无所不摧。别表如下十六主空神。表法性空别即离染周遍等。亦各如名辩。德中若情尘乱起翳本性空。智日高升则情云自卷。空有日而廓尔无际。智合理而杳然无涯。故云尔耳。十七主方神。即东方青帝等类也。表显邪正方隅。使行无迷倒。德中身智教光无不引摄名普放也。无时不放所以称恒。如日周天故相续不绝。十八主夜神。表于无明黑闇生死长夜。导以慧明令知正路。德中。夜分亡寝是曰勤修翻彼长迷故以法为乐。十九主昼神。于昼摄化显行德恒明也。德中。先修正解后勤正行。有信无解增长无明。有解无信还生邪见。信因解净解藉信深。昼之义也。上来多主器界故但名神。准梵本除金刚神。余皆女神。表慈育故。菩萨同于彼类以摄众生。自下摄领有情。皆受王称。并是丈夫。第二八部四王众。文有八段。前四杂类。后四能统是天王。所统是八部。今初。阿修罗亦云阿素落。梵音楚夏耳。婆沙译为非天。佛地论云。天趣所摄。以多行谄媚无天实行。故曰非天。依阿毗昙亦鬼趣摄。谄曲覆故。正法念经鬼畜二摄。以罗睺阿修罗是师子子故。伽陀经天鬼畜摄。具上说故。由此或开六趣。或合为五。多好斗诤怀胜负故。或居众相山中。或居海下。如正法念说。然有大力者。广修福故。今之修福有怀胜负谄媚心者多生其中。罗睺此云摄恼。以能将手隐摄日月。令天恼故。二毗摩此云丝也。质多罗种种也。谓此王能以一丝幻作种种事故。德中。实者因果俱慢故。权应偏摧非不断余。故云及也。二迦楼罗昔云金翅。正云妙翅。以翅有种种宝色庄严故。此就状翻。若敌对翻此云大嗉项。以常著龙于嗉中故。此鸟能食消鱼龙七宝。然鸟及龙各具四生。谓卵胎湿化。后后胜前前。劣不能食胜。谓卵生鸟不能食胎等。胜能啖劣。化食四生。如增一辩。以化食化暂得充虚。亦表菩萨摄生故。离世间品云。菩萨迦楼罗如意为坚足。乃至抟撮人天龙。安置涅槃岸。大速疾力者。增一中说。此鸟食龙。从金刚山顶铁杈树下。入海取龙。水未合间还至本树。是为速疾。大海处摄持力者。即是摄彼命将尽者食之。而龙受三归及袈裟一缕在身则不可取。菩萨亦尔。如前引离世间品说。又出现云。取善根熟众生。置佛法中。此为命尽。若心有邪归。断见所覆则不可取。普观海者。即周四天下求命尽龙。德中。大方便力。即虽了众生空。而能入有。是十力止观也。普能救摄即鼓生死大爱海水。取善根熟者也如出现品说。三紧那罗者。此云疑神。谓顶有一角。形乃似人面极端正。见者生疑。为是人耶为非人耶。因此立称。依杂心论畜生道摄。亦云歌神以能歌咏。是天帝执法乐神。即四王眷属。表菩萨示众生形而非众生。常以法乐娱众生故。德中。要勤观察则得法乐怡神。自他兼乐为自在游戏。四摩睺罗伽者此云大腹行。即蟒之类。亦表菩萨遍行一切而无所行也。德中。此类聋騃故。令方便舍痴。五夜叉王。初一是北方天王。即毗沙门是也。若从能领是天众摄。今从所领为名。然四王各领二部。从一立称。夜叉此云轻捷。飞空速疾故。亦云苦活。此天又领一部名罗刹。此云可畏。名中云毗沙门者。此云多闻以福德之名闻四方故。此一是天夜叉之王。余九是夜叉。夜叉即王。虽一是天又从所领。况九皆夜叉故非天众。下三例然。如龙中娑竭罗王。岂是天耶。德中。此类飞空啖人。故菩萨示为其王翻加守护。亦令爱见罗刹不害法身慧命也。六龙王亦初一是天。即西方天王。毗楼博叉。唐三藏译云丑目。毗楼丑也。博叉目也。日照三藏译云。毗遍也多也。楼者具云噜波。此云色也。博吃叉此云诸根也。谓眼等诸根有种种色。故以为名。此不必丑也。此王主二部。谓龙及富单那。富单那者。此云热病鬼也。娑竭罗此云海也。于大海中此最尊故。独得其名。德叉迦旧云多舌。以嗜语故。正云能害于所害德叉者能害也。迦者所害也。谓若嗔嘘视人畜皆死也。无热恼者。即阿耨达池之龙也。诸龙有四热恼。今皆离故。四热至下当释。智论云。此龙是七地菩萨。须弥藏经云。是马形龙主。又一切龙总有五种形类。一象形。善住龙王为主。二蛇形。难陀龙王为主。三马形。阿那婆达多龙王为主。四鱼形。婆楼那龙王为主。五虾蟆形。摩那斯龙王为主。德中。外则云行雨施散去炎毒。内则慈云广被法雨普沾。散业惑苦之热恼。七鸠槃茶王。初一是南方天王。即毗楼勒叉。此云增长主。谓能令自他善根增长故。此王更领一部。谓薜荔多。薜荔多者此云魇魅鬼。余如音义。德中。此类障碍深重故。偏明无碍。自学权实无碍。法界智光以利众生。八乾闼婆此云寻香。谓诸乐儿不事生业。但寻诸家饮食香气。即往设乐求食自活。因此世人号诸乐人为乾闼婆。彼能执乐故以名焉。亦云食香。止十宝山间食诸香粖。即帝释执乐神也。帝释须乐。此王身有相现。提头赖吒即东方天王。此云持国。谓护持国土安众生故。此从所领为名。更领一部名毗舍阇。此云啖精气。谓啖有情及五谷精气故。德中。大法即大缘起法也。信解故。欢喜深心故。爱重既欢既重故。不替修行。第三月天子下。十二段明欲色诸天众。天者自在义。光明义。清净义。智论云。天有三种。一人天谓帝王。二生天谓欲色等。三净天谓佛菩萨第一义天。今通后二。然诸天寿之长短。身之大小。衣服轻重宫殿胜劣。俱舍十一。及瑜伽等论。起世等经皆广辩之。恐繁不叙。文中先有七段。明欲界天。后有五段明色界天。前中即分为七。今初。月天子。月者缺也。有亏缺故。下面颇胝迦宝水精所成。能冷能照。表菩萨得清凉慈照生死夜。如云菩萨清凉月等。名中初一是总。虽标总称即受别名。下皆准此。德中。显发众生心宝者。水珠。见月则流润发光。净心遇缘则慈流智发。生了既发正因显然。生由性成则了非外入。生与不生无二发乃发其本心故。显发双辩。二日天子。日者实也。常充实故。下面亦颇胝迦宝火精所成。能热能照。表菩萨智照故。又日以阳德月以阴灵。一能破暗。表根本破惑。一能清凉表后得益物。又依宝性论。法日有四义。一破暗如慧。二照现如智。三轮净如解脱。四上三不相离如同法界也。名中可畏敬幢者。为恶者畏其照明。为善者敬其办业。以斯超出故以名幢。德中。居者办业成就本行等利益也。生长谷稼开敷觉华等。为增长善根。如出现品。三三十三天者。佛地论等皆云妙高山。四面各有八大天王。帝释居中故有三十三也。下释天名皆依佛地。名中言释迦等者。释迦能也。因陀罗主也。具足应云释迦提桓因陀罗。提桓天也。即云能天主。抚育劝善能为天主故。更有异释如音义说。德中。言发起广大业者。令修普贤行故。以此天居地天之顶。总御四洲。虽胜事颇多犹惧修罗之敌。若修善者众即天侣增威。苟为恶者多即诸天减少。故多好劝发。况受佛付嘱大权应为。至如坚常啼之心。施雪山之偈。成尸毗大行。破卢志巨悭。谈般若于善法堂中。扬大教于如来会下等。皆是发起广大业也。四须夜摩天。须者。善也。妙也。夜摩时也。具云善时分天。论云。随时受乐故名时分天。又大集经。此天用莲华开合以明昼夜。又云。赤莲华开为昼。白莲华开为夜。故云时分也。随此时别受乐亦殊。故大论云随时受乐也。德中。心恒喜足者。喜足在于第四。今慕上而修。五兜率天王。此云喜足。论云。后身菩萨于彼教化。多修喜足之行故得少意悦为喜。更不求余为足。德中。彼天是诸佛上生之处。故令修念佛三昧也。召体曰名。响颁人天为号。通号别名皆悉念也。不计一方故云一切。以诸如来同一法界体德均故。念即明记而慧逾增持而不忘。故无间断。以佛为境何五尘之能惑哉。六化乐天王。论云。乐自变化作诸乐具。以自娱乐。又但受自所化乐不犯他。故名为善化也。变谓转变。转粗为妙。化谓化现无而忽有。德中。以出世化故得解脱。七他化自在天王。论云。令他化作乐具以自娱乐。显己自在故。名中寂静境门者。境为入理之处。即是门也。根无躁动故称寂静。根即门也。根无取著方见境空。合为门也。故鸯掘经云。明见来入门具足无减修。德中。物我自在即广大法门。第二色界。诸天众有五众。以第四禅有二众故。然四静虑摄天多少。下经频列。至十藏品当会释之。多依十八。初静虑四。二三各摄三天。皆举最上以胜摄劣故但列一。下文说颂遍观诸天。第四静虑自摄九天。上五小乘圣居非此正被异生位中。广果至极。故今列之。大自在天三千界主。所以别列。今初大梵天王众。佛地论云。离欲寂静故名为梵。具云梵摩。此云清洁寂静。谓创离欲染故名清洁。得根本定名为寂静。尸弃此云持髻。谓此梵王顶。有肉髻似螺形故。亦名螺髻。或云火顶。以火灾至此故。貌如童子。身白银色。衣金色衣。禅悦为食。德中。本修慈心得生梵世。等流相续还愍众生。好请转法轮。故智光照物不为污行。故身光发挥。若有遇之身心悦乐。第二光音天。二禅第三天也。智论亦云。第二禅通名光音。彼天语时口出净光故。有云。彼无寻伺言语亦无用。光当语故名光音。瑜伽名极光净。谓净光遍照自他处故。德中。定生喜乐离寻伺。故得寂静名。然凡得之舍动求静。故非广大味定之喜。非无碍法。今菩萨即动而静。不散不味是为广大无碍法门也。第三遍净天。此天离喜身心遍净故。德中。身心遍净未为广大。物我无二普益世间。方为广大也。第四广果天。即第四禅第三天。于异生善果此最广故。所有功德胜下三故。德中。此天离八灾患世中最寂。今以实智住本寂之宫。第五大自在者。梵云摩醯首罗是也。于三千界最自在故。智论第二云。此天有八臂三目。乘白牛执白拂。一念之间能知大千雨滴。下经同此。准智论第十一。过五净居有十住菩萨住处。亦名净居。号大自在天王。又三乘中立此为净土。是报身所居。约实但是第十地菩萨摄。报之果多作彼王耳。德中。三界之顶非无相不超。非离相求故所行平等。然上释名叹德。多从义便以顺类殊。若约实德无不互有。皆可虚求众海云集竟。

　　大方广佛华严经疏卷第五



　　大方广佛华严经疏卷第六

　　　　唐清凉山大华严寺沙门澄观撰

　　世主妙严品第一(从第二经尽第五经)

　　自下大文第七称扬赞德分。亦是发起序。文中有三。第一总结威仪住。第二此诸众下。总显德行因缘。第三所谓下。别明得法赞佛。前中有三。初结众集。次明相异。后显意同。今初。数广德深故名众海。起于自地集空道场。多数大身重重无碍云之象也。又浮云无心龙吟则起。菩萨无住佛现爰来。二无边下相异也。不唯上列。故云品类无边。旋环不空故云周匝遍满。大小等形妍媸等色。部主徒从各有区分。故云差别。三随所下意同也。随所来方参而不杂。皆得见佛各对目前。其犹百川各全睹月。同无异念。故曰一心。谛瞩钦承瞻而且仰。不唯直睹丈六。乃彻见法界身云。第二总显德行因缘者。以上列中随宜别叹。今方总显德行齐均。又与下。别得法门以为总故。前同生众中共集善根亦是别故。又前共集明主伴所由。今曾摄受显眷属所以。影略其文。此文多势且分为三。初明离障见净。二如是下受化根深。三种无量下德行圆备。初后是因中一是缘。以因夺缘。大众自见以缘夺因。佛力令见因缘和合。无定亲疏故因缘间说。又初段德行现深。后二因缘宿著久摄。今见即缘成因。感应道交故常居佛会。今初离障见净者。烦恼即烦恼障也。心垢即所知障也。此障翳心迷所知故。言一切者谓分别俱生。若种若现。言余习者。二障气分粗重。粗重如毕陵上慢迦叶不安。今皆位极菩萨智现情亡。证理达事心镜莹净。故云已离。若诸位圆融。一断一切断。亦通初位。言摧重障山者。通以喻显。以能摧道摧二障山。障体坚厚崇耸如山。又别则智障菩提惑障圆寂。通则俱障及一切佛法。故名为重。言见佛无碍者。断障果也。然有二义。一就能见以明无碍。由断二碍智明理显。理显故见法性身。智明故见佛智身。理智冥一见无碍身。无碍亦即涅槃。二约所见明无碍者。具十无碍已如上说。第二如是下。受化根深。于中初总后别。初中如是者。指前断障之众。劫海者。明摄时旷远。言四摄者。即摄化之方。谓布施爱语利行同事。布施是摄缘与彼资持故。爱语是摄体。正示损益故。利行是摄处。安住善处故。同事谓释疑。令彼决定故。后一一下别示摄相。于中向言劫海曾摄。何所摄耶。谓一一佛所。何时摄耶。种善根时。将何法摄。谓种种方便。摄相云何。谓教化成熟。教化约始成熟。就终摄意云何。令其安立一切智道。道者因也。谓唯为佛果修佛因耳。第三种无量下。德行圆备。前摄何益。令德圆故。于中先辩因圆。后入果海。今初文有五句。一种无量善。已超七地殊胜善根故。二悉已下。已超八地大愿满故。三所行下。已超十地行满障净故。四于出离下。前明德圆。此具出道一道无量道。已超生死不住涅槃。故云善出。五常见下。结成见佛。谓德高十地是以常见。非比量见故曰分明。不取色相名为照了。又尘毛刹海佛遍重重。有德斯睹名分明照了。二以胜解力下。入果海也。此一段文望前是别。总具德中别入果故。望后是总。四十众中解脱标故。今且属前。于中二。初乘因入果。是比智知。如见鸾翔知太虚可冲。瞩龙跃知宏海可泛也。谓以胜解力印可佛言知福慧之深远。以信解力赡仰佛化。知慈悲之广大。是入如来功德大海。亦是胜解印持果德。二得于下。明分得果用。言解脱门者。佛果障寂大用无碍。故称解脱。真解脱者。即是如来通智。游入故号门也。众各证契故名为得。此解脱即门。佛得其总众海得别。又佛解脱但名解脱。众所得法称之为门。以能通入彼果用故。此解脱之门。又众所得法。离障自在名为解脱。智所入处亦名为门。以因解脱入果解脱。亦称为门。此解脱即门。然总别圆融因果交彻。重重无碍方为真解脱门。故下或叹佛果德。或叹因行。或约天等所得欲影显。故次游戏神通。正明入相。游戏者出入自在。神通者难测无壅故。约观心者。心境无碍称为解脱。由此入理故号为门。若以门为门非能通矣。门即如实。何所通耶。正入双亡为真门矣。如此入者。则本觉湛然名穷果海。真非妄外则因果圆融。心境无涯则解脱无际矣。第三所谓下。别明得法赞佛。四十众中。各先长行得法。即经家序列。后说偈赞即当时所陈。然众集偈赞并在一时。文不累书故编之作次。而各得一者。显佛德无尽故。乘别入总。尽众不能及故。故海慧云。如来境界无有边。各随解脱能观见。而普贤得十者。显等佛无尽故。文中先异生众。后同生众。前中三。初诸天。次八部。后诸神。今初分二。先色天后欲天。前中有五。今初自在天。长行十法第一法界等者。即法身解脱也。法界虚空界即用。所遍处空即事空。法界之言义兼事理。谓非但遍空。亦遍空内色心等事。及空有称真之理。又但言空则一重遍。今云法界则重重皆遍。何者。谓空界容一一尘处及彼事物一一尘中。皆称真故。各有无边刹海。佛身大用皆悉充满故。下颂云无穷尽也。言寂静者体也。然有二义。一明前大用。用无用相不碍常寂。二由此智用即寂同真。是故随一一用遍一切处也。言方便者用也。亦有二义。一明前寂无寂相不碍大用。二内同真性不碍外应群机。故云方便寂用无碍。所以称力。二普观一切法悉自在者。智身解脱也。此有三义。一以普眼于一切法。无不能观。二观一切法不坏事而全理。三于一法中见一切而无碍。并名自在。三知一切法不生等者。自共相解脱也。亦有二义。一知不生等内证真理。二无功用行外应群机。然不生等佛法之体。释有多门略申一两。一别释。以不生灭约境。不来去约行。初不生灭略有五义。一就遍计。由是妄执无法可生灭也。又情有即是理无。故不生也。理无即是情有。故不灭也。不灭不生是一法也。又求遍计相。不可得故。不生能显无相性故不灭。不灭即不生。亦一法也。二就缘起性。谓法无自体揽缘而起。即生无生。既本不生故。无可灭也。又缘起无性故不生。无性缘起故不灭。中论云。以有空义故。一切法得成。是故不生即不灭。不灭即不生。为一物也。又推缘无起故不生。能显无生性故不灭。三约圆成性。谓非是有为。故无彼生灭相也。又非妄心境故不生。圣智所证故不灭。又体非迁变故不生。随缘令法起故不灭。不灭即不生。为一物也。四通就三性混融。于一法上。就遍计故不生。就圆成故不灭。就依他故。亦不生亦不灭。就三无性故非不生非不灭。五然此四句合为一聚。圆融无碍顿思可见。二不来不去者。约行谓正智背舍妄执而无去。向证真理而不来。又依体起用而不去。应机现前而不来。又往应群机而不去。恒归寂灭而不来。不来即是不去无二为一味也。由此大智无念应机。如摩尼天鼓无思成事。故云无功用行也。二通释者。不生不灭亦可约行。不来不去亦可约境。谓妄念斯寂犹若虚空。何生何灭。又虽起大用见心无生。用谢归寂了本无灭。又常称真理寂照居怀。于此心中有何生灭。此约行释不生灭也。约境释不来去者。犹如空华无可去来。又缘会即来。来无所从故无来。缘谢而去。去无所至故无去。又诸法即如如岂来去。三展转释又何以不生灭。由无来去故。何以不来去。由无生灭故。又既无来去。则非一非异。不生不灭则无断无常。智契前理故无功用。不碍生等故云行也。是则不生之生。生之不生。无功用故常寂行故。常用寂用无二。是于功用得解脱也。斯为正法之要。义味难尽无厌繁文。四现见一切法等者。观义解脱也。现见之言拣比知故。真实相言。略有三义。一以智观事实事不虚故。故下经文。观有为法如实相故。二以慧观理实。所谓无相。无相不相名为实相。三以无碍智知无二实。穷实故深尽边故广。称智慧海。不为相缚是解脱门。五与众生等者。慈障解脱也。离诸危怖曰安。适悦身心为乐。见佛则获二利故安乐也。烦恼不生故得定也。佛德难思故乐。定无边斯为大方便也。六令观等者。悲障解脱也。众生痴故造业。造业故受苦。闇故不见未来。不见未来即颠堕。故大怖之极莫越愚痴。令观本寂则痴相本空。尚不造善。岂当为恶。七善入等者。业障解脱也。佛现十方是无边境。了无依性称为善入。尚不依佛宁造业思。八普往十方等者。即无相解脱门也。虽身应十方寂然不动。智宣诸法怕尔无依不取于相。如如不动故。九入佛等者。即名相解脱也。佛智契如名入寂境。寂而能应故。普遍十方身智发光。又令物入无相故静。无名故寂。十中此天王名。与前列中少倒。前名极精进名称光。上下诸文多有此例。或义存名异。或广略参差。皆译者不善会耳。法门名住自等者。此离二取相能益自他解脱门。自悟处者。即离觉所觉。自觉圣智常现前也。而以无边等者。谓缘无边法界。度无边众生。得广大菩提也。二上首说偈中二。先彰说仪。后明正说。今初。焰海是当众上首。仰承佛力为众申心。十地论云。承佛力者显无我慢。普观十方示无偏心。今观己众通局小异耳。然颂总有四种。一名阿耨窣睹婆颂。此不问长行与偈。但数字满三十二。即为一偈。二名伽陀。此云讽颂。或名不颂颂。不颂长行故。或名直颂。谓直以偈说法故。三名祇夜。此云应颂。四名嗢驮南。此云集施颂。谓以少言摄集多义。施他诵持故。今此即伽陀颂也。下皆准之。为何意故经多立颂。略有八义。一少字摄多义故。二诸赞叹者多以偈颂故。三为钝根重说故。四为后来之徒故。五随意乐故。六易受持故。七增明前说故。八长行未说故。今此正唯前二。义兼五六。二正说中。十偈次第。各一法门结集。取此以为长行。非此颂前也。然此中长行。与偈有多不同。谓偈字则定长行多少不同。而长行则约天得法。偈中即是叹佛。此必然也。若二文互望。或因果之殊。或体用有别。或互相影略。或难易更陈。或法喻不同。或能所递举故。传授者善消息之。二文相映于义易了。今初天中初二句。即前所遍法界虚空。兼明能遍。佛身。则十身皆遍。无穷尽者。一出现无尽。若高山之出云。二非灭尽法。犹虚空之常住。次句寂静也由无性故。不可取为一异俱不俱等。后句方便合二为力。此偈是说者自法故不结天名。下并准知。二中初句是上自在佛为法王。于法自在故。次句观也第三句普也。后句结法属人为他说故。然其结名义同法门。恐繁不配。他皆仿此。三中初句无功用也。不思议是标。离分别是释。次句即不生等。相即生等无即不义。第三句即行也。长行约要先知法无生。方得成无功用。偈则要无分别。方能见法无生。内证与外用同时。所以二文前后。四中初句明广。次句明深。即上智慧海也。第三句自见法实。故能令物不迷事理。五中初句方便定也。次二句与安乐也。六中初句即前痴闇。谓长迷妄境镇覆真心也。次句即令观寂静。次句因灭无明。则得炽然三菩提明。是前灭义。七中初二句。即善入无边境。无边境即所应处也。无有比善也。次句无性者感而应故。无依者思念寂故。由此能令物不造业八中初二句即普往十方说法。次一句即不动无依。九中初句。即入寂静境。次二句即普现光明。十中初十一字。即无边境为所缘。求菩提即自所悟处。次句既缘其境。必起通化。前文略耳。第二明第四禅广果天。长行十法中。一普观等者。此应根授法。明于不知根说法无果障中得解脱也。断疑生信是说法果故。谓观机识病称根说法。药病无谬故疑除疾愈。二中随忆念言。略有二意。一随念何佛如名应之。二随念有浅深。令见佛有粗妙。此于现身得解脱也。三中法性平等者。唯一味也。无所依者。离能所也。庄严身者。证真庄严即非庄严。故虽现世间还如法性。不依诸有。此于有依得解脱也。四中知世间法者。谓众生世间心法各异。知已随宜现通说法。故云安立。一念速安。非人天外道所能思议。以此庄严如来教海。此于安立教法迟钝障得解脱也。五一毛等者。约偈不思议解脱力也。无碍有二义。一唯就所现。则毛中多刹自互无碍。二双就能所。一毛不大而多刹不小。一多大小皆无碍也。又由无大小相故。此于取著障得解脱也。六普门者。一门摄一切门。名为普门。随一一门。各全收法界故。于其中观察法界。深智契达故名为入。此于随相中得解脱。七中众生无边根器各异。应形说法种种不同。既根熟不休故穷劫长现。此于畏苦不化生障得解脱。八中观一切等者。谓观事入理理超情表。云不思议。此于诸业报得解脱。九中法门无边出者。为要根器万品故。出要难思。此于著相得解脱。十中种种方便。但随所应终成种智。名入佛法。以大悲出现皆等雨故。此于不欲利生得解脱。上云出要令离妄苦。今云入法令得真乐也。颂中观己众内三类天者。上五净居非所被故。十偈次第一如长行。初中前二句。即所疑境界。境界之言。通分齐所观。普令者观根为说故。生信解者断疑也。信佛大用分齐难测故。断佛上疑生其正解。信佛所观之境。则断法上疑。亦生正解。谓如有疑云。为存因果非真空耶。为是空故无因果耶。今明只由真空能立因果。因果立故乃是真空也。第四句释一切之言。佛以利生为意乐故。既该一切故广大无尽。二中初句即忆念。次二句令见佛。三中初句。则法性平等无依。次二句即庄严身。谓如法性为严。故无依处。四中初一句。即了一切世间。次二句。即一念安立不思议庄严海。五中初二句。即毛孔现刹。上云不思议佛刹。但以横多。今云过去。乃竖穷前际。皆示现者。如镜现像。次一句是无障碍。令应度者见即佛神通。依佛镜智而观。乃法性恒尔。六中初二句即普门。次一句即法界。末句义兼于入。七中初二句。即为一切众生种种出现。次句即无边劫常现前。谓约机隐显佛无去来。故常现也。八中初句。即观一切世间也。次二句。即入不思议法也。若约理论深。是深非甚。今不坏事而即理。故曰甚深。全揽理以成事。名为幽奥处。兼上二法常寂然。释上义也。以诸法即寂故。不可以理事思也。九中初二句。示一切众生。次一句显出要法。十中初二句。即观应化众生。次句令入佛法。第三明三禅长行十法。第一门即寂普现名为方便。说即是道。由说入佛解脱海故。此于体用有碍得解脱也。又方便言。亦通入解脱之方便也。第二门随一切等者。谓不能普现得解脱也。光影之言。略有二释。一谓因光发影。影但似质而不似光。依智现形形随众乐。不随自智。随乐即应名普示现。二水中之月亦名光影。谓佛月不来影现心水。影多似月少似于水。谓水动则流光荡漾。水浊则似晦魄。临池若止而且清。则圆璧皎皎。此亦随自他意也。此就天王且随天众所乐。偈就于佛无不应也。第三门佛境界有二。一如如法性是佛证境。二十方国土是佛化境。严净亦二。离相息妄则严如境万行回向则严化境。此二无碍大方便也。此于无巧庄严得解脱也。第四随诸等者。谓大悲深厚故。随入生死众生无边故。永流转而示导也。此于无大悲舍众生障得解脱也。第五门佛调众生。或折或摄或兼二行。虽悲愿多门。皆令趣无上道。若忆念此。居然受化不滞于权。此于胜所缘有忘念障得解脱也。第六得普门等者佛以称法性之总持。包摄一切总持故。云普门。复能流演无尽故。得称海。此于闻思有忘失障得解脱也。第七门。谓佛出难值引之令值。信心难生劝之令生。信含众德。所以名藏。下经云。信为宝藏第一财故。此于嫉妒邪见障得解脱也。第八能令等者。上令信佛此令信法。仰依即信领解便喜信可趣入喜则奉行。因得解脱名而出离。此于迷覆众生障出离道。得解脱也。第九门。谓众生界法界。调伏界虚空界。皆无边无尽。菩萨悲智以方便界。开示法界。行调伏界等虚空界。于有限碍障中得解脱故。第十观众生等者。由悲故怜愍。由智故观察。观察烦恼知病行。已化而度之。此于无悲无方便障。得解脱也。颂中十一颂。初十次第如前长行。依梵本列名中。此长行阙第十一天。彼名星宿音妙庄严天王。下言妙音者略而未回。第一颂中初二句。是了达方便。依法性而现故。后二句说即是道。说不思议解脱。令众同归。二中初二句。明光影普现无依故如影。第三句成上二义。以无生故如影无依。略不明随天所乐。三中初句标方便。无量劫修兼显大义。次二句。正明方便严佛境界。四中初二句。即众生永流转。谓无明所盲覆本净心。造业受身故恒居生死。次句即随而示之。五中总相颂佛调生行。初句高次句深后句广。六中初二句即普门陀罗尼。次一句即所流出。示教者示其善恶教。使修行称性无偏。故遍而无尽。七中初二句值佛。次句生信藏。不信则佛难值。正信唯佛能生。既值佛生信。反覆相成今之一遇。何得不信。八中初二句。即所闻之法。以无性为法之真性。次句即令众生信喜。出离净则出不信浊。成无漏故。九中初句能调伏人。前因此果耳。化众生界即调伏行。无边无尽为不思议。思惟悦生是名为入。十中初二句。即众生无量烦恼。谓利钝二使。爱见罗刹皆甚可怖也。次一句。以悲愍之以智令离。十一中既阙长行。对名略显。初二句星宿庄严义也。谓佛光流于法界。粲若星罗。次句即妙音庄严化众生事。不出三轮。上云妙音。举一立称耳。若长行立名。应云得放光现佛三轮摄化解脱门。第四二禅长行十法。初中二义。一内证真乐。经论共说乐。有五种。谓一因。二果。三苦对除。四断受。五无恼害。无恼害乐更有四种。谓出家远离乐。禅定适悦乐。菩提觉法乐。涅槃寂静乐。今当第四。若通取受字兼禅定菩提则含因果。言恒受者。以无所受受诸受故。若待境界即非恒也。二而能降下。外建大义。降神现相除苦因果。此于涅槃体用障。得解脱也。第二门。谓无缘大悲与性海相应。拔世忧患故出生喜乐。无尽名藏。此于恼害心得解脱。三一念等者。修福德因。感依正果福之力也。虽多人多劫所感念劫融之顿现。此于时劫得解脱也。第四门。谓以佛力不动成住坏三皆如空劫。常清净也。此于迁变得解脱也。五爱乐等者。谓信乐佛菩萨法。敬奉修行。则二障得解脱也。第六门。地谓地智义。谓证净。即离念超心地也。方便者。教导及入地之由。入住出等也。以无尽辩演无尽法。故能经劫。七一切等者。通有二义。一现多身兴多供供多佛。皆称真故名大方便。即长行意。二一念八相遍法界。故名大方便。即偈中意。于上自在名为解脱。八于定慧障得解脱。九果满应机。是于现身化生。无堪任性得解脱。十见佛大愿云爱乐随学。此于自轻障得解脱。二颂中十偈次第依前。今初前三句。明寂静乐。通举因乐以显果乐。后句降现之用。二中初句即所相应海。次句即能应大悲。大悲荷物故名为地。次句即生喜藏。忧除故。喜患除故乐。三中初句能现。次二所现。四中初二句。即普使成住等。次一句颂如虚空清净。以三灾弥纶。而净土不毁故。然三四二偈似如前却。且顺文释耳。五中初二句。咸敬奉是爱乐。余是圣人。次一句。即上法及信受也。六中初句经劫住。次二句即地义。方便无边。是一切也。七中通颂八相普周。略无供养。八中初句是前智慧。次句神通。次句无尽及海。以随根令净是深广故。九中初二句。即德海满足。次句出现世间。十中三句。通明前昔誓愿力。第四句。结中便显深信爱乐藏。以文云大欢喜故。第五初禅长行十法中。一普住等者。大用应机故普遍说法。用而常寂故行净无染。得心无行故行净。了境无相故无染。二佛为定境。住定则所见深故。三普入等者。法海难量名不思议。一言演尽名为普入。四圆音随类名音声海要无分别方入佛声。五能忆等者。化生即是趣菩提行故。以宿住智明记。六众生报异随业有差。佛示现受令生正信。七于法自在方能随类调生。八佛身无相。等法性之清净。现而同化。为寂灭之行矣。九不著诸有故。能常现三业。无边更无可依。十观性无相犹如虚空。何有可尽。察用随宜。如击水文随击随生。复何可尽。偈中先上首观众。开成四天合则梵身。即众亦有。经云梵众梵身梵辅。梵眷属身即是众。辅即眷属。十偈。初中初句。法身普遍道场。次句智光说法。次句行净无染。境相智行既亡。则大用影像亦寂。后句通以喻显。云不离空空不碍云。以况寂用。二中初二句。入禅之境。如来法身即是心性。若能观之为上定故。次句示入方便。虽多同入一寂。三中初句即不思议法。次二句明普入义。以一言说尽故。一言说尽之辩。劫海亦不能穷。显法无尽也。约能包则一言说尽。约能久则劫海莫穷。然一言但说刹尘。未是无尽。设欲一言尽者。则二三两句相违。一言说尽。劫海更何所演而得无穷。更有所演前则不尽。又不可重说。若欲通者。总望则可说尽。隐映重重则不可尽。如击水文小击大击遍击。各随文生。尽未来际击尽未来文生。为难思法也。四中圆音之义。文略有三义。一广无边。二别诠表。三无分别。如次三句。余如出现品辩。五中初二句。即教化众生方便行。三世诸佛皆以利他为向菩提。自清净业故。次句前就梵王。故云忆念。今据如来故身现耳。一毛尚现何况全身。六中初句业相差别。次句报相差别。次句现同世间。七中前二句。即随类调生。调法自在故。能随类广遍。次句显明前义无思成事故。八中初二句。明佛体性。即前清净寂灭。不可尽下略显四义如空。次句佛用应现为行。既皆如化不失寂灭。九中初二句。所现无有边。次句勤现无依著。十中初二句。常思大用无尽。谓安住大悲宫。能现大事故。次句常观法体无尽。自下第二欲界诸天。文有七段。第一他化天王。长行十法中。一谓现众生前自在调伏。使其成熟化法无尽。故名为藏。二观世乐相。皆苦故应舍。观世乐性即入圣乐。三随乐断疑令起正行。四一言普摄诸义。遍于时处为物而说。五仿佛修慈。六示现等者。大悲十力摧彼慢高。而无摧心。故云示现。七以智慧光照诸世间。令离三毒之闇。则无恶趣之果。嗔痴障重故。与偈互陈。八十方等者。为念佛三昧纯熟故。随念何佛即能得见。如休舍解脱等。九应念现成。十普入等者。寂用自在现世调生。总名威力。偈中亦十。初中初句体遍。次句用周故能现前。次句教藏能成。后句所成自在。开于法藏悟深法门。即成熟也。二中初二句二乐。次句令入。三四可知。五中三句。共显如来大慈。初二句举劣显胜。次句以喻正显。谓世慈有相。若须弥之高大海之广。终可倾尽。佛慈称性。若芥子之空投刃之地。即不可尽。又如空有普覆常摄。广容无碍难坏无尽。略举一无尽耳。六七与八文亦可知。九中初二句。明佛体普遍无成不成。次句随众生心现成正觉。十中普现十方。即普入一切世间。余皆威力自在。第二化乐天长行十一法中。一为物开示诸业。如化化虽体虚而有作用为力。业亦从缘无性而报不亡。二舍离等者。攀取缘虑是惑病之本。若心。境无得则舍攀缘。三闇灭智生如月盈缺。四示现等者。梵声微妙故云悦意。应遍十方故云无边。五知一切等者。此有三义。一福德之相。有十莲华藏世界微尘数。故无有尽。二谓清净慈门等无限因所生故。一一因果皆称真故。一一即无有尽。皆同虚空。三大慈悲行是福德相。使盲聋视听等。皆慈善根力故。涅槃经中。有闻赞佛为大福德。怒云。生经七日母便命终。岂谓大福德相。赞者云。年志俱盛而不卒暴。打之不嗔骂之不报。是故我言大福德相。怒者闻而心伏。故慈为无尽福相。然与前义相成。六三达圆智了三世劫。此就天王且言宿住耳。七开悟等者。此门阙偈。上下文中屡有开悟。即同法华开示悟入。以开摄示以悟摄入。谓开示约能化。悟入约所化。彼论云。开者无上义。谓除一切智智更无余事。即双开菩提涅槃。谓以知见之性为涅槃。知见之相为菩提。众生本有障翳不现佛为开除。则本智显故。示者同义。三乘同法身故。悟者不知义。不知唯一实事故。今令知成报身菩提故。入者令证不退转地故。即是因义。为证初地已上为菩提涅槃因故。广如彼释。八称性之光有阿难遍。九一切等者。谓契理具修长劫无倦。故众魔外道所不能摧。十善恶等殊苦乐等异。皆知性相。十一示现等者。无边品类一毛顿现。更无来去尤显难思。偈中脱于第七。唯有十偈。初中初句总。次句开示。后二句显如化力。差别业者果不亡故。二中初句所攀缘。后二无得。然缘境有二。一真二妄。真佛有缘亦成妄惑。况于妄耶。种种观者五求不得故。谓佛有耶常见为惑。谓佛无耶邪见深厚。四句百非所不能加。故无所有。非唯一佛十方亦然。应化示现非真实。故求实无得即见真身。真即无缘佛尚应舍。何况余境。三四可知。五中初二句福德相。次句无尽相。相好者经云。尽人中福不及一天。乃至云尽世间福不及如来一相等。六中约天之智普知。约佛一毛能现。七中初二句。明毛孔过空。谓灵智证理非如虚空。真理超事故亦非比。无限理智不可分析。随其少分即融摄重重。故一毛之量便越虚空。次句别示越相。谓毛孔不大而无涯。即广陕无碍故。杜绝思议之境。前即一光外展。今即一毛内广。文绮互耳。一毛本自遍空十方。岂得难满。八中初句长时修。次句无余修。次句无间修。具此三修故进力难坏。而言广大波罗蜜者。至第五经释。九中初句。总显业之性相即缘生。果报之不亡。便是无性之非有故。不可有无思也。次句。佛如是说天如是知。次句以法性示业性。十中初二句。小一现大多为一难思。次句现时不来不现不去。又难思也。第三知足天长行十法中。第一天得总相法门。诸佛将兴皆生彼天。下生之时普应法界。顿阐华严为圆满法。二尽虚空等者。光明色身皆遍空界。了不可取故云清净。三以净愿力灭惑业苦。四五可知。六普化等者。普即无偏。常即无间。示其真乐即如来藏。七自觉智境佛已入之。故示物同悟。八以净福坚菩提心。九谓仰观下化。十即照现迅疾也。偈中。初偈前半即出世义。上句体智俱遍。下句悲用皆普。后半即圆满教轮。前句即实之权为妙门。后句会权入实为圆满。二中可知。三中初二句。以行净愿。次句杂染本空故。前令灭佛法本具故。今令满妄尽真显。二言相成。四初中二句。依体普现。若月入百川。寻影之月月体不分。即体之用用弥法界。体用交彻故不思议。次句称根说法。五中前半。即所净之众生。具三杂染故。于中上句标。下句略示惑相。慢是根本憍逸随惑。憍谓染自盛事。慢谓恃己陵他。放逸即是纵荡。憍谓染法所依。慢能长沦生死。放逸众惑之本。故偏举此三。荡者动也。谓境风鼓击飘荡驰散。次句能净法门。谓不取于相当体寂故。六七及八文并可知。九中通显上既亲近必当敬养闻法以闻调他。为真供养。列名中云星宿幢。今故庄严与长行互出。十中前半。所知众生心。上句标深广。下句显相。念虑不住多于草。故广也。深者有三义。一恒转如流故不住。二本体寂然故不动。三从缘妄起无别所依。次句即一念悉知。第四时分天十法。一善根若发忧恼自除。二以无限方便。普证法身之境。三悲摧惑苦故名为轮。四以三达智知机授法。五陀罗尼等者。总持入理故名为门。以慧为体。故云光明。若取助伴则兼念定。念即明记故能忆持。定乃心一常无忘失。四无碍等。一切诸法。皆是所持。六可知。七转法等者。转法示菩提之道。即是成熟众生之方便。八十眼圆见随宜往调。九超出等者。超出业障使离恶因。不随魔作舍恶缘也。十等雨法雨诱令进善。使彼受行。诲令断恶得心清净。此就于天偈通一切。偈中亦十。初偈通显。前半彰己已离。后半开发能离善根。二三四五文并可知。六中初句即业性。言广大者。一念造一切故。无穷尽者。未得对治无能止故。有多门故。次句善入智了。自入开示令他入。次句入门多种。七八亦可知。九中初句见佛为缘。次二见佛二益。一正智生必内超业障。二佛为真导岂外逐魔缘。既不随魔安造魔业。十魔并离故致诸言。十亦可知。第五三十三天众长行。有十一法。初中承力故忆念。念过去佛者。曾入此天故。三世有二。一亦念未来。二过去。自互相望亦有三世。生大喜者境殊胜故。庆自福故。二能令等者。然佛身无染净大小。亦无胜劣犹若虚空。云屯即闇日朗即明。色昏即劣物隔言小。今妄云尽而智光照。故清净。性空现故。广大妙色显故无比。皆解脱力故曰能令。三大慈不拣怨亲。若云无心而普覆。四恒见等者。人天世主多恃威德。故佛现超之令其敬喜。五知其因果差别。使物勤修。因果并得名福。六开示等者。示佛调生令菩萨仿习。七初成后坏住时转变。乃至毛孔细刹。皆悉知之。言转变者。福人出世则琳琅现矣。薄福者出则荆棘生焉。八忆念等者。佛毛现因调行。天忆则能思齐。九一切诸乐以佛为因。具胜德故。就乐增胜说诸天耳。十开示等者。受生善根即念佛力。开示令不迷惑。则去放逸而进修。十一疑自疑他疑理疑事。有多种种。如闻空疑断闻有疑常。闻双是则疑其两分。闻双非疑无所据。又闻空疑有闻有疑空等。互相疑也。今开之使悟。偈中亦有十一。初中云平等者。化仪同故。又但以世俗文字数故说有三世。非谓如来有去来今。二中初句广大。次句无比。次句清净。然古德明通有六义。一广谓总法界为身故。二遍全遍一尘至十方故。三妙色即无色。无色之色故。四胜无有比故。五益利物无涯故。六用光破闇故。三中前半即慈云。上句果大。下句因深。一切佛法依慈悲。慈悲又依方便立。俱称深广故致海言。次句即普覆也。次后六偈文并可知。十中初二句。即前善根少功德者。以少况多彰因为胜。次句即人天受生。故离三恶怖。十一中初句。即能开之法是寂灭智通。次二句由普应故。疑皆断也。第六日天长行十一法。既为日天多辩光益。初一名及法门。皆是总也。谓佛身智光。犹如彼日无私而照。是曰净光此光体也。次辩光用略有四义。一约心高下齐明。故名普照。二约处则穷十方界。三约时尽于未来。四约功用常无间断。如斯利益即大智之功。二以一切等者。众生本有佛智。如海潜流。今佛以随彼彼类身设种种方便。务在开悟令其证入。三众生爱染漂泊无依。佛德无碍应为其主。随修绝染名净功德。一行契理即曰无边。况其具修耶。四修一切等者。以智导悲为物受苦。故深欢喜。五谓体离障惑用而遂通。故云无碍。若身若智俱得称光。周而不偏故云普照。身心明利是益精爽。爽明也。大集经云。国王护法。增长三种精气。一地精气。谓五谷丰熟。二众生精气。谓形貌端严无诸疾疫。三善法精气。谓修施戒信等。今文正在第三。益其福智义兼前二。法力远资故。六净光等者。身智二光净物身心。信解深广于何不喜。七昼则勤心修善业故。八大悲海等者。谓无缘大悲坐于道树。出多奇宝故。色相宝者。应言宝色相圆明可贵故。以宝为体。宝庄严故具十莲华藏。
　　故云种种。一一色相用周法界。名现无边境。如是皆从大悲海流。悲海包纳不拣贤愚故。九慧除痴翳法眼则净。净见法界法界即藏。藏如前说。十发生等者。谓于佛所发生清净心。曾一供养能令其福续至菩提故。如出现品食金刚喻。况相续耶。十一使物居业莫越日光。令人进德宁过法义。偈中亦有十一。初中前半净光普照。后半常为利益灭恶生善。破愚为智等为多方便。二三可知。四中前半即一切苦行。此有四难。一背己利世难。二行相唯苦难。三处经诸有难。四时劫无量难。于此具行故云一切。次句明深心欢喜。亦有四义。一为物苦行满本愿故。义在初句。二智照苦性本空寂故。即光明照空。三遍净无染非杂毒故。即遍净如空。四自他有果非无利故。即第三句全。五六可知。光网之义如贤首品。七中通明举劣显胜。以辩难思。故能成办诸妙功德。言世不及者。世虽多光益非究竟。佛光虽少必彻真源。不可尽故以一况诸。八九与十文亦可知。十一中初句。即能照法门。犹一日宫千光并照。随举一法有无量门。然有二义。一约相类。如一无常门有生老病死聚散合离。得失成坏三灾四相。外器内身刹那一期。生灭转变染净隐显。皆无常门余亦如是。二就性融不可尽也。次二句普运照义。一日周天则日日无尽。一门历事则劫劫难穷。方便多门终归一极。广者无边。大者无上。第七月天长行十法。初名法亦总。谓光有身智二殊。法界亦事理两别。事即机之身心及所依刹。身光照身令觉照刹令净。智光照心破痴照理令显。身智二光相即。则所照四法亦融。以之称普。并除惑障俱得净名。二观察等者。悲心普观授以多法。令入无边法界。三众生藏识皆名心海。前七转识名攀缘转。转谓转生。亦流转也。缘境非一立种种名。故经云。藏识海常住。境界风所动。种种诸识浪。腾跃而转生。喻云。洪波鼓溟壑。无有断绝期。既知机殊随应授法。四与一切众生等者。谓示物圣乐令得初地。此乐本有染而不染。为不思议。五谓以菩提心为家。二利为作业。并以身口为牛利智为犁。耕于心地下闻熏种。生信解芽起正行茎。开诸觉华获菩提果。自利则以不放逸随时守护。利他则以能化大愿守护。不令魔惑禽兽侵犯。从因至果得成就也。六慈悲等者。谓慈护现乐悲救其苦。令见因果断恶修善。名真救护。七以佛智风持大悲月。使明见正觉离苦清凉。八开示等者。一切法有二种。一足所迷。谓缘起不实故如幻。缘成故无性。二是能迷。谓遍计无物故如空。妄计故无相。又缘起法有二义。一无相如空。则荡尽无所有。是相空也。二无自性如幻。则业果恒不失。即性空也。此二不二为一缘起。是故两喻共显一法。既不迷能所则悟真如。成正智火。九悲愿为物现相好形。是大业也。十普断等者。毛光普演何疑不断。偈中亦十。初二可知。三中初句。即心海攀缘转。若以生灭八识。即彼第八亦名为转。以恒转故云念念殊。恒故非断转故非常。新新而生。念念而灭。念念殊故体恒不即。彼如来藏功德常具义亦不离。如彼瀑流。离水无流离流无水。又如海波涛有漂溺故。多畜养故。法合思之。次句明了知谓此识深细唯佛智知故。次句示心海性。即是佛智不令外求称机故喜。四中初二句。明失圣乐。圣安乐者。即圣智涅槃。本有今无故沉迷妄苦。次句明与示其性有。乐非苦外名不思议。见性得乐性即是门。五中但是法说。如来即田主也。悲佃物田为利入有。是所作业。为利同于求果入有似于耕犁。说法即是下种。劝善正当守护令熟可知。六中前悲救护。语其本心。此明智光彰其所用。悲智相导能真救也。七中初句。佛为福依月为凉本。次句应言大风持宫。而今云尔即是转喻。大地如佛宫室如福。次句即照现义。亦清凉义。八中可知。九中初句。佛如虚空。大业性也。次句大业体也。不利众生非大业故。次句大业相依光有影。可以知动静。依镜有像可以辩妍媸。然彼影像无自性相。如来相好当知亦尔。十亦可知天众竟。

　　大方广佛华严经疏卷第六



　　大方广佛华严经疏卷第七

　　　　唐清凉山大华严寺沙门澄观撰
　　(已下入第三经)自下第二有八段。明八部四王众。初四段皆初一是天义如前释。今初乾闼婆王长行十法。初一即东方天王。谓摄受折伏逆顺多端。善巧应机故名自在。二普见等者。谓令众生见佛一切功德严。佛一毛而为利益。一一皆尔。故云普见。三以慈愍方便除忧则喜生。忧苦既如海广深。喜乐亦难尽名藏。然则世之忧喜生乎利害。利害存乎情伪。苦乐存乎吉凶。吉凶存乎爱恶。爱恶尽则吉凶苦乐皆亡。情伪息则利害忧喜永断。如此方为永断忧苦。喜乐生焉。四永断等者。谓得决定智光。则邪惑永断。五谓慈云普荫。材与不材皆凉。慧泽广沾。三草二木咸发。六现广等者。现身益物也。称性普应故广大。具相清净故妙好。七佛出说法是大名称。佛法众僧俱称为宝。令此远闻义云普散。八现一切等者。身光普照尘不能染。见者必欢。智光悦机惑累不生。又欢喜也。故云大喜。九法水遍滋菩提实行。行既树立见者必欢。无复二乘一切皆菩提树也。十善入等者。一多无碍名为佛境。天王智达故云善入。偈中亦十。前五可知。六中初句现身。次二句一切获安乐也。世间即一切也。无尽乐总显也。谓佛现于世足履影覆。若在人天现增快乐。若在下苦七日之中身心安乐。乃至终获涅槃之乐。故云无尽。次句别示出世因果之乐。先因后果。先世后出世皆次第义。又总取偈意。佛身清净是解脱因。生无尽乐是解脱果。世无尽乐又解脱因。能现净身又解脱果。又佛身清净是乐见因。乐见即为清净身果。众生乐见是安乐因。无尽安乐是乐见果。无尽安乐是净身因。能现净业是无尽果。如是展转因果名次第成。七中初二句。宝所济机。坚谓难坏密谓无隙间。无空处智不得生。次句正散宝也。八中结句。应云普放宝光如是见。而云妙音译者之误。妙音属前师子幢故。九中初二句。法水普滋。次句道树普荣也。又方便多门是开权也。入菩提行是显实也。种种方便但为一乘是普滋也。十中初二句佛境也。次句安乐也。佛力能现无所动者。遮妄见也。非促多劫就一刹那。非展刹那受于多劫。本相如故名无所动。随应度者佛力令见。第二鸠槃茶王长行十法中。初即南方天王。谓内惑外仇皆名怨害。安住忍力并能伏之。二修习等者。二利之行趣果曰门。深广难穷名无边海。三知其现欲如应化伏。四普成就等者。钝识者现之以通。利智者示之以法。遍世多劫名普成就。并如虚空故云清净。俱能照世即是光明。三轮化生是所作业。五世间惑苦可畏不安菩提涅槃安隐无畏。万行为其因。道则无畏灭果成矣。六消竭等者。爱欲漂流深广如海。智日赫照则妄竭真明。七谓于诸趣普现身云。耀通明等之电光也。八普放等者。身智光明遣除二障。九多劫修悲究竟灭苦。为不退转。悲多方便故复名藏。为安众生所以开示。十普现等者。称性神通。无来去而流转。偈中初偈。通显明佛已灭怨。怨之大者莫越憍慢。有之则卑陋。灭之则端严。次四偈可知。六中初句。欲海欲为苦本。云具众苦。次二句消竭。既欲恶止当说善行。七中初句普现身云。次句明等电光故云种种。次句兼明雷雨。雷有二义。一远震二发生。谓蛰虫发动草木发萌。圆音之雷可以思准。余三可知。第三龙王众。准偈及梵本皆有十一。长行脱第五。但有十法。初一即西方天王法门。及第二如偈当释。三与偈文通有六义。一诸趣是化处。二净音是化具。三佛名是化法。四神通是化本。五众生是化机。五随乐是化意。四普现等者。谓一毛普现无边依正。以毛称性能广容故。广容即是普遍。故能现之佛还自住于毛孔。所现刹中能所无杂。依正区分大小宛然。名建立差别。五静法云。准梵本有焰龙王。得一切众生嗔痴盖缠。如来慈愍令除灭解脱门。谓大慈居怀则三毒俱灭。六开示等者。佛大慈悲是福德海。二资粮满然后得。故众生慈福即是百川。佛毛示现以表同体。既知同体自然朝宗。因示悟入故得大喜乐。七慈音智俱故云清净。净无贪爱何畏何忧。八示现等者。谓于身中现身土也。九观佛昔行深广。故爱乐欢喜。海言通二。谓欢喜供养。十示现等者。谓为众演音故云示现。音有四义。一类多谓一切。二普遍谓平等。三称根清雅故云悦意。四一音随类故云无碍。无碍即方便也。十一谓此无热龙住清凉池出香美水。流注四海导引百川。时布慈云降澍甘泽。是故能灭诸世间苦。偈有十一。初中诸龙有四热恼。名炽然苦。今并有治。一金翅所食苦。初句为治。以观佛法同三归故。二行欲时复本身苦。三鳞甲细虫苦。并第二句为治。学佛等利故。四热砂著身苦。后二句为治。以不堪虫痒热砂中[馬*展]。今大悲哀愍故能治之。有说四苦无鳞甲细虫。而有风吹宝衣露身之苦。亦以第二句治之。就龙且说龙趣。末句约佛通拔畏涂。二中此就佛论示现。前约龙云能转。又前一念时促。今一毛处小。二文影略。余九可知。但第五偈即前所脱。第四夜叉王众长行十法。初一即北方天王。得以无边等者。谓善者自乐不待加哀。恶者必苦心则偏重。巧救多门故云无边。又此天能伏恶鬼。令不犯众生是救护也。二普观悲救。救苦护善不滞空有。故云方便。三恶业障重名甚羸恶。又羸无善力。谓一阐提。恶即弊恶。谤方等者。明示妙理是谓资益。四仿佛叹佛。得名闻果。五悲智二照合为一心。与法身俱故恒观察。六妙音说法利益多端。唯应度者声暨能益。七教广理深。一句能演即是普入。八令物离邪则能住。正为守护矣。然住正道者。则不分别是邪是正。云不思议。九集福德因受快乐果。由身智光得增长也。十念佛修因生十力果。天未证极故云随顺。偈中亦十文显可知。第五摩睺罗伽众十法。一普现威光名为神通。不动性净示涅槃因。故云方便。依因集德。必得无依涅槃。二除惑契寂是清净因。清凉悦乐是涅槃果。三善者善之。不善者佛亦善之。善不善觉亦亡。乃入本净。四福非福相深不可著。非福现福名自在相。佛佛无二是平等相。五无智黑因如灯开示。怖畏苦果如幢为归。六以知佛德同空齐己一性。故欢喜也。七见理决断。闻深不怖闻浅不疑。闻非深非浅意而有勇。八风不倾为勇猛力。既以自正必能正他。为救护主。八往修喜因故见念皆喜。九见理智成则缘不动。智为行本诸度悉圆。亦犹海纳百川。更不流矣。十开生等理示佛等应。破情不等令悟性等。为平等道。十偈如次文显可知。第六紧那罗王十法。一世喜乐业。皆因佛生。二闻深适神故法喜无上。终得涅槃无尽安乐。三佛德深广信亦包含。四音演真法令闻。故妄忧除而意悦。五达境唯心而本空。则安立众生于觉悟。六难遇益生所以示现。相严常住名为妙色。七大智普慈是二严果。一切智因。是能生业。八业细难穷自观示物。九神通益物无间称恒。十知机巧化谓摄心。正智御心如境。十颂次第文并可知。第七迦楼罗王。依贤首静法。皆云准颂长行脱第五执持王。一智无著故见无碍。悲普观故通悉调。二遍坐觉树名住法界。现通说法名为教化。三进策诸度往修故成。四境界如偈文。难思则入方为勇猛。五诸本多脱。遇一本有文。云大海处摄持力迦楼罗王。得能竭众生烦恼海解脱门。多是古疏本脱。今依有本。然偈约能竭说佛福智。六众生无边故成就智多。七城有三义。一防外敌。二养人众。三开门引摄。今言法城通教理行果。行契理教则无不俱严故。各有三义。谓了心城之性空。则众惑不入。见恒沙性德则万行爰增。道无不通则自他引摄。便能契果。绝百非以成解脱。养众德以全法身。开般若而无不通矣。方显教城无非养所诠旨。句句通神。有斯多义故。偈云广大叵穷。重重四门故无数量究竟能阐唯我世尊。八法身无相故不可坏。体即真如凡圣平等。无分别智安住证会。名成就力。九现同类形方便调伏。十众生殁生皆由行业。佛生死智方能普入。颂文如次配释可知。但第五偈。或有前脱故略释之。初二句甚深广大。次句福智相严。行通因果因深果远。已不思议复有一行。是如来行。所谓大乘大般涅槃。则行为果果皆绝言道。佛行。如出现品。第八阿修罗王十法。一修罗尊胜等须弥之高。如来威光蔽十方大众。众生各见真胜主也。二彼能以一丝作种种事。今一刹那。现于多劫调生等事。三以多法门入佛境界。则苦灭心净。种种法门亦如幻也。下云。苫末罗即巧幻梵音。四多劫多苦为物非己。如尸毗救鸽萨埵投崖。已是丈夫最胜严饰。况终克寂智万德以严。翻显无利勤苦诚为可丑。既为物而行。故有大眷属。五以大幻通力动刹悟机。不怖众生斯为大力。大力婆稚华梵异耳。六开种种权门。安众生于一极之乐。权为入大之本。故皆佛智因权实不迷斯为遍照。七万善顺理普不可坏。斯解脱处。何染不亡功归正觉。故偈云。佛力如是修者坚固妙严。八悲用智故普令无疑。主斯事者广大因慧。九供事修善有胜德故。十普入诸趣。明处无不遍。偈云三世时无不均。同有佛性名为决定。具上三义平等行焉。不宣实义非善音也。此上一段及后夜神。皆结归名。上下例然。恐繁不释。颂文如次可知。自下第三诸神众。有十九众。今初主昼神十法。一智了物心如空入色。光照身器如日合空。身遍器中如像在镜。世间主力能摄此身。此身之性等世间。故皆入观机故名普入。所入之处即为宫殿。二义圆称机故满心成益。三身法二光皆可爱乐。四法雨润种。已含实者解开。善未芽者信发。五无法不悟名普明力。旷劫修集成智庄严。六方便开示世乐亦苦。令其悟入。见理法乐如欢喜地也。七如来身云。就体则非有无。约机则差别遍于十方。不可谓之无。约佛则称真法界。不可谓之有。此则随缘非有之法身。恒不异事而显现。以化寂灭非无之众生。恒不异真而成立。即无差别之差别也。八处危者护之令安。有苦者救之令乐。九众生闇于多欲。故沉沦长夜。以法开晓喜足为先。喜足智俱是功德力。能令离苦得安乐故。十有觉德行故名称普闻。既福广名高故不虚其益。偈文可知。第二主夜神十法。初七夜神。是善财十地善友。见解深广。弥显众海法门难思。一普德净光。即善财离垢地善友。彼名全同法门。名寂静禅定乐普游步。普游步言。即大勇健也。寂静禅定乐。即是定体。现法乐住。故名为乐。大勇健者。即是定用。健则堪能勇则无畏。谓见佛净机游戏神通。故名勇健。亦游步也。勇健广大。故称普德。无惑智俱可谓净光。二即发光地善友。彼名喜目观察众生。解脱名大势力普喜幢。谓此解脱德无不备化无不周。名大势力。即今广大身。惑俱净无不乐见。故云普喜。悲为德相。即幢义也。观察普喜名为喜目。三即焰慧地善友。彼名普救众生妙德。护世精气方是救生。由护生故显德之妙也。法门全同。次第又当。谓感必现前。调令清净故。四即难胜地善友。彼名寂静音海。法门名念念出生广大喜庄严。念念出生即积集义。见佛利生故生大喜庄严。二义。一见佛修欢喜。因严。乐见果故。二积集此喜神自庄严。由定发音名寂静音。深广如海。五即现前地善友。彼云守护一切城增长威力。偈云尸利。以梵音含于二义。一云吉祥。二翻为守故。下译跋陀室利以为贤首。又以首字音同义别。彼为头首。法界品中乃为守护。皆译者方言少融耳。若以义会。增长威力即是普现吉祥正当次第法门又同彼云甚深自在妙音解脱。妙音故悦意。悦则意净。即寂能演。故名自在。六即远行地善友。彼云开敷一切树华。一切开敷即普发也。法门彼云菩萨出生广大喜光明。文少倒略耳。旧经云。菩萨无量欢喜知足光明。知足满足文相近也。谓能知如来巧智。示法大福威光。故曰光明。佛以福智满足物心。则含喜名藏。七即不动地善友。彼名大愿精进力救护一切众生法门名教化众生令生善根。教化开悟文异义同。令生成熟始终异耳。谓现通示相。皆为调化。一切善根皆令生长。平等护育即救护一切。精进大愿故能为之。今文略耳。八念念久修恒遍救护。是无边慈也。此与善财欢喜地善友。似同而文多异。又非其次。故但直释。九于三毒难坏众生。以大悲门现庄严身故。石室留影毒龙革心。况现身耶。十本为众生。故成自德令他乐满。偈中十偈如次。初中初句。解脱之力能观。次句即寂静乐。神以此定观佛此体。故下经云。普见三世佛而无取著。以知如来无相性相本空故。故云寂静虚空相也。次句即大勇健。准下经则自他兼净也。次句定果也。上约佛说。若约天说。即四句皆是定用。以住此解脱。能见佛体用因果故。二三可知。四中称理遍喜。为广大无边。纵内心不摇而外现威怒。更深难测。五以寂故能遍。六以众生本来自尽故是寂灭。是以智穷妄末理无不显。妄彻真源惑无不尽。喜方满足余四可知。第三主方神十法。一现身说法令悟得果。皆救护力。二神通示相。是能成办业。众生出苦。是所成办业。三法光破闇。闇断智生。智与法喜俱生。断以寂灭为乐。四普现说法。闻必惑灭故不唐劳。五圣人无名随物立名。贵在生德及灭惑耳。六七可知。八业同性空并不失报。俱无差异。性相无碍为自在力。说能感报令除恶业。说业性空善业亦亡。九前约说业性相。令物绝业。此约知业差别拟随机化。十世人靡不有初。鲜克有终。今圣人有志有能故。所作究竟。世人以人随欲不能兼亡。今有慈有愍故令物喜。谓十波罗蜜无不究竟。四无量心令物欢喜。颂中次第配释可知。第四主空神长行十法。一智慧造理。则十眼广照日月。合空则万像历然。二身智二光遍入法界。三佛身如空是无边境。无生无染为吉祥风。四广说圣道。则离三障安住二空。五上求下化名广大行。为安众生如妙髻焉。六沉生死之厄难。悲智光以济之。七不碍福智相导。是谓胜力八惑由智遣。九妙音善说。十不坏本处。而称周十方。偈中十颂如次。三中空有四义含于五法。一离能取生即绝妄想。二离所取相无相无名。三境无自性即是如如。四心无所得是为正智。迷如以成名相。妄想是生。悟名相之本。如执翻成智。如外无智智体即如。此二犹空寂照无碍。如斯见佛是曰吉祥。四中。长行及列。并名安住。今云圆光。圆光表智。安住表定。二事相资前后互举。并能灭障于理无违。六中生死海者。瑜伽七十云。五法相似生死得大海名。一处无边相似故。二甚深故。三难度故。四不可饮故。五大宝所依故。释曰。由前四义众生流转。由第五义菩萨入之。且约分喻。第九十云。由三相故不同水海。一自性不同分。谓水海唯色一分。二沦没不同。唯人畜故。唯没身故。三超度不同。未断欲者亦能度故。生死海反上可思。余七偈可知。第五主风神十法。一以方便风合智日光。智入深法而无障碍。身入世间而无影像。二菩萨以求菩提之大心。持称真之供具。等虚空之广大。不碍事之繁多。而以全法之身。一念供无边之佛。如彼风力无不成也。三长风忽来浮云散灭。慈风忽起惑苦病亡。四福智庄严之风。摧坏如山之障。五十力降魔。十军皆殄。独名竭水者欲爱为初故。六毛孔慈音灭除五怖。若百窍异吹遍吼悦机。七智入实相故妙辩如海。如风击树故能下垂。八调生方便为智所入。故名为藏。九禅定宫殿必定慧双游。故能灭痴闇。约佛则动寂无二。见必灭痴。十日月明照非风不运。智行无碍方便力焉。十偈可知(已下入第四经)第六主火神长行十法。有云。准梵本此脱第四。一以进力现世除物无明。以最初故偏从火义。二惑有二义。一漂二恼。善巧回转则能息之。三称性之福相惑不动。与大悲合自利不动。俱能摄德无尽名藏。四有云。准梵本神名胜上蕊光普照。法门名普能除烦恼尘。谓劫海行满故。今能现通灭惑。偈云。众妙宫神同前列名。众妙即胜上义耳。然诸本多无。或有本。则具云众妙宫殿主火神得大慈悲广荫众生解脱门。恐是传写脱漏耳。五光明照耀等者。日光合空等空无际。智符实相称实无边。虽旷劫修成全同本有。穷灵极数妙尽难思。实为惑本。即是正因。智照心源即是了因。如空与日。今略申十义。以辩难思。一谓日与空非即非离。二非住非不住。三而日善作破闇良缘显空之要。四虽复灭闇显空。空无损益。五理实无损。事以推之闇蔽永除。性乃无增。空界所含万像皆现。六而此虚空性虽清净。若无日光则有闇起。七非以虚空空故自能除闇。闇若除者必假日光。八日若无空无光无照。空若无日闇不自除。九然此闇性无来无去。日之体相亦不生不灭。十但有日照空则乾坤洞晓。以智慧日照心性空。亦有十义准喻思之。非唯释此文。亦乃远通众经该罗前后。六体寂发照名寂静光。以斯成福庄严身相七八可知。九分别法相永离不了愚痴。悟法实性便无执著之见。十以行扶愿故能现世。作师子吼。颂加第四余并可知。第七主水神长行十法。一无缘大慈是曰平等。二无边行法庄严自他。三寂然不动以观机。感而遂通以随摄。若冬则积雪凝白。夏则无处不流。四妙音演佛深旨。令悟妙法旋澓。五身智二光遍觉开化。大充法界清净无垢。六清净法界性相俱绝。德无不见则大用不亡。七众生不穷故大悲无尽。满而不溢有知足义焉。流止从缘斯为自在。八处处见佛。故大喜无穷。喜从佛生即佛名藏。若聆泉流之响无不悦也。九性相无碍之福。故能普现神通。若空色相映之流。威光荡漾。十调生行广如空无边。用靡暂停。如空无尽。偈中第一偈。前半辩一相因果。次句例余。后句辩益。初言清净者。离过无缘故。门如尘数者随宜利乐故。以慈为因得妙相果。以相为因得无厌果。然如来相有纯有杂。此就纯门。若以杂门则随一相一毛。皆收如来法界行尽。亦相相皆尔。纯杂无碍因果相融。圆成非分成故。佛一相一毛即同法界无有分量。今此神从一慈门。入无尽相耳。此约十身之相。若三十二相之因。但说一相一因。如智度瑜伽等论。涅槃大集等经。至相海品当引第五偈。初言无尽以显光常。次充法界以辩光遍。不思议者以显光深。非色现色。非青黄而青黄故。其第三句是显光用。余九可知。第八主海神十法。颂脱第三。一为物供佛。是等施福得众宝相。以庄严身。二巧随根欲说法护善。使其长成。三谓演深广法体烦恼空。梵本偈云一切世间众导师。法云大雨不可测。消竭无穷诸苦海。此离垢尘入法门。若准此文。乃竭苦海。四若见佛境则惑亡苦息。准现经文。三是烦恼。四是于苦。若依梵本前苦后惑。既译人脱漏。致使文义参差。故古德云。脱第四颂。结名既同故知脱第三。恒住波浪者。即是普用水为宫殿。五以智灭痴。六为行所迁一切皆苦。菩提因起则生灭苦亡。便得涅槃寂灭安乐。七将智灭痴。未免于见。了痴见性痴见自亡。真妄等观是佛境也。八一切众生有佛种性。圆明可贵具德称宝。佛眼普观佛智普示。正因令显如出金藏。大心若起如种生芽。故云出生。缘了二因为能悟之妙道。九了如不取则心不摇动。湛如停海。万德攸归故须弥可倾。魔岂能娆。一念降魔如本行集。十入法界定。如法界遍偈可知。第九主河神十法。一行成雨法。若霈然洪霔灭惑生德。若悬河迅流无所滞碍。二现身息恼若泉涧洗心。三真实涤垢慈智相资。若碧沼澄潭空色交映。故名离尘净眼。四圆音遍益若崩浪发响。五拯救漂溺。六善根无惑可谓清凉。若阿耨达池永无热恼。七施门无量令彼无悭。若蕴藻菱莲普令物喜。八行福契实故见无不欣。若深湖广陂是为广德。九方便慧力杂染皆净慈。彼怨害嗔反成欢。若万顷波澄光映天下十总收万善令会涅槃。若彼百川咸会大海。会海由智名海德光明。偈亦可知。第十主稼神十法。一功德智慧。二种法味资成佛身。二喜乐由于苦除。三众生为所净之境。四悲深故通广。五下种物田必至果无坏。六智敷物信获果称华。七慈眼视物故福聚无量。慈则恬和怡悦。偈云胜道。八以行成佛故始成即宣。九懈于修习忧恼。是生勤策诸根众恶清净。十随根为说遂求故喜。偈文可知。第十一主药神十法十颂。一顺情则易摄。逆意则难调。故普观之。二三可知。四始学者以名为实宾。大士以名为佛事。五以慈善根力。放月爱等光。身心两病才念便灭。六迷理迷报。二愚盲冥起惑造业。备受众苦。佛以正法金[金*畀]开其智眼。令明见三谛。故云清净。七八可知。九无爱见之大悲生物德故名藏。十世医疗治虽瘥还生。永灭生德无先念佛。因病因光皆是方便。谓佛有无边相。相有无边好。好放无边光。光摄无边众。言随念者佛德齐均。随缘随乐趣称一佛。三昧易成。敬一心浓余尽然矣况心凝觉路闇蹈大方。颂可知。第十二主林神十法十颂。一佛德无边皆依智海。含德流光所以名藏。二等众生悲是为广大。一一离障名普清净。三一切胜因皆为佛道。各各心净则种种芽生。四一切功德庄严一毛。一一皆然。故佛为德聚。良以佛果缆因。皆圆成非分成。是故一因生一切果。一果收一切因。皆圆融无碍耳。五智通万法是曰普门。客尘不生故曰清净。悟如日照顿周法界。功如拂镜说智渐明。明是本明渐为圆渐。六知遍趣行如应布法。七了音声性皆同佛音。故无不可意。能令世间皆闻佛音。方云清净。八昔行称周法界是广大境。神通普令物见仿。而行之。如下喜目即其事也。九众生谄佞自不修德。宁有进贤之心。今福智益他。则物我兼利。偈云譣诐即谄佞也。十敬念则佛兴。佛兴则庄严德藏。障重者。不念不见于佛岂无常哉。故应见常见也第十三主山神十法。一寂而常照故光无不阐。二相光熟机。皆慈善根力。如涅槃广明。三修因严根本为顺物故。瞩莲目而欣乐。睹月面而欢心。或见诸根一一皆周法界。喜益深矣。四如空不染故长劫无怠。五痴故长眠。唯福智之能觉。次三可知。九若睡若寤皆令闻法进行。斯为佛业。如大璎珞经说过去有佛凡欲说法。令大众眠梦中说法。令增善根觉得道果。涅槃亦云。其人梦中见罗刹像等。亦表万法皆梦。大梦之夜。必有大觉之明。十称性法门无边大义。一音能演是出现也。第十四主地神十法。一念念无间平等普观。修慈护法故得金刚之体。金刚即内照之实也。二一毛福力顿现众福。三证入无生不碍严刹。四一向为他。五观机出现名为游戏。六现净惑身方调物惑。七内具德海现威力身。如地含海润发生百谷。百谷苗稼皆地香毛故。八长行一言尽摄无余。偈颂则一言普遍无极。九焰云普遍。令物离垢为性。十法能摄持心行。如金刚之轮。佛则不动现世。若须弥出海。此下颂中。亦有二句结法属人。可以意得。第十五主城神十法。有云。脱第九法。十颂具足。一光等方便成熟利益。二应病与药令得服行。三护法法存则物受福德。教理行果皆有护也。四悲救无尽名藏。五了佛大智。六方便现身。七同修佛德。八迷真俗理故云愚闇佛出开示令其悟入。本迷无始犹若生盲虽闻譬喻竟不识乳。唯佛出世方能晓之。九准梵本。云香幢庄严髻主城神。得破一切烦恼臭气。出生一切智性香气解脱门。谓正使为臭物。残习为臭气。智性为香体。利物为香气。香气若高山之出云。称智性而无尽。臭气若香风之卷雾。等性空之无边。烦恼则尘习双亡。智慧则自他兼利。有本亦具云。香髻庄严主城神。得开发众生清净妙智解脱门。亦恐传写之脱漏耳。义不异前。偈云现梦中者。梦是神游。亦见闻之气分也。梦中尚调况于觉悟。如迦旃延为弟子现梦境界等。十二障五盖重叠如山。非智光明莫之能破。第十六道场神十一法。十一偈。一出现字两用。谓有佛出现。即出现庄严具。而为供养。佛昔如是神以大愿仿之。二对物成行令物仿之。施为行先故偈偏举。三梦觉皆化则时处俱遍。四外宝内眼重重难舍。为物说行故云能雨。五清净焰形神。前列中无。谓色相道场俱妙庄严。并为熟物。六疑境界者。以唯心为正念。疑法性者。以无得为正念。实则无正无邪。方称曰正。无念不念是真念矣。诸念不生正念方生耳。故随根雨法断疑生智。七辩才雨法称根故喜。八深广赞佛。故名实双美。九树王眷属并如经初。十即前身遍十方。而无来往。智入诸相了法空寂也。十一种种力者。佛有无量力故。因行亦然。皆严具显示。既是道场之神故。得道场事中解脱。第十七足行神十法。初二可知。三内则念念安于理事。外则处处建立道场。四举足下足海印发辉。诸有威仪无非佛事。五以华以光雨宝雨法。六众生无边是佛化境。见佛闻法故生欢喜。七圆音警物。等栴檀之香风。暂一熏修觉身心之调顺。余三可知。第十八身众神十法。一净喜境界神者。初列处。名华髻庄严。或是名广略举其半。或梵音相类。译者之误未勘梵本。法门初三可知。四相即无相。故如空遍住。空非独虚亦遍于色。住非分住一尘亦周。如芥子空即不可尽。身与法性不可分故。五威仪施化无心顿现。斯即佛境难以言思。六佛为良田出世难遇。一兴微供果获五常。略言色力。亦有常命安乐辩才。此五皆常方云满足。受报无尽故悉离贫穷。七齿光除垢。表所说净故。八有染于五尘。无慈于六趣者。愚痴魔业也。体五欲性虚己兼亡。彼业斯转而名云守护。摄持者。善守根门摄散持德。则远魔矣。然魔事惑。不出三毒及慢。魔恼众生不出三事。谓上妙五欲及诸苦。具为说邪法。则三毒是生。三毒内著即为魔业。今守护觉察魔如之何。即偈中解脱道也。九有三意。一身虽周于法界。多示为王摄御自在故。二八相处于王宫俯接物故。三法界。菩提树下法王宫故。十迷于本空故有妄苦。无漏本有是净善根。第十九金刚神长行十法。一见如来身普现非别。岂唯凡现之处即无边相。亦随一一色相。皆无有边。次四可知。但第五神。初卷中名诸根美妙。今但云妙臂。文义俱阙。又加天主。以现为世主故。六法海深奥槃节差别。巧说令现无有遗余。七约神且说宝饰为严。巧摄己众。约佛方便相好为严无不摄也。八因深故大福为能严。果胜故德相皆明足。九恶谓十恶。险者恶之因也。能陷自他及险道故。十若以现文则摩尼髻是所雨。若以义取此神名摩尼髻亦得髻是能雨一切菩萨严具是所雨。表菩萨智光圆满故。偈中第六云漩澓者水之漩流洄澓之处。一甚深故。二回转故。三难渡故。法海漩澓亦然。一唯佛能究故。二真妄相循难穷初后故。三闻空谓空则沈于漩澓。闻有谓有等皆类此知。故云一切差别义也。余并可知。上来异生众竟。
　　(已下入第五经)自下第二同生众。文分为三。初明普贤菩萨得一切法门。次十普菩萨各得一门。后十异名菩萨各一法门。此三各有长行及颂。就初普贤长行中二。初总标所入。二别显十门。今初二句先指陈法体。次辩法功能。今初言不思议者。谓数过图度理绝言思。故言方便海者谓不动真而成事。巧以因门契果。故云方便。后入如来下。辩法功能。谓证入因圆趣入果海故。然前后但明以别入总。故各得一解脱门。犹如百川一一入海。今明以总入总如海入海。故得难思解脱门复称能入为方便海。以普贤是同异二众之上首故。二所谓下。别显十门以彰无尽。一严土调生调随所化众生取佛土故。一切佛土者。竖通四土横该法界。横竖相融故。一尘一刹皆广大严净。故云一切。演最妙法故。令所调究竟出离。二佛遍尘道诣彼修德。乃了彼境。三通辩安立菩萨六种功德。一位。二愿。余四在偈。四身普应机演所证法。五国土不同所敬各异。故随宜立称成益不空如名号品。六尘中现身说菩萨行境。七以时随法融。令三世劫及劫中成坏一念中现。无所障碍。然事通能所。能成坏事谓火水及风。所成坏事天地万像。八菩萨根海虽繁广多类。但能入自所知境界。岂能测量佛无边法。则显前来众海未测佛德。普贤能知此理。九明如来身体同虚空用周法界。第十摄因成果。故云一切菩萨行入一切智也。妙音宣此故云显示。此亦别释标中第二句。颂中次第如前十门。第一偈。前半严净佛国。后半调伏众生。兼显人法为严之义。佛子有三。一者外子。谓诸凡夫未能绍继佛家事故。二者庶子。谓诸二乘不从如来大法生故。三者真子。谓大菩萨从大法喜正所生故。此言清净意显第三。最妙法者。拣非权少。昔以妙法净所化心。故所感土亦有清净佛子来生其国还雨妙法。二中前半明总遍别中后半明体用无碍。亦是总遍总中三中四句即前四义。一修十胜行。二起十方便。三所证十如。四正证法界。成萨婆若地位为总。余五为别。四中前半普现身。后半演所证。次四偈可知。九中初句智身。次句智身等法身后二句。化用等法身之周遍。略举正觉实通一切。故上云种种。十中三句摄因后句成果。第二十普菩萨各得一门。第一菩萨前列名中无。以前与普贤共为十普。今普贤别说故加为十。以表圆足。然偈文具十。长行中第七菩萨及法门俱脱。又脱第八菩萨法门。及第九菩萨名至文当知。十中第一严处说法。皆名为严。二尘尘皆成正觉。已为无尽。方是正觉一门。有如是等无量成正觉门。如出现品辩。随所成正觉门调生亦尔。故云成熟不思议众生界。三修行福海严出刹海。四以深妙智观难思境故。多处不迷多劫不厌。五如一逝多林会。顿现一切净土。会会皆尔。念念现殊。六法界舍摄无尽。故名为藏。观佛法界之身。一毛即无分限。七梵本中名普觉悦意声菩萨。得亲近承事一切佛。供养藏解脱门。谓佛昔行因无佛不供。今成佛果无众不归。犹如百川驰流趣海。八准梵本。应云普清净无尽福威光菩萨。得出生一切神变广大加持解脱门。谓遍刹充尘劫穷来际。皆佛加持之力。九梵本中。即普宝髻华幢菩萨。得普入一切世间行。出生菩萨无边行门解脱门。即今经中威光菩萨法门。是由脱第八法门及第九菩萨之名。遂令第九法门系于第八之下。译者之谬也。谓若无大悲不入生死。则不能出菩萨行门。如不入海安能得宝。此即化他成己。十即依体起用。颂文前已配释。欲表菩萨法门互入。故不结法属人后段亦然。第三十异名菩萨。亦各一法长行中。一得成菩萨四种方便。一地位。二度行。三调生即行位所作。四严刹通二利因果也。或一地一度满。或地地诸度满。此一为总下九皆别。然不出上四多显调生。谓二遍转法轮。三普示灭惑。四普严场会。五以法随机。六为物永存。七法印悟物。八顿显终始。九同佛往修。十光显如来难思之境。以偈对释文并可知。唯第六偈略须开示。初句所证性净法身。言无相者。示真如相。身即体义在缠不染。出障非净。凡圣必同故云平等。次句出缠法身也。真如出烦恼障。故云离垢。出所知障故云光明又尘习双亡。故云离垢。真智圆满故曰光明。净法身者拣于在缠。后半体用无碍身。由出缠故应用无方。约理即是体用无碍。约用则止观双运。故得果则寂照为身。即用之体故寂。即体之用故智。体用既无不在佛身何有量耶。故能普应十方。此句正显化用故。经云。水银和真金。能涂诸色像。智慧与法身处处应现。往即斯义也。

　　大方广佛华严经疏卷第七



　　大方广佛华严经疏卷第八

　　　　唐清凉山大华严寺沙门澄观撰
　　自下第八。明座内众流分。于中长分十段。一明出处。二显众类。三列众名。四结众数。五兴云供。六供众海。七敬绕佛。八座本方。九叹德能。十申偈赞。今初座即是总。宝等为别。如是已下结广从略。非独轮等故云一切。所以此能出者。良以。座该法界依正。混融一一纤尘。无不广容普遍。座所遍刹恒在座中。故从中出。非是化也若约法空之因。及法空之座。则万行为严能生菩萨。二一一下。显众类皆菩萨故。三其名下列众名。出处既多名亦多种。略举上首十名耳。即如次十方。四如是等下结众数。严具非一故。有众多刹尘。五此诸菩萨下兴供云。六彼诸下供众海。众多菩萨各兴刹尘供云。已重叠难思。况相续不绝。而诸供具皆称云者。乃有多义。谓色相显然。智揽无性从法性空无生法起能现所现。迥无所依应用而来故。来无所从。用谢而去故。去无所至。而能含慈润霔法雨。益万物重重无碍。有云像焉。上下诸文云义皆尔。七现是云已下。明敬绕佛。顺向殷重瞻望不足。乃至百千。八随其下。坐本方参而不杂也。如师子子亦师子故菩萨座亦名师子。自化自坐者。自心智现还自安处故。诸佛菩萨坐多跏趺者。为物轨故。智论引偈云。若结跏趺坐身安入三昧等。九是诸菩萨下。叹其德能者。有十二句。初总余别。别显一一各是一种清净广大。略束为三。初三明三业清净广大。一智证普法。二身随佛行。三语入辩海中。一义求亦通三业。次三明得法清净广大。一获自分解脱。二住胜进果位。三遍具诸持。普门地言即同经初已践如来普光明地。后五福智清净广大。初二正明。后三重显。今初中一智安理事故云善住。二福无不修故生信喜。然三世平等经初已明。今更略示。谓依生及佛善住平等。且依佛说佛佛平等。法身智身无增减故。若依众生。生生平等烦恼业苦有支皆等。若生佛相望者。凡夫现在等佛过去。进修得果等佛现在。成佛究竟等佛常住。此约三世互望。烦恼佛则本有今无。众生则本无今有。菩提则众生本有今无诸佛则本无今有。约迷悟异则说本今。涅槃之性非三世摄。故知三世有法无有是处。若以性净而说。则佛与众生现今平等。而不妨迷悟之殊。是故三乘亦有差别。亦无差别。众生寂灭即是法身。法身随缘即是众生故。寂灭非无之众生。恒不异真而成立。随缘非有之法身。恒不异事而显现是故染净三世一切诸法。无不平等。况称性互收。如是解者。名为善住一切智地。如地能生终归于地。万法依于佛智究竟。还至一切智也。后三重显中。一净前福障故。令诸福无边清净。二成上智慧。由观法界虚空。三近胜缘故成前二十。尔时下说偈赞佛中。十菩萨各别说偈。即为十段。就初海慧颂中。叹佛身座。初五叹佛身具德。一赞智慧。二赞功德。三神通。四因深。五果胜。后五叹所坐严丽。此众既从座现。故多叹座。文并可知。第二雷音菩萨十颂叹座及地。文分三别。初四直叹座可知。次三叹于场地。即转显座严。于中初一总显因深德广。故严事难思。金刚下别显。末后一句结莹宝座。后三偈叹地上之严。于中前二地神兴供严。后一佛力展转严。第三众宝光髻菩萨赞中。独赞场地殊异德。十颂分二前五德用圆备。后五法化流通。言如佛座上所应演者。九会五周之文。一化随宜之说。已具演于场地之中。第四大智日颂叹佛所处宫殿。十颂分二。初一总明。次段赞处彰人。故此偈标人显处。凝者严整之貌。睟者视也。谓肃然而视。后九别明。于中二。前四明宫殿体摄众德。即广其前半。后五明妙用自在。即广其后半。今初。初一宫殿虽耀佛坐增明。即广前炳然照耀宫殿中也。次二颂略辩七严。结以智海。广上凝睟处法堂也。谓内持宝柱檐垂金铃。外列门阶上罗华帐。宝树交映宝璎周垂。为七严也。闼小门也。洞达也。如云布者。重重无量次次相承也。上云凝睟则目视不瞬。特由内无识浪故云智海湛然。次一颂。罗以宝网列以香幢。布以焰明覆以严具。结云超世。即广上世尊处法堂也。光如云布者。若彩云向日上下齐明也。后五中。一罗身云以调生。正显前文现十方土。二宝树现三世之严。三略举多严。四即上诸严卷摄多严重重佛坐。五结叹无尽主伴云会。第五不思议菩萨。通赞场树自在德。十颂分二。初一总显。谓宿因愿力深广难思。神通现缘生果严净。后九别显分三。初五叹树具德严场。于中初二身干森耸。次二枝叶荫映。后一华果芬辉。二有一偈。叹场地。莲网谓莲华布地则下转光轮。宝网罗空则云间响发。三有三偈。叹树自在。初一收入。后二出生。第六百目菩萨颂中。双叹场树备德。自在法化宣流。前九偈各一门。后一结严周遍并显可知。第七金焰颂。叹佛十方功德。一颂一力下。诸经文屡明十力。是佛不共之德。佛佛等有菩萨缘此发心。梵行品云。复应修习。一一力中有无量义。悉应咨问。故不可不知。然大般若五十三。显扬第四。对法第十四广辩。今略以七门分别。一立意。二释名。三自性。四作业。五次第。六差别。七释文。然了其名则知作业。对文料拣差别易见。故将作业差别。并释别名。并于释文中显。今初立意者。智论意云。显佛大人有真实力。令外道心伏。二乘希向菩萨仿之。能成办大事。终获其果故须辩之。如来唯一诸法实相智力。此力有十种用。故说为十。谓于十境皆委悉正知故。由时品类相续分别。有无量力。度人因缘故但说十。足办其事。谓以初力。知可度不可度。次业力。知有障无障。以定力知味著不味著。以根力知智多少。以欲力知所乐。以性力知深心所趣。以至处力筹量众生解脱门。以宿命力分别先所从来以生死力分别生处好丑。以漏尽力知众生得涅槃佛以此十度生审谛故但说十。第二释名。初总后别。今初总名力者。能摧怨敌义。不可屈伏义。故说名力。瑜伽云。与一切种。饶益一切有情。功能具相应故。毕竟胜伏一切魔怨。大威力故。说名为力。对法云。善除众魔善记问论。故十名力。十者是数。带数释也。别名至文当释。三自性者。瑜伽五十七云。佛具知根慧根为体。对法论云。若定若慧。及彼相应诸心心所为性。菩萨地。总以五根为性。统其文义应具六种。一最胜体故。决择分中慧根为性。二引生体。对法兼定。三克实体。菩萨地云。五根为性由慧胜故。且说十力慧为自性。所以但言处非处等智力。不言信进等力。四相应体。对法兼取相应心法。四蕴为性。五眷属体。五蕴为体。定共道共无漏色等。助为体故。此虽无文理必应尔。遮犯戒垢助摧怨故。六依此经。融一切法以为其性。无碍法界理应尔故。四作业者。即是辩相至文当显。五次第者。诸文或有前。却各有所由。此文所列次第。与十住全同。净行品则界在解前。梵行品禅定解脱当其第三。宿命居天眼之后。余同此。次瑜伽四十九。及智论二十七。亦禅居第三。余同此次。且依论明次第者。智论云。初力为总余九为别。于初力中分别有九故。初一力通知万法。下九展转开之。谓初令知因缘果报。故起业力。次业烦恼故缚净。禅定解脱故。解令去缚就解。次根有利钝。钝者为有造业。利者为不生故。集业由善恶二欲成上下根。此二种欲由二种性。以有种种性因缘故。行二种道。谓善道恶道。次知其过去审彼未来。次以方便坏其因缘果报相续。故说漏尽。瑜伽有多门次第广如第五十说。上来依论次第。而今禅居第七者。二论梵行。为对自业。有离欲不离欲。故禅居第三。此经十住为对遍趣行。有清净不清净。故居第七。若习欲成性即界居欲后若由性起欲则界居欲前。若执常者先说宿住。若为执断先辩其天眼。余无别理故经论皆定。六差别者。谓此十力展转相望。亦有差别。亦无差别。至文当明。七释文。然此经宗异义。皆融摄故。一一力中具摄十力。乃至包尽法界。是以宿命乃云智包三世。天眼则见尽法界。非唯见尽。佛眼如空即是法界。非唯智包。亦能毛孔顿现。业力即观法性。岂唯但是有为。约门有殊故他宗不坏。第一偈即处非处智力。谓善因乐果斯有是处。善因苦果无有是处。恶因苦果等例上可知。处者建立义。依义起义。能建立果与果为依。能起果法故立处名。于此正知故名智力。其作业者。即如实知因之与果。及能降伏无因恶因种种诤论。既遍知已可度者度。不可度者为作因缘。文中上半往因。下半显智力。于诸境界正解明了。即辩此力通知一切法也。第二偈。即过未现在业报智力。瑜伽名自业智力。今言一切业者。谓于三世中善等三业。及顺现等皆名自业。于自所作受用果业。如实知故。与初何别。若正了知所造善等业感爱等果。此由初力。若了能造善恶等业感爱等果。是自业力。文中上半往因。下半现果。第三偈。即根胜劣智力。谓信等五根。此软中上名为胜劣。于此正知。及能于彼如应如宜。为说正法。即是作业。偈中三句往因。一句今果。四即种种解智力。亦名胜解。谓若从他起信以为其先。或观诸法以为其先。成软中上爱乐名种种胜解。亦名为欲。欲谓信喜好乐。如或贪财利或好名闻。好定好慧种种不同。如来正知。令舍不净。增长于净。此与前根何异根约宿成智有多少。解约现起好乐不同。论云。若照诸根为先。彼彼法中种种意乐。是根智力。若正分别意乐差别。是解智力。在文可见。五即种种界智力。界即性也谓或一二三四五乘性等。或贪嗔痴等分行等。乃至八万四千行名种种性。性即种子即解现行。故智论云。性名积集相。又九十云。性内欲外用性作业必受果报。欲或不尔。瑜伽云。若照胜解所起相似种子。此由解力。若照即彼种子差别。由界智力。若习欲成性。复云何别。欲唯大地一数。性通诸数。即宽陕不同也。智论云。习欲成性性名深心。事欲名随缘起。若性即种子与根何异。根唯信等优劣。性通善恶不同。以信等望果宽长。能生人天三乘圣道。为道之根。三善根但是翻对不望果义。尚不名根。况性通于恶。岂得同耶。偈云悉能显现毛孔中者。谓非唯佛智如空包纳众生之性。毛孔内空亦现众生之界耳。六即一切至处道智力。论名遍趣行智力。遍即一切。趣即至也。行即道也。谓诸众生种种所行。若出离行不出离行。各能至果。如行有漏行生五道中。行无漏行至涅槃果。名遍趣行。若知如是种类行迹趣入。此由界智。若知即彼行迹一切品类。如是行迹能令杂染。如是行迹能令清净。此由遍趣智力。初力处对非处。此中但明至处。又初力指因。为得果之处。此约果是酬因之处。故不同也。经中初句总标。次一念即能知迅速。下十二字。所知时处。后一句委悉开示。七即禅定解脱三昧智力。净行品中。加于染净通漏无漏故。佛皆善知。及知依此所得诸果。故名智力。此与自业智力何别。若了诸有能修诸定。即彼能入而非所。余名自业力。若了依如是静虑等定。现三神变。无倒教授所化有情。此由静虑智力。偈中上半所知。下半善用。言佛为示现者。示其诸定现三神变。令有情喜使涤烦恼。即令去染而得清净。八即宿住随念智力。谓过去境本生本事住宿世。故名为宿住。于此宿住而起随念。念俱行智名宿住智力。瑜伽云。若知前际随念一切趣因。是遍趣力。若知前际名姓。苦乐等事名宿住力。此与智论云何会释。谓彼论云。但知宿命所经。不知诸业因缘相续。但名为通凡夫亦得。若兼知业因缘相续则名为明。二乘能得。若知上二无量无边则名为力。斯则力亦知因矣故应通云。若但知因是遍趣力。若双知者。即宿住力。瑜伽为对遍趣之因。故但云果耳。文中初句标。能念智包三世者。三世全在佛智之中。况于随念。不知三世从门别。故但云宿住。刹那悉现即包现之时极促现毛孔中。即能现之处至微。第三句。即所现所念之事广。第四句结归智力。非唯能念亦能现也。九天眼智力。独此从所依以立名也。若从境者。瑜伽名生死智力。谓死此生彼堕善恶趣。大小好丑皆能正知。知前际生死。名为宿住。要知后际得此力名。今文乃云佛眼者。若约五眼。余眼在佛皆佛眼故。此非经宗。今依十眼。佛眼能见如来十力故。故此一力即摄十力。举一为例余九皆然。文中初句体大。次句用广。次句用胜。以无等故。后句结其甚深。故唯佛能演。既言普见法界非局未来。约宗别故。于未来门普见法界也。十漏尽智力。于自解脱无惑无疑。亦知众生漏尽涅槃。于此正知名为智力。文中。初二句所断。诸结即现行。随眠即种子。习气即余习。二乘不能尽习亦不能尽他漏。故不名力。后半显佛能灭。然上十力智即是体。力即是用。然智即力更无别性。此中宿住随念相应智力。是邻近释。自余从境皆依主释设天眼从所依。亦依主释。若宿住是境。随念相应智力。亦依主释。然此十力望于自事。各于自事中。大如水能净如火能烧。各有自力。若约总摄初力为大。若约办得涅槃漏尽为大。若以无碍解脱而为根本。则平等平等。第八法界颂中。叹佛往修十度行满。今得果圆。十一颂分二。初一总余十别。今初也。佛威神力略有三类。一者俱生力。谓风不动衣等。二者圣威力。谓通明等种种功德。三者法威力。谓波罗蜜圆满法力。令五根中无诸非净。四支百节有无量力。故名坚固不可坏法身常身无边之身。言遍十方者即无边身。广大示现谓变化身。无分别者。平等智身。大菩提行者。波罗蜜身。昔所满足者。众行先成。皆令见者。大果今出。二有十颂别显二颂一度。皆上半往修因。下半今得果。十度之义。十行十地一经始末亦多辩之。须粗识其相。略启十门。一释名。二出体。三辩相。四建立。五次第。六相摄。七修证。八约教。九观心。十释文。今初又二。先通名后别称。今初。通称波罗蜜多者。唯识云。要七最胜之所摄受。方可建立波罗蜜多。一安住最胜谓要安住菩萨种性。二依止最胜。谓要依止大菩提心。三意乐最胜。谓要慈愍一切有情。四事业最胜。谓要具行一切事业。五巧便最胜。谓要无相智之所摄受。六回向最胜。谓要回向无上菩提七清净最胜。谓要不为二障间杂。即三时无悔。若七随阙非到彼岸。故此十度应各四句分别。其别称及出体。三辨相至文当释。四建立者。为十地中对治十障证十真如。故但有十。为对六蔽渐修佛法。渐熟有情故但说六。六中前三增上生道。感大财体及眷属故。后三决定胜道。能伏烦恼成熟有情及佛法故。又前三饶益有情。施财不恼忍彼恼故。后三对治烦恼。勤修加行永伏永灭故。又由前三故不住涅槃。由后三故不住生死。能为无住涅槃资粮。后唯四者助六令满。方便助前三。愿助精进。力助静虑智助般若。如深密说。五次第者。谓由前前引发后后。及由后后持净前前。又前前粗后后细。易难修习次第如是。六相摄者。此十一一皆摄一切波罗蜜多。互相顺故。般若论云。檀义摄于六。资生无畏法等。智论云。有未庄严波罗蜜即不摄者。有已庄严波罗蜜即相摄者。今此经文必具摄十。若但说六六摄后四。若开为十。第六唯摄无分别智。后四皆是后得智摄。七修证者。五位通修佛方究竟。十约因位总有三名。谓初无数劫。施等势力尚微。被烦恼伏。但名波罗蜜多。第二劫去势力渐增。能伏烦恼。名近波罗蜜多。第三僧祇势力转增能毕竟伏一切烦恼。名大波罗蜜多。故上下文中。屡言广大波罗蜜也。八约教者。诸教可思此教要须一一融摄。彻果该因。九观心者可以意得。十释文中。第一偈明施度。辍己惠人名之为施。即以无贪及所起三业。而为其性。此有三种。谓财法无畏。止半因中大悲行施。已该此三。此悲亦是七最胜中前三最胜。下半果中财能资身。无畏益心。法资法身。故得果身身最殊妙。三皆悦物故见者必喜。亦由具七最胜故。身殊妙也。二戒度。防非止恶名之为戒。即受学菩萨戒时。三业为性。戒有三种律仪摄善得净身果。摄众生戒能除物苦。遍十方者。无作戒身等众生故。三忍者。堪受诸法未能忘怀名之为忍。此约生忍。又忍即忍可。忍即是慧。双忍事理。即以无嗔精进审慧及彼所起三业为性。忍亦有三。谓耐怨害忍。安受苦忍。谛察法忍。偈云。信解真实即谛察法也。色相圆满前二忍果。放净光明第三忍果。四精进者。练心于法名之为精。精心务达目之为进。以勤及所起三业为性。亦有三种。一被甲。二摄善。三利乐。初句通前二。以被甲精进。瑜伽释云。设千大劫为一日夜处于地狱。唯为脱一众生故。次句即第三。下半通三果也。因既离身心相故。果能身遍十方。五禅者梵云禅那。此云静虑。即以等持为性。亦有三种。谓安住引发办事。既引起神通办利生事。故见者深喜。现法乐住诸惑不行。又资慧断惑。故见者惑灭。六般若者。般若梵言。此翻为慧。推求谛理名之慧也。此及后四。皆择法为体。亦有三种。一生空无分别。二法空无分别。三俱空无分别。摄论以加行正体后得为三。约六度说。璎珞以照有照无及照中道。而为三者。唯约法空。三观之义至下当明。慧导万行。故云修诸行海。言具足者。具上三也。因如有目。故果获身智二光能灭诸闇。七方便者。即善巧也。方谓方法便谓便宜。下四但各二种。今初谓回向方便。拔济方便。文云。种种化生。即拔济善巧。所修成就。兼于回向菩提。所化无边。果得十方而横遍。为物取果竖穷来际而不休。八愿者。即希求要誓。有义。即以欲胜解及信为性。亦有二种。谓求菩提愿利乐他愿。由初愿故出现世间。由后愿故救生不息。九力者。不可屈伏故随思随修。任运成就。亦有二种。谓思择修习。今言法力。即思择诸法而修习故。摄论由此二力。令前六度无间现前。经云成自然力。即无师而成。不习而无不利。何能坏哉。十智度。决断名智谓如实觉了。亦有二种。谓受用法乐智。成熟有情智。无性论云。由施等六成此智。复由此智成立六种。名受法乐。由此妙智能正了知此施戒等。饶益有情。经云普门智。总含二智。别配即初句成熟有情。次句即受用法乐。此二无二故。成无碍力舒光普照。第九云音颂。述菩提树摩尼果中。叹佛往修十地行果。十一颂分二。初一总举。谓佛果大用。由昔地行及结说处。余十次第各述一地。地义当品广明。今皆略述而已。初地略述四义。一加行多劫。诸论皆说地前为一僧祇。已为无量。更有异说恐厌繁文。二标入地名。三出生广智。谓生如来家见法实性。得妙观察平等性智故。四普见佛海。同下愿智果中。二地四义。一举法标名。二别地行相。三修行时分。四供佛多少。三地四义。一举法标名。世间中极云积福德。二修诸禅定。三忍度偏多。四闻持广博。四地四义。一叹慧标名。世无等故二了道品境异凡夫故。二起慈悲异小乘故。四净身土离身见故。五地四义。一标入地。谓积集福智故云普藏。十平等心故曰等门。三标地名。三真俗极违会令相顺。四谛法俗境无不等观。六地有四。一叹行。二标名。三正显行相。即了缘起法。四明地用。得十空三昧故。七地有四。一先标果用。二照达群机。三双行巧摄。四寄行标名。八地四义。一别地行相。二明净土果。三略释地名。四叹地结说。九地四义。一标地作用。二善达教法。三标示地名。四广行多劫。十地有四。一标起地名。二含藏法雨。三能蔽如空粗重。四深广难测。故云佛境。诸偈多有结说文并可知。第十善勇猛说颂仪中。前文多皆观众会。此观十方者。观众表无偏心。观方表说周遍。二文影略。十颂叹佛体用应机自在德。文分为三。初一总显。次八别明。后一结叹归佛。一一颂中各有四义。今初总叹佛令物悟入福智。有四义者。一多众。二心异。三悟智。四了福庄严即福也。亦通二严。皆佛令尔故显众德即为叹佛。别中一见佛体用。亦四义。一起愿。二具行。三见体。四见用。二见法身。一胜故无等。二净故无碍。三大故周遍。四深广故包含。三见佛色身。一色妙。谓如金等。二相具十华藏相等。三光盛。谓常放等。四随机变。谓三尺无边等。四见佛智身。一无碍。无二碍故。真俗无碍故。二等空称法性故。三知根。四巧现。五了佛音声。一音普遍。二说应器。三言同类。四应无碍。六见佛光明。一多种。二遍照。三见佛。四现变。七见佛毛光。一显光名。二明出处。三示往因。四令信悟。八见佛福相。一见福相。二了福因。三示因体。四明见处。后一结叹德广。一数多。二深广。三用普。四结说。谓推功归佛谦己无能。上来总明第八大假座内众流竟。自下第九明天地征祥。谓动地兴供即是显证。上来佛成正觉。众海云集。各申庆赞显佛高深。而下称机情上协佛愿。故世主为之兴供。天地为之呈祥。就文分二。先动地后兴供。前中三。一动处。二动因。三动相。今初自陕之宽。且云华藏。约下结通。实周法界。诸天重重并华藏之内。故云其地何所不该。又染净融故。虽标摩竭而地震华藏。二动因中就主显胜。但明佛力感应道交。亦由物机。然泛明动因。总有其十。今当转法轮亦兼成道余如别章。三动相者。其地下是震即是声。动即是形声兼吼击。形兼起踊。故有六种。此六各三成十八相。摇飏不安为动。自下渐高为起。忽然腾举为踊。隐隐出声为震。雄声郁遏为吼。砰磕发响为击。十八相者。唯一方动直尔名动。四方若次第。若一时动者名为遍动。若八方次第。或一时动名普遍动。又四方八方十方如次名三相动。又一方独动。十方次第动。十方同时动。又为三相。余五例之。然动何所为。依胜思惟梵天经。所为有七。一令诸魔怖故。二为说法时。大众心不散乱故。三令放逸者生觉知故。四令众生知法相故。五令众生观说法处故。六令成熟者得解脱故。七令随顺问正义故。此上七缘正是今经所为。地论有四。非当此文。上约外器。若心地圣贤地法性地。亦有震动等义可以虚求。二兴供中三。一标数。同生之众亦得称主。为物依故。二所谓下略列。三此诸下结遍。第十如此下结通无尽。文分有二。一结华藏内。二结华藏外。前中亦二。先举此界。二其华藏下。类华藏中一切世界。于中三。初类众海兴供。一切世界者。谓华藏中有十不可说佛刹微尘数世界种。一一种中。各有不可说不可说佛刹微尘数世界。彼等一切诸世界中悉有世主而为供养。二其一切下。类佛坐道场。然有二义。一彼诸世主。各供当处之佛。二彼诸世主。亦供此佛。此佛亦坐彼界道场。三一一下类结大众得法。于中有十一句。为闻法得益。得益有三。一闻益。各各信解故。谓信其言而解其义。二思益。谓于所对审缘虑故。三修益。修益有七。一修门。谓三昧方便故。二修法。谓资粮助道故。三修果契理成就故。四修益。随有所得成法喜故。五修转。各各趣入无量乘门。及众生界故。六修同悟解法门。合先圣故。七修极。修极有三。一大悲极。入佛神通境。入佛神通境。但为益生故此成恩德。二大智极。入佛力境。如来力境悲智超绝。无能及故成佛智德。三自在极。入如来解脱门。尽一切障心境自在。成佛断德。亦即是前诸解脱门。二如于此下。结华藏外谓以华藏例于法界。各有此会同为一大法界会。方是华严无尽说耳。上来十段。总明教起因缘分竟。

　　大方广佛华严经疏卷第八



　　大方广佛华严经疏卷第九

　　　　唐清凉山大华严寺沙门澄观撰

　　如来现相品第二(此下第二正宗分从第六经尽第十一)

　　将释此品四门分别。一来意。二释名。三宗趣。四释文。然下诸品多用此四。若有增减至文当辩。今初来意中二。先分来后品来。今初三分之中自下正宗。由致既彰正宗宜显故次来也。四分之中。已明教起因缘。次辩说法仪式。故次来也。二品来者。曲有二义。一前辩众集。今显疑现相。二前明旧众今辩新集。故次来也。二释名者。一分名者。正宗正陈宗旨。拣序流通。若四分中。名举果劝乐生信者。举依正果劝物信乐。是故亦名所信因果。亦名说佛依果会。以从多说故。二品名者。如来是能现之人。相是所现之法。现通能所能所合说。体用双陈以立其称。然如来现相各有五义。以成其十。如来五者。一就理显。谓法性名如。出障名来。二唯就行。瑜伽云。言无虚妄故名如来。涅槃三十二亦同此说。三理智合说。转法轮论云。第一义谛名如。正觉名来。正觉第一义谛。故名如来。此与成实大同。四离相说。般若云。如来者。无所从来亦无所去。故名如来。五融摄说。谓一如无二如。若理若智若开若合。无不皆如。故名为如。如外无法来亦即如。如是来者是真如来。现相五者。一现面门光相。召十方众。二现眉间光相。示说法主。三振动刹网以警群机。四佛前现华表说依果。五白毫出众表教从佛流。如是等相。是如来现相品中辩此。故以为名。三宗趣者。亦二。一分宗。三分正宗。已如上说。四分之宗。即以佛果无边刹海。具三世间无尽自在。故以为宗。令诸菩萨发生净信修行涉求。以之为趣。二品宗者。以光相表示为宗。令上智玄悟为趣。四释文者。此下二品。说法仪式是当分方便。即分为二。初现相品为远方便。后三昧品为近方便。今初一品大分为六。一众海同请。二光召有缘。三所召云奔。四现瑞表说。五称扬佛德。六结通无穷。今初先以五门料拣诸会请问之殊。一问之有无。二所问法异。三能问人别四仪式不同。五疑之权实。初中前二后二。此四有问中五皆无。谓初会标果起因故问。第二会寻因至果故问。但因有升降寄六会以答之。果无差别。第七当会答也。然诸会更有问者。并当会别义以总收之。或重明于前非大位问。第八会明因果纯熟。故须有问。谓行修无碍。六位顿成。故当会答。第七会明称性因果。故别有问。谓俱入法界无差别故。亦当会答。四处都有三百一十句问。谓初及第二。各四十问。第八二百。第九三十。中本广本问则难思。二所问异者。初两会问果广因略。为成信解故。第八会问因广果略。为成行故。第九会问全同初会。而因举主佛之因。明因是果因显唯证故。三能问人异者。初及第九。皆同生异生二众齐问。以所问法众同依故。第二会中唯同生问。以所入位同生胜故。八唯同生。一人自问。以造修之行各自成故。四请问仪式。复有二义。一约言念。二约通别。初中请有二种。一言二念。答亦有二。一言答二示相。交络相望应成九句。在文唯四。初会之中具二问答。谓现相品长行念请供声言请。初光示法主现华表义。现众表教。即示相答。三昧品中以言重请。下之三品亦以言答。第二会唯念请。如来初相答。菩萨言说答。佛心自在不待兴言。佛力殊胜现相能答。第八会言请言答。此显菩萨不同佛故。第九会念请示相答。显以心传心。唯证相应离言说故。二通别者。初后二会别问通答。二八两会别问别答。又初会。亦得是别问别答。次文当明。第五疑之权实者。问诸王菩萨位皆圆极。何得有疑。有云。为众生疑故有云。希佛果故。又显因果悬隔故。然上二解初权后实。并皆有理可通余教。然此经中。若实若权。无非法界之疑。以疑为有力。与所说证为缘起故。此事旧尔海印顿现。疑之与答念念常疑念念常断。其犹像模因模之高成像之下。因模之下成像之高。缘起法界理应尔故。次正释文。文分二别。先长行念请。后供声偈请。前中亦二。先举人标念。谓尽于众海皆希佛境。并欲利生成缘起门。故标同念。二云何下。正显问端。有四十句。且分二别。前二十句直尔疑念请。后二十句引例举法请。准义二文皆应具举。互有影略不欲繁辞。故下偈中。更不引例。合二处文直尔请说。第二会中亦有此二。而引例中问同此直请。正欲显于诸佛道同影略之义。又四十句中。初二十句问果。后十问因。中间十句明化用普周。通问依正染净因果。前是所求后是所行。中是所知故。分是举果故先问果。据斯义类亦可分三。今以两段皆有结请。故但分二。前中亦二。先正疑念后明结请。今初前十句问。德用圆满。后十句问。体相显著。今初十句文唯有八偈。有神通及自在二问。世界成就品初答中亦同此。有今文阙者。或是脱漏或是义含。无能摄取之中。摄此二故。故下法界品中。阙无能摄取及与神通。唯有自在。故此三事合则可一。开则为三故出没不同。言佛地者。即智德分位。然此经宗通收万德故。广则无量。略有十种。如上所引同性经说。然体不出五。谓清净法界及与四智。以斯五法摄大觉性具。如佛地经。及彼论说。然要唯有二。无所不摄。谓真理妙智融而无二。是诸佛地。并有生成住持功能。故名为地。此句为总该摄诸德。下明佛果。皆答斯问。二佛境界下。诸句皆别明佛地之德。言境界者悲智所缘故。亦分齐故。广亦无量略有十种。如出现及问明不思议品广说。然出现多明体遍。不思议品。以辩超胜故云十种无比境界。问明该其因果体用。小有不同至文当知。若准瑜伽。如来境界谓五界差别。一有情界。二世界。三法界。四调伏界。五调伏加行界。或说要唯有四。一所缘真俗。二所住刹海。三所起业用。四所应摄化。并如下说。此与瑜伽大同。总唯有二。谓佛即境约分齐说。或佛之境。约所观化等。今文多显佛之境也。三佛加持者。谓佛胜力任持。令有所作。广亦无量略有十种。如不思议法品及法云地说。离世间品。十种佛所摄持亦其例也。然不出三类。一如加持化身及舍利等。二如加耆婆入火不烧等。三如加非情。作佛事等。此与神通宽陕不同。谓六通中。唯神境一有加持故。今此加持即是神力。四所行者是佛所作。或说十种。如不思议品云。诸佛世尊有十种化。不失时等。亦是所行之行。如出现品。谓无碍行。是如来行等。或大悲摄生。或大智造缘无思成事。方便善巧所作究竟。皆名为行。然约人望行。标云所行。既是所作实通能所故不同彼境界之中。彼智所观所应摄化但就所故。况所望不同。故不相滥。若准瑜伽七十八中引深密经佛答文殊。此二别相云所行。谓一切种如来。共有不思议无量功德庄严净土如来境界。谓一切种。五界差别。五界如前。五佛力者。即佛大力自在广有无量。略说有十。即处非处等。又有十种。谓广大力等。如不思议品。六无畏者。无诸畏惧故。离世间品说有十种无畏。或说四种如常所明。昔云。前四是异二乘功德。佛力是破魔功德。无畏是伏外道功德。未必全尔。十力无畏亦不共二乘故。然上来多明大智功德。七佛三昧者。谓佛果等持数过尘算。如师子颦申等。略说十种。如不思议品说。佛有无量不思议三昧等。八准答及颂名佛神通者。谓依定发起无碍神用。或说有十如十通品。不思议品云。一切诸佛有无边际无碍解脱。示现无尽大神通力。十通唯局菩萨。或说有六如常所辩。然名通大小。九准答及颂名佛自在。谓所作任意无碍成就故。广有无量或说百种。谓于众生自在等。各有十故略有十种。谓命自在等。并如离世间品说。不思议品亦说有十。谓诸佛世尊于一切法。皆悉自在等。十无能摄取者。颂名无能制伏。答中名无能毁坏。谓佛所作无有天上人中。沙门魔梵。及诸二乘大菩萨等。神力能制。是故旧经翻为佛胜法也。略有十种。如不思议品。诸佛有十种最胜法等。若取无能毁坏即十种大那罗延幢勇健法。是上之十问。多在不思议品。至下当知。二云何是诸佛眼下。十句问体相显著。谓六根三业。于身业中开常光为身光。放光为光明故有十句。不思议法品。诸佛有十种法。普遍无量无边法界。谓无边际眼等。离世间品一一各以十门辩释。又出现品说佛三业。各具十义。然诸经论。说佛常光一寻。准不思议品常妙光明不可说不可说。种种色相以为严好。为光明藏。出生无量圆满光明。普照十方无有障碍。然放光则有时不放。如诸会面门毫相所放之类。然相海品。其一一相常放光明。斯即放光亦通常光。而分别者。常即湛遍。放则见有去来故。言佛智者。广即无量。略说有十。体不出五。谓清净智及大圆镜等四智。要唯有二。谓根本后得。总摄唯一。诸法实相无障碍智。此之十句多如相海及随好品。二惟愿下结请。将欲引例故。且结请。二又十方下。引例举法请。亦分为二。初引例后结请。今初分二。前十句问化用普周。后十句问因德深广。今初文唯有九阙安立海。一世界海者。是化用处。如华藏品。二众生海是所化机。即刹中所持。三准答及颂名法界安立海。如世界成就品。通明法界所安立海。起具因缘等故。若因缘者。贤首云。所化生法也。亦是前二。于法界中施设安立故。诸经论皆说世谛。为安立谛。然安立言。梵云柰耶而义多含。或云理趣。或云方便。或云法式。或云法门。或云安立故。知即安立法式也。四佛海者。能化主也。如华藏品广举其名。亦如不思议等。品五波罗蜜海者。化所成行如离世间品。六佛解脱海者。化所得果如法界品。七佛变化海者。临机神变化难化众生。即身业化也。如诸会不起而遍。光明觉品长行身业阿僧祇等。皆是其文。八佛演说海者。称根说法语业化也。如四谛品。九佛名号海。随机立称如名号品。十佛寿量海者。随器所感住世修短。如寿量品。二及一切下。问因德深广中。一创于生死立大誓愿。二胜进大心趣求佛果。三积集菩提福智资粮。四运诸菩萨从因至果。五慈悲喜舍。四菩萨行。六谓永背业惑证契真理。余四可知。然此十句有通有别。别则初二寄十信。次二十住。次一十行。次一十向。以向出离故。次三登地已上。后一等觉。此约横论一切菩萨。若约通说各通始终。即竖论一切菩萨也。故此十句文通行位。然皆普摄法界深广无边。故云海也。并如下诸会说。二愿佛下结请。既是引例故致亦言。此四十句答文在何问有通局。答亦如之。通即诸会与此相应皆是答此。上所引者居然当之。谓前众海既是九会常随。岂得此问局于初会。岂复众海问不尽耶。故知。初会为总九会同答此问。而为分意别故诸分初皆重举诸问。则显分分之中皆通因果等故。则从此尽光明觉答十海问。问明已下答十因问。不思议品下。答二十句果。至下当知。又就四十问。十海为总九会同答十海。一世界成就品。答世界安立海。二华藏品。答世界海。遮那但引因释成现相三昧。但是说法由致。并非别答海问。三名号品。答如来名号海。四四谛品答演说海。五光明觉至十忍品。别答十句因问。通答众生海。修因之人即所化生故。六阿僧祇品。答变化海。长行举数。欲显化用难量故。偈中广明变化重重微细难说。七寿量住处。皆答寿量海。八不思议等五品。别答二十句果问。总明佛海。就德深广以显佛故。九第八会答波罗蜜海。总摄诸位皆成行故。十第九会。答解脱海。证入法界起大用故。问中为次与答异者。问约本有修成自行化他。而为次第。谓先有世界众生。则有佛出修因得果故。波罗蜜海是因。解脱是果。余四皆大用。谓临机变化随宜说法称物立名。随物修短。答中先人后己故。大用四海居先。自利因果二海居后。又众生一海。亦可通在。九海皆为生故。种种随宜。显生多故。若约局言当会答尽。此复有二。一现相答。下文当示。二者言说答。此亦有二。一经来未尽。二答二兼余成就品当引。第二尔时下。供声偈请中分二。先明因缘。后正说偈。今初前请在念。佛虽已知今请彰言使大众同晓。前既为法兴供。今乃以供宣心。不因拊击。故曰自然。非无因缘。即菩萨威力。同异生众皆菩萨也。又表身口为供具故。供具皆即法界体故。二正说偈中。十颂分二。初三叹德请。后七举法请。前中亦二。初二叹佛明具说因。后一叹众明具说缘。今初也。前偈即悲之智已满。为物现身。后偈即智之悲已圆。能断疑除苦。有悲必普。有智必能。故应说也。后一叹众请中。前半叹众显无异念。后半结请明说则断疑。后举法请中分三。初四述前初十句问。小有不次。但取文便。及余一切广大法者。结例所余。谓二十句外佛无边德。亦愿说之。不思议品广说余门。诸说果处皆答此也。次一颂。述前体相显著十句。略示可知。后二颂述化用普周十句之问。现文唯七。以佛海中。舍于神变寿量名号。以此三海不离佛故不问因者。长行名通诸会故列因疑。今彰初分请当会答。又显此会因略果广。第二会果略因广故。第二尔时世尊下。明光召有缘分。长分为十。一放光意。以领念故。供声易了故。略不明念但疑法。何以放光现相答故。答相云何。谓佛三昧力加持放光。令菩萨来远远能为。此即佛地境界。是佛所行无摄无畏故。此为总意。若别明者。如文思之。又召来菩萨。亦是言答。上之十问。至文当知。二即于下。明光依处。面门即口。言众齿者。表四十问。教道遐舒。口生真子故。咀法滋味益法身故。总处放者。此会总故。三放佛下。显光体随机多演故。四所谓下列光明。略列十名。皆从体用立称。五如是下结光数。六一一下彰眷属。七其光下。辩色相。众宝隐映表教道含容。八普照下。明光应远。九彼世界下。彼众感通。十以佛下。偈声命召即通举十号示为所归。十偈在文且分为五。初六偈自彰因果已圆。劝同观礼。于中初一总明二利因满。成正遍知。次一毛光开觉。是明行足。次一颂往来诸趣。是世间解。一念解脱可谓善逝。次一云成正觉。即佛义焉。次一大音演寂。谓无上士。随心开觉。是调御丈夫。次一诸力皆圆。即天人师也。二有一颂明众海已集。引例劝归。既云已雨诸云为供。是应供也。为对引例故不当次。三一颂圆音随机见必蒙益。结云两足尊。即世尊也。四一颂义海顿演。宜速及时。如三世佛大愿而来。故结云如来也。五一颂特命有缘。是光本意。第三尔时十方下。所召云奔。文分为三。第一同会道场。第二现自在用。第三声光自述。今初。亦三。初总明。二所谓下别显。三如是等下总结。别中十方即为十段。一一方中皆有十事。一定方。二土海。三世界。四佛名。五主菩萨。六眷属数。七至佛所。八兴供云。九申礼献供。十化座安坐。此中应有世界种。名略不说耳。其东方供云应有十种。而但九者。涂香烧香二文合故。言各现者。主伴一一皆现也。重重无碍各遍虚空。一一可观名不散灭。十方化座体相各异。而皆同名莲华藏师子之座者。师子之义已见上文。莲华藏言。通有三意。一约菩萨表含藏开敷故。二约所诠将说依报故。三约诸会通显华严故。上下还于本方坐者。佛圆回身皆见面故。异于余宗但八方故。三总结中文有其八。一略示前文云如是等。二总明海数。谓十亿刹尘。以上来所列是华藏鳞次之海。口光各照一亿十方。故有十也。上二段前别中所无。三结主。四结件。五结来至。六结兴供。七结礼献。八结安坐。既为总结故阙定方。已至会中。故阙初海等三事。第二如是坐已下。现自在用即为叹德。谓尘尘近佛念念益生。文有其八一明诸菩萨毛孔现光。二光现菩萨。三菩萨入尘。四尘含广刹。五刹有如来。六菩萨往供。七助佛扬化。八所化成益。初二可知。三中言安立海所有微尘者。略有二义。一一切施设依正等尘。一一称真故。二约观心。众生意识所缘。即是法界。例依名相分别而转。是谓安立妄故为尘。体皆可依是名大刹。皆有觉性是曰如来。此明菩提证入众生性海。四中可知。五随世俗故说有三世。全称性故并在尘中。六中供养者。通财及法。七于念念下。助佛扬化。及第八念念中下。所化成益。于中贤首对前开悟。以三义释之。一别配释。二圆通释。三各别释。初者谓以前十法门。对后所成十益。一门得其一益。二三前却余并如次。一以梦自在门。梦中警觉造恶众生。令得断恶免苦益故。二以菩萨行门令人正定。三以现诸天殁生门。令生天受乐。以放逸则殁。克念便生故。上三人天乘。四以动刹现无常令厌。以叹佛神变令欣成二乘益。下皆大乘。五以严刹大愿令修福求向。六以摄生言词令发大心。以佛音声即同体大悲故。七以佛云雨法。令入菩萨不退之位。已上三位在地前三贤。八以照遍满法界土及神变令得初地已上智眼见平等法。九以佛普现遍法界解脱力。令得八地已上大力大愿无尽智净国土益。十以普贤建道场。令住佛果大愿海。言生如来家者。入佛果位故生。非是初地已上生佛家也。二圆通者。此上十法。于此十益一一遍通。谓或一法成十益或十法成一益。如是亘遍无所障碍。三各别者。谓前十法门。各自开悟世界海微尘数众生。此以法为益。后十益但言须弥尘数。不言刹尘之国。则是己身以人为益。既各别释则梦自在门。亦显一切皆如梦故。延促等无碍故云自在。余并可知。此上菩萨法化。始从放光终于得益。顺数八段。若逆推十二金叠无尽。一其十须弥尘数众生。得益方在一国。余一切土皆尔。故云一一国土各令等也。二此一切土益在一念时中余一切念时皆尔。故云念念中也。三如是念念之益。方是一法门。所开悟一一法门皆尔。四彼多法门。方是一念所用。余念念所用法门亦尔。五彼多念法门方论一广刹。如一广刹。如是十刹尘数广刹皆尔。六彼多广刹方论一尘内。如一尘一切安立中诸尘亦然。七如上诸尘。方是一安立海。如一安立海遍法界诸安立海亦然。八遍法界安立海中业用。方是一化菩萨所化。如一化菩萨。十世界海化菩萨。一一皆然。九诸化菩萨。方是一光所现。如一光一一光亦然。十彼十刹尘数光明。方是一毛孔现。如一毛孔遍身。一一毛孔皆然。十一彼遍身毛孔。方是一菩萨。如一菩萨。有如是十亿佛刹微尘数。各世界海微尘数菩萨。遍身毛孔皆尔。十二上来所明。十一重作用。方论来此一会。如此一会。于余佛会亦复如是。此后一段偈文具之。又上十二重。一一开之为二。便成二十四重。且如一念望一切念。即是二义。类例相似合之为一。余十一重准此思之。如是重叠无尽。各周法界。唯智顿观非心识境。华严海会大用皆然。第三光声自述。前既光声召命。今亦光声自述。菩萨位极用穷深广。若非自述时众难知。十颂分二。初一总明。兼陈说处。后九别显德用殊胜。文分为三。初三通显体用自在。初偈悲智相导。度众生而不疲。次偈空有双观。入法门而常寂。后偈物我无滞。故化他而自清。次五颂。别叙前现自在与前影略。一身遍十方智观寂灭。即显不唯来此会也。二身光普入智眼遍观。三住一毛端遍动诸刹。况乎于上处宝莲华。四尘尘多身。门门化异。举一殁生门可以例诸。五念劫无碍结由证深。念劫既融故。于念念能作法性无碍者。分与无分皆无碍故。谓证理不唯无分。故在一切处而全在一法。一切法亦然。各有四句身等不唯分。故常在此而无不在思之。后一偈结广有归。普贤胜行皆入。非独向来所陈故。能光中演斯自在。大文第四现瑞表法。上所现相。但召有缘众集。将陈故重现斯瑞。瑞文有三。初光示法主。二现华表义。三现众表教。法藉人弘故先明主义。为教本故在教前。今初示主。文分为六。一意。二体。三名。四相。五展。六收。今初可知。二放眉间光即光体也。眉间者。表离二边故。于体不计有无二边。于义不著常无常等诸法相边。于行不习苦乐二边。于道不住邪正二边。于人不执因果二边。于教不说世出世二边。于谛不见真俗二边。于化不定权实二边。是故为众放眉间光。三此光下辩光名。菩萨智光者。令得能知智也。普照十方藏者。令照所知境也。藏有三义。一智光含德无尽故。二以十方刹海各于尘内重含诸刹故。三亦通于五藏。以言智光故。照初二藏令菩萨证。照次二藏令菩萨成。证则得于涅槃。成则得于菩提。照第五藏令化令净。三中后二如下业中。四其状下显相。谓色如灯云犹日月。洞照周遍润泽雨法雨故。具如相海品。五遍照下展即光业用。于中分五。一所照分齐。谓尽十方一切佛刹。二光所现。谓土及众生。三动刹网。以诸世界重叠影现。交互相当。犹如网孔。四尘现如来。五随机雨法。略举三法皆下所显。初法轮云示其所行。二出离云示其所度。三大愿云示说法主。谓将说普法。令知法主大愿。普周刹尘内故。第六作是下。收则示有终归。证从佛流。眉间出光修因顺果故须右绕。自下升高故从足入。履佛所行方证入故。第二尔时佛前下。现华表义文有二别。一总标华现为坐。所现中方众。故通表所诠佛华严故。别表华藏佛所净故。故于佛前出此莲华。既通表华严亦具同时具足等十门及教义等。而其本意正表义耳。忽然现者。依理起事难测量故。二其华下显具德严。文亦有二。先标十种显德无尽。后所谓下。别列十句。前六体备众德。后四妙用自在。今初。莲子住处。有含藏之义。故名为藏表示法门。一含一切。华藏之名由此而立。后妙用中。一念况多摩尼宝王。即前藏体。影现佛身。即依正无碍。既发多声声皆演法。第三此华生下。现众表教。文略有三。一现众时。言一念者华生无间表教义相应。二现众处。谓白毫中表教从所证净法界所流。为众教源。如白为色本。三有菩萨下。正明众现。亦分为三。一主属齐现遍诠诸法。故云一切所诠圆满。是曰胜音圆教法门。必摄眷属故。下文云。世界海微尘数修多罗。以为眷属。权实无碍故曰俱时。二右绕下。申敬就座。主伴虽殊并修因顺果。故右绕如来。文义相随故。依华坐。正助不等台须有差。上义依理明故忽然而现。今教由人立。故众从佛流。亦如涅槃从牛出乳。三其一切下。彰其德业。主教是宗故偏叹主。文有十句。略为二解。一竖配十地。此明普摄十地功德。一句一地。初地欢喜得智证如。二地性戒。是佛所行。三地多闻入法身海。四行道品。善友是依。五地总行现通利物。六观法界般若现前。七功用已终。故佛与力。八无生无动住三昧心。九为法师见无边法。十具于大尽三昧等圆。初地尚摄诸地功德。况于后后不具前前。二横就极位释者。一理智了真。二量智入行。三证穷法身。四常观受用。五毛现神变。六念观法门七外感佛加。八内安身定。九竖见来际。十横无不圆。故此十句摄为五对。若横若竖能证必具。故为二释。

　　大方广佛华严经疏卷第九



　　大方广佛华严经疏卷第十

　　　　唐清凉山大华严寺沙门澄观撰
　　大文第五称扬佛德。既现既至任力称扬。自申罔极之情。显佛无涯之德。文分为二。初一眉间菩萨赞。后十十方菩萨赞。新众才集佛便现瑞。文不累书故编成次。以赞德相类结集。并之一处。乘现胜音之次。先举胜音之偈。后十菩萨即如次十方。昔人不晓斯文。便将后十为胜音眷属。非唯章疏之失。亦乃翻译有违。何者。且眉间出众。即主伴皆赞。十方来众寂无一言。主伴礼仪一何疏索。况准法界品例来者皆有赞词。细寻菩萨之名。与前十方如次相似。但由译人不审致。令名小乖差。至下文中一一对辩。今初。胜音文分二。先说偈仪。后正说偈。下十例然。偈中总相赞佛。亦舍诸问思之可知。十颂分三。初三直就佛叹。次六约众叹佛。三有一偈双结主伴。初中三偈。皆叹如来体用无碍。于中初一不动本而周遍。则十身圆融遍四法界。后二不坏小相而广容。上则事如理故。此则事含理故。于中前一偈半。一毛摄三世间。后半类余。谓遍法界内皆有佛身。无有一毛不含刹海。又一毛表解脱门。诸佛菩萨智所住故。现多刹海者。门门皆是净土因故。次六偈约众叹者。圣贤辅翼显主胜故。六偈总明主伴皆遍于中。初二总身总相遍。后四总身遍别中。既微细难思故。唯普智方知普行方立。三双结可知。第二十方菩萨赞德。十方即为十段。今初。东方。言众中者。大众海中前列名处。名观察胜法莲华幢。幢相高出。王是超胜。此喻相似。光慧即是所喻幢体偈中赞佛真应二身。密答上佛地。如来智等摄佛地故。十颂分二。初三赞真后七赞应。赞真必体用双美。赞应唯约用明。欲显门差实非体外。今初也。于中初一赞智身。次一赞法身。后一双结智。含四智法即法界五法具矣。智中上半正体证真。下半后起随俗。又句各一智。初句大圆镜智。行相深细故。次句平等性智。自他平等即法界故。次句妙观察智。于自共相无碍转故。末句成所作智。成就利他导世事故。二赞法身中。上半体相皆同。同有二义。一本性法身体同。言无依者。无住本故。无差别者。体无二故。二已证法身相同。力无畏等皆无异故。此则无碍慧身不依一切。离诸分别是无差别。下半用同。能现能生身土智影皆无二故。即法身无色应物现形。三双结者。上半结智。上句根本下句后得。下半结法。但举其用体通上下。以智契如故。金光明说如如及如如智。为法身故。后七赞应分三。初一随乐现应。不思议者随缘无边故。光明觉云。亿那由劫共思量。色相威德转无边等。次四身光演法。初一化身演法。望前应身即重化也。次二毛光演法。后一结叹难量。法轮义如别说。后二偈成道起通。上皆圆融亦有十身。且从一义耳。第二南方。法喜菩萨。前云集中。名普照法海慧。会义亦同。光明即照法故。十颂叹佛寂用应机德。答前境界。法身显现即分齐境。无生无体。即所观境。众生国土皆所化境。于中分三。初四依真起应。于中分二。先一偈显真。佛身常者第一义。常出三世故。智符于理湛然常照。显者离二障故。现者常在前故。不同众生自体常也。法界悉充满者。诸根相好一一无边无限。福智所庄严故。次二句音恒用普。恒自受用广大法乐故。下三偈起用。初一普随物乐。次一感应道交。后一法光无际。二有三偈体用无碍。于中初二句。约相无生现生。次二句约性无住而住。次一偈约用无去住而普周。后偈体用双拂。谓无体拂上无生。无生为佛法体故。今体即非体。无住处者拂约性二句。亦无生可得拂示生句。下半拂前第二偈约用。用如影故。三有三偈明真应无尽。一法云无尽。二众会无尽。三身相无尽。无尽相言兼真身故。终不尽者全同体故。第三西方香焰菩萨。前名月光香焰普庄严。此中光即月光。明慧即是智慧庄严。十颂赞佛身含众海。即答加持问。由加能入故。于中前九赞众海。则佛德可知。后一结德归佛。前中初一总余八别。别中二。前四平遍一切。于中初一智身入刹尘。次一色身普现用。后二释成前义。一普贤行圆故。二身心平等故。后有四偈。明微细入于毛孔刹中。而作用故。后一结中非唯一会。一切菩萨皆入佛身。方为赞佛。第四北方菩萨。此同本名但加慧字。然此十颂。叹佛依体起用转大法轮。答前佛行。佛以转法化生。为其行故。文中分三。初二句总。次八偈半别。后一偈结。别中赞佛十化。初二句现受生化。处处受生身云遍故。次一偈赞神通化。末句虽云转法意在通用。三有三句赞业果化。一切诸刹名号不同者。示同趣类业报名字。故上三依身。四随应演妙法者。即辩扬化。随应则能断彼疑故。五一偈劝赞励化。妙音赞励故。六一偈庆慰化。普雨法雨。令彼进修无生法故。上三语业。七有一偈。领受意化领问受取。演昔行故。八有一偈决择意化。决择有情心行差别。及拣诸法性相不同。方能普化故。九一偈发起意化。发起宿善及三乘大行。为善调故。十有一偈造作意化。建立佛法事义。种种皆令见故依实起用即是化身故。说化身无别心色。此之十化。与佛地经次第无违。但令相融不违经旨。末后一偈。结归斯会可知。第五东北方法海菩萨。前众集中。名最胜光明灯无尽功德藏。法海可当最胜光明。义与慧同。功德藏名前后无别。无尽二字前有后无。十颂赞佛摄胜眷属。答佛力问。寄赞菩萨。实由佛力故。结云住力地中文中。初一智满得法。即为总相。如是方便门者。此有二意。一指前。谓具前三轮之化故。能周遍一一国土。二即下九别为如是方便也。余九别相共赞七事。一赞普演大音。有三种大。一者处大。一一国故。二者义大。说佛所行故。三者体大。周闻十方故。二赞时无空过。念念观法证真实故。三能入胜处。诸佛身中修净国故。四于染无碍。尘中证法而周行故。五能入佛境。见佛神力入行处故。行处有二。一智行处。谓十力境。二佛化处。谓器及众生。六有三颂。善入音声。初入大音。次入妙音。后入一切音。七一颂善知诸地。言从地者即出心也。而得地者即住入也。力地中者即佛地也。所获法者结上方便也。第六东南方慧灯菩萨。名全同前。十颂赞诸菩萨悟入深广。由三昧力见佛三昧。即答三昧问也。于中分四。初二叹见佛真体。一见佛离相。二见佛自在。言离众相者。般若云。离一切诸相。则名诸佛。慈氏论云。但离四相即离一切。谓名义自性及差别也。言自在者。由菩萨定慧双运。故见佛自在也。次四颂明悟法。一证深理法愿力而现。二悟多行法福智成形。三达果法体无不遍。四了教法深广难知。三有二颂叹身业普应。一深二广。云坚密者齐佛体用。坚即金刚之身。密谓三密之一。即一而多。故遍一切。即大而小。故现尘中。无功之应。故无相而现。若约法门。此身即如来藏性也。不可破坏故坚。深而难见故密。众生尘心无不皆具。本自有之。故曰无生。体绝百非。故曰无相。众生六根是谓诸国。四后二颂。叹得佛加持。一此佛力。二余佛力。第七西南方。前列名处。云普华光焰髻。少同多异。十颂叹佛摄生自在德。答前自在问。文分为三。初六摄生无遗。次二寂用无碍。后二大用无涯。今初文二。初二能摄。谓身语深广。前偈语后偈身。身中上半体。客尘不染故。下半用。随物见异故。亦是释疑。为物现相不乖如空。后四偈所摄。初偈何人能了内信外摄者。次偈以何眼见唯胜非劣。次偈了见何法。谓一切法地地三心。后偈何位究竟菩萨地尽。至入佛海。次二寂用无碍中。初偈用遍出兴。体无来往。后偈即用恒寂随解自差。后三大用无涯者。初一一毛皆普现通。后一一身各遍转法。第八西北方菩萨。前名无尽光摩尼王。此云威德慧即摩尼王。法喻异耳。十颂叹佛出现说法皆周遍德。答无畏问。说法无异故。于中分三。初二总显身光遍应。次七辩其所作。后一结用归本。辩所作中分二。初三明光照无遗。后四演法周遍。一遍尘内外法界刹中。二遍佛身中一切刹内。三明所转性相。四明能转圆音。后一结用归本。不可得故。第九下方菩萨。前名法界光焰慧。此云普明。即前光焰。十颂赞佛境胜用菩萨能入。答神通问。文云。各各现故。于中二。前三显佛境胜用。先半偈标其体。谓妙身色相。后二颂半辩其用。后七菩萨能入。谓入佛境界。于中三。初二具德故知见。次三知见成益。后二结用速疾。并可知。第十上方菩萨。此与前名颠倒而已。十颂赞佛圆音现身神变自在。答无能摄取问。谓此愿力普周。无能令不取故。于中分三。初三颂叹佛圆音雨法德。然具十义。一唯一妙音一梵音故。二遍闻一切称法性故。三此一即多事理融故。四彼一一音雨多法雨。五彼法各具一切文词。六各同一切众生之音。七此音各各遍一切处。八所说各显性净之理。九各令一切普得见闻。十各各皆得究竟之益。上之十义。从一妙音展转开之。具十无尽。方曰圆音文处可见。次四叹佛现身无碍德。初偈解脱力故。现处周细。次偈法身力故。现相即虚。后二偈。以般若德发挥前偈。初偈释下半。言影像者显无方所故。谓光东则影西。光西则影东。质对像生来无所从。质谢像亡去无所至。故此影像即空无体。后偈释上半。言如空者。不可取等故。故虽现形犹如水月。平等如空。后三叹佛神变自在德。一则毛孔广容。二则愿能普遍。三举少况多。又上略配十句。其中具有四十句。意不能繁指。第六大段。结通无穷分中分二。初举此。二应知下类彼。言四天下者。意在阎浮言总意别。既以结通菩萨云集尤显上叹。是彼十方。远方便竟。

　　普贤三昧品第三(入第七经初)

　　将释此品四门同前。初来意者。前众既集光示法主。今将说法。是故法主入定受加为近方便。故次来也。二释名者。普贤明说法主。以说普法故。三昧是业用。以非证不宣。故此则人法合举。普贤之三昧。亦此三昧是普贤所有。又三昧境界名为普贤。一切如来藏身为普贤故。此则普贤即三昧。拣余定也。若准梵本普贤三昧威德神变品。威德神变皆定之用。摄用从体。但云三昧也。纵佛加光赞皆因定故。余会入定受加起定即说。同为一品。今此开者。文多义广劝修学故。言义广者。建立普贤之行愿故。故此比余粗相。而说四同六异。言四同者。入住加出。言六异者。一数异。余会入起唯一。此会入起俱多故。二者类异。类余方故。三利益异。定起多人益故。四光赞异。如来毛孔光明赞故。五众请异。从定起已待众请故。六证相异。余会经终方有证相。此品益已即便地动雨云等故。四五二种十地虽有而不具六。今此具六故别立品。以此说果余皆因故。又为诸会本故。总故。七八九会虽是果定。说通因果。又非总故。三宗趣者。入法界定法界佛加为宗。令法界众成法界德为趣。望于后品。亦说世界海为趣。四释文者。文有六分。一三昧分。二加持分。三起定分。四作证分。五毛光赞德分。六大众偈请分。初中有二。一明此界入定。二类通十方。就初分三。一承力入定。二彰定名字。三明定体用。今初有六。一时。说偈竟时。二主。显佛普德。唯普贤故。三处。依如来者常对佛故。四所依座。大集云。菩萨得莲华陀罗尼故。说法处皆有莲华表所入三昧自性无染含果法故。五所依因。谓所入深广要承力故。六正入三昧心境冥故。二此三昧下。彰定名字。毗卢遮那前已广释。复有释言。广大生息。具此三义名如来藏身。身即体也依也。此有二种。一者修成。二者本性。本性者凡圣俱成。修成者唯诸佛有。诸佛有者。慈悲无边故名为广。智慧无上故称为大。生相已尽故云生息。涅槃云。离有常住故名如来。万德含摄是谓藏身。即是出缠之法身也。言本性者。谓即藏识包含种子。建立趣生故名为广。本觉现量与佛等故。名之为大。新新生故名之为生。染净苦乐所不能动。故名为息。即上法身在缠名藏。谓空不空。空为能藏。藏不空故。若以光明遍照。解毗卢遮那。毗卢遮那即是能观大智。如来藏身即所观深理。凡虽理有佛智方照。又毗卢遮那亦通本有。本有真实识知遍照法界义故。斯即本觉迷而不知不得其用。唯佛觉此能无不为。故云一切诸佛。拣非凡也。亦非因也。显于依正离如来藏无别自体。故入此也。贤首释云。诸佛遍于一切。即显诸佛无不周遍法界刹海。及彼尘中所有诸刹。诸刹尘中复有诸刹。如是重重不可穷尽。言如来藏身者。明即此遍刹之身。包容所遍法界刹海。无不皆在如来身中。故名藏身。是故融通总有四句。一身遍刹海。二刹在身中。三身遍身内刹。四刹入遍刹身。即内即外依正混融。无碍无障。是此三昧所作。故以为名。将说此法故入兹定。三普入下明体相用。此定相用无量无边。皆悉依于如来藏说。略举其要。句有十三门乃有十。以后二门。收五句。故摄为六对。后之二门各一对故。文有四节。义唯有三。至下当明。言六对者。初二句明体用一对。谓无分别智证平等性。以为定体。影现法界为胜用也。谓以因因性证彼因性。成彼果性显果果性。如是佛性则具七义。一真二实。三善四常。五乐六我。七者清净。生佛之性本末不殊。况佛果。果岂不平等。佛平等性即如来藏。是故但入如来藏身。即是已入佛平等性。此为第一契合佛性门也。言胜用者。即示众影像门。谓能现能生身土智影也。次二深广一对。广者无边。不在内外故。大者无上究竟实际故。无碍者无所障故。同于虚空。成上三义。通为广大无碍门。后句即入法海漩澓门。漩即深也。三有二句出纳一对。初出生三昧门。谓若自相若共相等。一切三昧皆从此生。此为诸定本故。后摄受法界门。终归此故。法界体性故。四有二句境智一对。初句能成佛智门。谓不体此理非佛智故。后示现诸境门。然安立言总有三种。一者世界安立依报。二者圣教安立妙义。三者观智。安立谛相。皆法界藏显示现前。五有二句。即依正含容门。为内外含容对。谓内含因果智力。外令尘容法界。由尘全依法界藏现。同真性故。六有三句。即成就摄持门。为成持人法对。谓初成果人功德大愿。后持法轮令不断绝。由斯玄理法眼常全故。上言四节者。初四句明无幽不入。释上毗卢遮那遍照之义。次四句无德不生。释上一切诸佛之义。次二句内外含容。释上藏义。后三句。成德持法释上身义。言义唯有三者。体相用也入平等性是定体也。广大同空是定相也。余皆定用。此三圆融总为无碍普贤三昧。二如此下。类通十方及诸尘道。于中有二。初举此。后如是下类彼。类彼中二。初明平遍法界。后明重叠无尽。前中十一句。初一总明。谓尽穷法界。后十别指以彰曲尽。一尽虚空界。二于空中尽十方处。三于十方中遍三世时。四于三世中微细物处。谓毛端等。五凡诸小隙无碍之处。六或广大百千由旬等处。七人天日月光明等处八尽佛眼见处。九尽神力到处。十佛身能现之处。此第十句有二义。一者结上国土之言。通十一段。二者成下。以是身内之刹为微细故。二及此下。重叠遍中略有四重。一尽法界尘。言及此国土者。指前十处之国也。二尘中多刹。三刹中多佛。四一一佛前有多普贤。于上诸处皆入此定故。普贤身不分普遍粗细。深广平满重叠。此处入定。类通既然。法界入定类通亦尔。故约主定。佛前唯一普贤。一切一故。若就类通。佛前各有尘数一一切故。第二尔时一一下。加分有三。初口加。次意加。后身加。初中有四。一诸佛现前以此口加后无结通故。此总举重重时处。一一普贤前也。二彼诸下。赞其得定。此虽果定菩萨门入。故云菩萨三昧。三佛子下。明得定所由。所由有三。一伴佛同加。佛佛道同故。二主佛本愿。此二为缘。三自修行愿是入定因。又上三义。前前由于后后。余岂无斯行耶。法门主故。表说普法故。四所谓下。辩加所为。此文二势。一辩加所为。二显上行愿之相。故云所谓也。所为谓何。为转法轮故。有十一句。初总余别。别中初一总摄十智。余九即是十海。一即安立海。二即众生及业海。三即世界海。四即佛海。五即名号寿量。及解脱海。变化大用皆功德故。六即波罗蜜海。到实相岸故。七即转法轮海。八即根海。九即演说海。与下十智令知此十。二尔时下。明意加。于中有二。先加后释。前中亦二。先此土后类通。前中与十种智。初一总。谓与果海之智。而言与者。佛力灌注令增长故。一切智性即果海也。智性即力无倾动故。具十力故。末后智字即能入也。余九为别。即是成就品中十智。由与此智故。后能说彼智观彼十海。而文少不次。一即第三法界安立海智。安立无边量故。二即第四佛海。佛海唯佛分齐之境。三即第一。四即第二。众生业海。业因微细故云广大。五含二句。一即第八佛神变海。解脱作用即是神变。神变依定加三昧言。二含三世智。下文一念知三世。由佛不思议解脱力故。由加总句故。合此二六即第五。七即第九。八即第七愿海以愿力故。入法界中一切世界。九即第十建立演说。又菩萨根更有多义。修十善道有三善根。修诸地度。精进为根。摄受正法。信慧为根。摄养众生。慈悲为根。为成佛道。悲智为根。种种差别善知故。二如此下类通可知。第二何以故下。释所因中二。先征。意云诸佛有力能与。有慈能普。何以十智偏加普贤。释云。普贤得此三昧法尔应与。三是时下。身加中亦二。初此土。后如此下类通。前中复二。先佛手摩顶。明加彼摄受。又准梵本明十方佛身皆不来此舒臂不必长。而同时摩顶。各全触顶互不相碍。皆是如来自在业用。二其手下。辩手相用。于中十句。以显无尽。前五德相圆备。谓佣纤直等。故云相好庄严。后复出下。五句明妙用自在。意明此手亘十方。而包三世。收因果而该人法。深广体用无边自在。非言能说也。后结通可知。第三尔时下。起定分。所作事竟故。于中二。初此界后类通十方。前中亦二。初起定后众益。前中亦二。初起主定。二起眷属定。于中亦二。初总谓一起一切起。由此妙定。即是一切三昧海故。余定为门皆入此故。彼全同此。亦受海名。二所谓下别辩尘数既多略列其十。一即能知智三昧。谓无一念暂差。故云念念无差。而不废遍知为善巧智。二即所知尘境。上能所一对。三现广刹。四现居处。即于世界总别一对。楞伽经云。如来藏识。顿现一切身器。及诸受用器。即广刹。受用即是舍宅。五知心念差别。六知身相名字。即众生色心一对。七知广处。八知广身。即依正一对。虽说微尘。意彰佛广虚空无方。有物处则现。唯如来藏是实物有。依此建立处所各别。随菩萨行。刹有净秽。随众生业趣类别故。微尘中佛复有一义。谓如来藏是真佛身。其体广大无能知者。恒在六七微尘之中。一一有情各有藏识。故云各有无边大身。九从知一切法理趣者。上八约事别别门显。此约理趣总该诸法。故云一切。大般若经理趣分。说诸法皆空。无生无灭无自性性。离一切相不可愿求。然第一义湛然常住。当知即是此如来藏。思益经说。处处避空皆不离空。深密经说理趣有六。一者真义理趣。谓二障净智所行真实。二证得理趣。谓于真义得如实知。三教导理趣。谓自证已开示众生。此三为本后三解释。四离二边理趣。谓有问言。云何名为真义理趣。应答彼言。非有非无非常非断。五不思议理趣。谓有问言。云何证得。应答彼言。谓不思议。若于诸法远离戏论。尔时证得真胜义性。故知言说皆非真义。六随众生所乐理趣。谓有问言。云何教导。应答彼言。随诸众生意乐各异。顺彼所欲方便开示。彼真义者。即此藏身。彼不思议即此三昧。无著菩萨说四意趣。释一切经亦理趣也。如摄论辩。上来九句。唯第三四从现得名。余七皆从所知立称。如此等类。有一切世界海微尘数。合为一定。即知此定是一切定耳。二普贤下。大众得益。初标益时分。亦是得益所由。后其诸下。正明得益。减数说九。初五得菩萨法门。句各一义。皆以前定含此诸义故。又此五句后后成前前。后四得佛果法。即如来三业。一得照藏身之实智。二得藏身力用之权智。三身毛现刹。四应垂八相义兼口转。亦以藏身含此义故。普贤出定他人益者。感应道交故。如春萌芽阳气久满。东风一拂众蕊齐敷。诸菩萨众积善以深。久同行愿才观胜境。万德顿圆。冥显双资。于何不可。二如此下类通可知。第四尔时下。现相作证分。然得益心喜。喜则地动及有诸瑞。诸会闻竟得益。故现相居后。此会虽即未闻。已先得益。故先现瑞。以此会辩果显殊胜故。文中有四。一世界微动。兼出瑞因由。因果二力。言微动者。是前相故。二众宝庄严。三出音说法。四佛会雨宝。略举十种以显无尽。前三事相宝。后七法化传通宝。并是出世善根所生。第五普雨如是十种云已下。毛光赞德分。于中二。初结前生后。后正显偈词。词中十颂分三。初一总述前定。次八别显遍相。后一结赞所由。别显中二。前二偈半直述前遍。后五偈半举因显遍。于中二。初半偈缘力遍。后五因力遍。于中四。初偈即体而用故遍。前半体后半用。身相如空法性身也。依真而住法性土也。随机普应受用化也。问法性身土为别不别。别则不名法性。性无二故。不别则无能依所依。答经论异说。统收法身略有十种。土随身显。乃有五重。一依佛地论。唯以清净法界。而为法身。亦以法性而为其土。性虽一味。随身土相而分二别。智论云。在有情数中名为佛性。在非情数中名为法性。假说能所而实无差。唯识云。虽此身土体无差别而属佛法性相异故。谓法性属佛。为法性身。法性属法为法性土。性随相异故云尔也。今言如虚空者。唯识论云。此之身土俱非色摄。虽不可说形量大小。然随事相其量无边。譬如虚空遍一切处。故如虚空言通喻身土。二或唯大智而为法身。所证真如为法性土。无性摄论云。无垢无挂碍智为法身故。若尔云何言相如虚空。智体无碍同虚空故。三亦智亦如而为法身。梁摄论及金光明皆云。唯如如及如如智独存。名法身故。此则身含如智上则唯如。四境智双泯而为法身。经云。如来法身。非心非境土亦随尔。依于此义。诸契经中皆说如来身土无二。此则依真之言显无能所。方曰依真成如空义。五此上四句。合为一无碍法身。随说皆得土亦如之。六此上总别五句。相融形夺泯兹五说。迥然无寄以为法身。土亦如也。此上单就境智以辩。七通摄五分及悲愿等所行。恒沙功德。无不皆是此法身收。以修生功德必证理故。融摄无碍。即此所证真如体大。为法性土。依于此义身土迥异。今言身相即诸功德。言如虚空即身之性。下经亦云。解如来身非如虚空。一切功德无量妙法。所圆满故。八通收报化色相功德。无不皆是此法身收。故摄论中。三十二相等皆法身摄。然有三义。一相即如故。归理法身。二智所现故属智法身。三当相并是功德法。故名为法身。其所依土。则通性相净秽无碍。我此土净而汝不见。众生见烧净土不毁。色即是如相即非相。身土事理交互依持。通有四句。谓色身依色相土色身依法性土。法身依法性土。及依色相故。又以单双互望。亦成五句。谓色相身依法性色相土等准以思之。此上犹通诸大乘教。九通摄三种世间。皆为一大法身。具十佛故。其三身等。并此中智正觉摄故。土亦如之。即如空身而示普身。于何不具此唯华严。十土分权实唯有第九属于此经。若据融摄及摄同教。总前九义为一总句。是谓如来无碍身土。普贤亦尔。义随隐显。不可累安。达者寻文无生局见。上言土有五重者。一唯法性属前三身。二者双泯属于第四。三具性相五六七八所依。四融三世间属于第九。五总前诸义即第十依。二普贤安住下。一偈半大愿故遍。兼显遍于正中之依也。重重皆遍。今不见者机不应故。不见即是虚空身故。亦遍不见处故。三有一偈半。明所现超胜。四有一偈。果德已满不舍因门。第三一偈。结赞所由者。自在难思现无不普。标入一定实则普游。非佛光云安能赞述。第六大众赞请分。前众问。佛佛示法主众睹定起故。赞请普贤。前但旧众。此通新旧故云一切。所问同前故。但略举。十颂分三。初八叹主请。彰其能说。次一举法请。正陈所疑。后一叹众请。明有堪闻之器。前中二。初五颂叹普贤因果深广德。明有说因。后三叹能遍尘刹雨法德。明有说果。今初偈各一义。初一赞己净法身。三句明因一句明果。因有三义。一因修法生义通缘了。二由大愿起即是缘因。三依如来藏证真平等。此为正因。真如即是不空。虚空即是空藏。平等与藏通上二义。二赞遍住佛刹。第三句遍因余皆遍相。因中具智庄严故。能等照具功德严令无不睹。三赞近佛。四赞常定。实境中者。不随想转故。曹者辈也。五赞度生曲尽。微尘者。细处有多众生故。二有三颂。说法果中。初一赞常演大法。如空之言下喻广大。前喻无尽无差。次一赞说无等法。无等有二。一能说力胜具二严故二。所说无等。说佛所行故。后一颂举因结果。显德有由旷劫因圆故。故能云雨说法。二一颂举法请中。前品所问虽有多门。统其要归。莫过三种世间故。今三句各显其一。又前问总该诸会。此令当会答故。末后一颂叹众请。亦名自述此有二义。一恭敬一心内堪受法。二诸佛随喜。外有胜缘故应说也。说则上顺佛心。下随物欲。

　　大方广佛华严经疏卷第十



　　大方广佛华严经疏卷第十一

　　　　唐清凉山大华严寺沙门澄观撰

　　世界成就品第四

　　初来意者。前说缘既具。此下正陈所说。总明果相别答法界安立海问。故此品来。二释名者。世谓三世。堕去来今故。界谓方分有彼此故。又世谓隐覆界亦分齐。谓诸有为可破坏。世即隐覆无为不可坏。法从真性起同无为法即隐覆有为可破坏。世各不相杂。是其分齐。是故感娑婆者。对华藏而见娑婆。感华藏者对娑婆而见华藏。成就者。即能成之缘。谓十缘等。能所合目。若以世界之成就。即依主释也。准梵本中。云世界海成就。下文辩海译人略也。意云。佛果依正闻修方起。众生业报本自有之。故但标世界耳。三宗趣者。标列无边胜德。广释所知世界海为宗。然其意趣乃有多种。一令诸菩萨发大信解悟入为趣。谓令知佛及菩萨大悲行海广覆无边尽众生界。仿而行故。世界无边悉严净故。众生无边悉化度故。刹由心异。当净自心及他心故。世界重重无尽无尽。以大行愿悉充满故。佛界生界非一非异。能正了知成大智故。未能了者。熏成种故。皆意趣也。亦为显此深意故此品来。故下颂云。离诸谄诳心清净。常乐慈悲性欢喜。志欲广大深信人。彼闻此法生欣悦。若不闻此无边无尽无二之境。滞于权小。普贤行愿何由可成。故普贤自说为令众生等文。皆是此品之意趣也。四释文者。三品正陈法海。于中分二。初二品明果。后一品辩因。然有二意。一约兼明则前二品。通答前三十句果问。后一品答前十句因问。说因为欲成果。从多而说分明举果。二将前二品。望前品末三问。通答依正。若望下广文。正明于依傍显于正。留其正报后分广故。于中初品通辩诸佛及诸众生所有刹海。后品别明本师之所严净。又此品明成刹之缘。后品别辩果相故。此品答安立之问。其中虽明形等亦是缘故。今初分二。先总标纲要。即为本分。后正陈本义。即是说分。前中亦二。先承力遍观。后牒问许说。今初。上入三昧内契其源。今云遍观外审其相。十海之义已如问释。但小不次耳。但观于十已含余三十佛海之中具身等故。大愿之中含因等故。第二如是观察已下。牒问许说。于中分四。一牒问略叹。二许说分齐。三说所成益。四赞胜诫听。今初分二。先结前生后。后佛子下正牒称叹。即从后向前。牒上果问三十句也。初十句。牒上世界海等十问。观乃观海叹乃叹智者。智之与海反覆相成。谓前自智观海微细难知。知唯佛智方能究尽。海难思故佛智难思。佛智难思故海为深广。若尔何不说智。而但说海。智离海境安知其相。又表唯所证知故但说海。十智望海与问开合小异。名或小差。谓一中前问及观。但云世界海。今加成坏望前与智中亦有成坏之言。此乃广略之异耳。言清净智者。离所知障决断分明故。初句贯下置清净言。余皆略也。然皆以多故。广故深故细故。重叠难知。迥超言念皆云不思议也。二知众生业海者。众生即报类差别。业即善恶等殊。从此别义观中开为二句。而因果虽殊。同是所化众生故。此及问并与智中。并合为一。三即世界都称。或化众生法。谓安立施设方便轨则等也。四能化诸佛数量无边。五即所化根欲差别难知。而问中合在后之五海。五海皆须知根欲故。六即所应之时。前就所观但云三世。今就佛智故云一念能知其问及与智。皆云佛解脱海者。以一念普知三世。是佛不思议解脱故。七称性大愿为现身说法。遍化之因故。前问是名号海及寿量海。与智之中名普入法界。一切世界海智。皆由愿力故也。八应机作用神变无方。九转称性大法轮海。若据问中。摄法轮海在演说中。若约向观。摄演说海在法轮中。今此开二演说。第十谓随方施设言音差别。及法轮随机故。与智中亦开名佛音声智。二清净下十句。牒上六根三业十问。向十约智明不思议。此下直就法体为不思议。又望前问开合影略。显无尽故。以总收别。但广身光等。一应机之身修短难测。二现金银等色类无边。三十莲华藏刹尘数相好过于此。四圆光大小随机无尽。五随缘放光色类非一。六常光如焰具众宝色。七圆音无尽深广难测。八三轮摄化。谓神足等。九调令成益得果不空然。其调伏曲有三种。一者始终软语应将摄者而将摄故。二者始终粗语。应折伏者而折伏故。三者有时软语。有时粗语。应成熟者而成熟故。由具此三故无空过。三安住佛地下。十句牒上最初德用圆备十问。前问中。略无变化及自在二句。以摄在无能摄取句中。义如前会亦以前文十海有故。神变属身自在属智。余并可知。第二如是等下。许说分齐。谓具足说故。承佛力者当会佛也。若言具者。何以下文唯说安立及世界海耶。经来不尽故。又虽说二世界海。亦已通具三十句问。谓界必有生而依住故。有佛现故。安立异故。行业感故。余可意求。第三为令下。说所成益。十句摄为五对。一证智成福对。二严刹绍种对。亦即时处对。三显义演教对。四生善灭恶对。五净业普愿对。文并可知。此亦通为一经教起之所因也。此十亦对前十海十智。恐繁不会。第四是时普贤下。赞胜劝听中文二。初长行辩意。后偈颂正显。今初十一句。初一总标。谓令闻法必生喜故。余十别显喜义。亦为五对。初二乐法生信对。二证性立愿对。三了真入俗对。四持法示佛对。五开法增智对。如文并显。二正颂中。十颂分二。初八赞后二劝。前中亦二。初二明佛出现意。后六辩定法器。于中初一拣非器。次四示法器。后一结归佛力。及后二劝文并可知。然通此十偈。亦是牒问以赞。前长行总显难思。此下略示难思之相。而三十句间列不次。含义并足。欲委配释。恐厌繁文。第二广陈本义分中分二。初结集生起。二诸佛子下。普贤显说。于三十句果问中。广释世界安立海问。余并摄之。文分为二。初标举章门。后依章别释。今初分三。一立数显同。二征数列异。三结略显广。今初。先告佛子者。使时情注其耳目也。世界广深目之为海。谓积刹成种积种成海。海无别体世界都名。然事类。广多略举其十。以表无尽。三世同说彰其要胜。又显说决定无改易也。二微列中。一明揽缘成立。二成已依住。三外状区分。四内体差别。五宝等庄校。六垢秽不生。七佛出差殊。八劫住修短。九随业改变。十包容必均。此十亦摄十八圆满。后品当会。三诸佛子下。结略显广。言世界海尘者。智犹难测。言岂具陈。非证法云安受兹说然上十事。于一一刹多少不定。具缘一种。或一或二或三或多。或成四句。谓一成一。一成一切等。清净一种或一或多。或亦无之。以有纯秽刹故。其次七事各各唯一。谓依空住者。非依光等故。余准思之。其无差别一切皆具。以约体性平等。佛力融摄故说无差。所以染净皆具也。有云。一切世界相望。互同名无差者。则违下经文。经云。一一世界海。有世界海尘数。无差别故。若依相望互同。则无有差别之事。若将此十望刹种者。具缘一种多少不定。不得云一。以其种中含有多类刹故。清净一事不得定言有无。以其种中必含净秽故。其无差别多少亦均。佛出劫住随业转变。不得云一。依形体严不得云多。以其刹种别有体等故。若以此十。独望刹海形体依住庄严等四。许其唯一。余必兼多故。经云。一一世界海有种种形故。今言。有世界海尘数者。约融摄无尽之说也。有云。约一一刹海中所有诸刹。各各一因等故。有刹海尘数者。孟浪之甚。何者。且如刹海中刹虽多。岂如刹海尽末为尘之多。若欲相同。即一尘一缘方得相似。何得以一刹一缘。充一刹多尘之数。况积具缘等十。有刹海之尘。其一具缘。自有刹海尘数。是则通有刹海微尘数个刹海微尘数矣。一刹一缘一依一体。安得充耶。亦不得言通一切世界海说。以下依住云一一世界海。有世界海尘数。所依住故。第二依章。别释者。十事不同则为十段。一一皆有长行与偈。长行中各三。谓标释结。今初。起具因缘。标中略举十种通成三世一切佛刹。二何者下释。然佛土之义。虽有多种不出其三。一法性土。二受用土。二变化土。若开受用有自有他则成四土。统为二种。谓净及秽。或性及相。融而为一。有异余宗。又此净土一质不成。净秽亏盈。异质不成。一理齐平。有质不成。搜源则冥。无质不成。缘起万形故。形夺圆融无有障碍。土既不等因缘亦殊。今文十中。初三通显。次四别明。后三则融摄转变。言初三者。一如来神力者。谓一切净秽等土。皆是如来通慧力成。为物而取。拟将普应。佛应统之。皆称佛土故。莲华藏海佛所严净。而内含净秽。然就佛言之。故无国而不净也。既即秽而净故不思议。二法如是者。梵云达磨多。此云法尔。或曰法性。若是法性。即以本识如来藏身。为所依持。恒顿变起外诸器界。若云法尔者。谓有问言。何以诸佛众生起于刹土。答云。法应如是不可致诘。若会此二。谓法应如是藏识变起。三众生业力者。业有善恶国有净秽。故净名以万行为因。又云。众生之类是菩萨佛土。谓法性虽一随业成异。佛随异类取土摄生。涅槃微善。观经三心等其类非一。上三。初因二缘三因。次四别明者。有因有缘。初一自受用土因。大圆镜智之所成故。二变化土因。谓众生菩萨共构一缘。各随行业来生其国。凡圣同居。三四二种他受用土因。然初即初地以上。如十大愿中修净土愿是也。后即八地已上功用。不退行之所成故。八地中有净土分。后三融摄者。通于因缘。初一即八地已上。搅大海为酥酪。变大地为黄金。以染为净以净为染。自在摄生故。十自在中有刹自在。穷其因者。清净胜解。胜解印持随心变故。次一谓成正觉时。其身充满十方世界微尘刹土。念劫圆融一时成立。由二种因。一善根所流语因中也。二成道势力。明果用也。此一受用变化相融也。即如经初。即摩竭陀地坚固等。后一无问。成与不成常能融摄。又前是妙觉。此是等觉。其法性土。通为诸土之体。穷其因者。有正有助。谓法尔为其正因。以一切智。及总以诸因而为缘因故。其后三亦融前土。非有别体。又此十事展转生起。谓诸佛土总由佛力。何以由之。法如是故法尔云何而有异耶。业不同故。众生由业。佛复由何成。一切智之所变故。生佛有异。何以凡圣同居同构一缘故。何以复有纯菩萨国。菩萨愿行力故。既由行业何可转变。胜解自在故。云何复得融摄重重。佛及普贤自在力故。结略显广如前已释。第二偈颂。多以果显因。文有九偈束为八段。第一偈颂佛神力。据此无边刹海。皆遮那严净。则下严华藏犹是分明。理实而言愿周法界。次一超。颂众生菩萨同集善根。三一颂。颂第四成一切智自受用土因。前半因后半果。成唯识云。大圆镜智相应净识。由昔所修自利无漏纯净佛土因缘成熟。从初成佛尽未来际。相续变为纯净佛土。周圆无际众宝庄严。配经可见。四一颂。颂第六严净愿力。及第七不退行愿。修诸行海无有边者。论云。谓平等性智。大慈悲力。由昔所修利他无漏。纯净佛土因缘成熟。随住十地菩萨所宜变为净土。或小或大。或劣或胜。前后改变。上经。虽云愿力非无有行。为分功用有无。长行成其二句。皆他受用故。偈为一。初句颂第六。次句颂第七。以八地已上念念入法流。心心趣佛境故。后之半偈。通其二文。五一偈。却颂第三众生行业。加造业因烦恼所扰。造于秽刹。欲乐非一感土有殊。前与菩萨同修。必多善业故。此明于烦恼。六一颂颂菩萨胜解。七一颂。超颂普贤愿力。以普贤有三。一位前普贤。但发普贤心。即是非今所用。二位中普贤。即等觉位故。此居佛前。三位后普贤。谓得果不舍因行故。长行居后。八有二偈。却颂如来自在。前偈颂果用。后偈颂善流。略不颂法尔。法尔即是法性通故略之。又第七偈依中有依。第八偈正中有依。第九偈融于三世故。三共显融摄无碍。然其无碍通有十种。诸教说土。或谓但是无常。或云心变。理事悬隔。多一不融故。今经宗要辩无碍。一理事无碍。谓全同真性而刹相宛然。经云。华藏世界海。法界无差别。庄严悉清净故。二成坏无碍。谓成即坏坏即成等。三广陕无碍。不坏相而普周故。经云。体相如本无差别。无量国土悉周遍等。四相入无碍。下文云。以一刹种入一切。一切入一亦无余。及此文云。身包一切等。其文非一亦是一多无碍。五相即无碍文云。无量世界即一界故。六微细无碍经云。清净珠玉布若云。炳然显现诸佛影等。七隐显无碍。谓染净异类隐显等殊见不同故。八重现无碍。谓于尘中见一切刹。刹内尘中见刹亦然。重重无尽如帝网故。九主伴无碍。凡一世界必有一切。以为眷属。下经云。毗卢遮那。昔所行种种刹海。皆清净。种种刹即眷属也。十时处无碍。谓或于一刹现三世劫。或于一念现无量刹。如今第九偈文。又下文云。三世所有诸庄严。摩尼果中皆显现。此十无碍同时具足。自在难知散在诸文。可以六相融之。第二段。所依住通染净也。长行释中。十事文并可知。然依异者。由于心乐有差别故。谓一依庄严住者。乐饰好故。二乐无碍故。三乐即质光故。四怖众苦故。五爱离质光故。光作宝色非宝发光。六奉圣教故。七求神护故。八求天护故。九菩萨愿力所任持故。十普安众生故。如何广大世界。依有情等小类而住。此有二义。一外由内感故说依身。此复有二。一宿因力。颂云。业力之所持故。二现在转变力。即世主菩萨神力。任持摄属己故。二由无漏体事。大小无碍得相依住故二颂有二十二文分两别。初一总显一切世界。依佛神力而住故。梵本云。一切依佛神通现。长行不列者。若列则余九非佛神通故。偈以此文该于前十皆佛神力。后二十一偈。别颂前文。分之为九。初一颂依庄严住。举能显所。庄严之具皆宝成故。二半偈颂依空。三半偈颂依宝光明。四一偈。颂佛光。禀佛教光成世界故。五一偈。颂宝色光明住。以严及覆影显依住。六二偈。颂佛音声。谓妙善所感。音声有威神故。七一偈。颂七八二住。兼显说法。八有六偈。颂依菩萨身住。若树若水皆菩萨身菩萨现故。长行但云菩萨。此中兼依佛身。此中虽有愿力。是上宿善所持。非普贤愿。九余八颂。皆颂普贤愿所生住。于中三。初二偈明广大国土。周法界故。前偈明净识所生。心外无体故如影像。后偈难思业起起不离空。次四偈。明微细国土调生自在。然佛力现。此亦普贤愿收故。二段文皆兼佛力。末后二偈。彰刹体性结归有在。初偈明刹依性有。有即非有。次半成坏更起。犹若寻环。后半结归普愿。兼显广业。第三形相亦通染净。长行释中。非圆方者。三维八隅皆非圆方。故云无量差别。山焰形者。如山似焰皆取上尖。对上方圆等故。余并可知。三结颂中。十偈分二。初一总赞劝观。余皆正颂前义。兼举因显果。于中初二颂前十段。后七颂前无量差别。今初。摩尼轮者。即水旋之类。净焰庄严。颂上山焰门闼竞开义兼宫殿。后七中分二。前三彰刹由因异。后四明自在由佛。一毛孔内难思刹者。更有一理。谓修行者。居自报土各各不同。佛摄众生所现国土。以彼报故。重重而现不离一毛。第四刹体。唯约净刹。长行略辩二十种体。然其刹体诸教不同。或以八微为体。或以唯心为体。或法性为体。或一切法为体。今皆具之。谓众宝等即是八微。加之佛音声。即九微也。一念心现是唯识顿变。佛变化者或通果色。或一切法。令三世间亘相作故。又融上诸说为无碍刹体。言日摩尼轮即日轮也。香通质气。佛言为体者。无碍体事故。又依如来说力起故。颂中十偈。初偈颂三谓初二及第六不可坏金刚。次一偈。颂第三第四。三有一偈。颂第五一切庄严光明。四有一偈。颂二种体。愿力生者。颂佛力持。如影像现。颂妙宝相。若兼二事颂佛变化。五有一偈。颂二种体。上半颂日轮。下半颂微细宝。第六偈颂宝焰殊妙之言亦兼香也。第七偈颂宝冠。宝冠亦佛变化。非正颂佛化也。第八偈。颂一念普现境界。第九偈。颂一切宝庄严示现。及颂后三体。摩尼光者。颂菩萨形宝及宝华蕊。佛光明者。颂佛音声。声光成刹故。第十偈结归普贤。第五段刹庄严中。唯明净刹。其中或宝为严。或人或法。或说法修行示现融摄。皆为严刹。以人法为宝故。又由说法因等得庄严果。以果名因为庄严也。十颂分二。初一总显刹严。后九别颂上文。于中初一偈。颂初妙云。次一偈颂第二菩萨功德。及第四菩萨愿海。次一偈。却颂说众生业报。后六偈。如次颂后六事。第六段明刹清净方便者。唯约净也。若约随宜摄物。佛应。统之则净秽皆称佛土。若就行致唯净非秽。然净有二种。一世间净离欲秽故。以六行为方便。上二界为净土。二出世间净。此复二种。一者出世。所谓二乘以缘谛为方便。权教说之无别净土。约实言者。出三界外别有净土。二乘所居。智论有文。二出世间上上净。此谓菩萨即以万行而为方便。以实报七珍无量庄严。而为其土。今此正明菩萨。兼显二乘。然出世上上净中。复有二种。一者真极佛自受用。相累兼亡而为方便。二者未极。等觉已还。故仁王云。三贤十圣住果报。唯佛一人居净土。未极之中复有二种。一八地已上一向清净。以永绝色累照体独立。神无方所故。其净土色相难名。二七地已还。未出三界。无漏观智有间断故。非一向净。若依瑜伽入初地去。方为净土。三贤所居皆秽非净。此分受用变化别故。约此经宗。十信菩萨即有净土故。今此文始自近友终成佛力。皆净方便。故通万行。然净方便即是净因。长行亦可为等流果。如云久近善友。得生有善友之刹中故。即十事皆净相也。然望庄严有同约门别故。望具因缘当知亦尔。又起具因缘通于染净。此则唯净。庄严多约其果。清净多约其因。又前多修善此多治恶。故于世界。此如洗涤彼如粉绘。别释中。一近善友。同善根者。如善财夜神处广说。二智导慈云大弥法界。三法门胜解。皆已净治。约位地前也。四即初地证遍行如故。云观察一切境界。生如来家。故云安住。五修治等者。见道之后修道位故。余虽未满一切皆修。若约圆融亦得称满。六初地胜进遍学十地行法。后后但是依法行故。上三皆初地。七初地发愿顺行。至第八地。一切皆成故名出生一切愿海。而言净者。纯无漏故。八即九地。二乘出要唯止与观。菩萨出要唯无碍辩。令众出故。九一切庄严者。十地二严皆成满故。十净方便力。即是普贤佛功德也。十中前三变化净因。后七受用净因。上欲总收诸土故。依次竖配。若约横修。初心即可圆具其十。颂中。九偈分二。初一总明能所净。前半方便。后半清净。皆上句果下句因。后八别颂前文。于中初四。如次颂上四净。初地慈悲为首。故云为生修行。遍满真如故云广大。第五偈。颂修治净。及超颂第七愿净。以愿通初地八地。此据初地故超颂也。第六偈。颂前第八出要。第七偈。颂第九。及却颂观菩萨地。地义通前后故。第八偈颂方便力。上来且配长行。其间亦兼余义。第七段。佛出差别者十事五对。于海及种有此差别。五中初二随彼类故。次一缘广陕故。次一随机宜故。五熟未熟故。十颂分三。初一颂总标。次五偈别释。如次颂前五对。后四颂总结。既随心总遍故。刹海尘数未足为多。第八段劫住不同。谓刹住经停时分也。随能感因有长短故。长行略列有十大数更有多少不同。如标结中及颂所显。并通诸刹不谓净长。如大地狱其寿更长。人趣却促故。极恶极善受时即多。更约异门亦不可定也。十中唯九者欠不可说不可说也。并如阿僧祇品。偈中十颂。然劫但时分无别义理。故此偈文转势颂之。略分为三。初二总标许说。颂上标也。次有一偈。通颂上列。兼显修短之因。以愿力故。余七颂总结。偈各一义。一明修短通于染净。结以心想。二净劫住久释以因深。三列诸劫名。染净相摄。四佛兴愿异故。入劫不同。五一多互融齐摄双现。六时法相摄普入无边。七结由想心示以方便。一方便者。即了唯心也。一念与劫并由想心。心想不生长短安在。非长非短是谓清净。不坏于相则劫海无边。第九段劫转变故差别者。此有二种。一者但约感成住坏。劫皆名转变。二唯约住劫之中居人善恶。令染净转变。释中具二初一即是前义。故云无量成坏劫转变。言法尔者。法尔随业转也。若尔何异起具因缘。因缘意在于因。转变意彰于果。又因缘通有唯成不坏。如自受用因是也。余九释后义。一遇恶缘故净变为染。下文云。泉池皆枯涸等。二修人天大福。令世界多染少净。故先云染。如下文云。粳米自然生等。三即地前。以未断障故非纯净。以净多故。故先云净。经多云染净与前何别。或译人之失。或传写之误。四即证发心居受用土故。但云纯净。五各各游者。即二地至十地诸菩萨。游戏神通以多庄严而严一刹。或以一严而严多刹。所至染刹则能庄严也。六大庄严者。即普贤位。严于微尘内刹。如上口光召众等。是七庄严灭者。此明失善缘而恶现。谓如来示灭。能事随灭。佛灭百年乳不及水。况今之世。况于减极。稗为上味铁为上严。八如弥勒来也。九以佛神通于何不净。净名足指案地。法华三变净土即其类也。上之十事初总余别。不出业故。又初二属凡。次四菩萨后三属佛。又约佛菩萨。即染令净。约于凡夫即净成染。十颂如次颂前可知。第十无差别者。谓前九辩诸世界。约相不同随业染净。由于众生有差别故。今云无差性无二故。故偈云业性起也。又约权设则种种差别。今约实说则一切无差。如教法中或说三乘。即是差别。说华严时一切无差。又皆是诸佛之所用故。一一融摄等无异故。故前九差别。是此无差之差。今此无差。即是前九差之无差也。故法华云。众生见烧净土不毁。二皆相即。由依此义说净土中十八圆满一一称真皆周遍故二释中十事。一海中包数同。则尽海之尘。一尘一刹。已是含摄之义。二佛示威力同。三道场同同真性故。四众会同常随众故。五光明。六名号。七音声。八法轮方便。上七皆约不动一而普遍无差。九尘含刹海。十尘容佛境。此二约不坏相而广容无差。颂中十颂如次。颂上十义。但第六约身与前名体异耳。而前但约平漫无差。今显尘内重叠融摄无差之义。若云约共同事者。何以不言染同业苦同。岂世界海中都无此耶。

　　华藏世界品第五(已下入第八经)

　　初来意者。前品通明诸佛刹海。今此别明本师所严依果。答世界海问。故次来也。二释名者。准梵本。具云华藏庄严严具世界海之遍清净功德海光明品。译者嫌繁。乃成太略。处中应云莲华藏庄严世界海品。谓莲华含子之处。目之曰藏。今刹种及刹。为大莲华之所含藏。故云华藏。其中一一境界。皆有刹海尘数清净功德。故曰庄严。世界深广故名为海。有云。世界依海故。立海名者恐非文意。以下云华藏庄严世界海住在华中故。其梵云严具即是能严。其遍清净功德海光明。即显严之相用。依体有用故致之言。今文举体摄用。但云华藏。约事可尔何因刹海相状如斯。略举二因。一约众生如来藏识即是香海亦法性海。依无住本是谓风轮。亦妄想风。于此海中。有因果相恒沙性德。即是正因之华世出世间未来果法。皆悉含摄故。名为藏。若以法性为海。心即是华。含藏亦尔。然此藏识相分之中。半为外器不执受故。半为内身执为自性。生觉受故。如来藏识何缘如此。法如是故。行业引故。二约诸佛。谓以大愿风持大悲海生无边行华含藏二利。染净果法。重叠无碍故所感刹相状如之。是以出现品中。多将世界以喻佛德。细寻文意。乃由佛德世界如之。三宗趣者。别显本师依报。具三世间。融摄无尽为宗。令诸菩萨发生信解。成就行愿为趣。余如前品。但总别异耳。融摄之相亦见前文。贤首立华藏观。复有十德大同小异。如彼文说。第四释文。一品分三。初明华藏因果自体。二明藏海安布庄严。三明所持刹网差别。三段如次。释华藏庄严世界之名。今初分二。先长行后偈颂。长行亦二。初举果属人显因深广。二彰果体相辩其宽容。今初也。谓指此刹海是我本师修因所净。然因深广有三胜相。一长时修刹海尘劫故。不唯三祇。二于多劫。一一遇多胜缘。不唯胜观释迦等佛。三于多胜缘。一一净多大愿。愿净国等不唯净一无生等。由上三重。故云深广。然瑜伽起信等。约三乘教。一方化宜一类世界。定说三祇。今约一乘该通十方及树形等界。故云刹海尘数。是以宝云经言。我为浅识众生。说三僧祇劫修行。然我实经无量阿僧祇劫修行。又时无别体。依法上立。法既无尽。时亦无穷。况念劫圆融不应克执。第二诸佛子下。彰果体相者。植因既深果必繁奥。然所依刹量诸教不同小乘但一娑婆。三乘有大小之化。或色究竟为实。或他方别有净邦。今一乘十佛之境。大小无碍。净秽相融。且依一相说有边表。实则一重横寻无边。况复重重尘含法界。然准下别显。应有十事。一所依风轮。二风持香海。三海出莲华。四华持刹海。五绕台轮山。六台面宝地。七地有香海。八海间香河。九河间树等。十总结多严。今文之中唯阙一河。文且分四。第一能持风轮。第二所持香海。第三海出莲华。第四华持刹海。然其刹因有其总别。已见上文。为显别义。且明一因成于一果。今初风轮之因。即大愿等亦如前释。于中文三。初总标数。二略列名。三别举最上。列中名平等住者。一遍持诸位故。二称实性故。余文可知。风并在下宝在台面。以力遥持。三举最上者。胜力能持香海。故立其名。第二能持下。所持香海。以摩尼发光。普照一切严海底岸。及宝色香水故立此名。又藏识名海。具德深广故。流注名水刹那性故。又佛性名水。远熏名香闻未证故。涅槃亦云。有人闻香。第三此香水下。所出莲华蕊放异光。又发胜香高出降伏故。立此名。又所发万行。一一觉性故曰光明。皆能普熏即香义也。第四华藏下。所持刹海四方均平。总显形相。清净坚固彰其体性。金刚围等别明所有。即下别显此为其本。一山二地。三海四树。各别区分即总显多严。但阙一河。以下有别显故。此略明下亦略颂。第二偈中。然长行偈颂。有十例五对。谓有无广略离合。先后为八九。或超间十。或颂已重颂。故释颂文不可一例。上下准之。此文略有四例。一宿因现缘。经离颂合。二所成果相。经略颂广。三现缘风轮。经广颂略。四山地海树。经有颂无。十偈分二。初二颂上因相。即辩因招果。余颂果相。于中分四。初一偈半颂风轮。皆上句所持。下句能持。初半偈以果持果。后偈兼明能成之因。前半离障愿令清净故。后半无碍。愿依空住故。二有一偈。颂香海寻此了名。三有三颂半。颂莲华。初一偈半。释种种光明蕊。则显此华以宝为体。次一偈释香义。就法以明宝中出佛。佛出世主如从质发香远熏之义。后一释幢义。演佛是高出义。调生是摧伏义。四有二颂明刹自在。总颂上所持刹海。初偈自在。一一称性故。即同时具足相应门也。心尘准思。宝光现佛者。依正互融故。后偈结归普因。故能含摄。第二别显安布庄严。文分为六。第一四周轮山。二宝地。三香海。四香河。五树林。六总结。各别有偈。今初。轮山则清净戒德。内摄外防之所成也。长行中三。初总举所依。二栴檀下别显体相。三如是下结德无尽。今初山所依处即地面四周。日珠王者。所依处地故。旧经云依莲华日宝王地住。亦有言大华之上别有此莲。为山所依义。似不顺。所以地受此名者。前华名种种光明蕊。偈中云光焰成轮。又云。一切宝中放净光明。知此华以宝为体。是则如日轮之珠王为莲华也。斯即总华之称。二别显中。前取坚利且云金刚今明具德略有十相。前四自体圆满。后六外相庄严。一身为总形。摩尼圆明栴檀芬郁。皆戒之德也。二山峰。谓秀出孤绝威伏诸恶。三山轮。古有二义。一山弯曲之处。二山腹跳出如师子座。半月为轮。准下偈文轮居山下。为山所依四成山之缘。上举三事各别有体。今显金刚内含光焰遍成其体。如世土石杂而成山。金刚遍故得金轮名。余六文显并在山间。应颂有十文分为二。前六明山体相庄严。颂前别显。后四辩山妙用自在。亦显依正无碍。即颂前结文。前中五。初一总颂围山。初句所围。次二句能围。后句出因。言无边者有其二义。一但总相显多故云无边。实有边表。二说有围山外者。是无边之边。不碍理而即事故。今云无边者。是边之无边。不坏相而即理故。二有一颂颂前山轮。三一颂山体四。一颂成山之缘。五六二偈颂前水等诸严及加衣等。后四妙用自在。并显可知。第二台面。宝地即体心性定之所成也。长行文三。初标所在。二一切下。别显体相庄严。三总结。二中十句。初一地体标以金刚。释以坚固不坏。遍华藏地尽是金刚。故上菩提场地彻华藏也。二地相平净。余八皆庄严。谓三饰以宝轮。四畜以宝藏。五间以异宝。六散以宝末。七布以莲华。八分置香摩尼。九充以庄严具。但云诸严严有多少。三世佛国之严。而为严者。显无尽之严具也。十覆以宝网隐映庄严。网有何用普现佛影。此网何相。如天帝网而布列也。又此帝网重现无尽。成上普现如来境界。及上一一境界皆无尽也。偈有十颂分二。前七颂前别显。后三颂总结。前中三。初四颂前八段。而小不次者。显前无优劣故。或重或广者显义无方也。恐繁不配。可以意得。次二颂严具如云。后一偈颂如天帝网。谓一宝既收一切。则彼刹诸尘复摄一切即重重也。后三偈颂总结者。结其所属。初偈结属道场。次属佛力。后结能知之人。第三地面香海者。上之大海既是藏识。今明心华之内摄诸种子。一一种子不离藏识海故。有多香海。然一一具于性德故。皆有庄严。长行分二。初总举数。准下刹种及梵本中。皆有十不可说。今阙十字。或是译人之漏。或是传写之失。下标种处亦然。二一切下。别显庄严。准后总结。应云一一香海各有若干庄严。今文略无。若案文取义。一切之言即一切海。总以妙宝而为其底等。文有二十句。前十明海体状。一底二岸。三网四水。五华六垽。七声八光。九人卫现通。十结广无尽。后十宝下。十句摄异庄严。唯白莲华当于水中。余皆在岸。言十宝者。有云。金银琉璃砗磲码瑙珊瑚琥珀真珠玫瑰瑟瑟为十。十中前七即是七宝。芬陀利者即白莲华。亦是正敷荣时。尸罗幢者应云试罗。此云美玉。若言尸罗此云清净二义俱通。余并可知。以法门合之。可以意得。颂中菩萨持盖。经有颂无。日焰光轮经无颂有。且分为二。初三颂初十句。一颂底。二颂岸及网。缨即网类。三颂余七细寻可见。余七偈。颂后十句而小不次。谓一颂阶陛栏楯。二颂树林。三颂华敷。四颂幢相。五颂城珠。六颂墙阁。缭者缠也。七颂结严属佛。一昔因二现力。第四海间香河。即随一一心。同时相应功德流注也。长行亦三。初举数。二一切下辩严。三若广下结广。严中严事并无差别。故云一切皆以。谓并用宝体宝严圣灵游集。光云相映万象浮辉。十句可知。三结广中。既绕小海之小河。已有刹海尘数之严。弥显诸标。结文非唯约事皆是一多无碍耳。偈中初半偈颂岸体金刚。次一偈半。颂摩尼严岸。三一颂光云言音。次三皆颂漩澓出影。七颂网铎垂覆。及总现诸严。前现事严。此说道行。八颂现佛依正。九颂浪出妙音。十颂水出光云。更有影略可以意得。第五河间华林。长行有三。初总标。次一一下别显。后其香水下总结。别显二事。谓华及树。水陆各一实有多事。然此一段文势少异。不列十事以显无尽。而但举二展转明多。谓初一。白莲后一宝树。于此一树出五业用。一出庄严云。二宝王照耀。三华香盈满。四出音演法。五雨宝遍地。于中文有总别及结。别有八事通三世间。初六现器。次一现正觉。后一现众生世间。初剑叶林等。现恶业报。天意树等即善业报。男女林中朝生暮落。皆业报海。如是等下。且结树之雨宝已有刹海尘数。例上出云等四。一一皆然。一树之中已有多刹海之严矣。次例芬陀利华。亦同于树。其华与树各有四天下尘。一一皆尔。如华树等类。复应有刹海尘数之物。故为无尽之严也。后应颂不次。文分为三。初六颂宝树。次一颂白莲华。后三结严所因。谓由佛等力。明体用无碍现而常如。然此三偈有多意趣。一者初一偈则器世间。次一智正觉。后一众生。欲明一一事中皆现三世间严。影略其文耳。又初明一果能现。次例一切庄严。后明尘尘皆尔。从略至广从粗至细。又初明佛力。次彰愿力后随乐力。又初果后因愿通因果。又初自后他愿通自他。又初明即性无性体本不生。次明即相无相现无来去。后明不坏于相各见不同。方显华藏之严。皆言亡虑绝非可情求也。第六辩总结庄严。上来诸段。虽说庄严犹未能尽。故今总显一一之境。若说不说。皆具刹海尘数功德庄严。是以文云一切境界。长行文二。先标庄严难测。二何以下。征释所由。清净功德文含二义。一谓众多果严。即是清净功德。二谓一一果严。从多清净功德因生。以因望果应成四句。谓多因一果。一因多果等故。随一一事即曰难思。是以颂云。但由如来昔所行神通愿力而出生。斯即因也。若语果严略有五相。一者令多周给一切。二者令常永无乏绝。三者令妙悦可众心。四者称性无生无相。五者自在镕融无碍。偈文具之总斯五义。故曰难思。况因果相即。偈文有十大分为二。前六果严用胜。后四对因辩果。前中分三。初四别明严用。次一结属现缘。后一总结多类。后四对因辩果中。一由行愿神通为因故。获变化如镜像果。二以普行胜智为因。故得一尘净众刹果。三由长时近友为因。故得刹那顿现之果。四彰净国之意使仿而行之。前半智境严即无严。谓自受用土周遍无等。法性之土体性无生。二皆无相。后半悲应无严之严。严遍法界。无住之住常住刹中。上释庄严竟。第三明所持刹网。释品目世界之言。又前明本刹今辩末界。故兼染净。文分三别。第一告众许说。二诸佛子此不可说下。双标二章。三诸佛子彼诸世界种下。广释二章。标二章者。谓种及刹。然刹种依刹海。诸刹依刹种。则宽陕可知。名从何得。欲明世界无边方便显多。故立此名。谓积多世界共在一处。摄诸流类故名为种。如是种类复有众多。深广无边故名为海。如积多鱼以成一种鱼龙龟鳖山泉岛屿。乃有多种并悉摄在一大海中。而言世界无边者海外有海海海无穷也。若尔种无别体揽界以成。何以下文说有形体。虽依种类以立种名。何妨此种别有其体。如多蜂孔共成一窠。岂妨此窠别有其体。上举鱼龙盖分喻耳。即依后义。亦得名为种性。依于此种能生世界。如依一禾有多谷粒。旧经云。性多取此义。恐滥体性故。改为种。言有不可说者。若准下文香海及种。皆有十不可说。梵本亦有今脱十字。多是传写之漏耳。三广释二章中。文分为二。初通明刹种不同。释刹种章。二别明刹种香海。双释二章二段各有长行与偈。今初长行文二。初列十门。后随门广释。今初也。然此十门刹种之异。并悉不离所依华藏。故云于世界海中。所列十事。与成就品都望全异。彼通一切海。此明一海中种故。若别别相望。互有互无。起具因缘。清净佛出劫住转变。彼有此无。方所分齐行列趣入力持等五。彼无此有。依住形体庄严无别。彼此名同。前后互出都有十五。皆显十者俱表无尽。而或异者彰义多端。复有同者恐滥全别。何以起具前有此无。前段总明成立因果。此中正辩何等世界住故。余可思准。然与前同已如前释不同。五事今当说之。各各方所者。若圆满方所周满法界。无处不有。不即三界不离三界。若随宜方所随十方中。向背各别各各趣入者。依门趣入。约法门者谓三解脱。又互相现入而无来去等。各各分齐者。约事随宜广陕异。故约佛分齐则十方无际。各各行列即是道。路约事可知。约法。谓大念慧行以为游路。各各力加持者。即约食能令住。约法广大法味喜乐所持。又此互出显佛净土十八圆满十五摄故。言十八者。显色形色分量方所因果。及主辅翼眷属任持事业摄益无畏住处路乘门及依持。云何摄耶。此具因缘即因圆满。依住即是依持。形状即当形色。体摄二种。一摄显色。七宝光明为体性故。二摄果满。随类之果可知。约佛大圆镜智相应净识之所变故。故上偈云。或一念心普示现。为体庄严摄三。谓一摄住处如来庄严为住处故。二摄辅翼菩萨严故。三摄眷属有余众故。清净摄三。一摄事业。谓作有情之义利故。二摄摄益。谓现证解脱灭彼烦恼及灾横故。三摄无畏。谓内无灾横外无怖畏故。此中佛住摄二圆满。一摄主二摄乘。或说一乘等故方所分齐二名全同。行列即路趣入即门。力持为任持。劫住转变十八中无。义同于果及事业。摄亦可成二十圆满。于理无违。谓劫住。穷未来故。转变即如来神通变化。世界海普清净转变即圆满义。其无差别彼文虽无。即由此故方显圆满。余皆随宜故云各各。无差既同。云何各各所无差事有多种故。若将此十对成就品。十亦得相摄。恐厌繁文。又上诸文。一一段中具多圆满。一一融摄故异余宗。二随门广释。但释其三。谓依住形体。余七虽略义上已说。今初依住中。初列后结文并可知。二形状中。初列二十种后结尘数不同。今初回转形者。褶亵往来之形也。坛墠形者。筑土为坛除地为墠。佉勒迦者。梵音此云竹篅也。三明体中先别后结列中亦二十种。前十色相。后十是声。会释如前。应颂有十分为六段。初一颂依住。次一形状及布列安住。次三体性。次三颂于五事谓初偈初二句。颂所入门。次句方所。第四句庄严。余二偈中。广大刹之本相。即是分齐广陕。此彼相入亦颂趣入。初偈以多入一。后偈一多互入。皆入而无入。入则坏缘起。不入坏性用。又要由不入方能入耳。又约体本空故。无来无入约相不坏故。如本无差以性融相。故得互入。次一颂无差。谓尘容佛海等无差故。后一颂力持。主伴皆是神力任持。普化之言兼于法味。

　　大方广佛华严经疏卷第十一



　　大方广佛华严经疏卷第十二

　　　　唐清凉山大华严寺沙门澄观撰
　　第二别明种刹香海。双释二章者。谓香海依刹海。刹种依香海。诸刹依刹种。亦有长行偈颂。长行分三。初总举诸海所依。二次第别显海种及刹。第三总略结释。今初也。上来虽复但标刹种及刹二章。而释依住中。皆云依海故列海数。此多香海。并在刹海地面故云所依。言如帝网者。大都分布则似车轮。其有别者。谓帝释殿网贯天珠成。以一大珠当心。次以其次大珠贯穿匝绕。如是展转递绕经百千匝。若上下四面四角。望之皆行伍相当。今此香海。虽在地面分布相似。又有涉入重重之义。故云如也。第二诸佛子此最中下。次第别显诸海种刹。文分为三。初辩中间一海。次辩右旋十海。后明十海所管之海。然十海各管不可说佛刹尘数之海。总显则有十不可说佛刹尘数。次第说者。但有一百一十一海。余皆略指。今初中央一海。文分为二。先明香海出华以持刹种。后有不可说下。明所持世界。前中有三。初香海名。以多华发光故。亦由菩萨行华而为因故。二华名。谓以香摩尼严此华故。又从摩尼底而出生故。约法即万行圆明之所成故。海能有华故受华名。华依于海。取海底称。三种名约事宝光远照故约法。其世界种。正是所含种子。一一皆有大智光明遍照法界义故。性德互严故。第二所持世界中三初总举大数。次其最下方下。别辩二十层大刹。后诸佛子下类结所余。初文可知。第二别辩中。准标及结。皆有不可说刹尘。其别辩中。但列十九佛刹尘数。为二十重。其能绕刹。但有二百一十佛刹尘数。下当会释。二十层即分二十段。最下层中文有七事。一举名。二辩际。谓世界所据之际。如金刚际。三依住。若准此名大同刹种所依莲华。而旧释云。于前无边香海所出华上。更有此华。持此一界者。以例上诸层别有依住故。为此释何妨最下依于总华思之。四形如摩尼者。为摩尼状有于八楞。似方不方似圆不圆。故异下八隅。五上覆。六眷属。七本界。佛名离二障垢。智眼清净照世如灯。然佛德无边。各随一义。二层已去或有八事。谓加去此远近故。或有九事。加纯净言故。准此若无此言即通染净。此上眷属渐加刹数中间。诸事可以准知。五中云普方者。都望即方。而一面之中。亦有多角隅。隅即是角文体容尔。其第十三主刹即此娑婆。言形如虚空者。静法云。大小乘经。并说虚空体无形质。不可见相。今云有形者。回文者误。梵本云。三曼多(周圆)第缚皤嚩曩(天宫)伽伽那(虚空)阿楞迦罗(庄严盖覆)僧塞恒那(形状)回文应以形状置周圆之前。虚空安天宫之上。然后合缀饰云其形周圆以空居天宫庄严之具而覆其上。静法此正深有理致今依经通之。亦有理在。谓空虽无形随俗说故。以俗典指空为天。谓天为圆穹其形如鏊。故说天势围平野。亦如法华云。梵王为众生之父。亦随俗说耳。第十五云形如卍字者。静法云。室离靺瑳本非是字。乃是德者之相。正云吉祥海云。众德深广如海。益物如云。古来三藏。误译洛刹。曩为恶刹攞遂以相为字故为谬耳。今义通此相以为吉祥万德之所集成。因目为万。意在语略而义含。合云万相耳。余并易了。第三类结所余。此中非唯结数。兼总显上文所依住等。文分为四。一总结都数。二各各所依下结形类。三此一一下结眷属。四如是所说下。彰其所在。今初即举本刹种结有若干。此所结刹定是主刹。以下文指此不可说佛刹。更有两重绕故。其直上中间。但有十九佛刹。而结有不可说者。以傍论故。不尔。岂一刹种最下唯一主刹。故知如向所说。主刹横竖共论。有不可说故。下结其所在。云及在香水河中思之。二结形类中初三列十门。既言周匝围绕。则知旁去。二所谓下。广说十门形状有十八事。望前刹种形中。阙须弥山形及严具形。余皆全同。但此约刹为异耳。三如是等下。结归都数。三结眷属中。然有两重主伴。此一一者。指上不可说尘数也。若望前文主刹。直上绕数渐增。今总相说故云一一。各有十刹尘也。又是欲显无尽义故。一一复有如上所说微尘数者。如上之言文含二义。一即总指前能绕所绕之数。绕一世界。不欲繁文。故云如上。二者如上亦用十佛刹为能绕也。依此则似译人文繁理隐。何不言一一复有十佛刹尘数耶。若依前义。则译者之妙。四彰所在。即最中香海既言及在香河明知傍去。(已下入第九经)第二明右旋十海。即绕处中之海。有其十也。各有种刹十海即为十段。今初第一离垢焰藏海。文二。先牒中海以定方。即是所绕从东为首。二次有下。明能绕之海。于中二。先明海华刹种。后此中最下方下。明种所持刹。有二十重。下九海例然。今第一海二十重中。各有七事。一相去远近。二刹名。三形状。四所依。五上覆。六眷属。七佛号。或有说体。或说清净。即或八或九。其第一重无去远近。但有最下方言。然文并可知。有难即释。其第十四重中云。形如四洲者。水中可居曰洲。准俱舍东洲如半月。南洲如车。西洲如满月。北洲畟方。四洲形异。而云如者则全似此界也。此中文无标结大数准例可知耳。第二从诸佛子此离垢焰藏海南下。第二无尽光明轮海。此下九海文皆有二。先牒前海为所依。后有香水海下明能依之海。皆不牒中海为所绕。故云南也。第三海去但言右旋。又不云南者。十海如环。绕于中海故不正南也。如以十叠绕于一盘方所可见。又第二已去。或无莲华者。前总释种中云。或有依莲华住。或有依海故或无也。后能依之海。文亦有二。先明海华刹种。后此中最下方下。所持之刹。二十重中。初一世界文即有七。后一文八加纯净故。中间唯三。谓相去数量刹名佛号。余八海例然。已辩二海。第三金刚宝焰光明海。第四帝青宝庄严海。第五金刚轮庄严底海。第六莲华因陀罗网海。第七积集宝香藏海。第八宝庄严海。第九金刚宝聚海。第十天城宝堞海。文并可知。有欲解释刹中佛名。足可留思(已下入第十经)。第三大段。从第十经去。明十海所管之海。一海各管不可说佛刹尘数。现文但各说十。即为百海。亦有刹种及所持刹。十海即为十段。但记次前十海之名。此文居然易了。十段中一一有二。谓先标能管之海以定方。后次有下。列所管之海次第。于所管中各有三节。初从能管海边。邻次列九。唯第一段。九中阙一。二如是等下。总结一海所管之大数。三其最近下广说最近轮围一海。于中文皆有二。初举海种名体。第二此中最下方下所持之刹。亦皆二十重。于中超间文有四节。一举下层。二超至第十等。金刚幢者。即中央香海。刹种中第十重刹。三更超至第十三者。以等此中央娑婆故。四更至第二十重者。以最上故。言最上者。刹种最上。若云二十重最上。何以得此最上之名。设不欲繁文。何以不加乃至最上耶。然超间者。意存略故。云齐等者恐失次故。又上下横竖皆相当故。又此随所管海有不可说。皆望本能管之海。方面一道布列故。下但云此海之外不言右旋等。第五金刚轮庄严底香海所管。但列九海而结文。及最近轮围之海九行许经。诸梵本中皆同此阙。准前后例。此必定有第十海所管。近轮围海。所持二十重刹内。最初文云。此中最下方有香水海名因陀罗华藏者。从香字至藏字并长。由前已说香水海故。前诸海中无此例故。纵依海无过在文不便。前第一海所管中。九海阙一。今此长者多是梵本脱漏。后人注之。误书相似贝叶耳。余并可知。十海次第。但观次前疏文不俟重举。第三总略结释。文分为五。一总结都数。谓一海各管一不可说。十海即有十不可说一海一种。是以数同。二皆依下结海种所依。谓即是前能持刹海。本大莲华彼名种种光明蕊香幢。今此乃云现菩萨形等者。是此一华随义异名。有此用故。与前最中海底名同以中间海底即此大华之体中受总称故。取大华体。名或是译者之误。三各各下。结种异门。此与前释刹种章。及世界成就中十相参大同。四此一一下。结种中之刹。言成世界网者。一一世界犹如网孔递相接连。如以网持横竖交络。皆悉相当。如天珠网五于华藏下结归华藏即建立之处。上来双释二章长行竟。第二重颂。总有一百一偈。分二。初一明华藏自体。初句标名。次句不坏分量。即同真性。次句具德庄严末句无碍安住。余一百偈颂所持刹网。于中二。初九颂能持刹种。余颂所持诸刹。初中初一颂参而不杂。次一安布行列。次一刹种体严。次二辨形。次一依住。次二方所趣入。后一佛力加持。第二颂种所持刹。九十一偈多颂结文。但一二不同。谓体及形余皆同也。大分十段。第一有二十八颂。明刹异由因缘。即结中各各众生遍充满。下云种种众生居故。及各各佛力所加持。至文当见。第二有二颂显刹微细。即结中各各普趣入。第三十颂明世界体性。结文即无。义见前经。第四五颂。明世界各各庄严具。第五五颂明各各庄严际无间断。此二如结名。第六有十颂。明世界形状。义见上文。第七二颂。明各各劫差别。第八有八偈。明各各佛出现。此二亦如结名。第九有十。颂光明有无即各各放宝光明。及各各光明云覆。第十有十一颂明音声善恶。即各各演法海。今初为二。初半偈标章。种种多端故曰难思。余偈广释难思之相。于中分二。前九偈半喻显。后十八偈法说。前中分三。初三偈半明由染因刹有成坏。初一偈半明种。则长时刹有成坏。次一偈刹种虽一居刹有殊。后偈结归业种。次有三偈明由净因。一净心因。二佛愿通因缘。后一明净业因。后三通结染净因。一随心染净因。二分别起业因。即以正喻依。亦是以因喻缘。心即是因招异熟果。果之粗妙盖由业缘。三一偈双明心业。行即业故。亦喻众生同处异见。后十八偈法说中分三。初六明染净。次四明成坏。后八明苦乐。今初分二。前二显净相不同。后四对因以辩。于中初一唯染由烦恼故。次二通染净心。业通善恶故。属于菩萨及众生故。后一唯净。以属佛故。二有四偈显成坏中。初一粗坏细存。坏由恶业存由二因一约佛二善业者。故法华云。我净土不毁天人常充满。然灭虽不俱而起必同处。虽曰同处而恒相无故难思也。次偈业存处立。次偈世相不同。性无生灭。后偈结归因缘。内由心变则染净万差。外假佛缘于何不净。三八偈明苦乐中三。初三总相。约刹论苦乐。次三约一刹中有三恶趣。后二明人天乐。第二一一毛下。二偈显刹微细。初偈举果。后偈对因以辩。第三十偈明体性中。亦兼余义随释可知。第四五颂。明庄严。第五有五偈。明庄严际中摄三世严故。无间断结归佛故。一尘普见。第六或有众多刹下。十偈明刹形差别。第七二偈。明刹住时分。第八有八偈。明佛出多少。文并可知。第九十偈光明有无。初一无后九有。第十有十一颂刹中音声善恶。初二恶道唯恶。次三人天通善恶。后六佛菩萨善而非恶。正显各各演说法海也。

　　毗卢遮那品第六(已下入第十一经)

　　初来意者。前明此因之果。今辩前果之因。答前因问故次来也。因是果因故标果称。又不以人取法知是谁因。前品初言。毗卢遮那旷劫修因之所严净。今方显其事。二释名者。略云光明遍照。广如前释。三宗趣者。明因广大为宗。证成前果为趣。四释文一品分三。初总明本事之时。二有世界下。别显本事之处。三彼胜音世界。最初劫中下。别显时中本事。今初即二佛刹尘数劫也。二辨处中亦三。第一总明刹海。第二此世界海下。别明一刹。略无刹种。刹名胜音者。多佛出世说法音故。次彰其相。后说劫名可知。第三诸佛子彼胜音下的指一方。如今娑婆中。别说一四天下也。于中亦三。初总明感应之处。第二诸佛子此林东下。别明能感居人。第三诸佛子彼大林中下。别显道场严事。今初有三。初明香海者。非持种之海。即如今四洲之海耳。二其海下。海出华山。三于其山下。明山顶之林。先标举后显严。说此林者佛于中现也。说城居人者总举所化也。第二别明能感居人中亦三。初标主伴二城。二释主城。三释伴城。今初虽有天城以佛出故人城为主。二清净下广释主城。于中先显处严。城上守御曰橹。绕城别筑土台曰却敌。优钵罗等。即青赤黄白四色莲华。从此大城下彰其人胜。三其城次南下。略释伴城。于中先辨城名居类。后此一一下。显围绕庄严。世界不同安立少异。不可例此也。第三明道场中。先辨场严。二其道场前下。明莲华香海为佛现故。大文第三别显时中本事。文分为二。先总举劫中多佛。后其第一下。一一别显。正彰本事。经来不尽故无总结。今初将欲说别。先举其总。言最初劫者。即种种庄严劫也。既云最初。即此后更有大劫。于理无违。第二正显本事中历事四佛。即为四别。第一逢一切功德山须弥胜云佛。第二波罗蜜善眼庄严佛。第三最胜功德海佛。第四名称普闻莲华眼幢佛。各有诸佛子言。就初佛中文分为六。第一总标佛号。第二先瑞熟机。第三正显佛兴。第四毫光警召。第五当机云集。第六广演法门。今初也。一切功德山者。福德崇峻不可仰也。复言须弥者。定慧高妙难倾动也。言胜云者。慈覆智润广无边也。第二诸佛子下。先瑞熟机分二。初现瑞熟机。二其世界中下。睹瑞机熟。前中三。初标现时。谓百年前。次此摩尼下。正显瑞相有其十种。于中说前世所行者。示其种子将成熟故。说佛名号令忆念故。说大行愿。使修发故说转法轮。使当听习生法眼故。后现如是下结瑞意也。二机熟可知。第三尔时下。正显佛兴。于中分二。初一处道成。二如于下结通广遍。初中先总。后其身下别。别显胜德略有十相。一示身相。法无不在。本自普周。智与理冥故。等彼真界。能令色相随彼。融通法界尘毛重重全遍。二悲相。不舍因行无所不生。三成相。理行时处为一切道场。身智俱游名为普诣。四色相湛然常住称为妙色。色色无边故云具足。并无质累是谓清净。五胜相色容蔽于大众。威德摄于群魔。力无畏圆。何能映夺。六贵相。无边宝相圆明可贵。超过圣帝故曰分明。七应相不往普现如镜中像。八无碍相。有感斯见无隔山河。九者化相。化从真流源无有异。十吉祥相。身智光照普称世间。此上大同经初。二结通中且结同类一界。余皆略也。第四尔时下毫光警召。文分为五。一放光处显中道故。二王光名。发动宿种生起新善故。善根有三。一者生福及不动业。以施忍智三而为善根。二厌苦求灭以信等为根。三求无上慧。以四等不放逸五法。为根。通说善根。以依圣教发心为性。故云音也。三眷属数无尽法故。四照分齐。充满十方通方教故。五若有下明光胜益。文有十句。一无明重者自觉智开。二烦恼深者息现行惑。三勤修难出裂五盖网。四三障重者摧诸障山。五未解脱者净心垢种。六未信大者发起入住。七阙资粮者生其胜善。八未入地者除五怖畏。九色累功用灭身心苦。十滞无生者见佛趣果。此约差别对治以释。若约横配。生善见理。可以准思第五当机云集中文二。先通显诸王云集致敬。后诸佛子下。别彰诸王云集仪式。于中分二。先广明喜见。后略列诸王。今初即正出本事之缘。文分为六。第一标名辨统。二总辨眷属。三威光得益。四偈赞如来。五父王宣诰。六俱行诣佛。初文可知。第二夫人下总显眷属者。有德曰夫人。有色曰采女。王子别本云。二万五千者。别梵本也。案璎珞本业经上卷。云十住铜轮宝璎珞。百福子为眷属。生一佛土受佛学行。教化二天下。银轮宝璎珞五百子。金轮一千子。初地四天王一万子。二地忉利天王二万子。三地已上乃至净居天王。但云眷属亦如是。故知无过二万子者。若三界王即当等觉。又以一切菩萨为眷属。案喜见所统但以城言。又见佛兴至第三佛。方云去世。五百银轮斯为正也。或约教异理亦可通。上首云大威光者。有大威德圣道光明故。第三尔时下。威光得益文分为二。先举因总标。后何谓下列益明体。皆从胜用标名。一佛德圆满摧障称轮。定中能知故受斯称。二此总持能持诸佛普法。三即空涉有名为方便。斯则权实双行。为不共般若。称体用之广大。四以二严调伏真实慈也。五法云震音能拔苦本。六称理法喜故德无边。自他俱庆心为最胜。七知离名法法亦应舍。如实舍也。八善巧起用平等无思。通从此生。故名为藏。九尽众生界荷负无疲。要令信解为大愿也。十所有辩才皆入佛智。自他俱照是曰光明。此上十法。初三功德法。次四熏修法。后三起化法。多言大者。境界无边称性广大。智契贯达并受证名。第四偈赞如来。文分为二。先说偈之由。后正陈偈颂。十偈分三。初二示佛出现既灭闇。难遇不可失时。次五令观佛德。有德有慈真可归也。后三引例劝归。无远不归固宜往见。第五父王宣诰文分为二。初宣诰所因。以闻赞故。太子道深亲承佛益。王机犹浅转假他闻。二正以偈诰。偈有十一分之为三。初三集众劝观。次七敕令办供。郑注礼云。巾犹衣也。谓以缯彩衣带于车。广雅云。驭驾也。余并可知。后一偈劝赍供佛。第六俱行诣佛。初导从持供。后至而设敬。第二复有妙华下。略列诸王文易可知。第六时彼如来下广演法门文分为五。一佛转法轮。二威光获益。三以偈赞述。四传化众生。五佛加赞励。今初也。佛解脱用主教。宣示刹尘眷属。随机益殊。第二是时大威下。得益中初总后别。总中上说三世佛法。即佛昔所集也。既见佛得益。转受菩萨之名。所谓下别。智即是体光明语用。所照境殊故分十一也。一深定智明。一切法聚。略有三义。一正定等三。二善恶等三。三总收一切。不出有为无为二种法聚。二位相收一味性现。故云平等。定中证此名彼三昧。二大心智明。谓后后因果。皆入初心。略有三义。一后因初得故。言一切悉入。若修涂至在初步。学者禄在其中。二菩提直心正念真如。真如门内摄一切法。三者三德开发初后圆融。初发心时便成正觉故。三大智智明法界者。所照之体大也。普光明者。即相大也。智慧光明遍照法界义故。蕴恒沙性德故名为藏。妄惑本空。故云清净明见。称眼见性肉眼即同佛眼。四大愿智明。知诸佛法愿为本故。五大行智明。无边果德此行入故。六速疾智明。谓趣入无生功用不退。无功大力一行含多。受斯称也。七神通智明。三轮干事出离不能。八大福智明照福严故。九大解智明。谓佛胜解力成庄严海。十佛用智明。普周法界。十一佛德智明。降魔制外。后三佛境故。但了知余可证知。故云得入。第三以偈赞述文分二别。先因后偈。偈中分三。初一标益体用。次八显用所见。于中前七见因后一见果。三一偈发愿思齐。即前品初修治大愿也。第四传化众生文分为三。初明自悟。二为一切下。明转悟他显示十法。与前自得十一有同有异。文并可知。三今如须弥山下。利他之益。第五如来赞励中。偈有十一。初三赞发心得法大果当成。次四对劣显胜进者圆德。次二外加。内智决证无疑。后二举一例余。行者即得。第二遇第二佛文分为二。先结前生后。二正显佛兴。今初。谓将说后佛。故总论劫寿明多小劫者。欲显多佛现故。说人寿佛寿者。由佛寿促而人寿长。故得威光一生历事三佛。二彼佛灭下。正显佛兴。文分为五。一明灭后佛兴。二睹相获益。三赞德劝诣。四眷属同归。五闻经悟入。今初也。此中佛名。谓智导万行皆到彼岸。见性了了故名善眼。果由因饰是曰庄严。二尔时下。威光睹相获益中二。先睹相即获益之由也。二即得下正获益也。先列后结。列有十种。一念佛三昧者。菩萨之父故首明之。乃至十地不离念佛。无边海藏门者。蕴积名藏深广称海。然略有三义。一由此定中见多佛故。下文云。以佛为境界专念而不舍。是人得见佛其量与心等。由念能见所以称门。二一一佛德。是无边海藏。由念能知所以称门。云何无边海。劫海所修有行愿海。成就色身有相好海。成就智身有辩才海。建立念处有名号海。修诸助道有功德海。安立众生有净刹海。如是诸海一一无边。各各出生蕴积名藏。三无边胜德由念佛生故。此一门深广蕴积。何者念法性身则契如理。念功德身成无边德。念相好身证无边相。障无不灭德无不生。一言蔽诸总由念佛。从此通悟所以称门。即此一门说不可尽。二总持大智能达深法。三无缘普应。四等除热恼。五佛深德海蕴积力用。菩萨缘此喜遍身心。六悲则心戚喜便浮动。深契法性则旷若虚空。悲喜两亡。为平等清净。七般若者。觉法实性离分别也。有可离者非真离也。知自性离不复离也。无离之离即真法界。真法界者。本来清净。法界清净即般若清净。般若清净则万法本净。万法净者。无净无不净为真净也。实相般若为万法之体。观照冥此众德攸依。故云身也。八通用智俱故无碍随现。九入法之深离说之垢。十智照佛法净所知障。含藏众德。二如是下。结中明历事增进。故云十千。通达之言释前即得。第三尔时下。赞德劝诣文分为二。初说偈后偈益。偈中分三。初一偈叹希庆遇。二有七偈叹佛胜德。于中三。初三身业。次三语业。后一意业。三有二偈劝众同归。后诸佛子下偈益可知。第四时大威光下。眷属同归。第五其佛下。闻经悟入文分为三。初佛为说经。二当机获益。三如来赞述。今初主经。法界体性大方广也。清净佛也。庄严即华严也。有多眷属者。显此教圆。二彼诸下当机获益。亦有十益。既云大众。或一人得一。或二三四或具十者。威光先证故略不标。大众之言亦已含矣。故下佛赞。然此十事略为二释。一者如次配于十地十度。或取地义或取度义者。达一切法本来清净名清净智。不取净相是名方便。即初地入证之智也。二则二地离破戒垢。是所除障。照诸善品即戒光明。三即忍度。忍为上严一切爱乐。四无刹不入无法不照。无见不净。是为精进增广众行。约地义释。以诸道品。烧无尽惑成无边光。五趣向诸行能入俗也。禅度增故性能离垢。涉俗化物成福德云。不迷实理为光明幢。六般若现前名随入证。照深缘起名法海光。七功用已远将入无功。为深发趣。权实无碍为大庄严。八见法实性。无功而修为极妙见。由此智慧复得灌顶故。仁王经云。后之三地同遣无明。同无功用故。非灌顶地是灌顶智。九显了药病。是功德海相辩才遍应。若月影流光。十智圆离障。方于佛愿而生信解。故曰出生。二者此上十门。随一一事以立其名。未必全将配于地位。或通配诸位。或复不次。以人无量随证不同。普贤巧说故。文含多义。第三时彼下。如来述赞十颂分二。前六赞其已具胜德当成极果。皆前半已获。后半当证。独第四偈三句是因。后四偈行齐佛因当如佛证。皆三句举佛行。后一句齐佛德。然此中述赞望前遇光得益及向大众所得。多有相同义。必述上可以意消息之。遇第三佛文分为六。一如来出时。前佛灭后等时也。二彼摩尼下。正明现世。立斯号者。功德海满无加过也。三时大威光下。威光往供。四时彼如来下。佛为说经。见普法故名为普眼。以慧为性故曰光明。况一眼即十眼。融无障碍。眼外无法方真普眼。以诸缘发见即缘各为根。因没果中缘皆号眼。故全色为眼。恒见色而无缘。全眼为色恒称见而非我矣。五尔时下威光得益。五度皆福定为最。大寂无不照名普光明。得此已下彰其定用。福非福言略有二意。一福即是善非福是罪。二福即是相非福即性。双了性相故。经云。福德即非福德性。此即深也了一切者广也。故有海言。遇于初佛但得十者。自力未胜故。次佛十千者道转深故。今唯一者道已满故。第六时彼佛下。如来记别。十一偈分四。初四显具菩提心。谓初有愿。次偈有悲。四有智光。三兼精进。通策三心故。菩提心圆当成妙智。次四上入佛境。三有一偈示其果相得同诸佛。四有二偈。赞其现能利他住普贤行。遇第四佛文分为四。一佛出入中。二天王就供。三如来说法。四得益还归。今初。约相目类青莲。约德心无所染。相德高显名称外彰。摧邪众归故曰幢也。二是时下。天王就供中二。先明菩萨行进。报处天宫。此城即是品初所列之一。后知佛可归持华往供。三时彼下说经。方便之言略有三种。一无实权施曲巧方便也。二理本无言假言而言。大方便也。三权实无滞。亦大方便。事理皆彰方曰普门。四时天王下。得益还归中。闻上普门正受安住。法喜无尽故名曰藏。由此证达诸实相海。此劫之中。十须弥尘数如来。今但云四。又无结会古今现证得益等者。经来未尽故也。若结会者。应云尔时威光菩萨者毗卢遮那是等。所信因果会竟。

　　如来名号品第七(此下第二修因契果生解分第二会初从此第十二经尽第十三经菩萨问明品)

　　将释此品。五门分别。初来意者先明分来。前既举果令生信乐。今明能生因果信解故。次来也。二会来者。生解之中信为其首故。又前举所信之境。今明能信之行。故次来也。三品来者。前品举因显果。成所信之境。今举果辨因。彰能信之行。果中三业身为其总。故先来也。又远答前名号海问故。二释名亦三。初分名修因契果生解分。谓修五位之圆因。成十身之满果。令诸菩萨解此相故。即生修因契果之解。依主释也。二会名。约处名普光明殿会。然有三释。一以殿是宝成光普照故。二佛于其中放普光故。三佛于殿中。说普法门慧光照世。故立其名。依前一义即依主释。后二有财。约法则名信行之会。三品名。如来现相品已释。召体曰名表德为号。名别号通。一切诸佛通具十号。名释迦等则不同故。如来即十之一。品中正说随机就德以立别名。既表德之名。则亦名亦号。如来之名号依主释也。三宗趣亦三。初分宗。谓以修生修显因果为宗。令诸菩萨修行契入为趣。二会宗者。若就总望。信解行德摄位为宗。通成佛果为趣。信能必到如来地故。近望唯信为宗成位为趣。若依长科十分之宗。此下三品以为一分。即果用应机周遍法界。以为其宗。依此起信为趣故。此亦名正报因果。亦是所信。信何法门信佛身名等于众生。则知我名如佛名也。信佛法门随宜而立。知我妄念苦集亦全法门信佛意业光明遍照。则知自心无不知觉故。先古诸德。亦将上三品举果分收。三品宗者。显佛名号周遍为宗。随机调化利益为趣。或上二皆宗生信为趣。第四问答。问五周因果差别平等不同。何以分名合之为一。答通生差别平等解故。离于修生说何修显故。问前会举果本为生信。今何重举名号等三。答凡约境生信有其二义。一标举境法明有所在。二摄以就心令成信行。前会约初义。此会约后义。又前会果广因略。故名举果。此会因广果略故总摄为因。先依后正文影略耳。若约钩锁者。自属正报果故不同第七会说所成果。此中自辩信所依故。问何不入定。以未入位性不定故。若尔十定岂散善耶。然说法之仪通有四句。一定后说如诸会。二说后定如无量义经等。三定中说如第九会。无出言故。四不入说如此信中及第七会。诸文非一。第九表证唯证能说。一得永常不碍起用故。第七为表常在定故。又入为受加。彼不须加故不须入说。后入者说在行故。将起后故。是知动寂唯物圣无常规。故下文中辩十信之用。一方入正定余方起出说。自在无碍也。余会摩顶后说。此会说后摩顶。是知此经体势纵横不可定准。第五释文。若随义约品科十分之中。此下三品。当果用应机普周分。若约随法就会科十分之中。此一会当第二能信成德会。今就四番问答科。从此终第七会。即当第二修因契果生解分。若顺诸会应直分问答。今为顺文一会分三。第一序分。第二请分。第三说分。今先序分具如经初。但加普光以为小异。略分为三。初标主时处。二始成下别显三事。三与十佛下。辅翼圆满。二中分三。初别显说时。二于普光下别显说处。处在菩提场东南可三里许熙连河曲。彼河之龙为佛造此今举总摄别。前标国名以本收末。上举场称故。下不动觉树而遍十方。三妙悟下别显主德。亦即示成正觉之相也。准第八会初及深密经等。皆说佛有二十一种功德。升兜率品当广明之。今文有初十句。亦略释耳。十句之中初总余别。总中妙悟皆满者。妙悟晋经名善觉。论经名正觉。良以。梵音云苏含于妙善及正等故。译者随取悟即觉也。双照真俗故称妙悟。备下诸句异于因人。故复称满。别中一二行永绝者。烦恼所知生死涅槃。皆名二行。俱不现前名为永绝。二达无相法者。清净真如名无相法。达者了也。三如来常住大悲。任运利乐。又常安止圣天梵住。故云住于佛住。四所证。能证。及以化用皆等诸佛。五具能治道解脱障故。六所说教法外道不能转故。七行诸世间违顺魔怨不能碍故。八安立教法超言念故。九于三世境若事若理。了达记别无错谬故。具此九别成初总句。同异成坏准思可知。第三辅翼圆满。文分二别。一标数拣定。二叹其胜德前中菩萨拣非凡小。补处明非下位。他方而来非旧众也。言一生者。释有二义。一约化相。谓如弥勒。此复有三。一人中一生。二天上一生。三下降一生。正取天中二。约实报一生。谓于四种变易生死中。唯有末后一种。名无有生死一位所系。此文多约化相耳。二普善下叹德。德虽无量略叹一。普善观察者能观智也。普有二义。一普众同有此德。二普观十境善有三义。一善知相。二善知无相。三善知此二无碍。众生界下。明其所观。皆具上三义。十中初是总句所化众生。次此生何来。由迷法界起于世界。我当令彼住涅槃界净诸业果故。须识心行之病文义之药。令厌世间欣出世间。不尽有为不住无为。上辨横观十法。今竖达三世观涅槃。知已现当证观诸业已现当造果报。已现当受心行已现当发余可类知。亦以六相融之。第二时诸菩萨下。请分中二。先举人标念。后若世尊下。正显问端。然句虽五十问但四十。以第二十句是说意故。此四十问。望第一会有同有异。后二十句全同。前二十句大同小异。又复前后不同。初十句即前第三十海。前会即总说所观深广。此则别说如来依正。以前会中为总故。此会别显信所依故。故前会皆致海言。此中但云刹等。第二十句前名菩萨十海。此列住等行位。前通诸会总显圆融行布因故。此约当分。欲显差别因之相故。后二十句虽则全同前总此别。又前即所信。今辨所成。欲显所信所成体无异故。文句全同。若唯约义亦可分三。谓初十句。问佛德应机无方大用。辨因所依果。次十句。问菩萨行位即果所成因。后二十句。佛果胜德。显因所成果。是则以佛为缘而起于因。还以此因而成于果。是此分之大意也。故论云。多闻熏习。无不从此法身流。无不还证此法身。即其义也。今取文义俱便。大分为二。初十句直尔疑问。后三十句引例请问。义不异前然。所依所成文应互有。但是影略不欲繁辞故。初会直尔兴问。即此中引例。此中引例即彼直问又前但明一重所信故。合三十句果。今为分二段。故间之以因。今初十句先总显请意。后开示下别列所疑。十句依正间问者。正报应机必依刹故。亦表依正无障碍故。五句依者。一刹类。二庄严。三清净。四体性。五成就。上五即前二海。广如四五二品。其佛住等五句即正报大用。一佛身遍住诸刹。佛心常住大悲。二所具功德。及所证法性。三随机说法。四作用威光。五修行得证现成菩提。然此五即前会七海。一即佛海。二即解脱海。三即演说海。四即变化海。五即名号。及寿量海。波罗蜜海。其众生海但是所化故略不举。含诸海中。此之十句下。有言说及现相答。至下当知。第二如十方下。引例请问。文分为三。初十句标彼说意。明其有悲。后三十句。举彼所说显其有智。末后一句结以正请。彼佛既尔。此亦宜然。初中初句总。谓令诸菩萨行愿成就故。余九为别。一上继佛种。二云何继。以救众生故。三云何救。令离惑故。四如何救。知彼根行故。五以何救说法药故。六成何益。一除集谛染。二决道谛疑。三拔苦希望。四证灭爱处故。又成菩萨行具悲智也。具此悲智何所为耶。令佛种不断。佛种不断有何相耶。谓成三德。救护众生成就恩德。永断烦恼成于断德。了知诸行成于智德。诸行有三。一者心行。二所行行。三所了行。谓一切行无常无相。即所了也。云何救护演说诸法。云何永断净诸杂染。永断烦恼种现双亡。除诸杂染谓唯现惑。云何成智。谓永断疑网。智成何益断诸希望。惑除何益灭诸爱著。一切著者。著有著空著行著果。不著诸法正智现前悲救众生佛种不断。是菩萨之要也。诸佛之本意也。所陈诸问。一一皆有斯益。又释。一切菩萨是所成就。云何成就。不断佛种即自成就。救护众生成就于他。云何救护。谓离二障永断烦恼。无烦恼障。了知一切无所知障。以何方便能断二障。谓说诸法此烦恼障。其相云何。谓爱与见。除诸杂染绝爱烦恼。永断疑网绝见烦恼。此所知障。其相云何。谓于境不了有所希望。法执未忘一切生著。今相无不了何所希望。达法性空当何所著。二障既寂二智现前。成菩提涅槃。谓不断佛种则菩萨成就矣。第二说诸菩萨下。举彼所说。文分为二。初十句问因。后二十句问果。今初文有九句。昔云。欠第九十忍一句。又以十信自不成位是住方便摄在住中。故不别问。故仁王经教化品云伏忍圣胎三十人。十信十止十坚心故。信住不分也。有义云。有四义故信不入位。一进退不定故。二杂修十心。无定阶降故。三未随法界修广大行故。四未得法身。显佛种性故。由斯不开十信。则成此会及第三会俱答十住问也。十行第四会答。十回向第五会答。十藏第四会中答。以藏有二义。一收摄义。谓收摄诸行以用回向。故答在回向之前二出生义。以出生地上证智故。问居回向之后。十地第六会答。十愿初地中答。十定十通第七会答。各有自品。十顶一种答文不显。古有多释。一云。准梵网经。说十忍后有心地法门。即此十顶。理亦可通。但彼经说处乃有十一。初无菩提场会。但云方坐千光王座及妙光堂说十世界海。其二三四。与此三四五会处法全同。他化十地次第亦同。而化乐天说十禅定。初禅说十金刚心。二禅说十愿。三禅说十忍。四禅摩醯首罗宫。说我本源莲华藏世界卢舍那佛所说心地法门。不云重会普光及祇园重阁次第。又别难可会通。又此中问因。后更有果问。故彼佛心地。即后如来地等。非十顶也。有云。僧祇品答以准璎珞等觉。别有顶位以因位穷终。今僧祇中说十大数。数中之极故云十顶。彼问虽十答有多数。对上定通。亦非其类故不可也。有云。寿量品答。彼中十重佛土。皆上为下顶极。至贤首佛刹名为十顶。又佛名第二。名此十一世界为上首故。但举此初后十一。即显过百万阿僧祇世界寿量之数。此为标首。首即顶故。然复彼无别问。似有少理。但标此十界将为问端。对十地等甚不相例。今谓。新旧梵本俱无忍问。答中即有故。知彼忍即此顶也。言十顶者。因位终极。十定十通皆等觉位。十忍居后。又得顶名。问中约位终极。故名为顶。答据法门忍受。以智印定故云忍也。非位终极。不具十忍非有十忍。不极因位。二文更显。故十忍品末云。通达此忍门成就无碍智。超过一切众转于无上轮等。既言超过即是顶义。亦犹四善根中忍顶法门。义相类故。不尔忍无别问。空答何为。设欲成十应脱十信。十信虽未成位。亦随法界修广大行。德用殊胜别一会答应有问故。若将十忍已下四品。共答顶问于理无失。俱是等觉之终极故。第二二十句。问所成果。全同初会。于中亦初十句。明内德成满。后十句体相显著。初中如来神力。前会名佛加持。即神力加持故。神通约外用无壅。神力约内有干能。离世间品各有十事。其相自别。言无碍者。谓如来所作无能障碍也。上文名无能摄取等。义皆同也。后十中辩才是语业。智慧是意业。最胜是身业。准前会中。唯欠佛光明之一句。余如前释。其所答文亦如前引出现不思议相海品说。但前总会故引此文。所引之文正答今问。说者宜重引之。三愿佛下结请。请同彼说故致亦言。请分竟。第三说分。于中通下六会。答此所问。准问长科亦为三分。此初三品答所依果问。二问明已下。答所修因问。三从不思议品下。答所成果问。其平等因果。因乃果中之因。果乃此果之用。故属果收。初中分二。先如来现相答。由其念请故。又如来证穷故。后文殊言说答。伴助主故。假言显故。今初分二。一佛现神通。二众海云集。今初。知其心念者。领念请也。现神通者。示相答也。言随类者。有其三义。一随疑者所宜异故。谓或示色令见。以声令闻冥资令晓。皆是现通。以法界身圆明顿现也。二随疑者流类别故。三随疑者所疑异故。谓若疑十信。即见如来足轮放光周乎法界等。若疑十住。则见如来足指放光百刹尘外菩萨集等。如放光一事既尔。余相皆然。故知初会现相遍于九会。此会现通通于一分。结集随义编之作次耳。故下三会。皆有不起觉树之言。第二现神通下。众海云集即现相。答初十句之问。光现佛刹答佛刹问。刹有金色等是刹庄严。既以金成亦答刹体。彼刹菩萨亦刹庄严。菩萨大宝以为严故。亦刹清净纯净。佛刹唯菩萨故。净修梵行是刹成就净土行故。亦刹清净所修净故。此已上答五句依问。兼答五句正报土。各有佛及见如来坐莲华藏。是答佛住。现通放光是答威德。名不动智等是答法性。见佛转法轮是答说法。佛成正觉是答菩提。文虽在下义皆此具。光明觉现即现此故。十方众集即为十段。一一方内文各有八。一远近。二土名。三佛号。四上首。五眷属。六诣佛。七到已致敬。八化座安坐。去此远近皆十刹尘数者。前会为说所信因果深广。故须远集华藏之外十方刹海。今为说于生解因果渐渐增修。故但集娑婆邻次之刹。信行最劣故。复云十。后后渐增至法界品。还集刹海。初不云一直云十者。表无尽故。要刹尘者。比余胜故。为有所表故。分阶级非初信等。不是通方故。结及证成十方齐说。又随迷名外悟处名来。而实佛土本无远近。土皆名色者。表信粗现故。亦表显然可生信故。佛号同智者。有信无智增无明故。信中之智。本觉起故。主同名首者。梵云室利。一名四实一首二胜。三吉祥四德。是以译者前后不同。今通用之以信为首。摄诸位故。次第行中信最胜故。甚难得故。于生死中创发信心。为吉祥故。信能增长智功德等。一切德故。此十菩萨同表信门故。皆名室利。各随一门达一切法。故复有差。次文当释。亦有传云。梵云室利。此云吉祥。室利云首。亦是一理。眷属皆十刹尘者。表一一行摄无尽德故。皆诣佛者。有归向故。余如前会。又下菩萨名等。皆是表法。菩萨表所行之行。本刹表所证之理。佛名表所得之智。今初东方言金色者。心性无染与缘成器。为自体故。本智如空离觉所觉。湛然不动动即是妄。非曰智故。又纵成佛果不异凡故。即本觉智住心真如。菩萨妙德者。慧达佛境。处处文殊由慧拣择。契于本智故分因果。二觉首者。觉心性也。无性不碍随缘。随缘不碍无性无碍智也。不染而染染而不染。俱难了知为妙色也。三财首者。法财教化即灭闇智。了众生空如莲不著。四宝首者。真俗无违可珍贵故。善知业果不犯威仪。性相无违。唯一乘旨。是为唯嗅瞻卜华矣。五德首。了达如来应现说法之功德故。即是明于法相。又了佛德心明白也。若有此智。如青莲华最为第一。六目首。福田照导如目将身。平等福田。为究竟智。是最可重故云金色。佛为福田以佛为境故。同上文殊依金色界。七精进首。正教甚深必在精进。能策万行为最胜智。圆明可贵故。复云宝。八法首。法门虽多必在正行。于法能行方得自在。得般若之坚利。为金刚色。九智首。佛之助道虽无量门。智为上首能净万行。故云梵智。智净体净犹若玻璃明彻无染。十贤首。前佛后佛一道清净。由自性善故称曰贤。能知此贤是观察力。观察本性常平等故。又十佛相望不动是体。余皆是用。十菩萨相望。文殊为总。余皆是别。以总导别故。九菩萨不离妙德。以前后流例略为此释。惟虚己而求之。不信此理。甚深法门于我何预。

　　大方广佛华严经疏卷第十二



　　大方广佛华严经疏卷第十三

　　　　唐清凉山大华严寺沙门澄观撰
　　第二尔时文殊下。辨言说答。就文分四。一叹众希奇。二诸佛子下。牒问总叹。三何以故下。征叹总释。四诸佛子如来下。广显难思。今初也。前众疑问。佛令文殊答者。以文殊示居此土生有十征来自他方。体含万德降魔制外通辨难思。化满尘方用周三际。道成先劫已称龙种尊王。现证菩提。复曰摩尼宝积。实为三世佛母。岂独释过之师影响而来。一切咸见故。其说也。何不待请敬同佛故。何不待告承佛神力。佛意许故。众既念请佛方现相。非夫尊极大士。安得理契潜通。故上以光示普贤。此乃冥加妙德。若尔普贤云何定后更请。表说所信甚深细故。何不入定以果从因同于信故。余如上说。何故无加。以无定故。又承佛神力是冥加故。叹众希有者。略有五义。感应悬隔难一遇故。德行内充总称叹故。以名表法甚希有故。创起信行未曾有故。此一众会即是等空法界会故。二牒问中脱于刹体。佛出现者。即前威德也。阿云无也。耨多罗上也。三者正也。藐者等也。又三遍也。菩提觉也。谓道不可加曰无上也。无邪委知为正遍也。三征释中。征上难思言也。下释云。能感之机差别无边。如来普应周于法界。广难思也。下结文具显。又随宜说法意趣难思。又等法界者。举一说法等余多门。门不可尽量等法界。法门难思。第四广显难思文二。先总显多端。二随门别显。今初也。举娑婆为首。略显十种差别多端。准下结通。实通法界。十句不出三业。一身为总相现十法界不同。故云种种。二名以召实。次下广辨。三金银等色不同。三十二相等异。四形有长短三尺丈六。乃至无边。五寿命限量。或无量劫。或不满百年。下至朝现暮寂。六处。谓化处染净等殊。七根。谓眼等随感现异。八生处。有刹利等别。九依语之用随方言音施设非一故。十观察者。周旋顾盻以应群机。又观存亡安危。可不智照诸境示有多端。下结意云。令诸众生各称己分。而自知见得调伏耳。第二诸佛子下。随门别显。文分为三。初终此品辨身名差别。答上佛住之问近广种种身等八句。以色相等皆属身故。二四谛品。辨言教遍周。答佛所说法问。近广种种语业。三光明觉品。明光轮穷照。答上威德法性菩提三问。近广种种观察。其五句依报。但有现相答。广在前会故。今初广上名者。然圣人无名为物立称。若就德以立德无边涯。若随机立名等众生界。虽复多种皆为随宜生善灭恶见理而立。海印顿现不应生著也。文中分四。一娑婆之内自有百亿。二娑婆邻近。即百亿之外。三类通一切。谓尽十方。四释差别所由。由随物故。初中分三。初此四洲。二四洲之邻十界。三总结娑婆。今初亦三。初标处。次列名。后结数。他皆仿此。举四洲者。昔云意取阎浮言总意别。余三天下佛不出故。然虽不出。除北俱卢余容有往。下并准之。一切义成即悉达也。无事不成就故。圆满月者。惑断智圆恩荫清凉故。师子吼者。名决定说。释迦牟尼者。释迦云能。能仁种故。牟尼云寂默。契寂理故。第七仙者。七佛之末故。若取贤劫当第四仙。即喻也无欲染故。毗卢遮那。广如前释。瞿昙氏者。唯约姓也。此云地主。以从劫初代代相承。为转轮王故。然上云释迦。乃是族望。此即姓望故。智论第二云。释迦牟尼姓瞿昙。故佛名经亦然。沙门此云息恶。无恶不息故。复称大。最胜者圣中极故。德无加故。导师者。引导众生离险难故。于生死海示众宝故。然名含多义。略释此十恐文繁博。余但随难解之。二此四天下东下。此洲之邻十界。即为十段。其善护等。皆四洲之通称也。今初东方断言论者。证离言故。无能说过故。南云帝释者。为天人主能称物心故。西云水天者。水善利万物天光净故。北方医罗跋那者。具云医湿弗罗跋那。医湿弗。自在也。罗跋那者。声也。即圆音自在耳。上云盛火者。盛火焚薪不择林木。佛智利物无拣贤愚。问余圣教说。大轮围内平布百亿。上即诸天下安地狱。如何此说上下皆有四洲。答此教所说事随理融。随说法处即是当中。纵极上际旁至大轮围山。亦有十方互为主伴。以融为眷属。本敷非多。十方界融亦准于此。因此略说娑婆融通。改非改相略有其五。一约事常定。如小乘说。二随心见异。若身子梵王。三就佛而言本非净秽。四随法回转如上主伴互为。五潜入微尘。如前会说。若通论余净土更有五义。谓诸刹相入义。相即义。一具一切义。广陕自在义。帝网重叠义。并如前后诸文所说。三诸佛子此娑婆下。总结娑婆。二诸佛子此下。彰娑婆邻近十方。亦为十段。密训唯九者。勘晋经开晓意下阙一闻慧。南方唯二旧经。则具。乃是新本脱漏。准前后例不应独此便略。西北方名有十一者。独此有余不成文体。此中专念法。应即是前所脱闻慧。亦是梵本之漏。注者误安贝叶耳。下方云帝释弓者。如来念定之弓。以明利箭能射业惑阿修罗故。然旧云法命主意。取帝释以法教命为天主故。今云其弓但一事耳。若作宫室字。以处取人大同晋本。第三诸佛子如娑婆下。类通一切。准四谛品。更有举此例余十方亦如娑婆。互为主伴。第四如世尊下。释差别所由。此有二意。一自既由于差别名言等。而得成就。今还仿古以差别熟他。二昔菩萨时随机调物。今时出世称本立名。如昔教众生令空妄境。今成正觉为立超境界名。他皆仿此故而得成熟之言通自他也。

　　四圣谛品第八

　　释此一品。五门分别。初来意者。此品广前种种语业。即答前佛说法问。亦远答前会佛演说海之一问故。既知佛可归。次知法可仰。上名随物立。今法逐机差故次来也。二释名中。言四圣谛者。圣者正也。无漏正法得在心故。谛有二义。一者谛实。二者审谛。言谛实者。此约境辨。谓如所说相不舍离故。真实故。决定故。谓世出世二种因果。必无虚妄不可差失。言审谛者。此就智明。圣智观彼审不虚故。凡夫虽有苦集。而不审实不得称谛。无倒圣智审知境故。故名圣谛。故瑜伽九十五云。由二缘故名谛。一法性故。二胜解故。愚夫有初无后圣具二故。偏说圣谛。四谓苦集灭道。总云四圣谛。带数释也。性相云何。逼迫名苦。即有漏色心增长名集。即业烦恼。寂静名灭。谓即涅槃。出离名道。谓止观等。此约相说通大小乘。智论云。小乘三是有相灭是无相。大乘四谛皆是无相。涅槃云。解苦无苦名苦圣谛。谓达四缘生故。空则超筌悟旨成大。又涅槃云。凡夫有苦而无谛。二乘有苦有苦谛。而无真实。菩萨无苦有谛。而有真实。谓若苦即谛。三涂之苦岂即谛也。二乘虽审知之。而不达法空不见真实。又二乘虽知苦相。不知无量相。故大经云。苦有无量相。非诸声闻缘觉所知。瑜伽说苦。有一百一十。然此经中。虽彰名异即表义殊。以名必召实故。是无量四谛义也。约一界一谛即有十千。娑婆四谛有四百亿十千名义。而文义包博言含性相。又究此四。非唯但空便为真实。今了阴入皆如无苦可舍。无明尘劳即是菩提。无集可断。生死即涅槃无灭可证。边邪皆中正。无道可修。无苦无集即无世间。无灭无道即无出世间。不取不舍同一实谛。故斯一品。有作无作有量无量。皆在其中。准下第五地中。复以十重观察。至下当明。三宗趣者。以无边谛海随根随义。立名不同。遍空世界以此为宗。务在益物调生为趣。又上二皆宗发生净信为趣。四解妨难。问既彰佛语业答说法问。佛所说法多门。何以唯陈四谛。答以名虽在小义通大小事理具足。谓苦集二谛是世间因果。所知所断无改易故。灭道二谛出世间因果。所证所修事决定故。知断证修能运众生。到彼岸故。世界有异此独无改。况无量无作何义不收。是故约此以显差别。又为破计引机故。谓演彼声闻四谛局法。令亡所执。引入一乘无边谛海故。约此辨。何以四谛皆带苦言。谓苦灭圣谛等。然谓生苦之集故。云苦集。尽苦之灭名为苦灭。至苦灭之道名苦灭道。不得单言苦道。以道非生苦不同集故。又非灭苦不同灭故。能证苦灭故云苦灭道。五正释文。一品分二。先标告。二诸佛子下正释。于中分四。初娑婆谛名。二邻次十界。三类通一切。四主伴无穷。然此望前品略于单说四洲就初二中。一一方内文各有二。一别列谛名。二结数辨意。然其立名或有因从果称果籍因名。约事约理或总或别。如文当知。初娑婆中列内四谛。即为四别。一苦云罪者摧也。谓摧坏色心故。二逼迫者。不可意境逼迫身心也。此二总显。三变异者。坏苦也。攀缘者。追求苦也。聚者。五盛阴苦也。刺者。从喻立名。如刺未拔。依根者。由苦能生一切恶也。虚诳者。于下苦中能生乐想也。痈疮处者。此喻二苦。有痈疮处性自是苦。此如五阴苦。若加手等。触苦上加苦是苦苦也。愚夫行者。行苦也。愚人所行故。如以睫毛置掌不觉。若置眼内为苦不安。愚夫不觉行苦如掌内之毛。而复以苦反欲舍苦。皆愚夫行也。二集中初二通显。谓有业惑者。系缚三界灭坏善根。次二别显烦恼。余多通业惑。三苦灭中。无诤者。烦恼为诤故。体真实者。非唯惑灭而已。实乃法身常住为灭谛之义故。次云住自性也。谓本来灭故。四苦灭道谛云十藏者。谓信闻等如十藏品说。二结云四百亿十千者。准望前名号。一四洲有十千。今一四天下一谛。亦有十千。四谛历于百亿。故有四百亿个十千。随众生心下。显差别之意也。第二辨十方谛名。一密训即东方界也。苦名分析悉无力者。推之于缘无实物也。形状物者。有形皆苦也。集中病源者。谓有攀缘故。灭云一分者。惑由妄起故。分数尘沙理不可分故称一分。道言上行者。所之在灭。言观方者。谓观四谛也。更有四方如十定品。二最胜世界者。即是南方前名丰溢。丰溢是正翻最胜。乃义译耳。苦名有势力者。生老病死犹四山临。人世虽贤豪力无与竞。集名非己物者。己本性净妄惑何预。灭名义中义者。事善有义灭理尤胜。义中义也。道名烧然。以智慧火烧烦恼故。三西方离垢世界苦名有无数者。三际无涯故。集名增长者。从惑生惑业故。灭名称会者。以事之灭称会理灭故。破印者。世之阴苦若蜡印印泥印坏文成。此阴才灭彼阴续生。今云破印永不生也。道名诸有边者。照实即生死可尽也。故中论云。真法及说者听者难得故。是故则生死非有边无边。谓三事难得故非有边。难得者。容有得义。得则生死有边。受寄全者。业寄于集暂受还亡。业寄于道永不可失。四北方丰溢世界者。丰溢自南方界名。前品此方名为丰乐。梵云微部地(田夷切)丰乐得旨。译者不审二名相参耳。苦名有海分者。二十五有各一分也。数所成者。数体即集集所成故。集名分数者。无一理以贯之则惑业万差矣。攫噬者。攫搏也。噬啮也。集之损害犹恶禽兽也。灭名无所修者。修已极故。道名无量寿者。谓证灭永常。今因标果称。五东北方摄取世界。苦名地狱性者。未入忍来常有堕性。根本空者。约性以说。同净名五受阴洞达空故。集中由妄惑故。爱见罗刹横相执取。妄体本空故。无可取故。中论云虚诳妄取者是中何所取。佛说如是法欲以示空义。灭道俱名离言者。灭性离言。道令言离故。六东南绕益世界苦名如贼者。五盛阴苦劫害我故。集名无力者。于出生死无有力能。善法治之不复相拒故。灭名舍因者。无为无因而体是果菩提之道望此亦因独寂灭涅槃得称果果。故曰舍因。道名一切印无不审决故。印义后说。七西南鲜少世界苦名邪行者。体非正道是行性故。集名广地生大苦树故。宅主即无明也。灭名绝行处者。心路绝故。道名广大路者。先圣后贤游之而不厌故。八西北欢喜界中苦谛阙一者。晋译少出生唐译少失利。集名无底者。烦恼深故。非习道学浮沉而不已。灭名破依止。身与烦恼互为依止。展转无穷唯证灭理方能永破。道名广大性者无不在故。九下方关钥世界。苦名我所成者。我见有故。集名我心即我见爱。灭名觉分者。所觉处故。道名入义者。能入灭谛第一义故。十上方振音世界苦名匿疵。身为惑病所藏处故。傲慢者。慢以生苦为业。果取因名。染著性者。性令染故。如乐受坏苦谁谓苦耶。駃流者。刹那性故即行苦也。不可乐者。苦苦也。覆藏者。藏苦因故。乐藏坏苦故。不苦不乐藏行苦故。速灭者。流转苦也。难调者。谁不欲舍莫之能出。不惮疲苦方能调之。集名至后边者。不断无穷故。门者入苦趣故。灭名不可取取则不灭也。小之则无内不容一物也。大之则无外法界性也。道名难敌对者。有惑必破不为惑破故。犹明能灭闇。故无闇而不灭。闇不灭明何能相敌。第三诸佛子下。类通一切。初举娑婆以类东方。后举东方以类余九。第四如娑婆下。显主伴无尽。文中初举此例彼。谓娑婆为主。有密训等尽空世界皆为伴。后彼一切下以彼类此。则知密训等尽空世界为主。摄伴亦尔。则无尽无尽耳。此犹约娑婆同类世界而说。以结数中同百亿故。余树形等异类世界。彼一一类皆遍空法界。是则重重无尽无尽。非此所说也。如是皆为调伏众生。

　　光明觉品第九(入第十三经)

　　解此一品略以五门。初来意中自有其十。一为答前所依果问故。然古德对前二品已答二问。此品正答三问。谓长行放光答佛威德。见成正觉答成菩提。文殊说偈正答佛法性问。今更一解。谓长行但现相答。已如前说。偈中具答三问谓初五答菩提。次一答威德。后四答法性。二为广名号品总标多端故。正广种种观察是意业故。三者即说十信之体性故。如下三会将说正位。皆有偈赞此其类也。四显实遍故。但所说有二。一佛二法。佛有二。一身二名。法亦有二。一权二实。前但佛名遍此显身遍。四谛即实之权遍。此品显即权之实遍故。五现验故。上二云遍众未目睹。今光示遍相故。六显总遍故。前但名谛别遍。今此一会即遍法界。一一皆悉同时同处同众同说同遍故。七显圆遍故。谓前显差别。一切方能遍一切。今显无差别。一切即圆融遍一切故。八与下经为其则故。谓下结经通云。遍一切者。皆如此辨以如来一乘圆教。于须弥山等一类世界。施化分齐皆若此故。九示前神通相故。上云现通。如何现耶。一会不动遍法界故。十为显理事俱无障碍。令舍执从法故。此意虽通在文遍显。有上诸义故此品来也。第二释者名。一开二合。初开者。光明体也。觉者。用也。此二各二。谓光有身智二光。觉有觉知觉悟。又光有能照所照。觉有能觉所觉。如来放身光照事法界。令菩萨觉知见事无碍。文殊演智光双照事理。令众觉悟法之性相。二合者。良以事理俱融唯一无碍境。故得一事即遍无边。而不坏本相。身智无二。唯一无碍光故。涅槃经琉璃光菩萨处云。光明者。名为智慧。知悟不殊。唯一平等觉悟之心。知无事非理故。又此二光不异觉境。此三圆融唯无碍之法界。虽平等绝相不坏光明之觉。品中辨此故以为名。若从开释。光明之觉光明有觉之用。通依主有财。若从合说。光明即觉可持业也。第三宗趣者。以身智二光无碍觉悟为宗。令物生信为趣。又释名并是品宗来意尽为意趣。第四解疑妨。问此足轮光何时放耶。若说名谛意如何。佛刹菩萨众数并同名号。如前已放前何不说。答是前名号品放。但前二品明文殊此会说法不俟光照。今辨百亿刹中。乃至遍法界说故。须光以显示其所来。菩萨即前菩萨。故并全同。次有妨云。光照百亿百亿何不照此释云。此为主故。若彼为主则说彼照。又疑云。下光既穷法界。金色更在何许。当刹当刹有本会处。皆去十刹主伴遍故。第五释文。大分为二。初如来放光。二照此下。光至分齐今初。足下放者。表信四义。一自下而上信最初故。二最卑微故。三为行本故。智度论第九云。足下放光者。身得住处皆由于足。四显信该果海已满足故。轮义亦然。圆无缺故。言百亿光者。以遍法界所照之刹皆百亿故。第二光至分齐者。此中光照大数约其现文。且有二十六节。前九别名。后十七同辨。即为十段。若据实义应有等法界无尽之节。节节有偈。中上本经必应广说。然非多度放光。亦非一度放光。次第照于多节。唯一放光。同时顿照尽空世界。但为言不并彰说有前后。随机心现节节各见。则如来光明节节而照。金色文殊节节而至。乃至法界各见亦尔。在佛文殊节节皆遍。如月普照百川各见。若法界机顿见。前来诸类所见信会既尔。住行等会同遍亦然。十段之中文各有二。皆长行。佛以身光照现事境。令众目睹。偈颂文殊智光赞述事理。令众悟入。十段依答文三。初五答菩提即分为五。初一总显菩提超情。二通显菩提因果。三显八相菩提。四显菩提体性。五体菩提之因。今初长行中二。先照本界染净。二如此处下。现自法会普遍之相。前中三。初总标分齐。二百亿阎浮下。别显所照。三其中下。类结明显。今初言三千大千者。俱舍论云。四大洲日月苏迷卢欲天梵世各一千。名一小千界。此小千千倍说名一中千。此千倍大千。皆同一成坏。梵世谓即初禅。故云同一成坏。以三度积故曰三千。略去小中举其末后。故云大千。长阿含十八。杂阿含十六。正理三十一。及瑜伽智论杂集显扬。亦不殊此。有云然显扬第一明三千世界三灾所坏。故知初禅小千。二禅中千。三禅大千。若金光明直至非想。皆云百亿意在遍诸天。故此经文中。但至色顶约无色无处故。今依二经。二别显所照中。初现人中。二现八相。三现诸天。初中阎浮提者。新云赡部。俱舍云。阿耨达池岸有树名赡部。因以名洲。提者。此云洲也。东弗婆提者。此云胜身。身胜余洲故。西衢耶尼。此云牛货。以牛货易故。北郁单越。此云胜生。以定寿千岁衣食自然故。大海者。即外咸海也。百亿轮围者。一四天下一小铁围故。中者有千。大者唯一。皆云百亿者。此方黄帝算法数有三等。谓上中下。下等数法十十变之。中等百百变之。上等倍倍变之。今此三千。若以小数计有万亿。今约中数。从千已上百百变之。则有百亿。故唐三藏译为百亿俱胝。测公深密记第六云。俱胝相传释有三种。一者十万。二者百万。三者千万。由此三千以俱胝数。或至百数。或至千数。或至百千。唐三藏译是千万也。故至百数。又依俱舍译洛叉为亿。此译俱胝为亿故。下光照一亿十亿等。梵本皆云俱胝。总由俱胝之数不同故也。二现八相中文有五相受生含三。佛成道后始放光明。却现初生及后涅槃者。约微细门融三世故。亦非能照是报所照是化。以放光身在摩竭故。此经报化融故。大菩萨等化处见报。下位之机报处见化。二不并故。能照所照唯是一佛。显佛自在超思议故。三百亿须弥下。现诸天中举须弥者。二天所依故。二现自法会中二。先现本会。此是一会遍一切处。非是多处各别有会。乃至法界亦如是遍。此圆融法非思之境。二悉以佛神力下。现新集众。言佛神力者。亦即是前各随其类现神通也。文有四段谓总显列名。刹号佛名皆同名号品中。但增百亿为异耳。偈文分二。先彰说人后显偈辞。今初。言一切处文殊者。略申三义。一约当节。如初节中。百亿佛前有百亿文殊。为一切也。各各皆说当节之偈。故文皆云各于佛所。二一文殊从一处东来。即从一切处东来。至一法会。即至一切法会故。虽东来而即一切处。以是法界即体之用身故。三约表法。文殊乃是不动智之妙用。触境斯了。六根三业尽是文殊。实相体周万像森罗无非般若。何有一处非文殊哉。下九节中皆有二段。仿此可知。二正显偈辞。然释此偈有通有别。通者此明菩提超情。别谓显前光中所见之事。于中又二。一约境。谓融前所照显理法故。二约观。谓令大众泯绝诸见。于所照事不生执取。然观资理成理由观显故。通而释之。即明菩提超情。大分为二。初一反显余九顺释。今初。反显违理之失。谓菩提体德超绝一切。佛地论明佛非漏非无漏。亦应于世非著非无著。今乃见佛。内离诸漏外不著世。则有漏可离有世不著。取舍未亡此见违理。故非道眼。证道眼者。无分别故。余偈顺显见理之益。皆上三句观相。下句观益。于中九偈各是一义。且分为四。初六观佛。次一趣求。次一观生。后一了法。初中初偈正显佛菩提性本来自空。称此而知则无上失。体谓真性。相谓德相。并性无所有竟何所离。本无有著谁为无著。如是知者。名为正解。修习明了斯为正行。下句观益。言疾作佛者约文殊门情尽理现。即名作佛。约普贤门信终圆收。约行布说则不见此理。成佛未期他皆仿此。次一偈依正等。观佛菩提性依正无二故。亦显光所照处以明离见。谓上半于前所见世界。令离妄动。知真法界不应动故。次句例前八相。佛身亦同。平等不动而了故。成胜智。次偈佛法等观了同体故。二念岂生一亦不存。得难思果。次偈生佛等观言身即众生。以梵本中云佛及我故。我即行人之身称理普周。云平等住。平等则无能所故曰无住。我即法性。更不证入法性无性。复何所入。如是知者旷世难逢故。般若文殊分云。若知我性即知无法。若知无法即无境界。若无境界即无所依。若无所依即无所住也。又本会即住无所住。新集则入无所入。问若皆平等。云何分别有三宝耶。智论答云。平等即是三宝。谓平等即法宝。法宝即是佛以未得法不名佛故。得平等法。分别有须菩提等。次偈会通平等。谓上来主伴依正不离五蕴。五蕴性空即是平等。有相差别总名为数。即同无为故非数法。离数超世成寂静果。次偈拂上出世。谓真出世者。超越入出不碍照知。故成光耀又上第三偈佛即是法。第四偈法即是众。第五偈明是三宝皆无为相。此偈与虚空等。二有一偈。趣求者。以上虽离见而知。犹恐带寂故。上半劝求。次句又观性离。谓了回向心本自不生。是离相回向也。离相求佛得名称果。三次一偈。所见众生亦皆称真。故无生坏知无众生。是无上道故。下经云。无上摩诃萨远离众生想。末后一偈知法。即成前法会周遍所由。上半标门。即十玄门中。一多相容不同门也。次一句释所由。即十种所由中缘起相由门也。并如义分齐中。谓一与多互相生起。且一依多起。则一是所起而无力也。多是能起故有力也。以多有力能摄一。以一无力。入于多。是故此一恒在多中。多依一起准上知之。是则此多恒在一中也。以俱有力及俱无力。各不并故。无彼不相在也。以一有力一无力不相违故。有此恒相在也。缘起法界理数常尔。称斯而见何所畏哉。由此缘起成前平等。由前平等成此缘起。文理昭然不许事事无碍。恐未著深思。第二重光照十方各十佛土者。是娑婆邻次之十刹也十偈通显菩提因果。分三。初偈菩提之因。次五菩提果用。后四令物思齐。今初上半所为。谓无明造业爱能润业。故生死无穷。如泥中刺不觉其伤。如疮中刺为其所毒。下半能为。即从痴有爱。菩萨悲生非大菩提莫之能拔。无此悲智非佛法故。次五菩提果用中。初偈悲智双满。智见诸法悲以转授。普见通于性相故。离二边谓真故无有俗故无无。真故无有则虽无而有。俗故无无则虽有而无。虽有而无则不累于有。虽无而有则不滞于无。不滞于无则断灭见息。不存于有则常著冰消。俱不俱等何由而有。诸边都寂故云皆离。次一美往因行。次一慈力降魔。次一智断致用。后一法鼓警机文相并显。后四令物思齐者。斯即佛因。能如是行得诸佛道。四偈显四种行。一游刹无著。谓不坏其相故能普游。了刹性空故于有无著。二念佛生喜。上半所念法身显故。如空永常。解脱累亡如空清净。下半能念忆持明记。故喜生愿足。三亡苦济物。四护法轻身文并可知。第三重光照百界。偈中显佛八相菩提。十偈分二。初偈标德充满。后九别广调生。今初。谓了俗即真故。如幻本虚真不碍俗。故达诸法相性相无碍。是真通达。无二碍著则转依心净。大悲同体故。调伏众生则三德备矣。故能摄化。后九中即悲愿自在调伏普周。虽数越尘沙略。论其九。皆言或见者。然有多义。一或多机异处各感见。二或同处。各见。三或异时别见。四或同时异见。五或同时异处见。六或同处异时见。七或异时异处见。八或同时同处见。九或一人于同异交互时处。见多人所见。十或一人于同异俱时处。见一切人所见。以是普眼机故。然佛不分身无思普现也。一初生时身如夜月皎镜可观智犹满月清凉照物。故云永作。二行七步时显其具德。三顾眄时观方现笑。四师子吼时说我独尊。五出家时解缚修寂六坐道场时障尽德圆。七转法轮时因悲度物。八显神道时调彼难调。九示入涅槃不妨神用。又下二句亦总结前九。皆是神通并有深意。如第八会。第四重光照千界。颂中显菩提体性。十颂分三。初偈双具悲智为菩提体。次四三德内圆。后五即体悲用。今初上半智深下。半悲济。次四偈中一叹菩提永绝。二我德。谓二我之见必因于身。今观于身若我即阴。我即生灭。若我异阴以何相知。故但妄情曾未暂有。既无有我谁是我所。我我所空身从何有。无身之身显法身德。二显解脱般若德。涅槃二十五云。贪嗔痴心永断灭故心善解脱。于一切法知无障碍。故慧善解脱。涅槃略有一百八句。以显深广。言明行者。即般若德。若作明行足释即禅慧德。瑜伽三十八云。明谓三明。行诸止观二品。涅槃十六又云。明者三明。一菩萨明。二佛明。三无明明。菩萨明者。即是般若波罗蜜。佛明者。即是佛眼。无明明者。即毕竟空。然皆般若因果理智异耳。足有二义一脚足义约因。二圆足义约果。此文略无。无数下。显其离过非有为故。无数超下位故。无等岂是因明能求其过。因明立量依世俗分别定有定无。故曰世间。今体绝有无。故彼莫能过也。如说佛声非定有故。不同外道立常。从法性生离造作故。不同菩萨所立无常。三科皆尔。岂将佛德判属无常。诸因量者。谓诸因诸量。及自他共等三种比量。比量虽有三支。五分因是量主故曰因量。三一偈叹佛超绝三科德。蕴者聚义。谓是有为生死果相。界者种族义。谓是爱著生死因相。处者生门义。谓诸识内外缘相。然不离色心。俱舍论云。愚根乐三故说蕴处界三。蕴等有二。一者有漏是世数法佛非此成。二是无漏则佛非无因。灭无常色等获常色等故。如来妙色常安隐故。四叹佛超离根境德。境智双寂契彼性空。根尘两亡内外解脱。亦常照内外脱于无知。空尚不存妄从何起。又上四偈初一法身故常二无过故乐。三数不能成。故自在称我。四解脱故净。后五即体悲用中。初偈不动普应德。上半不动下半普应。二我永亡称性不动。智周法界何有去来。次偈动寂无二德。三句入寂一句起用。一相是表所谓无相。无二是遮体不可分。又无二者。非对有说无也。观无始终故心不增减。三轮之化云无量神力。次偈。无染了机。次偈度心平等。后偈无生现生智契非有。悲心遍生随机引之。令归常寂。第五重光照十千界。颂中明等菩提因行文有十行。皆三句辨相。一句劝修。虽皆作业而展转深细略分为五初一大悲下。救业不求自利。故云永出人天。次四修智上攀业。一信二乐三念四学。又初一长时修常信不转故。次一殷重修志乐不退故。清凉慧者。无惑热故。次偈无间修不暂断故。后偈无余修常遍学故。三有一偈。内照业观。身实相者。如净名观佛前际不来等。又如法华不颠倒等。中论法品云。诸法实相者。心行言语断无生亦无灭。寂灭如涅槃即上半也。又云。诸佛或说我或说于无我。诸法实相中无我无非我。即下半也。又离我者。超凡夫。离无我者。超二乘故能悲济。然我无我通有四句。一唯有我。二唯无我。三者双辨。即生死无我涅槃有我。四双非上二互形夺故。四一偈等观业。大悲同体所以等观。见真息妄不起分别。妄尽契如名入真实。五后三偈大用业。初偈神足通。后二法智通。于中初一知土。法性土为非色。余皆为色。此二融即皆悉委知。后一知佛。又十展转者。初悲欲救生当云何救。信乐近佛。乐其何法。乐佛功德。佛以功德成其身故。空乐何益。当念念修学。学他不如自观。自观不及物我齐致。入真滞寂当起大用。用何所为当拟。穷十方界入诸佛海。第六重照百千界。即第二答佛威德问。威德约身故。前五法身后五智身。前中分二。初一拣迷。谓以威德则自在炽盛。色相则端严吉祥。种族则名称尊贵。虽是薄伽而见从外来。取相乖于最胜故。为倒见犹眼有病故。见外空华执内为外。谓空为有。后四示悟显最胜法。初偈明如来色相无边故。起情莫测。无边有二。一深故随一一相称真无边。二广故。谓具十莲华藏尘数之相。次偈释上二义。前半释深相。即无相故。后半释广无相之相故。广复有二。一无限因成。二应机普现。谓色无定色。若金刚之合朱紫形无定形。犹光影之任修短相无定相。似明镜之对妍媸故随乐皆见。三一偈明所证超情。以成前义。前半正显。谓欲言其有体相寂灭。欲言其无色相无边。故止言显妙唯智方契故。心虑叵量理圆言偏故。言说莫及。后半重释。谓应缘非不合。住体非和合。又缘起修成非不合。契真相尽非和合。又缘即非缘故非和合。非缘即缘故非不合。合相离故无诸相非合亦离体寂灭也。四有一偈明能证超绝。结归佛身。上来体性寂灭遣有。身相具足遣无。非合不合遣俱有无。而复谓佛是非有非无。还成戏论。中论云。戏论破慧眼是皆不见佛。故次遣之。谓妄惑不生故非蕴聚。起心则生便成戏论。决定见者。不随境相名自在力。有无不能累其神。故无畏也。非言行处为绝言道。后五智身中。初知解脱智。谓外身非业系。内心无取著。为皆解脱。常契等理故云正念。又内脱二障外用无羁。此明自住。下四大用自在展转相释。初一以寂照智利生。意净寂也。光明照也。净故无著。明故智周。故能大作佛事。次一云何利生。谓变化智自在。上半一多无碍。下半随器普现。次偈明一多所从。以无生智随物而感。谓一身多身但由众生分别心起故。无积无从其犹并安千器数步而千月不同。一道澄江万里而一月孤映。情隔则法身成异。心通而玄旨必均。云云自他于佛何预。后偈复拂前迹。谓即前分别之器。亦无所有。妄见之身。岂当可得。此法是佛所知当依此理见佛。此后二句兼通结上。第七重光照十方百万世界。此下四段答法性问。佛以功德为法性故。即分为四。初一总显内外包摄德。二方便干能德。三大悲救摄德。四因果圆遍德。今初。偈中分二。前五叹佛法难思。后五示入方便。今初分三。初三直就佛明。次一对机以辨。后一约法以明。今初。初一句所缘。及一切种智清净。于所缘所知中。无碍智自在转故。次句所依清净。烦恼习气永无余故。三一切种心清净。一切善根皆积集故。四具大悲故。五无忧喜之离染安住舍故。故无所著。六恶想都绝不依止名闻利养故。七八二句。体虽叵量具相好故称叹。九智光遍觉离倒名净。身光可知十永害习气故。十一住正念故。离边常明记故不动。亦是成上智光所观故。结云佛智。又此一偈即四无所畏。光明即正觉。清净即出苦。涤累漏尽及与障道无畏。不动即无畏之义。外难不能倾故。不堕胜负二边故。是无畏智。二一偈对机以辨中。身心离分别者。含于二意。一约佛。以三业随智慧行等故。二约机。即知上功德。而能身心无分别者。则得无疑无滞益。三有一偈约法以显。虽法界遍转。无性寂灭故无所转。假以言宣云方便说。其能转智即十力智。后五示入方便者。上来说佛不离功德菩提。上所说法。不离教义次第令入。初偈令念菩提。初句善决性相。次二句契理绝想。以生分别想即戏论故。具斯二义为念菩提故。大般若云。觉法自性离诸分别同菩提故。又心绝动摇言亡戏论。又瑜伽九十五有六种戏论故名为诸。次偈随教。上二句了法亡言。次句得旨方名随顺。次偈入佛功德。上二句双存一多相别故。次句双泯相形夺故。一因于多有多中应有一。多因于一有。一中应有多。今多中无一一无从矣。一中无多多无从矣。故二俱舍也。而性相融通入一即是入多。名普入也。然一多相依互为本末。通有四义。一相成义。则一多俱立。以互相持有力俱存也。即初二句二相害义。形夺两亡以相依故各无性也。即二俱舍是。三互存义。以此持彼不坏彼而在此。彼持此亦尔。故上文云。一中解无量等是。四互泯义。以此持彼彼相尽而唯此。以彼持此此相尽而唯彼故。下文云。知一即多多复即一是也。诸文各据一义。故不相违矣。复总收之以为十义。一孤标独立。二双现同时。三两相俱亡四自在无碍。五去来不动六无力相持。七彼此无知。八力用交彻。九自性非有。十究竟离言。次偈入佛菩提依正皆寂。故无所依智契于斯。故无分别。后偈知法义上。明生土皆寂不可言异。依正两殊不可云一。第八重光照一亿界。前云百万。今十倍于前。即千万为一亿也。十偈叹佛权实双行方便干能。然方便之言略有三意。一以因中十种加行方便之力。修成佛果自在之德。二但是差别之用皆名方便。其无碍慧无若干故。三即实之权起用自在。故名方便。今文具三。皆三句辨相。一句结名。初偈即礼起用为方便。然有六义。一智超下位。二证法无边。三解脱有海。四具上三义到涅槃岸。五寿兼真应。六身光无涯皆佛功德。二叹寂照方便。初句横照。次句竖穷。次句即寂照而无思。故难思也。三叹佛事理无碍方便。初二句有无无碍。次一句定散无碍。四叹佛修无修方便。初句善穷性相。次句无念勤修乐于解脱。释修涅槃。离不平者。释前正念。以不见生死为杂染。涅槃为清净。此二无差为真寂灭。五叹回向方便。初二句趣如法界。是回向实际。余皆回向菩提。次句回向众生。住如化物故为方便。六证知方便。初句随顺证入。次句知而无障。次句知遍趣行即利生法。即知即证为自在修也。七寂用方便。初句寂。次句用。次句寂用无碍。为无住涅槃。凡小难到。八时数方便可知。九难思方便。初句了生灭。刹那一期皆悉了知。次十一字了相即众生体。不出三界九地。下二界是色。无色界非色。二界八地皆名为想。无想天为非想。有顶非想非非想。悉了知者。能了兼了其性即是无生。此是无边之境故难思也。上二偈但了差别即是方便。十无比方便。初二句知相。上句竖穷下句横摄。次句知性此二不二故。无比即为方便也。第九重光照十亿界。叹佛大悲救生德。十偈多以第四句为结。于中分三。初偈总标行海已圆而能普化。次八别显化类不同。后一总结悲智周遍。初中初句无余修。广谓遍受大谓极苦。次句长时无间。次句功行已圆。极恶难度已能度故。云何能度。谓师子吼。师子吼者。名决定说。定说一切众生皆有佛性。度一阐提。定说无我度诸外道。定说欲苦不净。以度波旬。定说如来常乐我净。度诸声闻。定说大悲以度缘觉。定说如来无碍大智。以度菩萨。故云普化众生次八别中云何普化。初化痴爱众生。前半所救。如人堕海五事难出。一水深。二波迅。三迷闇。四虫执。五忧迫失力。众生欲海流转亦尔。此中爱有二义。一已得无厌深广如海。二于未得处无足如流。痴亦二义。一迷不见过。二妄见有德。结网自缠。五由前痴爱招大忧苦。次句举古佛已行。亡身为物故曰至人。后句立誓当作。二度著欲众生。上半所救。放逸者。著欲缘也。著五欲欲事也。不实分别欲因也。受众苦欲果也。未得已失皆受大苦。正得亦苦横生乐想。况当受三涂故云众苦。次句受教自修。后句立誓转化。三救著我众生。前半所救著我为因受生死果。未证无我浩无边际。次句救方。说二无我唯佛有之。四救恶趣众生。三句所救。谓无善可恃。显唯恶业及惑病因招三恶趣。展转复起三毒之过。因果俱烧末句救方。但净其心因亡果丧。五救邪见众生。前半所救。上句明因迷四真谛。惑现境故。次句起见。邪见翳理即为闇宅。后半能救之方。六救著有众生。前半所救。三有深广总喻于海。漂至人天还溺恶趣。未遇如来多成难处。希求不已故名为忧。未有对治故无涯畔。具上诸失故不可处。后半能救可知。七救无明众生。前半所救。由本住无明故。不见无住之本。迷理惑事狂走于生死之中。后半能救。佛既授法正念即升也。八救险道众生。前半所救。人天报危临堕恶趣。名为险道。能救可知。后一偈总结者。前半结有教证之智。能导无缘之悲。次句结有同体之悲。能遍十方六道。后句结于所救不越群迷。第十重光照十方。总结无尽。长行分二。先明世界数量。略有十七渐穷法界。后明彼诸世界所有皆现。十颂明因果圆遍德。于中分二。前四示佛因果遍说。后六劝物顺行。今初。初一偈因圆果满。彰有说因。初三句三达因圆。后句十力果满。次一偈大用外彰。正明说法周遍可知。后二对因辨果。初一偈遍因初可为因。三句皆果法供养佛故于法顺知。普为众生故。能遍用。斯即等流名相似果。晋经云。正心供养。明是法供养也。后一偈深因故能速证。初二句六度自利。谓供佛是檀意。柔兼戒。从初至末是进策也。次句利他兼方便等。二行既圆则佛果朝夕。故云速成。后六偈观物顺行。佛昔如是行今得说法果令物行之亦得斯果初一偈求法行。二说法行。三听法行。四有三偈破相行今初。初句离过。胜他名利名为异情。次二句显德。一句满福。一句圆智。又无异者。于一切法都无所求。若此之求则见真法身也。二说法行。前半说法益物。义利者。令众生得离恶摄善故。此世他世益故。世出世益故。福德智慧益故。上四对皆先义后利。后半若无说无示同佛说也。三听法行兼显法轮之体。初句教法。次句即教成行。无有一文一法非菩提因。岂止三十七品。次句悟理拣去随文。后句理无废兴。故常见佛果也。后三破相行。初一正明后二转释今初。初三句。反显金容焕目而非形。安可以相取。后句正显法性超乎视听。唯可虚己而求。后二转释云何不见。前偈以妄喻真。众生妄惑尚不可穷。诸佛契真如何见尽。后偈复转释。云虽遍十方不可定取。如刹遍空有其四义。一多刹满空。二体无来去。三不妨成坏。四无别所依。佛身遍空亦具四义。一顿遍多刹。二恒不去来。三应有出没。四体用无依。是故佛身亦不可以遍空而取耳。上来三品。答初十句所依果问竟。

　　大方广佛华严经疏卷第十三



　　大方广佛华严经疏卷第十四

　　　　唐清凉山大华严寺沙门澄观撰

　　菩萨问明品第十

　　释此一品亦有四门。初来意中有通有别。通谓上来三品。已答十句生解所依。此下正答主解因果。故次来也。生解因中先答十住。住揽信成。将答所成。先辨能成。又正答十信故下三品来也。后别者。三品明信有解行德。解为二本此品先来。二释品者。菩萨是人问明是法。遮果表因故云菩萨。问即是难。明即是答。然问有二种。一泛尔相问。梵云必理车。二者难问。谓以理征诘。梵云钵罗室囊。即今品意也。答亦有二。一但依问酬报曰答。二若俱为解释旁兼异义。美言赞述令理显焕曰明。即今品意也。明亦破闇。能除问者之疑闇故。今文殊九首互为明难。递作砧椎。研核教理以悟群生。故以名也。又长行明起于问。偈颂明解于问故曰问明。不云答者。欲以明兼于问故。问有二义故得称明。一问中征责诘难理尽。使答者亡言。此至明之问也。二以问中进退诘理令现使答者易释。故以为明。又明即法明。以十菩萨问出十种法明。故曰问明。虽诸义不同。皆菩萨之问明。依主释也。三宗趣者。亦先通后别通复二义。一通分宗。二通会宗。并如会初。二别明此品。有其二义。一望当品以十甚深为宗。依成观解为趣。二望后二品。则以甚深观解为宗。成后行德为趣。第四释文。此下至菩萨住处。明生解之因。配十句问。如前问中依文次第。且分为六。初此下三品明未信令信。二第三会已信令解。三第四会已解令行。四第五会已行令起愿。五第六会已起愿令证入。六十定品至住处品。已证入令等佛。今初三品即为三别。此品明正解理观。次品明随缘愿行。贤首品明德用该收。就初分二。先问答显理。后示相结通。前中以十菩萨各主一门显十甚深。即为十段。一缘起甚深。二教化甚深。三业果甚深。四说法甚深五福田甚深。六正教甚深。七正行甚深。八正助甚深。九一道甚深。十佛境甚深。此十甚深次第。云何缘起深理。总该诸法观解之要。故首明之。众生迷此故须教化。违化顺化有善恶业。欲知此业由说法成。然说法成善唯佛福田。既说顺田须持圣教。教在勤行。行须正道助道。助必有正殊涂同归。得一道者。当趣佛境故为此次。又此十种亦可配于十信。但不次耳。文殊佛境即当信心。文殊主信故。佛境即所信。故约发心次第信居其初。约所信终极最居其后。亦明十心不必次故。勤首即进心。财首为念心。明四念故。觉首定心。能观心性为上定故。智首则慧心。慧为上首兼己庄严故有十度。法首即不退心。如说修行得不退故。宝首即戒心。三聚无缺如宝珠故。业果甚深戒所招故。德首即护法心。说法甚深是所护故。目首即愿心福田等一由愿异故。目能将身如愿导行故。贤首即回向心以归一道。即回向真如。一身一智等。即是佛果。文云。如本趣菩提。所有回向心等。以是圆融十法故。各兼多义。又亦摄十信之十德。恐繁不叙。且为十甚深解。然有二义。一约行。二约法。言约行者。文殊发问九菩萨答。明妙慧通于众行。九菩萨问文殊为答。明众行成于妙慧。言约法者。初九显差别义。后一显差别同归佛境。此二不二成信中之观解。文中十段。皆先问后答。又先起明问后解问明。今初。问中二。先彰问答之主。问觉首者。彼得此门故。缘起深义不觉则流转故。二佛子心性下。正显问端。略启五门。一问所为。二述问意。三定所问。四会相违。五释本文。初所为者。有二义故。最初问之。一拂异见。二显深理。拂见有三。一令诸菩萨知法从缘异外道见。二知从心现舍二乘见。三但心性起不同权教。二显深理者。令诸菩萨于此实义发深信解。起行证真始终皆实。故问斯义。起信论云。有法能起摩诃衍信根。是故应说。所言法者。谓众生心。依一心法。有真如门及生灭门。彼论依此生净信故。二述问意者。谓明心性是一。云何见有报类种种。若性随事异则失真谛。若事随性一则坏俗谛。设彼救言报类差别自由业等熏识变现不关心性故无相违者。为遮此救故重难云。业不知心等。谓心业五依各无自性。自性向无何能相知。而生诸法。既离真性各无自立。明此皆依心性而起。心性既一事。应不多。事法既多性应非一。此是本末相违难。亦是理事相违。亦一异相违。亦真妄相违。三拣定所问者。准此问意。离如来藏不许八识能所熏等。别有自体能生诸法。唯如来藏是所依生。亦不可言八识无二类。故名心性一以能生种种非相违故。亦非第八而为性一。熏成种种非相违故。心性之言非第八故。答中既言。法性本无生。示现而有生。法性即是真如异名。正与报事相违故成难耳。文殊欲显实教之理。故以心性而为难本。欲令觉首以法性示生决定而答海会同证。楞伽密严皆广说故。四会相违者。问若尔瑜伽等中。异熟赖耶从业惑种办体而生。非如来藏随缘所成。如何会释。答瑜伽等中。对于凡小约就权教随相假说。楞伽密严对大菩萨。依于实教尽理而说。既机有大小法有浅深。教有权实故不相违。故密严云。佛说如来藏以为阿赖耶。恶慧不能知藏即赖耶识。此明守权拒实诃为恶慧。又彼经云。如来清净藏世间阿赖耶。如金与指环展转无差别。楞伽中真识现识。如泥团与微尘非异非不异。金庄严具亦复如是。皆此义也。又彼经云。如来藏为无始恶习所熏。名为藏识。又入楞伽云。如来藏名阿赖耶识。而与无明七识共俱。又起信论云。不生不灭与生灭和合。非一非异名阿赖耶识。又如达磨经颂云。无始时来界为诸法等依。摄论等就初教释云。界者因义。即种子识。宝性论翻此颂云。此性无始时等。彼论就实教释云。性者。谓如来藏性。如圣者胜鬘经说。依如来藏故有生死。依如来藏故有涅槃。以此等文。故知两宗不同。浅深可见。又唯识等。亦说真如是识实性。但后释者。定言不变失于随缘。过归后辈耳。五释文者。文分三别。初心性是一者。立宗案定。二云何下。设相违难。三业不知心下。结成前难。今初。谓心之性故。是如来藏也。又心即性故。是自性清净心也。又妄心之性无性之性。空如来藏也。真心之性实性之性。不空如来藏也。皆平等无二故云一也。第二设难中二。先总显相违。谓心性既一。云何而有五趣诸根总别报殊。故云种种。不同二所谓下。别示相违。有十事五对。一约总报明趣有善恶。善谓人天恶谓三涂。下四对皆约别报。于中二。谓于前善恶趣中。各根有满缺。谓眼等内根。三于满缺中各生有同异。谓四生不同胜劣处异。四于上同异生处。各貌有妍媸。五于上妍媸各受有苦乐。上之五对前前皆具后后。后后必带前前。展转异同成多差别。故云种种不同。心性是一其义安在。第三结成前难中。此文意稍难见。略为二解。一依古德作遮救重难。如前第二问意中辨。二直结成前难。且依此释文。自有三意。由前难意亦有三故。一直问所以故。今结云。非但本性是一。我细推现事各不相知。既有种种何缘不相知。既不相知谁教种种。若谓业令种种业不知心。若谓心令种种心不知业。一一观察未知种种之所由也。二者怀疑故结云既不相知。为是一性为是种种。三作相违难。结云一性随于种种即失真谛。种种随于一性即失俗谛。今见种种又不相知。此二互乖云何并立。已知大意。次正释文。亦有十事五对。略为二解。一通二别。通谓总观前来总别二报。于中初一对。就先业因约能所依以难。然有二意。一约本识。谓业是能依心是所依。离所无能故云业不知心。离能无所故云心不知业。以各无体用不能相成。既各不相知谁生种种。下并准之。二约第六识。业是所造心是能造。并皆速灭起时不言我起。灭时不言我灭。何能有体而得相生成种种耶。第二对约得报果时难能所受。谓受是报因。即名言种为业所引。受所受报。离报无受故云受不知报。离受无报故云报不知受。以并无体故准前应知。三约名言因就能所依难。谓前能受报因。依心无体故无相知。余义同前。四约因缘就亲疏相假难。谓所引名言种为因。能引业为缘。相待相夺各无自性。如不自生等准之。五约境智相对相见虚无难。谓境是心变境不知心。心托境生心不知境。以无境外心能取心外境。是故心境虚妄不相知也。第二别观者。以初二对结趣善恶。趣善恶者。正由业熏。受总报故。二复以第二及第三对。结受生同异初对以名言种对所生处。次对以名言种对能依本识。三复以第三及第四对。结苦乐不同及端正丑陋。初对观现受时。次对观苦乐因及彼妍媸。皆由缘令异。谓损益因成苦乐果。以嗔忍因成妍媸果。四复以第四及第五对。结诸根满缺亦有满业因缘有损他益他之异。故成内六处满缺之果。又由内根有满缺故。于分别位了境不同。并皆无性各不相知既不相知谁令种种。第二时觉首下。答中二。初一偈赞问许说。上半赞问。谓自究深旨。一向为他仁心弘益也。次句许说分齐称性说故。后句劝听。言同意别故令谛受。后十偈正答。答势纵横具答三重问意。且分为二。前五答前释成之中。以何因缘而不相知。用此释成答前难故。首而明之。后五正答前难。令初分二。先一法说。后四喻况。今初意云。特由从缘种种。故不相知也。即此偈上半出因。下半结归本宗。后四即为同喻量。云眼等是有法。定不相知故是宗法。因云从缘无体用故。同喻云如河中水。河水无体用河水不相知。眼等无体用眼等不相知。若以缘起相由门释者初句因缘相假互皆无力。次句果法含虚故无体性。至下喻中别当释之。是故虚妄缘起略有三义。一由互相依各无体用故。不相知。二由依此无知无性。方有缘起。三由此妄法各无所有故。令无性真理恒常显现。现文但有初后二意。言诸法者。非唯举前十事五对。亦该一切有为法也。果从因生果无体性。因由果立因无体性因无体性何有感果之用。果无体性岂有酬因之能。又互相待故无力也。以他为自故无体也。下半结中是故者。是前体用俱无故。故彼一切法。各各不相知也。第二喻况。略有二意。一以此四喻通释诸法不相知言。二别对前文诸不相知。兼通前设难。今初以四大为喻。然各上三句喻况。下句法合。然此四喻各显一义。一依水有流注。二依火焰起灭。三依风有动作。四依地有任持。法中四者。一依真妄相续。二依真妄起灭。三妄用依真起。四妄为真所持。然此法喻一一各有三义。一唯就能依。二依所依。三唯所依。今初喻中。唯就能依者流也。然此流注有十义不相知。而成流注。一前流不自流。由后流排故。流则前流无自性故不知后。二后流虽排前而不到于前流。故亦不相知。三后流不自流。由前流引故。流则后流无自性。故不能知前。四前流虽引后而不至后故亦不相知。五能排与所引无二。故不相知。六能引与所排。无二故不相知。七能排与所排亦无二。故不相知。八能引与所引。亦无二故不相知。九能排与能引不得俱。故不相知。十所排与所引亦不得俱。故不相知。是则前后互不相至。名无自性。只由如此无知无性。方有流注则不流而流也。肇公云。江河竞注而不流。即其义也。然上云前后者。通于二义。一生灭前后。谓前灭后生互相引排。二此彼前后即前波后波。小乘亦说当处生灭。无容从此转至余方。而不知无性缘起之义耳。二依所依者。谓前流后流各皆依水。悉无自体不能相知。然不坏流相故说水流。三唯所依者。流既总无但唯是水。前水后水无二性故。无可相知。是则本无有流而说流也。二法中三义者。一流喻能依妄法。二妄依真立。三妄尽唯真。初中妄缘起法似互相藉。各不能相到。悉无自性故无相知。是则有而非有也。二依所依者。谓此妄法各各自虚。含真方立。何有体用能相知相成。即由此无知无成含真故有。是则非有而为有也。三唯所依者。谓能依妄法迥无体用。唯有真心挺然显现。既无彼此何有相知。正由此义。妄法有即非有。以非有为有。复说真性隐即非隐以非隐为隐。此上三意即三种答。答上三种问思之。何故以水喻真心者。以水有十义同真性故。一水体澄清喻。自性清净心。二得泥成浊。喻净心不染而染。三虽浊不失净性。喻净心染而不染。四若澄泥净现。喻真心惑尽性现。五遇冷成水而有硬用。喻如来藏与无明合成本识用。六虽成硬用而不失软性。喻即事恒真。七暖融成软。喻本识还净。八随风波动不改静性。喻如来藏随无明风波浪起灭。而不变自不生灭性。九随地高下排引流注。而不动自性。喻真心随缘流注。而性常湛然。十随器方圆而不失自性。喻真如性普遍诸有为法。而不失自性。略辨十义少分似真故。多以水为喻。此义见文虽似不具。而大通众经。第二依火焰起灭喻中。三义同前。初唯焰者。谓焰起灭有其二义。一前焰谢灭引起后焰。后焰无体而不能知前焰。前焰已灭复无所知。是故各各皆不相知。二前焰若未灭。亦依前引无体故无能知。后焰未生故无所知。是故彼亦各不相知。妄法亦尔。刹那生灭不能自立。谓已灭未生无物可知。生已则灭无体可知。是故皆无所有也。斯则流金烁石而不热也。二依所依者。谓彼火焰。即由于此无体无用不相知。故而有起灭虚妄之相。是则揽非有而为有也。妄法亦尔。依此无所依之真理方是妄法。是亦非有为有也。三唯所依者。推起灭之焰体用俱无。无焰之理挺然显现。是则无妄法之有。有妄法之无。湛然显现。遂令缘起之相相无不尽。无性之理理无不现。上三义中。亦如次喻答前三问也。下二喻准知。第三依风有动作喻妄用依真起。三义同前。一唯动者。离所动之物。风之动相了不可得。无可相知。妄法亦尔。离所依真体。不可得故无相知。斯则旋岚偃岳而常静也。二依所依者。谓风不能自动。要依物现动。动无自体可以知物。物不自动随风无体。不能知风。法中能依妄法要依真立。无体知真。真随妄隐无相知妄。三唯所依者。谓风鼓于物动唯物动。风相皆尽。无可相知。妄法作用自本性空。唯所依真挺然显现。是故妄法全尽。而不灭真性。全隐而恒露。能所熏等法本自尔。思之可见。第四依地有任持者。喻妄为真所持。三义同前。初地界因依有二种义。一约自类。二约异类。前中从金刚际上至地面。皆上依下下持上。展转因依而得安住。然上能依皆离所无体。而能知下。然下能持皆亦离所无体。可令知上。又上上能依彻至于下。无下可相知。下下能持彻至于上。无上可相知。是故若依若持相无不尽。所现妄法当知亦尔。必粗依细。谓苦报依于业业依无明。造无明依。所造展转无体。无物可相知。斯则厚载万物而不仁也。肇公亦曰。乾坤倒覆无谓不静也。二约异类者。如下文地轮依水轮。水轮依风轮。风轮依虚空。虚空无所依。准此妄境依妄心。妄心依本识。本识依如来藏。如来藏无所依。是故若离如来藏。余诸妄法。各互相依无体能相知。是则妄法无不皆尽。二依所依者。地界正由各无自性。而得存立。向若有体则不相依。不相依故不得有法。是故揽此无性以成彼法。法合可知。三唯所依者。谓揽无性成彼法者。是则彼法无不皆尽。而未曾不灭。唯无性理而独现前。余义同前。上通答释成前难竟。第二别对诸不相知及通前难者。初水流转喻。前二对不相知。答趣善恶难。以善恶趣流转体故。二大火喻。第二三对不相知。答前诸根受生。如火依薪有生灭故。次以长风喻前因缘。答前好丑。遇物鼓扇现诸相故。次以地界亦喻因缘。答前苦乐。展转因依以轻重故。又喻前境智答前诸根。随种所生根等异故。上来总别并答释成中。以何因缘各不相知竟。第二五偈答前设难。文分为三。初三偈正答前难。次一偈释成前义。第三一偈。拂迹入玄。今初先明大意。次正释文。今初前问有三重。今此三偈。一一具答上之三间。谓第一直耳。问云。既有种种何缘得不相知。前五偈答竟。既不相知何缘种种。答有四因。一妄分别故。二诸识熏习故。三由无性不相知故。四真如随缘故。初偈具二三。余二各一义。然此四因但是一致。谓由妄分别为缘。令真如不守自性。随缘成有诸识。熏习展转无穷。若达妄源成净缘起。诸宗各取并不离象。受一非余斯为偏见。上第二疑云。为是种种为是一性。今答云。常种种常一性。第三难云一性随于种种则失真谛。种种随于一性则坏俗谛。今答云。此二互相成立。岂当相乖。性非事外曾何乖乎种种。种种性空。曾何乖乎一性。由无方有。一性能成种种。缘生故空。种种能成一性。是以缘起之法总有四义。一缘生故有。即妄心分别有。及诸识熏习是也。二缘生故空。即上云。诸法无作用亦无有体性。是故彼一切。各各不相知是也。三无性故有。论云以有空义故。一切法得成。经云。从无住本立一切法。即上随缘是也。四无性故空。即一切空无性是也。是以无性缘生故空。则非无见断见之空。为真空也。无性缘生故有。则非常见有见之有。是幻有也。幻有即是不有有。真空即是不空空。不空空故名不真空。不有有故名非实有。非空非有是中道义。又开此空有。各有二义。一真空必尽幻有。以若不尽幻有非真空故。二真空必成幻有。以若碍幻有非真空故。二幻有二义者。一幻有必覆真空。以空隐有现故。二幻有必不碍真空以幻有必自尽令真空彻现故。文殊各以初义致难。觉首各以后义而答。以初二义空有异故。以后二义空有相成故。然此二不二。谓有非有无二。为一幻有。空非空无二为一真空。又非空与有无二为一幻有。空与非有无二为一真空。又幻有与真空无二。为一味法界。即中道义。离相离性无障无碍无分别法门。思以准之。复次性有二义。一者有义。二者空义。复有二义。一者不变。二者随缘。以有义故。说二空所显即法性本无生也。以空义故。说依他无性即是圆成。即各不相知。以有义故说于不变。以空义故说于随缘。此二不二。随缘即是不变。不变故能随缘。若唯不变性何预于法。若但随缘岂称真性。故随其流处有种种异。而其本味停留雪山。又若性离于法则成断灭。法离于性则本无今有。又法若即性性常应常。性若即法法灭应灭。故二相成非常非断。此二相夺故。说非有非空。为中道义。苟得其会不惑百家异说。愿诸学者虚己求宗。次正释文。且第一偈答三问者。初答何因种种。此具二意。一以八识熏习而成故。初句五识次句心。是本识集起义故。意通六七。七谓审思量故。六谓意之识故。了别义故。偈文窄故不立识言。亦诸情摄。此从别义。通则八识皆得心意识名。诸情根者。通于八种。类非一故。五依色根。六依第七。七八互依。又第七识为染污根。第八又为诸识通依。云诸情根。言以此者。以上八识。为能所熏展转为因。而常流转。无别我人故云无能转者。又识外无法亦为无者。二明由不相知方成种种。上半出种种。以此者。以前不相知故。举体性空方成流转。即此八识各无体性故。无实我法而为其主。向若有性不可熏变。安得流转。次遣疑者。以虚妄中有二义故。一虚转。二无转故。常种种常一性也。次答难者。虚转故俗不异真而俗相立。无转故真不异俗而真体存。故互不相违也。第二偈亦答三问。初明真如随缘故成种种者。答所以也。初句印上心性是一是不变义。次句答上云何见有种种。是随缘义。唯心变现全揽真性。生非实生故云示现。下二句印上业不知心等者。以是随缘不失自性义故。是以诸趣种种了不可得。生即无生无能现者。性不动故。无所现者妄法虚故。次遣疑者。常生常无生。上半即无生之生业果宛然。故胜鬘云。不染而染难可了知。下半生即无生真性湛然。故胜鬘云。染而不染难可了知。又法性本无生。不空如来藏也。此中无能现。空如来藏也。答第三难者。此中无能现性非性也。亦无所现物相非相也。又示现而有生。性不违相。亦无所现物。相不违性无二为二。二即无二无碍圆融岂有乖耶。言法性者。法谓差别依正等法。性谓彼法所依体性。即法之性故名为法性。又性以不变为义。即此可轨亦名为法。此则性即法故名为法性。此二义并约不变释也。又即一切法各无性。故名为法性。即随缘之性法即性也。本有二义。一约不变。本谓源本。本来不生随缘故生。二约随缘有此法来本自不生非待灭无。即示现生时本不生故。故下云无能现也。第三偈答三问者。初答所以者。上三句种种即一心性。亦印前文殊不相知等。下句出因。由妄分别故有种种。正答前问。此复二意。一上二句依他起也。次句圆成实也。后句遍计性也。由遍计故能起依他。依他无性即圆成实。故唯识云。依他起自性分别缘所生。圆成实于彼常远离前性。故此与依他非异非不异。二者上二句因缘所生法也。次句我说即是空也。后句亦为是假名。此二不二是中道义。又妄心分别有者。情计谓有。然有即不有故云一切空无性。常有常空。是即万物之自虚。岂待宰割以求通哉。又前偈从本起末。末不异本。此偈摄末归本。本不碍末岂相乖耶。第二一偈释成前义。然有二义。一者云何得知无性。以法眼观称性非倒。成净缘起。当知此理甚为决定。二者前偈诃其见有种种。是妄分别。此不应依。此偈印其观察无性各不相知。斯为法眼固应依止。即依智不依识也。第三一偈拂迹入玄者。谓前法性无生。一切皆空实也。示现有生。眼等差别非实也。妄心分别有妄也。如理观察。非妄也。以妄为缘生世间流转。以如理观成出世间非倒法眼。皆是名言而无真实。何者。如言取故。又欲言其实而复示生。欲言不实体性即空。欲言是妄妄不可得。欲言非妄。能令流转。欲言世间即涅槃相。欲言出世无世可出。则染净两亡。是以物不即名以就实。名不即物而履真。然则实理独静于言教之外。岂文言之能辨哉。故但假说。是以什公云。唯忘言者可与道合。虚怀者可与理通。冥心者可与真一。遗智者可与圣同耳。又后三偈。亦如次明三无性观。又此五偈合前四喻。初以流转合水漂流。次颂合火。火本无生随缘生故。次颂合风风即空无。因见物动妄谓有故。次颂合地。法眼见理无分别故。后一总显令亡言故。又前五偈是印成答。次四出所以答。后一夺令亡言。文殊一问以含多意。觉首纵答体势无方。逆顺研穷以显深致。幸诸学者不咎文繁。第二教化甚深。先问中二。初标告。告财首者。彼得此法财益生门故。二正问中二。初立宗。众生即非众生。彼此同许。亦可蹑前觉首八识皆空。二云何下设难。谓众生既空佛云何化。若佛不见生空则无大智。便成谤佛。若见空而化岂不违空。空有相违进退何据。于中先明十随。辨所化差别。后明三轮显能化不同。今初一随根生熟时。如是时中堪如是化。又此句为总。谓随何寿命时等。下九为别。各有二义谓随其寿命修短而化。又以无命者法而教化之身二义者。谓随其所受何等类身而受化故。又宜以观身空寂等而得度者。以彼化故余准此知。故下答中多说后意。行谓三业善恶。解谓识解差别。言论者。国俗教诲。此六多约未发心前。后四多约发趣已去。心乐者。有所欣求。方便者。随所进趣。思惟者。依法求义。观察者。如说修学。二于如是下能化差别。先牒十随。后现三业。教化调伏通于语意。为以十随化故。众生非空耶。为以众生空故。十随虚设耶。第二财首答中。准诸深经及此偈文。略有四意。一佛见众生本来自空非断空故。不碍随化。偈云。诸法空无我众报随业生故。二佛知众生不能自知真空。故悲以随化。偈云。随解取众相颠倒不如实故。三随化即空。不异众生空故。二不相乖。偈云。此是乐寂灭多闻者境界故。四融上诸义。良以揽空为众生。生与非生唯一味故。不增不减经云。即此法身流转五道。名曰众生。法身即众生。众生即法身。法身众生义一名异。以斯义故。佛见众生举体自尽。本是法身不须更化。大智现前见于法身随缘即众生。故大悲摄化。今以寂灭非无之众生。恒不异真而成立故。是不动真际无化而化。以随缘非有之法身。恒不异事而显现。故不坏假名化即无化。所化既空有不二。能化亦悲智不殊。不碍有而观空。方能入理。不动真而随化方能究竟化他。众生不知此理。故流转无穷。今令众生悟如斯法。是则真实随化。非直十随不违空理。亦由此十方契真空故。净名云。当为众生说如斯法。是即真实慈也。十颂分二。初一举法劝听。上半以人显法。已含答意。上句体深下句用广。即闻之寂则闻无所闻。故无众生。大经亦云。若知如来常不说法。是名具足多闻。即寂多闻则善解药病。不碍随化。下二句许说劝听。后九颂别答前问。文势多舍略为二释。一者一一别答。谓初三答随身。次一随命。三一颂答随观察。四一颂答随行及方便。五一颂答随心乐及解。六一颂答随言论。七一颂答随思惟时通此九。二谓依前五随答后四随。亦时通于九。今依此消文。文分为六。初三颂教。依随何身时。随其心乐修其方便。思惟观察。此四遍于五段。二有一颂依命时。三二颂依行时。四一颂依解时。五一颂依言论时。六一颂教离二取。通结上文。今初三颂。若著我时作界分别观。分别观身皆无我故。若爱染身时作念处观。观于内身及心法故。总相而言即二空观。初一我空。次一法空。后一类通一切。今初。上半即寻思观。观于内身四大五蕴若即若离。寻求主者。不可得故下半观益。如实知于假我则有。计实我无。次偈观身实相法无我观。上半谛了身空。谓揽缘假立来无所从故。本无住处缘尽谢灭。去无所至无停积处。虚假似立实无所住。下半观益。后偈类通以身观身。既明见自身二我皆空。则知万法皆是虚妄。此观亦寂故不起心。若作念处释者。内身拣于外器及他身故。念处有二。一通二别。通则身等皆无我等。别则观法无我。今是通也。复有二种。一小二大。此中是大。观身性相同虚空故。空无二我。谁是我言已兼二我。次偈观受不在内外中间故无方所。后偈观心及法。不得善法及不善法故。云知法虚妄心如幻故。不起分别。又别则身受不同。通则受等皆身。是故三偈皆致身言。前问意云。众生既空。云何如来随其身化。今释意云。以彼不知身本空寂。教如是观故。说如来随众生身而教化也。下皆准之。二一颂令于寿命思惟观察。命谓命根。能令色心连持。故名为命。寿谓寿限即命根体。实谓由业种力。引一期报众同分体。住时分限假立寿命。从业缘起起即无起。业尽便灭灭无所灭。本无主者。况刹那生灭实无自性。喻以火轮。谓旋火速转不见始终。生灭遄流宁知本际。又薪火不续识钝谓轮。命实迁流妄谓相续。又轮资火有命假心明。待他而成固无自体。三二偈令依行时。思惟观察。成四种观。一无常观。二空观。三无我观。四无相观。于中初偈略标其四。一切有者三有也。亦一切有为。然无常等经论异说。今且依辨中边论。以三性释之。初无常三者。约遍计名无性无常。以性常无故。约依他起名生灭无常。有起尽故。约圆成实名垢净无常。位转变故。空亦有三。一无性空。性非有故。二异性空。与妄所执自性异故。三自性空。二空所显为自性故。无我亦三。一无相无我。我相无故。二异相无我。与妄所执我相异故。三自相无我。无我所显为自相故。无相亦三。一相都无故。二相无实故。三无妄相故。然皆融摄则此宗意。而偈正意多约前二性辨。后一偈略显二观。上半明空观。报从业生。如梦从思起不实故空。下半明无常观。由上不实故念念无常。前即过去已灭事显例后现未当灭不殊。四一偈依解令入唯识。量观境即心变。故心为主。然此唯识略有二分。一相二见。今随其见分之解。取其相分之相。心外取故为颠倒也。五一偈依言论时令寻伺名等入如实观。谓了名等唯意言分别。无别名等。意即意识分别。言即名言。名言既唯意之分别。名下之义亦无别体。故所言论以兼名义。既随分别则妄计意流。尚未了唯心安入法性。若能如是自觉通达。是入唯识之方便也。即复此心无相可得。妄想不生便入法性。上约心乖。体非不即。又不入者。妄想体虚无可入故。六一偈通结。亦近结次前二偈。能缘所缘即见相也。又观一切法。唯是意言未能除遣。此境亦为能所也。以此为方便得入唯心。种种法出生者。此相见二分。由无始数习有种种法相似生谓能缘心生。则种种境生所缘境起则种种心起。起法必灭。安得暂停。若了相无相生无有生名了种种。则了唯心。若了无性心境两亡。则住无分别自觉智境。不动法界名入法性。故末后偈结上诸观。令亡观相也。佛如是化应如是知。幻人化幻皆无化化也。第三业果甚深。问中亦二。初标能所问人。以事中显理是可贵。故问宝首也。二一切下。正显问端中三。初举法按定。谓诸众生身但四大。假名四大无主身亦无我。安有我所。彼此同许以为按定。二云何下。正设疑难。能造能受是谓为我。所造所受即是我所。以无我故无能造受。谁令苦乐。无我所故无所造受。何以现见而有苦等十事五对。一苦乐者约粗相说。三涂为苦人天为乐。二就苦中各有妍媸。三于其乐中有内身外境。四通于苦乐受中。若时若事皆有多少。此上皆约生报。前生作故。五现作现受名现报。隔一生去受名为后报。三然法界下结难。谓二无我理即真法界。真法界中。定无善恶。未知苦乐从何而生。此问所以也。为无我故无我所耶。为有所受亦有我耶。此致疑也。以圣言量及正理量违于现量。如何可通结成难也。第二答意云。达体业亡迷真业起。报因业起何须我耶。业报揽缘虚无自体。故无我所。由法无我非断灭故。业果不亡斯乃正理。圣教所明不违现事。法若定有不可造受。便违正理。在文分二。初一法说余九喻况。今初。上半约俗谛缘生。即业报相属。答前现见。次句胜义。即空印其按定。此二不二故不相违。无所有言该上业果。则亦无我所。后句是圣教量。智论第二云。有业亦有果。无作业果者。此第一甚深是诸佛所说。下九喻显。通相而明。喻于业果从缘无性不坏事相。别彰喻意喻各不同。初三颂喻业报无性不坏虚相。次一偈喻无造受者。三一偈喻性一相殊。后四喻体无来处。初中初偈双喻业果皆真心现。虽无实体而相不同。次偈喻能生因缘相虚。后偈喻所生业果无实。今初。若法相宗唯以本识为镜。今依法性宗亦以如来藏性而为明镜。然有二义。一随境界质现业缘影故。合云业性亦如是。二随业缘质现果影像故。前偈云。随其所行业如是果报生。二文影略。共显业果似有无体。合云业者。谓善恶等三性者。通性及相。谓此业体以无性之法。而为其性。不失业果之相。而为其性。由无性故。能成业果。由不坏相方显真空。故中论云。虽空亦不断。虽有而不常。业果亦不失。是名佛所说。不失业果。方显中道。又如镜现秽像。非直不污镜。净亦乃由此。显镜逾净如来藏。现生死业果亦然。非直不损真性平等。亦乃由此知如来藏自性恒净也。此有四位。一能现位。复有二义。一由真净故现染。二由真净故不为污。二所现位亦有二义。一由相虚故不能污。二由相虚故虚相现。三相对位亦有二义。一由分明现染方显性净。二由性本恒净令染妄现。四真净虚染镕融一味无碍圆融。思之。此约染净门。以但有所现即为染故。更约喻中。以一异门释。谓一镜是定一门。二所现染净妍媸。等殊是定异门。染净虽虚不能相摄。故是异也。镜现染处不异现净。故是一也。三像不异镜。是非异义。镜外无像故。镜不异像。是非一义。正现像时去像亦失镜故。上二即非一非异门。四像虽即镜而不坏像。镜虽即像而不碍镜。是亦一亦异门也。二田种生芽。喻能生者田喻业缘也。种子喻于识种因也。此二相待。无性故不相知。由不相知方能生。于后有苦芽。故云自然能出生也。亦本识为田名言为种。三幻师现幻喻。喻所生者。若幻色喻报。则幻师喻业。若幻色喻业。则幻师喻业因。以业亦缘生同报无体。而幻相不亡故。中论内。以化复现化喻业果俱空。若幻唯喻报业则不空。四衢以喻四识住。造业处故。二机关出声。喻无造受者。机关缘造体虚无人。喻业从缘故。无造者。从机出声尤更非实。喻报因业起安有受人。夫无我者。因对我无。既无有我何有非我。著无我者亦是倒故。三出[穀-禾+卵]音别。喻性一相殊者。如鸟在[穀-禾+卵]含声未吐喻业同一性。出[穀-禾+卵]声别。犹感报无差。然鸡子之中终无凤响。业虽无性善恶冥熏。四有四偈。喻体无来处。皆从缘来即无来故。然亦不同。初一喻因含于果故无来处。次偈果酬于因故无所从。此二喻内异熟业果也。次偈转轮王七宝。喻外增上业果也。后偈喻无漏业果无漏智火。焚荡有漏智因漏发故。亦无来业果寂然。方依幻住。第四说法甚深。亦可名应现甚深。问及答中通三业故。以说法化胜故。从此立名。先问中初总标告问。德首者显佛德故。二正显问端中三。初举法按定。谓佛证一味法界彼此共许。二云何下正设疑难。谓证悟既一说现乃多。为一耶多耶。偏取互妨。并立相违。就法即体用相违。约佛是证教相违。下辨十种相违。前九是别后一总结。三而法性下释成前难。谓非唯佛悟于一。我观法界亦不有多。能证所证既并不殊。以何因缘而现多种。将无如来乖法界耶。答有二意。一云。所证虽一随机现多。多在物情佛常无念。二者所悟一法即无碍法界。即事之理全在多中。所现乃即理之事。全居一内。以即多之一是所悟。即一之多是所说。既无障碍何有相违。岂唯不违。亦由得一方能广现。由多现故方令悟一。偈中分二。初一叹问利益。上半叹深。但言一理深而非甚。今即多是一故曰甚深。即一之多尤更难了。不可但以一多知故。下半知益。知此甚深方知爱乐。后九喻答。皆三句喻况。下句法合。喻中皆上二句即体之用。三二两句即用之寂。又初二句以一成多。次句不碍常一故不相违。然此九喻别答九种无量。总显境界无量。初地一持多喻答现无量。刹依住胜劣地无异故。二火一烧多。答化无量众。物从火化不择薪故。三海一波异。答说无量法。义海波涛无穷尽故。四风一吹异。答震无量界。随物轻重动有异故。五云雷普雨。答无量音。圆音普震法雨无差故。六地一芽异。答无量庄严。芽茎华实为藻饰故。七廓日普照。答知无量心。无私普照穷皂白故。八净月遍见。答无量神通。不往而至随器现故。九梵王普应。答现无量身。不分而遍弥法界故。

　　大方广佛华严经疏卷第十四



　　大方广佛华严经疏卷第十五

　　　　唐清凉山大华严寺沙门澄观撰
　　第五福田甚深。问中初标告。以福田是照导引生。又施为诸度之前导。故问目首也。二显问端分三。初举法按定。佛为生福之田。名为福田。田德无二名为等一。此理共许。二云何下正显疑难。谓田既是一植福应齐。施报有差由何而起。前等此异即缘果相违。别显十事。文并可知。三释成前难云。田虽齐等心有高下。容可有殊。既心无异思报云何异。答有数意。一约众生由器有大小。心有轻重故得报有差。非如来咎。二约佛遍称差别之机。方称平等。即一之多差不乖等。即多之一等不碍差。由心平等无私方能随现多果。终令解脱一味曾何异哉。十颂举十喻喻上诸义。初一总喻印成。后九别显所以。前中初句印等是缘等。彼此共许。次句印异乃因异。答别之由。次句无异思惟诚如所见。下句总合。后九别中皆上半喻。下半合。一水喻。器有大小方圆任器故。二幻喻体外方便贵且悦心。三王喻体内方便终得实乐。上二喻佛巧称物机。四镜喻。约众生。谓随妍媸而影殊。心高下而报别。与前镜喻因缘不同。余义无异。后五皆约佛明。五药喻即多之一。具百味故。普去一切烦恼毒故。六日喻即一之多无幽不烛。大小之闇并除。七月光普照喻佛平等拂上诸迹。虽随机现要且无私。八大风普震喻遍动群机。九大火普烧喻终归寂灭。又此五喻。喻灭惑智二障。至平等智地普动诸有。皆证无为。前四即善巧随机。此五则终令造极。岂不等耶。第六正教甚深。问中初标问人。以破懈怠故问勤首。二正显问端中四。初佛教是一者。举法按定。一有二义。一谓断烦恼集证出离灭。此义不殊彼此共许。二谓多人同见所见不异。二众生下正设疑难难亦有二。一对初义。见教之后何以久而不脱。故云。云何不即断惑出离。二对后义。多人同见何以有脱不脱。故言。云何不悉断惑而出。三然其下释成前难。正释后义。多人苦集皆不殊故。五蕴是正三界通依此苦果也。痴爱发润为集因也。兼显初义。前后苦集亦不殊故。四是则下结成相违。出者有益不出无益。佛教是一其义安在。答意云。修有勤惰障有深浅。机有生熟。缘有具阙。智有明昧功有厚薄。故成有迟速。答初难也。修与不修故见同益异。答后难也。上之别义不出勤惰二门故。十颂分二。初一开章许说。谓上半许称实而说。下半开二章门。余九别释。初一释速解脱。后八释难出离。今初。上半牒疑。下半为释。勤则通策万行。离身心相故能速出。然有五相。一有势力。由被甲精进故。谓于佛法中发大誓愿。二勇捍。谓于广大法中无怯劣精进故。三坚猛。由寒热蚊虻等所不能动精进故。四常不舍善轭。由于无下劣无喜足精进故。五精进由加行精进故。由斯五相发勤精进。速证通慧灭障解脱。下八以喻释难出章。总相翻前皆名懈怠。一火微樵湿喻。喻善根生及三障重。暂一闻教才少修行。而业惑内侵令所闻速失。所行速废故。成懈怠难出离也。二钻火数息喻。喻修有懈退。然此下喻。多通三慧以辨懈怠。此喻约闻。即听习数息。明解不生。约思即决择数息。真智不生。约修即定慧数息。圣道不生。圣道如火能烧惑薪暖顶已前皆名未热。已热而息火尚不生。未热数息虽经年劫终无得理。故遗教对此。明小水长流则能穿石。禅宗六祖共传斯喻。愿诸学者铭心书绅。若直就修行以释。当以智慧钻注于一境。以方便绳善巧回转。心智无住四仪无间。则圣道可生。瞥尔起心暂时亡照。皆名息也。三阙缘求火喻。物者艾等也。教诠圣道。等彼火珠要持向智日。以行承之。则圣道火生。空持文字不能决择。心行乖越道何由生。四闭目求见喻。智微识劣喻彼孩稚。约闻慧者。虽对明师不肯咨决。约思修者。虽对教日心眼不开。责圣道之不生。何其惑矣。五阙缘心广喻。喻愚人无净信手以持定弓。复无戒足以拒惑地。以劣闻慧箭。欲遍射破业惑厚地。空欲难遂。六毛滴大海喻。谓以少闻思欲测法海。妄生希欲懈怠尤深。七少水灭火喻。劫火遍炽喻触境惑增。少分三慧安能都灭。八不动遍空喻。喻虽知性空智未游履。而言遍证。亦增上慢人也。第七正行。甚深。问法首者。以行法故。二显问端中三。初出圣教。受谓心领义理。持谓忆而不忘。二何故下申其所疑。佛言能断。今有不断。即教行相违。先标相违。随贪已下出所不断。势力已下结成不断。谓有持法非唯不灭旧惑。亦乃随解。新增十一种惑。势力所转。前四根本后七随惑。皆言随者。杂集第七说诸烦恼皆随烦恼。有随烦恼而非烦恼。由此即显根本烦恼。亦得名随。随他生故。通释贪等如九地中。今约依法新起者说。即贪求名利嗔所不解。迷其自行恃法自高。覆藏己短论难生忿。结恨拟酬。疾彼胜己悭自所知。不解言解废法逐情。三能受持下结成难也。佛言受法能断烦恼。今受还起其故何耶。答意云。法是法药要在服行。服与不服有断不断。非医咎也。故十行品云。如说能行如行能说。智论云。能行说为正。不行何所说。若说不能行不名为智者。故如说行方得佛法。不以口言而可清净。十颂分二。初一劝赞略说。初句劝听。远离贡高轻慢怯弱三种杂染。方名善听。求悟解故。专一趣心聆音属耳。扫涤其心。摄一切心方名谛听。次句赞问显行称理。故名如实。下半略说。言非但者。要兼修行。独用多闻不能证入。故下诸偈皆云。于法不修行。多闻亦如是。此名不行之失。非毁多闻。若无多闻行无依故。是以不行为失。如调达善星。行之为得。如阿难身子故。自利利他之行并须明达。誓穷法海为种智因。但应善义勿著言说。婆沙四十二云。多闻能知法。多闻能离罪。多闻舍无义。多闻得涅槃。净名云。多闻增智慧以为自觉音。下经推度生之方便。乃至不离善巧多闻。上单显闻。涅槃四事为近因缘。即双美闻行故。智论云。多闻广智美言语。巧说诸法转人心。行法心正无所依。如大云雷霔洪雨。如是教理无量无边。恐繁且止。九颂喻。明皆上半喻况。下半法合。初惧溺渴死喻。喻贪随文义失。谓义门波涛漂荡其心。虑溺溺他无暇修行。自绝慧命故名渴死。二设食自饿喻。喻随说废思失说法施人。多求名利。不思法味损减法身。三医不自救喻。喻善知对治而不自治。四贫数他宝喻。喻说佛菩萨功德。不能求诸身心故无分也。五王子饥寒喻。谓王子违王法教。于内起过故受饥寒。学人亦尔。生在法王教法宫中。行边佛教起恶惑业。故无惭愧忍辱之衣。宁餐法喜禅悦之味。故饥寒也。六聋乐悦彼喻。喻不解自说失。谓夫真说。闻者必忘说闻。逐语而说为自不闻。七盲画示彼喻。喻不见自义失。八船师溺海喻。谓将导众人游佛法海。倚自所解不慎身行。为法所沦。九巧言无德喻。谓亦说修行或谈己德。内无实德但有虚言。独此一偈三句是喻。合文但云不行亦如是。弥显不毁多闻。又此九偈亦可别对随贪等义如理应思。第八助道甚深。问智首者。以显智为正道之体统其助故。二正显问端中三。初举法按定。谓断惑证理导行得果。唯是大智彼此同许。二如来下正设疑难。谓既智为上首。应唯赞智那亦赞余。此是正助相违难。三而终下结成前义。前难云。智为上首已应不合赞余。况非以一法成佛。固当不合偏赞。为要假多。为唯用智。为随一行皆得佛耶。若随一得成亦违智为上首。进退皆妨。下答意中印其初后。释其中间。谓智为上首诚如所言。智如明王为众之御。故大品云。般若如目五度如盲故。印后义云。终无唯以一法。实如来叹三世诸佛皆具说故。以余万行资于智故。释其中间。别赞乃有多意。谓随心令喜故。随时生善故。所治蔽殊故。八门不同故。众生不能尽受故。下当属文。又智论云。般若必具一切行。是故赞一即是赞余。赞余即是赞智。十颂分二。初一叹问许说。余九正答所难。略分为二。先二颂开二章门。后七双释二章。今初。初偈标众行成果章。谓正助相假必万行齐修故。诸佛同说。言无有说一者必具说也。后偈标随机别赞章。文具禅经四随。谓初句即随乐也。将护彼意称悦其心。故性不同者。即随宜也。附先世习令易受行。习以成性故分不同者。即随治也。观病轻重设药多少。谓贪分多者教不净等。随其所应度者。即随义也。道机时熟闻即悟故。下别释中二。初三释随器别赞章。后四释众行成果章。前中二。初两偈半别释随治。后两句结前生后。今初。然六度成其行四等旷其心。四等多约利他。六度多明自利。六度如初会四等如下说。然并通四随略举一治耳。涅槃云。悭者之前不得赞布施者。即随乐意也。二结前生后中。上句结前下句生后。后四偈释众行成果中。各上半喻下半合。然有二意。一仍前渐具之义便得释成智为上首。二正明所用不同。故须兼具。然摄论第九明立六度。通有三意。一为除惑故。二为生起佛法故。三为成熟众生故。前段具初意。此段通具三。谓二二合者对治别故。先基后室等即渐具故。皆为利他即成熟故。文中初偈二度。为治不发行因故。合云行本。谓著财不发施。著家不发戒故。基堵有二义。一基即是堵。即施为进善之首。戒为防恶之初。并称基也。二堵为环墙。即檀为万行首基也。戒防未起非堵也。宫室者解脱也。次偈二度。已发修行心。为治退弱心因故。谓不能忍生死苦事。长时修助善品有疲怠故。今忍城防外恼之敌。进郭长内行之众。通说则此二皆能防外养内。次偈二度治坏失心因故。谓散乱坏静虑邪智坏正解故。今明菩萨定静惑乱慧鉴万法。动寂自在故。菩萨依之以发通慧。赖之以证理果。其由有力之王。澄清四海明鉴万机。故率土戴恩天下仰则。后一偈四等为因。自他安乐招果无尽故。第九一道甚深。亦名一乘。问中标问贤首者。至道柔顺故。又贤犹直善。佛佛皆同一直道故。二显问端中三。初标宗按定。谓佛佛所乘同观心性。万行齐修自始至终。更无异径故云一道。此理共许。二云何下正设疑难。先总后别。前中谓因道既一果应不别。云何现见佛刹等殊。为果异故因非一耶。为因一故无异果耶。若双存者即因果相违。下别辨十事。一界有染净等殊。二居人善恶等异。三诸乘等别广略等殊。四或三学调伏。或强软折伏。五寿有修短。六光明或色相不同。或常放具阙。或照有远近。七随染净土居人异故。现通亦殊。八众会异者。此有三种。一多少。二会数。三凡圣大小。九教仪者。如此土以音声为教。香积以众香教化等。十法住者有久近故。各有差别者通上十位。然若。约一佛。十事各不同者。德首已明。今问诸佛十事互望不同耳。第三无有下结成前难。谓若诸佛于因行法有具不具。可有刹等不同。今皆同具。刹等那别。同具即是一道。第二答中意云。非唯因同果德亦同。而见异者。随机感耳。非佛自位而有差别。何者。诸佛因果具同异故。谓同满行海是同因也。将此同因随所调伏种种回向应机之果是异因也。由此异因感差别果。由上同因。同感真应身土等果。是则约佛即同能随异。约机同处而见异。以生就佛虽异而常同。以佛就生虽同而见异。以佛望佛。能异之必同。其犹锦窠常同常异。瑜伽三十八。诸佛平等唯除四法。一寿量。二名号。三族姓。四身相。意明随机故除此四事。余皆等也。就果同中。自性身土一向体同。自受用者平等无二。相似名同。余二身土亦相似名同。而随机见异故。成唯识云。自性身土。一切如来同所证故。体无差别。自受用身及所依土。虽一切佛各变不同。而皆无边不相障碍。余二身土。随诸如来所化有情。有共不共。所化共者同处同时。诸佛各变为身为土。形状相似不相障碍。展转相杂为增上缘。令所化生自识变现。谓于一土有一佛身。为现神通说法饶益。于不共者唯一佛变。诸有情类属佛异故。偈中义理多含故。文势非一。且分为二。初二偈印其立宗。明真身无二。余偈答其疑难辨应有异同。今初。初句总印。先标文殊者。警其听受。法常尔者。明因果无异法尔常规。余显一相略明四一。初句法一。以法常故。诸佛亦常。次句人一。次句因一。后偈果一。略举其五。一者身一。此有二义。谓若约所证。法界为身则体同为一。若兼能证无挂碍智为身。即相似名一。下既别明心智。则正当初意。然体同义异。二心一。八识心王俱不可知故。三智慧一。四智三智二智一智。皆无别故。四十力一。五无畏一。此五亦略摄诸德。二答疑难中分二。初二偈总明随机见异。于中前偈约佛。后偈约机。前中即随本异因。为物回向各得差别。故云如是。如是即差别之义也。异举十中三事耳。即随所化众生而取佛土。后偈约机者。约佛则刹等皆圆。约机随行见别。如直心为行则见不谄之国。故众生之类。是菩萨佛土。余六偈展转释疑分四。初一偈有疑云。若皆圆满何以不见。答意云。众生不见岂得云无。然有三义。一约他受用。则地前凡小众生不见。二约自受用。则等觉众生亦皆不见。若约即应同真。权教菩萨不见。次偈有疑云。若皆不见何以知。有释云。有见者故亦有三义。初则净意乐地已去。由愿自在力故。见他受用。二净无尘习。普贤愿满方见自受用。三圆解之人则名心净。即应见真。意在初后义兼中间。三有一偈疑云。若应由物见何名佛土。释云。佛威神故。则知生佛共成。既揽同成异亦称体成益。四有三偈。释疑云。上云众生不见净刹。又云佛神力令异。为刹体处别佛有分别耶。故释云。刹实同处佛亦无心。物自见异耳。于中初半显实。云刹无分别。佛无憎爱。分别即差别义。故晋经云。佛刹无异相。如来无憎爱。若顺今经。亦可此二通佛及刹。次半偈明异自在物。次半偈明正见刹异。次半偈彰非佛咎。次三句释佛无憎爱。有感便现非佛有爱。无感不见非佛有憎。末后一句总结。一切诸佛法皆如是。随机隐显真体常存。亦通结一段。第十佛境界甚深。十信观圆便造佛境。于中亦先问后答。问中分二。初标能所问人。大众同问者。摄别归总故。总别无碍六相圆融。问文殊者。佛境甚深。除般若妙德无能达故。始信终智皆托佛境。故无按定结难者。表尊敬故。若人若法难致诘故。二佛子我等下。正申请问。又分为二。初结前标后。加赞妙辩者。敬上首故。二何等下别显问端。句有十一。初总余别。初境界有二。一分齐境界。谓从十地因。后果位之法是佛所有。二所缘境界。谓佛所知之境。并非余测。总为佛境。二谓问佛境以何为因。三请佛境度生仪式。四应机普入世间。五能知之智。六所知之法。七圆音起说。八明知体相。九内证平等。十显现何法。十一量之大小。并非因位作用所及。亦非下位能知。故云佛境。若约能知能度等。即是分齐。约所知等名曰所缘。能所双融异即非异言思道断。是佛境也。答中十颂次第而答唯广一。义独在于初。与总合辨。欲显分量遍于总故。即深而广故。初句总标体深。次句分量广大故。佛地论引经释云。诸佛境界唯除虚空。无能为喻。次句释上广。后句释上深。然有三义。一约一切众生即如来藏。更何所入。翻迷之悟。故云证入。二约理非即非异。故云入无所入三约心境。心冥真境故说为入。若有所入境智未亡。岂得称入。实无所入方名真入。即广之深本起言念。即深之广安测其涯。二答因问。谓此因无限略示三义。一殊胜。以行超绝无等等故。二微妙。以证理深玄尽法源故。三广大。以多劫说少亦不尽故。三答度问。谓随其心器意乐不同。随其智力解悟差别。诱引进修令各获益。以遍法界委悉无谬。差别难知故云佛境。四答入问。谓世间即是众生世间。国土即器世间。一切者遍法界故。入有二义。一以智身潜入蜜益众生故。二以色身现入显益众生。智身难知文中偏显。五答智问。上半权智。横无不知故云自在。竖达三际故无所碍。下半实智故。云慧境平等如空无若干也。虚空之言。亦兼喻上无挂碍也。权实无碍方为佛境。六答法问。法界是理生界是事。揽理成事理彻事表。故云无别。是故事则不待坏而恒真。理则不待隐而恒俗。非直广大无限。亦乃甚深无际究尽了知。故称佛境。又法界是所证。生界是所化。了知是能证能化。究寻其本亦无差别。是难知之佛境也。七答说问。一切言音随性随相。皆悉了知未曾起念。故无分别。以一切差别言音即是如来法轮声摄故。以斯答说。音声实相即法轮故。八知即心体了别即非真知。故非识所识。瞥起亦非真知。故非心境界。心体离念即非有念可无。故云性本清净。众生等有或翳不知。故佛开示皆令悟入。即体之用。故问之以知。即用之体。故答以性净。知之一字众妙之门。若能虚己而会便契佛境。九答证问。即证大涅槃三德圆也。非业系故解脱也。非烦恼者转烦恼即菩提是般若也。无物者虚相尽故。法身显也。无住处者。成上法身无所在也。无照者。成上般若能证相寂也。无所行者。成上解脱无业行之用也。由无用故用弥法界。由无照故无所不知。由无在故无所不在。故结句云。平等行世间也。是谓三德秘藏佛之境也。十答现问。上半所现。初句横尽十方。次句竖穷三际。下半能现。并于如来圆镜智中。无念顿现。故出现品云。菩提普现诸心行。即斯义也。上来辨十甚深。即问答竟。自下第二现事结通。于中二。先现事后结通。今初。因何而现上来十首。法光开晓众生身心故。佛力暂现示相而答。令其目验而欣厌故。所现有十。第一法即所行之法。谓三学等殊。二业谓正行漏无漏等。三集因苦果。四身类不同。五根机差别。六四生非一。七持戒则人天胜劣。八犯戒则三涂重轻。九国土则依处染净。十说法则近报净居。聪明利智速具佛法。此经文阙。晋本具之。又此亦可配十甚深。以是示相答故。一法首正教甚深。二宝首业果。三勤首懈怠难出。四财首观内身等。五德首佛法一味随根异说等。六觉首往善恶趣。七智首六度顺行。通为持戒之果。八目首佛田平等。但犯戒布施得果差别。九贤首随心世界有差别等。十晋经既有说法。即是说佛境界法也。第二如是下。结通广遍。于中二。初结东方。后南西下类余九方。亦现十事。以此处说法则现事通于十方。余处说法亦应类此。总为一法界大会。思之。问明品辨信中解竟。

　　净行品第十一(入第十四经)

　　释此一品五门分别。初来意者。夫欲阶妙位必资胜行。有解无行虚费多闻。故前品明解此品辨行。又前明入理观行。今辨随事所行。又前行此愿并义次第。故次来也。次释名者。梵云具折啰。此云所行。波利此云皆也遍也。戍轮律提云清净也。谓三业随事缘历名为所行巧愿防非离过成德。名为清净。又悲智双运名为所行。行越凡小故称清净。以二乘无漏。不能兼利非真净故。得斯意者。举足下足尽文殊心。见闻觉知皆普贤行。文殊心故。心无浊乱。是曰清净。普贤行故。是佛往修诸佛菩萨同所行也。所行即净。持业释也。三宗趣者。以随事巧愿防心不散。增长菩萨悲智大行为宗。成就普贤实德为趣。四解妨者。问文中但辨一百余愿。何有行耶。答文中辨行略有数重。谓就所历事中。始自出家终于卧觉。皆事行也。知家性空理行也。触境不迷善达事理智行也。以愿导智不滞自利大悲行也。上二不二悲智无碍行也。遇违顺境心不驰散止行也。智不沉没观行也。即止观双运行也。又对于事境善了邪正。当愿众生。皆假观也。知身空寂心无染著空观也。见如实理中观也。或先空后中。或先假后空。或一或二或一念顿具。斯为妙达三谛观之行也。又所造成行皆施众生。不起二乘之心。安忍强软两境唯增善品。心不异缘妙达性空。善巧回转。皆愿利物同趣菩提。二乘天魔所不能动。善知药病决断无差。即十度齐修之行也。又皆愿利生皆成佛德。见恶必令其断见善必令其具。即四弘誓愿之行也。故智首总标诸德。以求其因。文殊令善用心顿获众果。但言惟愿岂不感哉。复有问言。夫妙行者。统唯无念。今见善见恶愿离愿成。疲役身心岂当为道。答若斯见者。离念求于无念。尚未得于真无念也。况念无念之无碍耶。又无念但是行之一也。岂成一念顿圆如上所明也。行学之者愿善留心。第五释文中二。先智首问举德征因。后文殊答标德显因。今初。亦先标问答之人。后陈所疑之问。今初。此二菩萨为问答者。历事巧愿必智为导。故事近旨远。唯妙德故。文殊则般若观空。智首则沤和涉事。涉事不迷于理。故虽愿而无取。观空不遗于事。故虽寂而不证。是为权实双游假兹问答。二陈所问中。有二十云何。总十一段。段各十句。成一百一十种德。第一段明三业离过成德。二得堪传法器。三成就众慧。四具道因缘。五于法善巧。六修涅槃因。七满菩萨行。八得十力智。九十王敬护。十能为饶益。十一超胜尊贵。此十一中。若就相显。二四与六此三唯因。八及十一此二唯果。余通因果。或摄为四对因果。初二十句问福因福果。先因后果。次二十句问慧因慧果。先果后因。三二十句问巧解因观行果。四有五段。问众行因成德果。初一为因余四为果。或分为二。初十云何。问净行体。是问因义。后十云何。问行所成。是问果义。以善修七觉等。亦是净行之能。故皆言云何得者。为修何行而得之耶。初十望后故说为因。望历缘巧愿成净行体。即是于果未是圆果而是分果故。上总云举果征因。今分为二。初之一段总问其果。后十别明。今初。十句得此十种三业。成下十果。由无过三业故超胜尊贵。由不恚害故常为饶益。由无余惑不可讥毁。故十王敬护。由恶缘不可坏得佛十力。由修行不退转。满菩萨行。由远离诸相如如不动。成涅槃因。由德行殊胜故于法善巧。由体清净如虚空。故成具道缘。由涉境无染故德堪传法器。由智先导故成就众慧。又由后十能成就此十。以十三业永无失等唯佛不共。分分无失。一通于因。又此十句初一总显无过。次八别显无过。后一总出其因。若以智慧为先导。身语意业常无失故。又于中八。前二离过后六成德。又后九中。不随于嗔故不害。不随于慢故不可毁。不随恶见故不坏败。不随于疑故不退动。恒修胜行不随于贪。故清净无染。不随于痴故智为先导。所作称真。如是等业云何而得。后十段别明中。初一异熟果。次四士用果。次二离系果。次一增上果。后二等流果。今初。即修道之器。以菩萨起修行时要具此十。方成二利之行。瑜伽具释。一常生中国有佛法处。二种族尊贵非下贱等。三生信向三宝修善之家。非外道等家。四形色端严非丑陋等。五具丈夫相诸根不缺。六正念不忘。亦宿念现前。七慧悟高明善解世法。八柔和调善离过修行。九志力坚强故无怯弱。十性自开觉不染世法。又无畏者。依智度论。菩萨有四种无畏。一总持无畏。于法记持不惧忘失。二知根无畏。知根受法不惧差失。三决疑无畏。随问能答不惧不堪。四答难无畏。有难皆通不惧疑滞。今并皆得故云具足。又此十事。若约法者。生在佛家是生处具足等。思之。又具足者。唯佛一人云云。第二十慧下四段。明士用果中。一慧为拣择。二力谓修习。三善巧谓智。四道品助修悉以三业而得成就。今初。言慧者。即道之体。十中一胜世间故。二过二乘故。三拣权教故。四佛果超因故。上四拣劣余六当体。一无分量。二无若干。三超言念。四无等匹。五难比校。六唯证相应。欲言其有无相无形。欲言其无圣以之灵。欲言俱者慧无二体。欲言双非非无诠显。故不可说。第三力者。即具道因缘。皆言力者。此十各有资道之能故。一因力者。即是种性。谓已有习种无倒闻熏与性种合。故名为因。梁摄论云。多闻熏习与阿赖耶识中解性和合。一切圣人以此为因。无性摄论云。此闻熏习。虽是有漏而是出世心种子性。二欲力者。有胜欲乐希大菩提。及起行故。三方便者。谓造修力。依六方便成悲智故。一慈悲顾恋。二了知诸行。三欣佛妙智。四不舍生死。五轮回不染。六炽然精进。摄论广说。四缘力。谓善友劝发。五所缘力。即所观察悲智之境。六根谓信等。七观察者。谓于自他事理药病善拣择故。八奢摩他。此云止也。九毗钵舍那。此云观也。瑜伽起信等论。深密涅槃等经。广辨其相。具如别章。今略显其相。以为十门。一心行称理摄散名止。二止不滞寂不碍观事。三由理事交彻而必俱。遂使止观无碍而双运。四理事形夺而俱尽故。止观两亡而绝寄。五绝理事无碍之境。与泯止观。无碍之心二而不二。故不碍心境而一味。不二而二故。不坏一味而心境。六由即理之事收一切法故。即止之观亦见一切。七由此事即是彼事。故令止观见此心即是彼心。八由前中。六则一多相入而非一。七则一多相是而非异。此二不二同一法界。止观无二之智顿见即八二门同一法界。而无散动。九由事则重重无尽止观。亦普眼齐照。十即此普门之智为主故。顿照普门法界时。必摄一切为伴无尽无尽。是此华严所求止观。十思惟者。筹量应作不应作故。第四于法善巧。皆约流转以明前四流转之体。三界流转之处。三世流转之时。三科之义略如前释。广如别章。缘起六地广明。三界三世如前后释。皆言善巧者。一善知彼法空无所有。二善知不坏假名分别法。相加能摄无尽弥善巧也。第五修涅槃因。七觉三空十地品广说。第六满菩萨行。此下二种明离系果。初六度四等修。即士用。满即离系。治诸蔽故及第七具足十力。并见上文。第八十王敬护是增上果。第九云何得与一切众生为依下二段明等流果。由本愿力为依救等。由本行力为第一等。今初能为饶益。依等十句。如回向初。第十为第一下。超胜尊贵。十地论释。今就佛果略释其相。谓如来功德海满更无所少。故称第一。此亦总句。大者体包法界故。胜者自利圆满故。最胜者利他究竟故。妙者烦恼障尽故。极妙者所知障尽故。上者。望下无及故。无上者望上更无故。无等者望下无俦故。无等等者。望俦皆是无等者故。所以广举诸德者。欲显行之胜故。上来问竟。第二文殊答中。文分为二。第一叹问成益。饶益者利益也。安隐者安乐也。利乐者即上二也。佛地论第七有五重释。利乐之义已见光明觉品。第二佛子下。正酬其问。于中二。先标因成德酬其举德。后指事显因酬其征因。今初。先标其因。谓善用其心。心觉神明之奥心。正则万德攸归。言善用者。即后历缘巧愿触境入玄如上所辨。则获下显所成德。初总后别总谓一切胜妙功德。皆因用心一百一十门。德何足难就。可谓一言蔽诸。胜谓独尊。妙谓离相又德无不备云胜。障无不尽名妙。此之总句。亦即酬上十种三业之总句也。余九别显。句虽有九义亦有十。如次酬上十段之德。一于诸佛法心无所碍者。即初第一堪传法器德。念慧觉悟皆具足故。二住去来今诸佛之道。即上成就众慧。三世诸佛唯以佛慧为所乘故。三随众生住恒不舍离。即上具道因缘。成就种性欲乐方便。常以众生为所缘故。四如诸法相。悉能通达。即十善巧义无惑也。五断一切恶。即七觉三空拣择弃恶。无越此故。六具足众善。即六度四等。七当如普贤色像第一。由此故得十王敬护。八一切行愿。皆得具足。即是前文成就十力。得佛果位方具足故。故晋经无此一句。而有成就如来一切种智。斯为十种智力定无惑也。唯此一段望前不次以内具种智外具色相。此二同在果圆前后无在。或译者不回。九于一切法无不自在故。能与物为依为救为炬为明。十而为众生第二导师。即是上文于众超胜。上求第一唯佛一人。今才发心则道亚至尊。故云第二。然旧经中。亦云而为众生第一尊导。故知第二译者意也。第二佛子云何下。指事显因于中三。初总征次别显。后总结成益。二别显中五门分别。一总明大意文中。总有一百四十一愿。菩萨大愿深广如海。应如回向非止尔也。此盖示于体式余皆仿此。又非无表。一百者。十信圆融一一具十也。四十一者。即四十一位也。明此诸位所有惑障。由此能净所有胜行。由此能行故。二通显文旨。然此诸愿句虽有四事但有三义开为六。言三事者。谓初句愿所依事。次句愿所为境。后二句是愿境成益。开为六者。初事有二。一者内。谓菩萨自身根识等。经云菩萨等故。二者外。谓他身或依正资具等。经云在家等故。次事亦二种。一能发愿者。二所愿众生。经云当愿众生故。后事亦二。一者自益由此诸愿成前诸德故二者益他。由此发愿愿众生故。此后二句。或前句是因后句是果。如云所行无逆成一切智等。或二俱是因。如云巧事师长习行善法等。或二俱佛果。如云永离烦恼究竟寂灭等。或俱通因果。如云以法自娱了妓非实等。或三四二句共成一句。如云演说种种无乖诤法等。亦可后。二句中初句所入法。如云知家性空等。后句所成益免逼迫等以不必具故合为一。三别开义类。然上三事中愿所依事。虽有多类。不出善恶依正内外。随义准之。二愿所为境。其一一愿尽该法界。一切有情不同权小谈有藏无故。又愿即是行。成回向故。一一皆成所行清净善业行故。如云知家性空。则菩萨之心必诣空矣。三愿所为境。成利益中。由愿于他成种种德。自获如前所说功德。然有二义。一通二别。通则随一一愿成上诸德。斯为正意。二别显者。如愿于他得坚固身心无所屈。则自必成十种三业离过成德之德也。二愿于他具足成满一切善法。则自成就堪传法器。三愿于他深入经藏智慧如海。则自成众慧。四愿于他具诸方便得最胜法。则自成就具道因缘。五愿于他语业满足巧能演说。则自成就十善巧德。六愿于他得善意欲洗除惑垢则自成七觉三空。七愿于他所作皆办具诸佛法。则自成满菩萨行德。八愿于他舍众聚法成一切智。则自成就如来十种智力。九愿于他皆如普贤端正严好。则自成就十王敬护。十愿于他统理大众一切无碍。则自成饶益为依救德。十一愿他得第一位入不动法。则自成就超胜第一德。以斯十一配上答中总别十一段。文并可知。通别交络应成四句。谓一切愿成一德。一切愿成一切德等。以因愿一多相即故。成德亦一多镕融。四对辨成例。谓若以初后二事相对辨例。略有十例一会事同理例。如菩萨在家事也。性空理也。二处染翻染例。如若得五欲染也。拔除欲箭翻染也。三相似类同例。如若有所施令一切能舍等。四世同出世例如上升楼阁愿升正法楼等。五以因同果例。如正出家时愿同佛出家等。六舍伪归真例。如著璎珞愿到真实处等。七以人同法例。如见病人愿离乖诤等。八以境成行例。如见涌泉愿善根无尽等。九以妄归真例。如见婆罗门愿离恶等。十以近同远例。如受和尚教愿到无依处等。五正释经文。长分为十。初有十一愿。明在家时愿。二有十五愿。出家受戒时愿。三有七愿。就坐禅观时愿。四有六愿。明将行披挂时愿。五有七愿。澡漱盥洗时愿。六有五十五愿。明乞食道行时愿。七有二十二愿。明到城乞食时愿。八有五愿。明还归洗浴时愿。九有十愿。明习诵旋礼时愿。十有三愿。明寤寐安息时愿。今初。在家有十一愿。初一总举在家。以家是贪爱击缚所故。若了性空。则虽处居家家不能迫。次一在家行孝愿。以是至德行本故。首而明之。大集经云。世若无佛善事父母。事父母者即是事佛。父母于我为先觉故。今翻令事佛者。生长法身故。护养一切者。一切众生皆我子故护之。一切男女皆我父母故养之。生生无不从之受身故。平等敬之法身佛故。次四受家室等愿。然五欲射心犹如箭中。王侯有宫余皆名室。次五在家所作事业等愿。在颈曰璎。在身曰珞。珞以持衣。璎以系冠。一切悉舍亦舍心也。了聚无性成佛智也。第二舍居家下。出家受戒时有十五愿。初一正舍俗家。次三出家方便。僧伽蓝者。此云众园。众有六和法则事理一味。故无诤也。大师谓佛。众所宗故。小谓和尚。亲所教故。若约末世三师为大。七证为小。靡不有初鲜克有终。故希不退。次四正落[髟/柔]出家。袈裟者不正色衣也。亦云染色。表心染于法要。无所染方曰染也。然二乘之染亦非真染。必心染大乘故。云具大仙道为于正法除其结使。方为究竟寂灭。落[髟/柔]披衣之后为正出家。余七受学戒时。初三自归。佛在之日则五受之一。佛灭之后受五八戒。必依三归。归要三者。翻彼外道邪师邪教及邪众故。犹如良医良药及看病人。烦恼病愈故。为与众生为缘念故。三宝之义至下当释。受学戒者即十戒也。亦通五戒。优婆塞戒经云。欲受菩萨戒先应遍受五戒十戒二百五十戒。若尼则受六事及五百戒。受谓受戒。学即随戒。愿中即止作二持。阇梨者此云正行。轨范教授故云具足威仪。和尚此云亲教。亦云力生。道力自彼生故。故翻云入无生智。依之得戒故翻无依。具足戒言义含二种。一则大比丘戒。二则菩萨戒。亦制意地方为具足。第三若入堂下七愿。明就坐禅观时愿。初四为修方便。次二正修止观。后一修行事讫。第四下足住时下。明将行披挂时六愿。下衣盖丑故愿得惭愧。上衣即衫袄之辈。前已辨袈裟故。此直云僧伽梨。僧伽梨者义云和合。新者二种。故者四种。要以重成故云和合。即是三衣中第一衣故。第五手执杨枝下。澡漱盥洗时有七愿。杨枝五利是曰妙法。去秽为净。西域皆朝中嚼杨枝。净秽不相杂。此为常规。凡欲习谓别须用之。盥者澡也。第六手执锡杖下。乞食道行时。总有五十五愿。更分为三。初十二愿游涉道路。次见众会下十九愿。所睹事境。后见严饰下二十四愿。所遇人物。今初。锡者轻也明也。执此杖者轻烦恼故。明佛法故。更有多义具如经辨。今略明二用。一执为行道之仪。二振以乞食故。发相似之愿。无依之道是真道也。向无余法真涅槃也。真净法界心所履也险道有二。一多贼鬼毒兽。二陕径阻绝。初惑业罪苦。凡夫之险道也。后自调滞寂二乘之险道也。皆为难处。不断生死而入涅槃正法界也。二睹事境愿。初睹众会。谓众聚多谈无义故。愿说深法众心易乖故令和合。二大柱者。旧经云大树。梵云萨担婆。(去声轻呼)此云树也。萨担婆(入声重呼)此云柱也。由兹二物呼声相滥。古今译殊。柱有荷重之能。一舍由之而立翻。此愿离我能之诤。忿恨何由而生。三德犹丛林森耸可敬。十一陂泽者。畜水曰陂。不集诸流故愿一味。十二说文曰。穿地通水曰池。沼即池也。取其盈满引法流故。亦可巧思穿凿能有说故。十三汲者取也。辩才演法犹绠汲水。无忧林者处之忘忧故。三见严饰下二十四愿。所遇人物。六云获根本智灭众苦者。若得见道无分别根本智。则断恶道业无明故。三涂苦灭。则三苦八苦亦皆随灭。死及取蕴。直至金刚后根本智。则能永断七愿入真实慧永无病恼者。此有二种。一约入真见道之慧断身病之苦恼及烦恼病。谓一切恶趣诸烦恼品。所有粗重是分别起。亦为身病远因。至欢喜地真见道中。一刹那断。顿证三界四谛真如。身病及惑永不复有。二约金刚心慧顿断一切诸烦恼病及习气随眠。证极圆满真实胜义。诸惑永亡。依上解者。真实慧者即根本智。但约所灭惑苦不同耳。八四大乖违成病。知空则永无所乖。于佛菩萨能知恩德者。诸佛菩萨。始自发心普缘众生。难行苦行不顾自身。垂形六道随逐众生。见其造恶如割支体。迄成正觉隐其胜德。以贫所乐法诱摄拯救。见其憍恣示迹涅槃。留余福教以济危苦。故自顶至足从生至死。皆佛之荫。斯之恩德何可报耶。得人小恩常怀大报。不知恩者。多遭横死。故经云。假使顶戴经尘劫。身为床座遍三千。若不传法利众生。毕竟无能申报者。故唯自利利人如说修行。为报佛恩耳。沙门此云止息。毕竟止息唯大涅槃。世之甲胄随于师旋。进忍甲胄趣于无师。能离五邪方为正命。谓一诈现奇特。二自说功德。三占相吉凶。四高声现威令他敬畏五为他说法行此五事若为利养皆邪命也。第三句通愿离五。第四句但离初一。明断方称长者。守王正法始曰大臣。第七若见城郭下。二十二愿。到城乞食时愿。初三总处王都。则贤达辐辏。林薮则众德攸归。次三入家未入则诸家差别。入已唯一无多。如入佛乘无二三也。次八乞食得不。得愿次七得食正食后一食讫说法。亦为报施主之恩故。其中云藏护诸根者。瑜伽名善守根门。净名云。所见色与盲等。乃至云知诸法如幻相是也。第八从舍出下。还归洗浴时节炎凉。五愿可知。第九讽诵下。习诵旋礼时有十愿。右者顺义故。普耀经第二亦云。菩萨降神趣右胁者。所行无逆故。佛功德者。谓如来十力等。第十若洗足下。寤寐安息时三愿。一切智觉者。非唯三世齐明。抑亦十方洞晓。一日始终既尔。余时类然。第三若诸菩萨下。结叹因所成益。若能如上为善用心。若此用心则内德齐圆。外不能动心游大智故。人天不能动。心冠大悲故。二乘不能动不动有二。一修行时。此等不能惑乱故。二不希彼故。

　　大方广佛华严经疏卷第十五



　　大方广佛华严经疏卷第十六

　　　　唐清凉山大华严寺沙门澄观撰

　　贤首品第十二

　　初来意者。夫行不虚设必有其德。既解行圆妙必胜德难思。收前行愿成信德用。故次来也。又前智首举果征因。文殊广显其因。略标其果。云获一切胜妙功德。故问贤首令广斯言。是以偈初蹑前起后。二释名者。谓体性至顺调善曰贤。吉祥胜德超绝名首。即以此名菩萨演说此法。贤即是首。贤首之品。以当贤位之初摄诸德。故偏举贤名。三宗趣者。于信门中成普贤行德。而自在庄严。无方大用建立众生。通贯始终该摄诸位。以为其宗。令起圆融信行成位德用。而为意趣。四释文者文有三分。初文殊发起。次贤首广说。三十方现证。今初分二。初经家叙述。二正明发起。二段各有结前生后。今初。先结前已说。顺违皆顺客尘不能浊其心。悲智双游万境不能乱其虑。是曰清净行矣。大功德者。即前所成之果。后欲显示下生后。文含始终。约终则显示信满菩提心殊胜功德。广具五位因行尽故。约始但于生死誓证菩提。万德攸依故。今显。示二偈。正发起中前半结前。偈文窄故略无所成之德。后半劝说。令说修行之德。则与长行文有影略。第二时贤首下。贤首广说。于中先总标举。以偈答者此略有二。一少言摄多义故。二美词赞说令净信故。以始德该终散说难尽故。显此胜妙之功德故。第二正显偈词。有三百五十九颂半。大为三分。初四颂谦赞许说分。次三百四十六偈半。正说胜德分。三九偈校量劝持分。初中分二。初偈总明。前半赞问劝修。后半谦己少说。海喻次下当明。后三开章以发心之德。况出修行巧显深广。于中初偈举发心章。次偈况出修行章。初心祈于当证德已叵量。况长时入位遍修故。多佛不能尽说。后偈许说分齐。前半法说。如是者双指发心修行。下文具显故前文双问故。后半喻明。然有二意。一显喻少分。谓发心行德如太空大地。所说者狭如足履一尘。二密喻不异。谓鸟足之空不异太空。微细之尘不殊大地。故此略说义无不周。若广若略皆无边故。出现品云。如鸟飞虚空经于百年。已经过处未经过处。皆不可量。何以故。虚空无边际故等。彼就果行。此就因德。然普贤行德似同佛果。是故皆以虚空为量。上下文中皆同此说。此初发心。与下文十住初发心住。及发心功德品。各何别耶。此中发心该于初后。取其成德乃是信终。取其为本乃在初发。虽如轻毛功归初篑故。十住初发。即是此终成彼初发。此终为能发彼是所发。此正是发起之发。义兼开发彼是开发之发。义兼发起。其发心品。正显十住初心之功德耳。以斯甄别非无有异。故璎珞云。发心住者。是人始从具缚未识三宝。乃至值佛菩萨教。法中起一念信。便发菩提心。既云始从凡夫最初发心。明知此中发心该于初后。问此既是初。何得乃具后诸行位及普贤德耶。古德释此略有二门。一行布次第门。谓从微至著从浅至深。次第相乘以阶彼岸。如璎珞仁王起信瑜伽等说。二圆融通摄门。谓一位即具一切位等。如此经所说亦如大品等中。一行具一切行。此中有二门。一缘起相由门。二法界融摄门。前中普揽一切始终诸位。无边行海同一缘起。为普贤行德。良以诸缘相望略有二义。一约用。由相待故。有有力无力义。是故得相收及相入也。二约体。由相作故。有有体无体义。是故得相即及相入是也。此经之中依斯义故。行位相收总有四说。一或始具终。如此门中。具一切行位。普贤德海者是也。二或终具始。并在十地位。后如下文十定十通等说。三或诸位齐收并在十住等。一一位中各收一切。悉至究竟。如下文十住十行等说。四或诸位皆泯行德显然。如离世间品说。二法界融摄门者。谓此诸位及所修行。皆不离普贤无尽法界。然此法界圆融无限。随在一位即具一切。今在信门收无不尽。下诸位中皆具一切者。并准此释。问下发心功德品。亦说初心具无边德。与此何别。答此据行首信门所具。彼约行本菩提心具。问约法相收是则可尔。约人修行。岂十千劫修信才满。即得如此无边德海。答以法是圆融具德法故。若诸菩萨行此法行。是彼所收。或无量劫或无定限。十千劫言非此所说。如下善财童子。及兜率天子等所行所得。并是其人不同。行布次第教中之所说也。又十千劫。乃是一经。璎珞但言一劫二劫。此经纵有行布亦皆圆融。亦有引此下文证成。此信乃是舍异生性。成就圣性出无明地。生如来家。以有则获灌顶而升位等。非是信故。若尔初地岂得灌顶升位等耶。若云展转进入佛地。何以不得始自于信展转入耶。若许从信展转入者。何以要判此乃舍凡入圣。下文自有十地之会。此中尚隔住行向等。判为入地。乃孟浪之谈。下发心品。亦判为初地发心义。同此会。问下云无量亿劫勤修学。得是无上菩提智。斯则非一生也。亦非十千以为无量。通斯难者应有二义。一此约行布展转义故。二约圆融展促无碍义故。如上所辨故。善财见仙人。执手一一佛所。经无量劫故。修短难思特由于此故。贤首菩萨云。信大乘者犹为易。能信此法倍更难。以初心即具一切功德。故难信也。第二菩萨发意下。正明发心修行胜德。文分为五。初五颂发心行相。二信为道元下略示胜能。三若常信奉下。所具行位。四或有刹土下无方大用。五一切如来下。喻况玄旨。然此五段。初一显正发心。后四发心之德。第三亦兼修行。此及后二皆修行之德。今初发心行相中。初偈总标余文别显瑜伽菩萨地。明发心有五种相。一自性。二行相。三所缘。四功德。五最胜。今文五偈具之。谓发意。即是正愿为发心自性也。希求菩提及下作有情义利。即行相也。菩提三宝有情皆其所缘。能摄一切菩提分法。为其功德。不求五欲等。反显菩萨所求最胜。言因缘者。谓亲能发起求大菩提曰因。假之助发为缘。因即自性住性内熏之力。缘即习所成性。又上二皆因善友及境外熏为缘。瑜伽云。由有四因四缘四力。菩萨发心。四因者。一种性具足。二赖佛菩萨善友摄受。三多起悲心。四长时猛利难行苦行。无所怯畏。四缘者。一见闻佛神变威力。二闻法微妙。三见法欲灭。四见生受惑业苦。四力者。一自力。二他力。三因力。以宿习故。四加行力。谓于现法亲善闻法修善加行故。若具上因缘及初三二力。当知不退。若因二四力心不坚固。今经即初及三也。又起信论智印经。有七因缘如彼应知。下别显中。以三因四缘摄上诸义。三因者。谓信悲智。四缘者。三宝众生也。今文中。后半总以信智因缘三宝境。信谓于实德能深忍乐欲心净为性。故云净信。然实谓一切事理。德谓三宝净德。能谓世出世善有其力能。今法宝中已摄初后。亦三宝中。皆具此三。体实具德。大用救生故。大者智心求大菩提。广者悲心广济含识。翻彼二乘小狭心也。别中初半偈拣去偏伪。谓摄眷属过。所不能染故。文中不求五事求即过故。一若求人天五欲。此能长贪多是鬼因。二求王位长嗔多地狱因。三求富饶长痴是畜生因。实通三涂各从多说。四求自乐是二乘因。五求大名称若胜负心。是修罗因。若我慢心是外道因。又以理求乐是人天因。为王摄属是魔罗因。有二乘心目之为偏。有余心者名之为伪。后三偈半直显真正别释因缘。于中初偈悲因。下救严土供佛。亦为调生故。灭苦是悲。利乐是慈。次一偈半大智上供。上二不二为真正发心。后偈总结成信。兼信因行。其中对上四因四缘。可以意得。又上从不求五欲。下即显信心之德故。璎珞经云。修十信心须具十德。今文并具但不次耳。一遭苦能忍。即前反显。二正显中。初二句即慈悲深厚。三次句及庄严国土。即修习善根。谓利他善及净土因故。四有三字即供养诸佛。五受持一句志求胜法。六证菩提故即求佛智慧。七一句即深心平等。八次二句即亲近善友。九次二句即心常柔和。谓至诚供养柔和善顺于佛法故。十有二句即爱乐大乘。十德备矣。又此十德。即求菩提之意。下经休舍云。欲教化调伏一切众生。尽无余故发菩提心等。又末后偈。初句即自性住佛性。以信心佛众生无差别故。方是真法可谓深信。次句即引出佛性。后句即至得果性。又文有四弘。可以意得。又上云深心信解常清净者。与理相应方曰深心。若昔染今净。净则有始始即必终。非常净也。信烦恼即菩提方为常净。由称本性而发心故。本来是佛。更无所进如在虚空。退至何所。慨众生之迷此。起同体大悲悼昔不知誓期当证。有悲故不为无边所寂。有智故不为有边所动。不动不寂直入中道。是谓真正发菩提心。第二信为道元下。七颂略示胜能。于中初一颂总标。次五颂别释。后一颂总结今初。初句又标道有二义。一果所谓菩提涅槃。二因谓三贤十圣。乘一直道。元亦二义。一本义。菩提本故。其犹滔滔之水始于滥觞。二首义。元者善之长也。即一因之初功德。二义通因及果。母有二义。生长养育。下三句共释初句。长养即母二义。亦道元义。一切善法及第二句。即因功德。第三一句即果功德。无上道者。即大菩提。由信长善得此菩提。由信断疑出爱成涅槃证。不信身心如来知见。岂能开示菩提涅槃。次信无垢浊下。别显中有二十句。一句辨一胜能。一心净为性故。能翻不信浊。二信理普敬故翻憍慢。三十藏之内信即是藏。七圣财中信为第一。四信方受取奉行。五信财如梦故无所吝。六智论云。佛法大海信为能入。七增福智因。八到二严果。九十五根五力各在初故。十一信本无惑方断惑根。十二若向余德不名净信。十三信境本空故无所著。十四正信之人不生八难。十五非不正信。十六正信解脱。十七成不坏本。十八为菩提根。十九增佛胜智。二十究竟见佛。谓信自己心自佛出现。信外诸佛诸佛现前故。下经云。一切诸佛从信心起。三是故下一偈。总结胜能。前法后喻。信乐者信三宝性。已于方便诸度。求欲修行。信乐二字是菩萨正意。由此二故。于诸行有能故名最胜。非佛不信故云难得。喻如意珠。略有五义。一胜义。法宝中王故。二希义。非佛轮王余无有故。三净义。能清不信浊故。四贵义。出位行宝等不可尽故。五蕴义。蕴众德物无障碍故。第三若常信奉下五十颂半。广明信中所具行位。然有二意。一行布。二圆融。古约圆融故名信中所具。于中三。初明所具行。次辨所具位。三结叹功德。今初八。颂半分二。先五颂明信三宝以成诸行。后三颂半。明信展转以成诸行。前中初三颂信佛成行。初二句标章。持戒恶止也。修学处善行也。瑜伽云既发心已。应于七处修学故名学处谓一自利处。二利他处。三真实义处。四威力处。五成熟有情处。六成熟自佛法处。七无上正等菩提处。次一偈半双显二德。若不持戒。尚不能得疥癞野干之身。况于菩提。戒止妄非则性净。菩提开发。因果功德。皆依学处而生。故云地也。后一偈别明成供养行。谓财法供养故云大也。次一信法。后一偈信僧。文并可知。二有三颂半。成展转行。展转依前功归于信。二若为诸佛下。三十九颂明所具诸位。于中成后四位。即为四段。初三颂明十住位。有六句。初句发心住。次句治地修行二住。次句生贵住。次句方便具足住。次句正心住。后句增上是不退住。最胜心是后三住。准下释之。二若得增上下。二颂半明十行位。波罗蜜是十行总名。摩诃衍是异二乘行。初二行收如法供养。是顺理行。次二行摄念佛心不动。及常见佛并是定慧行。故属后六行。释相可知。三若常睹见下。三颂明十回向位。通显三种回向。佛体常住是向菩提。法永不灭是向实际。余向众生。四若得坚固下。三十颂半明十地位。初半颂是初地。谓深法是所证真如。爱乐是极喜异名。二半颂是离垢地。以离犯戒有为过故。三一颂离慢等。是三四二地。以三地于禅不著故无慢又以求法不懈亦名离慢。第四地得出世间道品。故云无放逸。然不舍摄生故云兼利四有一颂。明五地。谓虽得出世而还处生死故无厌。真俗互违难合能合。余地不过故云勇健无能胜。此是难胜之名也五有一颂明第六地。悲智不住般若现前。谓神通摄物是大悲行。知众生行是十二缘生。是大智行。六二颂半明七地。谓初一明有中殊胜行。后一颂半明空中方便智。准释可知。七若具最胜下。三颂明第八地。略辨六义。一道胜。谓无功用道。故云勇猛无上。二力胜。谓智力摧魔。三用胜。谓超四魔境舍分段。故无蕴魔。无舍命故无死魔。惑不现行故超烦恼魔。觉佛十力故超天魔。四位胜。不动地故云不退也。五行胜。谓得无生忍。六因胜。谓此位中当大授记位也。八二颂明第九地作大法师。略辨四义。一诸佛加持名佛现前。二解了诸佛深密之法。三诸佛忆念增其慧力。四佛德自严为众说法。九若以佛德下。十九颂。明第十地位分五。初八颂三业殊胜德。初五颂半身业。于中前三颂明身体德殊胜。后二颂半明身业大用。次演说一颂半。语业胜说法益生。后二颂意业胜智先导故。二若以智慧为先下。四颂明三业广大功。三轮摄生德。初一颂身业。次一语业。后二意业。三若知烦恼下。二颂辨得法结位。四若得十地下。三颂明三昧分大尽分受位分。并显可知。五若蒙下。二颂明大用难测。亦是释名分事也。谓以大法智云含众德水。能蔽如空粗重故。又若蒙下二颂。亦是进入佛地。第三菩萨勤修下。三颂结叹其德。初二法说。后一喻况。前中贤首云。初二句悲愿内满。谓菩萨勤修等者。结前若字下义。无不果者。结前则字下义。以若有彼则有此。非是前后钩锁相因。唯是本位信字。有此则有彼。同时具有而说有前后。是故信门具足一切行位之相。然行虽无量。皆以悲愿为首。故就此结之。次二句。明此悲愿益物不空。次一颂。结前所具行位。初句举人标法。威神即信为能具之由。次句结能证智。眼证如如永常故。次二句结所证道。十善举二地行。等取余地及余位余道。谓教证等胜宝皆现。后一颂喻况。唯喻后偈。初句及威力喻前初句。信体坚固以喻金刚。并居智海之内以信。威力能生。所生众宝即喻前第三句行位。第三句喻前法眼常全。第四或有刹土下。二百三颂明无方大用。分彼能无边大用者。由普贤德遍一切时处法界无限故。略辨十门三昧业用。一圆明海印三昧门。二华严妙行三昧门。三因陀罗网三昧门。四手出广供三昧门。五现诸法门三昧门。六四摄摄生三昧门。七俯同世间三昧门。八毛光照益三昧门。九主伴严丽三昧门。十寂用无涯三昧门。以无不定心故皆云三昧。作用不同略辨十种。又初门依体起用。末后明用不异体。中间并显妙用自在。又十三昧皆具此三。今初六颂明海印三昧。文分为二。前五别明业用周遍。后一总结大用所依。前中三。初三佛事。次一三乘。后一类余。总显十法界之化也。前中初一总明现佛说法。次一体用自在。初句拣非二义。一念无分别。二动无功用。下三句显正二义。谓无念之念。一念遍于十方。无功之功。多门摄于群品。月喻四义准法可知。后一结用所依。海印之义。昔虽略解未尽其源。今以十义释之。以表无尽之用。下经云。如净水中。四兵像。乃至莫不皆于水中现。又云。海有希奇殊特法。能为一切平等印众生宝物及川流。普悉包容无所拒故。大集十四云。如阎浮提一切众生身。及余外色。如是等色海中皆有印像。以是故名大海为印。菩萨亦尔。得大海印三昧。已能分别见一切众生心行。于一切法门皆得慧明。是为菩萨得海印三昧。见一切众生心行所趣。然此经文多同出现。但出现现于四天下像。又约佛菩提。大集唯阎浮约菩萨所得。然皆见心所趣等了根器也。此文所现形类应根器也。二文互举皆是所现。菩萨定心以为能现。言十义者。一无心能现义。经云无有功用无分别故。二现无所现义。经云如光影故。出现品云普现一切众生心念根性欲乐。而无所现故。三能现与所现非一义。四非异义。经云大海能现能所异故非一。水外求像不可得故非异。显此定心与所现法。即性之相能所宛然。即相之性物我无二。五无去来义。水不上取物不下就。而能显现。三昧之心亦尔。现万法于自心。彼亦不来。罗身云于法界。未曾暂去。上之五义与镜喻大同。六广大义。经云遍十方故。普悉包容无所拒故。明三昧心周于法界。则众生色心皆定心中物。用周法界亦不离此心。七普现义。经云一切皆能现故。出现云菩提普印诸心行故。此与广大异者。此约所现不拣巨细。彼约能现其量普周。又此约所现无类不现。彼约能现无行不修。八顿现义。经云一念现故。谓无前后如印顿成。九常现义。非如明镜有现不现时。十非现现义。非如明镜对至方现。经云现于四天下像故。四兵罗空对而可现。四天之像不对而现。故云非现现也。以不待对。是故常现该三际也。具上十义故称海印。诸佛穷究菩萨相似。问仁王三贤。都无八相之文。初地方云。方生百三千一时成正觉。此之八相岂在信门。答即上所引大集亦云。灌顶住菩萨得佛神力。若菩萨成就如是等法。能于无佛世界示现八相。乃至广说。彼说住终。若占察经渐次作佛。略有四种。何等为四。一者信满法故作佛。所谓依种性地。决定信诸法不生不灭清净平等。无可愿求故。二解满作佛。三证满作佛。谓净心地。四一切功德行满作佛。依究竟菩萨地。起信依此说信成就发心。能八相作佛。文据昭然。况圆融门中不依位次。寄终教说信满即能。因果无碍。以因门取常是菩萨以果门取即恒是佛。或双存俱泯自在难思。又此化现非唯一位。依一类界而能具摄一切地位。遍于时处。故云念念遍十方也。第二严净下。华严好行三昧。文有十句。略辨七行。前六句各一行。七八是十度行。九结上自在。十总结所依。万行如华严法身故。余如别说。第三一微尘中下。四颂明因陀罗网三昧门。于中初二句。标定心境。然有二意。一由一多相即故入一定能成多定。由成多定。令一尘内有一切尘。一一尘中现一切刹。二但令一尘现刹一切亦尔。故云成就一切微尘定。次二句明不坏相而普现。故云不增。次二颂明一尘中所现刹相。无碍如焰重现如帝网。次半颂举一例余。亦有二意。一例上一尘之内所具之尘。二例如一尘入定示现。余尘入定示现亦然。后二句结用所因。略辨三门。一三昧力。此同标中。二不思议解脱力。如不思议品云。于一尘中现三世佛刹等。三神通力。谓幻通自在并如下说。第四若欲下十八颂。明手出广供三昧门。初一总标。后一通结。中间别显。欲显胜妙略举一手。为供所依。由于昔时以手持供供佛施人。称周法界。故令真流供具等诸佛之难思。第五菩萨住下。八颂明现诸法门三昧门分四。初一总标多门。二有五颂。别显二十种门供等。即门通入佛果故。三一颂半结多所因。由四悉檀故。初半对治。次半世界。随行差别即当为人。而成就言。谓第一义。四半颂结用难测。第六有妙下。十七颂明四摄摄生三昧门文分为二。初一偈总标名用。余颂别显。于中分四。初四颂布施摄。初一偈半。求受用者恣其所须。次半偈。求自在者施以王位。又此施位即难行施。以是可爱著故。次偈身行法施。后偈妙色悦心。是无畏施。又后二偈。初身行法仪。后服世妙饰。贵悦物心随求即与。次二颂爱语摄。一切爱语。谓慰喻庆悦胜益之言。言种种梵音者。即八种梵音。一最好声。其音清雅。如迦陵鸟。二易了声。言辞辩了。三和调。四柔软。五不误。六不女。七尊慧。八深远。言俱枳罗者。亦云都吒迦。此云众音合和。微妙最胜皆爱语之具。随心说法应在后偈。随世所宜应在前偈。以瑜伽一切爱语略有二种。一随世仪轨语。二顺正法教语。今开示佛说八万法门。即顺正教也。三有二颂明同事摄。物见菩萨俯同其事。知有义利而修行故。于中初颂一切同事。八风等事皆悉同故。后偈谓行同事。忍于诸苦而同事故。四有八颂。明利行摄。谓说趣义利之行。以益有情。于中初二偈。一切利行。此有三种。一于现法利劝导利行。谓令以德业招守财位。以益近故。经文略无。二于后法利行。谓劝舍财位清净出家。即当初偈。三于现法后法利行。谓劝离欲即后偈也。又初一偈。即难行利行。此自有三。一不识出离。即外道异执。二不求解脱。即未种善因。三现舍国财。诱耽财位于此利行。是谓难行。次一句即摄二利行。一即十种清净利行也。二令离十恶。即此世他世乐利行。次三句即善士利行。慈心劝导等故。次二偈即遂求利行。谓众生为八缠所绕开解令离故名遂求。初偈即化无愧缠。以恃寿长不知进修。不知此身但淫欲生。终竟败坏。具诸烦恼故。后偈开解无惭缠众生。余略不具。次二偈即一切种利行。初偈即应摄受者而摄受之。后偈即应调伏者而调伏等。后一偈即一切门利行。谓不信令信故。亦总结诸利行也。瑜伽广说利行居先略明同事居后。此则先略明同事者。以利行中若以行劝修。与爱语相近。若自示行即同事相近。同事即是利行。利行未必同事。此二相近广略互彰耳。又次下三昧。亦同事故。第七雅思下。十七颂俯同世间三昧门。于中三。初六身同世间利益众生。若依若正无不示为。次六示同外道救彼邪党。初五别辨。后一总结。义如别说。三众生迷惑下。五颂明语业大用。初一总明。次三别显。后一总结。别中云或边咒语者。梵云达逻鼻茶曼达逻钵底鞞。言达逻鼻荼者。是南印度中边国名也。此云消融。曼达逻者咒也。钵底鞞者句也。谓其国人禀性纯质。凡所出言皆成神咒。若邻国侵害不用兵仗。但以言破之。彼自丧灭故曰消融咒句也。或云。唯童男童女方得言成咒句。余不得也。又天密语等者。婆沙七十九说。世尊有时为四天王。以圣语说四谛。二王领解二不能解。世尊怜愍故。以南印度边国俗语说四谛。二天王中一解一不解。世尊怜愍故。复以一种篾戾车语。说四圣谛。时四天王皆得领解。善破于他者。以因明比量等。真能破故。非外所动者。真能立故。不为他破。后一偈类结。非唯说四谛。六度万行等皆然。一心说法得语实性。能起随类之用。名三昧力(已下第十五经)第八有胜三昧下。八十九颂半。明毛光照益三昧门。智契解脱之门。慈熏身语意业。故得身同法界大用无涯。毛光触物为益万品。遍于时处缘者会之。是谓菩萨圆建立众生也。文分为五。初一颂标门总辨。二所放光明下别明一毛光明业用。三如一毛下。类显一切毛光业用。四如其本行下。释成分齐。五若有闻下。闻信光益。今初。就所益说故名安乐。就第二段中二。初略辨四十四门光用。后如是等下结略显广。就四十四光中皆有四义。一标光名。二辨光用。三出光因。四结光果。类例相从分为十段五对。初有二光显示三宝。二有四光令发大心。上二即三宝四弘对。三有二光总圆福智。四有二光入理持法。上即二严二持对。五有六光六度行圆。六有七光四等救摄。即六度四等对。七有一光总彰三学。八有八光。杂彰万行供养为先。为三学万行对。九有六光。令六根内净动与理会。十有六光。明六尘外净触境皆道。即根清境净对。今初。二光中。前一显现。于中初句标名以近初标。但云所放不言又放。次三句辨用。后偈辨因中。示三宝令其正归。示正道令其正向。上通一体及别相三宝。亦示佛塔。令其正信义兼住持。后一光照耀用有七句。一偈辨因并显可知。第二四光。令发大心中即四弘愿也。初一令众生无边誓愿度。因中兴有为而毁有为。二一光令烦恼无边誓愿断。因中兴有为而赞禅定。上二皆事理兼修。三上欣佛果。四爱乐三宝穷尽法门。因中四弘之终故。总结云及示发心功德行。第三有二光总圆福智。智因中分别法相。决了真理无亏理事。不减佛法故。得一念悉解多门。第四二光入理持法。初一慧入二空即义持也。后一具四总持于法自在。第五六度光中戒因中。云发大心者。谓若发二乘心。则破净戒。大心导善不在人天。勤策万行慧为上首。各加一偈余可思之。第六有七光。四等救摄中。初一慈光与佛慧真乐见无量佛。此有二义。一见事佛。真乐因故。二见心佛。一一心华有觉性故。次三悲光拔苦。初一厄难苦。次一疾病苦。后一死苦。令见佛者。一舍命不恐。二恶道不畏。又要临终劝者。智论二十八云。临终少时。能胜终身行力。以猛利故。如火如毒。依西域法。有欲舍命者令面向西于前安一立像。亦面向西。以幡头挂像手指。令病人手捉幡脚。口称佛名。作随佛往生净土之意。兼与烧香鸣磬助称佛名。若能行此。非直亡者得生佛前。抑亦终成见佛光也。若神游大方去留无碍者。置之言外。不尔勉旃斯行。次二光令生法喜。初则欣法听说。法喜已充。终则触境无非佛法。成喜之极。后一令成大舍。舍除放逸众惑之根。第七一光总彰万行。三学摄尽故曰普闻。第八八光杂明诸行供养为先。前五供敬由。后三施悲田。第九六光内净六根。第十六光外清六境。文并可知。戈者平头戟也。鋋者小矛也。第二如是等比下。结略显广。一毛之用光。有尘沙。第三如一毛下。类显一切毛光业用。及结用所依。谓三昧力。第四如其下释成分齐。如是等光。今何不见。谓有缘者见如目睹光。无缘不觉盲瞽常闇。于中分二。初偈总明。如其本行牒前往因。所得光者。牒前果用。若有宿缘及曾同行者。则随其所见如是差别。后六偈别显。于中初二法说。后四喻说。前中初偈宿缘。宿有四缘。一昔同业。二爱其行。三能随喜。四但见所作。后偈现因。不必有缘但功行内著。光明爰烛。有三种因。一修广福。二供多佛。三求佛果。即福智二严也。上之七类皆蒙光照。二喻说中。双明见与不见二喻。皆有法合。初日出喻喻光为益因。合中谓法日常明。有智慧者心不住法。如人有目则能得见。有三类人则不能见。一者凡愚。二邪信外道。三劣解二乘。皆无因缘如人无目。后宝严喻。喻光正益。明法宝常存。由福无福有处不处。第五若有下。一颂明闻信光益。谓信仰解了不生疑惑。则成佛果。不以不见疑菩萨之无光。不以极苦莫救谓光明之无益。亦不高推果用谓菩萨不能。故云永断诸疑。第九有胜三昧下。六颂。主伴严丽三昧门。亦是出现三昧文分三别。初一标门显意。次四明一方业用。于中前三法说。后一喻合。既言量等三千。则不坏次第。劣于十地及等觉也。三一颂类显十方。第十有胜三昧名方网下。三十四颂半。明寂用无涯三昧门。约处名为方网。约相是谓寂用。亦总显上来动寂无二故。文分为三。初一标名总辨。十方交络出入纵横。故名为网。二或于下。三十二颂半正显业用。三是名下一颂。总结难思。就业用中分三。初二颂。于十方处交络出入。明于器世间自在。二有五颂。十方佛所入出无碍。明于智正觉世间自在。三于眼根下。二十五颂半。通显于三世间自在。菩萨于三世间自在。略有二义。一以自身作三世间。故得自在。二菩萨于三世间处示现自在。今此三段。初二约后义。后一通二义。文或绮互理实皆具。初二世间略有四重无碍。一约处。谓东处即是西处。是故菩萨常在东恒在西也。二约佛。谓东佛即西佛。是故在东佛恒在西佛。三约菩萨身不分。谓在东之身即是西身。四约定。谓入定即是出定。所以尔者。略显二因。一以所观之法。事随理融相即在故。二能观之心。亦寂用无碍故。然此文中。为显菩萨秘密隐显自在德故。但说后二。若辨前二。则似菩萨无力。三于眼下。通显于三世间自在。文分为四。一明根境相对以辨自在。二童子下。明于他身自在。三鬼神下。明微细自在。四一切尘下。器界事中以辨自在。今初。十二颂六对。一一对中。有十义五对无碍之相。欲辨无碍先须明识定慧。此中云三昧起者观也。入正受者定也。定慧虽多不出二种。一事二理。制之一处无事不办。事定门也。能观心性契理不动。理定门也。明达法相事观也。善了无生理观也。诸经论中或单说事定。或但明理定。二观亦然。或敌体事理止观相对。或以事观对于理定。如起信论。止一切相乃至心不可得为止。而观因缘生灭为观。或以理观对于事定。下经云。一心不动入诸禅。了境无生名般若是也。或俱通二。如下云。禅定持心常一缘。智慧了境同三昧是也。或二俱泯非定非散。或即观之定但名为定。如观心性名上定是也。或即定之观但名为观。如以无分别智观名般若是也。或说双运。谓即寂之照是也。所以局见之者随瞩一文。互相非拨。偏修之者随入一门。皆有克证。然非圆畅。今此经文巧显无碍。言五对者。第一对根境无碍。谓观根入定应从根出。而从境出者。为显根境唯是一心。缘起无二理性融通。是故根入境出耳。境入根出亦然。第二对理事二定无碍。谓分别事相应入事定。而入理定。欲观性空应入理定。而入事定。以契即事之理而不动故。入理即是入事。制心即理之事而一缘故。入事即是入理。而经文但云入正定。不言理事。及乎出观境中。即云分别色相斯事观也。根中即云性空寂者。理观也。亦合将根事对于境理。以辨无碍。第三对事理二观无碍。谓欲分别事相。应从事观起而反从理观起者。以所观之境既真俗双融法界不二故。分别事智即是无生之智。二观唯是一心故。亦应将境事理对根事理。以辨无碍。第四对出入无碍。以起定即是入定故。起定而心不乱。若以事理相望。应成四句。谓事入事起事入理起等。若以根境相望。又成四句。谓根事入境事起等。一一思之皆有所由。第五对二利体用无碍。谓于眼根起定心不乱是体也。自利也。而不碍现于广境是用也。人天不能知利他也。良以体用无二故。自利即是利他。此上十义。同为一聚法界缘起相即自在。菩萨善达作用无碍。思之思之。又经且约根境相对。亦应境境相对。谓色尘入正受。声香三昧起等。此如下童子身中入正定等中明。复应根根相对。谓眼根入正受。耳根三昧起等。一尘入正受多根三昧起等。并略故不说。上来无碍深妙难思。始学之流如何趣入。今当总结。但能知事理无碍根境一如。念虑不生自当趣入。又向云色性难思等。即色等总持。是色陀罗尼自在佛等。亦应云分别眼性难思。有眼陀罗尼自在佛等。又眼中云性空寂灭。即眼之度门。眼等本净。亦应云色等度门色等本净。不唯取相为染无心为净而已也。又以智论三观束之。分别色相等。是假名观也。性空寂灭是空观也。此二不二色性难思。中道观也。三无前后皆是一心。对此三观应辨三止。谓方便随缘止。体真止。离二边分别。止既止观双运。亦名一心三生也。即一而三即三而一。双照三一双遮三一。是无碍也。一一释文准思可见。此是菩萨圆融功德。而自庄严。触目对境常所行用。希心玄趣。幸愿留神。二童子下六颂半。于他身得自在。此有三义。一如前眼根入等。但约见境为出入耳。二菩萨化现彼身。作此转变速疾也。三菩萨以众生身作自身。如下十身相作等。是故于彼身入此身出。而彼不觉知。唯应度者知得度也。三鬼神下二颂半。微细自在。谓毛孔约正报。即佛及众生。毛头约空处。微尘是色相多约器界。并身在中入定出定。为显三昧纯熟隐显自在故。亦通观彼入出定等。即于境无碍也。若唯约身在彼下十定中。亦云无生法中入起。安有处耶。四一切尘下四颂半。器界事中周偏入出。然菩萨身普遍略有四位。一普遍一切十方刹海。二遍彼刹内树等物中。三遍一切尘毛等中。皆圆遍非分遍。是故皆全身显现。四以是法界身故。不异不分恒在此常在彼。无有前后。第三是名下一颂总结。初句以德命人。次句依人显德。后半明说不尽。近结第十定用无尽。远结前十定大用无尽。以是无尽之法门故。第五一切下。喻况玄旨分。亦名举劣显胜分。以上所说普贤行德。穷于佛境。盖是信满之位。既越常规乖于视听。滞情封教取信无由。故举斯近事以镜玄趣。令开悟也。七十九颂分为三段。初二总标喻意。二七十六颂别显喻相。三一颂结说显德。今初先一偈半。明非喻能喻。后半偈借喻通玄。今初举四难思。意在菩萨神力。瑜伽决择分有六种不可思议。谓一者我。二有情。三世间。四有情业果。五诸修静虑者静虑境界。六诸佛世尊诸佛境界。今众生含其前三。加龙变化所以有四。菩萨神力。即静虑者境界。旧经梵本。皆云禅定力用故。然众生业报四因难思。谓处所差别故。事差别故。因差别故。异熟果差别故。诸龙变化不起心念。六天四洲云雨不同等。故难思也。佛自在者有五难思。谓真如甚深故。自在转故。无漏界证得故。无障碍故。成立有情所作事故。菩萨神力由三种相。除佛后二。以今经文分同佛五。以皆超言念故。无可同喻。后半中然取分喻。以小喻大。令闻喻者忘象领意故。褒以智者。二声闻下别辨中。略显二十种大喻。以况菩萨之德。初有三颂半。明声闻现通喻。况菩萨自在益生德。先明喻末偈举劣显胜。不为众生无大悲也。不求菩提无大智也。大饶益者具悲智也。二有二偈日月现影喻。况菩萨普应群机德。三有二颂水现四兵喻。喻菩萨海印现像德。四有二颂善音巧辨喻。喻菩萨总持巧说德。五二颂女授辩才喻。喻授法益生德。六譬如幻师下。二颂幻师巧术喻。喻不思议解脱德。七二颂修罗隐形喻。喻胜通隐显德。八五颂象王随变喻。喻定用自在德。九二颂修罗大身喻。喻法界身云德。同于上文主伴严丽。十有四颂帝释破怨喻。喻降伏众魔德。十一忉利天下六颂。天鼓说法喻。况菩萨以无功用现身说法德。十二有三颂。天鼓安慰喻。况菩萨慈音除恼德。十三有三颂。天王普应喻。喻普应悦机德。十四有二颂。魔系愚夫喻。喻摄生同行德。十五有二颂。梵王殊现喻。况菩萨解脱自在德。十六魔醯下二颂。自在数滴喻。况菩萨一念普知德。十七三颂大风成事喻。喻大愿宿成德。十八二颂众声悦意喻。喻四辩悦机德。十九二颂。大海包含喻。喻禅慧普修德。二十大海龙下。二十四颂半。龙王游戏喻。喻菩萨游戏神变德。文分为二。初二十二颂半。明龙王大用不同。后二颂正明举劣显胜。前中初半偈总标。余颂别显。于中四。初四偈半云色不同。喻菩萨身云各异。次有四颂电光差别。喻菩萨光明等殊。第三偈云宝藏色者。梵云室利揭娑。此云胜藏。胜藏即宝名也。阎浮提中帝青色者。梵云天帝火焰摩尼色。亦珠宝名也。三有三颂半雷声不等。喻菩萨三昧多种。四有十颂所雨不一。喻菩萨说法多门。言曼陀罗者。此云悦意。泽香即涂香也。鸡罗多摩者。鸡罗此云华蕊。多摩此云天上华。谓此香是天华蕊所作故也。婆利师迦者。此云雨时生华。末利香即华名。其色犹黄金。第二如是无量下。二颂正举劣显胜。谓娑竭罗龙。于六欲天等总十五处。现斯作用。而身不动摇心无分别。但由业报之力现斯自在。菩萨亦尔。住无功用不动不思。于十方界应现多种。亦以菩萨功德之力随机见殊。此就喻意显胜可知。第三彼诸下。一颂结说难思。前半非喻能喻。后半结上略说。引诸喻者略有二意。一显菩萨自在不同。二贵令众生起信。且江南之人不信千人[疊*毛]帐。河北之者多疑万斛之舟。皆耳目不暨故耳。所以或举目击或据具缚之人。自在若斯。菩萨之用固当无惑。今犹疑者岂不伤哉。大文第三第一智慧下。九颂校量劝持分。此广大用人皆有分。见而不习诚为自欺。故中人可劝而进也。于中分二。初一颂结前所说。略就六慧结之。第一者上无加故。二广大者。语其分量超二乘故。三真实者。明其体性内证无虚故。四无边者有二义。一量智普知故。二离种种二边故。即中道慧也。五胜者。超地位故。六殊胜者同普贤故。二此法下八颂。明信受难得。于中初一总显余七别明。前中希有者。佛出悬远已难可遇。唯初成顿说故希有也。奇谓初能具后。特谓迥出诸乘。此句赞也。下文劝耳。闻谓遇经。忍可谓信因。信则心净。受谓领文领义。赞乃通言通笔。说唯约言。上皆所作总说皆难。后别明中三。初二偈半明难信。次半偈况出余行。后四偈举事校量。前中初一偈明人天之器信为甚难。若尔今或能信何耶。由二力故。一现修净福称所求故。二昔因闻熏今发种故。今不信者。愿少听闻为毒涂鼓。终成坚种。后一偈半举三乘之信。展转难得况于一乘。明文昭然权实有据。第二半偈。况出余行中信忍尚难。况具余行。难中之难也。真实解者。亦有说行而不信圆融之旨。非真实解也。愿诸学者善择知见。第三四颂举事校量。初三校量难信。初二举二难以况信难。后一举福胜以彰信胜。后一校量余行之难。唯明诵持余略不说。亦显修行。真解非可校量也。此之四事。后后过于前前。巧辩深胜。大段第三时贤首下。显实证成分。于中有四。一动世界大机发故。二蔽魔宫唯佛境故。三息恶道利乐深故。四佛现证契佛心故。于中摩顶赞善随喜。即三业皆证。劝物信行第二会竟。

　　大方广佛华严经疏卷第十六



　　大方广佛华严经疏卷第十七

　　　　唐清凉山大华严寺沙门澄观撰

　　升须弥山顶品第十三(已下第十六经)

　　初来意者。先辨会来。前信此解。义次第故。又答十住问总有二段。前信是住之方便。此明正位故次来也。二品来。前品说信究竟。此品趣后说住。故次来也。二释名。亦先辨会名。约处名忉利天会。约人名法慧菩萨会。约法名十住会。皆依主释。二品名。须弥正云苏迷卢。此云妙高。如来以自在力不起觉树。应机现彼故云升也。表位渐增不处人间。显位清净故居天也。若天表净何独妙高。妙有十义。如于法故。一者体妙谓四宝所成。二者相妙。谓八方四级。三者色妙谓四正色。北金东银南吠琉璃西颇胝迦。一切草木鸟兽等物。随所至处则同其色。自常不变。四者德妙。谓八方猛风不能令动。五眷属妙。谓七金山七重围绕。及七香海海印旋流。六依持妙。唯天依住。得通者居。七作业妙。不离本处而镇四洲。映蔽日月而成昼夜。八生果妙。谓波利质多能益天众。九为首妙。于四洲地最在先成。十坚固妙。于轮围中最在后坏。高者高八万四千由旬。入水亦尔。下据金刚上邻空界。顶上纵广量亦如之。独出九山故称高也。十住之行亦复如是。闻思修解而为妙体。四德八圣以为妙相。四辩为色令物解同。虽同众音自智不变。八法不动而为妙德。七支奉戒金山围绕。七识流转而为海印。第一义天依持而住。可以神会非情能升。不离本处遍应十方。映蔽佛口及菩萨月。而成涅槃生死昼夜。生教行果而为妙树。世界初成菩萨先出。为众生现种种资具。世界将坏菩萨后没。为说上定令免三灾。高者具成八万四千诸度法门。自在障外为众生故。入生死海。亦具八万四千诸度法门。据金刚性邻胜义空。又智入佛慧必穷其底。德超方便迥出群峰。为显十住功德妙高。是故须升妙高山顶。四王处半旁而非正。表住不退异信轻毛。故越彼天居妙高顶。善财童子于妙峰山顶见德云者。亦表斯位弥显有由。然上所释皆圆教意。故下发心品云。应知此人即与三世诸佛同等。与三世佛功德平等。得如来一身无量身。才发心时。即为十方一切诸佛共所称叹。不可同于方便教说。若约观心妙高者。谓三昧须弥寂然不动。无思无心不收不摄。任性而定称本心地。入佛智海湛然不迁。是妙法乐触境自在。合本性净。是四德宝而自庄严。斯则本觉如来。升法须弥之顶。三宗趣者。先约会以十住行德为宗。摄位德果为趣。二品以严处请佛赴感为宗。根缘契合说法为趣。四释文者。此会六品分为二分。初二品方便发起。后四品当会正说。前中初之一品。唯是由致。偈赞一品义有两兼。一是方便。谓前品化主赴机。后品助化赞佛。主伴圆备方演法故。二是所依。谓三天说法各有偈赞。欲显三贤皆依佛智有差别故。离如来智无自体故。独为方便甚抑赞词。行向二会同此科判。今初一品长分十段。一本会齐现。二不离齐升。三各见佛来。四各严殿座。五皆来请佛。六俱时入殿。七乐音并止。八各念昔因。九同赞如来。十殿皆广博严净也。言尔时者。即前二会时。主伴齐遍演前二会之法也。今此明遍。即十重说处中第一重也。何须举此。欲明前会不散成后会故。后必带前。合成法界无碍会故。一一诸会无休息故。后后诸会皆同时故。若散前会即无后故。所以唯约觉树会者。此为本故。得佛处故。理实第二亦同此遍。若同时遍。何有九会前后。若有前后何名同时。应云即用之体同时顿遍。即体之用不坏前后。犹如印文。第二尔时下。明不离觉树各升释天。问动静相违去住悬隔。既云不离何得言升。古有多释。一云。本释迦身不起道树。别起应化以升天上。一云。不起是报升天是化。一云。不起是法身升天是化用。并非文意。以此文中俱是毗卢遮那十身云故。一云。以去即非去故名不起。非去即去是以升天。如不来相而来等。若尔但是升相离故。非是树下别有不起之身。故不可也。有云。此佛神通同体业用。即住是去去即是住。住是体遍去是用应。应是体应。虽升后而不离前。体是应体。虽不离前而升后。若尔何殊第三师。不起是法。又以住释于不起。而言住是体遍。何得独住菩提树耶。升天何得非体遍耶。菩提树下宁非用耶。今显正义。然佛得菩提。智无不周体无不在。无依无住无去无来。然以自在即体之应。应随体遍。缘感前后有住有升。阎浮有感见在道树。天宫有感见升天上。非移觉树之佛。而升天宫故云不离觉树。而升释殿。法慧偈云。佛子汝应观如来自在力。一切阎浮提皆言佛在中。此不离也。我等今见佛住于须弥顶。此而升也。文理有据。更以喻显。譬犹朗月流影遍应。且澄江一月三舟共观。一舟停住。二舟南北。南者见月千里随南。北者见月千里随北。停舟之者见月不移。是为此月不离中流而往南北。设百千共观八方各去。则百千月各随其去。诸有识者晓斯旨焉。古德释此。略有十义。一约处相入门。以一处中有一切处故。是故此天宫等。本在树下。故不须起。然是用彼故说升也。二亦约相入门。以一处入一切处故。树遍天中亦不须起。欲用天宫表法升进。故云升也。三由一切即一故。天在树下。四由一即一切树在天上。不起等准前。五约佛身。谓此树下身。即满法界遍一切处。则本来在彼不待起也。机熟令见故云升也。是故如来以法界身常在此。即是在彼。六约佛自在不思议解脱。谓坐即是行住等。在此即在彼。皆非下位测量故也。七约缘起相由门。八约法性融通门。九约表示显法门。十约成法界大会门。然此十解前五玄门。次四所以。后一总意。欲成十义相参而立。虽似杂乱不违经宗。并可用也。然此中相望有四对。法相即无碍。一此处彼处。二此身彼身。三若去若住。四若一若多。约处此处彼处相即无碍。应如十中前四。约身相即无碍。应如五六及前正显。又十中后四通于身处。约处唯有此彼。约身更加去住。谓此身即是彼身。去身即是住身。若身若处俱通一多。上来诸法同在一时。无前后也。一多相望应成四句。一不离一切树下升一天宫。即如今文。二不离一树升一切天。三不离一切树而升一切天。经云十方世界悉如是故。四不离一树下而升一天。经中欲显一多相即。故举初句。升释天既尔升余天亦然。如后二会升天既尔。往余处亦然。复应树树相望而成二句。谓不离一树下常在一切树。不离一切树而常在一树。复应以不起余处。类不起树下。展转相望皆悉周遍。不坏前后自在难思。又既一处有一切处亦有微细义。所用不同有隐显义。若加前时后时有十世义。唯见说住。及于余法有纯杂义。后后带于前前有帝网义。此天望余成主伴义。十玄具矣。问带前起后事理应齐。何故三贤独有斯旨。答显异义故。谓初二会相邻接故。不假带前。此三人天隔越。故须连带。又此三会同诠贤位。六已入证不假带前。第七即位中普贤居然不假。第八顿彰五位体用已融。第九唯明证入体用一味故。并皆不假。第三时天帝下。明各见佛来。约佛则用从体起。约机境从心现。邻而未即故云遥见。第四即以下。各严殿座。表严根欲之殿为法器故。置师子座。表十住之法门故。文有十句。初总余别。总云普光明藏者。此是解位智。照法空含众德故。从信始入故有置言。别中初句约体。余并显严。皆云十千者。万行因感故。言层级者万行熏成故。金网防护。慈悲帐盖以育以覆。四摄缯绮以为周垂。圆融行愿交络万善。柔忍惭愧以覆法空第一义天。清净梵行绕斯法体。一一智照故日光明。于生死中。遣长夜闇举斯果德。令物行因。下行向中。约位渐增表法无异。第五尔时帝释下。请佛居殿。于中三业崇敬以为请仪。言善来者应机来故。不来相而来故。带法界会来故。三称善者喜之至故。举三号者略叹德故。愿哀处者。希仗胜田生大福故。第六尔时下俱时入殿。谓根缘契合成益不虚。十方如是。通上六段入殿事讫。故一结通。下四段文殿中之事。第七尔时下乐音止息。谓摄散归静得定益故。第八即自下。各念昔因获智益也。散缘既止胜德现前。寂然无思发宿住智。种善根者。即下十佛曾入此殿。闻法供养故。亦表见自心性。同昔佛故。第九迦叶下。同赞如来。然三世诸佛。皆于此处说十住法。独赞十者。表说十住及无尽故。所以赞者义乃有四。一十佛曾处则殿胜可居。二互举一德例赞本师。三叙昔善根庆遇堪受。四昔佛同说表法常恒。文中先明此界后辨结通。今初十颂。各上半标名赞德。上句别下句通。下半以人结处。唯初一句诸佛不同。然佛别名多因德立。赞者取德以释上名。初迦叶者此云饮光。若从姓立示生彼族。若就佛德。一者身光蔽余光故。二者悲光饮蔽邪光故。拘那牟尼旧曰金仙。亦云金寂。寂故无碍。金故明见。迦罗鸠驮者。具云迦罗鸠村驮。此云所应断。已断如金已净。如山不动。亦可见无碍者。是此佛德。如金山者是前佛德。毗舍浮者。亦云毗湿婆部。毗湿婆者。此云遍一切也。部者自在也。亦云遍胜无三垢。故无不自在而超胜也。三垢者。现种及习。尸弃亦云式弃那。此云持髻。亦云有髻。无分别智最为尊上。处心顶也。又髻中明珠即无分别也。毗婆尸者此翻有四。谓净观。胜观。胜见。遍见。如月圆。智满是遍见也。魄尽惑亡是净观也。既圆且净。是胜观胜见也。弗沙亦云勃沙。此云增盛。明达胜义是增盛也。提舍亦云底沙。西域训字底逻那。此云度也。沙是皤沙。此云说也。谓说法度人。或但云说。辩才无碍者即能说也。波头摩者。此云赤莲华。身心如莲华净无尘垢。然灯者。智论云。此佛从初现生。乃至成佛。举身带光如然灯故。身智光明普周称大。然十中后七乃过去劫佛。如何贤劫曾入殿耶。古释有二。一约时劫相即入故。二约其处有粗细故。粗随劫坏。细者常存。如法华天人见烧我土不毁。又梵王见净身子见秽。今此天帝是大菩萨同梵王见。亦佛加故。二如此下结通十方。第十尔时世尊下。殿皆广博。即示如意相广殿。同处以遣局情。亦表廓大慈悲等众生界。又如来入殿。即觉智现前。忽然广博则身心无际。十方已下结无尽。唯结后四前已结故。

　　须弥顶上偈赞品第十四

　　初来意者。既明化主赴感。今辨助化赞扬。将演住门先陈体性。性即佛智先赞如来。故品来也。二释名者。须弥约处赞称佛德。依处有赞故立此名。亦顶上之赞拣余处也。三宗趣者。以集众放光偈赞为宗。为成正说为趣。又显佛德为宗。令知住体为趣。第四释文总为三分。第一集众分。第二放光分。第三偈赞分。今初文有十同。义兼三异。谓五六七。一集因同皆佛力故。亦同会前时。二十方下主首同。三一一各下眷属数同。四从百佛下。来处量同。前十此百位已增故。五其名下。表法名同。慧即十解能见法故。菩萨名异至偈释之。六所从来下。世界名同同名华者。位相创开无著感果故。别即次第配于十住。一发心主导世间故。二净治心地如莲开故。三修行圆净故。四水生之贵故。五方便坚誓故。六正心无相如香气故。七不退意悦故。八阿卢那者。此云日出时。红赤之相童真明净故。九那罗陀者。此云人持。以华香妙人皆佩故。王子佩持法王轨度故。十智遍如空故。亦可别明十住胜进十法。思之可知。七各于下。所事佛同。同名月者。表位中。佛果智明闇息恩益清凉。应器周故。别名即十住。自分十法之果。一以十难得法。可谓殊特。二发十大心不可穷尽。三观于空等不可倾动。四了知业行生死涅槃。如风不住。五饶益安乐一切众生。如水普润。六闻十种法。心定不动故得解脱。七闻十不退可谓无上。八三业无失。如星明净。随意受生灿然满空。神足自在若依空运转。九善知烦恼现起习气。故得清净。十观察无数众生根欲智慧心境。余不能知唯自明了。以此十因成兹十佛。上且随要相属以为此释。委明其相如十住文。八是诸已下申礼敬同。九随所来下威仪住同。十如此下结十方同。又上十方从东次第。如名号品问。准此结通。即于十方尽空世界。皆有菩萨而来集会者。且如东方过百刹尘土。外亦有众集。未知彼因陀罗华世界为在何处。余界亦尔。答如名号品。第二尔时下。如来放光分。文义有六。一时。二主。三处。四数。五相。六业处。谓两足指足指拒地得住有力。成位不退而行有恒。数位过前加于千也。相表解显故云妙色。普照十方显佛众会。一光照于一切则一切亦尔。重叠无碍无不互见。为一法界圆明大会。第三尔时法慧下。偈赞分中十菩萨说。即为十段。初一是总余九为别。以法慧是说法主故。总叙此会本末事义。总显佛德。余九叹佛差别之德。总别共显如来无碍之会。此十菩萨名亦表十住。其所说法表位胜进。胜进有二。一趣后位。二趣佛果。今约佛果。今初东方法慧总了佛法故。胜进中云。欲令菩萨于佛法中。心转增广。文中观佛现用。及与往修皆周遍故。十颂分三。初五叙因佛光见多盛事。初一叙此品放光。次一叙前品请赞。余三重叙此品。次二劝观佛力。更发胜心。即前品不起而升。后三举因结果。初一举因后二结果。由因中行愿刹刹齐修故。果位身智遍应遍断。第二南方一切慧者。了一切法真实之性。净心地故。颂意为显于诸众生。增长大悲以称实而观救世者故。十颂分六。初二违理观佛非见佛。次四了法真性真见佛。三有一偈迷性取法不见佛。四一偈。佛即同法为真佛。五一偈引已了法为见佛。六一偈。推功有本了真佛。初中前偈出其妄观。假设长时以况暂见。后偈明其有损。由上不依真实则取相乖真。但见集网系于苦狱。盲无慧眼。冥然不见佛之法身。然此遮取相故。假设长时无有多劫。全不了义。以见如来增智慧故。第二四偈。了法真性真见佛。于中二。前二真观后二真止。前中初二句。空观缘生无性故。次二句假观随俗假名故。次二句中。观由前生灭一切诸法即无性故。相体即是不生灭也。后二句观益。诸法如即是佛如。无生灭佛体本常。观称于如则佛常现。况三观一心则佛之体用。无不现矣。后二真止中。以观观法能所纷动。故须寂之。初句牒前法性。次句泯其能所。法性本空非观之使空。故无所取何有能见。次二句。心冥性佛故止绝思求。又上来空以遣有假以遣空。如则双遣空假。形夺两亡。若谓双非还成戏论故。辨起心皆妄绝念方真。念本自无斯绝亦灭。故中论云。如来寂灭相分别有亦非。如是性空中思惟亦不可。用斯文也。后一显观益。心冥体性惑何由生。亦含三止意也。又亦通结止观。称上而观见惑性空。即同佛性。何能染哉。第三一偈迷性中。上半取法次句迷性。末句结过。第四一偈。佛即同法如。谓同空法故离三世。同假法故相具足。同双遣故无住无著。同如体故遍不动摇。第五一偈。引己中。此亲自证希众无惑。第六一偈推功有本者。非师心也。亦谦己推人异乎凡情。令法钩锁殊涂同致。下八准之。第三西方胜慧。以解佛胜智随空心净。故以为名。颂意。为显欲令菩萨智慧明了。即大智了如及佛性故。十颂分四。初一赞智为迷悟本。次四正显迷悟。次四喻前得失。后一推功有在。今初。由难思故迷难则容有。思者故有悟。次四迷悟中。初二迷后二悟。迷中初一心外取境生想违理。故不能见无相之佛。后偈取蕴内相不了蕴性。故不见心佛。亦是愚法小乘。故名无知者。后二迷中前明倒想。内外俱妄。今有了因内外皆悟。初偈翻前外取。谓了一切法即心自性。性亦非性。情破理现则见舍那。称于法性无内外也。后偈翻前内取。了蕴性相则见自心之佛。与卢舍那。非一非异故难思议。然此一偈文舍多意。一但是蕴缚无有我人。则破前凡夫取我相也。二前后因依相续无性。则破凡小取法相也。此性即第一义空。第一义空即是佛性。又上性无所有正因性也。前解此了。皆了因性。此蕴相续。即是正因。亦名生因。言正因者。是中道义。中道即是佛性。谓现在阴灭中阴阴生。是现在阴终不变。为中阴五阴。故现阴非常如种生牙。种不至牙。虽不至牙而能生牙。此现在阴虽不至后。而能生后。则现阴非断。而中阴五阴亦非自生。不从余来。因现五阴生中阴阴。斯则后阴非无因。故后阴非常。既能续前故后阴非断。非断非常是中道义。正因性也。能生佛果故曰生因。众生佛性有二种因。一者正因。二者缘因。正因者谓诸众生。是故五阴即正因也。缘因者。谓六波罗蜜。非蕴相生名缘因也。今以了因了彼正因。故曰于此性了知。了即般若亦缘因也。第三四偈。喻前得失者。前三喻失后一喻得。前中二。初二喻内取失。于中初一显无缘了不见正因。闇中宝者正因性也。圆满可贵。所以称宝。居于无明五阴室内。如在闇中。灯喻缘了之因。下半法合。无人说者。阙于缘因虽慧莫了。义含二意。一慧即正因。合上宝也。阙于缘因故不能了。二佛法即宝。以阙缘因。虽内有慧不成了因。不见真性。然则缘因即是了因。了因未必是于缘因。有亲疏故。善友是于缘因而必是了。佛性名为了因。未必是缘。此约智慧性故。若以第一义空为佛性者。唯是正因。而非了因。但为了因所了。而非生因所生。若以智慧为佛性者。即是了因。若以五蕴为佛性者。名为正因。亦名生因。然复生必对了正必对缘。今灯一喻双喻缘了。闇中之宝双喻正了。义意包含。具如涅槃二十六七所辨。又上灯喻既是正义。何以涅槃师子吼立。佛不许耶。故师子吼言。一切众生有佛性。性如乳中酪以有性故。要须缘因。何以故。欲明见故。缘因者即是了因。譬如闇中先有诸物。为欲见故以灯照了。若本无者灯何所照。故佛难言。若使乳中定有酪性。即是了因。若是了因复何须了。又善男子。一切众生有佛性者。何须修习无量功德。若言修习是了因者。已同酪坏。结正义云。乳有酪者以定得故。佛性亦尔。众生有者以当见故。然上诸义总有二意。一灯了于宝为正义者。约因性故师子吼立。佛不许者约果性故。二者灯喻正者。约其体性与有不异。佛不许者。约其现惑与无不殊。故知若言定有名为执著。若言定无是则妄语。应言众生佛性亦有亦无。然众生智慧是佛性因。菩提涅槃是佛性果。然则佛性非因非果。今此经宗。宗于法性故。以法性而为佛性。则非内非外随物迷悟强说升沈。佛性要义不可不知。广如别章。及涅槃师子吼品等说。后偈目有翳者。此喻了因。与惑俱故见不清净。以不净故不见佛法。佛法即见佛性。故涅槃云。佛性二种。一者是色二者非色。色者诸佛菩萨。非色者一切众生。色者名为眼见。非色者名为闻见。佛性者非内非外。虽非内外然非失坏。故名众生悉有佛性。二一偈。喻上外取之失。瞽谓全无于目如鼓皮故。则全不见佛。无垢障为明净目。取相是识非智慧眼。故不见也。三一偈。喻前悟中抉去取相之翳。舍于空华之像。绝见契如则见如佛。第四一偈。推功有在准上可知。第四北方功德慧者。生在佛家善解佛德故。此颂意显于三世中心得平等。了知自心穷法空故。十颂分四。初四明凡小妄觉。次四示其真觉。三有一偈佛觉双圆。后一偈。推功有本。今初分二。初一偈。说凡迷缘起之无性。执著相而轮回。后三颂通凡小。初一辨迷执随言作解。可谓小智心外取法为妄分别。余二偈明过失。初二句。曲径趣寂迷一直道。次半有常等倒。长世间恶。有无常等长无明恶。次半不见二空。受二死苦。后半无实谛观。何有法眼。三乘纵有亦不名谛。次四示其真觉中。初偈引己之损劝物成益。次偈教其真见。谓见佛无取即是见如。如即佛所知也。次偈教其了俗。上半蹑前证真。下半方能了俗。后偈拂前二见。以成真见。谓上半取真俗之见忘。方见真俗之正理。下半反释。谓有真俗之可见。不能见真俗之真源。故智论云。若人见般若是则为被缚。下半意也若不见般若是则得解脱。上半意也。若人见般若是则为解脱。即第六七偈意也。若不见般若是则为被缚。即第四偈意也。唯忘言者可究斯旨。第三一偈。显佛二觉双圆。不可觉中而自觉。故是曰奇哉。知无众生而能觉他。大导师也。第四可知。第五东北方精进慧。以勤观真理集无量善。俱无住故。颂意。为显欲令其心转复精进。无所染著。文中由离分别如实见故。十颂分二。前九观法后一推功。前中三。初三所执无相观于中。初一举分别过。后二显无相观。一离所取。上半知于情有。下半知于理无。如迷木见鬼。知鬼是迷有。名如实知鬼。知鬼本无举体是木。名为见木。二离能取以所取空故。上半举失。如若见鬼即不见木。下半显得离于鬼见。方为见木。次三明缘起无生观。一遣所缘。然依他二义。一者幻有从分别生即是上半。二者无性即是下半。二泯能缘。上半牒前生过。有无生见同世非实。下半见等无生名真见者。三辨观益。后三明圆成无性观。一牒前二无。谓能所分别皆不可得者。即圆成性净故。二正显真性。初句体有次句相无。此二融即故无能说。三观成利益。及第二推功。文并可知。第六东南方善慧菩萨。成就般若慧鉴不动。可谓善矣。此颂。为显欲令其心转复增进。得不退转无生法忍。文中离垢解脱无体性故。十颂分四。初二见佛。次三见法。次三观成利益。后二推见有依。今初前偈赞所见。上半标赞。下半释成。智离所知心脱烦恼。兼二利故。二障难除众生难度。自强不息为希有勇健。后偈中。能见谓我如实见。如大菩萨见。次三见法中。约众生说。初偈正显。尽即有为。诸行无常速起灭故。有为之性湛若虚空。便是无为体常遍故。次二偈拂迹入玄。上半拂前无为。谓既如虚空。何有无为之相。次四句拂前有为。谓既约自性论无尽。则不坏于尽。故曰难思。尽即无尽故无众生也。后二句。观成利益见法身也。次三观成中。初偈显法空。由下半了能所见缘成无性故。上半能所之见自亡。次二句显我空。能所之法尚空。谁为能见之者。后二句显实。但除上病不除真法。二空之体及所显圆成。即真佛也。三一偈双结知佛法益。文显可知。四有二偈。推见有依者。谓佛说一道清净。故能遣有。进慧演无量门。复能遣无。想灭理现方知如来。乃住无有无之际也。又智论云。法性为实证实为际。凡夫有实未能证也。第七西南方智慧者。决断不动所以名智。颂意。为显于一切法皆能出离。文中生死涅槃皆善离故。十颂分二。初一引己励众。余偈希众同己。于中亦二。前六示迷后三启悟。前中亦二。初一人执。理实无人横计成险。余皆法执。于中初二执世法。后三双执世出世。今初。初二句明执。谓计蕴为实。不能观身实相。余皆明过。初二句执实乖理不见佛。次二句无慧不见佛。后二句但益流转后三双执中亦分为二。初二执法后一执佛。前中亦二。一立理二起执。初中上半假立。谓待前流转生死。以立涅槃。烦恼名诤。触动善品损害自他故名为诤。此有漏法诤随增。故名为有诤。有彼诤故。故生死者有漏为体。无彼烦恼故称涅槃。下半双非。谓生死涅槃。俱因烦恼假立其名。何有真实。又二互相待故俱空。二互相夺故皆寂。后偈起执。上半执下半损。后一执佛中。亦上半执下半损。执有三义。一佛佛相望。二三身等相望。三心佛相望。后三启悟中亦二。初二顺理之得。后一举佛释成。前中亦二。半偈明顺理而知。余显顺知之益。益中亦二。半偈标一偈释。云何超言。若取知能知寂未免于言。有所缘故。知自知知亦非无缘故。须能所平等等不失照故。无知之知不同木石。故云能见。后偈举佛释者。上云佛然。佛云何然。释云。觉于三世离分别故。种习斯亡为断根也。又亦无心舍于分别。名为断根。第八西北方真实慧菩萨。心不颠倒是真实慧。颂意。为显欲令增进于一切法。皆得善巧文言。于法不颠倒如实觉了。是善巧义十颂分二。前二明依实立名。名能益物。后八显名下之实。辨益所由。今初前颂明损益。受苦闻名速解脱故。受乐不闻反沉沦故。后颂叙昔以成今说。后八中分三。初三觉妄证实。是觉察义。次一双觉二谛。是觉照义。后四非觉而觉是妙觉义。今初也。初偈证实立名。初句拣似比量。无常计常常计无常等。是颠倒法。名似比量。次句证真现量。如眼见故。次句拣似现量。显真现量。谓男女天地等见一合相。名似现量。一合相相不可得故。故名为离。非唯所觉离合。亦无如外之智与如合也。下句结名。次偈例去来。后偈成现观。次一觉照者。真谛名实无和合故。俗谛非实假和合故。互融无杂名究竟解。夫实见者。尚不见实何况非实。见非实者知其即实。故中论云。一切法真实一切法非实。亦实亦非实非实非非实。是名诸佛法。后四非觉而觉者。初偈正显如智。相离名不可觉。寂无遗照故名了此。要不可得方是真修。次二偈展转释成。初偈释无一之义。上半相待而有。通同异体。下半缘生故空。则一多相尽矣。后偈上半。释前偈下半。无能所作故无所依。从业想生故是和合。下半释成上半。云何知无能所。异业想外无我所故。后有一偈结成妙义。上半所住下半能住。由无住故无所不住。谓不住有以即空故。故能住有契有实故。亦不住无无即有故。不住俱有无。无二体故。不住双非不坏二相故。能住例知。既以无住为住。则心绝动摇。方契本觉湛然常住。第九下方无上慧。名如初颂。又从法王教生当绍佛位。故名无上。颂意为显欲令增进心无障碍。文云无著无念不住法故。十颂分三。初一释已名义。次八显佛胜德。后一推功结益。次八中分二。前六内证德。后二外化德。前中亦二。前偈正明证入。后五照境显理。今初即菩提涅槃。以无所得得菩提故。处即涅槃本觉自然。故非造作。悟亦冥符则智无分别。三细已尽六粗居然。又不可以识识故无粗者。不可以智知故无细者。又有能所证名之为粗。无能所证目之为细。皆言语道断故并无之。菩提涅槃绝心行故。后五中。初偈正明照境。境即俗境有能所故。即俗而真故云无数。心同无为故云远离。是佛真法双结能所。后四遣相显理。皆蹑迹遣滞。初偈。双非显中照理灭障。菩提涅槃离有无故。次二偈释前双非。一偈半释非照义。初句是总次句能照无著。故云无念。亦不染此无念。次句所照无著。以无处所为所住故。次句不坏能所。次二句双遣性相。次二句释非无照。称理照故。后偈拂前无二之迹。言无二者但言无有二。非谓有无二。若存无二之见则还成二。以无二必对二故遣之。又遣之以至于无遣。故云三界一切空。空谓第一义空。诸佛同见。后二外化德中。前偈正显令住无住之觉。后偈释成。身即非身故无可悟。悟身见起此见如身。身见两亡真法身也。观身实相观佛亦然。故就佛结。推功可知。第十上方坚固慧者。智力成就不可坏故。颂意。为显欲令增长一切种智。文云得净慧眼了佛境故。十颂分四。初偈总叹为物兴世。智光遍照大悲勇健。次四别示悲相。初偈观机次二反以释成。后一正明兼显僧宝。次三颂半见闻利益。后一颂半结德无尽。此为终极故总举前十。

　　十住品第十五

　　初来意者。上由致既彰正宗宜显。故次来也。又前辨所依佛德。今辨能依十住。故次来也。二释名者。慧住于理得位不退。故名为住。本业下卷云。始入空界。住空性位故名为住。然住义多种寄圆说十。总言十住带数释也。下诸品有十准此可知。三宗趣者。以十住行法为宗。摄位得果为趣。四释文者。四品分二。前三当位行德。后一胜进趣后。前会无胜进者。但是趣位。方便未成位故。回向是位无进趣者。三贤位满总为趣地之方便。故亦显趣无分别离趣相故。今初分三。初品辨位。次品辨行。后品明德。初亦名解文分七分。一三昧分。二加分。三起分。四本分。五说分。六证成分。七重颂分。今初。何故入定。略辨六意。一此三昧是法体故。二非证不说故。三显此法非思量境故。四观机审法故。五为受佛加故。六成轨仪故。余如玄说。文有三别。一入定人。法慧入者是众首故。余入则乱不调伏故。显十住法慧能说故二入定依。谓承佛力推功化主表无慢故。三入定名。为拣果定故云菩萨。任性能知观解善巧。故名方便。十住各摄多门善巧。故云无量。心诣于法故云入也。又一切三昧皆有三相。谓入住出。五识对境意从门出。远境护根意识却入。此通权小。今即照之寂故名为入。即寂之照故名为出。入已未起故名为住。余三昧等并如前释。二以三昧下加分。于中三。初总辨因缘。二明加所为。三别显加相。今初又三。一标加所因。二加缘显现。三赞说因缘。今初。谓以三昧力故。论云。所以偏加金刚藏者。得此定故。前由佛力能入。今由定力佛现。互为增上力相。云何谓无作三昧。显自觉智寂不失照。冥同佛心故。感佛现三业加也。二十方下加缘显现。来处佛数皆云千者。望行犹劣故。多佛加者。显于法及法师增敬心故。又显诸佛同说故加。佛同名法慧者。得法不异故。论云。此菩萨闻同己名增踊跃故。但诸佛于此住门中现。皆名法慧。以法力故。法应尔故。普现其前者。不来而至故。三告法慧下。赞说因缘。于中二。一赞有加因能入定故。言汝能者。希越之辞。此定难得汝今乃能入故。举定名者。向来默入。众未知名故举叹之。令众仰故。二善男子十方下。双说加定因缘。于中先别显四因。一伴佛神力。诸佛自说者。令众敬仰故。二主佛宿愿。三主佛现威。四法慧善根。略无大众机感。后入此三昧令汝说法。二句结因所属。谓由上四事前三为缘。第四是因。因缘合故。入此三昧。故前四定因。令汝说法即是加因故。论云。何故加。为说此法故。故十行十向之中。皆云令汝入是三昧。而演说法故。又此令汝说法。亦是后文之总。然十地论。释诸佛遮那皆由先愿故加。则此四段俱是加因。以彼经中诸佛但云加汝威神。遮那则云本愿力故加。古人便将诸佛之加。为得定因。下之三缘转为加因。便令得定无后三因。则又字何用。既结云令汝入是三昧。何得后三不为定因。非唯违经文理亦乃乖论所释。如实义者。此之四因通于二义。一由此四为得定因。如上所辨。二由后三复是加因。诸佛即以愿力而为加因。论主为显斯旨。故云彼佛先作是愿今复自加。问加之与定何先后耶。若先定后加。则不应云汝能入此三昧。此是十方诸佛共加于汝。乃至云及汝善根力故入此三昧。若先加后定则不应在三昧分后方说加分。又十地论云。何故加。为说此法故。不言为入三昧故。又云。唯加金刚藏不加余者以是菩萨得此定故。既俱文证如何会通。古人答云。加定同时。谓若未定而加。则散心不能胜受。若未加而定。则自力不堪入此深定。是故同时。此解亦违教理。现言入三昧竟。诸佛方现身称赞得定。及说加所为竟。方与三业之加。而云同时岂不违文。若言同时为因不成。斯则违理。亦不应引俱有因证。以此二事容相离。故。若正释者。加有二种。若约内外。善根威神愿力冥资。令其得定则在定前。若约与智。赞述摩顶劝说三业显加。则居定后。二文昭著何其惑哉。第二为增长下。辨加所为。且对加因名加所为。然加所为正在说法。此十亦即说法所为。展转相成。文分二别。初十句别明。后一结说。前中文含二意。望加所为即是别说。望于说法即说法之意。谓加为说法。说法为何。为增佛智等。然说法所为即加所为。于十句中初总余别。总谓说十住法。今信解诸菩萨修行。增长性习二性生菩提智故。又此因智即同佛智。亦得言增。增智何用深入法界等故。九句五对。初二证真了俗对。谓入无入相故云深入。了相了性故云善了。次二无障无碍对。由入法界离烦恼碍。由了众生离所知障。次二圆因趣果对。谓巧安真俗无等故因圆。入萨婆若故云果满。次二识法知根对。后一句虽非文对而是义对。谓内持诸法外说利他。所谓下总结所说。谓若说十住。则前所谓皆得成就。第三善男子下。正辨加相分三。先口加劝说以增辨。二意加冥被以益智。三身加摩顶以增威。今初可知。二是时下意加中。先加后释。前中与十种智。初总谓四无碍解智。是说法所依故余皆乐说无碍。一无著者论名不著。辩才于所说法无住著故。即七辩中捷辩。须言即言故无著也。二无断知即无断辩。谓相续连环终无竭故。三无痴者即是迅辩。明于事理心无痴闇。言则迅疾如悬河故。四无异者即应辩也。应时应根无差异故。五无失者即无错谬辩。凡说契理无差失故。六无量者即丰义味辩。名数事理皆无量故。七无胜者。即一切世间最上妙辩。此有五德。一甚深如雷。二清彻远闻。三其声哀雅如迦陵频伽。四能令众生入心敬爱。五其有闻者欢喜无厌。具斯五义故云无胜。上即七辩。八无懈者。通策前七无疲倦故。九无夺者。具前总别。无能制伏令退屈故。后何以故下征释。先征意云。诸佛有力能与有慈能普。何故十智唯与法慧。下释云。法慧得此三昧。法尔如是得诸佛加。三是时下身加。一令增威。二令起故。然三加同时随义为次。承前说便故先语加。为令起定身最居后。准地论。经有诸佛不离本处。则去住无碍。手又不延则延促无碍。同时触顶一多无碍故。是奇特。要摩顶者。楞伽云。若有不为如来二种神力之所建立。而能说法无有是处。一者身面言说神力。即前语加。二者灌顶神力。即智灌心顶手摩身顶。顶受摩者上禀尊力故。右手者。法慧所说顺理机故。诸佛随顺法慧说故。第三法慧菩萨下起分。略由四意。一三昧事讫故。二已得胜力故。三说时至故。四定无言说故。此四后后以释前前。

　　大方广佛华严经疏卷第十七



　　大方广佛华严经疏卷第十八

　　　　唐清凉山大华严寺沙门澄观撰
　　第四告诸下。本分文分为三。初总显体相。次标以许说。后别陈其名。今初。然十住体略有三种。一约所依。即前三昧。依此说于十住法故。论云三昧即法体故。二者约本。即下所辨。三克性体。若约所缘。即真俗二境。若约能缘即悲智二行。二境既融悲智不别。境智冥契同一法界也。今约本体。若直观经文。则住处二字总示其体。广大已下略显其相。住三世佛家。结示住处。今依地论类例以解。则住处为总余皆是别。总即示体此云住处。十行名行业。十向名愿。十地名愿善决定。皆当位体也。而得名不同者何耶。然三贤十圣。皆以菩提心而为其体。菩提心有三。一者直心。正念真如法故二者深心。乐修一切诸善行故。三者大悲心。救护一切苦众生故。所念真如。亦即本智本觉智故。后二显是恒沙性德。然此三心有一必兼余二。而三贤互有增微。十住直心增故。故名为解。解为行愿本。故首而明之。十行深心增故名为行。依于前解以起行。故十向大悲增故名为愿。回前解行愿诸众生离苦得乐故。十地三心等证故名决定。而大悲为首故举其愿。是以论云愿善决定者。如初地中发菩提心。即此本分中愿。十信通信此三。等觉此三等佛。故知菩提心是诸位通依。今此住位名住处者。若从增胜。则以深般若住于真如。即复由此。而为行愿之所住处。若从通说。俱住上三菩提心家故。住处。梵本名为俱罗。此云家也。家即家族。是以旧译名为种性。即四种性中习种性也。良以此家菩萨所居故。翻名住处。下文还就佛家以结。别中句乃有二。义乃有三。一广大与法界等。是胜住处。然地经总句。是于决定不应学彼。此中广大即是胜义。其法界言含于四义。一正念真如。同理法界深无际限。胜诸凡夫。亦胜二乘偏真理故。二普该菩萨无边行相。大悲深心同事法界无有边量。胜二乘故。三者三心无碍。同无碍法界事理融故。四同圆融法界。一一尘中无不具故。此与第三胜权菩萨。二虚空等者。是因住处。因有二种。一无常爱果因。是因如虚空。依是生色色不尽故。二常果因。今是地前故阙此也。古德又云。一一位中。如空包含无边行海。又如空周遍非至。非不至。又如空无碍故。三住三世诸佛家。准论此名不怯弱住处。谓菩萨所住。即佛所住故名佛家。进住佛家是不怯弱。若直释经文。即结示也。谓向言住处何所住耶。谓住佛家。佛家即是大菩提心。诸佛住此生菩萨故真如悲愿究竟唯佛方能住故。言三世者。是赞胜也。二彼菩萨下。牒以许说可知。三诸佛子菩萨住有十种下。别陈其名。文有三别初标数引证。二依数列名。三总结显胜。今初。谓三世佛果无不由此。十住因成。如大王路法尔常规。故同说也。二何者下。依数列名。初发心住者。璎珞云。是上进分善根人。若一劫二劫。一恒二恒佛所。行十信心信三宝。常住八万四千般若波罗蜜。修一切行一切法门。乃至始入空界。住空性位故名为住。依仁王起信。即十千劫来修信行满。入位不退创起大心。发心即住名发心住。三种发心中即信成就发心也。二治地者。谓常随空心净。八万四千法门清净洁白。故为练治心地。使悲智增明名治地住。三巧观空有增修正行故。四生佛法家种姓尊贵故。五带真随俗习无量善巧。化无住故。六成就般若故闻赞毁。真正其心念不动故。七入于无生毕竟空性。心心常行空无相愿。止观双运缘不能坏故。八心不生倒。不起邪魔破菩提心故。九从法王教生解。当绍佛位故。十从上九住观空得无生。心最为上故。诸佛法水灌心顶故。然住十住得名有三。谓四八九十从喻为名。第七离过受称。余约功德从其所喻。皆持业释。若从能喻或依士释。三是名下。总结可知。若定位者。略有十义。一依唯识等五位之中。即当初位。言五位者。一资粮位。即是三贤。从初发心积习福智。为道资粮为众生故。修解脱分善。二加行位。顺解脱分既圆满已为入见道。复修加行。亦名顺决择分。三通达位。即是见道。谓初入地二种见道。四修习位。始从初地第二住心。乃至金刚无间心位。名为修道。五究竟位。金刚心后解脱道中。尽未来际皆此位摄。二依摄论。第六说有四位。即当初位之初。言四位者。一胜解行位。始从十信终于地前。余三见修究竟。同五中后三。三依瑜伽四十七说十二住。当其第二之初。言十二者。一种性住。谓彼菩萨性自仁贤。性自成就菩萨功德。任持一切佛法种子。性离粗垢。不能现起上烦恼缠。二胜解行住。谓从初发心。乃至未得清净意乐。所有一切菩萨行是。三极喜住。四增上戒。五增上心。六七八三名增上慧。分成三种。谓六觉分相应增上慧住。七诸谛相应增上慧住。八缘起流转止息相应增上慧住。九无相有功用住。十无相无功用住。十一无碍解住。十二最上菩萨住。十三最上如来住。前言十二住就菩萨说。加后如来为十三住。第二即是三贤。第三已去如次十地。四亦依瑜伽及显扬第七。于十三住建立七地。一种性地。二胜解行地。三净胜意乐地。即前三住。四行正行地。谓从第四乃至第九住。五决定地。即第十住。六决定行地。即第十一住。七以后二住为到究竟地。前六唯菩萨。第七菩萨如来杂立为地五依仁王下卷。说十三法师各住一位。即当第一。言十三者。一习种性。二性种性。三道种性。四善觉摩诃衍。五德慧。六明慧。七尔焰。八胜达。九常现真实。十玄达。十一等觉。即八地。十二慧光神变。即当九地。十三观佛菩萨。义当十地及等觉。而佛非十三之数。六依仁王上卷。五忍之中。此当伏忍之下。言五忍者。谓伏忍信忍顺忍无生忍寂灭忍。各有上中下。如次配三贤十地等觉妙觉。七亦依仁王五十二位。当其第二。八依璎珞四十二贤圣位。当于下贤十住。以不立十信。十信摄在十住中故。九依璎珞六种性。亦当第一。言六性者。一习种性。二性种性。三道种性。四圣种性。五等觉性。六妙觉性。若依楞伽等无复地位。十依此经说四十二位。无别资粮加行等名。然所说位依法性。立行布圆融二俱无碍。如玄文辩。十信开合已见贤首品。第五佛子云何为下。说分。即是行相。释此十住即为十段。一一段中皆先征后释。释中皆先明自分后明胜进。又前是住位后是起行。今初发心住。先征可知。释自分中二。先明发心之缘。后正明缘境发心。今初。文列十缘义含四因。谓信悲智及种性也。见佛世尊是初总相。发菩提下。结前生后。中间十句别显不同。一形貌容仪。二显色大相。三具随好故人所乐见。上三观外相也。四时乃一出。出便利益故为难遇。此通内外。五十力无畏降魔制外。此明内德。六神变难思即神足论。此唯外用。于上六中随见一事。发生净信欣心上求。此若可修我定当取。七闻授记。含于二义。一闻授记作佛希预其数。二闻记当事希得此知。皆记心轮。八听教诫。知恶可断善可进修。即教诫轮。上皆信智为因。九见受苦起悲心。未必闻教。以种性内具法尔慈恕。即悲因也。十闻广大法谓佛功德。义兼法灭或传或护。因通悲智种性之因。义通前十。此之十缘。与贤首品所引瑜伽四缘。但开合之异耳。谓前六见佛缘。次二闻法缘。次一见生受苦缘。后即见法灭也。后结前生后者。唯证菩提。方成前事结前也。求一切智。生后。缘难得法而发心也。第二此菩萨下。正明缘境发心。前言求一切智。十种智力即一切智。文有标征列名结数。而义见初品。大同初地。为得十力故等。又此十力于一实智而开为十。化生事足义含悲智。故略举之。非不缘佛余之功德。第二胜进文分为三。初总标次征列。后征释。今初。谓欲求胜位应自劝励亦劝他学。列中有十不出悲智。供佛为总。通财及法。下九为别。行下九事真供养故。一乐住生死大悲为首故。智了其空无所惧故。二住为主道除恶。三即能导理教之法。四示果令欣。即教之所至。五学佛德行以为能至。六成德依缘故生佛前。七寂前上求下化之纷动。八寂必远离生死轮回。九不失悲故常为物依。亦是总结前义。诸所施为皆为众生大悲增上故。问八远离生死初令乐住。此云何通。略有三意。一劝物远离自处无厌。二要自无缚方能摄物。三即智之悲故乐住生死。即悲之智远离轮回。故瑜伽云。菩萨厌离生死。过于二乘百千万倍。非不厌也。斯则不断生死而入涅槃。不动真际常随流转。成不住道。又初既乐住生死。六复云何生诸佛前。亦有三义。一为诱物故。二求摄物之方故。三悲智无碍故。又十藏约实。智契舍闻。诸佛土不愿往生。此约权不坏事故。生诸佛土。三何以下。征释。何须学此。令得通别二种益故。别谓增胜广大。此之别益皆希后位。准下颂文亦令不退转故。有所闻下。诸位通益。以解从内法故不由他。他有三种。一他人。二者心外。三者性外。自解亦三。一者熏习成性故。能自解。二了唯心。三了唯性故。下云知一切法即心自性。若尔云何复言有所闻耶。谓泛尔闻故。或自披寻。闻乃约法开悟约义。必不假人委曲指授故。不由他究竟。则是佛无师智。下诸位中并同此释。有云。从自种生云不由他。但是初意。何足可尚。又引下文。虽知诸法悟不由师。然求善知识无有厌足。亦非此意。彼据双行此约自悟故。第二治地住中亦二。先征可知。二释中。自分内文有四别。一标二征三列四结。下诸自分皆仿此知。列中十心有其二义。一于一一众生各起十心。二为辨差别对八种众生。一于怨众生非直不念加报。亦乃授与利益。二于贫苦众生欲令远离故起悲心。三于危惧无乐众生。令得乐具不尽。四于恶行众生。令安住善行。五于得乐众生。以矜愍心不令放逸。六于外道未发心者。摄令正信发心。七已发心同行者。守令不退。八于一切摄菩提愿众生。取如己身。于此开二。谓于乘大道集进趣者。推之如师。集具足功德者。敬之如佛。此十大同第二地集义中释。以斯十心。治自心地。二胜进亦三。列中十法有通有别。通相可知。别依展转。一总求多闻。为二利行依。二闻已闲静思修。三闻必依友。四于友求请言必和悦。五问不非时。六不怖深法而不能受。不怯行法而不能行。七以思慧力解达深义。非但多闻于义不了。八如说修行。涅槃经。说亲近善知识听闻正法系念思惟如说修行。是大涅槃近因缘故。今展为十。九成行伏惑故离愚迷。十观智照理决定究竟。故安住不动。三征释。所以修者上十多约智。以智导悲令转增也。通益可知。第三修行住。释中先明自分。是护烦恼行。后明胜进是护小乘行。前中。然此十无常大同三地。彼论具释。引中边释已见问明。既文义包含略举一两。论云命行不住总名无常。此总句也。然复有二。一者念念无常。二者一期无常。于何无常依五盛阴。逼迫相故苦也。瑜伽三十四云。由无常行作意。为先趣入苦行。由苦无所得行趣入空行。空故不自在。由不自在趣入无我。此四即苦下。四行相也。五无作者。但缘有故。由念念无常故无造作。由皆苦故。无有乐味但于下苦中横生乐想。即一切世间不可乐想。以彼空故。万法无体物无当名之实。以无我故无有处所。非在色中乃至识中。无分别者。观能取也。无坚实者。观所取也。问涅槃比丘作无常想。佛呵倒惑。云何入住作无常观。答彼但得名不得其义。以无常等该涅槃故。故佛呵之。今但说生死故无有失。又无常者。未会法身故。苦者。未得涅槃故。空者。无善有故。无我者。未得八自在故。则前四句自说生死。次无作等四自说涅槃。常故。无作乐故。无味我故不如名。净故无处所。然二理不偏照与之符。犹悬镜高堂万像斯鉴。又初四句则因缘生灭。是无常义等。次四则不生不灭。是无常义故云无作。五受阴洞达空无所起。是苦义。因起有苦。起即无起故无味也。诸法毕竟无所有。是空义。人法二空空亦空故。故不如名。于我无我而不二。是无我义。诸佛或说我。或说于无我。诸法实相中无我无非我故。无处所。故庵提遮经。说不生不灭是无常义。生灭却是常义等。瑜伽四十六云。云何菩萨观一切行皆是无常。谓观一切行言说自性。于一切时常无所有。如是诸行常不可得。若得斯意则入中道。若依中边论约三性说。则初后二性不生不灭。是无常义。依他起性则生灭。是无常义等。又无作者。非常非无常故。无味者。非苦非乐故。不如名者。非空非不空言不及故。无处所者。非我非无我。不在生死及涅槃故。无分别者。念想无故。无坚实者。实与不实相待有故。后胜进中是护小乘行。小乘不求种智。不欲广知故。十中初三是作佛事处。众生是所度。法界是能度。世界是度处。次四界是起见处。外道计大为诸法本。小乘计大为诸色因。又成身之体。后三界是系缚处云何观耶。一观其相委细而知。二观其性甚深平等。三征意云。但总观无常何用广知。释意云。观空不碍广有知见。性相兼了法智增明故。第四生贵住。自分中有五。谓释名标征列结也。从圣教生者。谓多闻熏习。等流无漏教法生其智故。又下偈云。佛子于法如是观。从佛亲生名佛子。此约能说人也。又偈云。了达诸有无所有。超过彼法生法界。此约理也。上三义皆能生后一义。兼显所生之处。又能说所说能诠所诠。成此三异。从此三生并可尊贵。列中十事同四地。十种法智但有开合耳。既从圣教生成就四智。教化众生。一自住处智。不退转故亦所生也。二同敬智。于佛净信故亦能生也。三真如智。善观察法故。亦所生处也。法即法界。四分别所说智。即余七句。谓了众生空有。佛土权实世界染净。行业善恶果报苦乐。二种生死四种涅槃。具如常释。后十胜进。初三解了通于教理行果。次三修集行法。次三誓当满果。后一别了理法。后征释。意欲进后位真俗平等故。遍观三世不殊方知平等故。第五具足方便住者。自分十心亦是方便也。胜进十心亦具足也。今自分中。即第二住发起此心。今以所修善根正向所为。例前解释文并可见。今别为一势。谓初是总句。救苦护善故。云何护善。一授与乐因如经饶益故。二令得乐果谓安乐故。三哀愍妄乐不令著故。四云何救苦。度一切苦得解脱故。何者是苦。苦有二种。一三灾八难。二二种生死。云何能离。一教生净信。二由净信故授以三学。令诸根烦恼皆得调伏。云何得乐。谓咸证涅槃。究竟灭苦是真常乐。初句九字流至于此。后胜进中。前六义含深广后四唯显甚深。云何广耶。一无涯畔。二无分限。三离算数。四言思莫俦。五色类非一。六非称量尽。所言深者无边。谓非有非无非断非常故。无量者。常一刹那无长短故。无数者。非一非异不堕数故。不思议者。即妄即真。言语道断心行处灭故。无量色者顿现身器故。不可量者。出二量故。后四中。七为总句。人法空故。此云何空。八约能成。非是自他共所作故。九约所成。内外推寻无所有故。十无自性。释成上义。无性故空。无性故谁能作。无性故无所有。非断无也。又七八九是三脱门。三征释意云。双明深广。性相交彻。则转复增胜形夺两亡。皆无染著成般若故。第六正心住。初自分内。由成就般若了法性相故。皆不动名为正心。初四约所敬三宝。由了法平等声如谷响故。于赞毁不生欣戚。又在执应毁就理应赞故。故商主天子经云。无有不毁语言。而能至其解脱中故。次三约所愍众生。有量无量是断常边菩萨不堕。有垢无垢是增减边菩萨远离。易度难度是苦乐边菩萨不住。又有垢者难无垢者易。又亦反此。以不发心不知垢故名之为无。后三约所知法界。有量无量亦是断常。余二增减。已得正心故皆不动。又约众生大悲大愿无限量故。了法界性超量非量故。知法界相缘成世界。说有成坏非成坏故。体有相无体无相有。皆自在故。况并音声性离。何足动哉。后十胜进中。然劝学者。通闻思修。偈云听闻乃一义尔。列中一自性之相不可得故。二缘起想成故。三圆成性净故。四能成非有。五所成无实。六自性本空。七空性亦离。八喻上缘现。九喻上想生。十总离取舍出没想故。此与六地取染净法分别慢对治文多相似。三征释云。此如顺忍欲进后位不退忍故。第七不退。住自分十中初三三宝。次二别显前法。次三别明初佛。后二约佛境智通佛法也。而十皆言不退转者。大同前位。然此位中。已入无生知所闻法毕竟空故。又前位会事入理令心不动。今此事理双现。而心不退。后位从理向事。唯随事行转纯熟故。是故前位于三宝等。但闻赞毁忍之尚易。今闻有无利害转深。成忍则难。故过前位。又前言不动但能正心。今云不退有进趣义。又权实方便皆悉通达。有无等言皆有在故。佛则色相虚无。应机为有。法则离相离性不坏相性。菩萨同佛。次二中约事行为有。入理行为无。出离有二。一约自行。义同前文有垢无垢。亦约事理。二就化他。悲故不出由智故出。次下三句。亦论有无何异初句。初句邪见为无正信言有。此三亦非正见。虽许有佛不遍三世。或言过去入灭。是故非有。未来未成安得为有。现在生界未尽佛愿未满。今有佛者皆应现耳。俱有可知。今知其谬说为无正说为有。后二句中初智后境。佛智有尽等者。一竖约智体。以尽智故名为有尽穷未来故名为无尽。又若入永灭则名为尽。不永灭度是即无尽。约从修生则名为尽。即同无为故名无尽。二横就所知。谓法无尽故智亦无尽。以无尽智称无尽法。则名为尽故。法华云。唯佛与佛乃能究尽诸法实相。智度论云。如函大盖亦大。还将无尽之智知无尽法。是故如来名一切智。今菩萨穷究。知依竖义半了半不了。知依横义二俱是了。又相待说有尽无尽。就理而言并非二相。后一就境约性一相。约相非一。知其随说皆非遍知。后胜进中十事五对。此大同地中乐无作行。对治发起十种殊胜行。由此知其事理无碍。至地则得权实双行。初一多对。总含三义。一约权实。于一佛乘说无量故。虽有众多皆佛因故。二约事理。理能成事说一即多。事能显理说多即一。三约事事无碍有同体异体。义如上说。二文义对。文随于义。转变密意故。即如初句一言随于多义。义随于文。显了直说故。即下三对。但显事理一无碍义。若望下偈云如是一切展转成。则文义亦通事事无碍。三遍计理无情有无二。四依他幻相性空无二。五圆成性空与不空二如不异。又上三中。皆以三性三无性相即准思。三征释中。善能出离者。不沉没于事理。成后位自在也。第八童真住。自分中初三。三业无失。永离习气唯佛得之。任运无功在于八地。此中多同八地。能行无漏故。得无失。无十不善失亦无错谬失。此三自行亦为化体。余皆利他。初一能化身。顿悟菩萨随愿受生。贵在利人不拣净秽。惭悟地前。许受变易意生身故。次四以能化智知所化境。即十力智之四智也。次一化处后一化法正化。后明胜进是不动行。初六于刹自在。后四三业自在。此同八地。若色若土皆自在故。初一总知分齐。次二作用持兼愿力。四十眼智观。五有佛便诣。六游以化生。后四中。一意二身三语四通三业。下征释意。为得善巧入于后位。辩才自在故。第九王子住。初自分十中。一知六趣四生受报差别。又知九种命终心受生差别故。二知现行烦恼。三知种等相续。非如现行有间断故。习气有四如九地说。四知诸行作业所入法门。皆善巧故。上四多同九地十种稠林。彼据入地尤多细密。故名稠林。此但云知。五知法药。是智成就义。六知法师轨仪。七知所化处。八知化时。随根生熟不差失故。后二依二谛说。皆说成就也。后胜进十法皆言法王者。既言王子仿佛之仪。合子法度。而言处者。即是位也。如世王子之于父王。今对辩之。一善巧者。言辞安立。及诸伎艺悦可王心今此菩萨学佛法王说法言辞。安立权实善巧方便。以悦佛心。二轨度轨。谓坐立动中规矩容止可观。度谓升降出入往来进退可度。此明无亏戒行。住佛威仪也。三宫殿者。父王在宫即行子礼。父王处殿即行臣礼。若处涅槃正殿。即令万行归宗。若处慈悲宫室。则子爱含识。四趣入者。趣者。就也。谓泽及万人。入者。收也。谓庭来万国。菩萨则无机不就无德不收。五观察者。入则观父王察其声色。出则观群臣知其贤愚。菩萨入则观佛教理。出则审机可否。六灌顶者。十地有文。出现法喻双辨。七力持者。聚人则以财为力。慎危则以戒为力。降怨则以忍为力。广业则以勤为力。定乱则以静为力。谋安则以智为力。固众则以仁为力。制敌则以众为力。菩萨六度四等。万行总持皆力义也。持财以俭持众以信。持安以不憍持力以不奢。余可类取皆能持也。八无畏者。为上无亢则无忧悔之畏。节俭财色则无病畏。居上不憍则无亡畏。为下不乱则无刑畏。在丑不争则无兵畏。三不备者。永无死畏。菩萨修行。离老病死五种怖畏。得十无畏。九宴寝者。昼无故不内宴。夜无故不外寝。宴于侧室寝于正处。菩萨入定同佛。不过明以耽其味。不昏沉以滞于境。无幽不得其味。正定不易其心。十赞叹者。乐则歌赞苦则哀叹。赞音宜和乐。叹音宜哀思。其情切其辞文。菩萨应仰赞佛德哀叹众生。情诣于理使令欣厌。二征释云。欲令增进得于后位无碍智故。第十灌顶住。文亦分二。先征后释。释中亦二。先自分后胜进。前中二。初有十句所成德用。后有十句赞胜难测。以位终故加此一段。前中前五。了世界无碍智。后五成就众生无碍智。以智度满故。多同大尽分智成就说。后十赞胜。及后胜进皆是神通。有上无上分中义。今赞胜中。前四即业自在不可知。一身二身用三十通四通用。后六心智自在不可知。初三即三达圆明智。四知器世间自在智。五定心所现之境。六大智所知之境。并深广故。下位不知。后胜进中三。初标即学佛一切智。一切种智。以当位满灌顶成佛。以摄诸位皆此中具故。如法界品海幢处说。玄中广明。二征列中。一学佛三达智。此是总句。二佛法智者。觉法自性善出现仪。三事理无碍。四事法横广。五大用周遍。六身智光照。七神力持令不坏。法力持令进善。八穷尽所化。九知化法。十了化主。三征释成十胜智。复更学者。为欲成佛种智位故。然上所释大依十地。第六显实证成分中二。先现瑞显实。后菩萨证成。前中先此界有动地雨供。一万佛刹犹劣行故。后如此下。结通。二又以下。菩萨证成。于中二。初能证现前。二作如是下。发言赞述。于中四。一赞其所说。二我等下。举同显证。此有四同。一能说人。二所说处。三者会主。四所说法。初后与此同。中二但彼同者。法慧表解。不可不同法。若不同岂名为证。中二异此者。表人异道同处殊法一。方表通方之说。成证义也。若亦同此。将谓余异名界佛不同说也。若尔何故同名法云妙法。不多举耶。为有表故。谓所说法该于十地故。非粗浅故。就所说中。众会约人眷属兼法。文句义理主伴皆同也。三佛子下。举因结成。四如于此下。结通广遍。谓非唯来此为汝作证。于余处证亦同证此。弥显所说是通方也。此是彼菩萨结通。不俟经家结通也。问此经何要十方同说。答引摄之教随机不一。诸方有殊圆实之教法尔常规故。十方同说十方如来同一道故。三贤十圣无异路故。问说此经处。何要遍于十方。答能诠如所诠故。所诠义理无不同故。表位优劣证有多少。据其所说无处不该。有云。此上瑞应证成应在偈后。有四因故。一未说偈经犹未了。不应先瑞先证。二瑞证本为证经。既不证偈则偈应非经。三证辞不应。云文句无有增减。四若许瑞征合在颂前。颂中应颂二分。假使梵本如此。译者即合回文。此乃静法佳判。今为一救。理或可通。为欲表说证同时故。然文不累书。编之作次。若全居末。则似说竟方证。若更居初未说复何所证。故置于散说偈文之际。深有以焉。诸会文同皆仿此释。第七重颂分中。总有一百颂分二。初九十一颂正颂前法。后如是十住下。九颂结叹劝修。前中十住即为十段。初住中有四十六颂。文分为四。初三颂颂发心缘。次三十二颂缘境发心。次十颂胜进所学。后一总结。今初。尊重即前众生乐见。第三偈即广大法。二中分二。初十颂缘十力发心。一颂一力。初中谓。以因感果斯为是处。从我心冥性等生。无有是处。余文可见。二二十二颂别显所求。长行结前生后。云求一切智。今偈略显一切智相。此二十二颂。一颂一智。或有阙智了等言者。盖文略耳。今以类例相从摄为十智。初一俗谛智。次一真谛智。三一偈神通智。四五颂解脱智。五过去下。一颂劫刹智。六一颂三乘智。七有七颂三密智。谓二颂身密。三颂语密。二颂意密。八一颂唯心智。九过去下。三颂。一多无碍智。十有一颂权实双行智。三菩萨如是下。十颂。颂胜进十法。一颂一法。皆言令其不退转者。显劝学之意也。不退有三。一位不退。七住已上。二证不退初地已上。三念不退八地已去。今此近希位不退故。若约圆教当位。从信入住得位不退。初发心时成正觉故。四一颂总结亦是引证。第二住五颂。初二颂自分。次二颂胜进。后一颂结说。第三住五颂。前二颂自分。后三颂胜进。第四住六颂。初三自分。次二胜进。后一结叹。第五住五颂。初三颂自分。次一颂胜进。后一结叹。第六住四颂。初三自分。于中后半颂。是显不动之意。二一颂胜进。第七住四颂。初二自分后二胜进。第八住五颂。初三自分后二胜进。第九住五颂。初二自分后三胜进。第十住六颂。初四自分。于中三颂。颂所成德用。一颂颂赞胜难测。后二颂胜进。第二大段结叹劝修。九颂分三。初一颂总叹十住。次六别叹发心住。后二结叹初心。况出修行。十住位竟。

　　大方广佛华严经疏卷第十八



　　大方广佛华严经疏卷第十九

　　　　唐清凉山大华严寺沙门澄观撰

　　梵行品第十六(从第十七经尽夜摩宫中偈赞品)

　　四门之中初来意有六。一前是正位。今辨位中之行。故次来也。二前明诸位别行。今辨诸位通行。三前通道俗。今别显出家所行。四前明随相差别。今显会缘入实。五为显入住之因。谓自他二种梵行净故。则入初住也。六别显初住成佛。则类前诸位。位位成佛不由他悟之相也。具上诸意有此品来。二释名者。梵是西域之音。具云勃嚂摩。此翻为净。拣上净行立梵行名。离染中极故名为梵。即梵为行故名梵行。持业释也。亦有云。真境为梵智契为行。或涅槃为梵修因为行。此二依主释。梵行以何为体。体略有三。一者即戒。戒能防非故得称梵。二者四等。三者是慧。涅槃五行中。梵行即四无量。亦七善知。今此品中具含三义。然此三各二。戒有二者。一随相二离相。今文即相无相。依如来教染衣出家乞食正命。是随相也。于修无所著。则戒相如虚空。即离相也。四等二者。一有缘二无缘。生缘法缘皆名为有。今即缘无缘观察众生。而不舍离是有缘也。了知境界如幻如梦。即无缘也。慧有二者。一有分别二无分别。今即分别是无分别。谓于十法一一推征。是分别也。观无相法了知平等离念契玄。即无分别也。上三中二义。各初义通凡小。后义唯大乘。此二不二为实教梵行。若一行具一切佛法。方是华严之梵行也。梵即是净。但以性净故即行净。行净故则智慧净。智慧净故则心净。心净故一切功德净。乃至成佛功归于行。故云净行。然前信中之净。随事造修悲智兼导。至此纯熟了心自性。悲智无二故。小有不同。三宗趣者。即以悲智无二事理双修观行为宗。疾满一切佛法为趣。第四释文。文分为二。先问后答。今初亦二。先叙问答之人。正念天子问者。天者净也。表所问事理染相绝故。梵依天行而得成故。念与无念二而不二。为正念也。法慧答者。表巧慧穷法。后佛子下。正显问端。于中先举所问境。次云何下。述所问相。问相有二。一问行净所因。谓随相持戒之梵行。云何得离相之清净。故不应言净劣梵也。二从菩萨下。问因所得果。第二法慧下答。答前二问即为二别。先答行净所因。后若诸菩萨下。答因所成果。斯即观成利益也。今初分二。先明自行清净即离相之戒成。后复应修习下。明利他之行净。即无缘之四等二种智慧。通在两文为能净故前中分四。一总示所应。二所谓下。列名略释。三若身是下。广陈修相。四如是观已下。显观成相。今初。作意者。不堕无记故。观察者。以慧推求故。二中初列十法。即列上所缘之境。后应如是观下。释上作意观察所以。唯令观十法者。一为成圆数。二梵行缘体不离此十。谓身口意三是行所依处。三业行因三宝行缘。戒谓行体。问以善三业归于三宝。得受随戒何要观耶。答若不观察。取相坚持同权小故。见戒从缘起心持戒为迷倒故。云何观耶。广在下文。今略释之。意云十中随一。若是余九即非明假众缘。以显无性。况十中各十。一一推征。相尽理现名真梵行。第三广陈修相。即寻伺观也。十法即为十段。前六通染。是故但约染净相违。名非梵行。亦不析破彼法自体。后四唯净顺于梵行故。分析体空何有梵行。十中各先总牒观境。后以十事征显其非。今初身具中。一非善者。身通不善体非顺理。梵行善性体能顺理。二法既殊明身非梵行。梵行何在他。皆仿此。当知梵行之言贯通诸句。二体是无记非可轨法。三饮食资成。四自相臭恶。五自性不净。六种子住处等皆悉可厌。七四蛇违反。八业惑所依故。九是身无知。又要当死究竟不净故。十八万户虫户有九亿。全以虫聚成其身故。今此梵行体是可轨性。能澄净芬馨清洁。贤圣所欣顺法顺教。体无杂染。与智相应众善集成。彼岂当是于十事求梵行叵得。当知梵行离相离性下九准之。二身业者。身之作用名为身业。语意亦然。十中四仪无记。余六通善恶故非梵行。三语具十事。初一语体次五语缘。谓风触七处而出于声。此略无脐轮牙齿。后吐纳等四。是辨语相十事。望业皆是语体。此唯无记故非梵行。四语业十事通善恶故。亦非梵行。安立说者谓假施设。随俗说者。随世名言。余可思准。第五观意十事。觉是寻求观是伺察。觉粗观细是不定法。言分别者。以慧拣择。三分别中是自性分别。七分别中任运分别。种种分别者。三中随念计度故。七中余六。谓有相无相寻求伺察染污不染污故。忆念者。追忆曾习唯缘过去。思惟者。以慧筹度通去来今。并有一多各成二种。上六皆别境摄。种种忆念义兼恶作。幻术通思通念。眠是不定意识亦行。但取境昧略。轻眠有梦。亦通善恶觉之势故。此十是心所。不离心故同名意也。征破准前。第六观意业十事。皆意之用故名为业。约遍行五征之。一思二想次四是触。后四是受。作意一种总遍十段。故前云作意观察。即上四段亦各一蕴。此中思等与意何别。但思等心所有二义故。一扶持心王属前所摄。二依心起用。属此位收故。多从受境以辨。若欲破者。既约遍行通于三性故。非梵行余准前知。第七观佛十事观于三身。若依小乘。初五法身。以无漏戒等及眷属无漏五蕴。为法身故。次二报身。以三祇百劫所修感相好故。次一化身。神通化现故。业行通为三身之因。果报通语三身之果。若依大乘。前八皆是化身。后一报身。业行通语二身之因。涅槃是果离系果故。菩提是报报本愿故。今一一推征。若一是佛余者应非。一一皆佛则有多佛。和合成佛则无自性。故中论云。非阴。不离阴。此彼不相在。如来不有阴。何处有如来。阴合为如来。则无有自性。进退推求佛体寂灭。尚非是有岂当是无。邪见深厚者。则说无如来。诸法性空中思惟亦不可。是知真佛既超心境。依斯成行行岂相耶。第八观法。但有八句者。应梵本脱漏。岂余九皆十此独八耶。若约有所表者。表除九十八使故。加十总观破百八烦恼故。然法有教理行果。今就后三略能诠故。八中初一理法。次一果法。余六通三约理可知。约行者。谓不善不生妄想不起。言语道断智无分别。定无行处如智两冥。此六究竟即是果相。今推征云。若一是法余则应非。一一皆尔。若谓总。是则和合不实。随得一法即应得余。和合而成则无和合。若以无合而为法者。无合之法岂当有耶。又此举法皆举寂灭不生等者。欲明一一自虚。法即非法梵行何从。第九观僧十事。前八约人后二就德。且依小说。言预流者。始超凡地预圣流故。一来者。修惑未尽。一度来生欲界中故。不还者。欲界惑尽。更不还来生欲界故。阿罗汉者。此有三义。一名杀贼。已断一切诸烦恼故。二名不生。三界之生永已尽故。三名为应。应受人天大供养故。有四向者。向于果故。谓断三界见惑有十六心。至第十五道类忍时。名初果向。至第十六即入修道。名须陀洹果。欲界修惑分为九品。断至五二向。断六一来果。断七或八品名第三果向。九品全断尽即得不还果。次断上二界修惑。乃至有顶八品惑尽。名阿罗汉向。三界见修都尽得阿罗汉果。今此欲明梵行。粗陈名目。若广引婆沙俱舍杂集瑜伽则清净梵行有累名数。力有余者付在说时。此中观意。谓僧名和合而有八辈。一若是僧余则应非。又一一别辨则无众义。集此无众岂成众耶。况于入流无所入等。以无为法而有差别。则其体自虚。后二就德。德若是僧何须八辈离法无人离人无法。一一穷究为僧者。谁僧体既虚梵行安寄。第十观戒。戒为行体。亦赖众缘。从缘成戒戒性如空。起心持者。是谓迷倒。无善无威仪不杂二乘心。是名持净戒。此戒乃名真梵行也。其中十事。前八是受后二是随。受中坛场得戒之处。问净教仪并教授师。三说羯磨即得戒法。和尚得戒根本。阿阇黎者。正即二师。义兼七证。剃发著衣是戒外相。随中乞食四依之一。正命。谓离四邪五邪。若依菩萨戒类例上文。具如善戒经。及弥勒菩萨所造。受菩萨戒羯磨所辨。此上十境。正约菩萨傍兼声闻。设依小受修观则为菩萨。即如此方。又善戒经。欲受菩萨戒。皆先具受前之三戒。故所观境通于大小。其能观智唯实教大乘。上来寻伺观竟。第四如是观下。辨观成之相。望前寻伺即为观盖。望后得正觉果。此但如实观成。文分为三。初约所观十境如实观成。二此中何法下。约所成梵行如实观成。三如是观察下。结成梵行清净之相。今初。有十句。初六句明三轮清净观。一不取能持戒众生。言身兼口意也。二不著所修行事。三不住于戒法。亦即是事。亦通不住前法。次三句。以三时门明不住持戒时。兼释上不取等言。三世推求不可得故。已灭未至空理易明。现在多滞偏语空寂。以刹那不住过未分之。故空寂也。次二句明二空观成。作受者。人业报是法。后二句。以不迁理释成因果空义。此世不移动。谓不从今至后。彼世不改变。谓不从后至今。是为因自昔灭无力感果。果不俱因无力酬因。何有报受。以物各性住性本空故。二约所成梵行如实观成者。有十一句。初句总显无名。十已空故。余句为别。一不从十生。二非属身等。皆十已空故。上二句约缘以征。次二句就体以征。初句明离前十外无别无作戒体。十外有体不假前十。次句亦无有作。作之受随前已空故。次句双非显中。无性防非故。次五句约五阴。有二意。一就戒体。有说。无作戒体体即是色。有说。非色非心。五蕴之内。初一是色后四是心。今言为是色者。显非是色。以其所立无表依表生。表色无表色。今明观意。表色尚空。何有无表。为非色者。显非非色也。从色生于戒尚不名为色。从色生于戒岂是非色耶。言为是识者。意显非心。若言是心者。一切皆有心应常有梵行。是知非心也。若言非心木石应梵行。是知非非心也。若言非色非心行蕴摄者。但是行蕴应皆名戒。二就修行梵行不离五蕴。若即蕴者。有蕴皆梵行。若离蕴者。岂是我梵行。故后结云皆不可得。第三结成梵行清净之相。以无得故。文有十一句。初句为总。次九句别显无得。一由上三世皆空故。二由于身无所取。于修无所著故。三言心无障碍者。即前于法无所住故。于风行空无有碍故。四作受二念不现行故。五虽空不碍涉有故。六七涉有不迷于空故。受观无相。受谓忍可于心。观谓起用于境。八结归平等。大般若曼殊室利分云。我不见有一法非佛法者故。无法不等。九一收一切方显具德圆融。末后一句总以结酬。由上义故名净梵行。上辨自利行净竟。第二复应下。明利他行净。文分为二。初深观果智。即利他之方。后慈念众生成无缘四等。是则自利利他上求下化。皆具足也。今初文三。初举法应修谓梵行体也。缘体宛然一心湛寂。梵行用也。不思不造万行沸腾故。不但心观圆明。复应广集佛智。二何者下。征起别列可知。三于如来下。结劝广学。第二闻已下。慈念众生成无缘四等。文有四句。一双起慈悲。如犊母随子。二思惟药病成大法喜。三即行无求以成大舍。四智了诸境导成无缘。此中五喻广如十忍然释有通别。别者如幻似有不实故。似有故假不实故空。此二不二成中道智。如梦者。虚妄见故。如影者。从业缘现故。如响者。属诸因缘故。如变化者。须臾变灭故。若如是了境。即终日化而无化。亦为众生说如斯法。是谓利他梵行清净也。第二大段若诸菩萨下。答因所成果问。文中分二。先牒前因深。初总指前文。不生二解则举其要。即所行无二。二一切下。酬其果满。先标后释。今初。由理观深玄。了性具足。万行齐修故。令大果无边德用现证在。即一切明其果大。疾现语其速证。后初发心下释。先释疾现之言。后释现前之相。今初。上言疾得疾在何时。故云初发心时。何法现前谓无上菩提也。后知一切下。释现前之相。亦是出其所因。何者。夫初心为始正觉为终。何以初心便成正觉。故今释云知一切法即心自性故。觉法自性即名为佛。故下经云。佛心岂有他正觉觉世间。斯良证也。斯则发者。是开发之发非发起之发也。何谓现前之相。夫佛智非深情迷谓远。情亡智现则一体非遥。既言知一切法。即心自性。则知此心即一切法性。今理现自心。即心之性已备无边之德矣。成就慧身者。上观法尽也。正法当兴今诸见亡也。佛智爰起。觉心则理现。理现则智圆。若镜净明生。非前非后非新非故。寂照湛然不由他悟者。成上慧身。即无师自然智也。又不由他悟是自觉也。知一切法是觉他也。成就慧身为觉满也。成就慧身必资理发。见夫心性岂更有他。若见有他安称为悟。既曰心性自亦不存。寂而能知名为正觉。岂唯定之方寸。不取则于人哉。况初后圆融不待言也。梵行品竟。

　　初发心功德品第十七

　　初来意者。谓前二品明位及行。今显胜德。举初况后巧显深胜。故次来也。又前品末云初发心时便成正觉。未知此心有何功用。顿得尔耶。今释此义故次来也。二释名者。初有二义。一三种发心之初。二十住之初发。亦二义。一发起上求。二三德开发。能知三世佛智故。永断一切疑网故。得如来一身无量身等故。在于信位久已研穷。至此位中豁然开悟。故得功齐果位摄德无边。受斯称矣。三宗趣者。即以初心摄德为宗。令物穷究发心为趣。然住会发心。定是信成就摄。解行及证自在后文。生如来家。自约解说。不应谓此便是证收。若谓久习无明云何顿成大智者。岂不闻冥室千年之闇一灯倏忽顿除耶。若谓云何能知三世佛法者岂不闻具缚凡夫。能知如来秘密藏耶。余义至文当释。夫机差教别圣旨深玄。并未证真如同居学地。共详圣智诚曰才难。且以浅为深有符理之得。以深为浅有谤法之愆。以远为近则有益于行人。以近为远则法非我分。诸佛说教贵在俯就物机。后辈学人若欲高推圣境。傥失大利岂不伤哉。且夕钓磻溪朝升台辅。岂与夫明经常选。而语其优劣者哉。况才生王宫贵极臣佐。宁同百战夷项备历艰辛。况十千劫之功高。亦非聊尔人耳。是以语其智等虚空而非类。论其德碎尘刹而难量。极念劫之圆融。尽法门之重现。初心契于智海。岂有边涯。犹微滴入于天池齐无终始。故经云。发心毕竟二不别。如是二心先心难。法慧仰推良在此也。如或未喻胜鬘有文。推佛能知。斯言无过余如贤首品。次正释文长分为七。一天王请说分。二叹深难说分。三约喻校量分。四就法略示分。五动地兴供分。六他方证成分。七以偈重颂分。又释于中分二。初长行。后偈颂。前中亦二。初此界后结通。前中亦二。初正说。后证成。前中亦二。先问后答。今依前辨。初中天帝问者。在彼宫故。闻前速成生疑念故。菩提心是万行主故。问法慧者。是会主故。初心具后之德。唯慧境故。下正显问端。虽则正问功德下。法慧答功德之量。便显发心之相。是为菩萨善巧辩才。第二法慧菩萨言下。叹深难说。所以叹者。法体深广去疑令乐故。下寄言显说未尽其源故。于中初句总。言甚深者。谓约时深彻后际。约德深至佛果。约理深同法界。约行深包万行。并深中之极故云甚深。又数广难量理玄叵测。虽深非甚。今即少而多即事而理。初心具后是谓甚深。下十句别由斯十义。故曰甚深。于中初四能所对辨。各前能后所。一离言故难宣示。二无相故超心识。三非自力辩能分别。四非劣慧能信解。后六通能所证。五非有所得及一慧能证。六非起行及一行能行。七次第修慧不能通达。八九思慧不能思惟筹度。十闻慧不能信向趣入。此六后后劣于前前。巧显深也。所以广说难者。非唯成上甚深。正诫今后令信。第三虽然下。约喻校量分于中二。初结前生后。谓约自力则甚深。承力则可说。二佛子下。正显校量中有十一大喻。一利乐众生喻。二速疾步刹喻。三知劫成坏喻。四善知胜解喻。五善知诸根喻。六善知欲乐喻。七善知方便喻。八善知他心喻。九善知业相喻。十善知烦恼喻。十一供佛及生喻。然此十一喻。后后过于前前故皆舍置前前更举后后。巧显深胜。又此诸喻合有通别。通但通合发心德广。谓如初喻中便合云。为悉知一切世界成坏等。此不同于喻也。别谓所合同喻。但喻有分限。法无限耳。如初喻合云。不但为以一切乐具供养十方等。初一具通具别。下十略无通合。此诸喻文皆应有四。一举喻二征问。三领答四校量。初后具四。中九略无中二。又诸喻内一一皆有十重。皆应举喻问答校量。文无者略。今初。喻十重中。初一广说。后九略明。初中有四。一举广事。二征问三答显广。四辨超过。今初有三。先与现世益。文有三广为供具田时。次然后下。与后世乐。后南西下。类余九方。二征问。三答广并可知。四超过中云歌罗者。此云竖析。人身上毛。为百分中之一分也。或曰。十六分中之一分义。译为校量分。优波尼沙陀者。此云近少。谓少许相近比类之分也。百千后即云亿分者。中等数也。后九略说中文四同前。今初并举九事乐具皆同。一切所经劫数渐渐增多。其所教法转转增胜。据初世界亦合渐增。以此十前文标一故。余无者略。若十方共十则界不增。第四校量中三。初辨超过。二何以故者征。征意云前。云功德除佛难知。何以比此犹少非类。三释意有二。一别翻前喻。谓发心无限前有限故。亦是反释。二为令如来种性不断下。通对前十总显具德。亦是顺释。于中有十二句。初三总相对前辨胜。一翻前小果。二翻前限处。三翻前有限众生。下九句即下十喻之本。一即第三知劫成坏喻本。二即第四善知胜解喻本。故下文云。乃至垢解净解等。三却是第二速疾步刹喻本。四即第六及第十本。五即第九本。六即五七本。七八皆第八喻本。九知佛境界平等。即第十一供佛喻本。此中九句即佛。十力智。一知成坏垢净自性。即业报智。心乐即种种解智。知烦恼即漏尽智。生死即天眼智。诸根即根胜劣智。方便即禅解脱三昧智。此及佛境并是一切至处道智。心行即种种界智。三世智即宿命智。其处非处智以是总故。亦是前三总句中摄。然此所知皆约一切无齐限也。下文广释其相。第二佛子复置下。明速疾步刹喻。然次下。九喻文皆分四。初举广喻。二辨超过。三征四释。释中皆先反释后顺释。今初喻中前三可知。四释中先反释彰前不及。后为了知下顺释。辨此过前。于中十一句初句总。所谓下。别知世界相即相入无障碍义。前七正明即入。八一毛端下二对。释上即入所由。略举三门。初以法性融通门释。谓一切世界差别性。与一毛端体性无二故。是故事随性融。此彼相即事揽性起。彼此相入各有同体异体。准上思之。九一世界中出生一切世界者。此约缘起门释。谓诸缘起更互相生。有其二义。一约体有体无体义。是故相即。二约用有力无力义。是故相入。亦有同体异体义。并准上思之。欲知一切世界无体性者。约无自性门。以大非定大故。能即小等。十总结。欲以一念尽知如是广无边际。重重即入无障碍事故。发菩提心。又此言知。偈中亦身往彼。第三佛子下。知劫成坏喻。文亦有四。初明喻广大。举成摄住举坏兼空。二佛子下。对辨超过。三征四释。释中亦二。先反释后顺释。顺中三。初总次所谓下别。三是名下。结能知智别中言平等者。通相即相入。就缘就性唯心等殊。皆无障碍故云平等。一长短者。如娑婆为短安乐为长。递传相望以为长短。二三及四文并可知。五量无量者。如胜莲华界。劫更无有上。名为无量。已下皆有量。六有成坏则有尽。无成坏则无尽。标中但云成坏。从多分说。亦粗尽细不尽。七念劫相望。八劫非劫自有三义。一约未经增灭。纵百千年名为非劫。若经增减成坏名劫。二如胜莲华刹既不可校量。亦无劫数故名非劫。三推妄归真劫入非劫。依真起妄非劫入劫。斯则前七事事无碍。此乃理事无碍。九一念速知兼总包无尽。以斯无限安可比前。三结能知智。即十通中。知尽未来际劫神通也。第四佛子下。善知胜解喻。文四同前。初举广喻。梵云阿地目多。此云胜解。谓于决定境印持为性。不可引转为业。今译存略耳。释中亦先反后顺。顺中初总。后所谓下别。别中总有十三句。初有八句总相以辨。后有五句一一别明。前中又二。初三解。为得方便解智光。此光通因通果。于中一广二深。约理等故。三即能知。后五句。为得佛十力中胜解智力。解一切法。初一约人。谓众生海解故。次一约时及性。三约境明似不似。上皆明所知广。四事事相即显所知深。上皆所知后一能知。即得十力之一也。第二从欲悉知有上。下一一别明。上但云多。未识差别之相。今略示之。于中五句各是一义。初句三对。约佛菩萨相望。一妙觉无上余皆有上。此约竖论。二约横辨尽未尽。故三同位互望为等。高下位相望为不等。第二句有六对。约五乘凡圣相望差别。有依无依。约自性差别。托于根境及称真故。二约浅深差别。甚深般若不共小乘故。三约境差别。佛解无边余未尽故。四约二谛。世谛差别胜义无差故。五巧拙差别。六漏无漏差别。第三句有四解。约佛乘说。一深故。二广故。三无分量故。四契真如正位得果解故。事理无碍故。无二碍故。第四句三对。唯约众生以辨差别。于中初能知方便。不碍空而知假故。后悉知下。明其所知。有三对六解。与惑相应名染。不相应名净。广略者。约境及作意差别。粗细者。约行相差别。委悉不委悉故。第五句三对。多约知圣教解。于中文二。先正明。二一切下。通结前文。初中深密者。开则深约方广一乘。密谓密意。合则深即是密。以秘以妙即事而真故。二方便者。略有三种。一进趣方便。谓见道前方便道是。二施为方便。即第七波罗蜜。依实起权皆善巧故。实无此事假施设有故。三集成方便。诸法同体巧相集成。如六相巧成可名方便。今并能解。言分别者。凡于一法多门决择故。言自然者。法尔本觉内熏发故。随因所起者。过去闻熏之所发故。或于现在正思惟等而能知故。言随缘所起者。谓得善友增上缘力。所开悟故。二一切下总结。广多交络故如网也。为此无限而起大心。岂同前喻。第五知根智。第六知欲乐。欲谓于所乐境希望为性。勤依为业。即胜解智所摄。会释如前。第七知方便者。即禅善巧及至处道智方便三种。如向所辨所望别故。无相滥失。第八知心义兼王所。即他心智。第九知业即业报智。上皆文四。同前可知。辨其名体。具如初会十力章中。广显差别如第九地。第十佛子复置下。明知烦恼差别喻。文亦分四。前三可知。第四释中亦先反后顺。顺中初总后所谓下别。别有六门。各先惑后治。谓非但空知。意在断故。初门总明后一义兼总别。中间四门别举其重。今初门中轻重眠起。通下诸惑故名为总。就中轻重总中之总。以品言之。一切烦恼各有轻重。约起惑者。心有异故。据难易断现行为轻。种子为重。即眠起是。又分别为轻俱生为重。若据破坏三宝焚烧善根。则邪见最重余悉名轻。若据损恼自他障菩萨道。嗔恚最重余悉名轻。若据发润生死流转。无明爱取为重。若依为诸惑根。则三毒为重。若依障初圣道不受圣教。见慢为重。若据远随现行障无学道。我爱慢为重。余可名轻若烦恼当体相望。十大烦恼为重。随惑为轻。随烦恼中大中小随。展转轻重。又正使为重习气为轻。更有异门可略言也。言眠起者。眠即种子眠伏藏识。起即对境发起现行。言一一众生无量烦恼。总结多端。种种差别如后略说。广唯佛知。种种觉观通能所治。有染净故。染为所治。烦恼依故。如欲恚害觉。能生贪等无量烦恼。涅槃加五说有八觉。一欲觉。求可意事。二嗔觉。念欲嗔他。三恼觉。念欲恼他。四亲里觉。忆念亲缘。五国土觉。念世安危。六不死觉。积财资养。七族姓觉。念族高下。八轻侮觉。侮即是慢。念自恃欺人。此等非一故云种种。皆能引起一切烦恼。对上一一众生无量烦恼。亦名引起分别。言净治者。欲以不净观治。嗔以慈治。恼害以悲治。次四以无常观治。后一以无我我所观治。故云种种觉观净治一切杂染。第二依流转门。于所治中即痴爱发润。断一切下明治。由痴爱故。诸趣流转。从痴有爱菩萨病生故。一切众生三有五趣三结要当断尽。一欲界诸爱别名欲结。二上二界爱合名有结。三三界无明名无明结。三结亦名三漏。即上痴爱断已永尽生死流故。第三依病行门。四分分别。分是性义。各据偏多受贪等名。名为不等。三分俱多名为等分。然不出三。此三别名三不善根。故治中云断根本也。第四依通诸识门。明我我所。谓第七识恒执第八为内我故。惑谓为我所染之起慢。故云我慢。通至第六。内执我身外执资具。恃己陵人。又此我者。亦兼法我。若尽此惑则诸惑皆尽。故治中云尽无余也。第五约相生门。以利钝分别先钝后利。故净名推身。以欲贪为本。欲贪以虚妄分别为本。虚妄分别以颠倒想为本。颠倒想以无住为本。今以无住非烦恼故略不言耳。而顺明之。从颠倒虚妄分别生贪等惑。依贪等惑有诸随惑。展转相生。颠倒想者。不净计净等故。利中即身见为本。生六十二见。此有二说。一依三世五蕴。至下当明。二依异道邪见。具如瑜伽八十七说。第六约出家修行门。以障盖分别。盖谓五盖。已见上文。障即二障。此亦总。结前诸惑不离二障。发大悲下。明能治道。谓救有障者。护修行者。此言在末。义兼总结。谓菩萨发心不自为己。但以大悲救护一切。令断上来诸惑之网。断之何。为令本智清净。然能治道。虽复众多不出二种。一通二别。别如上来随分开示。如不能断应宜转治。谓如起贪以不净观治之。不去当起慈悲。缘于前境。应以净法与之。云何出家无慈悲心。反更染污。如是随便种种回转。皆以无得而为方便。所言通者。但当深观第一义谛。谓当观诸惑即是本觉菩提。故无行云。贪欲即是道。恚痴亦复然。如是三法中具一切佛法故。惑性智性皆本净故。但由虚妄分别凡夫不了。如大富盲人动转为宝所伤。二乘热狂。谓为虫蛇惊走远避。权菩萨辈犹谓有之可断。今乘一切智乘以净慧眼。观惑即真。则烦恼自虚智性常净。是为开佛知见。使得清净。不断烦恼而入涅槃。有斯悲智。如是知断发菩提心。岂与夫前喻同年而语哉。第十一明供佛及生喻文三。初举喻校量。二征。三释。今初分二。前广明一人。后略辨九人。初中有四。一举广喻。二问。三答。四校量显胜。初中有二。初广说东方。后南西下略例九方。初中又二。先明佛在供养。后至佛灭下明灭后供养。前中又二。先自行后又劝下化他。前中有四深胜。一供具广妙。二供田广胜。谓无数界悲敬田故。三供心胜恭敬等故。四供时胜。相续无数劫故。此自行已胜。况于教他。况复灭后况于余方。余并可知。后略辨九人中二。先举广喻。二佛子下校量显胜前中九人展转递望。念敌多劫数量复增。此中如第一人一念以无数供。至第二人皆增至无量。乃至第十增至不可说不可说。皆积当位之念。以至当位极时也。后校量可知。二征意云。其第十人供福。已至不可说不可说。全比容许不齐。何以不及少分。第三释中分二。先反显不为齐限。明前不及此。后为供养尽法界下顺释。以无限故辨此过。前略申十种。一时过。谓穷三际念劫重重时故。二处过。谓该十方相即入故。三供过。谓尽法界称理之供故。四田过。谓尽虚空界尘毛等处。诸如来身各充法界故。五心过。谓一一念中。各以无尽供。供无尽佛。经无尽劫心犹不足故。六悲过。自作教他。以此善根唯为众生令先成佛。我亦供养故。七智过。了达三事。随其一一称法界故。如海一滴。则具百川之味。芥子之空已无分限。八善巧过。能以一事为多摄多为一。善巧成就融摄诸位。真实行故。九所求过。唯为菩提不为余趣故。十平等过。谓生佛自他供与不供。皆平等故。束上十义总不出三。一无齐限故。二称法性故。三事事无碍故。无此三意设更重重广喻。亦不及少分。第四发是心已下。就法略示分。前喻显大心因广。此明摄德深胜亦是赞胜劝学文中有二。一发是心已者。牒前诸喻所校量心。二能知下明此大心所摄功德。于中有五。一解行圆满。二妙果当成。三与佛平等。四能作佛事。五大智现前。初中三。一总举所知。现佛正觉但云智慧。过佛示灭故加涅槃。当佛在因云善根也。过现已从缘应可得云知。未来未有但可云信。亦信一切皆当佛也。二彼诸下摄以修证。有为能得无为能知。能证使智身成就法身等佛。古德判此一段。为摄位修成。谓于诸佛功德智慧能信是十信。信成就故。后摄初故。能受是十住。能修是十行。能知是十向。得证是十地。谓本智证后智。得能成就。是结因究竟。能与佛等是果满。平等谓与诸佛能证所证平等无二故。初心即摄诸位。乃至佛果亦是一理。三征释所以。何以初心即满因位。释意云。以等真性所为无齐限故。有十一句。初总余别。文并同前初喻中辨。第二以发心故下。妙果当成分二。初标因得果。二征释所由。今初得于八事。一解契佛心故为忆念。二入正定聚故当得菩提。三真器已成故佛授妙法。妙法者即如来知见也。四知心性故与佛平等。五圆修助道六度四摄。六力等未证亦定无疑。故云成就。七十八不共修习庄严。八得四无碍辨名说法智慧。上七皆言三世明其竖该。今云法界。辨其横摄。前后影略。二征释所由中。初征意云何以发心即得果法。释云。以是发心为因。决定当得佛故。望圆极之果故定当成。约见性成智身。上品云即得故。晋经梵本。此中皆云即是佛故者。当此义也。第三应知下与佛平等者。见性均故。发心毕竟二不别也。文有四句。初总余别。总言等佛何所等耶。有三种等。一所缘境界。及分齐境界等。二大悲大定力无畏等。皆悉平等。三得知身无从。亦无积聚。随物分别见种种身。如是智慧与佛平等。第四才发心时下。能作佛事有十一句。皆是才发即得。言即得者有二意故。一约法圆融。初心摄诸位故。通说诸位相摄。总有三类。一以行摄位。如十信中具一切位。贤首品说。二以位摄位。如十住满即得成佛。如十住品。及法界品海幢比丘处说。其十行十向十地皆尔。各如自品说。三初心摄终。如十住初心即摄诸位。如此品说。并就因位满说。如普贤作用大分同佛。犹未是佛。此中亦尔。二约见性齐故。说与佛等具诸佛法竖。论位次优劣非无。若尔此与历别何异。请以喻显。若彼虚室置之一灯。光周室内。加二加三乃至百千。各各重重遍于室内。虽同周遍不妨后后益。明初心等佛若彼一灯。妙觉等初同第百千。若器中盛灯。虽复百千共置一室。互不相见。历别修行类同此也。依于此义故。初心即云振动光照一切世界。登地已上却说百刹千刹。如理思之。又即由此义废高就下。十住之中即齐地故。第五此初发下明大智现前。此文二意。一别是一段。谓以无著大智求菩提故。二通释上四段。谓由于一切无所著故。称性圆融能成能摄一切功德文中分二。初正明无著。后释其所由。前中初总所谓下别。谓从三世门见佛法僧非佛法僧。同三世摄。于中三位。初八清净次四通染净。后二唯染。后唯求下释不著所由。文含多意。一云。唯为菩提故云求一切智。不余趣向故于法界佛等无著。此虽有理不顺今文。以佛及佛法岂非一切智耶。二云。求之于己不求佛等。求之于己尚未免求。今释有二。一只为求一切智故。求而无著。以有所著非真求故。故净名云。夫求法者。于一切法应无所求。了法无求顺一切智。二者言求者不坏相也。不著者称法性也。性相双鉴。终日求而无所求。经云无所求中吾故求之矣。第五尔时下动地兴供分。全同上文。第六是时十方下。十方证成分。望于上文有同有异。同义可知。异有三种即为三段。一佛现证成异前菩萨。二显益证成前文所无。三结通无尽。前略此广加说因故。今初也。先现身次赞说。后引已同。以初心摄德深广恐难信受。故佛自证。二汝说此法时下显益证成。益通二世。初益现在。后我等悉当护持已下。显及当来。今初清净心者。以闻菩提心见心性故。而经多劫者。然余教说定三僧祇。此宗所明劫数不定。略有四类。一或展则无量。不可说不可说刹尘。如法界品说。二或千不可说。或减或增。如威光太子及此中说。三或一生二生。如善财童子兜率天子。四初心即得如前所说。所乘之法既自在圆融。能乘之人亦迟速不定。念劫融故。故弥勒云。一切菩萨无量劫修。善财一生皆得。起信则以若迟若速。皆为方便。此宗则以楷定为权。并有圣言无烦固执。不以长时而生退怯。不以速证而起轻心。若迟若疾誓要当克。是佛意也。后益末世令信仰故。今之闻者。皆由佛力愿深愧信行。三如此下结通无尽。是证佛结通非经家也。先明说遍。后其说法下示所说同。文中有三。一说人同。二说仪同。谓神力本愿故。三说意同。为欲下是此文大旨。同前十住并显可知。第七尔时下以偈重颂分。先辨偈意有十一句。初一后一是说偈仪。而离开者欲显中九。皆承佛力该十方故。中九正明所谓。初总余别。别中四对。一净业显理。二除惑开信。妄想分别为杂染根。三知病识药。四观果净因。即由利他自业便净。第二正显偈辞。有一百二十一颂。文分三段。初八十二偈。超颂就法略示。二有三十四偈。却颂就喻校量。三有五偈结德劝赞令景慕发心。叹深难说遍于三段。又叹为长行偈颂之本。故略不颂之初中文亦分五。初有十七偈。颂第一解行圆满。二菩萨始发下十七颂。超颂第四能作佛事。三菩萨所住下十八偈。却颂第三得佛平等。四趣向菩提下六偈半。颂第五大智现前。五恒劝众生下。二十三偈半。颂第二妙果当成。文不次者。显德无前后故。又长行明先同果体。后同果用。偈颂明用可在。今果明当得。大智通遍故。前后互明。初中文分为二。初一偈。颂前正明解行圆满。然初句。是总举发心为因。余十六偈颂前征释。于中有七。初一偈颂充遍一切世界。二有二偈。颂为欲度脱一切世界众生。三有一偈。颂知世界成坏。知者意在往化觐佛故四一偈半。颂为悉知一切众生垢净故。及一切世界三有清净。知垢意在令净故。五趣三有名左右耳。五绍隆下两偈半。却颂为不断如来种性故。初半摧邪显正即绍隆义。次句示佛种之体性。次二句即起佛种缘。余是种起之相。化化不绝是报佛恩。心如金刚是种性义。照佛所行修菩提行。则佛种不断也。六五偈。颂知众生心乐烦恼习气下。四种发心。于中初偈。总明所知事。想是妄想即烦恼也。业即习气果即死此生彼。心即心行根性即诸根。次二偈显知之体相。皆即事入玄。次偈非唯知病亦识法药。故如世尊。后偈非唯空知。行愿相符能为实益。七有三偈。颂知一切众生三世智。谓离三世障故。障有十种。一烦恼杂染障。二触境迷倒障。三长时懈怠障。四取著因果障。五邪教邪师引转障。六趣下乘障。七粗相现前障。八于遍趣行无堪能障。九随言生解障。十不亡能所障。如次十句各一对治。末后二句总结通达。第二菩萨始发下有十七偈。颂上能作佛事。总分为十。初二偈。颂即能说法教化调伏一切众生。以悲智相导故。二有一偈颂诸佛赞叹。叹必加故。三有一偈。颂即能振动一切世界。动入互举。四菩萨具足下六偈。颂即能息灭一切诸恶道苦。于中具悲智之德。故能拔因果之苦。而无我人。五有一偈。颂即能光照一切世界。照世意在照诸众生。六一偈。颂即能严净一切国土。毛孔现刹即神通严也。七有一偈半。颂上即令一切众生欢喜。供佛问法但为益物故。八一偈半。颂上即能入一切法界性。初半闻而通达。次半思而兼说。后半修而无著。九有半偈。依修而证。颂即能持一切佛种性也。十有一偈半。颂即能示现成佛。第三菩萨所住下十八偈。颂得佛平等。于中分四。初三偈半颂佛境界平等。初偈分齐境。次偈兼所证所缘境。后一偈半举况显胜。二善知下四偈半。颂功德平等。三有一偈。颂前文得如来一身无量身平等。四于诸下九偈。颂真实智慧。于中有四。初四颂。发离一切妄想广大心。二有二颂。发穷三际广大心。三有二颂。发顺涅槃菩提广大心。四一偈结劝可知。第四趣向菩提下六偈半。颂大智现前。于中初一结前生后。余正颂大智现前。初偈于佛无著。次偈即若众生若众生法。次偈即若佛若佛法。次偈若世间若世间法。次偈若菩萨若菩萨法。二乘文略。后半偈颂上结文。念十方佛即求一切智。无依无取。即于诸法界心无所著。第五有二十三偈半。颂前妙果当成。于中有九。初三偈半颂常为一切诸佛护念。以具德故。二半偈。颂当得无上菩提。三半偈。颂与其妙法。大人法者八大人觉也。四有一偈。颂佛体平等。时处平等即佛体故。五有一偈。颂已修三世诸佛助道之法。六有六偈。颂成就三世诸佛力无所畏。广十力之别名。略无畏之都号。于中五偈半别明十力。后半偈显得分齐。七有五偈。颂已庄严三世诸佛不共佛法。三世间圆融不共权小故。八五偈。颂悉得诸佛说法智慧力。九一偈。结德无尽并属初心。该前诸段大文第二十方国土下。三十四颂。颂前约喻校量。于中分二。先十四颂。正颂前喻可知。后二十偈。通释诸喻不及所由。前虽略释今此广辨。又长行中多随喻别明。今此总辨。亦总相颂前叹深难说。若将别配。则令难证等互有所局。于中分三。初半偈结前生后。次十七偈半正释所由。后二偈结德无尽。就正释中分三。初一偈标章。次十二偈半别释。三四偈显德圆满。今初也。谓标出生无尽体相无限。二章二别释中。初四偈释无齐限。或一句是一义。后一偈半颂六度义。可以意得。后八偈半释出生无尽。于中分三。初二偈半结前生后。以体无限故出生无尽也。次菩提心是下四偈。正显出生为本。出生乃一义耳。后二偈略释为本所由。由修六度为菩萨乘本。由劝正行为人天乘本。由阐妙业通为三乘涅槃之本。三四偈显德圆满。中初偈总显。次二偈别显愿满。后一偈别明智圆。第三二偈结德无尽可知。大文第三欲知下结劝发心于中三。初半偈正劝。次三偈半释劝所由。总举具足一切德故。后一偈结劝速发。

　　大方广佛华严经疏卷第十九



　　大方广佛华严经疏卷第二十

　　　　唐清凉山大华严寺沙门澄观撰

　　明法品第十八(入第十八卷经)

　　初来意者。前明当位所成之德。今辨趣后胜进之行。故次来也。又前明发心之胜德。今辨所具之行相。故次来也。二释名者。准梵本具翻应云法光明品。统有四义。一法慧智慧。于能所诠进趣行法。分明照了故。即明所知法。二明是能诠。以能显行故。法是所诠可轨则故。此则诠旨合目。明有法故法之明故。通二释也。三明是智用法是理行及果。境智合说俱是所诠。法之明明之法依主名也。四所修行法体离无明。亦唯所诠有明之法。法即是明。通有财持业也。三宗趣者。明法不同略有四种。谓教理行果。寻教悟理观理起行行成得果。皆初宗后趣。又此四皆宗。为成后位及成胜德为趣。第四释文文有三分。一请说分。二正说分。三结说分。今初分二。先长行后祇夜。前中亦二。初叙问答之人。胜进趣后非勤不能故精进慧问。二佛子下正申所问。亦分为二。初领前自分胜德。后请说胜进之行。前中先总。后具大庄严下。别别有七句。一领德即领前庄严一切诸佛不共之法。二领乘即上已住究竟一乘道。三领位位不退故。即上已住如来平等性。三世诸佛家中生。此下晋云离生道者。即是领道。圆教初住离生因故。今四五二句成此一句。以舍世间得出世法。入住正位。即上于诸世间不分别等。六去来现在诸佛摄受。领得胜缘。即上佛护佛赞等也。七决定至于菩提。领其当果。即上云当得三世诸佛无上菩提。德虽无量不出于此。故略举耳。此约当住位释。若约摄于上位理无不通。而于求胜进义非惬当。二彼诸菩萨下。请后胜进中亦二。先问所成行体。后问行成德用。以破痴等为德用故。前中先正问后结请。前中十句为三。初五自利兼他。一问云何修习顺佛令喜。其修习言亦总亦别。总遍诸句。别谓策勤。即下答中明不放逸。二问顺法入位。三顺行四顺愿。五顺德积德成藏故。次四利他兼自。束为二对。初常说法而不舍自行。后下念四生上弘三宝。末后一句。总结二利不虚。二佛子下结请可知。第二复次下问行成德用。文亦分二。初正问后结请。前中分二。初问行所成因德。二问结因成果德。今初有十二事。初十一字贯下诸句。一能灭无明。未审修何行法。而能灭耶。诸句皆尔。意在征因。无明有体黑闇为用。非明无之处即名无明。故别有惑体。由无明故事理皆昧。名为黑闇。二问降魔。三问制外。四问究竟断道。心垢即是所知。亦名习气。五善根以何而成。六三恶八难云何可出。七智境何由净治。八地等七种净德云何成就。九依正三业功德。云何庄严满足。十以何观力知佛功德。十一一切智境复云何知。十二何法能成就众生。乃至作大佛事。第二及余下结因成果。于中二。先正结等。谓结所不说及等如来。第二于诸如来下。显等佛之用。护持正法便等佛故。故偏明之。文有十句。初总余别。总谓开示演说教理行果。皆有护义。诸魔下别。一异敌不侵。二摄持修行。三十王外助。四举世同钦。五诸佛灌顶。准梵本云。一切如来共所守护同灌其顶。故应回文。六菩萨爱敬。七得众善根。八能演深法。九摄德自严。若得此九方名护法二。一切下结请可知。第二尔时下偈文分二。初一赞说者。余十颂上文。于中亦二。初一颂领前。余颂请后。于中亦二。前四颂所修行体。后五颂行所成德。于中亦二。前三颂行所成因德。后二颂结因成果德。大文第二正说分中分二。先长行后偈颂。前中亦二。先赞问许说。后正答所问。前中三。初赞所问利益。二佛子下赞能问具德。三谛听下诫听许说。第二正答中二。先答所成行体。后答行成德用。前中答前十问。即为十段今初段中有五十句。前二十句答前修习。后三十句答令佛欢喜。前修习言亦总亦别。今不放逸亦通总别。总则遍下十段。皆由不放逸成。别则属于修习。在文分二。先牒前标后。勤智守心不犯尘境。名不放逸。是修习相。不守根门则名放逸。涅槃云。不放逸根深固难拔。因不放逸。一切善根皆得增长。故首明之。即精进三根。于所断修防非为性。对治放逸。成满一切世出世间善事为业。二别辨中有二十句。前十始修。后十终成。今初有四。一总标。二征数。三别列。四总结。他皆仿此。列中一对治破戒放逸。三聚非一故名为众。即三德三身之因。故首明也。宁舍身命不犯小罪。故名护持。二离痴智显故菩提心净。三四可知。五恐负自心故思本发。六远离恶缘。七修善无住。八离小行大。宁起疥癞野干之心。不起二乘之心。难反复故。九积善无替。十亦爱亦策。不令过分使不相续。若不续者当令相续。故须观察。二终成十中。一行清净由不放逸。得无违教失故名清净。二念智清净。念则明记智则决断。念有智故念即无念。智有念故常得现前。此二相资故名成就。三等持清净不沈不掉。故名为等。然此沉掉乃含多意。如始学者。不昏沉不恶作。亦名为等。未是深定今称性寂然。故能不掉。智照不昧。所以不沈。如此深定非深非浅。四勤闻清净。五思修清净。六等引清净。七妙慧清净称理平等故。八摄受清净。等利益故。如大地者。胜鬘云。譬如大地负四重檐。一者大海。二者诸山。三者草木。四者众生。菩萨大地。荷负四种重任者。谓离善知识无闻非法众生。以人天善根而成熟之。及三乘人随机遍摄。名等作利益。九同行清净。谓如弥伽赞敬善财。十承事清净离杂心故。次答令佛喜。有三十句。初十结前生后。次十正成行相。后十纯熟究竟。今初。此即牒前十种清净。如次配属。前八可知。九摄二句。以菩提心佛法无边誓愿知故。既敬此心及事于师。故能顺了。上九结前第十生后。故令佛喜。次十正成行相者。前明即前修习故令佛喜。今更别明。于中一勤而不退。成上精进。二内不惜身正念方成。三外绝异求故唯有胜进。四加行观空方能不息。五正证入理故无所依。六穷得法印方顺深法。法印多种。或五或四或三或一。但广略之异耳。言五印者。即五非常观。谓无常苦空无我寂静。言四印者。合空入于无我。空即我所故。或名优陀那。菩萨藏经第二中。名法邬陀南。邬陀南者此名标相。涅槃寂静是无为法标。相印即决定义。如说有为决定无常等。善戒第七地持第八。瑜伽四十六。广有分别。言三印者。四中合苦入于无常。或除涅槃寂静。有为印故。今以诸印印于一切。亦无能印故云不著。则入唯一实相印矣。后四依理起行。七愿护小心故增广大。八智护凡见方顺佛法。九自无法爱十无作而修故。入无诤门矣。后十纯熟究竟中。行修成熟故云安住。初二入理行。一加行离逸。二正证舍相。次二救生行。次二随缘行。十度别修诸行总摄。后四愿智行。即十度后四也。亦可。前十如次成此十种。但生熟之异耳思之。第二答入菩萨所住处问。文分为三。初有十法起入地行。次住地观修。后明地要胜。今初列中初三自分行。一具资粮。二成加行。一度具十名大庄严。三智契实相故不随他。后七起胜进行。谓四外近良缘。五内须自策。六能安果用。七不厌修因。八双游定慧深心契寂。利智贯达。以斯二法严于法身。故法华云。佛自住大乘。如其所得法定慧力庄严。以此度众生也。九不住法门。住有二失。一不契地智。二不能进趣。不住反此。十善穷地体。谓依一佛智。方便多门更无异体。二复次下住地观修。有十一句。初一是总。一切法门是成地之法。次九为别。二诸地证智。三修加行因。四摄报等果。五所知分齐及所化境。六进德修业断障力用。七示百身等。八分别诸愿。十善等法。九所证法界。皆言随其者诸地非一故。十悉善下辨成观相。皆自心者。智与心相应故。因由心学果是心成。境由心现力用。是心分位。神通是心现起。分别是心决择。所得是心造诣。并心外无得何所著耶。十一如是下结观成益。三佛子下显地要胜。标征释结文并可知。第三答大行清净问。有二十句。初十是因后十是果。今初行成出障故云清净。虽数名小异大同十行。亦通十度。十行所行即是十度。欲胜进彼故此前修。又下文。由为物说法自增诸度故。复广明。所望处别互有影略。前七可知。八于恶众生修菩萨行。心不倾动。是难得中义。本愿誓化故。九善法行中。与众生为清凉法池。大悲坚固普摄众生为舍为归是广度众生。如桥梁义。有力能故。十真实行中文云。此菩萨入三世诸佛体性。与三世诸佛善根同等。智决体同故。第二菩萨既得下。由行净因得胜法果一他力胜。二自善胜。三深定胜。四同行胜。五助道胜。六真智胜。七意乐胜。八观慧胜。九修行胜。十增进胜。第四答大愿问。有二十句。初十起胜净愿。后十励志令满。今初全同初地十愿。一成熟众生愿。二净佛国土愿。三供养。四护法。五承事。六同善根。七摄法上首。法通至佛名如来门。八三业不空。九具修诸行。十现成正觉。但彼文广。依彼次者。五七一二六八三九四十。为今之次。二佛子菩萨下。令愿成满者。由斯十句。能满前十及余多愿。于中五深心则可久。六悉成则可大。可久则菩萨之德。可大则菩萨之业。余并可知。第五佛子已下。答护菩萨藏问文亦有四。初是结前生后。谓以前行愿蕴积成藏故。唯十句更无成熟等异。文有五对。并显可知。第六菩萨得是下。答随所应化常为说法问。文分为三。初结前生后。谓蕴积福智用以摄生。二佛子下征以标起。三所谓下正解其义。于中分二。前知器授法。二具德成益。初中先知器有四一识习气所作。如金师之子。应教数息等。二知种性因缘。闻法发心为因。随因成性。遇师闻法为缘随缘成种。三知心行之病。谓多贪等。四知希望差别二贪欲下授法文有十句。初二可知。三痴有二种。一迷于事理教观法相。二恶邪推求不信业因。令其观察十二因缘。能离邪执自性等计。上三唯对治。四等分者。等谓相似三观不可并施。若等重者教观胜义。谓淫欲即道等。若等轻者。可以生善为人化之。释此四分具如杂集十三。五求人天乐为乐生死说三苦者。乃至非想行苦所随故。次四可知。十乐事寂者令成理寂。若沈空寂令成事用。菩萨已下总结随宜。二为说法时下明具德成益。有十句十对。一文连义正。二法智无差。即依法不依人。依智不依识。三审定无违即依了义经。不依不了义经。四立法义故能遍断疑。五了物根故入于佛教。六寂契真际照法性源。七断真法爱除人法执。八念佛了音。九亡言巧说。虽无说无示善顺宗因。十令悟随宜终归平等。即说之益。第七菩萨如是下。答恒不舍离诸波罗蜜问。于中二。先结前生后。则正说法时便具十度。设自修此亦为利他。一向大悲了平等故。通至佛果故皆名道。二是时下。正示不舍度相。十度即为十段。皆先辨相。后是则下结名。前四辨相中先辨施等相。后无著等辨波罗蜜相。檀戒可知。三忍中诸恶通于内外。其心下契理平等成波罗蜜。四进中普发众业。是无余修。亦利乐勤常修靡懈。是长时修。恒不退转是无间修。上即加行勤也。勇猛莫制是勇捍修。亦被甲勤。于诸已下是显度相。五禅定中文有十一句。一诃五欲。所以诃者。夫禅定虚凝湛犹渟海。高攀圣境尚曰妄情。驰想五尘岂当为道。云何诃之。色如热金丸执之则烧。声如毒涂鼓闻之必死。香如弊龙气。嗅之则病。味如沸热蜜。舐之则烂伤。触如卧师子近之则啮。此五欲者。得之无厌如火益薪。亡国败家世世为害。过于怨贼。故不应著。况菩萨体此即如。复何所著。二入次第定。谓四禅四空及灭受想。为九次第定。下。十地离世间品具明。即一切门禅。三安住理定寂爱味住。智契不出名正思惟。以见心性故。亦善士相。上二定体即定自性。余六定用。四消灭烦恼通爱见慢等。故云一切即清净相。五出生诸定。如起信云。得此真如三昧。能生无量诸三昧门。上文云。一三昧生尘等定是也。即难行相。六引发神通。谓精义入神以致用也。亦遂求相。七逆顺自在亦难行相。从灭定出入非非想乃至初禅。是名为逆。从初禅出入第二禅乃至灭定。是名为顺。此中逆顺应各有超间。谓超一超二乃至全超。文无者略。此亦名为师子游步三昧。八一多自在摄一切定。应有四句。谓在一入一。在一入一切。在一切入一。在一切入一切。得其源故。九悉知定境。定境有三。一诸定所缘。二诸定分齐。三诸定境用。皆能知之。十者总结体用无违。言三昧者。此云等持。唯扃有心而通散心。三摩钵底此云等至。通于有心及与无心。唯诸位定体。此二功德名为等引。上二句定体通于此三。六句定用即是所引。言智印者即一实相故。智论释百八三昧中。第二名宝印三昧。谓与实相般若相应故。上二是定此一是智。合即双运。今菩萨随在一定。即与一切三昧。此三无违。十一速入智地。亦即定果。以菩萨之定。事穷无边理极无际。故能速至一切智地。亦难行相。亦二世乐相。又上二三四。即现法乐住禅。次五引生功德禅。五亦饶益有情禅。后二通三。又通十种清净。一由世间净离诸爱味故。即第三句。二出世间净亦此句摄。三加行净即是初句。四得根本净即第二句。五根本胜进净即第五句。六入住出自在清净。七舍静虑已复还证入自在清净。上二即第七句。八神通变现自在清净。即第六句。九离一切见趣清净。十一切烦恼所知障清净。此二共是第四句摄。余如瑜伽四十三九大禅说。十行之中当显其相。六般若中句亦有十。前之三句。闻法近友即闻所成慧。初句正明。二近友不倦。是闻慧缘。三乐闻无厌是闻慧因。暂闻则己慧不生故。四即思慧学而后思故。云随所听也。内正作意故云如理。五亦思择慧。又于无烦恼中善决择故。舍烦恼故。六善观下皆是修慧。此句悟入于如。七宿习思量故了无功用道。八周备悟入。一中一切等名为普门。九入二智门。十总结已圆故云休息。后三连环。此中亦有九门之相。恐繁不配。其中虽定慧互有。互相严故而为门不同。若全双运故。起信论合于六度。以为五门。后之方便义亦准此。涉有不迷于空则名方便。不厌有而观空。便称般若。岂令般若不能知有耶。方便若不观空何名方便。非唯此三万行皆尔。况般若能行万行。何法而不用之。寂照尽于理极。不得一行无此君耳。所以开则万行淼然。泯则一不为一。得意则无所不通耳。七方便中亦有十种。一巧智现世为方便。二悲非爱见故化而无厌。即悲智相导为方便。三依体起用。四非舍非受故一切无染。五凡圣双行由双非故。六行无住道。七观察进趣。八现相不著。九遍入诸趣即无生现生。十度脱众生是无化现化。初九拔济余皆回向。依璎珞因果品。后之四度亦各有三。方便三者。一进趣方便。即第七句。二巧会有无除第四句。皆此所摄。三不舍不受即第四句。八愿中亦有十愿。前五后三尽字为初。六身恒住尽劫海。七智尽心海。八穷尽有支。九尽现国土。十穷佛果智。此求菩提前九利乐。若依三愿。二三四五为自行愿。六七为神通。初及八九为外化。十通二利。皆云尽者穷彼源故。九力中十句各二。谓标名释义。一契理。深心是思择力。染则无力。翻此故有也。余可准知。皆修习力。璎珞有三。皆名通力。一报通力。二修通力。三变化通力。观彼似当九十二句耳。十智度中。识病知根顺理授法。名为智度。亦有十句。初四知病轻重。次三知根欲乐。一位二行三心。后三知法乐。一知理法。二知果法。三普觉法界。前七成就有情。后三现法乐住。璎珞三智。一无相智即知法真实。三变化智即如来力。余皆第二一切种智。余义如初会说。第八佛子下。答前所念众生咸令得度问。于中分三。初结前起后。二正明化度。三结如本誓。前中初结前。清净约离障。圆满具事理。不舍谓常相应。住大庄严者。总结十度为严。是大乘体。后随其所念下生后。由且前故。二堕恶道下正明化度。文有十句约为四类。初二令离恶果。三涂除无间皆容发心。如慈童女。二令勤修则脱八难。值佛闻法。次三令离恶因。贪有二种。上偏语色贪教修不净。今通语贪财名等故。但云示无贪法。无贪法者。谓不净观空少欲知足。二嗔亦二种。上偏语能为违害。故令修慈。今通嗔情非情故观同体。不应自嗔。三痴亦二种已如上明。此约邪痴令观缘起。次三令离流转三界循环。皆可厌故。初欲恚害等义见三地。二色界虽定慧似均。然是定地。恐其滞寂故为说观。又无生正观令得无漏。三无色定多故为说妙慧。又示谛观方得永出。后二示以三乘随机为说。又引权归实令知本寂。三如其往昔下结如本誓。故能真度。师子吼者决定度故。第九佛子下。答前绍三宝种使不断绝问。文分为二。初仍前总标。二所以下征释所以。由化众生入三宝海故。能绍前令不断也。文有四番为成十句。前九别明后一总结。就初三番释通总别。然皆后后转深前前。通者通在诸位。别者初在十信。次居三贤后约登地。三番佛种差别云何。初教发心令具因性。未发唯有本住性故。次赞大愿令成因行。令所发心不退转故。言大愿者。谓求菩提愿利乐有情愿。又防恶愿如戒经说。有进善愿如常所明。三下佛种子令成佛智。谓证真如成无漏故。上约别显。通者发菩提心总有三心。谓即大悲大愿大智。初番为总已含大悲。次番是愿。后番是智。谓示妙理令暂见心性。成金刚种。三番法种差别相者。初开法藏令教不断。次说因缘令义不断。后具四种护。令教理行证皆悉不断。复次初虽领教未发真解。次具解行未能证故。三番僧种有何差别。初受法无乖始堕僧数。次修六和敬僧行已成。后统理大众令僧清净。复次初虽奉教解行未具。未是真和。次虽具解行未离众怖。不能控御。言六和者。三业为三及戒见利。谓身和同集口和无诤。意和无违。见和同解。戒和同奉。利和同均。又约菩萨。三业同慈六皆同体。真实和也。一切恭敬令僧久住。后总句者。弘法奉戒三学兼修。则不断三宝化化不绝。第十菩萨如是下。答前善根方便皆悉不空问。先略后广。略中分三。初结前生后。谓由能绍三宝故所行无失。二随有下由不空故。三业无瑕。谓所作回向是不空业。三无瑕玷故下。由无瑕故不空。所作反覆相成。玉之内病曰瑕。瑕谓体破。外病曰玷玷谓色污。以显三业内外无失故。白圭之玷尚可磨也。三业之玷不可为也。初句牒前。次所作下示无瑕相。后皆与下显不空相。方便有慧方便不空。慧有方便慧亦不空。此辨所行不空。回向智智辨趣果不空。第二菩萨如是下广明有二。初明自业不空。后辨利他不空。初中虽明不空。义兼无失。以一切清净离烦恼故。又此无失即自业不空。顺止寂故。文有标征释结。释中皆先标后释。初四依正庄严。次六摄化庄严。言涅槃地者。以涅槃严地也。谓随有成道入涅槃处。当知其地即是金刚。今于一切处成。则无非金刚也。标云涅槃释云成道。文影略耳。四菩萨成就下结文可知。二若有众生下利他不空。于中有法喻合。文则可知。佛与菩萨俱益不空。今不见者不宜见故。见不益者无行力故。亦远益故。上来并答所成之行问竟。第二佛子菩萨摩诃萨住此下。答行所成德问。前文有二。今亦二段。第一答以行成因德。二答以因成果德。今初具答十二问。各有二句。上句答下句。上云修何灭废。今答以智他皆仿此。二用慈降魔。夫欲害人反招自害。苟欲安人则物我俱安。故柔胜刚弱胜强。以慈安一切恶魔。无以施害。慈善根力其功叵量。三福则怖之以威。智则屈之以辩。次四后四文并可知。八以方便智慧出生是答。一切菩萨已下即是所问。准上文中此有七事。今波罗蜜下欠总持句。然方便有二。若加行方便出生地度。若善巧方便。亦生诸度及余五法。智亦有二。若根本智即成内证。若后得智即成业用。是故此二出生此七。言清净者治彼障故。二佛子下答以因成果问。于中亦二。先结因成果。谓但勤修上来诸行。则能次第从因得果。二于无边世界下。正答所成之德。谓护持正法。但当勤修上来以行成因之德。自当成后护持法等诸德。故乘前结因成德明之。答上十句文分九段。第一答初总句。如来法藏守护开演。二佛所护念故。即答众魔外道无能沮坏。以佛护故。三守护受持下。答摄持正法无有穷尽。四于无边下。答于一切世界中。演说法时十王敬护。谓身胜音巧令闻者入智故。五知诸众生下。答举世同钦称机令喜故。六其身端正下。答菩萨爱敬端正有德故。其佛灌顶。在前第二佛护之中。七善知众心下。答得善根力增长白法。于中先总明三业。后得心下别显十种自在。皆是善根。其十自在之能。并是增长白法。八菩萨如是下。答开演如来甚深法藏。九佛子菩萨得如是下。答摄持正法以自庄严。于中初明自严。次征后释。以摄正法故。有十句德。亦即是前所成之德。可思准之。第二重颂分。十颂分二。初六偈颂前十种所成行体。后四偈颂行所成德。前中初二偈颂佛喜。于中初半颂不放逸。余颂佛喜。二有一颂。颂入地及大行大愿。三一颂。颂菩萨藏。及所应化而为说法。四一颂颂不舍自行诸度及所念众生。皆令得度。五半颂颂不断三宝。六半颂颂善根方便皆悉不空。二菩萨所修下颂行所成德。初一颂初行所成因德。后有三偈。颂以因成果德。于中初二颂。通颂前之八段。后一颂。别颂第九答摄持正法以自庄严。以喻而显。一身仪安谛颂前现身。次辨德威猛。颂前以无畏辩。三心定不动颂安其怯弱。四智深如海。颂以深智慧。五法雨灭障。颂前而为说法。第三时法慧下明结说分。谓契理合机故佛喜众奉也。第三会竟。

　　大方广佛华严经疏卷第二十



　　大方广佛华严经疏卷第二十一

　　　　唐清凉山大华严寺沙门澄观撰

　　升夜摩天宫品第十九

　　(第十九经)自下第三中贤十行会。初来意者。酬前十行问故。匪知之艰行之为艰。前解此行。若膏明相赖目足更资。故次来也。次品来者。此会四品分三。初二品当会由致。次一品当会正宗。后一品胜进趣后。于由致中。后品明赞德显体。此品先明感应道交。前会已终将陈后说。故次来也。二释名者。会名有三。一约处名夜摩天宫会。夜摩此云时分。即空居之首表十行。涉有化物宜适其时。时而后言闻者悦伏。时而后动见者敬从。涉有依空即事入玄。托此而说。约人名功德林。约法名十行会。并如后释。三皆依主。次品名者。大同于会。然梵本中。上无升字下有神变。译者以升为神变。升为神变略有四义。一不离前三而升此故。二升一处即升一切处故。三升已广其处故。四前后同时无障碍故。谓佛以圆遍之身。不起而升时分天宫。升属如来夜摩。约处相违释也。前升须弥后升兜率。准此可知。三宗趣者。会品之宗并如名说。意趣可知。四释文者。一品长分为十。第一本会圆遍。谓前会不散而说后会故。初句遍因。十方下遍相。亦有主伴等并如上说。但处加须弥。则而演说法通上三会。第二尔时世尊下。不离而升。第三时夜摩下。天王见佛并如前会。第四即以下。各严殿座。初一句总依空起行。故云化作。无著导行故曰莲华。一行含多所以称藏。余如上说。百万已下别显严相。于中四。初明座体备德严。皆云百万位渐增故。次百万夜摩下。明座旁围绕严。三从百万下法门行德严。文有八句。摄为四对。一因缘。二福智深心契理故。三愿行四体用。无生法体之所起故。四末后一句法教流通严。第五时彼下请佛居殿。第六时佛下如来受请。第七尔时下各念昔因。然晋经亦有乐音止息。今略无者译人之意。谓不如十解会事归理。不云乐音止息。不及回向事理无碍。不云炽然。退可同前进可齐后。故并略之。第八偈赞十佛。此十佛是前会十佛之前。如次十佛明位渐高念昔亦远。理实三世诸佛皆同此说。余如前会。文亦有二。先明此界后辨结通。前中十偈亦各有四。初句标名赞别德。次句通显具吉祥。三忆曾入此殿。四结处成胜极。亦初一句诸颂不同。初二字别名次二字通号。下三字别德。亦皆以下别德释上别名。一以闻十方释成名称。二以世间灯释宝王义。珠有夜光可代灯者。为宝中王。佛有智光照无明夜。故曰宝王。三四五六义并可知。七以世灯释胜天者。身智光照胜于天故。八以论雄释无去者。具勇智辩不可动故。九十可知。又此中殿各举别名。初一严体下皆宝之别德。谓此宝清净。以用庄严殊胜无垢。此宝发香是香必妙。能严之宝无所不见。可谓普眼如是。严者。是善庄严无处不严。名普严也。又善严者善因生故。第九尔时世尊入下。佛同升殿。第十此殿下。处忽宽容并如前会。

　　夜摩宫中偈赞品第二十

　　初来意者。助化赞扬故。说行体性故。行所依故。然三天偈赞来意宗趣大旨是同。但解行愿以为异耳。释名宗趣亦不异前。约处约行少有别耳。四释文者。文亦有三。一集众。二放光。三偈赞。初中有十。一明集因。亦即各随其类。为现神通也。二十方下主菩萨。三一一下眷属数。四从十万下来处分量。然显数随位增。信十住百回向是万。此合当千而云十万。或译人之误。或是十百则传写之误。五其名下列菩萨字。同名林者表十行建立故。行类广多故。聚集显发故。深密无间故。扶疏庇映故。此十菩萨。表行之体也。可以意消息之。六此诸菩萨下。来处刹名同名慧者。十解之慧行所依故。七此诸菩萨各于下。明所事诸佛。同名眼者。以智导行了了分明。成有目之足故。斯即十行当位之果佛。于此位显者皆名眼故。宜以当界之佛与当界菩萨。共相属对思而释之。八是诸下至已设敬。九随所下参而不杂。十如此下结通无尽。第二尔时下放光足上。谓跌背行必动故。背依轮指得有用故。表行依信解而成用故。余同前会。第三尔时功德林下。明说偈赞。十菩萨说即为十段。亦以东方为始。上方为终。各有说偈所依。谓承佛力等。今初菩萨。且就能说。积行在躬功德圆满。故名功德。若就所叹。叹佛胜德故云功德林。有十二颂。以是会主总叙此会普遍之事。于中二。初八述赞奇特。后四举德释成。前中四。初一偈叙此品放光。次二叙前品感应。次三叙此品众集。后二明自在普周。后四举德释成中二。前二举因显用。后二辨果用深广。于中一体用自在。上半不去遍至。下半卷舒相尽。谓一身即多。则一相不可得。多即是一则多相不可得。是故恒一恒多恒非一多。由此自在。一尘内身无不周于十方。遍十方身并潜一尘之内。皆悉圆遍非分遍。故难思议也。后一深广相成。上半牒广辨深。下半释深显广。谓不住故无处不至。不去故不离本位。此释深也。尘毛等处无不普入。广无边也。第二上明功德此辨智慧。悟此除冥难遇之慧。故名慧林。偈中叹此十颂分三。初一明佛难遇。次六别释难遇。于中亦三。初二益广难遇。次一因圆难遇。后三果深难遇。三有三偈校量显胜。于中初一长时大行校量。次一长时供佛校量。后一胜物供佛校量。第三胜林悟胜义甚深之法。故偈叹深广无涯之德。十颂分二。初三明佛德广博。后七显法体甚深横竖互显。前中初二喻况。后一法合。喻言孟夏月者取意译也。梵本敌对翻云后热月。西域如来圣教。一岁立为三际。谓热雨寒。西域记云。从正月十六日。至五月十五日为热时。则后热月。言兼得此方孟夏后半余之二际。各有四月准释可知。赫日之言。但取阳光时长难穷其际耳。彼方或为四时。与此名同。但以正月黑半为首耳。不见此文妄为异解。后七中令于依他修三无性观。以余之二性不离依他故。由于二性成依他故。谓圆成是依他体性。遍计但横执依他。又迷真似现故。即依三性说三无性。三性尚一岂有三无。三无但是即有之无。三性但是即无之有。有无不二为一实性。有无形夺性亦非性故。于一依他中具修诸观。文即分三。初三作生无自性性观。次二兼修胜义无自性性观。后二修相无自性性观。今初即分为三。初偈正观无生。初句果空。谓缘生果法非先有体。从世性微尘。及未来藏因缘心识中来。若有来处即先已有。如鸟来栖树何得言生。次句因空既无有果。对何说因。又世性等。亦是妄计因缘有故。次句双遣所从。是因所生是果。又初句不自生。次句不他生。次句不共生。又初句非先有而生。次句非先无而生。次句非半有半无。三义各以末句息妄成观。次偈以无生释无灭。略有三义。一无生可灭故。二无待对故。三例生从缘故。后偈观成利益。经。云无生即是佛。故论云。若见因缘法。则为能见佛。依他因缘即无生故。次二偈约依他。兼修胜义无自性性观中。前偈遣所观。上半辨观。下半明益。各含二义故致兼言。一者成前。谓非唯能相之生。生即无生。所生法体从缘无性。即无所有。此显依他无生是圆成。性益云深者即事而真故。二云无生真性亦无所有。即彼胜义无自性。性益云深者真性不立故。后偈遣能观然有二义。一成前所观。谓以无性故无有能了。如无有人能了龟毛长短大小。知无所了是究竟了。二是正遣能了。既无所了亦无能了。能所两亡为究竟解。后二偈明相无自性性观。中初偈正明后偈总结。前中上半显执。不了国等依他谓为现见。妄计为生故。晋经云。所言有生者。当知由所生。下半明观。若知无性则离遍计故。后偈总。结称于事理之实以观世等。故善说也。第四以信乐力闻深不畏。名无畏林。偈叹信向益深德故。十颂分二。初一所信之境。谓法身体即法界。智身证极法界。致令应用之身不动而遍。后九闻信之益分五。初一闻信离恶。次二辨其难闻。次三明闻信成佛。将过去已成证现未当成。四有一偈明闻必有由。励物起愿。五有二颂显起行益。第五拒妄崇真。拒迷崇智名为惭愧林。偈赞如来大智胜益。十颂分三。初三法说难思。次六以喻并决。后一结德归佛。今初初偈明闻生胜益。令物希闻自在法者即佛智也。次偈佛穷种智故下位难思。后偈显智从生。此文反显。然有二意。一者成前。谓欲生智慧当于佛求佛。无不知故。不应求之于凡凡暗冥故。犹搴芙蓉必于深水。而于木末安可得耶。二者成后智。从熏习自种而生。不从烦恼无智所生。是故下。言二心不同时。属自愚智故故应慎所习也。若尔何以。经言烦恼泥中有佛法矣。此说在缠如来藏故。然此大智从藏德生。非从迷起。若尔烦恼即菩提。复云何通。约体性故。从所迷故。如波与湿。然实义者真妄愚智。若约相成二门峙立。若约相夺二相寂然。双照二门非即非离。若说一者离之令异。如此章中。若云异者合之令同。如后章是善须得意。勿滞于言。若准晋经。云非从智慧生。亦非无智生。了达一切法灭除世间闇。则显智体绝于愚智。不称实了则名无智。此偈双明性相。后喻但显二相不同。二并决中二。先五明二性相违。后一辨功能不等。今初。唯第二偈三句是喻。余偈喻合。各有半偈。一约色非色者。非色谓心缘虑质碍体性不同故。二中有二喻。相无相者理事相反。生死涅槃真妄相反。虽同一体。分别义门不相是故。三成之与坏约相别故。四初心后心时不同故。五诸识身所用别故。缘会不同故眼无耳用。又此眼识不合余根。识身同识尚不相合。愚智。性异安得相生。二功能不等者。非唯二性各别。然智能灭愚愚不灭智。药能去毒毒不去药。亦犹明能灭闇闇不灭明。三一偈结归如来。迥出世表故难值遇。第六勤观理事同无差别。离身心相故名精进。十颂总相显佛此德。前即无差之差。此乃差之无差。二章相接显非即离。亦互相成。十颂分二。初一约法双标。后九就喻双释。今初也。初句标其所知。五类之法皆无有差。余三句对人以显。次句拣非余境。下半唯佛究尽。后九释中前五释所知。后四释能知。前中初四正释。后一遣疑。前中皆上半喻。下半法无差所由。在于末句。然其能喻不离诸法。取其所易喻其所难耳。一体色无别喻。此喻为总。喻虽是一法合有二该横竖故。竖约理事交彻。法者事也非法理也。色即空故。亦可法真法也非法妄法也。取文虽异义旨乃同。谓如金之黄色与金体斤两性无差别。随取互收。合中金是所依喻其真法。色是能依喻妄非法。以妄无体揽真而起。则真无不隐唯妄现也。以真体实妄无不尽唯真现也。是则无体之妄不异体实之真。故云无有异也。亦同密严如金与指环展转无差别。横者异法相望。法者可轨之法也。非法者。不可轨之法也。又法谓有法非法谓无故。中论释法不生非法。云有不生无故。体性无异者。谓同如故。然前义正顺于喻。后义乃顺标中。诸法之言要由初义性相无差。方得显于后义事事无差。若但用后义。未显相全同性。那得显于事事同于一性。第二偈假名不实喻。以真夺俗是故无差。揽缘成众生。即虚非众生。所遣既无能遣安有。故俱无实。以喻诸法皆无实义。并从缘故。若以正报为众生。依报非众生。乃全是所喻非实之相。尚难显了。三三世互无喻。喻无相故无别。谓若未来有过去者。应名过去何名未来。故知定无过现之相。文举一隅应反余二。诸法无相如彼互无。此以差别喻无差别。四四相非实喻。喻无性故无差别。生等四相离所相法。无别自性。一切诸法离所依理。无别自性。此以相无喻于性无。后遣疑者。疑云若都无别。云何见有性相等殊。故此释云。亦如涅槃体离有无百非斯绝。而强立名字曰余无余。诸法亦然。真俗并虚分别成异。若离分别则无一切境界之相。第二四偈。喻能知者皆展转遣疑。初偈疑云。既有分别则有能知。故释云。离所数物无能数数。既所知无性何有能知。无知之知是真了法。次复疑云。若依向喻能数喻能知。能知虽无所知犹有故。复用能数法以喻所知。智慧差别以喻能知。反覆相遣显无差理。谓一上加一名之为二。乃至百千。皆是诸一。由能数智作百千解故。晋译中第三句。云皆悉是本数。今译明一多相待故。无体性喻彼妄想。于无性中计为有无耳。次又疑云。都无能所何名佛智。故释云。能所双亡佛智斯显。故所知妄法如世成坏。能知真智湛若虚空。尚不初成况当有败。如出现品。又权智照俗同世成坏。权即是实如不离空。末偈疑云。佛智既等应用何殊。释云。随心妄取佛无异相。又谓常无常如各取空。佛智双非如空无别。第七智了三种世间。性相诸边不动。故名力林。十颂显佛离相真智。于中分三。初四遍明世间。次五双遣世及出世。后一观成利益。今初略有二观。初二偈摄末归本观。显众生世间空。后二缘生无作观。兼显器世间空。今初也。初二句。推假名众生不出三世。显是无常。次二句推三世众生不出于蕴。显无有我。次句蕴由业生。以明果空显非邪因。次句推业唯心明心外无法。次句体心如幻。不离性空及与中道。如幻无性故。非有非无故。末句以本例末。则上五一如皆展转缘生故。二缘生无作观中。初偈无作故缘成。后偈缘成即无作。今初言不自他作者。通遣诸非。一约外道非自性等作。亦非梵天等他作。但以虚妄无业报故。广如三论破。二约小乘非同类因自作。亦非异熟因他作。以皆相待无自性故。三约因缘相待。如十地论及对法所明。四约以因望果。中论云。自作及他作。共作无因。作如是说。诸苦于果则不然此自他言含于二意。一以果为自以因为他。论云。果法不能自作已体故。二以因为自以缘为他。此明不从因缘。无果待对故。离既不成合亦不成故。论云。若彼此共成应有共作。若彼此尚无作。何况无因。作彼此即自他也。下半二意。一不碍缘成以遣无因。二非但不碍幻有。亦由有空义故能成因果。是则不动真际建立诸法。又非但说于苦四种义不成。一切外万物四义皆不成。成坏之言显兼器界。后偈缘成即无作者。向约幻有。虽言成坏幻有即空故不应说。是则不坏假名而说实相。第二五颂双遣中。初半偈假征。次半标答。次偈出体释成蕴是世间缘成。寂灭即出世间故。净名经云。世间性空即是出世间。一体说二故云假名。次二句征蕴名体。世以蕴为体。蕴以何为体。次二句标答。上句答体下句答名。应名无生五蕴。既云性不可灭。则显前非事灭。次一偈释成空故不灭亦非事在。不灭则知本自不生。是无生义。后一偈例出世间。显智正觉世间。亦应缘无性。又证无性之理为自体故。末后一偈明观益者。佛以实法为其体故。见法则常见佛也。第八照理观佛而起正修。故名行林。十颂观佛体相普周德。于中分二。前七约喻显修。后三见实成益。前中复二。初二地种无性普周喻。喻佛无生遍应德。后五业相无依成事喻。喻佛难思现用德。于中二。三偈喻二偈合。前中初一明业果互依。次偈明相依无性。业不离生故业性空。因业有生故生无来处。后偈双结难思显成真观。若逆推其本。业复有因卒至无住。无住无本故无所见。无见之见方了业空。二颂合中。初偈难思普应。合上业果互依。次二句。以互不相是。合互依无性。身若是佛转轮王等即是如来。佛若是身。正觉之心应同色相。后二句结示真体。唯如唯智。合第三偈难思达本。二有三偈明见实中。初颂见佛即了法。以见佛称性不疑同体故。次偈见法即见佛。了法即性净。知佛不住性相故。后偈明了正修行。照了无相心寂分别。寂照双流故名正念。则从佛法生是法王子故。又上三偈初知离名为法。次知法名为佛。后知无名为僧。穷见三宝之实体也。第九照心本末名为觉林。十颂显于具分唯识。大分为二。前五约喻显法。后五法合成观。前中二。前二约事后三约心。乍观此喻似前喻所作后喻能作。细寻喻意。前喻却亲。故喻真妄依持。后喻心境依持。然依生灭八识。但有心境依持而即如来藏心故。有真妄依持。以会缘入实差别相尽。唯真如门。即前喻所显。摄境从心不坏相故。是生灭门。即后喻所明。存坏不二唯一缘起。二门无碍唯是一心。故下合中但明心造欲分义别。喻显二门。是名具分唯识。今初。二偈真妄依持即真如门。摄一切法也。初偈初句总喻一心。次句喻随缘熏变成依他也。次句不了依他故成遍计。第四句喻依他相尽体即圆成。后偈喻依圆真妄非即离义。上半不即能所异故。大种中无色身所触故。色中无大种眼所见故。又能造无异画色差别故。喻妄依真能所异故。性无差别相不同故。下半不离义。谓所造青等。离能造地等无别体故。假必依实同聚现故。喻妄必依真性相交彻故。然大必能造色。非色能造大。喻妄必依真起真不依妄生。故不云也。然不离于色有大种可得。后三约心者。喻于唯识心生灭门。于中初一亦明心境不即离义。上半不即。心中无彩画。不可见故。彩画中无心。无虑知故。喻能变所变见相别故。下半不离随心安布故。喻离心则无境界相故。要由心变于境。非是境能变心。故云唯识。不言唯境。但云然不离于心有彩画可得。不言然不离于画而有心可得。次一偈喻能所变之行相。明画师巧思不住。变态多端。所画非心谁相知者。法合彼心者。真妄和合心也。恒言遮断。不住遮常。如瀑流故。含一切种故云无量相。甚深细名难思议。次句顿现万境。下句喻所变境。离心无体。又常不住者。无住为本故。无量难思总标深广。下二句释。示现一切广故难思。各不相知深故难思。三一偈。重喻上来不相知义。谓非唯所画之法。自不相知。喻所变之境无有体性。能画之心念念生灭。自不相知故。亦不能知于所画。双喻心境皆无自性。各不相知故。言不能知自心而由心故画。又虽不知画心。而由心能画。喻众生虽迷心现量而心变于境。又由不能知所画。但画于自心故。能成所画。喻众生由迷境唯心方能现妄境。又喻正由无性方成万境。故云诸法性如是。第二五偈合中分四。初一偈合。初二句初句合。最初句心者。即总相之心也。下三句合。第二句诸世间者。即诸彩色此句为总。下出诸相即蕴界处。故云无法不造故。晋译云造种种五蕴。正法念云。心如画师手。画出五彩黑青赤黄白及白白。故上文云。布诸彩色。画手譬心六色。如次喻地狱鬼畜修罗人天。若言种种则十法界。五蕴等法皆心所造。次二颂合前初偈下半。于中二。初一举例以合。由成前诸言。谓如世五蕴从心而造。诸佛五蕴亦然。如佛五蕴。余一切众生亦然。皆从心造。然心是总相悟之名佛。成净缘起。迷作众生。成染缘起。缘起虽有染净心体不殊。佛果契心同真无尽。妄法有极故不言之。若依旧译。云心佛与众生。是三无差别。则三皆无尽。无尽即是无别之相。应云心佛与众生。体性皆无尽。以妄体本真故亦无尽。是以如来不断性恶。亦犹阐提不断性善。又上三各有二义。总心二义者。一染二净。佛二义者。一应机随染。二平等违染。众生二者。一随流背佛。二机熟感佛。各以初义成顺流无差。各以后义为反流无差。则无差之言含尽无尽。又三中二义。各全体相收。此三无差成一缘起。上约横论。若约一人心即总相。佛即本觉。众生即不觉。乃本觉随缘而成此二。为生灭门。下半此二体性无尽。即真如门。随缘不失自真性故。正合前文大种无差。若谓心佛众生三有异者。即是虚妄取异色也。后一偈反势合。谓妄取异色则不知心行。若知心行普造世间。则无虚妄。便了真实。即正合大种无差。兼明观益。三一偈有二义。一双合前真妄心境不即离义。上半合前二三偈之上半。即前互无不即之义。心即能变及心体故。身即所变。谓有根身是识相分及性之相故。下半双合前两偈。下半不离之义。谓虽不相住。而依心现境依体起用。作诸佛事体用不碍。为未曾有。二又将合前第四偈。谓上半合前恒不住义。及各不相知。而能作佛事。合示现一切色。自在未曾有合无量难思议。为兼此义。不以互无言之而言不住。译之妙也。晋经但云心亦非是身。但得前文互无之义。末后一偈结劝即反。合前画师不知心喻。若不知心常画妄境。观唯心造则了真佛。上半有机下半示观。然有二释。一云。若欲了佛者应观法界性。上一切差别皆唯心作。以见法即见佛故。二观法界性是真如门。观唯心造即生灭门。是双结也。又一是真如实观。一是唯心识观。大乘观要不出此二。观此二门唯是一心。皆各总摄一切法尽。二谛双融无碍一味。三世诸佛证此为体故。欲知彼者。应当观此既为妙极。是以暂持能破地狱。第十鉴达诸佛迥超色声。心言路绝故云智林。颂显此德十颂分二。初一标章后九解释。今初。若准晋本。第四句云所思不可思。则四句皆标章。今经则上三句标章。第四句总结。谓标章遮过令不依识。明佛三业非凡境故。第四总结显德示智入门。谓若了唯一真心。言思斯绝则合菩提之体故。梵本第四句。云于不思何思。即是以一真心而成三业。三业不离一真形夺相融。不可以一多思也。又非唯佛之三业同一真心。亦与观者真心非异非一。故难思议。若能离于思议则终日见闻。亦无所见闻矣。后九别释中。即分三别。初二释不可取。次四释不可见。后三释不可闻。今初也。初半偈夺以正释。后一偈半纵以生过。然有量等实通三业。为对下二且就智明。有如理智不可言量。有如量智不可言无。又一智即是一切智故。众智所用不相杂故。后纵中初半。纵其令取必无果利。后一偈显取之失。夫说法者。当如法说法无所得而欲取得。心计有说执石为宝。是谓自欺。理无谓有是为自诳。终不契理。故云。己事不成污他心识故不令众喜。又以量无量取则堕断常。自损损他故皆不可。第二有四偈。叹佛色身深奥释不可见。章文分为二。初一法说后三喻况。今初。非色现色故称为妙。物感斯现是曰无边。又色即空故边即无边。又净识所现空色相融。故身分总别。乃至一毛皆无边量。摄德无尽。具上三义岂可以尽言。次三喻中分二。初一摩尼随映喻。喻佛地实无异色。随感便现故言无色而现色。喻全似法。故但合云。佛亦如是。后二偈净空现色喻。喻佛法身体非是色。能现粗妙一切诸色。初偈喻后偈合。四句对前。但二三前却此是分喻。故委合之。以空但不可眼见。而可心知。佛所现色心行处绝。故为分喻。心眼尚不能见。况肉眼哉。此即见中绝思议也。问二喻。岂不违经上云有无边妙色。今云非色无色耶。亦违诸论佛有妙色为增上缘。古德云。若约初教大乘义。如前说。若实教大乘。佛地无此色声粗相功德。但有大智大悲大定大愿诸功德等。然诸功德等并同证真如。若众生机感。即现色无尽。既无不应机时。故所现色亦无断绝。此以随他为自。更无别他自。约此为有。故云。无边妙色。今约自说。不约随他。故云无色非色也。亦可前喻初教后。喻实教。有云。若尔彼能现体为有无耶。十莲华藏尘数之相。皆示现耶。八地七劝。言佛色声皆无有量。宁不违耶。若执佛果。唯有如如及如如智独存者。无漏蕴界穷未来际。遍因陀罗网皆非实事。亦违涅槃灭无常色而获常色。此义具如智慧庄严经说。然上二解各是一理。并符经论。今当会之。摄末从本唯如如智。自受用色智所现故。摄相从性但有如如。既所现即如。何妨妙色。故有亦无失。然如外无法何要须现。万法即如如即法身。更何所现。故云唯如如。及如如智独存。于理未失。如色相即有无交彻。若定执有无恐伤圣旨。故今二喻前后相成。摩尼现色但云无色。无即但是无他。非无自体。净空现色既云非色。非即非其自体。不独无他。前喻自受用身后喻法身。此二不二为佛真身。故下经云。佛以法为身清净如虚空。所现众色形令入此法中。第三三偈。释所闻不可闻中。初约应声缘感。便应离相离性故。声非如来应不差机。非声之声故云不离。故以声取是行邪道。若离声取未免断无。次颂约体释。湛然不迁。心离分别。尚非心见安可耳闻。犹如天鼓无心出故。此即闻中不思议也。后偈释疑。疑云。为是有法不可闻耶。为是无法无可说耶。上半顺理后句答。次疑云。若尔何以现闻教法。下半释云。但自心变非佛说也。若依权教。此约有影无本。然本影相望通有四句。若依此宗果海离言故无有说。用随机现谓如是说。而此本质亦是自心余如悬谈中说。

　　大方广佛华严经疏卷第二十一



　　大方广佛华严经疏卷第二十二

　　　　唐清凉山大华严寺沙门澄观撰

　　十行品第二十一(从第十九经半尽第二十一经)

　　来意有二。一前序此正故。二前辨所依佛智。此辨能依之行故。二释名者。随缘顺理造修名行。数越尘沙寄圆辨十。仁王名为十止。就三学中定心增故。梵网名。为长养。长道根故。若具梵本。应云功德华聚。菩萨说十行品则兼能说人。今文略耳。宗趣可知。四释文者。此品不同前二。有行德者以行为主。故略无之。又行德已纯熟进趣中收。故唯一品义当行中之解。品有七分。一三昧分。二加分。三起分。四本分。五说分。六现证分。七重颂分。今初三昧分。功德林入者为众首故。表说十行众德建立故。承佛神力是入定因。入菩萨善思惟者。显定别名。拣因异果故名菩萨。巧顺事理拣择无碍。无心成事名善思惟。二入是已下明加分有三。初总辨作加因缘。二辨加所为。三正显加相。初中四。一总标加因。二十方下加缘显现。三告功德林下赞有加因。四善男子下双显加定因缘。于中二。初别显所因。二令汝入下结因所属。今初。亦有四因。一伴佛同加准十住会。即是神力加也。二主佛宿愿。三主佛现威。四大众机感略无助化善根。或是诸字中摄故。余义具于前会。二为增长下辨加所为。有十一句。前十别明。后所谓下一句总结。乃至起分皆同前会。但住行之殊。第三善男子下。正辨加相中三。初语业加。命其说故。二是时诸佛下意业加。与智慧故。有别显征释。别显中初总余别。别中一捷辩。二无断辩。三无师智。前后二会并无此智。即是本觉之智了因自得悟。不由师。假佛缘显故得云与。及无痴智并是迅辩。四应辩五无谬错辩。六丰义味辩。七一切世间最上妙辩。八总策前七九。此七无胜。三尔时下身业加。增威力故。第三时功德林下。起分可知。第四告诸下本分文二。初行体后行相。前中若约所依。即前善思三昧为体。若约所观即二谛双融。若约能观悲智无碍。今从教相。即下四行为体。若约十行别体。即以十波罗蜜为体。义见初会。今就教相中。若直就经文文分为二。初标显。二何以下征释。初中先标行体难思。行即深心所修行海也。与法界下显难思之相。深等法界广齐虚空。故心言罔及也。又超下位名不思议。又即理之事行。同事法界之无量。等虚空之无边。即事之理。行同理法界之寂寥。等虚空之绝相。此二俱非言之表诠心之显诠。故难思议。况二交彻。能令一行摄一切行。一位摄一切位。纯杂无碍故。第十行。云入因陀罗网法界。成就如来无碍解脱。人中雄猛大师子吼。乃至到一切法实相源底故。又若唯遮者则凡圣绝分故。非但遮常心言。亦应融常心言。是则于中思议不可尽也。遮融无二。则思与非思体俱寂灭。方曰真不思议。从征释中。何以因人之行便叵思耶。释云同佛果故佛穷事行之边。极理行之际。断一切障证一切理。因圆果满融无障碍。菩萨同彼宁可思议。若取论势。菩萨行为总句。余皆是别。不可思议即真实行也。彼约地前不见。此约凡愚叵思。亦名真实行布。位中无真如观故。无观相行。二与法界等即是胜行。亦是佛本故。三与虚空等即因行也。是无常因亦未得地智。缺常果因也。四学三世佛而修行者是不怯弱行。未能顺理真实救护。故无大行。余同前会。第二佛子何等下辨行相。文分为三。初总征其名。二佛子下标数显胜。故云三世诸佛同说。三何等下征数列名。先征次列后结。列中。然与本业名虽小异。而义意大同。一施悦自他故名欢喜。约三施说在因皆悦故。下经云。为令众生生欢喜故。若就果说。财获富饶无畏。身心安泰。法施当获法喜皆欢喜义。此约随相。本业云。始入法空不为外道邪论所倒。入正位故名欢喜行。此约离相。二三聚净戒亦益自他。故名饶益。或以后摄前。本业云。得常化一切众生法。皆利众生故。此唯据利他。三忍顺物理名无违逆。彼云得实法忍无我我所名无嗔恨。此约以后摄初。晋云无恚恨。亦是以初摄后。而实二忍顺物法忍顺理。以后遵前。皆顺事理。四勤无怠退名无屈挠。亦通三勤。彼云。常住功德现化众生。故名无尽。谓若有怠退斯则有尽。而摄论三精进中。三名无弱无退无喜足。则是以后摄初。五以慧资定离沉掉故。名无痴乱。彼云。命终之时。无明之鬼不乱不浊住正念。故名离痴乱。此但从一义。故下经云。于死此生彼心无痴乱。六慧能显发三谛之理。般若现前故名善现。彼云。生生常在佛国中生。此但据得报。谓即空照有而能现生。七不滞事理故名无著。彼云。于我无我乃至一切法空故。此即涉有不迷于空。谓于我而无有我也。若于我无我皆不著者。则双不滞也。以有不舍不受方便智故。八大愿可尊故。又成大行愿乃能得故。故名难得。彼云。三世佛法中常敬顺故。名尊重行。彼约修心此约难胜。九善巧说法名善法行。彼经云。说法授人动成物则故。同于九地法师位故。十言行不虚故名真实。又称二谛故。故彼经云。二谛非如非相非非相。故名真实。然上约十度释名。度各有三。并见初会。第五佛子何等为下说分。十行则为十段。一一各三。谓一征名。二释相。三结名。今初。欢喜行即是檀度。初征名中已如前释。第二佛子此菩萨下。释相分二。先略辨体相。后修此行时下。广显名相。今初。瑜伽菩萨地。菩萨六度各有九门。一者自性。谓出行体。二者一切。谓能具行。三者难行。谓就中别显。四者一切门。谓行差别。五者善士。谓作饶益。六者一切种。谓偏摄圣教。七者遂求。谓随所须。八者与二世乐。谓于现在作大饶益。令得未来广大安乐。九者清净。谓胜离相成波罗蜜。今文分三。以摄于九。一总标施主。二其心下离所不应。三但为下彰其意乐。今初。含摄前四及与六七。谓一者施主惠施。显施自性。惠有二义。一惠即是施。二谓巧惠筹量可不。凡所有物悉能施者。摄余五门。谓一若内若外。二若难若易。三财法无畏。四一切种门。五随求与故。二离所不应即清净施。文有五句。以摄十义。心平等者略有四义。一无执取。离妄见故。二不积聚。施观渐与顿皆平等故。三不高举。但行谦下不与他竞。离憍慢故。四无向背。不朋党故。言无有悔吝者。此有三义。一不退弱。施已无悔故。二不下劣。胜物无吝故。三不留滞。速与无吝故。言不望果报者。不求异熟果故。不求名称者。无所依故。不贪利养者。不望报恩故。三彰其意乐中。有十二句摄上二门。谓前十一句明善士施。此有五相。一但为救护者。不损恼故。二摄受者。自手授与故。三饶益者。应其时故。上三下益。次有八句。明其上攀不出二意。一净信故。二恭敬故。八中一创起习学。二忆持不忘。三爱乐不舍。四净治其障。五更修增广。六住持不断。七令不隐没。八演以示人。后令诸众生离苦得乐。结归慈悲。即二世乐。上但为之言流下诸句。又上救护是无畏施。摄受是财饶益是法。第二广显名相中。广前一切施也。亦具诸施恐繁不配。文中二。先现行财施。后愿行法施。财中复二。一随相。二离相。前中亦二。一明施行。二回向行。前中亦二。初愿受胜生行施。二示异类身行施。前中依无著论有六意乐。一方便。二欢喜。三恩德。四广大。五善好。六清净。下并具之。于中文四。一愿具施缘。即方便意乐先作意故。亦即广前为大施主。二假使下难求能求。三尔时菩萨下。明难舍能舍举难况易。即便施者无留滞也。四如是下明一切无违。有三意乐。初即广大意乐。能广行故。二但更下。即欢喜意乐也。三作如是念下。恩德意乐也。我今应下是随顺心。第二又作下。明示异类身而行布施。回现施善未来受身。以悲深故。亦广大心也。第二以此下回向行。初自期大果。亦广大意乐也。后愿施田亦得二果。是善好意乐。第二菩萨如是下。明离相施即清净意乐也。随相离相行必同时。言不并彰故分前后。应将离相别别贯前。如大般若。不欲繁文故。并居一处。前后体势类此可知。文分为三。初人空观。次法空观。后二观之益。即成彼岸智。今初也。如是利益众生者。牒前事行。欲显正利益时。即无我想等故。所无之法略有十句。我谓主宰诸蕴假者也。故智论三十五云。于五蕴中我我所心起故。瑜伽大同此说。此句为总。但是一我随事立下别名。然由迷缘生实性。计有即蕴异蕴之我。既了性空迷想斯寂。故云无也。若别别观无之所以。如十定品第二定辨。二众生者。智论云。五蕴和合中生故。瑜伽名为有情。谓诸贤圣如实了知。唯有此法更无余故。三有想者。智论瑜伽俱名生者。谓计有我人能起众事。如父生子故。有即所起诸趣生也。四命者。谓命根成就故。瑜伽云。寿命和合故活存现。五种种者。智论名为众数。谓阴界入等诸因缘。是众数法故。新译名异生。能受异趣生故。六补特伽罗者。此云数取趣。瑜伽云。计有我人。数数往取诸趣无厌故。此名依一声中呼一人。若依多声中呼多人。即云补特伽罗。七人者。有灵于土木之称。智论云。行人法故。大般若名士夫。瑜伽释云能作一切士夫用故。八摩纳婆。此云儒童。谓计有我人。为少年有学之者。此名依一声中但呼一人。若呼多人多声中呼。应云摩纳婆嚩迦也。九作者者。作诸业故。智论云。手足能有所作故。十受者者。智论云。计后世受罪福果报故。大般若第三四。大品第二及金刚般若中说数有增减。名或小异。大意不殊。回向十定准斯会释。二但观下明法空观。菩萨既了法空。安有我耶。故上云人空非如二乘人空法有。故此直云但观法界空等。法界众生界总举所观法体。不出此二。菩萨了之究竟无差。横则无边。等虚空故。竖则无际。离始终故。空法者此二皆空也。空亦总句。何以知空。但有名字无实所有故。无何所有。一外无自共之相状。二内无有为无为之体性。三无所住之处。所谓不在内外中间有中住故。四无二法之相依。有去不留空故。五无造作之功用故无所有。无所有故空。空故众生界即法界也。第三作是下观益。九句皆云不见者。穷于法性到彼岸故。初三即是三轮。福田者施所生也。业约成因而招当果。克获为果酬因曰报。习因习续于前。习果克获为后。习因习果通名为因。能牵后报此报酬因。此则果通现得又报谓有漏。果谓无漏。同是当果。漏无漏殊。小施小果大施大果。第二愿行法施。文分为二。初观悲境为起愿由。二我当尽学下。起愿利益。不坏法性是坚固因。安隐快乐是坚固果。第二饶益行。释相之中先略后广。皆显三聚含于九戒。今初。略中文三。初明持相。次彰离过。后显持意。今初。初句为总。总该三聚即戒自性。于色声下别释净义。意地无著是真律义。亦为生说。即饶益有情戒也。二不求下彰其离过。亦是于果无依。显清净义。三但坚持下。显持戒意。初句为总。尽寿坚持。作如是下以誓自要成上坚相。谓一切利养恭敬。他论本随烦恼不能伏故。一切恶止得佛正法。是真善行。缠谓八缠。即无惭无愧掉举恶作惛睡悭嫉。初二障戒。正障律仪。次二障止。次二障观。后二障舍。即障善法饶益。于相修中。缠绕身心所以偏说。或说十缠。谓加忿覆。于被举时为重障故。此即随惑。缚谓四缚。即贪欲嗔恚戒取我见。贪利不遂热恼生嗔。梵行命难则生毁谤。谤则戒取我则浊乱。不毁不持方为平等。第二佛子菩萨如是下。广显三聚。即分为三。初摄律仪。二摄众生。三摄善法。今初即坚持不犯。为第一难持。文中亦二。先显难持之境。谓多而且丽加以惑心。日日长时。故为难也。后尔时菩萨下。起观对治。即能持于难持也。言乃至者。大品云。贪著五欲障碍生天。况复菩提胜事皆障故。云乃至。第二唯除下摄众生戒。于中四。初明忘犯济物。如祇陀末利唯酒唯戒。唯除教化。即行于非道不舍智心。即通达佛道。二佛子下轻身益物。为第二难持。乃至舍命亦无缺故。三菩萨自得下。彰持分齐。是第三难持。谓恒住正念无误失故。即以难况易以误况故。本性惯习故分齐者。初发心住。了见心性成正觉故。解法无生常见佛故。触境皆佛。岂容佛所生欲想耶。四尔时菩萨下。明深起大悲是善士相。在文分三。初悲物著欲。二生劝持心。三征释所以。今初。七句初二为总。无时不起。是长夜中想念。下别。一想念未得。二趣向可得。三贪著已得。四决谓为净。五耽染无厌。六迷醉沉溺。七随境流转。八欲罢不能。二我今下生劝持心。初劝他持戒。次住净戒下兼赞戒功德。三征释者。大悲益他菩萨家业故。第三作是学已下。明摄善法戒。文分为二。初明自分现摄。后辨胜进当摄。今初。善法虽多不出悲智故。文中略举于中分三。初双标悲智。二然知已下。双释二相。三如是解者已下。双明二果。今初也。先智后悲。智中先明离过。谓离恶行无明。后以智下明其成德。为众生下即是摄悲。二双释二相中。悲智双运文分为二。先以智导悲自成正观。二一切诸法下。通明入法显彼倒因。今初。文有四对。前三二互相望。后一当体以辨。前三对中。前二不离后一不即。即显生之与倒非即离也。众生即能起颠倒之人。乃染分依他。颠倒即所起之妄。是遍计所执。初对明不离者。谓依似执实故。离生无倒。依执似起离倒无生。第二对明不相在。重释前义。言不离者。明因果相待缘成非先有体。二物相在因中无果。故倒内无生。若必有者则应遍计是依他起。果中无因故。生内无倒。若要令有者。则应无有不倒众生。第三对明不即。不坏因果能所遍计之二相故。由前三对则知生倒非一非异非即非离。第四对当体以辨倒心。托境方生故非内法。若是内者无境应有境。由情计故非外法。若是外者。智者于境不应不染。既非内外宁在中间。则知心境。当体自虚。将何对也。以明即离众生亦尔。即蕴求无故非内法。离蕴亦无故非外法。既非内外亦绝中间。本性自空何能起倒。将何对他明非即离。既如是知则自无倒。为物说此倒惑自除。二一切下。通明入法显彼倒因。谓由不达缘成不坚。妄生遍计。故云诳惑愚夫。实则愚夫自诳。若猕猴执月。三如是已下。双明二果。即前悲智所成之果也。亦九戒中二世乐戒也。先总后别。总中由解诸法不实幻化。即是觉了诸行了行相虚。名达生死。知行体寂是了涅槃。了之究竟即得菩提。自得度下别有九对。一度苦。二脱集。以了生死故。三调之以道。四寂之以灭。以了涅槃故。次四即证四谛之德。如次配上。谓由断苦故。得安乐等。九即证佛菩提之乐。第二佛子已下胜进当摄。于中有二十句。前十具胜德。一顺佛二离世。三行胜法。四住等理。五等慈。六明智。七离过。八忘缘。九舍执。十不断烦恼而入涅槃。后十住深智。末句为总即是佛智。余别显深广之义。一上无过。二言不及。三离依著。四无变动。五超数量。六无边畔。七无终尽。八绝色相。由上故深。第三无违逆行。即是忍度。于释相中文分二别。初略辨行相。后对境正修。今初分三。一修忍行。二离忍过。三修忍意今初。常修忍法。即标行所属。谦下等言彰忍之相。文有十句。初总显自性。谦尊而光卑而不可逾。若海之下百川归焉。恭敬崇彼安敢不忍。不自害下九句别明。通有三释。一约三毒。二就三业。三据三忍。初云。前三治嗔行忍。嗔必害故。一无如前境而自刑害。二力及害他。三以死相敌无论先后。及与一时但取两害。次三治贪成忍故。梁摄论云。取是贪爱别名。一自贪名利。二使彼令取。或随喜彼取。三兼行上二。后三治痴修忍。痴故执著一著己德能。云何毁我。二彼人若是云何辱我。三俱染可知。此九皆过菩萨正观。以不不之能治之观下文自辨。二约三业者。害必加身著必由意。自他赞举名为取也。苟心赞他尚为谄媚。况自称举。故并安忍之。三约三忍者。害即怨害。取即不能安受饥寒等苦。妄受取故。著则不见谛理。由见谛理。三忍皆成。故思益云。诸法念念灭。其性常不住。于中无骂辱。亦无有恭敬。若节节解身。其心常不动等。又上三即约违顺中庸之境。故成三毒。余可准思。二亦不下离忍过也。名引中人利诱下士。菩萨上士。故不贪求。三但作下修忍之意也。所以修者。先自忍己后为生说。令修忍行离恶断惑。是内安忍惑亡智现。则住法忍。既去烦恼矿秽。则身心柔和堪任法器。如彼炼金。上来皆是清净忍也。第二佛子下。对境修忍广显行相。文中分二。先明修忍行。后明修忍意。前中有三。初耐冤害。次安受苦。三谛察法。今初分二。先彰难忍之境。后明能忍之行。此亦难行忍也。今初分三。初明口加毁辱故。梁摄论以耐冤害。亦名他毁辱忍。略显十种。一触忌讳故。二恶轨则故。三令忧戚故。四无风雅故。五极庸贱故。六诠邪恶故。七不入人心故。八诠猥杂故。九极鄙恶故。十极粗犷故。以是言下总结所作。多人多口各多恶言。二又此下身加逼害。上二事广。三如是经下总辨长时。是谓难忍之境也。二菩萨遭此下明能忍行。先结前生后。谓遭前极苦。二作是念下正显忍相。以失自要。文有十句。初一假设不忍失念易志故。云动乱。余九明失。一则不调嗔恚。二则不护根门。三迷忍法门。四不修忍行。五随风外转。六动乱内生。七不惜善根。八未忘彼此。上八自损。由此不能利他今能忍故。以不不之。便成八行。自他俱利自他俱调。若说此胜利成善士行。二菩萨尔时下。安受苦忍。虽仍前文义当安受故。引往所受苦以况今苦。而欲安受。所以引者。无始显昔苦时长。诸苦明其事广。虽事广时长而空无二利。今时促苦少能成忍。度自利利他安不忍哉。故练磨颂云。汝已恶道经多劫。无益受苦尚能超。今行少善得菩提大利不应生退屈。由斯重自劝勉诫励。令净而无乱喜不忧戚。调其嗔蔽摄护根门。是自住忍法。令物同忍。第三复更已下谛察法忍。亦仍前起故云复更。斯则一忍之中。便具三忍。表非全异故。一境具明。文分三别。一自成法忍。文有五句。初句总标。无我已下释成空义。以苦空无常无我四行释之。倒为其次。又约大乘故苦乐等双遣。一人我法我两亡。二常与无常非实相待有故。三空有俱寂故云无二四苦乐。皆遣云无所有。二诸法空下令他成忍。众生迷空故应为。说皆清净忍也。三是故下结行应修。然庄严论中。由三思五想则能忍受。一思他毁辱我是我自业。二思彼我俱是行苦。三思声闻自利尚不以苦加人。此三文在安受忍中。思昔诸苦自他调摄故。言五想者。一本亲想。众生无始无非亲属故。二修法想。打骂不可得故。三修无常想。四修苦想。五修摄取想。即此文摄对前可思。第二为慈念下明修忍意。文有十句义兼通别。通则三忍皆为此十在义可知。别则为初五。故修耐冤害。慈念为总。次但欲饶益于他。不惧他不饶益。本欲安人岂当加报。愍彼沦倒宁怀恨心。以忍调行摄诸恚怒。次一安受苦忍。随逐众生无疲苦故。次二句。为觉自他修谛察法。后二通于前三。上一为言下流至此。斯即九中二世乐也。第四无屈挠行。挠者曲也弱也。即牢强精进也。释相中二。先总显其相。后随难别释。前中文三。初正显精进。二性无下明离过失。三但为下辨进所为。此之三段。初即总举次是释。精谓无杂故。三是释进趣所为故。今初正显中。初句标行所属。所谓已下显胜列名。精进多名望业用故。初第一者亦是首义。此义有三。一大故。第一谓为大菩提故。二胜故。第一光明功德故。三殊胜故。第一谓超出故。第二大亦三义。一最胜故。大胜中极故。如世大王。二最妙故。大事理融通故。如世大德。三上故。大行体高上如世尊长第三胜者亦有三义。一无上故。胜不可加故。二无等故。胜不可匹故。三普遍故。胜体周法界无可胜故。二离过中即难行精进。性无间杂最为难故。先离自恼之过。谓本随烦恼任运不起。故曰性无。圆融教中地前得尔。后终不为下明离恼他。三辨精进所为中。有二十句具含三种精进。但为是被甲四弘愿故。而行即是方便加行所为之法。是所摄善。文分为四。初三断惑。次七度生。次四知法。后六求佛。即四弘也。今初。初断现行。次断种子。后断余习。二度众生中为成十力智故。烦恼是漏意令其尽。境界即遍趣行。心行义兼于业生死义。兼宿住处非处力。总故不明。三有四句。知法中初总余别。别中一事法界。若自入法则以净信为根本。若约利他则以慈悲为根本等。二即理法界。云平等性。三事理无碍法界。三世之事。即平等理性也。事随理融义含事事无碍。四有六句。求佛中初二即智。初句教智光明。后句证智。次二知境先真后俗。后二皆权智。前句知机识药。后句四辩宣陈分别演说。即是乐说。说于法义句即是辞上之四弘。初二知苦断集。后二修道证灭。即无作四谛之境也。第二佛子菩萨下。随难别释。于中二。先明被甲精进。后明利乐精进。今初。全同瑜伽之文。但论以被甲为初。约先心自誓故。本业三进之中初名大誓。今居摄善之后。就假设遇缘耳。文有两番问答。初番可知。后设复有下第二番中。更难于前。得大善利者。我本发心愿代物苦。但虑不容相代。今闻苦身能遂顺本悲心。不虑时长。但增喜庆长劫不懈。况尽寿耶。一念不悔即忘身无间。自庆得利即平等通达。有深功德为难行也。第二菩萨以此下。利乐精进。即用前加行摄善。以利众生。令彼涅槃真安乐也。第五离痴乱行。释相中二。先总显无痴乱。后别明无痴乱。今初。句虽有六义乃有十。初总余别。总云成就正念者。然通三义皆名正念。一就奢摩他品名为正念。正念即定。以彼定心离妄念之乱。故名为正。此从业用立名。亦邻近立称故。八正道中正念定摄。起信论云。心若驰散即当摄来令住正念。二就毗钵舍那品。亦名正念。谓不偏鉴达明了于缘。故下经云。正念诸法未曾忘失。三双运道名为正念。次下经云。以正念故善解世间等。谓于缘明了是无痴义。不异所缘名无乱义。即双运也。又下经。云禅定持心常一缘智慧了境同三昧。虽有毗钵舍那及双运道。皆就心一境。辨名禅自性。别中初句复是无乱之总。谓不随境转故无散乱。三障不能坏名为坚固。四缘不能牵故云不动。五超劣显胜故云最上。六异世无染故云清净。上五释无乱也。下四义释无痴。谓七称法界故云广。八趣一切智故云大。九引发难量故云无量。十不舍大悲名无迷惑。上九别句摄为三禅。前六现法乐住。次二引生功德。后一饶益有情。第二以是下。别显无痴乱。如次释前十义。即为十段。亦初一为总释前正念。于中分二。初结前生后。后善解已下显正念之能。文曲分二。先双标后双释。今初也。正念有观故能善解。正念有止所以能持。世言无益但须善解。出世有益偏语忆持。出世不解应不持义。世言不持应无记忆。故文虽影略义必两兼。解事解理故名善解。二所谓下双释分二。先通就诸境明无痴乱。后此菩萨下。别约所持明无痴乱。今初也。据无痴乱文但有九。开初为二句亦有十。谓法义别故。初句即法无碍合蕴成二。谓色与心。非色谓心即余四蕴。二能持建立下义无碍也。义有二种。自性亦二。一事二理。事即质碍为色性等。理即无性为色等性。皆无名相中。施设建立持言及义。即文义二持。今正觉理事离妄分别。名无痴乱。此二释上能持。下八释上善解。义必兼具故痴乱双举。三于五蕴生灭得无痴乱。十地品云。死有二种业。一能坏诸行。二不觉知故相续不绝。今此菩萨。于二事理静无遗照。故无痴乱。四偏语胎生明无痴乱。瑜伽第二说四种入胎。一正知入而不知住出。所谓轮王。二正知入住不正知出。所谓独觉。三俱能正知。所谓菩萨。四俱不正知。谓余有情。前之二人尚有痴乱也。凡夫痴乱相者。谓下者见所生处。在于厕秽中者。见在舍宅。上者见处华林。若男于母生爱。于父生嗔。谓竞母故。女则反上。大集二十七。涅槃十八二十九。俱舍第九。皆具说之。次三及十文并可知。八九各有通别。别谓四魔十魔及业。如离世间品。及如大品魔事品起信论说。若依智论。除诸法实相皆菩萨魔事。起心动念悉是魔业。今以智觉察不随其转。如人觉贼及偷狗故。知魔界如与佛界如。如无二故。既觉其事即不造其业。第二此菩萨下。别约所持法门明无痴乱。文有二别。先正明后征释。前中三。初结前标。后次所谓下正显所持。三菩萨下结无痴乱。二正显中有十五法。一所证理体。大分深义。所谓空故。即事真故。二即体业用之法。三具德相故。四一具一切故云种种。上四即所诠理法。五即能诠教法义。见初卷。六行法以因严果故。七果法。上七通明四法。下八唯约地位。亦果行收。谓八即初地大愿。已证理故名正希望。决定解断二障。故云清净。九即根本智。十即后得。此二通至七地。十一甚广大法。即八地法证深法忍。如法界故。十二九地是法师位。了物机故。十三十地。知世间集共不共等故。苦无常等通色心故。名之为共。色心类殊名为不共。又器世间名共。共业感故。众生世间名不共。自业成故。此二唯约所知。又随他意行名共。随自意行名不共。又静虑无色四等五通。虽共凡小菩萨无漏大悲故名不共。十四等觉智。十五如来智。上竖明诸位。若约横配者。初一唯因后一唯果。中间六智通于因果。而别义相显。三结无痴乱者。不忘不痴不失无乱。心常忆下通结相续。第二何以故下征释。释中。以因深故不乱众生。得无乱果。不坏正法增广大智。得无痴果。不断善根得相续果。因果影响孱然无差。第二复次下别释上九。摄为三禅。初六释前现法乐住。即为六段。今初释前心无散乱文二。初标。二所谓下释。释中又二。前释种种音声。略列七种。言沮坏六根者。非唯引夺耳根。亦令余根不能缘境。故名沮坏根。以见等而为义故。又沮坏者。如治禅病经云。因于外声动六情根。心脉颠倒。五种恶风从心脉入风动心故。或歌或舞作种种变。此即破坏之义。既坏意身余皆随坏。然色可冥目触味合知。香少诠显。为禅定刺唯在于声。故偏语之。明无痴乱。非余四尘不能乱也。故上忍中遇身加害。心无散乱。二此菩萨下释不能惑乱。文亦分二。先总明长时不乱。后所谓下。别显不乱之相。句有十一。初总余别。别为五对。一境审心定。二教达行成。三忆因念缘。四观真起用。五外净他惑自决义门。虽遇恶声此皆无损。上皆一切种禅。谓通名义止观及二利故。第三不作下释前坚固。谓四障不坏。是知正念坚固。亦是出前不乱之因。言法障者。于法不了如彼牛羊。此即所知障也。三障为言摄在烦恼。体即无明故。斯亦清净静虑也。第四佛子如上下。释前不动。谓诸恶缘不能牵故。悉能坏乱众生身心。彰声之过不能坏此菩萨心。对显难思。第五菩萨入下。释前最上。谓超劣显胜故。此下三段亦即出前无痴乱缘。正示现法乐住之相。言超胜者。初标人拣禅。云菩萨入。异凡小故。住于已下举法以拣圣法。即是无漏拣于凡夫。思惟观察拣于二乘。二乘入禅不能缘境故。身子不觉刑害之手。迦叶不闻涅槃之音。善知已下正显胜相。了性相故。相则念念不住。取不可得。性则三相性空固无所得。不得性相违顺何依。第六如是闻已下。释前清净。即清净禅。顺违中境不生三毒。不染善取有定慧故。了相无相故名善取。有斯正念。大地为鼓妙高为椎。岂能乱哉。第七知一切下释广。谓称法界如虚空故。亦近释前文有六句。初总余别。别中无得相空无作人空。无际性空。此三相尽故法界理现。与法界等事如理。故无有差别。理即事故。第八菩萨如是下释前大义。此下二段。释引生功德。今云大者。趣一切智不退转故。即难行禅也。第九善入下。释前无量。谓能引发难量德故。文分为三。初引自利德。文有六句。初标一切门禅。次四别显后一类结多门。则何定不摄。复云门者三昧无量。数如虚空。今一中摄多故名为门。如牵衣一角。如蜂王来。次增长下引利他德。后是时下结不为乱。非唯不乱本定更增。如猪揩金山风炽于火。第十作如是下释无迷惑。谓耽著禅味不起大悲。是为迷惑。今悲以导禅。故无迷也。此即饶益有情禅也。住清净念即现世乐。得智断果即后世乐。是谓与二世乐也。第六善现行。体即般若。瑜伽一切般若。亦有三种。一能于所知真实随觉通达慧。二能于如所说五明处及三聚中。决定善巧慧。三能作一切有情义利慧。摄论以加行根本后得为三。皆六度明义。唯识以生法俱空。本业以照于三谛。皆十度明义。经有十度应依本业今为顺文。且依瑜伽则权实无碍。皆名善现。虽彼依六度。今圆行菩萨则十度齐修。据行布分兼正不同。亦不相滥。就释相中。古人亦依本业三慧分三。初明中道。次念生无性等以为照无。普入已下明其照有。此得次第三谛。失于圆融。又照无经中佛法世法二互不异。亦不杂乱。岂独是无。今约圆融依于瑜伽兼正以辨。各具三谛故。彼论释初慧云。于一切法悟平等性。入大总相究达一切所知边际。远离增益损减二边。顺入中道故。文分二别。先明行相后显成益。前中亦二。先略后广。前中又二。先总标。后能知下解释。今初也。三业清净是能示体。示于三业正是现义。住无得现。现即无得寂用无碍。斯即中道可称善现。若异后有无。而说中者相待中也。二释中能知三业。皆无所有是住无得义。不妄取有离二边缚。是清净义。凡所示现无性无依。释示无得义。以境无定性心无所依。皆不可得也。三业皆示故致凡言。二住如实下广辨行相中三。初如实随觉慧。二佛子此菩萨作如是下。于五明等善巧慧。三菩萨尔时下。能作有情义利慧。今初如实觉。于三业而现三业。于中先别明后总结。前中三业即为三段。今初意业是二本故。首而明之。如实心者用所依也。住者心冥体也。知无量心等者不碍用也。即所示意业。多心多法皆有谛也。境既无相心何所得。即无谛也。有无不二故曰甚深。即中道义也。不可以次第三观而观。故名难入。唯圆机方能入故。何者。若偏观三谛是常是断。是相待故。若总观者。一则坏于三谛。异则迷于一实。故即一而三。即三而一。非三非一。双照三一。在境则三谛圆融。在心则三观俱运。住之与知即是观也。古德以凡所下至于难入。明唯识观非无所以。然且唯识之义不彰。又有释云。心非境外故无得。境非心外故无相。即心是境故甚深。即境是心故难入。亦是一理。二住于正位下释示身业。正位等三即示所依。方便已下依体起用。由非惑业之生故。生灭即无生灭。此中正位即真如异名。非约见道以智契会。故称为住无住。住者即住真如。三住涅槃下释示语业。前之三句示之所依。言语道断。显示而无相即言亡言。是断言道故。晋经云。非有说有言语道断。然上之所住总有七种。体一名异异从义别。一如实心者。即自性清净心。是为总相。次正位等三。即心之体性。正位者法所住故。真如语其自体是实是常法性。约为诸法之本。迷此真如有诸法故。成诸法已不失自性。故名法性。亦即因相。涅槃等三即是果相。住涅槃界即是真如体圆寂故。出二碍故。故智论云。有菩萨发心即观涅槃行道。恐此涅槃滥唯在果。故云住寂静性。谓约真如体无妄动。即是涅槃。如此之性体为有无。故云无性。无性之性即是实性。非谓断无故举多名。方显所住之深奥。依此示现方明所现之为善。二入离下总结三业中。初句结心故无缚著。次句结身即所住真如等。三结前语。即超诸世间等。末句总结三业。皆寂用无碍故名善巧。善现之名从斯而立。第二佛子下辨五明处。三聚中决定善巧慧故。于文中解世间法。于中分三。初以理会事。二菩萨如是下。事理无碍。三永不下顺理起悲。今初。文有六句。一众生缘生故说无性。二法依真起故会归无为。三国是心之相分故。四时依法以假言故。五名无得物之功故。若名在法中见义。应知名故。六物无当名之实故。若法在名中闻名则应识义。召火应当烧口故。二菩萨如是下。明事理无碍。文有七句。初一总显甚深。余句别显深相。然世法与佛法实无二体。假约事理以分其二。故以五句显非一异。一世相即空故云寂静。二佛法平等故无增益。三以理无不事故。佛法不异世法。事无不理。故世法不异佛法。四此全理之事与全事之理。而事理不杂。五各全收尽互无所遗。故云亦无差别。末句了前诸法。同法界体。故得镕融。普入三世横竖该摄。若约漏无漏说为世法佛法。各具事理释者。一生死即涅槃故。云世间寂静。二无有一法非佛法故。更何所增。三二法染净虽殊。同一真性故不相异。四不坏相故。无有杂乱。五皆是即理之事。而各互收无遗。即无差也。六同一法界总显所因。三永不下顺理起悲。谓无缘之悲以导前亡机之智。入假化物。初句为总。谓虽深入智慧不忘本心。非如八地心欲放舍。下三句别。一不舍愿炷。二增大悲油。三兼前智光故。堪为依处。第三菩萨尔时下。作一切有情义利慧。于中二。先建摄生志。二先人后己。今初文有五句。成熟是总。或因成果熟故。或始末劝奖故。余句是别。一折伏。二摄化。三令悟本性成大菩提。四断惑清净得涅槃果。二复作下先人后己。文分为四。一假设自度。二而诸众生下。观物轮回具业惑苦。三菩萨如是下。结所不应有二过故。一违本誓心。二堕悭贪失。此为不可。四我当下决志先拔。第二是菩萨下显行成益。于中三业不空。是为遍益。终至菩提是究竟益(此下入二十经)。

　　大方广佛华严经疏卷第二十二



　　大方广佛华严经疏卷第二十三(此下入二十经)

　　　　唐清凉山大华严寺沙门澄观撰
　　第七无著行体即方便。依二方便由回向故。不住生死。由拔济故不住涅槃。俱无住故名为无著。本业后四亦各有三方便。三者一进趣向果。二巧会有无。三一切法不舍不受。初即回向。二由巧会故方能拔济。不舍不受相同般若。唯识唯明后得。故不立之。本业约兼正不同不妨此一。三皆善巧故俱无住著。则不二而二之悲智。即二不二之一心。是无著也。有是幻有无是真空。幻有是不有。有故即真空。真空是不空。空故即幻有。此二无碍故名巧会。如是相融故无所著。有能起用空可观察。故皆不舍。若受有同凡夫。受无同趣证。故俱不受。二释相中大分为二。前明自分无著。后明胜进无著。于自分中已含前说。二三方便在文分三。初唯明自行无著。二何以下征释所由。后菩萨如是下。类显万行。前中又二。先明净境无著。后见不净下。染境不嫌。前中三。一明严刹无著。二往诣下于三宝无著。于中初敬事供佛。次如是下显供所为。后于念念下。别示无著之相。义兼三宝及自进修。皆无所著。言念念者显速而且多。三此菩萨下长时无著。二明染境不嫌。唯一句者染易舍故。第二征释中征意云。欣净恶秽人之常情。菩萨如何不嫌不著。释意云。不依佛慧净秽是生顺法而观二相安在。故云如诸佛法而观察故。佛法即法界佛慧也。第三类显万行。若自若他皆无所著。于中初句结前生后。教化已下广列所行。言佛所住者即圣天梵等。余并可知。第二菩萨摩诃萨下。胜进无著。文分为三。初明自行。二得授记已下利他。三菩萨如是观身下。结行成满。今初分二先牒前自分。后于佛法下正显胜进。有十一句。初总余别。总谓了达教理行果之法故。别中一了果法。谓佛菩提。二了理法。谓证法毗尼。毗尼梵音具云毗奈耶。此称为灭。若律藏受名义兼调伏。今云法灭通四种法皆有灭义。谓教诠灭故。行灭惑故。果证灭故。理本寂灭故。今文上下既有余三故。此灭者即理灭也。又与证义相应。圆融教中此容证故。三住佛正教。即了教法如所教住故。四修菩萨行下。皆行法也。三句随相行。行即万行。心谓四等。解脱即诸解脱门。次二句无相行住处。即前教理及果。所行即前万行等。皆无染著也。由此故能净菩萨道。堪受记别。第二大悲利他中二。先增长大悲。后要心拔济。前中又二。先观其所悲后增悲无著。前中又二。先观迷四谛故入于险道。后观迷胜义故入于险道。今初也。初二句标起念时。凡夫已下辨所念境。有十三句。初总余别。总谓迷于四谛。皆曰愚痴。别中前五彰迷后七显过。前中一不知苦谛。二不见集过三不信性本寂灭。四五不能修道。一解二行。后七显过。一不见集过故。顽嚚贪著即痴爱也。二由贪爱故受生死苦。次不求见下四句。释不修道。初三缺道缘。四由不信故迷正道失本解。以邪为正名为错误。后一由前不修故入险失灭。上一向是凡。二不敬下明迷胜义故入于险道。通于凡小。初二句离胜缘。次二句缺胜因。三有生空皆为住处。怖法空者谓断灭故。故大般若诸会之末。善现皆愍众生怖畏法空。而兴问言。云何令诸众生悟诸法空。佛言。非先有法后说为无。既非先有后亦非无。自性常空。勿生惊怖。远离已下覆疏上义。由著处怖空故。远正住邪舍夷入险。由离胜缘故。背佛随魔执有不舍。魔乐生死佛住空故。二菩萨如是下增长悲心。结成无著。第二菩萨尔时下要心拔济。以大悲心长劫随逐。文分二别。先起行。后乃至下显无著。前中亦二。先明心无疲厌。以无著故即大悲坚固。不以难化而厌舍之。后又以下明其心广大。谓一毛量处化多众生。法界皆尔。是为广大。二显无著中三。初举少况多。次于一一下广显无著。后何以下征释所以。所以不著者。后释有二意。一称深无相而兴念故。二广遍虚空起加行故。前中无相难明寄以喻显。然此诸喻通喻诸法。如下本品。今取义便各举其一。则明前所见皆无相也。初句为总观事法界。从缘如幻无实体故。是以不著。余句为别。一佛随机现。如影随质故。又现心水故。二菩萨行想念生故。未大觉故。三缘成之声故。随感有说故。余句经文自释。一切法如实际者总结也。又前明法界如幻。即体从缘。后结一切法如实际。即事而寂。世人皆谓实际不变。而谓诸法无常。以其所知喻所不知。故置如言。理实圆融世间之相。即是常住。然古德以后七喻展转释疑。一疑云。世间幻火不成烧用。佛现益物岂同幻耶。释云如影。亦有应质荫覆等义。岂是实耶。然诸法喻各有三义。一缘成义。二无实义。三有用义。意取无实故不著也。二疑云。若佛如影菩萨何以起行。往求因既不虚果宁非实。释云如梦。梦亦三义。无体现实与觉为缘。谓有梦走而惊觉故。菩萨起行亦尔。证理故空无明未尽故似实。能与佛果为缘勤勇不已。豁然觉悟。如梦渡河。三疑云。若菩萨行如梦者。何以经说此是菩萨行。此是二乘行。释云如响。缘成无本称声。大小圣教亦尔。机感无本随机异闻。四疑云。果行可然世间未悟。此应是实。释云如化。心业神力所持无实有用。五疑云。若皆如化何有差别之身。释云如幻。六疑云身若如幻何有报类不同。释云如心。此二三义如前影说。七总结可知。上来古德之释。既二经小异略加添改。然其所解似过穿凿。亦是一涂。二又作下遍周虚空起加行故。所以不著。初明处广。念念明达彰其解广。正念现前是不著因。第三结行成满中分三。初结自行成。二为化下结利他行成。
　　三何以下征释双结二行成就。利他中三。初总显教化无疲。次无疲厌故下。别示无厌之相。其中施设者。随方仪式异故。和合者善恶缘会故余可知。后不令下结成无著。三征释双结可知。第八难得行体即是愿。就释相中文分二别。前明自分行。后明胜进行。然此二行。各摄上求下化之愿。略无神通。今初分四。初明自行次辨利他。第三双结二行动寂无碍。第四双非二行拂迹入玄。初中分三。一明修成善根。二显善根行相。三行成利益。今初也。斯即起行所依。善谓顺理益物。根谓增上生长。获之在己故名成就。文有十句。初总余别。总具后九受难得名。二此菩萨下显善根行相。亦有十句。如次对前。谓由得最胜解。故受难得名等。亦可。有难得根能有胜解。又亦以后一行成前十善。随前一善具后十行。而别配分明。三是菩萨下行成利益。文中先结前后。于念念下显益。于中初自益。能转生死成大智益。不舍大愿成大悲益。若有已下显能益他。由前自行成此能益。夫正利他。第二此菩萨下辨利他行。文分为三。谓法喻合。今初。谓有大智故了众生非有。则不住生死。有大悲故不舍众生界。则不住涅槃。大悲般若互相辅翼。成无住道。二喻中。初句喻能化人。次三句喻悲智不住之行相。后而能下三句。喻不住之功能。初二句正喻功能。以往返不息一句。结能度所以。三法合中二。先正合后征释。前中具合三段。生死即此岸。涅槃合彼岸。合上中流。亦言生死者。以发心之后成佛之前。十地三贤尚居二死。是以中流即是生死。故云生死中流。非生死涅槃之中间。名生死中也。文旨显然。晋译失旨不应广引。有以烦恼为中流。约其漂溺从因说也。有以圣贤为中流约受生死之人也。有以中道为中流约观行说并不应住。安隐已下涅槃之德。常故安隐。乐故无畏。我故无忧净则无恼。亦不已下广明以智导悲。合前往返无休息义。谓由不住著故。所以往返运济无休。及显法中非有不舍之义。谓非唯悲故不舍。亦由了其非有无可舍故。则终日度而无度也。初句总明。不舍下别有五对十句。初一多对。已化未化俱有舍著二义思之。二增减对。化之成道生界不减。不从化者生界不增。此约多人相望。三约一人。果起不生惑尽非灭。四谓空为尽谓有为长。五一对总结。四对不亡并名为二。今无分别契本不二。第二征释中文有两番。前番正征不著。后番重征前义。今初也。先征意云。现化众生有增有减。而言不著。其故何耶。释意云。以菩萨深观生界。同于法界无增等故。所以不著文中。初二句总。上句是不异义故云如也。下句是相即义故云无二。后无二法中下。别彰无二之相。即属对上文。无取依著释不分别。余文相显。此文昭著。而末学之徒。但谓一分众生不成佛。故名不减生界。深可悲哉。第二番重征意云。何以生界即同法界。释云。一切诸法皆同法界。岂独众生而不同也。第三菩萨如是下。双结二行动寂无碍。亦名无尽心行。有法喻合。法中十句。初二牒前起后。既方便深入故性相无碍。住于下余有八对。正显行相。一约起行之身。二了法药。三识根缘。四游佛刹。五达佛法。六深契离言不舍言说。七无求离欲而万行爰修。前七明即寂之用。八常勤下一对。明即用之寂。亦通显所由由勤修故。涉权入法界故常寂。二喻中。木喻法界火喻所成身智。火事喻悲化。无边本火不灭喻身智常湛。三合可知。第四非究竟下双非二行拂迹入玄者。然初自行。云能转生死而不舍大愿。已有权实双行。而谓多明照体大智。次利他之中。既云无住运济。则悲智相导。而多似起用大悲。次复以导悲之智遣彼著心。复似悲智二心行有前后故。第三段辨动寂双行。则理无不尽。而犹虑物。谓二事不融故。此明形夺两亡权实无寄。岂唯十行菩萨修行善巧。弥显功德林悲济之深。文有五对十句。然其所非之法。即前权实二行。且如究竟即实。不究竟即权。今乃双非者。实即权故非究竟。权即实故非不究竟。又但言非究竟。非谓有不究竟。故亦非之。是则借权以遣实。实去而权亡。借实以破权。权亡实不立。言穷虑绝何实何权。体本寂寥孰非孰是。唯萧然无寄理自玄会。故辨双非非有双非可立。然双非是遮双是为照。即遮而照故双非即是双行。即照而遮双行即为双遣。总前诸段理极于斯。下诸句中皆仿于此。二对所化。能所取寂故非是取。了知心行故非不取。三约化处。不著世界故非是依。依刹现身故非无依。亦约所证智。无分别而善入故四约化法。深达义理故非世法。随世语言故非佛法。五证离欲际故非凡夫。不断菩萨行故非得果。第二菩萨成就下。明胜进行。文分为二。初明慧行。后菩萨如是下辨悲行。今初分二。先牒前自分行。后不说已下正辨胜进行相。皆即事入玄。分四。初总明离相无说。二征释以显双非。释意云。所以不说者。一无法可说故。二菩萨于如是下。明无心说。谓不起念故。三何以故下。转释无念。所以无念者称法界故。故不说声闻法等。四假征以显双运。征意云。既无所著。何以复修二利之行。释意云。性相双非故能双运。文有法喻合。法中诸法无二故无说无著。无不二故不妨起行。二喻可知。三合中皆显性不碍相。于中二。先正明。后普与下辨功成德。立胜进之相故。晋经此初有此菩萨言。第二辨悲行中分三。一牒智显悲。悲假智深所以先牒。二于三恶下正显悲相。三复作是下偏语化恶。显胜进相文中三。初明恶是所悲。次明善非化境。后征释所由。今初所悲中。先明有违教之惑。后贪爱下明总具尘劳。惑病既深方假医救。前中不知恩报者。必无敬养更相酬对则难以诃责。邪见执著则不受正教。迷惑颠倒所领不真。愚痴无智为说不知。无有信心。绝于希向。随逐恶友必远善人。起诸恶慧无由正解。故难化也。二设有下善非化境可知。三征释中。初征次释后转征释。初征意云。菩萨化生理宜平等。偏恶弃善其故何耶。次释意云。菩萨于物无主定于亲疏。就于惑重偏是化境。如母矜病子岂不等耶。又若求名利应化知恩。本为净他理应随恶。若弃恶从善魔摄持故。三转征释。征云。菩萨众生本不相预。何为长劫悲救无求。释意云。诸佛菩萨法尔同遵。不尔不名为明导故。第九善法行体即力度。就文分三。初征名。二释相。三结叹。今初唯识有二。一思择力。二修习力。本业有三。一报通力。二修定通力。三变化通力。唯识约修本业约用互举一边。由前二力为机说法。则成语意二业之善法。有本业三力。则成身意二业之善法。以修定通。即意业故。依梁摄论。由思择力。能伏一切正行等所对治障。令不起故。由修习力。能令一切善行坚固决定。既言一切善行。此则二力通三业善。此位大同九地。是法师位善说法故。释相中二。前自分后胜进。然此二段各具二力。至文当知。亦有三力。谓善知根缘一音普应。成就十身义该三通。初自分中。先总明后别显。前中作清凉法池标也。言含法喻。谓如无热恼池清净无浊。下二句释上句。如池含于德水故。云摄持正法。下句以四辨才出愿智等。饶益众生相续无尽。究竟入于一切智海。名不断佛种。如彼大池流出四河相续入海。二得清净下。别显文分为二。初广摄持正法。二此菩萨大悲下。广不断佛种。今初也。具十总持是摄持义。十持为体十辩为用。初句为总。寂障鉴法名净光明。余九为别。初四即四辩才。四持即池之德水。四辩即池之四口。五即外力加辩。智水灌心故称根令喜。此即得辩之缘。六即内力自证之辩。谓道契内心光明外彻。此乃得辩之因也。七同类音辩此约顺机。八训释辩。此约穷法。前四辩中但明通相文句。此明曲尽其源。义身即当名身。名所诠故。体是名境义即境义。梵云得种种名身故。九总显深广持辩无边。旋有入空旋空入有等故无有边。皆言无尽者称法界故。第二广前不断佛种中。文分三别。初总明三业利生。二假使下假设深胜。三以得一切下总释所以。前二含于四河。今初即大悲河。大悲坚固标其体也。悲绍佛种故首明之。普摄众生正明不断。于三千下示其摄相。二假设深胜于中有三。即为三河。一大会断疑。明问答成就。处多大众顿领顿酬。由具诸度故。即波罗蜜河。二复次下微细断疑。前直明大会异问能答。今乃云于一毛端处有不可说。如前大会。多劫殊问一念能答。不怖大众不怯文义。决断拣择显转超胜。是三昧力。即三昧河故。下经云。菩萨住此三昧。能于自身一一毛孔中。见不可说不可说佛刹。微尘数诸佛如来。亦见彼佛所有国土道场众会听法。乃至云。其诸众生亦无迫隘。何以故。入不思议三昧境界故。彼约听法此约答问。以之为异。余义大同。此约圆教普贤位中。故于地前有斯自在。非三乘中得斯作用。三而作是念下周遍断疑。上举毛端多众犹有量故。今明一切众各具多言。悉能答故。即愿智河。愿智相导悲救无休。故云作念。文中先显多众。后假使下复显多言。第三总释所以者。所以得此四河广利者。略举四因。此之四因。或以一因成前四河。或以四因成其一河。一他佛外加故。二自藏离碍故。三所照法圆故。四能照智具故。或各配属一同体悲加故。二见心性故。三诸度圆故。四二智满故。第二佛子此菩萨下明胜进行。亦即是前四河之相。文分为二。初牒自分行成。二能自下正显胜进。文分为四。一辩四河清净之义。二如于此下辩四河入海无能障义。于多界中化无障故。三佛子下。辩此四河旋绕池义。四菩萨成就下。辨累劫入海无疲厌义。三旋绕中。谓成就随顺身语意业。智为先导。身语意业四方流注入智海故。随顺即是旋绕之义。文中二。先总标。二所谓下列释。皆上句标名下句释相。勒此十身以为五对。一证灭示生对。二不生不灭对。三非实非虚对。四不迁不坏对。五一相无相对。束此五对不出体用。一一对中体用对辨。第一对体用自体。第二对体用之相。第三对体用之力。第四对体用之性。第五对体用之德。今初。理无不证名入无边法界。世无不超名为非趣。下释中。但释非趣者。谓若入法界必灭世间。若灭世间即入法界。标释相成。此即体之自体也。二用无不遍故入无边法界。随类受身。故云诸趣。此言入者应往之入。不同上来证入之入。释文可知。此即用之自体也。第二对。初不生身。即前应用之身生而不生。言住无生平等法者有二义。一依体起用。用不离体故。二体之与用平等无生故。此即用之相也。后不灭身。即前体灭离言说故。一因灭显理理非灭故。二寂灭之理离灭相故。此即体之相也。故上体灭现生之身。即以不生不灭为相。第三对。体有何力得如实理。离世俗之实也。用有何力随应而现。不同尘也。第四对。用以何为性。随流应而不迁。体以何为性。即法界而无坏。第五对。体有何德。过去无始。未来无终。现在非有故。三世言断用有何德。体即无相能照法相故。此十身不离体用。用有聚义体具体依。皆得名身。体外无用用即是体。用外无体体即是用。体即法性用即智应。二既不二理智圆融。唯一无碍法界之身。随相显十以表无尽。一乘圆融地前能尔。更有余义。如十地离世间品明。此略举成就随顺之身言。身兼语意也。四显无疲厌。谓四河入海累劫无疲。菩萨亦尔。以普贤行愿尽未来劫。修菩萨行入如来海。不生疲厌。是以广显与生为归为救等。文中先牒前所成之身。为益他之本。为一切下正显成益。句别有十。在文可见。十地又明。今略其要。俗须委示。故名为灯。真但高明故目为炬。甚深则能所不二。如光合空为照为明。但约入地示德为异。第三佛子已下结叹分二。先结名。后菩萨安住下叹胜。尽法源故。以清凉法池即是行体故。标结皆举。显中是其相。第十真实行文三。同前初征名者。如本分释。体即智度今更略释。若约二智。受用法乐成熟有情。并如行能说如说能行。即是真实。本业有三。一无相智即受用法乐。二一切种智。三变化智。皆成熟有情。下文云。入一切三昧真实相。即受用法乐智。知众生种种想等。即成熟有情。知十力智是一切种。不著一切世间解。众生无际。即无相智。我为善变化及示现如来自在神通。即变化智。就释相中文分三别。第一总显名体。二别显行相。三结住行益。今初。初句总标。后如说下解释。谓言行相符故名诚谛。诚实审谛即真实义。此有二义。一约先誓自他。二利决志具修。今如昔说决能行之。亦如此。行以为他说故。下文云我若先成则违本愿等。二约现修自他二行如所演说。决定能行。非数他宝故。云如说能行。亦如所证宣示于人。不昧所知名如行能说。第二此菩萨学三世下。别显行相。文分二别。先标章后依章别释。今初。文有五句。一称实演法师子吼故。二深住实相契一性故。三二利善根等同佛故。四得如说行同本誓故。五学佛十力智已成故。第二此菩萨成就下。依章别释。从后倒释即分五段。第一释智慧成就。文中三。初显所成十力。言时非时者。垢净之时不同。化不化时别故。次而不舍下得果不舍因。后何以下征释所以。十力化生之智故须得之。令物清净故须不舍因行。第二此菩萨复生下。释得三世诸佛无二语。文中三。初反举违誓自诫不应。次是故下顺释。要当先人后己。后何以下征释所由。征有二意。一云何以违誓。是所不应。二云何以要须先人后己。释此二征即分二别。初释前征云。由先许故不与则违先誓。不请强许今之不与岂是所应。后是故下释第二征。菩萨之道必先人后己。不尔岂得名最胜耶。文有六句。当句自释不俟繁文。第三此菩萨摩诃萨不舍下释同佛善根。本誓智慧皆究竟故。文中二。先标德成满。二于一切下别显同相。一意业智慧同。二念念下身业神通同。第四此菩萨现无量身下。释入佛种性。于中二。一约身明入。入世无依。又身中现刹皆得性融故。二此菩萨知众生下。智入种性。于中二。初入悲种性。知根善化故。二观诸菩萨下。入智种性穷实相故。故结句云住一性无二地。以此智性导前悲性。成无住道。是为如来无二之性。文中初会缘入实。次得义身下依实了相。后智慧最胜下性相无二。文有三句。初句约智则双照性相。次句约定动寂契真。后句释成并由住无二性。第五菩萨摩诃萨以诸下释学三世诸佛真实语。文中二。先牒前起后。众生著二不能悲智双游。菩萨即寂修悲故得不二。后得佛十力下。成果起用显实语相。能师子吼转法轮故。结云知实相源方为实语也。文中大同十地穷佛所得。圆融教中位位果满故。穷法实相。谓如是性相体力等。皆尽源故。余句可知。第三菩萨住此下。结行成益。第三结名并如文显。说分已竟。大文第六尔时已下。显瑞证成分。文分二别。一瑞证二人证前中先此会。后如此下结通。二复以下人证。亦先此界。十住一万此云十万。表位增故。前现瑞中。亦应云十方各有十万。文无者略。余义已见十住之末。后佛子我等下结通。第七重颂分中分二。初说偈仪意。先彰说仪。后欲令下说意。意有九句。初总余别。别中一净治因性。二不退愿性。三行性续愿。四以真性导行。五上摄果性。六开已修性即十行所习。七观所化性。八照当果性。二正说偈辞。总有一百一颂。大分为三。初之一颂总申归敬。次九十六颂正颂前文。三有四颂结叹深广。今初也。将申偈颂再展敬心。初四字申敬。十力下显佛三德。十力智德。次句断德。次句恩德。众生为境故。末句通喻三德。智广惑净悲深远故。第二正颂前文大分为二。初十一偈颂前本分。后八十五偈颂前说分。然十住颂文则举其次第。今没其次第。直云行斯道者。略有四意。一前则约位始终行布而说。今将融会前说令无始终。欲显一位之中具行诸行。一行之中具一切故。二前约别行今约普行。普别无碍二文互显。三前约同教今约别教。同别无碍为一圆教故。四前约不杂辩才。此约任放辩才说不待次。言辞不断故。又前多约因此多就果。或广略绮互体用更陈。总别递明互相影发。显菩萨行深广难思。下文虽依次第既没本名。一同离世间圆融之行也。今初亦可。总叹行深不颂前文。颂亦无失。今颂本分曲分为二。前四颂前学三世佛而修行故。后七颂前行体不可思议。今初分二。初三别明后一总说。各初三句辨德。后句结德。所行下诸文行斯道言。皆仿于此。后七颂行体中。然文旨包含略为二解。一颂行体。二颂加之所为。然所为正为十行。义旨不殊故得同颂。配文少异。分为二解。先配行礼。文分为四。初一颂总显不可思议。故云心无分别。彼无动故。二一颂颂前与法界等。等法界有三义。所有皆明了等事法界。次句等理法界。此二无二等无碍法界。由此等故能破惑成德。三有二偈颂等虚空界。等空五义。初偈显二。谓空无分别而显万像。菩萨亦尔。入实自悟则无分别。不碍分别于诸众生故。结云等空。由入法界故等虚空。二界相成故举入法界。后偈显三义。一等空广大。初二句显示。二等空清净。三等空不可坏。第三句显由等虚空。是胜寂静名曰牟尼。四有三偈。颂前菩萨行。初偈总举自分之行。后二即胜进之行。二以此文颂加所为。虽开合不同依次不乱。初偈颂前为增长佛智。前半所观后半能观。次偈颂深入法界。余如前释。三中初句颂了知众生界。次二句颂所入无碍。四中颂所行无障。往诸国土则身无障。说法清净则自行无障。异论不坏则外无障。第五偈颂得无量方便。以愿行等皆善修故。六中颂摄取一切智性。无边一切地即智地故。十地之智同佛智故。叹胜可知。七中初句颂觉悟一切法。次句知一切诸根。随宜摧伏。次句即持说一切法也。第二远离下颂前说分。十行即为十段。第一六偈颂欢喜行。文分四别。初一财施。财去悭过安隐他故。次二偈无畏施。前偈修因后偈得果。次二偈法施。后一颂总结因圆果满。言百福者。涅槃二十四云。五品心修十善。谓下中上上中上上。各十善成五十。始修终修故成百福。然十善之中。不杀不嗔是无畏施。不盗不贪是财施。离口四过。不淫不痴是法施。故具上三施成百福果。第二智地下颂饶益行。五偈分四。初偈律仪。谓有智能护心不动故。是菩萨律仪。次二摄善。三有一偈饶益有情。举处摄人。后偈总结三聚。第三智慧下无违逆行。四颂中三。初一谛察法忍。次二安受苦忍。一引他励己以策修。二引所成德以进道。后一颂耐怨害忍。遇害无恼但增救心。第四于诸下无屈挠行。五偈分三。初二颂前摄善精进。亦名加行。初半偈。即颂第一精进等十句。次句即颂前离过十句。后偈颂前所为。次一颂被甲精进。为物受苦心无厌等。后二偈颂利乐精进。第五善解下颂离痴乱行。二颂中三初一颂现法乐住。于中前半。颂能持色法言说等。后半通颂前无痴乱等七句。次半偈颂引生功德。禅了一切法无有边际。得一切法真实智慧。故云得究竟也。后半偈颂饶益有情中。我当令一切众生。乃至究竟无余涅槃。即无尽地也。第六功德下二颂。颂善现行。第七四偈颂无著行。对前思之。第八安住下八偈。颂难得行分五。初一偈即自行之愿。次四神通次一外化。次一求菩提。后一成熟有情。若属经文初四偈。颂前于佛法中得最胜解等十句。二无量下三偈。颂自行成益。第三一偈颂前利他不舍一众生著多众生等。第九修习下六颂。颂善法行。初一修习力。次一思择力。次二修定通。次一报得通。后一变化通。若属经文。初偈颂释名前半摄持正法。后半不断佛种亦大悲河。次偈即波罗蜜河。问答成就。次偈即三昧河。前举三昧之用。此约三昧之体。次一即愿智河。次一十身体用。后一即示现如来自在。第十了达下四十三偈。颂真实行。文分为六。第一三偈颂得十力。二善守下三偈。颂得三世诸佛无二语。初偈正明依法修行。即无二语。余二偈颂我为最胜等。三六偈颂同佛善根。四法界下十一偈。颂入佛种性。于中分二。初三偈颂身入。余颂意入。于中初四颂入悲种性。后智眼下四颂。颂入智种性。五成就下十八偈。颂学三世诸佛真实语。得佛十力等。如文思之。六一光下二颂。颂益物不空。第三大段四偈结叹深广。文显可知。

　　大方广佛华严经疏卷第二十三



　　大方广佛华严经疏卷第二十四

　　　　唐清凉山大华严寺沙门澄观撰

　　十无尽藏品第二十二(此下当第二十二经)

　　初来意者。总有五义。一为答前第二会初十藏问故。二前明正位今依位起行故。同梵行品。三前约位别行。今辨始终通行故。四前明成位行。今辨净治彼行故。同十地中信等十行。五前明自分究竟。今辨胜进趣后。同上明法。准问应在十回向后。今此辨者略有二义。一云藏有二义。约蕴摄义在十行后。约出生义在十地前。义通二处问答互显。一云。回向无别自体。但以能回前行为其自体。今十藏既为十行胜进。亦为回向胜进故。回向后无别胜进。此即前后互举显义方备。然明法品及第五回向。皆有十藏随三贤异故不相滥。又前是胜进所成。后是一位之果。今通为胜进故意旨不同。二释名者。藏是出生蕴积之义。谓一藏内体含法界故。摄德出用一一无尽。寄圆显十即带数释也。三宗趣者。十藏为宗。摄前生后得果为趣。四释文中大分四别。第一唱数显同。二征名列异。三依名广释。四总叹胜能。今初三世同说显胜令遵。二何等下征名列异。藏如前解。信等对藏皆持业释。心净名信制止名戒。崇重贤善为惭。轻拒暴恶为愧。餐教广转为闻。辍己惠人为施。决择诸法名慧。令心明记为念。任持所记为持。巧宣所持为辩。各有业用。然念慧及信惭愧等五。皆当体为性。余五行用立名。此约随相。若就融通。皆顺法界之行。良以法界性自清净。离过等故。随义说十。然约随相前九自利。后一利他。通皆具二。信为行本故首明之。依信离过。惭愧庄严戒行光洁。上三离过之行余皆进善。进善之首必藉多闻。如闻而行。唯福与慧念使增明。持令经久辩以利他故。前七即七圣财慧为正导。故终辨之。次二守护。后一积而能散。第三依名广释十藏。即为十段。信中有四。谓征名释相。结名辨益。辨益一种唯初七十。余之七段。文但有三。今初段中初征可知。释中分三。初明信相。次若菩萨下明信力。三此菩萨入佛下总结信成。今初也。十句为四。初三三空。信所执无相。谓情有理无名空。空亦无相。空无相故无所愿求。次三信依他无生。一缘起无作二不实故。无能所分别。三无体故无所依。次三信圆成无性。一广无边量。二胜故无上。三深不可越。后一总信三性无生。如初会辨则十皆无生。并通三性。如一无生观。但信依他无遍计人法自然之生性。则是无性圆成。余例此知。第二明信力中二。先正显业用。后征释所由。今初文有十句。遍从前十前十并成此十。若类例辨。初二于胜上法不怯。次四。广多法不怯。一所化众生。二即化法。三是化处。四化之所归。后四宽远法不怯。若克文取义。以后十句逆配前十。谓由信法无生故。于佛法不怯。佛法以无生为体故。佛难超故。众生无尽故。法界无边故。虚空无依故。涅槃无分别故。过去之因不作果故。未来之法无可愿故。现在之法即无相故。入劫无障碍。以即空故。此十皆深广难思。二征释中。先征意云何。以深广难思。菩萨闻而不怯。释意云。以于深广皆坚信故。文分为二。初总后别。总云一向信者无犹豫故。坚者异说不坏故。所信谓何即佛智慧。智慧何相无边无尽。然通二义。一广无边涯竖不可尽。二无二边之偏同真性之无尽。二十方下别释。初释前意。十方无量是无边义。已现当入是无尽义。言得菩提是自证义。出世入灭是应现义。法无边故佛智无边。一佛之智尚不可尽。况横遍十方竖该三际。菩萨于斯广远坚信不移。宁有怯耶。二彼诸下释第二意。闻深不怯。谓已得今得菩提而不增。当得未得而不减。已出今出而不生。已入今入而不灭。当出而不进当入而不退。现得出入而不近。在于已当而不远。照穷万法而无知。顿寂诸相而不舍。以寂照之体。如如超戏论故。但以世俗文字数故。说有三世。非菩提涅槃有去来今。菩萨既坚信于此。宁闻深而怯耶。此二段释文。具前十句难思之法。如文详之。第三总结信成于中二。初一句总牒信成。谓由明达佛智无边无尽故。称此成信。二得此信下显成信之益。亦是正显成相。有十一句。前七行体坚牢。初句为总。二内心不杂故不退。三外缘不沮故。四不染相故。五有正慧故。无慧之信长无明故。静法云。梵云阿慕罗匿陀。此云不从根生。谓无生之信无根生故。经本云常有根本者。译人不审阿字没在上。句翻无为有于理背也。此或应尔。今以理通二义无违。无根语慧之体。根本约慧之用。亦犹从无住本立一切法故。无本者即是根本。六顺同古圣故。七安住菩提心故。后四摄德无尽。一护已成性。二复长新解。三顺如生善。四不滞有无。三是名下结。四菩萨住此下辨益易知。第二戒藏文三。释相中二。初列十名后随牒释。初中十戒皆通三聚。取其相显。初但饶益有情。后一律仪中八通三。约遮过罪皆菩萨律仪。但为救护等即是饶益。摄善可知。为显此十皆通三聚故。释后一复显三聚。二牒释中十戒为十。皆先牒后释。初饶益者。菩萨本意故首明之。二不受中文有二意。一不受邪戒。谓鸡狗等。二三聚宿成动不逾矩。三中唯为菩提及众生故。非如难陀之类。四中涅槃云。何故持戒。为不悔故。何故不悔。为欢喜故。乃至为得大涅槃故。五中有四。非者违也。一不违制立。不同调达。二不违涅槃。不取相故。三不违律仪。具足持故。四不违利物。不恼他故。六有二意。一非为欲恼众生先须持戒。二非为欲成净戒逼恼众生。如杀马祀等。七中戒正见邪故名为杂。定有定无为断常杂。观缘性离非有非无。则名为持。又无烦恼之杂真出离矣。八中不现异相彰己有德。五邪之一。已见净行。又如十住论说。一者矫异。二者自亲。三者激动。四者抑扬。五者因利求利。大同前引智度论说。今文即矫异也。九中不轻毁者。无行经云。见破戒人。不说其过恶。应念彼人久久亦当得道。问涅槃云。见破戒人应当摈黜诃责举处。当知是人得福无量。岂不违于无行。此经答略有三义。一此经约自行涅槃据摄众。二此经约根未熟。护恐增恶故且摄受。涅槃约根熟者慈心拔济故。应折伏。三彼约慈心此约轻毁故。不同也。十中释内分二。初明律仪。十善众戒之本。故偏明之。广如二地。二菩萨持此下双明二聚。摄菩提善益众生故。第三惭藏。释相中二。先标章。二谓彼下别释。今初然惭愧相别诸说不同。涅槃云。惭者羞天愧者羞人。惭者自不作恶。愧者不教他作。惭者内自羞耻。愧者发露向人。瑜伽四十四亦云。内生羞耻为惭。外生羞耻为愧。大同涅槃后解。成唯识云。依自法力崇重贤善为惭。依世间力轻拒暴恶为愧。俱舍亦同。若无惭愧但翻上惭愧。谓不羞天则是无惭。余可例知。若说羞耻为惭愧者。是二通相。今经多同唯识。而以不相恭敬为二通相。二别释中分二。先释过去作恶即无惭行。二自惟下释而生于惭。前中亦二。初自念无惭。后一切下悲他亦尔。第二正显惭相中。初自念昔非耻佛知见。现修惭相。自惟即是内自羞耻。是故已下决志断证。文言去来现在行无惭者。言总意别。菩萨自惟昔过愍物。三世常行故。专心断除防己伏之。再起为众生说。则物我之兼亡。第四愧藏。释相中三。初自念无愧而修愧行。故云我今不应复行是事。即愧行也。二又作下。伤物无愧不觉苦集。故云无知无见。三于母人下。依顾世间而修愧行。誓益自他。于中初所愧境。有智慧下。顾他生愧。即外羞也。初因人后诸佛。是故已下决志断证。言不净之法者。从淫欲生。即种子不净。母人腹中即住处不净。成垢秽身即自相自性。究竟发白意含究竟不净。又垢秽形。是内污秽不净。处胎受生有苦触不净。从淫欲生下劣不净。若观待涅槃三界并为不净。其五取蕴体是违坏不净。上来烦恼亦是不净。言诳三世佛者。违本四弘誓断惑故。余文易了。第五闻藏。释相中二。初明所知之法。后菩萨摩诃萨下。显多闻之意。今初标称闻藏。释云知者闻为本故。实则多知耳。文亦分二。先标章后牒释。今初句。虽有十义束为七。初之四句但是缘生故。谓一缘生。二有漏五蕴。三无漏五蕴。四有为五无为。六有记七无记。二何等下牒释。即为七段。初缘起中依生引二门。开为四重征释。谓十二支。初二能引。次五所引。次三能生。后二所生。故为四也。然依杂集第四云。十二有支。皆具此有彼有等义故。彼论文释支相云。相者谓无作缘生故。无常缘生故。势用缘生故。此有彼有者。显无作缘生义。唯有缘故果法得有。非缘有实作用能生果法。此生故彼生者。显无常缘生义。非无生法为因故。少有法生而得成立。无明缘行等者显势用缘生义。虽复诸法无作无常。然不随一法为生故。一切果生。以诸法功能差别故。然今经中欲显缘起无性。举前二门。势用一门六地广辨。就二门中。从增胜说前后互举。前七许同因位故。名能引所引。后五要因果相望。云能生所生。由此能所引中但云此有彼有。后文则云此起彼起。起即生也。故集论云。谓于因时有能引所引。于果时有能生所生。然文有染净二观。初于能引中明染观。故云无明有故行有。第二约所引。亦通能所相对以明净观。故云识无故名色无。以识通能引有二种业。一持诸有情所有业缚。谓与行所引习气俱生灭故。二与名色作缘。谓由识入母胎。名色得增长。今言识无者。即不为业熏不持业缚故不入胎。增长名色故。云识无故名色无。第三能生所生相对。以明染观故。云爱起故苦起。苦即当果爱即能生。能生有三。举初摄末。下明净观举末摄初。盖巧辨影略耳。第四亦能所生相对。以明净观。谓因亡果丧耳。后之三门皆能所相望。何以无明与行。唯约能引而相望耶。答欲显十二支皆有无作无常二门故。于初一位相次以明。不尔则谓要四位相望。方得此有彼有故。下之三门。欲显四位不同故。能所相望。又为显能引支中或二或三。故于前二别为一段。盖说者之妙也。第二有漏五蕴。蕴者积聚义。杂集第一云。藏果重担义而标名世间者。世即隐覆义。隐覆胜义故。又可破坏义。三世所迁故。间者堕虚伪中故。隐覆之法即堕虚伪故。世即是间。然色等蕴通于无漏。出世之义。欲诃毁故略举一分。云何知之。应知三种。一知其相。谓色以变碍为相。受以领纳为义。想者取像行谓迁流。识以了别。二知其生灭。谓生无所从来灭无所至。三知其不生不灭。谓法本不生今则无灭。故力林菩萨云。分别此诸蕴。其性本空寂。空故不可灭。此是无生义。况知一切法趣蕴。蕴即法界无碍。方名真实多闻。然诸蕴性。性皆迁流。随胜立名。行之一种。虽标总称即受别名。又摄法多故。第三无漏五蕴。亦名无取五蕴。然无漏蕴亦有二类。一仍本名。亦名色等。不与漏相应。故名为无漏。二从已转立名。即五分法身如今文是。欲显戒等德是可欣故。从极果标以出世。理实亦有世间戒等。戒定慧三上来频释。解脱即是离系。为名解脱知见由离系缚。于境自在观求觉了。智论八十八云。戒众者。摄一切戒和合成众。众即蕴也。余皆准之。然即转前五蕴成此五分。谓转色蕴成于戒身。表无表戒皆色蕴故。转受蕴而成定身。定名正受。入四静虑出四受故。转想成慧。凡所有相皆是虚妄。见相非相见法身故转行为解脱。无贪等行名心解脱。永断无知慧解脱故。又转识成解脱知见。若与邪受妄想相应。谓识依根了别诸境。若与正受智慧相应。即是现量如实知故。仁王观空品云。观色识受想行。得戒忍知见忍定忍慧忍解脱忍。即斯义也。知见与慧此二何别。佛地论第四。总有三说。略举其一。谓无漏净戒。名为戒蕴。无漏定慧名定慧蕴。无学胜解名解脱蕴。无学正见名解脱知见蕴。前三是因后二是果。此五别说四法为性。谓定慧胜解。及无表色。然此五分法身。不覆胜义不为相迁。不堕虚伪故名出世。杂集云。谓能对治三界。无颠倒无戏论。无分别故。是出世间义。问无取五蕴即有为无漏。何以言不为相迁。答约教异故。前是权小所明。若实教定说非为无为。同真性故。但似蕴相现。立以蕴名故。涅槃纯陀云。善覆如来有为之相。应言如来同于无为况一一融摄。若如是知名为多闻。第四有为者。瑜伽一百云。有生灭系属因缘。是名有为。智论云。有所得故。是名有为。二论心境为异。今略举四事。三界即所依处。众生即能依之者。然所依处随心成异。故论云。欲所属界名欲界等。第五无为。为者作也。即前生灭今虚空等。寂寞冲虚湛然常住。无彼造作。故名无为。瑜伽云。无生灭不系属因缘。是名无为。智论云。无所得故名为无为。净名云。不堕数故。然诸论总名大旨无别。然其名数开合不同。小乘多说三种。即此中初及三四。诸大乘中掌珍说四。谓加真如。法相论中或说有六。复加不动及想受灭。谓于择灭中灭惑障。故名为择灭。灭定障故复加后二。或开为八。于真如中开出三性。谓善法真如等。渐欲展此真如遍诸法故。此经说六。于择灭中开出涅槃。二道别故。复加缘起。显无一事不即真故。略无二定未究竟故。言虚空者。离诸障碍无物所显故。二涅槃者古有二释。一云性寂灭故。此即性净涅槃。涅槃三十四。亦同此说。此与择灭显未显殊。一云即性净之果。此即解脱道。后择灭乃在无间道中。然大乘非择灭。既约性净。又下说法性。则后解为正。三数缘灭者。数谓慧数。由慧为缘拣择诸惑。能显灭理故。唐三藏译为择灭。谓择力所得灭名为择灭。然此灭言有其二义。一理性寂灭。此从所显得名。二因灭惑显名理为灭。则从能显得名。四非数缘灭者。非由慧数灭惑所得。但以性净及于缘缺之所显故。五缘起者。有别有通。别谓十二因缘故。分别论者大众。一说鸡胤化地。说出世部。皆立十二缘起。以为无为。彼意以其次第作缘。恒无杂乱故。说为常。有佛无佛此法自尔。名曰无为。故智论三十二云。声闻法中。亦说法性实际。故杂阿含中说。有一比丘。问佛十二因缘为是佛作。为是余人作。佛告比丘。我不作十二因缘。亦非余人作。有佛无佛诸法皆如。法相法位一切常有。所谓是事有故是事有等。涅槃亦说即是无为。远公云。就人论法三世流转。是其有为。废人谈法法相常定。故曰无为。望今经意缘起无性。故曰无为。大品云。菩萨观十二因缘。如虚空不可尽。涅槃云。十二因缘即是佛性。虽举十二因缘。即已摄阴界诸法。六法性住者即真如也。谓非妄倒故名真如。又真实如常拣妄拣事。于一切位恒如其性。而云住者离迁变故。与法为性是随缘义。复云住者是不变义。即妄即真事皆如矣。若准智论。法性法住各是一义(云云)。即为七法。然小乘说三。虚空则就外空。复计三皆实有。若大乘说非唯数增。义亦有异。唯识论中二义建立一唯心变故。二依法性假施设。有谓此诸义但一真如随义假设。一无相义。二所证义。三惑尽义。四性净义。五随缘义。六随缘即不变义。此中法性即是真如。然法性真如亦假施设。遮拨为无故说为有。遮执为有故说为空。勿谓虚幻故说为实。理非妄倒故名真如。为法之性名为法性。非离色心别有实体。今多闻之人。不唯知名而已应如是知。第六有记法者。有释云。谓能招爱非爱果。故名有记。此乃通说。余处辨记即是善恶。今唯举善。应云顺理善法可记录故。下出所记法体。句有十一义摄唯五。四圣谛如前本品已辨。四沙门果如梵行品。四辨如第九地。三十七品如第四地。四无所畏今当略明。谓外难无怯故名无畏。瑜伽云。如来于此谤难。都不见有如实因相。由是因缘能自了知坦然无畏。无畏有四。一一切智无畏。二漏尽无畏。三者障道。四出苦道。此之四段各有难答。初外难云若佛是一切智者。有诸比丘从他方来。何须问言安乐住不。言一切智无所不知。今问于他一何相反。佛自唱言。我是一切智人。但为摄受来者。随顺世间师弟人事故。二有难云。若佛自言漏永尽者。何以爱语罗睺诃骂调达。佛于此难正见无由。安隐无怯。自唱德号我实漏尽。但为随根而调伏故。三有难云。若佛说欲能障道者。何故预流一来。尚有妻子之爱。佛于此难心无怯惧。谓自唱德号。我说欲能障道。但障不还罗汉非初二果。四有难云。若佛说诸圣道能尽苦者。何故罗汉受疮溃蛇螫之苦。佛于此难心无怯惧。自唱德号。我说圣道实能尽苦边际。但说未来非现在故。四中初一离所知障。次离烦恼障。三是出离道障。四即出离之道。初二自利后二利他。所以自叹此四者。初一为菩萨。第二为声闻。后二通为。智论二十八。瑜伽五十对法十四。广辨其相。第七无记中分二。先征名。后谓世间下辨相。今初无记二义。一非善非恶不能招感爱非爱果。名为无记。可释余文。今此正谓虚妄推度非理问难不可记录。故名无记。非对善恶故。俱舍第十九云。诸契经说十四无记。即其义也。亦名置记记即答也。不应答故。所以不答者何。谓此乃无义语也。知之不免生死不知不障涅槃。前说有记则反于此。智论第三云。所以不答十四难者。此事无实故。诸法有常无此理故。言断亦尔。如有人问。[(殼-一)/牛]于牛角得几升乳。岂曰问耶。复次世界无穷犹如车轮。复次无利有失堕恶邪中。覆于四谛诸法实相。复次人不能知。复次称法说故。第十七云。有一比丘。思惟十四难不能解辞。佛不为弟子。佛言我为老病死人。说法济度。此是斗诤法如中毒箭。不应推寻。楞伽亦云。皆是世论非我所说。言十四者。即此中前四四句。其第四四句但合为二。谓身与神一身与神异。然诸经论多说十四难。而相或同异不繁会释。今经委论不出我法二执。文分五段。第一有四四句。就我明无记。第二过去下。就三世横论凡圣数之多少。三何等下。约凡圣竖论初后。四世间从何下征三世间所从。五何者下约生死际畔。以辨无记。今初句虽十六。其过不出断常二见。言世间者。准大品中通三世间。谓众生世间五蕴世间。及器世间。今此文意。正显众生世间。兼明五蕴世间。以众生是总主假者外道计以为我故。有边等诸见。初有边四句约未来世。常等四句约过去世。如来有无依涅槃起。故中论邪见品云。我于过去世为有为是无。世间常等见皆依过去世。我于未来世为作为无作。有边等诸见。皆依未来世。涅槃品云。如来灭后有无等。依涅槃起。我及众生有无四句约现在说。既知起见之本。次随文别释。即为四段。第一四句言有边者。即断见外道。计我于后世更不复作。则与此身俱尽。无边者。谓我于后世更有所作。三俱句者。身尽故有边。我不异故无边。四俱非句者。亦以我存身尽见上有过故立此句。谓身尽故非无边。我存故非有边。既皆邪见故不答之。若欲破者。初之二句。堕无后世过。谓有边则与阴同尽。无边则是今身。故皆无后世。无后世者。修道苦行为何益耶。第三句亦有边无边者。若身尽我存身我为一为异。一则不应有尽不尽。异则离蕴何相知有我耶。若谓舍人生天。人分犹在天分。更增则半天半人故。皆不可。第四句非有边未免于无。非无边未免于有。云何于此强分别耶。二常等四句。约过去者。过去世我即是今我。名之为常。若常即有大过。破坏因果涅槃等故。若谓我今始生名为无常。若尔我是作法。亦堕无因。无因则亦无涅槃等。第三见上二过。便谓我常身无常。离身何处有我。又成上二过。第四谓我不异故非无常。身有异故非常。破同第三句。又中论云。一切法空故。何有边无边及常等见。余义广如彼论。三如来灭后等四句。释有二义。一明如来者非是佛也。如即相似。来谓从前际来。谓一有执云。如从前世来生此间。去向后世亦复如是。故云如来灭后有。谓如前际来时有故。此由计我异阴故。二云。如从前世来此间死后断灭。故云如来灭后无。谓不如来时去故。此计阴我一故。三由计我有粗细故。谓粗我与身俱尽故。云不如去。细我异阴不同灭故。亦如来时而去故。云如来灭后亦有亦无。四云我如虚空体无来去故。晋经云。如来灭后如去不如去等。此则通望三世以辨。若依中论。附涅槃起四句。如来即佛也。顺此经文。亦是外道自立己师。而为如来。有谓如来灭后定有不变。或谓入无余依同于太虚。或谓法有应无。或谓约应非有。约法非无。以其四句皆成戏论。不见如来寂灭相。故亦为邪见。此则权小之徒。未能免也。瑜伽八十七云。依二道理如实随观。俱不可记如来灭后若有若无。所以者何。且依胜义彼不可得。况其灭后或有或无。若依世俗。为于诸行假立如来。为于涅槃若于诸行。如来灭后无有一行流转可得。尔时何处假立如来。既无如来何有无等。若于涅槃。涅槃唯是无行所显。绝诸戏论。自内所证绝戏论故。施设为有不应道理。亦复不应施设非有。勿当损毁施设妙有寂静涅槃。又此涅槃极难知故。最微细故。说名甚深。种种非一。诸行烦恼断所显故。说名广大。现量比量及正教量。所不量故说名无量。四我及众生有无等四句。此并双立众生即是五蕴。非约总主。有即定有定有著常。无即定无定无著断。三远上二过双立有无。即堕相违。四避此相违立俱非句。又成戏论。然此四句。亦有单计我有所无所有我无。亦不离初之二句。又合上成第三。互夺成第四。亦不出初之二句。第二门明三乘凡圣数之多少者。以横无边故不可记也。第三门竖无际故不可记也。有人答问云。有初佛言自然悟引獭祭天。亦为应机宁加置记。若有初佛如来应知。则可说名。言何法者。染净等一切法也。第四门征世间所从有六句。初二句问众生及蕴世间。次四句约器世间。以外道计众生有最初生故。或谓从冥谛中来还至冥故。或谓世界皆微尘成。谓至妙之色常恒不变聚。则为身器。散则成微尘故。此皆邪见之源故不应答。有情世间不言成坏者。瑜伽云。有情望器有五不同。一谓器界生死共因所生。有情生死但由不共故。是因不同。二谓器有除断有情流转不断故。是时不同。三谓三灾坏不坏故。名法不同。四谓器界因无永断有情不尔。名断不同。五谓器则断而复续。有情断已无续。名续不同。以斯义故略无成坏也。第五约生死初后际。唯有二句。问初际无始圣教所明。生死有终岂非正理。答略有三义。一约一人则可云终。通望一切则无终极。二以彼定执长邪见。故亦不应答。谓若许有终必有始故。常法无始亦无终故。三约法性皆不可说故。中论云。大圣之所说本际不可得。生死无有始亦复无有终。若无有始终。中当云何有。是故于此中先后共亦无。既言本际不可得。亦不应定谓无始无终。况有始终之见耶。又有偈云。真法及说者听者难得故。是故则生死非有边无边。上诸邪见多是外道。亦参小乘。菩萨善知则问答无滞。便举破者。令自他造中故也。第二菩萨下显多闻之意。谓悲物无闻长沦生死。故誓持闻藏自证利他。第六施藏文三同前。释相中二第一标列十章。第二佛子下依章牒释。释中十段一一各三。谓标释结。然此十施前六事舍。谓身命财。次三心舍。谓不取著。后一俱舍名为究竟。第一分减施。释中三。初明分减之相。二若自食下明施善巧。外无施境而不舍施心。三复作下对治施障。第二竭尽施者。不顾活命倾竭所有也。然施心须成施行须量。若彼为成大利则身命无吝。若彼但为贪求无厌。或恶心欲行大害。应以方便勿成人恶。如月光王施头。与怨夺万姓之欢。施二人之死。怨王喜死。乞者恨死。虽有贤行未全可准。今言竭尽者。以彰菩萨施心已成。有应施境终无吝也。内施内外准此可知。若不尔者。菩萨能雨七珍充足一切。何不施耶。亦见众生所不宜故。释相中三。初明难施之物。二或时下乞境现前。三菩萨自念下正修施行。下之四施皆有此三。第三内施。谓内身也。茕者单也。玉篇云无兄曰茕。无子曰独。顿者损也冀者望也。第四外施即王位也。窭者无财备礼也。第五内外施者。王位为外兼身作役为内也。第六一切施者。凡所有物也。此与竭尽及内外施异者。竭尽拣异分减。但约资生内外合前二门空。言作役王位。今云一切通前诸门。又是事舍之终故总该收举难摄易。略列数条。广则无边。如第六回向所辨。第七过去施者。然三世之施。通相皆明不著。别则过去不生追恋。未来预止贪求。现在心无染著。今过去释中分二。先明于佛法无著。后又复下于一切法无著。前中初二句总明。次不起分别下别显。先显不著之相。不分别者称法性故。次不贪染不爱味。亦不方便求取以为己德。亦不依此而起修行。次见法下。广上了达释不著所由。次但为下释疑。疑云。既俱无著云何而说。释云为化众生令无著故。二于一切法无著者。以般若智求不可得。触目现境尚了性空。过往法中宁当计有。第八未来施释中分二。先正显后释疑。前中不著修行之因。不愿净土之果。不味其好不厌其事。不回向者释上不味。不自安处求胜乐故。不退已下。释上不厌修彼行故。二但欲下释疑。疑云。既于净不味修行何为。释有二意。一者约悲但为摄物故。二然此下约智。智了非有故。生即非生故。不著不碍事故。非生之生故修行。非有处所者与理冥故。非无处所者事像形故。非内者相分境故。非外者心所净故。非近者十万等殊故。非远者我净土不毁故。此约净国以说。若通论未来法者。可以意知。复作已下。更约性空结成舍义。又目击尚舍况于未形。第九现在施释中有三。初明所舍之境。二闻已下正明舍心。三为令下释通外难。今初先列诸天。后列二乘功德。上二世中举佛菩萨。今举诸天二乘者。文影略耳。天中初六欲界。已如初会。梵天已下明色界天。然色界摄天多少。诸说小异。俱舍正理皆说十七。故颂云。三静虑各三。第四静虑八。长行之中建立十六。以梵王梵辅同一天故。瑜伽云处有十八。谓色究竟外说大自在。不言无想。意在广果中收。今此即文而数有二十二。然四禅初一皆是总标。则初静虑四。二三各三。第四有八还成十八。正理初说有三。今加梵身。晋经梵众名梵眷属。若然身亦众义。则梵身是外所领之众。梵众则为内眷属众。梵辅即大梵前行列侍御大梵。即彼天王获中间定。初生后殁威德等胜。故名为大。次光天下。即二禅三天。一自地天内光明最少故。二光明转胜量难测故。三光音者口出净光故。次净天下即三禅三天。意地受乐总名为净。一于自地中此净最劣。故名少净。二净增难量故。三此净周普故。次广天下明四禅八天。初三是凡离八灾患。皆称福广。于自地中此福犹劣。故名少广。三福难量故。三异生果中此最胜故。无烦已上名五净居。谓离欲诸圣以圣道水濯烦恼垢。故名为净。净身所止故名净居。或此天中无异生杂。纯圣所止故名净居。一无烦者。烦谓繁杂或谓繁广。无繁杂中此最初故。繁广天中此最劣故。此依正理。若顺今经皆作此烦。则无广义。二无热者。已善伏除杂修静虑上中品障。意乐调柔离热恼故。或热者炽盛为义。谓上品修静虑及果。此犹未证故。三善现者。已得上品杂修静虑果德易彰。故名善现。四善见者。杂修定障余品至微见极清彻。故名善见。经本先见后现或恐误也。五色究竟者。更无有处于有色中能过于此故。或此已到众苦所依身最后边故。言乃至二乘功德者。中间越于四空等。故二正明舍心中。闻上世出世境已。不迷为实。不沉没于贪。不聚集其善因。不散动以分别。但观下释其所以可知。三释难者。疑云既言不聚善因。何以说五乘因果。释云。拯三涂之剧苦。示人天以稣息。止劣见之妄情。说二乘以引摄。为物然耳。非自不舍也。第十究竟施文三。同前征名者。略有五义得究竟名。一前六舍财命。次三舍著心。今则兼上二门故。二又发大愿令物无著故。三令物得究竟果故。四不生一念爱著。则微细无著故。五究竟能令物实益故。如无眼等而施之者。如世凡人。岂能将他之目安之于己。今菩萨福力令彼还得。以慈善根力故。如五百群贼。平复如故。故云究竟益。释相中三。初施境现前。二菩萨闻下正明施行。三如我下回向众生。二中分二。初正施无吝。二但自下释成行之由。由入观故。此观即是念处观也。皆言身者观有通别。别观五蕴一一名身故。净名云。是身如泡不得久立等。通观五阴皆无常等故。智论云。五阴即无常无常即苦。苦即无我等。今此不净偏语色身。余之三观皆通五蕴。第一苦观。谓始从入胎皆生苦。摄老等可知。二又观下明无我观。谓无真实主宰故。无有惭愧者。虽假以澡浴衣食。一旦背恩如小儿故。非贤圣物者是世间故。故智论云由无我故令舍世间。三臭秽下明不净观。四复作下明无常观。观危脆故。三回向者拣小乘故。然菩萨修此观时。以无所得而为方便故。同法界故。已不共小况回向耶。第七慧藏中分四。一征名二释相。三结名四叹益。就释相中二。初明慧藏后释无尽。前中三。初明如实知境。次云何下释如实知义。三菩萨成就下总结多门。以彰善巧。今初以四谛慧照十种法。摄十为五类。前五五蕴次二有支。后三三乘故。收此五类不出二门。初二凡境后三圣境。又若后三就果。则初二有作四谛。后一无作四谛。界内界外因果异故。此就所观。若约菩萨能观皆无作也。又初二流转后三还灭。前有灭道。是流转始修之还灭。后有苦集。是还灭未尽之流转。又前是所知之法。后是能知之人。人中有法即是前法。历于四谛是声闻法。所缘有支是缘觉法。五蕴即是三乘共法。皆如实知是菩萨法。皆言如实知者。下经总释今当略辨。一如事实。二如理实。十中前七当相是苦。无明与爱有漏性故。行苦随故。行蕴摄故。缘成是集无性是灭。显灭为道从诠显故。此则总说及就理灭。若别说者。不了无常不净等过。而生爱著名为色集。若灭痴爱名为色灭。唯止与观是色灭道。由止离爱由观离痴。若兼助道。即有戒学及道品等。受想行识例此可知。无明集者。由他言说不如理引。由自妄想不正思惟。灭此名灭。言爱集者。谓无明触为缘所生受故。亦灭此名灭痴爱之道。皆同蕴说。十二支中唯举二者。发业润业唯此二故。能引能生各举初故。从痴有爱病之源故。涅槃三十四云。从无明生爱。当知是爱即是无明。从爱生取当知是取即无明。爱等亦似斯义。又约三际。无明为本爱取为际。此二中间。有识等五及生老死。今悟无明。由迷过去有识等五。现在之爱即是无明。若不断者轮转不息。今思断之。将来无复生死矣。后三约净。声闻是人四谛为法。所行道品为集。所成果为涅槃。十二因缘是缘觉法。无边法界是菩萨法。又知声闻即是知苦。以声闻苦是已知故。但举其位。法即是彼所行之法即是道谛。集即是彼惑。集未尽是为集谛。已有断故法后说之。涅槃即是灭谛。已证灭故改名涅槃。缘觉菩萨准斯可见。前释通因后释就果。若定以前二为分段。后三为变易。则小乘三果已前应受变易。直往七地已下。非此所知故不可也。第二释如实知义。非唯能知行相。亦显所知之相也。先征后释。征意云。为随相知为无相知。若随相知宁异凡小。若无相知。无相无知故言云何知。后释意云。知相知性无有障碍。是菩萨所知。无知之知是菩萨知。文分二别。先约自利明知苦集。后约利他彰知灭道。二文影略应各具四。又二段中含前五类。具显三乘。今初段中知。从业报是五蕴相。业集报苦是二谛相。言诸行因缘之所造作。十二支相诸行因缘。即是集相之所造作。是苦谛相。上辨知相。一切已下显知无相。通于苦集。初有二句共三乘相。非我已下释成上文。拣二别相。由非我故空无有实。但假五阴是声闻相。以非坚固空无有实。但缘成假是缘觉相。若无少法可得空无有实。但虚假幻相是菩萨相。非安立谛无可成故。二欲令已下。次约利他彰知灭道。能知实性是道谛相。法不可坏及所知性。即灭谛相。广为宣说唯菩萨相。文中二。初标说意。二为说下展转征释。总有三重。初征意云。说何等法令知实性。释云。说不可坏此略示其宗。次征云。此不可坏为性为相。此寻说处。释云相即性故。五类等法皆不可坏。依般若中。自色已上种智已还。悉皆遍历。后征云。现见诸法。犹如聚沫泡焰芭蕉幻梦不实。那言不坏下释所由略由三义。一色等性空无可坏故若坏方空非本空故。二由空即真同法性故。若坏方真事在理外故。三由即空不待坏故。坏则断灭。文中十句五对。初无我无造故不可坏。二离能所诠故。三能生不生所生不起故。四因不取果果不与因故。五体无动转用无作相故。第三总结多门以彰善巧者。更有多门。皆以无所得等为少方便。则色空见尽。坏与不坏两亡。不随境转。名不由他悟。第二释无尽义。有标征释结。释亦十事五对。一因缘二教理。三福智四持辨。五智通。福智中云。一味者。百华异色共成一阴。万法虽殊贯之一智。亦如上酥无不入也。三结四叹文可知。第八念藏。释相中有四。一总标念体。二所念差别。三能念胜相。四明念益相。二忆念下所念差别中。唯依宿住以辨明记。略举十事以显无尽。一生二劫。三佛名四授记。五演教六众会。七说义八根性。九所治十能治。文并可知。十二分教今当略说。旧名十二部经。恐滥部帙改名分教。各有二相。唯修多罗或二或三。修多罗者。此云契经广如初卷。言二相者。一是总相。谓涅槃十五云始从如是我闻。终至欢喜奉行皆修多罗。二者别相。杂集十一云。谓长行缀缉。略说所应说义。然更有异名异名有四。一法本二但名经。三直说四圣教。言法本者。远公以五义释之。一教为理本。二经为论本。三总为别本。四初为后本。五略为广本。以彼立三修多罗故。一总相二别相三本相。亦名略相。总不异前。别谓就前总相分出十一。余不收者。还复摄在修多罗中。名为别相用斯别相望祇夜等。为其本故。名初为后本。言本相者。于彼别相十二部中。初略标举名修多罗。后广释者随别名之。如言色者即是根本略相。复云青黄等者是名广相。故云略为广本。然其后二。不违杂集长行缀缉等言。缀缉即是十一所不摄者。如贤首品云。尔时文殊师利说无浊乱清净行大加德已等类。此是结集缀缉。非佛正说。故云十一所不摄者。其略说所应说义。即是略为广本。如欲显示菩提心功德故。即其类也。此第三略相亦顺成实。成实名直说。语言总相而言名为直说。一一语言多义分别。名非直说。斯则通十二分教皆有此一。若十二分中修多罗。并通前三。若三藏修多罗唯局总相。但开杂集别义。以成后二有不晓者妄非先贤。而云修多罗但依总相业用。则违诸论长行缀缉等。言二祇夜者。此云应颂。一与长行相应之颂。由于长行说未尽故。杂集云。不了义经应更颂释。如十住品发心住颂。即其类也。二为后来应更颂故。涅槃云。佛昔为诸比丘说契经竟。尔时复有利根众生。为听法故后至佛所。即便问人。如来向者为说何事。佛时知已。即因本经以偈颂曰。我昔与汝等不识四真谛。是故久流转生死大苦海等。三授记者。梵云和伽罗那。亦云记别。记者录也。别谓分别。一记弟子生死因果。其文非一。二记菩萨当成佛事。如记弥勒。此发心品及出现品。并有其文四伽陀者。此云讽颂。讽即是颂。谓孤起偈。一为易诵持故。二为乐偈者故。三天偈赞皆是其流。五尼陀那此云因缘。一因请方说为重法故。如三家五请等。二因事方说知本末故。如观善财。又杂集云。又有因缘制立学处。即因事制戒。亦第二摄。六优陀那此云自说。一为令知而请法故。如十地本分等。二为令所化生殷重故。念佛慈悲为不请友。如普贤行品等。七本事者。梵云伊帝目多伽。一说佛往事。如说威光太子等。二说弟子往事。如说诸善友因缘等。八本生者。梵云阇陀伽。谓说昔受身。一说如来如说威光数数转身值诸佛等。二说弟子如诸善友等。然其本事。但云其事除所生事。本生要说受身耳。九方广者。梵云毗佛略。一广大利乐故。二正法广陈故。此经一部全受斯称。涅槃云。所谓大乘方等经典。其义广大犹如虚空。杂集开为五义。云方广者。谓菩萨藏相应言说。亦名广破。以能广破一切障故。亦名无比法。无有诸法能比类故。一切有情利益安乐所依处故。宣说广大甚深义故。十未曾有者。梵云阿浮达磨。亦云希法一德业殊异故。如佛。初生即行七步。斯经不起而升四天等。二法体希奇故。谓说佛菩萨不共功德。经文非一。十一譬喻者。梵云阿波陀那。一为深智。说似令解真故。如法华云。诸有智者以譬喻得解。如出现品一一喻明。二为浅识就彼取类诱令信故。如为担人说二蕴等。此经所无。杂集通说。为令本义得明了故。十二论义者。梵云优波提舍。一以理深故。二义不了故。并须循环研核。或佛自说或菩萨相论。如问明品等。此之十二。于大于小为局为通。若皆大者则违涅槃等文。涅槃第三云。护大乘者受持九部。法华第一云。我此九部法随顺众生说。瑜伽等论说声闻藏。无有方广。然诸经论。且约一相故作是说。如实说者。大小皆具。如深密中。菩萨依十二分教修奢摩他。瑜伽二十一云。佛为声闻一一具演十二分教。而涅槃说大但有九者。依三部中之小相故。谓因缘中取因事制戒。于譬喻中依为诱引。于论议中约非了义。法华九部小者。三相大故。于记别中取记作佛。自说之内依不请友。方广之中依广大利乐。其正法广陈通大通小。然契经。望余总相略相则许通。有别相则无。应颂讽颂本事本生。互望并无。本事本生望于记别亦是互无。自说因缘容得互有。如因事说不由请故。除上所除余皆互有。此经之中具足十二。已如上引。十二分教义已略周。有欲广知。如涅槃十五。杂集十一。瑜伽八十一等说。言一三昧种种性者。如一定中。凡小权实多差别故。又一多即入故。三此念下明能念胜相。于中十句。一静虑相应故。二无漏俱转故。三净信俱故。四了了知故。五不取相故。六离分别故。七离所知故。八与慧俱故。九具上诸德故。十离上诸过故。四菩萨住此下明念益相。亦有十句。既世与出世皆念故。能离过成德并显可知。第九持藏。释相中三。初别举文义显长时持。二持一佛下。遍举诸法显能广持。所持即前所念之法。三佛子下辨能持德量。文有十句。一大之无外。二广能虚受。三深难至底。四四边绝相。五外无能制。六体无分量。七用无穷尽。八内含众德。九因彻果源。十余无能究。第十辩藏文有四别。谓征释结叹。释相中四。初总举体用双照事理。二种实相名深智慧。二说一品下显能广演。三或一日下明长时演。二先正明。后征释。以是十藏之终故说具前十藏。近接总持。复举陀罗尼门。四其说法下彰辩之德。亦有正明征释可知。四叹胜中文有十句。义该七辩。一无穷尽是丰义味辩。一一句中出多事理故。二即捷辩。欲言即言无分段故。三无疏谬辩。不以邪错间深理故。四无断辩。相续连环故。五应辩。应时应机无变异故。六迅辩。迅若悬河无隔碍故。已下四句。即一切世间最上妙辩。此辩有五德。一甚深如雷即第八句。二清彻远闻故不退转。即第七句。三其声哀雅。如迦陵频伽故。能普入一切佛法。即第十句。四能令众生入心敬爱。五其有闻者欢喜无厌故。难可得入上二即第九句。上来第三依章别释竟。第四佛子下。总叹十藏胜能分三。初标叹二征释。释有十句摄为五对。一下化上求。二竖穷横遍。三舍相契实。四无变善摄。五外护内明。三是为下结叹。此后应有偈等或是略无。多是经来未尽。第四会竟。

　　大方广佛华严经疏卷第二十四



　　大方广佛华严经疏卷第二十五

　　　　唐清凉山大华严寺沙门澄观撰

　　升兜率天宫品第二十三(从二十二经至二十五经一半)

　　自下第五会。明上贤十向。四门同前。初来意中。先会来者。正为答前回向问故。回前解行以向真证。广益自他令行弥纶。无不周故。菩萨大乘藏经云。以少善根引无量果者谓回向心。以回向心为大利故。故行后明之。又前解行既著。今悲愿弥博。后品来者。前会既终将陈后说。先明说处表法故来。二释名者。先会得名亦有三义。同前二会。二释品名。兜率是处。佛以法界之身不起而应。故名为升。处此说者表位超胜是次第故。又上下放逸。此天知足。表世间行满故。居喜足之天。又以彼有一生补处。表菩提之心功行满故。又积功累勋知阶未足。回勋授子乃知有余。菩萨亦尔。勤苦积行未见有余。回向众生乃知自足。又欲界六天此居其中。表悲智均平处于中故。又生此天而修三福。谓施戒定。自余不具偏多不均故。处此说也。第三宗趣者。会以十向大愿为宗。得地为趣。品以升天赴感为宗。说向为趣。第四释文。此会有三品经。初二当会由致。后一正说。所以无胜进者。由二义故。一以此会是三贤位终。摄前解行总为趣地方便。回向当体自是胜进。是故无也。此经上下其例有四。一约行满入位之际。如贤首品。信满总为入住方便。二约愿满入证之际。如此回向初僧祇满。总为入地方便。三约功用满。入无功用之际。如第八地初。总摄前七地以为方便。此第二僧祇满。四约因位成满之际。如第十地初。摄前九地为入方便。此约三僧祇满处摄也。余同位相接。即别有方便。故非一例二。方欲入地必离进趣相。与无分别为方便故。就初二品。前一化主赴机。后品助化赞佛。今初品中大分十段。一本会齐现。二不离而升。三见佛严处。四迎佛兴供。五睹佛胜德。六请佛处殿。七如来受请。八天王获益。九承力偈赞。十如来就坐。今初也。初言神力即是遍因。未必起神境通。但是修成心自在力。十方已下辨所现相。于中亦有化主助化。望第四会。既加及须弥顶。此亦应云坐于树下及须弥顶夜摩天宫。文无者略。以第二段中带前升。后既全举。前四则影。显前四皆圆遍也。而演说者。亦通四会之所说也。第二尔时下。明不离而升。谓前十方一切处。四会皆俨然不散而升。此说意。明横遍十方竖该九会。佛法界身遍时处故。余义具如第三会初。第三时兜率下。见佛严处中二。初明感应缘会。二即于已下正显严处。于中分二。先明一方严处。后结通十方。今初。初虽标座。下列楼帐等皆兼处严。文分为二。初总显体德。后有百万下别明体用。今初有十一句。初总余别。总中无尽大愿随意出生。悲智必俱生死无染。名摩尼藏。展行弥布故有敷言。别有十种圆满胜相。以斯妙座实德成故。初一自体相以宝成故。次六因相。一深远相。二胜妙相。三广大相。四同体相。五具德相。六坚固相。后三总显殊特即座之德用。一端严故。二离染故。三无极故。二别明体用中。通有三百二种百万亿。广上三段即为三别。初广自体。次有百万亿初发心下广前殊特。三百万亿善根下广前因相。初一多明器世间严。后二显众生世间严。皆智正觉世间之力也。皆言百万亿者。位增十行之百万故。初中长分为十。前九色相严。后一音声严。其一一严事皆即法门。可以意得。第一有十句座体严。于中初句辨座层级。后九覆座之严。虽四面行列执盖亦为覆座。第二楼阁下十句。复于殿内建立楼阁绕座庄严。亦是严处。于中初句总。下九句别显严阁。第三宝铃帐下。十句辨帐严。亦是绕座。前已辨覆故。若重辨者。帐上建楼楼上覆帐重重无尽耳。第四妙宝华下。有十二句辨严座身。其频婆帐应在宝华之前。类例稳便。亦可十二句辨帐。九句严座身。频婆者此云身影质。谓帐庄严具中。现外质之影故。第五因陀罗金刚宝下。有十七句。亦严座四周皆明妙宝以为窗门。及覆亦严座体。以庄严其藏。是莲华藏故。标中表法有异。住行不言莲华。理实应有。或是座身之龛名藏。第六真珠璎珞下十二句。璎珞周垂严。其摩尼身下二句。文似缺略。谓因陀罗妙色宝下无所结属。又非下之香类。不可别为一段。第七黑栴檀下有十六句。以香为严。阿楼那者。此云红赤色。第八雨百万下二十句。雨云为严。第九建百万下四十八句。座外四面严。于中有四。初二十句。杂杂庄严罗列座侧。言楼阁延袤者。静法云。梵云蒲莫迦。此云帐舆。若是楼阁应云微么囊。既不尔者译之误也。此或应尔。前文已有楼阁故。若重辩者亦无大失。宝悉底迦者。具云塞缚悉底迦。此云有乐。若见此相必获安乐。其形如万字具于音义。今宝形似此。二光明宝下九句。光明严。言网覆者。若世之灯。以护夕虫成隐映故。三天宝衣下九句。宝衣敷布严。四天铃幢下十句。宝幢行列严。第十天蠡出妙音下。辨音声严。于中二。初十句乐音严。后悦意音下二十句法音严。前中云牟陀罗者。此云锋鼓。谓天乐初奏。此鼓先作故。后法音严中。初十一句赞叹三宝。后随顺音下九句。说法益物。大文第二广前殊特者。前文略云见者无厌。亦已略明益相。今广显之。即座之德用。恭敬供养复显为严。文分为二。初明获益后申供养。前中有三十九句。曲分为四。初十约位辨益。二得自在下有十二句。杂辨得益。三得檀下十句。约行辨益。四入一切佛刹下七句。约大用辨益。后三并通诸位。或可第二段明回向。第三段明十行。第四段明十地。或唯约十住通别无碍。二诸天恭敬下。明供养文分为五。初十七句。杂明八部人天菩萨三业设敬。其中所作各随类所宜。二天女专心下二十六句。唯明诸天三业敬养。初之三句。即欲界天色究竟。后复言种种天者。或通无色或总上诸类。善思惟天亦通诸类。三菩萨天下有十二句。明菩萨事供养。四诸天子从天宫出下四句。诸天身供养。五思惟菩萨下十句。菩萨修法供养。亦明得益。菩萨多明得益。诸天但说供养者。诸天供养是益因故。诸天得益即菩萨故。第三百万亿善根下。广前因深十句可知。所以此会严事偏多者。一此天多以补处为王故。二贤位已极大悲普周故。所以十住无菩萨严。表凡入位故。夜摩即有已入位故。然亦未广。而此胜相皆是如来海印所现。法界差别自在实德。人法无碍依正混融之严事也。第二如此世界下。结通十方可知。第四尔时下迎佛兴供。于中二。先将迎兴供二尔时如来威神力下。见佛兴供。前中二。初奉迎。二以清净下兴供。于中先诸天兴供。皆从身出者。非唯显诸天福力。亦表身为供具供自心生。后兜率宫下菩萨兴供可知。第二见佛兴供中二先诸天后百千亿那由他先住下明菩萨。前中三。初明承力见佛。一现佛神力。二宿善力。三法门力。二同兴下庆遇奉迎。三各以下正明兴供。于中三。初十句衣盛供以散佛。表修寂灭以趣果故。二百千亿下十句。明起心雨供严空。显所修万行称法性空。空有无碍。是严空义。三百千亿那由他阿僧祇天子下九句。杂申供养。表万行杂修故。调顺寂静无放逸心。应分为二则有十句。第二菩萨兴供中二。先明行成依报供。后其诸菩萨下身出正报供。前中二十七句文分。为三初十句。多因。成多果之供次八句。一因成一果供。后九句一因成多果供。应有四句。由多因成一果。摄在初段。以多因能一一成故。又初段即一切中有一。及一切中有一切。次段即一中一。后段即一中一切也。今初十句。一时并举多因。后通成诸供。出过诸天者。胜故多故余可知。第二一因一果中。皆因果相似。一盖以障尘。若度能除敝。二帐以庇荫。若悲为佛境。华以开敷如觉解清净。三法忍和悦用严法身。四演教网。则震金刚之妙音观教网则不碍文而见理。五香气闻而不可见。见而不可揽。犹幻法见而不可取。取而不可得。知幻无坚以成坚法。六周遍法空。是佛智身所依之境座之义也。七摧懈慢幢树法胜幢故。八诸法如梦。是佛栖托之所也。第三无著下一因多果供。无著无生但是一义。无生约理无著约智。此二契合方成一因。文中九句可知。第二身出正报供中。文有十句。初二明现身德量。谓一一量周法界德齐佛故。次以从下三句。明胜辩之因。次具足下四句显胜辩所依。后以不可下一句。正申辩赞。皆从总持辩藏之所流故。情动于中故形于言。言犹不足敬之至也。第五尔时一切下。睹佛胜德中分二。先明睹佛身云胜德。后尔时如来大悲下。明现胜德意。前中分二。初睹佛胜德。后尔时大众咸见下。见佛光用。前通十眼所见后约天眼所见。今初也。然此经文。次第具显如来二十一种殊胜功德。以文言浩汗致古释同迷。然离世间品虽具二十一句。而此文义兼广。故随便引于诸论。文分为三。初总观如来。次别观德相。三结成观解。今初略举三德以显一雄。一者如来。二言应者即是应供。三正等觉即正遍知。此一应字亦通属下。随应觉故。此即总句。离世间品名妙悟皆满。佛地摄论皆名最清净觉。亲光释云。谓佛世尊。普于一切有为无为所应觉境正开觉故。此释正义拣异邪觉。又于一切所应觉境。净妙圆满正开觉故。此释最清净义。亦明觉满拣异菩萨。又于一切。如所有性尽所有性。正开觉故。此释符今等字。谓双照二谛平等觉故。亦是遍义。故云正遍知。彼经无正等言。此经缺最清净。上妙严品则有最言故云于一切法成最正觉。下离世间中复有妙悟。妙者微妙离觉相故。悟觉及知名异义同。妙正遍最名义俱别所拣异故。若世亲无性不解总句。但以下别德成斯一觉。故清净觉句句皆遍。第二其身下。别观德相。二十一德分二十段。后二合故。然摄论中二十一德通有三节。一先列经二十一句。二无著菩萨。立功德名以为解释。三无性等。但释论名以符经旨。今各句句配属。其佛地论释有同摄论有异摄论。异者引之。今初明不二现行经也。即观察如来一向无障碍转功德。此是无著立名。他皆仿此。无性二释。一云谓佛一向无障碍智。于一切事品类差别无著无疑故。非如声闻等。有处有障有处无障二种。此约离所知障智德满故。非如声闻有处有障者。谓于极远时方无边差别。诸佛法中有无智转。第二释云。或二处现行。此中无有如是所说二种现行。此释二处亦前有障无障。但前释约表为一智转。此释约遮故无彼二。正同下经二行永绝。世亲同于后释。亲光云。凡夫二乘现行二障。世尊无故。凡夫现行生死起诸杂染。二乘现行涅槃弃利乐事。世尊无彼现行二事故。名不二现行。无性生起云。云何而得此最胜觉。故次说此诸声闻等。于所知境有二现行。所谓正智不染无知。佛无此故。文中分二。初广显利乐。明离所知故。不同二乘二住于下结成所住。彰离烦恼不同凡夫。前中三。初明应广顺机令喜。二普遍下。明其遍应定慧庄严生物善根。三示现下彰应用深。虽超语言而无遗曲济。二结成所住者。初句明智住法身。能住所住二俱广大。下句心无烦恼。善根清净色相超伦。具上二义名清净觉。他皆仿此。第二智慧已下。明趣无相法。即观察如来于有无无二相。真如最清净能入功德。无性云。为明断德故次说之。不住生死涅槃相故。即无住涅槃。然无相法即是清净真如。趣谓趣入。谓此真如诸法无性以为相。故非是有相。体即圆成自相有故。非是无相。此二不相离名无二相。诸法中胜故名最胜。远离客尘故名清净。既自能入亦令他入。为最清净。自入则不住生死。他入则不住涅槃。文中先明自入。后明他入。今初先明不住生死智称如境。皆不可尽。无比三昧令智出生。又令真如出二障故。二其身下明不住涅槃。同体大悲遍住物身。心真如性物物遍故。二令无量下辨令他入。一则大悲冥熏。二则大智为说令于身中见如来性。成一切智故。种性不断是入义也。此用常寂名为涅槃。第三住于诸佛究竟已下。明住于佛住。即观察如来无功用佛事。不休息功德。为欲得上无住涅槃故次明之。文中初明所住后彰住益。今初言住佛住者。谓圣天梵等皆佛所住。而于空大悲遍善安住大悲性空即是佛家故。能不住生死涅槃。为究竟住。此即恩德。是以亲光亦名为观。所调化功德常住大悲。昼夜六时观世间故。后令不可下彰住家益。初明由住大悲。故能益物无遗。是不休息义。由住性空自无功用故。能令物住无分别。出过众生。总显胜也。第四获一切下。明逮得一切佛平等性。下云得佛平等。即观察如来。于法身中所依意乐。作事无差别功德。如上佛住为共不共。故次明之。此一切诸佛展转和杂而同住故。一切诸佛三事无差。非如声闻但有所依。文即分三。初明所依无差别。谓一切智。以一切诸佛。皆依真如清净智故。放大光下显智之用。二普使已下明意乐无差。谓同有利乐胜意乐故。普使之言即意乐也。不可坏智即如来藏。普贤菩萨自体遍故。染而不染名不可坏。反源照极故名安住。三遍住下作业无差。一切皆作受用变化利他事故。于中先明作业周遍。次从于下作业所依。即自受用身。一受不失名为不退。谓得法性即念不退。此后亲生佛智。此智生已还住法界。次明了已下正显作业。初观机。后现不可说下。作业受用变化。各有多类名不可说差别之身。能令已下彰业之益。一能益他。二随初下满本所愿。亦令于物能现色身。此上四段明其自利。后十七段明其利他。第五等观众生下。明到无障处。即观察如来修一切障对治功德。利他之中先明化障对治。故次明之。谓已惯习一切烦恼及所知障对治圣道。即一切智及定自在性。故论名为修治。又已到永离一切习气所依趣处。经名到无障处。二文互显。以有治必无障。无障由有治故。文中心无所著。是无烦恼障。住无碍住明无所知障。得佛十力即是种智。是所知障治。心常寂定住一切智。即烦恼障治。第六善能开演下。明不可转法。即观察如来降伏一切外道功德。由有上能治故他不能转利有情事故次明之。谓教证二法。皆不为他所动转故。无有余法胜过此故。文中初明教道。能悉已下证道。出生已下二道之益。第七恒以佛日下。明所行无碍。观察如来生在世间。不为世法所碍功德。显示如来所化之中。无高下碍。故次明之。谓世八风不能拘碍故。亲光名降魔功德。谓色等境不能乱故。文中以佛身日普照法界。则横无碍。常现不没则竖无碍。不以无信生盲等而不现故。正显八风不碍。恒住已下显无碍因。无有变异示无碍相。如摩尼珠不随物变。不著我所于内无碍。世法不染于外无碍。由住出世如莲华故。如有颂云。诸佛常游于世间。利乐一切有情类。八法势风邪分别不能倾动不拘碍。第八于一切下。明其所安立不可思议。即观察如来安立正法功德。由依前方便能作饶益之事。故次明之。谓十二分教名所安立。由深广故不可思议。文中分二。初约所诠以辨深广。后约能诠以明深广。今初。初句总显。建即安立。其智下释超世广大。即是幢义。拔置智地即是建义。所有已下福智相对。明高广义。二以大慈下现身说法。约能诠教以明安立。第九于去来今下。明游于三世平等法性。即观察如来授记功德。以上加行利有情事。三世诸佛皆悉平等。故次明之。谓于三世平等性中。能随解了。过去未来曾当转事。皆如现在而授记故。故下经云。普见三世。文中。初明三世平等之义。故云心常清净自得平等。令物不著使他平等。恒与已下正明授记。授记未来令同过去种性。亦名平等。第十常游十方下。明其身流布一切世间。即观察如来于一切世界。示现受用变化身功德。显上利益一时顿遍非次第作。故次明之。文中初通辨二身。常约竖穷。遍约横广。十方法界。绮互其文。后诸众生心下总显现相德。无不净故不住生死。机无不鉴故普现世间。第十一以智慧月下。明于一切法智无疑滞。即观察如来断疑功德。以于上十方彼彼之处作断疑事。故次明之。谓于诸境善决定故。故下经云。智恒明达一切诸法。文中初自断疑。非不自决能断他疑故。智月普照总明了。境了达无得是了真境。非不证真能了俗故。恒以智下明了俗境。一切皆以心为自性义通二境。摄境为心是世俗胜义。心之自性即是真如。是胜义。胜义如是而住。以无所得而为方便。双照真俗无住住故。菩萨智光月法界以为轮。游于毕竟空世间靡不现。亦可属上现受用身。二随诸已下能断他疑。初明随机现身。如来已下所断疑境。为说缘起是断疑法。深入缘起疑见亡故。知缘起无性故知法无相。无相无异故名一相。智体理成故为其本。后欲令下正明断疑。若离相著开示菩提。疑方断故。第十二为欲救下。明于一切行成就大觉。即观察如来令入种种行功德。由所化生性有差别。故次明之。谓入种种行皆成大觉。下经但云了一切行。文中初约说法令入。开示佛道者令悟入故。后令其下约现身令入。攀缘修习是进善行。除灭已下是离恶行修菩提行。总举万行心不散动。即是入义。既万行齐修则因无不满。果无不成。第十三悉能观察下。明于诸法智无有疑惑。即观察如来当来法生妙智功德。由即于前所化有能无能善巧别知。故次明之。谓圣声闻言此人全无少分善根。如来知彼善法当生。现证过去微少善根种子所随故。故文云悉能观察。下经云。尽一切疑。如求度者远劫采薪兴一善念。佛便知故观已便化故。不坏其清净业报。智慧已下释其所以。以智普入无不知故。故亲光名为能随所应恒正教诲功德。谓于诸法怀疑惑者。无有堪能。随应教诲唯佛能故。名智慧明了。则第十一是自断疑。此断他疑。第十四永离一切下。明凡所现身不可分别。下经但云无能测身。即观察如来。如其胜解示现功德。由上云善巧别知故。此次云。于前所化邪正及俱行中无有分别。文中初二句明无分别义。世虚妄解种现俱亡故云永离。由自无分别故。余不可以分别知故。亲光名为能正摄受无染自体殊胜功德。谓佛身功德。非是杂染分别所起。无烦恼业生之杂染故。不可分别。而无性云随机现身。如摩尼珠无分别者。则顺今文佛无分别。不顺彼经不可之言。次放光明下彰所示现皆无分别。见无厌足而显众生不能分别。如瞿波观佛毛孔。念念无厌不能穷究故。以大功德下辨能现德。出生已下明所现益。诸根已下辨所现相。谓诸根圆满境界自在。作诸佛事总彰现意。作已便没明现时分。既随胜解现则感谢应移。第十五善能开示下。明一切菩萨等所求智。即观察如来无量所依调伏有情加行功德。为欲引发任持不定种性声闻。菩萨唯赞大乘故次明之。言等所求者无不求故。佛地名为正所求智。谓唯菩萨正能求故。文中初明所求即一切智。此所求智即是无量菩萨所依。而言道者通因果也。为诸已下即成所依义。谓由无量菩萨。为欲调伏诸有情故。发起加行。要以佛增上力故。闻法为先获得妙智而为所依。令其发起广大欲乐者。即是调伏有情加行。受持修习者即成智之因。第十六成就一切下。明得佛无二住胜彼岸。即观察如来平等法身波罗蜜多。成满功德。为遮所化。于大师所疑一切智。非一切智故次明之。由满诸度是一切智。言无二者即平等也。平等有二。一法身平等。于法身中满诸度故。二果位诸度无增减。故名为平等。亲光则以住于法身。即是彼岸。不说诸度故云法身无差别相。名为无二。缘彼胜定常住其中。故名为住。即无二住名胜彼岸。佛已穷到故名为得。文中初满诸度故云炽盛。次无边下。以度满故庄严故身。故法华云。微妙净法身具相三十二。以八十种好用庄严法身。以十身圆融不相离故。言一切世间者不隔凡圣。靡不现睹。双睹受用变化之身。永离已下无二碍故和合识破相续心灭故。于一切下显现法身。智纯净故。于功德下诸度满故。第十七为大法王下。明不相间杂如来解脱妙智究竟。即观察如来随其胜解示现差别佛土功德。以外人闻上平等。谓同一性故。次说言不相间杂。谓一切如来十身体用各各别故。犹如冥室千光。但经云如来解脱。无著释云随其胜解。世亲无性皆云。此中胜解名为解脱。又胜解者通机及佛故。无性云。谓观众生胜解差别。现金银等土不相间杂。如来胜解现在前时。随众生乐皆悉显现。无不了知。名如来解脱等。亲光又为一释。即离障解脱故云如来妙智。令众生解脱。名如来解脱妙智。佛于此智已得究竟。观今经中诸论各得一意。复应加佛自得离障及作用解脱。谓文云离诸障翳故。具无边德故。令其入道故。明见善恶是如来胜解。其心所乐即众生胜解。是以不可偏取。下经但云具足如来平等解脱。在文分二。初明变化身土不杂。二明受用身土不杂。无著但云差别佛土。略举一边。亲光则双明身土。合今文意。今初变化中。先身后土。初中先总显化身超胜。次普现者。通十法界身放智慧光。合如日义。欲令已下彰所化意。能为多化。方显佛德无边所以。名不间杂者。以于一切世间普化。一佛既尔余何所化。故知所属不同。重重皆遍是不间杂义。后以无碍下。别化因圆果满之身。初明因圆。为大医下现果满身。二一切世下明现化土。初明非唯能化。亦能遍往。清净慧下明佛观机。即是如来胜解现前。于作不善下随机现土等。随诸众生。应以何国起调伏心。入佛智慧而取佛土。故云善取时宜。无适净秽。故云种种。欲该余化略无土言。义必含有。又对后平等但言不善。亦应合有有漏之善。二若诸众生下。现受用身土。先土后身已证真如。名平等心。睹受用土是平等报。上则心有高下。此则依于佛慧。后随其心乐下现受用身。故亲光云。于净佛土现受用身。亦不相杂。令其已下明现之益。亲光云。大集会中现种种身。与诸菩萨受用法乐。亦不相杂得智心喜等皆法乐也。又心大欢喜。即是初地见诸佛故生欢喜等。以证生信故名深重。以证不退故得永言。第十八一切众生下。明证无中边佛平等地。即观察如来三种佛身方处无分限功德。由疑上如来妙智究竟。非一非异其相云何。故次明此无中边等。常无常等皆二边相。言方处者。谓诸世界。无分限者释无中边。此无中边略有四义。一世界无中边。佛德如彼无有分限。二世界无边。诸佛十身。即于其中称世界量。平等遍满。三此法身等。于佛地中平等遍满。无中无边无有分限。四此法身等遍一切处。为诸众生现作饶益。然非自性无中无边。亲光复名此为真如相殊胜功德。谓真如相无有中边。如此真如。即是佛地平等法性。证此性故遍知一切。于中不染。今此文中总显十身皆无分限。文中分二。先别显四智十身。后无数下总结因果。今初先就觉他翻明自觉。成就法身。于中先明觉他。即妙观察智及成所作智之所利乐。若得见下彰其所益。无依义智即大圆镜。是无中边。佛平等地以无碍智身无所依故。则证真如为佛地性。转昔染依为智所依。即是如如及如如智。既令他证显自己证也。次智慧下二句。即妙观察智。庄严无夺。显圆镜智所现之影。智山清净即平等性智。平等高出所以名山。四惑已亡故云清净。因惑为种生必待时。今能生自在故种受芽称。或现已下。即平等性所现之影。兼显十身不唯此二故。复言或令诸众生至无患地者。即成佛地。以远离微细念故名为无患。后总结中初总明。谓十力四智等庄严法身。业行所成即是报佛现于世间。结他受用及变化身。总上诸义则有十身。一切已下总结异因同归一智。谓智导万行故。能证此佛平等地。若报若化无不清净。第十九常守本愿下。明极于法界。即观察如来穷生死际常现利益安乐一切有情功德。以上言无中边相。云何无相故次云极于法界。谓此法界最清净故。离诸戏论是法界相。能起等流利益之事。极此法界无有尽期。亲光亦名此德为证得果相殊胜功德。谓得穷极清净法界。如是法界修道得故。以斯则极法界言有于二义。一同法界常故。二同法界清净故。文中先明常利乐。二广利乐。今初常守本愿者。谓本发心法界生界。若有尽者我愿乃尽。今生界未穷故常现利乐。作善友者。世之善友略有七事。一遭苦不舍。二贫贱不轻。三密事相告。四递相覆藏。五难作能作。六难与能与。七难忍能忍。如来亦尔。为物随于六趣苦而不舍。贫无法财而不见轻。本性客尘无不相告。善根未熟则以权覆实。堪真实化则以实覆虚著弊垢衣执除粪器。为难作能作。解髻明珠为难与能与。生违佛化。乃至多劫心无退动。为难忍能忍无不究竟方名坚固。次清净已下明同法界清净。虽复常化。离能所相故名第一。次六趣下广多不舍。次若有已下不舍昔缘。次而于下通显不舍。若暂不随则舍本愿。如愿能作名不欺诳。次悉以下彰摄巧益。令同法界清净摧魔惑故。第二十从无碍际下显于二句。谓尽虚空性穷未来际即观察如来无尽等功德。谓上利乐皆无尽故。深密佛地具斯二句。开则别中自有二十一句。下离世间但云等虚空界而无穷未来际欲显圆数故。亲光亦云。次后二句显示世尊无尽功德。初句自利后句利他。故云。谓如虚空。经成坏劫性常无尽。如来一切真实功德亦复如是。如未来际无有尽期。利他功德亦复如是。而无著释但云无尽功德等。不言开合。世亲无性开此等字。为究竟功德故皆云等言。等取究竟功德则以无尽功德释初句。究竟功德释后句。而无性意。后句是究竟无尽。与前无尽异者。前则横论无尽。故云尽一切界遍作有情诸饶益事。后句则竖显无尽。故云显佛功德永无穷尽。所化有情永无尽故。同显无尽故。二句合自他等异。二句则开。今文意合。欲显二利不相离故。穷未来际。通在极于法界及尽虚空故。前段中已显常随不舍。为顺二论文分为两。初唯横论无尽。正明尽虚空性。二为上福田下。双约横竖以显无尽。兼明穷未来际。今初先二句。总言无碍际者。即法身智身如彼虚空。无有障碍。无边无际无尽无减。无生无灭无有变易。名无碍际。而能现前作诸利乐。如彼虚空容受质碍。故云出广大力。次最胜日下别显依空无碍之用。略举一日而有四德。一蕴藏千光。二百川现影。三有目皆睹。四生成万差名种种施。上一段文言含法喻。佛是已下唯就法说。初光明藏。即上日藏身智光明。含摄出生故。诸力已下如日无缺。恒以大下。如日舒光。离诸魔敌降老死怨。如日大明众景夺耀不独合上故。文有影略。二双约横竖论无尽者。但云一切。通于十方及来际故。文中先明为生福智之田。上福田者具前德故。凡所有下释上田义。三义名上。一令清净如无荒秽。二因少果多。如涅槃说纯陀施福。三入无尽智。如田随种随生。如谷展转无尽。成金刚种终不销故。具斯三义称曰上田。次为一切下显为田主。次为一切众生发生下。明体即是田。后智慧下明能为田义。具悲智故。初权实无二总为一智。对下能救。悲智无碍合为一心。则是如来最清净觉。上所引功德之名全依无著。其所解释多依无性。有不同者亦已对决。与世间品小有同异大旨无违。至下品中当更显示。依上所释文旨有据德相可分。若列宿罗空粲然不杂。岂得宽文广申辞句。于佛胜德蔑然略陈。幸诸后学不咎其繁而不要也。第三如是下结成观解。谓前诸德。不出内德及与外相。今初二句总明能观。信解约于仰推。观察通于诸眼。后之八句。就所显德以辨能观。前四内德后四外相。前中谓佛内德无量不出福智。前二福智之体智慧之渊。略语其深。功德之海义兼深广。渊宜趣入海宜游涉。次二句福智之用。智广虚空福无不益。称此而了名普至知。后四外相中。初一句重举能观。拣内外故。言正念者明非散心。了佛德相唯心无性。静而能鉴复云观察。后三句。亦就所观以辨能观。初一句总后二句别。身云普现即是相好。神通自在即前业用。前二十一德中。或一句之内言兼福智。一德之内体用双明。若别配属义成偏近。第二时彼大众下明见佛光用。前虽有用。乃观如来常所具德。今现目睹故不同也。文中三初睹常光。二睹放光。三显光意。今初虽云毛出意取常出。有十一句。初总余别。前三光相后七光益。二尔时下睹放光中。先举体相后以佛下。辨光业用。文有五现。一说法。二现严。此二皆先现后因。三现佛则先现后意。令成教证二甚深故。四现神变。五现宝焰光皆先现后因。第三为显下现光意并显可知。第二尔时如来下。明现胜德之意。文分二别。先牒前现德。悲为能现智为所现者。影略其文。应以依二严体现二严德。二欲令下正明现意。分二。先明下益众生。二开示如来下明上弘佛道。今初分二。先彰现益。后世尊下辨现益之因。今初先举所益。后未信下辨益不同。然此益中文含多势。且依一判先约行布。初五十信。始自初信令心调伏。信位满故。次观下七句皆十住益。谓初二句是住中观慧。次二句下化上求之心。后三句住中证入。知心自性。故曰不违。不退二乘故。不怖实际不由他悟。是证实理。圆教十住许入证故。三满足下三句十行益。初句位中之行。后二句位中之德。四离魔下三句十向益。初句起行一向利他。离二乘等魔回向菩提故入佛境。次句得法随相离相无碍难思。后句行成。五常见诸下尽明十地。初四句皆欢喜地。一见受用身故称曰常。二根本证真。后得证无量法。又证遍行真如亦名无量。三则僧祇积福证理出生。名福藏力。四发欢喜心。是此位名入见道。故名无疑地。离恶清净是第二地。依一切智见法不动。是三四地。得入一切菩萨众会。是五六七地。常生佛家八地已上。念无有间故曰常生。若约圆融。初之五句信中摄位。句各一位如理思之。从观甚深下义通诸位。以圆教中位位摄德故。二辨现因。既积善所成故。为益深大。为欲调伏诸众生故一句。文含二势。一结前谓结因所属。二生后。生后开示亦是为生。第二明上弘佛道中分二。先别彰所为。二自在已下举因结叹。前中有十七句。为欲显前二十一种殊胜功德。初句为总余皆是别。于中前五各摄二德。余句各一。第一照明无碍智慧藏句。显二德者。一显不二现行故云无碍。无二碍故。二显趣无相法故。云照智慧藏。慧为能照藏即所照。无相真如照明趣达眼目殊称。第二句。一显住于佛住。谓住空大悲任运利乐无休息时。名曰炽然。二显逮得一切佛平等住。谓依清净智起利乐意。作二身业皆炽然故。第三句一显到无障处。二显不可转法。谓此二是降魔伏外功德。前由有对治则不为他动。今由有神变乃能转他。第四句。一为显所行无碍。今遍趣现身即是所行有漏。尽通八风不染。又神通力即能遍因。二显其所安立不可思议。谓佛威神所建立故。第五句。初显游于三世平等法性。约记三世事。亦是神通无边际言。即平等性。二显其身流布一切世间。此言甚显。下皆各摄一德。六显于一切法智无疑滞。本愿已满故。七显于一切行成最正觉。名智遍往。八显于诸法智无有疑惑。名于法自在。九显一切菩萨等所求智。十显凡所现身不可分别。十一为显得佛无二住胜彼岸。彼岸已圆十身殊妙故。十二显不相间杂如来解脱妙智。究竟功德。又诸佛平等皆遍而不相杂故。十三显证无中边佛平等地。平等之地即清净藏。十四显极同法界。故云上妙。十五有十力故能尽虚空。见者无厌。十六穷未来际故照三世。第二举因结叹。前举积因后叹无尽。第六尔时兜率下。天王请佛处殿。亦称五号并曰善来。及下文意皆如第三会说。第七尔时世尊下。如来受请分二。先受请入殿。二尔时一切下入已现严。前中先明此界后辨结通。前中初一句明能应之德。次明所为之意。三正受请并显可知。第二现严显是佛力故。出过诸天。第八时兜率宫下。天王获益。文中初得定益。往昔已下是进善益。佛神力言通此二益。十住位劣摄散归静。故乐音止息。此位超胜得动实性故。动寂无二。炽然音乐心不动也。第九尔时下承力偈赞。然忆念昔因亦是益相取文便故为说偈依。文中二。先明此处偈赞。后结通十方。前中先说偈所依。后正陈偈赞。十颂颂各一佛佛名有异。略无别德余同前会。此佛即前会十佛。次前十佛寄位渐深。忆念渐远耳。第十尔时世尊下如来就座。文分四别。一明就座。二法身下显德亦大。同前二十一德。恐厌繁文不能具释。三不可说下。众集即眷属圆满。然后品众集有所表故。但云一万。理实遍集故此但云不可说众。未必但是后品之人。四坐此座下现严。初此界后结通。有云。此升座一段。宜置入殿之后。叹处之前。回文不晓者未必然也。谓初请入殿赞为请坐于理何违。

　　兜率宫中偈赞品第二十四(已下入第二十三经)

　　初来意者前明化主赴感。今明助化赞扬。及显位体所依故次来也。二释名者。谓十方菩萨于此宫中赞佛实德故受斯名。通二种释如第三会。三宗趣者。集众放光偈赞为宗。为说回向为趣。四释文亦三。初集众二放光三偈赞。初中二。先明集因谓佛神力。二十方下众集。于中文二。先明此会。后如此世界下结通。今初长分十段。一总举上首。二眷属数。三来处远近。位增数增故各一万。四主菩萨。名同名幢者略有五义。一高出义。表三贤位极故。二建立义大悲大智建立众生及菩提故。三归向义。谓大悲摄生智愿摄善。归向菩提及实际故。四摧殄义。如猛将幢降伏一切诸魔军故。五灭怖畏义。如帝释幢不怖惑业故。异名即表十向行体。至偈当明。五所从来刹皆称妙者。回向之力微善弥于法界故。其别名即表十向所修法门。一救护众生离众生相。最可贵故。二得不坏信常乐因故。三等佛白净故。四如金遍至诸色像故。五出用无尽如摩尼故。六善根坚固如金刚故。七随顺众生不染尘故。八真如之因如水生华最为胜故。九如白栴檀。能去热恼之缚著故。十如彼香气能普周故。故下文慈氏座前烧一丸香弥满法界。即其事也。六本所事佛同名幢。义不异菩萨。别名即表修十向智。亦表当位之果。谓一救护之心不可尽。故成无尽佛。二如空中风不住不坏故。三等佛解脱故。四四威仪中无不至故。五明了功德相故。六常能随顺善根故。七随顺众生善最胜故。八同于真如得自在故。九净无垢染不缚著故。十观察即是入法界故。七其诸已下至已修敬。八以佛神力下。善住威仪。座体云妙宝者。十住以慧光遍照故。以毗卢遮那藏为体。十行以行净离垢故。以摩尼藏为体。今十向大悲处于生死。普该万法不拘乎一故。座体直云妙宝。不限色类。以教行遍周笼摄众生。如以宝网弥覆其上。九其身悉放下放光利物。此位多辨悲智救物故。复辨此于中。初光体。次此无量下辨光因。即圆净回向心。后显示下略示光业。一智敬上业。二悲救下业。十其菩萨众下略赞胜德。有十一句。初总余别。别中十门。一神通门。二入证门。三以智下依智修福。四入于下上入果用。五住于下住善决择。六于诸下四辨无尽。七智开总持。八慧眼见性。九智慧遍知。十究竟离障。结通可知。第二尔时世尊下。放光文分四别。一放光处。言膝轮者位渐高故。又表回因向果等。有屈申进趣之相故。又悲智相导屈申无住故。二放百千下光数。三普照下光照分齐。四彼诸下光所作业。谓令彼此互相见故。于中分三。初正明彼此相见。二如是下释见所由。三如是等下结德所属。二中由二因故见。一宿因同行故。二悉已下现德圆满故。文有二十句。束为十对。一离障成身对。二入刹近佛对。三用速心净对。四外护内证对。五能觉所觉对。谓一切智处是所觉故。六用广证深对。身即智身同住法界及大悲故。七得智生身对。身即应身。八行深解广对。九智极定深对。此位中显名金刚幢对。金刚定即菩提智。十得通立法对。由得通故调化无数。由离数故而能安立。数有二种。一数量数。二色心有为皆名为数。今文具二。谓由不著一多能立一切故。不著于有能安立故。即真俗镕融。谓世俗幻有之相。相本自空胜义真空之理理常自有。有是空有非常有。斯有未曾不空。空是有空非断空。此空何尝不有。有空空有体一名殊。名殊故真俗互乖。迢然不杂。体一故空有相顺。冥然不二。一与不一不即不离。镕融无碍。菩萨智契其源。所以虽迥绝无寄而善修安立。三结德所属。谓无尽德属于此会菩萨。及光中所见也。第三偈赞中。十菩萨即为十段。亦十方如次。皆先标说人及说仪式。今初东方金刚幢者。此是会主名含总别。总显回向不出悲智。金刚者坚利也。即悲之智。二乘实际不能坏坚也。断难断惑利也。故文云智慧到彼岸。即智之悲爱见不能动坚也。无所不救利也。故文中遍刹利生。七十八云。譬如金刚唯从金刚处及金处生。非余宝处生。菩提心金刚亦复如是。唯从大悲救护众生。金刚处一切智智殊胜境界金处而生。非余众生善根处生。故知金刚不独喻智。攻般若者不得此意。但以标名独将金刚喻于般若。不观文中悲济九类而无所度。悲智相导方为真实不共般若。智者应知。别名即是救护众生悲也。离众生相智也。义不殊总。说颂仪式频见上文。正显颂文。十颂叹佛寂用无碍德。大分为二。初八赞佛胜德。后二结劝修行。今初分三。初五偈寂而常用。次一偈用而常寂。后二无碍自在。今初分三。初二偈无生灭而示生灭。于中前偈就法正显。后偈寄对显深。以依体起用体用无碍。故难思议。又心有心相动不能行。故难思议。智无智相名到彼岸。方见佛境。次二偈非色声而现色声。亦前偈就法正显。后偈寄对显深。少智谓权小。久修谓圆机。素习见闻故能了实。后一颂明无来去而示来去。觉处即现不从方来。迷处自无不从此去。以神力故示有来去。然从神力中来即无来矣。二用常寂中。三句用末句寂。三无碍自在中。初偈了事理无碍起用自在。后偈了生法无碍起用自在可知。后二偈结劝中。初偈劝修智进行。后偈劝修福断疑。第二南方坚固者。表不坏回向故。菩提心坚故。观佛无厌故。十颂多明如来为物所依德。于中分二。初三赞佛胜德。后七劝修辨益。前中初颂明佛体离言。次偈无相现相。后偈现相所因。后七中举修有益。即显佛德深玄。文中分三。初偈指德劝依。即结前生后。次三示能入者令物思齐。各先举行后彰行益。后三正劝进修。然夫进修略有五法。谓欲精进念巧慧一心。初偈明欲次偈辨念。后偈巧慧。前二正明后一反显。一心精进摄在志求之中。又慈氏论引醍醐喻经共说九善。谓一切法欲为根本。作意所生触所集起。受所引摄以念为主。定为上首慧为最胜。解脱为坚固出离为后边。有前未必有后。有后定须有前。是故先说欲为其本。下二句。拣非恶欲为胜希望。次偈上半念主下半作意。后偈反释初句慧胜。次句触集及受。次句定及解脱。后句出离。第三西方菩萨。净心智力见佛尽源。等一切佛。故名勇猛。十颂分二。前六明感应道交见佛闻法。后四令舍伪求真。拂见闻相故。此一段总显如来见闻弘益之德。前中前五各上半喻。下半合。通分为二。初二见佛后四闻法。前中初偈双明感应。净心如净眼为见之因。佛力如日为见之缘。如来如色为见之境。如人入闇则无所见。斯则独因不见也。如明净日瞽者莫见。独缘不见也。此辨因缘和合方能见也。后偈偏举于感。以因夺缘。如出现品云。此非如来威神之力等。后闻法中四偈分三。初偈显因能生法。次二显得法之益。前偈得权智能离所知心垢。后偈有根本智。能除烦恼之患。三一偈显缘令闻法故。上文云。佛法无人说虽慧莫能了。后四令舍伪求真中二。前一示伪令舍住相施故。以色见佛行邪道故。后三显真令求。初二偈显真佛。前偈即相非相故非色能见。后偈即寂而应故不可以寂取。末偈显真法。真法无生亦无灭故。第四北方菩萨。以大悲力运智慧光。朗彼重昏无所不至。名光明幢。又以智慧令诸善根无所不至故。此颂中。多显如来即体化用周普之德。十颂分三。初一化用广。亦明化处。次七化用深。亦明化依。后二双结释化依中分四。初四双明能所依。次一拂其能化心。次一拂其所依体。后一双融自在。亦拂能依。今初初偈总明一多无碍。依一总心变多王所。于一实佛应化多端。故无碍也。次一相二无碍。无相现相无二现二。体绝能所故云无二。相依身有是即二也。然相二相对应成四句略举其一。无二现二即于一现多。乃至百千亦名二故。次偈显依性起。起不异性故。如幻无尽。后偈从法身流。举三世佛以显道同。二拂能化心中。谓如摩尼珠无私成事故。三一偈拂所依。谓上无二无相法性法身。即是法界。法界本自无差。亦无定有为化依止由无依无别故为依为别故。下文云。虚空虽无所依能令三千世界而得安住。如空无色而能显现一切诸色。四一偈双融自在。言非非化者。此有二义。一假非化以遣化。非谓是非化则上半约体绝待。下半依体起用。二不碍化故。然真化无二融为一身。不坏体用名依真起。依真起者则报亦依真。非谓三身独一是化。且依真起化略有二门。一开义二融合。初中真应各有二义。真中一不变义。谓虽化而常湛然。初句显之。二随缘义。谓不守自性无不现故。故云亦复非非化。二约化中。一无体即空义。谓揽缘无性故云于无化法中。二从缘幻有义。故云示有变化形。二融合中亦二义。一真化别合。二真化融通。初中由真中随缘即不变故。是故亦真亦非真。非真非不真名真法身。化中体空即幻有故。是故亦化亦非化。非化非不化名为佛化身。二融通者。谓由真不变显化体空。此真不无化不有。以为法身。而不无化用以有化中空义故。又由真随缘显化幻有。此是化不无真不有。以为化身。而不无真理。以有真中随缘义故。又由随缘幻有。不异不变体空故。是故现化纷然。未尝不寂。真性湛然未曾不化。真化镕融为一无碍清净法界宜审思之。第三二偈双结释中。前偈结归于体。谓智冥真境等法界故。深无底等虚空故。广无涯皆绝言道为不可量。后偈举因释成。所以法界无碍者。智行遍故。第五东北方。于佛寂用之境决断无碍故。又智导万行出生无尽故。名智幢故。颂中多叹如来应现出生无尽无碍之德。十颂分二。初一标章劝信。信有修行之益。后九所信胜德。于中分二。初一总余八别。总中上半用而无尽。下半寂而无住。不著应处不住法体。即本末双寂也。通为寂用无碍。别中二。初二明无尽。一一众生前能现无尽身故。众生可知。佛不可数。后六明无碍。于中三。初四一异无碍。亦是本末无碍。一法。二喻。三合。四释。次一偈延促无碍。后一偈性相无碍。第六东南方菩萨。以圆净智照平等理。不碍应现。随顺一切如摩尼宝。故名宝幢。颂中多显平等超世之德。十颂分二。前五总显难思。后五迥超时数。前中初二正明。前一超量现量。后一超处遍处故。出现品云。譬如虚空遍至一切色非色处等。如是难思双结上二。后三展转释成。初云何以难思。若身若处非生灭心行之境故。何以非心境。佛自不起心故。何以不起体无生灭故。若尔何以现见。次偈释云。病眼所睹。取色分齐勿谓为实。次疑云。若尔岂无如来出现世耶。次偈释云自机见耳。上三句以应就感。众生谓出。末句既因物感出即非出。名实不出故。诸法无行经云。如来不出世。亦不度众生。众生强分别作佛度众生。既无有出安有没耶。上三亦初一超心行。次一超内外。后一超出没。后五偈迥超时数而现时数于中初一偈结前标。后国土结前处故。后四别显超时。初偈立宗。上半牒妄情。下半正立菩提是有法。定不系时是宗法。次偈立三因。一智无分别故。二三世不迁故。三体非有为之数故。次偈举同喻。谓日体常明故不合昏夜。后偈合结。上半合下半结。合中语倒。若顺应云一切诸如来不与三世合。又若以超时现时为宗者。则上宗中四句皆宗。应云菩提是有法。定不系日随机说日是宗法。因云。体非三世等。不碍三世等故。同喻云。如日轮不合昏夜。以山映故说有日夜。合云佛无三世。以不应见机之所映。故而说三世。是则上三句皆合。下一句结。第七西南方。勤观如来真应皆同故。能平等随顺一切众生。名精进幢。十颂显此同义。文分为二。初一总标余九别释。前中上半正标。下半略显同相。言身同者。三身十身皆悉同故。义亦然者此含多意。一且约三身体依聚义。无不同故。所觉能觉觉他同故。又义名所以。所以得名佛者。正觉真智力无畏等。无不具故。得名为佛。佛佛皆然故义同也。又应用利乐无不同故。故摄论第十云。诸佛法身。应知恒时能作五业等。二十一种功德之中。名为逮得一切佛平等性。所依意乐作业无差别故。二约十身释义同者。皆通三世间。彼此互望无差别故。种种利乐居然是同。此有三因。一行海齐满。二大愿齐具。三同一法性故。非唯相似。亦一即一切互相融故。余如问明品说下平同相略举应用同。以应即真故。非应之外别明法身是同。然普有二义。一约诸佛。谓无有佛不遍十方故。二约一佛。谓无一方而不现故。后九别释中分二。先四颂正释。后五颂转释。前中初偈。释前普于十力无余二义。一无处不遍故。二一切皆佛身故。诸佛本师二颂影略。次偈释前现义。谓有感方现故。云非内神力能现故云非外。次偈释前随应种种义。一随物类。则十法界等万类殊应。二于一类中。随其先业各见不同。如金色涂灰等。后偈释前身同之义。结成难思。佛身皆同无数量故。唯除大觉者佛佛同证故。后五转释中。从后向前释上四偈。前四兼喻后一唯法。于中初二释第四无能思义。一以我为喻。谓如妄计之我本无所有故。不可思。此以妄计情有理无。非圣智境。以况法身理有情无。非下位测。后偈以刹为喻。喻虽绝相难思而不碍相。次一偈释第三随业异现。所以要随业者。同一切法必假缘故。此以总喻别。次一偈释第二非内外义。如珠现物。虽非内外能满物心。后偈释充满法界义。所以能满者。本愿普周故。第八西北方菩萨。真如体净能成白法。复净世间故名离垢。十颂多叹如来净德。前六净他后四自净。前中前二总明。后四别释。今初前偈智净妄惑既寂。真智不无。开示无我知见性相。故名为法。后偈身净谓拂应显真。后别释中前二释第二偈。后二释初偈。前中初偈。正明欲见诸佛应专佛境。随念随现故名心等。又了心境即佛真性。迷则不知念则便现。次偈转释专念之义。无漏具德故能专念。后二中前偈释普净世间。说法现身而能净故。后偈释开示佛法。示其所悟二无我故。后四自净中初一已净差别之用。后三内净三德。一见性成佛。自开法身称性现应。次偈无得成佛。自开般若。佛法所觉菩提能觉。必能所相因故俱叵得。无所得者则得菩提。后偈离妄成佛。自开解脱。不动无住故。妄倒斯寂名真解脱。第九下方菩萨。解佛遍应法界之身而不离法性。若彼星宿粲然罗空不可缚著。故以为名十颂。显佛此德分为三别。初三总显即体之应。次六别释体应自在。后一拂去自在之迹。前中初偈约处显身之遍。谓法性身则无所住。约自受用则无所不住。名为普住。约他受用及变化身。有感则往故云一切土皆往。若约十身无处非佛。故云一切处咸见。次偈约机显身之多。故云一切。及八相事皆由物感。后偈结叹难思。初句总标。下三句显相。二句约感不能思。思惟约心见通心眼。下句约应难思。云谁能现。次六别释中。初三顺释。后三反释今初。初偈释前谁能现义。谓现即同如无生灭故。次偈释前谁能思义。谓起心而思是妄分别。有依有正。法性之中能所斯寂。后偈释前谁能见义。谓能应随缘体本自无。能感之机竟何所见。后三反释中。谓由无思见等方能思等。则反显前有思见等。不了佛境。于中初偈无思思。要无著无碍故。次偈无现现。神力之现体即虚故。后偈明无见见。蹑前无所有为见。则称实之见非唯见佛。亦得疾成。三一偈拂自在之迹者。上明自在尚假言诠。正觉超言故拂言迹。超言亦假应忘言契之。第十上方菩萨。知真实之法普入法界。则所修行皆无分量。故名法幢。知法名佛故。先赞见佛之益。十颂双显佛法难闻。于中分二。前四赞佛劝人闻见。后六赞法劝物闻求。前中初一正令甘苦近佛。后三释其所以。略举三事。初偈闻名益。次偈发心益。后偈生信益。既受苦得闻成斯胜益。受乐不睹不免长沦故。应甘苦而近佛也。后六中已遇良医复须法药。于中初二由闻实法能成行法。前反后顺。次二由闻理智成于果法。前顺后反。后二以感应释成。前偈佛兴由生迷实。后偈说法示于真实。不动真际建立诸法。则性不可坏。不坏假名而说实相。则相不可坏。斯则天魔外道等皆法印故。无能坏。余如十藏品。上十菩萨之偈应以六相圆融。所以偈后无结通者。为显法界兜率赞德异故。犹彼处处文殊偈偈各别。显佛德无尽故。

　　大方广佛华严经疏卷第二十五



　　大方广佛华严经疏卷第二十六

　　　　唐清凉山大华严寺沙门澄观撰

　　十回向品第二十五

　　初来意者。当会序分已彰。正宗宜显故。又已总示所依佛智。次别显能依行位。故次来也。二释名者。回者转也向者趣也。转自万行趣向三处。故名回向。回向不同有其十种。然十之别名本分当释。回向通称今当重明随境所向义有众多。以义通收不出三处。谓众生菩提及以实际。上二皆随相。实际即离相。开三为十。一回自向他故。初回向云。若有善根。不欲饶益一切众生。不名回向。二回少向多故。下文云。善根虽少普摄众生。以欢喜心广大回向。又云。随一善根普以众生而为所缘。乃名回向。三回自因行向他因行故。第三回向云。菩萨以诸善根回向佛已。复即以此善根。回向一切菩萨。所谓愿未满者。令得愿满。心未净者令得清净。四回因向果。此复二种。一向自果。下文云。修诸善根回向阿耨菩提故。深密瑜伽梁摄论等。大同此说。二回向他果。第三回向云。愿以我今所种善根。令诸佛乐转更增胜故。五回劣向胜。谓随喜凡夫二乘之福。回向无上菩提故。六回比向证经文非一。七回事向理故不坏回向。云与诸法性相应。回向入无作法。成所作回向。第六回向云。永离依处到于彼岸。故名回向。永绝所作至于彼岸。故名回向。八回差别行向圆融行故。如第九回向广说。九回世向出世故。下文云。所有善根皆悉随顺出世间法。教化成熟一切众生。心常回向出世之道。第六回向云。永出诸蕴到于彼岸。故名回向等。十回顺理事行。向理所成事故。广如第八回向所说。前十义中。初三皆回向众生。次三皆回向菩提。次二回向实际。后二义通于果及与实际。若依总云十回向。即带数释。若准梵本晋经皆云金刚幢菩萨十回向品。则人法双举。或人之法法之人。人有法通二释也。三宗趣者。以无边行海。顺无尽大愿为宗。成就普贤法界德用为趣。四释文者文有十分。一三昧分。二加分。三起分。四本分。五说分。六瑞应分。七结通分。八证成分。九偈赞劝修分。十校量功德分。初中金刚幢入者是众首故。表归向高出等义故。不异名说。承佛神力彰入定缘。入菩萨智光三昧者。显所入名拣异果定。故云菩萨智即是体。谓根本智。光有三义。一是证智前相。如明得定等。此约寄位在贤终故。二光即根本智用。对治无明故。如大乘光明定等。三光即后得了所缘故。二智无碍朗照法界。此约刚幢自体释也。第二入是下加分有三。一总显能加。二辨加所为。三正显加相。今初有二。一明佛现。二明赞善。今初有五。一标所因。谓入是三昧已故。十住中云以三昧力。二十方下佛来近远。三有十下佛数多少。上二显位过行故。云十万。四皆同下显佛名同。五而现下正明佛至。余如前说。二咸称赞下明佛赞善。于中初标称善。次别叹得定。后显得定所因。先别显五因。一伴佛神力。二主佛宿愿。三主佛现威。四说者智净。五听者善根。十住无听者善根。十行缺说者自力。此则具二理应遍具。而影略者。表住初自悟。行则舍己利他。今则悲兼自他俱无障碍故也。所以要此五力者。因果主伴皆具足故。谓法因久远愿遂将化故。主伴加威非器不传。明因主自力。非感不应显因伴善根。余之差当如第三会。后令汝下结前生后。第二为令下辨加所为。有二十二句分二。前二十一别明所为。后一结为所属。前中初十标所成。后十一明所作。亦犹十地前十自利后十利他。前中初九内德。后一外加。谓得佛护持信等根故。前中前八横具诸德。后一竖继不断。从前所成明记决断故。前中前七法体。后一大用。佛神力者。非神境通。离世间品。神力神通义有异故。通谓无拥力谓干能。通多就外力多约内。就前七中前六别明。后一总说。谓一门之中具于多门。总摄福智重重无尽。名普门法界故。就前六中前五所具。后一离过。谓所具福智不与二碍有漏相应故。前五中前四智慧后一福德。就智慧中前三自分。后一胜进住佛智故。就自分中前二说教。后一入证。谓入缘起法界相。即自在智故。前中无畏则于缘无惧。辩才常说不断。上来从后褶叠已释所成。二以无量下明其所作。于中初一总谓广说故。后十别。于中初一约法。次三约位。一摄地前。二安地上。三照佛果。次三约修。一令开发十向大愿。二令解实际。三令知回向广大与法界等。后三约人。一称根令喜。二喜故学三世佛回向。三救护一切众生故。不断佛种。后一总结所属者。谓若说十向前益皆成故。加所为即说所为。六相融摄如理应思。然约行布地约说地。此为回向故与下不同。况彼义皆次第。今复反此。第三佛子下正显加相。于中三。初语业劝说以增辩。二意业冥加以益智。三身业摩顶以增威。今初口加承语便故。文有十句。初总余别。总云说此法者有二种力。一者他力。如经得佛护念故。此亦名果力。亦名增上缘力。二者自力。即下八句亦名因位力。亦是因缘力。是故此法要自他因果亲疏融合方得。有说。自力八中。初三明有作净法力。一总谓既住佛家理宜宣法以行家业下二别。一长无漏功德。二入总持智慧故在佛家。次二句无作净法力。一离所净障。谓无二障碍。二得所净智谓事理普照。后三显身净力即三种尽。一二乘不同尽。谓双集悲智离于舍悲入寂过失故。二菩萨尽。谓离心意识。唯依大智法身境故。三者佛尽。无障碍智是佛法故。此是地前有三尽者。一圆教普贤位融摄故。二约金刚幢内德位已极故。又前加所为中。住行但有十句。正口加中唯有一句。今并过前者表位增故。邻于地故。多同地经。二尔时下意加中二。先正明加相。二何以下释偏加所以。前中十句初总余别。然此十句大同地经。唯五六前却余如彼次。后别中。一不著辩才。说法不断无留碍故。二堪辩才。以善净堪智有四种。谓缘法作成故云分别句义。三任放辩才。说不待次言辞不断处处随意有忘名义故。云无碍法光忘不随意则有碍故。四即第五不杂辩才。三种同智常现在前者。慧身平等知三相故。故彼云与遍至一切处智。五即第四能说辩才有净音故。六教出辩才。静鉴双流故。七不畏辩才。智不可坏何有畏哉。或六七前却思之。八即无量辩才。谓一切法智随顺宣说修多罗等六种正见故。九即同化辩才。得一切佛无畏身等。三种教化随所度者。显示殊胜三业神变化故。次释偏加。及尔时下身加。并第三金刚幢下起分。并如前后说。第四告诸菩萨下。本分中分二。先总显体相。后佛子菩萨摩诃萨回向有几下。别示名相。今初。若直就经文应分为三。初句总标愿体难思。希求名愿。即具摄普贤无尽愿海深广难思。二充满下显难思相。谓体充法界故难思议。用普救护故称为大。又约体深不思议。约用广不思议又深广无碍名不思议。又体相用三并充法界。随所遍处无不救护。实难思议。三所谓下释成难思。以行同佛故。然总论品内一一难思。别示其相略申十种。一体深。二用广如上已辨。三摄德无尽。四出生众行。五余不能坏。此三充满法界中摄。六都不自为。七忍苦无倦。八背恩不转。九逆顺多端。十尽穷来际。此五普能救护中摄。此之十句一一超于言念。皆不思议。故收前后有三种体。一所依体即智光三昧。二约克性即上大愿。三约总含通有六法。一定。二智。三愿。四悲。五所依法界。六通慧作用。即不思议解脱以为体性。而圆融无碍为回向体。若取论势。亦初句是总。下三句别。一充满法界即是胜愿。以是一切佛根本故。二普救一切即是大愿。顺作利益故。三所谓学佛回向。是不怯弱愿。决定入佛大愿故。亦未入地故。无观相及真实愿。大悲增故加前行住大愿利益。而住行中有无常爱果因。今此缺者。大悲既增惟愿救护。不欲自求菩提果故。第二别示名相。文分四别。一举名征数。二佛子下标数显胜。诸佛共说故。三何等下征数列名。四佛子是为下。结数引证。三中先征后列。十回向义略以五门分别。一释名。二义相。三体性。四定位。五行法差别。初中先总名已见品初。后别名今当略释。然通相而辨有其二意。一回向二字。皆是能回之愿。救护等名皆是所回之行。故皆依主受名。二救护等名。皆回向之别相。回向二字皆别相之通名。当名相望。救护等即回向。若互相拣是救护之回向。非不坏之回向。则通依主。随其义便不可局定。第一救护等者。大悲广济名为救护一切众生。大智无著故云离众生相。即是广大不颠倒心。回向是行。谓以善根回成救生离相之行故名回向。从所向立名。故下文云。愿此善根。普能饶益一切众生。明知救护非是所回。自以十度为所回向耳。又唯以离众生相为能回者。则回向中无随相也。将坠者护已坠者救。救令脱苦护令息恶。并以善根愿能成此。二于三宝等得不坏信。以此善根用将回向三学三世佛所作回向名等诸佛。四菩萨令其善根至一切处。五由回向故。能成无尽功德之藏。六顺理修善事理无违入于平等。七以善根等心顺益众生。八善根合如以成回向。九不为相缚不于见著。作用自在故名解脱。如不思议解脱等。十称性起用。谓以法界善根回向法界故。至随文中当更开显。第二显义相者。先别后通。别中前七随事行。后三称理行。前中初一悲智不住明行本。次四明行相。于中一者起行心坚。二约佛辨广。三约法显遍。四约德显多。下二行成。一智行成。二悲行成。后三中。一正与理合显体深广。二明依体起无方大用。三显体用无碍圆明自在。二通。论一一中皆有三种回向。谓以善根回向众生菩提实际。此三各有二义故成回向。一以菩萨善根必由众生而成。是众生之分故还向彼。由余二成余二流故。菩提分故。称实除故法尔向彼。二凡是菩萨必为度生不尔同二乘故。必求无上菩提是家法故不尔同凡小故。必证实际背无明故。照二空故。所以要须三者。义乃无边。略申十意。谓依三法故。灭三道故。净三聚戒显三佛性。成三宝会三身。具三德得三菩提。证三涅槃安住三种秘密藏故。一依三法者。谓真性观照及与资成。即起信论体相用也。实际依体。菩提依相。众生依用。二灭三道者。见苦实际方能灭苦。照烦恼空即得菩提。回结缚业为利生业。三净三聚者。谓向实际故律仪离过。向菩提故广摄众善。向众生者即是摄生也。四显三佛性者。实际正因。菩提了因。向众生者即是缘因。五成三宝者。实际成法。菩提成佛。向彼众生成同体僧。六会三身者。谓法报化。七具三德。谓断智恩。八得三菩提。谓实相菩提实智菩提方便菩提。菩提树下示成佛故。九证三涅槃者。谓性净涅槃。圆净涅槃。方便净涅槃。谓薪尽火灭。若依地论。唯有上二者。则真极之成宁殊示灭。菩提亦尔。上四皆如次。配回向实际菩提众生。可以意得。十安住三种秘密藏者。由向实际则住法身。佛以法为身清净如虚空故。由向菩提能成般若。菩提朗鉴居极照故。由向众生能成解脱。自既无累令他解脱。随机应现亦无碍解脱也。以斯十义立三回向。若立三种菩提之心。亦依此十。又此十内。举一为首展转相由。又此三者。成二行故向实自利向生利他。菩提通二。又向实护烦恼。向生护小乘。菩提通二护。又为成悲智。智照理事故有三也。又随举悲智亦具此三。悲中三者。令彼众生知其实际。同证菩提故。智中三者。照生相尽即同实际证菩提故。又此三者其必相资。一即具三方成其一。一为证实际故回向众生。以化众生成其自利。断障证实故。亦向菩提速证菩提。具一切智断于二障。方穷实故。二为救众生故回向实际。速证实际。于惑自在方能化故。故净名云。若自有缚能解彼缚。无有是处。亦向菩提速证菩提方能广利故。地经云。欲度众生不离无障碍解脱智。三为得菩提故回向众生。不化众生不证果故亦向实际。不证实际岂得菩提。故此三事相资成立。非唯三事自互相资。随一一事具摄法界德用。即入无碍方名真实回向三事。第三体性者。有总有别总如前说。谓大愿等别在说分。随位显之。第四定位者。若约资粮等五诸说不同。一云。此回向位。是修大乘顺解脱分资粮位。终从十信来皆资粮故。十回向后别立加行故。庄严论说。行尽一僧祇长养信令增上。增上修达分善根。又成唯识第九云。初无数劫福智资粮顺解脱分既圆满。已为入见道住唯识性。复修加行。杂集十一亦同此说。有云。此十回向是加行位。复有二说。一云。四顺决择分中。是后二摄。谓十解为暖。十行为顶。前九回向为忍。第十回向为世第一法。成唯识云。此四善根亦胜解行摄。此文为证虽不分明。玄奘三藏意存此释。一云。四加行中世第一摄故。真谛翻摄大乘云。如须陀洹道前有四方便。菩萨亦尔。有四方便。谓四十心。若依此释则无五位。地前四十心皆加行故。余约四位十三住等。并如十住品明。上来多是大乘初门。接引二乘拟议彼立四善根故。有说三贤总为趣圣方便。不分资粮加行远近。此据终说。有言。一切行位都不可说。此约顿显真性而说。若依当部。一位之中顿摄诸位不碍前后。而位满处即是因圆。约圆教说然与前教相参应成四句。一唯约相如前诸教。二唯约自体如前顿说。三以体从相。四以性融相。此二即当今文。谓以性随相性不差而位历然以性融相相不坏而常相即故。下一一位中。具一切位。非但融因亦常融果。融果之因方是真因。第五行法差别者。行随位别。亦有圆融及寄法差别。若对前教亦成四句。准位应知。有以十向配于十度。随胜受名。虽位位所回皆具诸度。以名收之亦有理在。四结数引证可知。第五佛子云何下说分。说十回向即为十段。一一段中皆先长行。后明偈颂。长行中各二。初位行后位果。有不具者。至文当知。位行中各三。初牒名征起。二依征广释。三依释结名。文处可见。今初。回向文缺位果。于位行中先牒名者。具如本分。又本业云。常以无相心中。常行六道而入果报。不受而受诸受。回易转化故名救护等。二广释中二。先明所回善根。后修善根时下。正明回向。今初古人名此以为行体。若顺前名救护众生是悲离众生相为智。则以悲智为其行体。以是初行故。将总体以为别体。若以为欲回向故修诸善根。即彼善根亦得称体。古义依此。后正明回向中二。先明随相回向。后我应如日下。明离相回向。前即回向众生及与菩提。释救护众生。后即回向实际释离众生相。前中二先总明令物离苦。至究竟菩提。即双明慈悲及二回向。后菩萨摩诃萨下。别显文分为四。一利乐救护。二佛子菩萨于非亲友下。受恼救护。三佛子菩萨见诸众生下。代苦救护。四佛子菩萨以诸善根正回向下。迥拔救护。初中三。一总标。二我当下别显。三佛子下。总结。今初。晋无菩萨等言。而有复作是念之语。弥显前已回向。别显中文有十句。初离苦果。二离苦因。三通因果。五怖畏中含三道故。上三通于深浅。后七唯约究竟。四得菩提。五得涅槃。六灭烦恼之源。根本不觉若灭此者。如天之大明。七灭所知之闇。故云一切无明。即触事不了者。若灭于此。如人执炬委悉而照。八令得解脱故。涅槃云澄渟清净即真解脱。已脱重昏故云灯也。九令证法身故言真法。十令成般若无二碍智亦是权实无碍之智。三结中以前十句有通浅深故。令究竟得一大事。第二受恼救护中二。先明受恼之相。后佛子菩萨摩诃萨以诸佛法下。明回向之相。前中亦二。先法后喻。法中有标征释可知。后喻中有二喻。先大海不变喻。喻遇恶缘不变本心海。喻菩萨器量大故。众毒喻恶众生。不变喻菩萨不乱。二日轮普照喻。喻遇恶不息利益。于中三。
　　初喻次合后征释喻中略有其二。先日轮具德。后遇缘不息。有十一恶缘合中具合。先合具德举其十德。以合于日影。显于日亦具十德。一福德之轮已圆。二智用深广难测。三正念游空无有高下。四慈风运用不退不疲。五圆福智轮显照空法。六三乘山谷普照无私。七使目睹万像。了真俗之义。八使居自乘业以智成办。九常为利益昼夜无休。十无器生盲亦不语舍。后不以众生下合。非缘不阻于中有四。不以具合十一事。初一不以通合生盲。先正合。后但以下反合。故出现品云。无信无解毁戒毁见等。皆名生盲。若别合者。弊恶合生盲。邪见合干城。令人妄谓为实故。嗔浊合修罗手。日为帝释先锋。彼嗔故覆障。次不知思。合阎浮树崇岩邃谷。次不以凡愚下。合前尘雾烟云。以彼能遍空。犹彼凡愚同一处住。后不以众生数起下。合前时节改变。谓频起过惑乍善乍恶。如彼昼夜阴阳失度等。三何以下征。释中先征。意云何以恶不厌舍。释意云。悲智均故。文中二。初喻后合。合中二初总合。后不但下。别合。于中二。初以大悲合日恶是其境。本为一切岂独拣于恶人。如日普益宁复弃于槁木。二如是已下。以智合日善恶均照故。第二明回向之相中二。先辨回向之心。后佛子下。辨回向之愿。前中依悲智心行回向故。于中二。先缘境广大上等佛心。即以圆觉因果之法为所缘境。圆明可贵所以称宝。后菩萨如是下。悲成利乐下救物心。于中先牒前起。后生二种心。一于上等佛得净信心。二下与众生同。大悲体由依此二。成甚深等十心。一契理故。二自庆庆他故。三离过故。四超二乘故。五定乐相应故。余五可知。普为已下。结其所用。心顺口故名为真实。第二正辨回向之愿。文中二。先愿众生令成法器。二又作下。令得法圆满。于中四。一总举遇缘得法。二于诸佛下。成自分德满。七财者。即十藏前七。三于诸佛所常随下。胜进德圆。四令一切下。明得果满。先标佛乐下。二句释故。第三回向略明十种乐。谓不可思议佛所住乐等。又不思议法品。略明十种无量住。谓常住大悲等。第三代苦救护中。文分为三。初总明代苦回向。二复作是念我所修行下。别明回向之心。三佛子菩萨摩诃萨以诸善根如是回向所谓随宜下。总结成益。今初分二。初明先救重苦。后菩萨尔时作是念言下。念遍救诸苦。今初有二。先见苦兴悲心坚不退。坚有七相。谓不舍所行。不避苦事。不惊忽至。不怖迷倒。不退大悲。多苦不怯。长苦无厌。二何以下。征以释成。征有二意。一云生自造苦何干菩萨。而欲代之。二云剧苦难堪何为不厌。释意云。本愿荷故。逢苦若厌焉能荷负。二念遍救诸苦中二。先救八苦八难等苦故。有诸言。随业流转是业系苦。邪见无智是愚痴苦。我应已下。起救之心二又诸众生下。救迷四谛苦。文中分二。初念苦境。二菩萨见下。正兴悲救。今初。于中先不知集。谓痴爱为本是烦恼道。染著已下。明其业道。为有造行故名染著。随业入苦如彼鸟兽因食爱故入于笼槛。作魔业行明有恶业。福智都尽明无善业。次常怀疑惑。无生道见灭之因。故不见安隐圆寂。不知出离道谛。在于生死苦谛。二兴悲救中起大悲心者。令脱苦集故。大饶益心者。令得清净灭道故。故用善根回向。大回向经者。贤首云。如圆教所说普贤回向故。然藏内有大回向经。此教最初不应指彼。若结集从简于理可然。第二别明代苦回向之心。中有五复念。前三明代苦之心。
　　后二明回向之心。今初。即分为三。初明一向普救无自为心。次众苦备受无懈怠心。三决志保护无虚妄心。初文可知。二中复二。先正明后征释。今初。言大壑者。如尾闾壑。饮缩众生无暂已故。后征释中先征。意云何以独为众生备受众苦。复勤修耶。释云。一身之苦令多解脱故愿自受。显悲之深。问众生之苦自业所招。自心所变。云何菩萨而能代耶。答通论代苦有其七义。一以苦自要增悲念故瑜伽四十九问云。菩萨从胜解行地。随入净胜意乐地时。云何超过诸恶趣等。此问菩萨云何自离恶趣下答文广。意云。谓菩萨于世间清净静虑。已善积资粮于多苦有情修习哀愍。无余思惟。由此修习故。得哀愍意乐及悲意乐。为利恶趣有情誓处恶趣。如己舍宅。设住恶趣能证菩提。亦能忍受。为除物苦愿身代受。令彼恶业永不现行。一切善业常得现行。由此悲愿力故。一切恶趣诸烦恼品所有粗重。于自所依皆得除遣。得入初地。释曰。约此但有悲愿意乐。身不能代。由悲决定自获胜益。二约菩萨本为利生求法苦行。已名为代后能为物为增上缘。亦名代受。三约菩萨留惑同事受有苦身。为生说法令不造苦因。因亡果丧亦名代受。四设有众生欲造无间等业。菩萨化止不从。遂断其命。菩萨自受恶趣苦报。令彼得免无间大苦。名为代受。此依梁摄论第十一说。涅槃仙预国王。亦同此义。非唯意乐而已。五由菩萨初修正愿为生受苦。至究竟位愿成自在。常在恶趣救代众生。如地藏菩萨及现庄严王等。乃至饥世身为大鱼。皆其类也。或以光明照触。或神力冥加其事非一。六由菩萨此愿契同真如。彼众生苦即同如性。以同如之愿。还潜至即真之苦。依此融通亦名代也。七由普贤以法界为身。一切众生皆是法界。即众生受苦常是菩萨。故名为代。上来七义初但意乐。次二但约为增上缘。四五二义实能身代。六七二义理观融通。问若依四五二义。应能普代。何故犹有众生受苦。答此有三义。一有缘无缘故。与菩萨有缘则可代也。二业有定不定故。不定者可代。三若受苦有益菩萨令受。方能究竟得离苦故。如父母教子付严师令治。如是密益非凡小所知。第三决志保护中二。先正明。后征释。征意云。云何不舍何名不虚。释有二意。一异小乘不自为故。二亦不为下。明异凡夫著欲过故。文中三。初正明不求。二征释所以。所以不求者见多过故。文中体即是苦复能生苦。近障天乐况大菩提惑习双亡。今言淫欲即是道者。善须得意。三菩萨如是下。结成前义。第二有二复念明回向之心。即分为二。初念令彼得乐。后念身为保护。今初。乘前欲苦故令得乐。文有十句。初总余别。别中前八涅槃后一菩提。于涅槃中。一住涅槃能建大事。名为利益。二灭心数。三证无为。四无能所。五相不能迁。六广无分量。七生死真性即是涅槃故。无所舍智冥真理是以不退。八一得永常湛然不灭依解节经说有五乐。一出家乐脱家难故。二远离乐。以断欲得初禅故。三寂静乐。二禅为首。觉观息故。四菩提乐。于法如实觉故。五涅槃乐。息化入无余故。彼通人天今唯究竟。会释可知。二保护中初示安隐道。令得菩提名知实义。后又于下。令度生死海得大涅槃。名到彼岸。第三总结成益中。初总标。所谓下别显。别中初句救护余皆成益。第四回拔救护。谓孤标大志普为众生。而无冀望。文中二。先喻后合。喻中有二。一独照喻。二又诸下。成益喻。法合亦二。先合独照。后修习下。合前成益。即正显回向。初之一句通其二势。一成前二标。后所谓下。别显。文有十句。初总余别。照谓照机顾复之义。见于毛诗余文可知。第二大段我应如日普照一切下。离相回向。于中二。先以忘机之智导前大悲令成无缘。后安置下。正明大智离众生相。今初。功高二仪而不仁。明逾日月而弥昏故。于中先正明无私。不求恩故能容受恶。为普照故不以一恶而舍众多。设尽背恩尚无嫌恨。岂况一耶。后善根虽少下。显成广大。大智导悲能普缘故。如声入角小亦远闻。第二正明离相回向。谓向实际。然一一随相皆具。如下诸句离相。说有前后行在一心。文分为二。先正明离相。后菩萨如是下。总结成益。前中义虽总通。且取文便略分为二。先会前回向众生明入实际。后以如是等下。会前回向菩提明入实际。然入实际即事理无碍故。前段亦明不离蕴等。后段亦明离我我所。前中二。先广明离善根回向之相。二解一切下。双结二相。前中有二十一回向分四。初十四句离所取相。次二句离能取想。三一句离能诠名言。四有四句显如如理。由离妄想成正智故。令前名相皆即如如。今初。初总余别。总谓令所向众生契同所向实际。故名安置。实际即法性性自无著。别中二前十入理。后三离过。今初。初句遣所向众生了自性故不著。凝然不动随缘不变。二遣能回悲愿。不依于悲不取愿相。三遣所回善根。四遣所获果报。五六二句双明起行之身及所向众生之相。即真故不著。即俗故不坏。七遣所成业行。八遣所得报相。上四遣体。九总显诸事能成因缘。十总明前事从缘所起。明上回向不出前十。由后二句故无性。无性故即法性。故无所著。后三离过。一不著虚名。二不著报处。三敬养等名虚妄法。二离能取想中。初句对所说能。后句别无三倒。谓于前诸事起心。分别常无常等名为心倒。于常等境取分齐相。名为想倒。于相执实名为见倒。翻背正信立以倒名。翻上名为不起三倒故。大品十七弥勒语须菩提言。新发意菩萨。随喜诸佛及佛弟子善根已。回向菩提。云何不堕想心见倒。须菩提言。于彼善根心不生想。用此心回向菩提。于此回向心亦不生心想。如是回向则非想倒心倒见倒。若取相回向为想心见倒。光明觉品云。若于一切智发生回向心。见心无有生当获大名称。此亦无三倒也。若依大般若第二会随喜回向品意。则上诸事皆尽灭离变。此中何者是诸事耶。若菩萨知此一切乃至菩提。皆无所有而复能行随喜回向。则非想心见倒。以无所得为方便故。然小乘或说想心见三次第而起。或说一时义分前后。心想非倒。由见乱故立以倒名。虽诸说一同皆六识建立。若大乘中亦有多说。一云依七识心义分。三倒谓七识妄心性是乖理。颠倒之法。名为心倒。依是心故便有一切妄境界生。如依梦心有梦境起。即于彼境妄取其相。说为想倒。于所取法执实分明。说为见倒。依此三倒。于为无为境起常无常等八种颠倒。诸宗异说恐厌繁文。三离能诠名。四有四句显如如者。前明妄空一切皆空。此彰实有一切妙有。又即前之空是此之实。二义不二为真法印。是即妄取回向菩萨不有。真实回向菩萨不无。文有四句。初总显实性。次别约众生。三印诸事善。四心绝贪求。第二双结者。一句结所回善根。善根可以独修但云种植。一句结回向行。回向必有能所。故观无二。如此则德本不生惑本不灭。又惑累寂然不生。真德湛然不灭。第二会前回向菩提入实际者。又前明随相次辨离相。欲显此二同时故双非即离。文中三。初结前生后。二非即下。法喻释成。三离我下。结成回向。今初。由前离相所行清净故。顺出世无上菩提。而言二者。善根回向世与出世。若有若无若即若离。皆名为二。今并无之。二释成中先法后喻。法中二对。初以所回善根对能回行愿。辨非即离明因中无二。初句业非回向能所别故。次句不离。离业无可回故。亦同净名布施回向一切智为二布施性。即是回向一切智性。故不离斯为不二。非即故无不二也后对因果相望。初句果不即因。后句离因无果。文影略耳。理应因果各有非即离义。后喻中乘光发影。及水月之影皆缘生无性。非即非离故云清净。初二句。以因对报报通十地故。后二句以报对果。三结成回向者。能回之我所回我所。若随若离并称动乱。今照而常寂故离斯分别。而不坏相故名方便。第二总结成益者。由随离不二故。成无碍离过之益。及第三结名文并可知。第二尔时下。重颂分二。先叙仪意于中初后二句说仪。入深句义者说依。以无量下。亦是说依。依此说故亦说所为。为此说故后正陈偈词。二十八偈分二。前八偈半颂所回善根。前六四等。一慈二悲。一偈半喜。一偈半舍。如地无心故。一偈结其普遍。后二偈半明六度。后如是下。十九偈半。颂回向行分二。前七偈半颂随相。初一偈半颂利乐回向。后六颂代苦回向。余略不颂。未曾下十二偈颂前离相。于中二。前五颂正明离相。后十方下七偈颂前成益。文并可知(自下入第二十四经)第二不坏回向。长行中二。先位行后位果。位行中三。谓牒释结。今初。牒名征起。谓于谛宝等十种胜境。深信坚固得不坏名。然十表无尽。信通事理故。本业云。观一切法但有用但有名。念念不住故名不坏。是知善根回向皆通事事无碍。方真不坏耳。第二佛子下。依征广释中三。初举所回善根。二辨回向之行。三明回向所为。今初分二。先明起不坏信。后佛子下。依信种善。今初。十句不出三宝四信。初句佛宝。次句僧宝。余皆法宝。于中初句是总。兼含理法。余七句别。别中初一教法。次四行法。一大悲行。二恶止善行。行亦摄于戒。三回向行。四近友行。次一果法。后一重举行法。意欲总包其中理法。即信真如。第二依信种善根中二。先种善根。后令菩提下。长菩萨道有十句。初总余别可知。第二菩萨摩诃萨以如是等善根下。明回向行中二。先将善根回向。后将胜报回向。前中即双向众生菩提。文中又二。初正明回向。后菩萨如是积集下结成。今初。先总明回向菩提之果。愿常下。别明回向成得果之因。文有十句。初三行缘。次二行因。后五所成之行。初成利他行即回向众生意。次三自利后一通二利。二结成中九句。前三通显收摄。亦是闻慧。一积一至多。二令至究竟。三随一使增。次四皆思慧。后二修慧起行为修习。相应为安住。二菩萨摩诃萨如是积集诸善根已下。将胜报回向。谓依回向得报。复将回向通向三处。文中二。先明所回善根。二如是修习无量功德下。显回向行。今初又二。先结前生后。后于念念下。正明供佛善根。于中又二。先总标。后以阿僧祇下。广显。今初言如其所应者有二义。一随何所要如应即供。二称佛境界所应之供。谓不以称法界之供。不能供称法界之佛故。二广显中四。一广列供事。二明供佛。三显供意。四结分齐。今初广列供事。有六十七句为六。初二十句杂门。明内外之供。下皆纯门。二座。三经行处。四宫殿。五树严。六严宫殿。亦纯杂无碍可知。二佛子下。明供佛中二。先供现佛。后一一下。明供舍利。三为令一切下。明供意。有十一句可知。四如是供养现在下。结供分齐。谓非唯如上所列。故云不可尽。第二如是修集下。显回向行中三。初回向之心。二回向之相。三回向行成。前中有三。初不离大悲兼回向众生之意。无有执著下。离妄契真即离相之意。后诸佛下。结前生后。二与诸法性下。回向之相。兼显回向菩提。于中有十一句。前六离相后五随相。三佛子下。回向行成。于中三。初随相行成。二以清净下。离相行成。三菩萨如是善巧下。双结二行无碍。今初有三。初牒前由前离相非唯不碍随相。亦能成此随相。次虽随下。正显文有十句。一由前法性相应故。随生死而不变。二以入无作成所作故。求一切智未曾退转。三由舍离想著故。诸有不动。四住多善巧能度众生。五永出诸有故不染有为。六修行不住相故。不失无碍智。七普摄善根故因缘无尽。八普净大愿故世法不动。九发菩提心故具修诸度。十由善根同住故具足十力。如次配上。后菩萨如是下。结前生后。即由前最上信解心生。二明离相行成。由前事不碍理故触境了如。于中初一句总。了一切下别。别中初唯心观成。次知业下。缘生无性观成。次出生下。法眼了真。具菩萨下。妙行无著。亦如次配前。一了心性故。二业无作故。三不起想故。四行善巧故。五诸有缘生故。六行无住故。七普摄无著故。八诸行广大故。九了菩提性无有二。唯一实故。十由与善根同住故。能具菩萨行。十一由最上信解故。于无漏白法无有废舍。若通由前则易可知。三双结二行无碍。以成回向中。初总明不迷理惑事。故名善巧思惟。后不违下。别皆事理无碍可知。第三菩萨摩诃萨以诸善根如是回向下。回向所为。初句总明。后不断下别显。于中前离魔业。通一切恶。后魔事业通一切相。但违法印皆魔事故。故下释。云以平等印普印诸业则离魔也。余句可知。第二位果。亦如十地调柔等果。文中初牒得时。次得见下。正辨果相。后菩萨下。总结所属。第二偈颂。二十五偈分三。初二颂所回善根。及第一节回向。次十八偈颂所成供行。复将回向。后五偈颂回向所为。二中亦二。前八颂所回善根。后十颂回向之行。文中三。初四颂回向之心。次二颂回向之相。后四颂回向行成。所为可知。

　　大方广佛华严经疏卷第二十六



　　大方广佛华严经疏卷第二十七

　　　　唐清凉山大华严寺沙门澄观撰
　　第三等一切佛回向。长行亦二。先位行后位果。前中亦三。初标名者。若准次文。但等三世诸佛回向之道准下亦等善根。故文云如过去佛所行一切善根。我亦如是故。本业亦。云三世诸佛法一切时行。兼显无间故。下文云。与妻子俱未曾暂舍菩提之心。此从所等立名。即等一切佛之回向。以深入法性行普门善。而为其性。二依征广释中二。先总标举即释名也。后如是下。广释亦二。先显回向。后明成益。前中又二。先等随相后等离相。前中复二。先明对境善根。以将回向。后总摄万善以将回向。前中又二。初所回善根。后佛子下。正显回向。今初。谓学佛修时。于六境违顺成四净心。一于顺违成就行舍。不为境牵名心自在。二异于凡小。以悲智广大净诸惑故。三离忧过故。有喜乐舍无忧苦恼。四禅定轻安故心意柔软。不妄取境故诸根清凉。第二正回向中。回向五乘之境。文分五段。一佛。二菩萨。三有善众生。四二乘。五有恶众生。初中二。先牒前起后。后愿以我下。正显所愿。初总愿乐增。然佛德已圆。今愿增者。尊重荷恩展诚敬故。亦犹献芹于上。香华奉佛非彼须待。所谓下。别文有十句。初句望九亦是总句。具下诸住故。由此名不思议。二即天住谓海印等。三即梵住。四即圣住。谓无边解脱等。五种类俱生无作行通。六十自在乐。或八自在我。七智用无边。八离觉圆寂。九大用恒湛。十二行永亡。二佛子下。回向菩萨亦二。初结前生后。后所谓下。正显有十。前六自行后四利他。前中通有三义。一通相辨随愿行等而满故。二究竟满故。三从次满。初信中随缘之愿。如净行品。二净十住解心故。晋经。云未净直心者。三成十行。四成十向故。菩萨戒名十金刚。五得初地已上证不退故。六得八地已上无功用行。名大精进。任运了一切法。名护菩提门善根。后四利他中。初令证发心离二我故。二遍安诸地。三通得地中之德。四令证佛果。三佛子下。回向有善众生。亦是迷真实义。愚众生有于少善。但为求有处人天乘。今令住佛乘。以成十益。初三令念三宝。次三念己成德。后三由德成益。各如次配佛法僧宝。念佛三昧能发通故。四如为下。回向二乘。然众生于佛法易反复故。先回向之。二乘终竟回心故亦不舍。例前成益。五又愿下。为于有恶。谓不遗阐提。亦是迷异熟愚众生。不见苦果故。初令离苦果成善因。后永不下。令离恶因成当果。上来五段。初一回向菩提。余四回向众生。第二佛子菩萨摩诃萨所有善根下。总摄万善回向中二。先总显其相。后佛子下。历事别陈。今初。所有善根即所发起等也。皆以大愿即能发起等也。别有三句。一未生善根。以大愿方便发起令生故晋经以发起为行。二亦以大愿积集令多。三随已生善一一增胜令充佛地。而皆有重句。云正发起等者。谓随发起积集增进。必向三处不余趣求。离诸过失名之为正。悉令已下。总结成益。由正发等故。令称悲智故名广大。由发起积集故诸善具足。由增长故一一充满法界。等于如来。无善不尔故云悉令。而晋经译正为等。以梵本云。三通正及等。然等有二义。一者等佛。谓以菩萨之行等佛之行。二者等余。谓以一行等余诸行。然古德将为结上。虽穿凿非一并未会下文。若以等为平等与正相近。亦摄义不周。并非今用。第二历事别陈。诸善非一略举一两。以显随缘摄善皆成回向。文中二。初显增长回向。后佛子菩萨尔时下。明积集回向。其发起回向通在二处。前段亦是大悲随顺。后段以明大悲深重。此约善根。若据回向。前明回向菩提。为众生故。后回向众生令得菩提。皆是绮互。欲显一时回向三处耳。今初。增长中分二。先别明。后菩萨如是下总。结前中三。初明随染无污回向。以慈故随染。以智故居清净道念萨婆若。二菩萨摩诃萨下。动与道合回向遍而无间。三为欲下。总显回向之相。正显前文大愿发起增长之义。文中二。先总明。初句标意。安住下。即能发起愿。摄取下。所起所增。善根普救一切即结成正义。二永离下。别显文有十句。一离惑故。二正趣向故。三不取余道故。四正观故。五舍杂染故。六具修因故。七于菩提因舍二障故。八持诵智地。九以智集善。十不染世行受出世法。十皆自德能向菩提。若以上普救一切贯之。则十皆为生令得此善。二总结中。以此文。证释增长义理甚分明。第二明积集回向中二。初别明。后菩萨摩诃萨如是下总结前。中二。初明微细积集。后菩萨初发下。长时积集。前中亦二。先明所积善根。下至一抟一粒。其福至微施与畜生其田至劣。积此微善。亦以大愿令正发起。成回向行。二咸作下。明回向行。先总明离苦得乐。次永度已下。别彰离苦。文有九句。初总显深广。次八别明苦相。受即苦之自性。蕴即苦依。谓五盛阴。苦觉谓苦相。亦摄怨会爱离等觉。聚谓生老病死三苦八苦。行即罪业因即诸惑。本即贪欲处即三涂。乃至变易所依。皆得舍离。通后五句。后菩萨如是下。总结令得菩提。第二长时积集者。从初发心即积集故。文中二。先总标善根回向。后欲令下。明回向意。即是回向之相。以欲令之言是心愿故。文有十三句。前十二为六对。得随相益。后一句入平等理益。前中一离苦果得灭乐。二出集因修正道。三具悲智成上修道。四护善近佛则出烦恼海。余二对共成初对。第二总结中。一抟一粒等即现集也。初发心来即已集也。当集之善。虽则未起愿力逆要。起必任运注向三处。况依此教九世圆融。第二复作是念如过去下。等佛离相回向者。即向实际。统于前二。说有前后行在一心。文中二。初等过去。后佛子下。等于现未前中二先举所等。后如彼下。显于能等。前中三。初标随相即有离相。故末句云而无所著。次所谓下。别显离相之相。三如是深入下。结其无碍。二中先离妄契止。初蕴次处。不住世法即十八界。有根境识是世间故。不依不著即是出世。次知一切下。释前不著所以。不著者。由见实成观故。初句是喻。无所从下。文含法喻。但观所喻能喻可知。皆由从缘无性故无来等。五句展转相释故。上文云。一切法无来。是故无有生等。远离已下。结其成观。心无分别故寂然不动。外缘不转不失于照不坏于止。故与实际相应。实际谓何。即是无相。何名无相体离十相。唯是一相。一相谓何。即是无相。又无相约理本自无故。离相约智离取相故。唯是一相心境冥故。三结无碍者。既称法性修随相故。一摄一切名普门善。悉见诸佛。略辨成益。二显能等中二。先牒所等总显能等。二解如是下。别显等相。初二句愿等佛解证。次二句依之修行。不违已下。显修行相。至究竟地即是修果。第二等现未中分三。初牒所等。即举过去例于现未。次我今下。总显能等。三第一下。别明等相。通能所等。前过去章中已广显离相。今此文内直叹殊胜。义存影略不欲繁文。有十九句。晋经具二十句。谓广大下。有明净回向。今译谓同清净故缺此一。于中初九形对辨胜。初总明首出故名第一。二越凡小故。三超因位故。四独出故。五无加过故。六无与齐故。七唯至极无二者可齐等故。八无匹故。九无敌故。后十约自体显胜。一尊可贵重故。二妙者言思不及故。三称理无差故。四不余趣向故。五摄德故。六周法界故旧云大愿。七离无记故。八离垢染故。九自无恶行故。十不随恶缘故。上来正显回向竟。第二明回向成益。文显可知。第二位果略辨十种胜德。一因修佛业以等佛回向故。回向众生是佛业故。又如离世间品十种佛业。二趣佛果德向菩提故。三智入深理向实际故。余可知。第二偈颂。二十四偈分三。初二十一颂颂前位行。次二位果。后一结叹。前中二。初一颂总标释名。后二十偈颂上广释亦二。先十九颂正明回向。后一颂成益。前中随相离相双颂。文中亦二。初六颂对境所生善根回向。于中初二偈。颂所回善根兼回向佛乐。后四颂回向众生。令得佛安乐。二有十三偈。颂总摄万善回向分三。初四颂增长回向。二有三偈颂积集回向。三六偈却颂上对境善根。回向菩萨。回文前却初四随相。后二离相。于中初偈达法际。二与不二相待皆寂。后偈了妄源以想遣境。境尽想亡非想遣想相待俱寂。寂而常照方名了想。其成益位果结叹可知。第四至一切处回向。长行亦二。先位行后位果。前中亦三。谓牒释结。今初。牒名征起。至是能至善根。及其供具。一切处即所至供境。谓以大愿令此善根供具。遍至一切时处。随所应供供诸福田。本业云以大愿力入一切佛国中。供养一切佛故。然准下文。若因若果皆至一切略举十事。一法身至一切处。如来藏身普周遍故。二法身至故智身至。三智身至故大愿至。四大愿至故。供具善根至。五则见佛听闻至。六则现身开悟至。七则无来无去至。八则不出一毛孔而能至。九则一身一毛等一切身毛至。十则一念等一切劫至。若克陈别体。则以供佛善根。及胜解心为体。通则该于法界。第二依征广释中三。初回向众生菩提。二回向实际。三结叹成益。前中二。初略明后广显。前中三。谓法喻合。法中谓以愿力及善根力。此二相资故。能遍至。次譬如下。喻况中实际者。即一切法真实之际故。无不在一切物者。谓凡是有形故。晋经中名一切有。余并可知。此与如相及法界回向有差别者。此据善根回向。成供具至一切处。第八约善根回向。同如体相业用。第十约所回向行广多无量。故无滥也。第三愿此善下。以法合中。先总后过去下别明。于中二。先举三世合所至处。能事已毕。过云愿满。修因已圆未云具足。现成正化故云国土道场。后愿以信下。明能至供。于中先成供因。因有三种。一以胜解则随心转变。二以大智了无障碍。三以善根回向称愿而成。以如诸下。辨所成供可知。第二佛子菩萨摩诃萨复作是念下广明。于中二。先约十方佛明其遍至。后约常住佛明其遍至。前中分三。初总明供处。二如是一切下。别明供养。三以此善根下。通显回向之心。今初。先约处显多。次种种业所起约因显多。十方已下。约数显多。种种世界约形类显多。义通受用及变化土。二别明供养中二。初供现在佛。后若佛形像下。供住持佛。前中二。先所供田。后佛子下。明能供行。前中二。初实报田。二彼有下。辨权应田。于中三。初现身。次说法。言以至一切处智者。意明今此位菩萨亦能尔也。此即本下迹高。若佛为菩萨。则本高迹下。或俱高俱下因果交彻思之。三法身下释权佛所由。初之三句显与果佛平等。同性起故。一得法性身同遍往故。二等有智身入法界故。三普贤自体如来藏身不生灭故。由上三义故。能善巧普现世间。若尔众生岂无如来藏身。故下三句复释成前义。一证法实故得同法身。二有无碍智力。故普入法界。三佛种中生故得如来藏身之用。谓绝二障权实无碍。是如来见。广大威德。是如来用。菩萨随顺悟入。是生彼种性之中。故出现品云。若得闻此如来无量不思议无障碍智慧法门。闻已俱解随顺悟入。当知此人生如来家。广如彼。说得斯后三因位尚即为果。况应现耶。上亦供行所因。二明供行及供住持佛等。文并可知。三通显回向之心中。初句总牒善根回向。后所谓下。别显行相。谓前以善根回向成供。供诸田时如是用心。文有十句。一不生妄念二专注正境。三不由他悟四于田殷重。五违顺不动。六不住于法。七不依于境。八知我空。九心行安审。十正顺涅槃。第二约常住佛明遍至者。谓三世住寿尽未来际。应亦常也。三身十身融无碍故。不同前文有塔庙等。文中有三。初以善根回向供佛。二愿令一切下。以供佛善回向众生。三譬如下。总愿善根普摄回向。初中二。先所供境。后如是一切下。显能供行。今初。尽空法界明处无不遍。去来现劫时无不穷。诸佛世尊总该真应。得一切下。明真极之成。于种种时下。明应现成成即有始应乃无终故。皆住寿尽未来际。真应无二故。一一各以法界庄严主伴圆通。故道场众会皆周法界。出非在我故曰随时。兴必利生名作佛事。二显能供行中三。初结前生后。二愿以下。所成供具。三以如是下。结成供行。二中三。初以香为盖等二十事。次无量华盖下。以华鬘等九例于前香。各具二十。香等离盖等更无别体。故有二百。后如是一一下。随彼盖幢等中。若总相说皆有楯等九事。成一千八百。并前本门总有二千。是则香等成盖等盖等有楯等。从无数无量如是渐增。且至不可说。理实皆等法界难可称也。然一一诸言定通香等。不全通于盖等。以衣及光明何有门闼楼阁等耶。是则都数未必二千。但通相言一一诸境界也。三结成供行可知。第二以供佛善根回向众生者。正显回向之愿。然前段供。后有不乱等心。今此供后明清净等愿者。文有影略义实相通。文分为二。初总显所为谓令得果惑净智明。后令一切下。别显愿得因圆果满。初明二利因圆。成就已下。智用果满。第三总愿善根普摄回向者。以上来三段别明善根但说成供供佛。今欲显此善根无所不成。故复明此。于中二。初喻谓。二无我理普摄理事无不周故。二我诸下。法合有二十句。前十二句摄成自利德。后八成利他并显可知。第二佛子至以诸善根如下。实际回向中二。初总标。二不于下别显。今初。用无所得为方便者。略有二义。一以无所得导前随相。即涉有不迷于空。为入有之方便。二假无得以入有不存无得。即此无得亦是方便。此为入空之方便也。今文正用前意义兼于后。欲显随相离相无前后故。然略云无得。准大般若。亦以无生无灭无住等。皆为涉有之方便也。二别显中三。初正显观心。二菩萨如是了达下。明观成之相。三菩萨如是观一切下。明观成益。初中十句义有四节。初一会事归理。谓事法既虚相无不尽。理无不现故业果皆空。业空故无体可能招报。况谓因中而有果耶。报空故无体可以酬因。况谓果中而有因耶。若约观心名会用归寂。次五句明理不碍事。约心则寂不碍用。于中初句。理无能所分别。而不碍有能入之智所入法界。次句无作而造作。次句无起而修起。次句无能所信。而能即事入玄。此与初句但事理之异。大般若云。若信一切法。则不信一切法。以不信一切法。名信一切法。此约不信是真信。今约不信不碍信。末句不有能所见。而不碍能所见。三有二句事理双绝。约心即止观两亡。初句正释。作事也。不作理也。待对假言故皆不可得。下句释成。法从缘起不能不生。诸缘离散不能不灭。从缘生灭不能不有。缘生无性不能不空。故诸法性无暂自在。何有性相而可得耶。四有二句明事理无碍。约心即寂照双流。良以事虚揽理无不理之事。理实应缘无不事之理。所以寂而常照照而常寂。故终日知见而无知见也。上四句初则会有归空。有未曾损。次依空立有有未始存。次空有两亡无隐无显。后空有无碍存没同时。四句镕融。方名离相实际观也。二观成之相。然此段文更有二意。一前是即观之止。后明即止之观。前虽云知意明无知。二以后段释成前文。由知因缘等故。不于业中分别报等。虽有此二观成相显。于中分二。初句结前生后。由依如前了达心境故。能成下如是知见。后知一切下。正显其相。文有八句。初总余别。总中由上观故能知因缘。何等因缘。谓一切法若漏无漏为无为等。皆以因缘而为其本。云何为本。谓因缘故有。因缘故空。因缘故不有。因缘故不空。因缘故流转。因缘故还灭。乃至一切皆由因缘故。中论云。未曾有一法不从因缘生。有为缘生无为缘显。因有有为则有无为。又形夺相尽是真无为。下别有七句。释成上义。由观因缘得见佛等。是故因缘为诸法本。一见法身因缘无住。无住之本即是法身。经。云佛以法为身故。论云。若见因缘法则为能见佛。二见法实际。因缘性离为法实故。三无性缘生故如化似有。四理外无事故唯一法。皆如来藏事事皆虚故无二性。尚无有二何况有五。五缘性无碍故。于业境皆得善巧。以业摄报境必对心。则内外因果皆善巧也。六即事显理而不坏事。故云于有为等。七即理成事。而不隐理故云于无为等。若灭坏有为。则失有为本空。若分别无为即坏无为之性。是以若约相即。为即无为无可灭坏。无为即为亦无可分别。若约无碍。则事能显理而非理。理能成事而非事。事理相即性相历然。故为无为体非一异。示谓显示有为界分无为界性。三观成之益。文显可知。第三佛子至称可下。结叹成益。上来近明离相之益。今则通辨一回向益文中二。先明自分。二利益。初句上称佛心。余句自成二利。二佛子下胜进。二利益文兼体用并显可知。第二大段菩萨下。位果中三。初牒得时。二得至下。正显所得。文有十句。初三三业体遍。次三三业用遍。后四显用自在。三佛子下结。第二重颂有十一偈分三。初七颂回向众生及菩提。次三偈半颂回向实际。后半颂成益。前中二。初一偈颂前略明至一切处。但颂法说所修善根。后六颂前广明。于中初半偈通颂前所至处。次一偈半颂前回向众生。后四颂前普摄回向。余可知(自下入第二十五经)。
　　第五无尽功德藏回向。长行中亦二。先明位行中亦三。今初。牒名征起。由缘无尽境行回向故。成无尽善根功德之行。得十无尽藏之果。从能回及果行受名。或无尽功德之藏。或即藏通二释。以回向望行。回向为能藏无尽功德是所藏。以因望果亦然。并有财释。本业云。常以三宝授与前人。故名无尽功德藏。此义亦通所回善根。即以五门善根回向而为其性。第二依征广释中三。初明所回善根。二明回向之行。三结行成德。今初。文有八句。初三可知。四闻法修证属于劝请。以对佛亲请必闻法故。后四皆随喜。然依离垢慧所问礼佛法经总有八重。一供养佛。二赞佛德。三礼佛。余即五悔。或合礼赞。或略供养。或但为五。以发愿回向但总别之异。如十住婆沙。今文依此回向在于下文故此有四或但为三故。智论云。菩萨昼夜三时各行三事。谓忏悔劝请随喜。行此三事功德无量。转近得佛。若依善戒经但有二事。谓忏悔回向皆随时广略。然忏名陈露先罪。悔名改往修来。除恶业障故须忏也。然忏有二种。若犯遮罪先当依教作法悔之。若犯性罪应须起行。此复二种。一事行。如方等经及礼佛名等。二依理观。谓观诸法空如净名说。当直除灭勿扰其心等。若依普贤观及下随好品。皆具事理无碍之忏。至下广明。言礼敬者。除我慢障起信敬善故。勒那三藏说七种礼。今加后三以成圆十。一我慢礼。谓依次位立无敬心故。二唱和礼。高声喧杂故。此二非仪。三恭敬礼。五轮著地捧足殷重故。四无相礼。入深法性离能所故。五起用礼。虽无能所而礼。不可礼之三宝。一一佛前皆影现故。六内观礼。但礼身中法身佛故。七实相礼。无内无外同一实故。八大悲礼。前虽有观未显为生今一一礼普代众生故。九总摄礼。总摄前六为一观故。十无尽礼。入帝网境。若佛若礼重重无尽故。言劝请者。名为祈求。除谤法障起慈善根故。声闻自度但忏己罪。菩萨愍众故须劝请。但劝如来普雨法雨。则自必沾洽。此文略云劝佛说法。智论复加请佛住世。占察经中亦请菩萨速成正觉。次句因闻法故起悟入善。言修习者。瑜伽八十三云。修者。了相作意。习者胜解作意故。又修者。于所知事而发趣故。习者。无间殷重修加行故。言随喜者。为庆悦彼故。除嫉妒障起平等善。然十住智论皆有三位。一诸佛善。二二乘善。三人天善。今文四句。初一总明具于三善。二乘正是所诃故。不别举而含在一切众生之中。后三句别。其第二句别明三善。结一随喜。后一随喜诸佛因果。大品随喜品。明大千海水一毛破为百分滴。取海水可知其数。随喜之福不可知数。法华展转第五十人。尚难校量。况初随喜。此据随喜如来权实功德。其福更多。然佛是除罪胜缘故与忏悔前后无在。既净身器次希法雨。复摄他同己回向三处。不堕三界及与二乘。然礼等五果通得菩提。别则忏得依正具足。礼则尊贵身器具足。劝请得慧。随喜得大眷属并大财福。回向离邪常遇佛世。常能修行。约教不同可以思准。第二菩萨如是下。明回向行中二。先结前善根。后悉以下。正明回向。前中二。初横结上来及不说者。后凡所下。竖结前善。谓随前一善皆有积集等故。具足为圆满学成为成就。证入为获得。了性为觉知。余文并显。二正明回向于中二。先回向菩提。后回向众生前中二。先明随相后明离相。前中亦二。先正起行愿。后结行成益。前中又二。先回向净土。后总摄回向。前中亦二。先明众宝庄严。后明人宝为严。泛论严净有其三种。一处所净。二住处众生净。即前二段。三法门流布净。亦名受用净。遍上二段。又此二段之中。具足十八圆满。今初有二。初总标所成。二如过去下。别显严相。于中亦二。先举三世土严。二愿成彼严。今初亦二。先别明二总。结前中三世即为三。别谓过未现在而为其次。今初分二。先总明后别显。今初先举时辨处。次所谓下。总标世界种者。即方处间列如初会说。无量者。无分量故。无数者。数多故。佛智所知者。净识所现唯佛穷故。菩萨所识者。登地分见故。大心所受者。地前能受故。庄严佛刹者。即正显示。此虽义当形色意是总该。二清净下。别明有二圆满。初辨因圆满。谓出过三界净土。亦有出过之因。然上世界成就品中。起具因缘总有十种。生佛兼说有净秽故。今此唯五。欲同佛净故略众生。初句亦总亦别。总明三土之因。皆无漏业故云清净。自受用土。净行所流万行生故。他受用土及变化土。净业所引随业现故。别则唯约受用。因缘所流增上缘所引故。佛地论云。如来藏识中。无漏善根为因而生。有义。但是增上缘生。以外法故。有义。亦是因缘而生。亲能生故。若不尔者。应无因缘。外法相望非因缘故。意以后义为正。言亦是者。通二缘故。有云。感报净土以四尘种子而为正因。亲感土故。六度万行而为缘因。助成土故。或以自利后得而为缘因。依此经宗。以一切波罗蜜行随其所应。依正二果互为二因互相资辨。以皆是法性相应善根成故。常融常别。余如世界成就品。下四唯别。初二变化土因。初句约为缘义。后句约为因义。次句是自受用因。故云出世净业。后句义兼自他受用土因。登地已上皆修普贤之妙行故。又此妙行即圆融因。融上诸土无障碍故。二一切下事业圆满。自能现作一切有情一切义利故。如来虽即是主意取义利。第二尽未来下。举未来土严文中二。初总标。二尽法界下别。显有九圆满。文分为五。一分量圆满。此通二土。谓约自受用。从初得佛。尽未来际相续无变横周法界。故无边际。约他受用。为于地上随宜而。现胜劣大小改变不定。但地前不测言无边际。登地常见亦无断尽。此文兼明方所圆满。以方所有二。一自受用周遍法界。于三界处不即不离故。二他受用处下文当辨。二皆从如来智慧生者。即果圆满自受用土圆镜智生。他受用土平等智生。三无量下依持圆满故。佛地经云。无量功德众所庄严。大宝华王是为依持。今文中先总标妙宝。所谓下别列。初三事严中有莲华。次二德严。初即无量功德。佛力即是能持。后一即是所持之国。佛地唯据于事但云莲华。今通事理故云佛力功德。庄严亦通事理。四如来所都明主圆满。五不可思下辅翼圆满。复兼四种。文中分二。初总显则兼眷属圆满。眷属谓人天八部。然皆菩萨化作示净土不空故。今但云诸清净众则兼之矣。后未来下别显胜德兼三圆满。初明方所圆满。佛地经云。超过三界所行之处。今云一切诸佛之所成就。通于自他受用非世所睹。即是超过菩萨能见是他受用。受用方所或说净居。或说西方等。是二此诸菩萨具大威下皆门圆满。以三三昧为所入门。此中初句显门之因。知一切下是空门相。行菩萨业是无相门相。善巧方便下是无作门相。入不思议三昧通该前后。三又此净业即摄益圆满。以离烦恼缠垢等为摄益。故名为清净第三现在下举现在严中亦二。初总标类同过未云亦如是。二无量下别显有三圆满。一者形相。即形色圆满。二无量光色。即显色圆满。悉是已下总以因结。三无量香下住处圆满。于中有三。初总明住处。次随顺下别显处因。即他受用因故云示现。后所谓下广显处严。以超过一切菩萨及余住处。名处圆满。第二如是等下。总结三世严具及土。于中二。初总结能所严。后所谓下别显所严。有二十九种随体德用立名不同。亦可并前总标通。结上来十八圆满随胜立土。如理应思。第二如是过去下愿成彼严。于中二。先严一界。后如一世界下。例严普周显严分齐。令法界土皆具三世一切庄严。既一佛土即具无尽庄严。则一严一切严。亦显一圆满即一切圆满。重重无尽。方是华严净土圆满。第二佛子菩萨至复以善根下。人宝为严。同十大愿中第七愿也。亦即是前辅翼圆满。文中三。初总愿所成。二其诸下别显愿相。三愿令如是下结以严刹。二中文二。先愿德高后愿业广。前中亦二。先正显德后结德严土。前中有二十句。初二总明体实智圆。后善能下十八句别显。于中先明智圆。后深入下明体实。今初即路圆满。大念慧行为所游路。路即道之异名。文中初明大慧。分别是权深入是实。此是慧体离痴慧业。成就念下即大念也。七念之中略举前四。七念如离世间品。后法日下即是大行。行即修慧故。后释体实亦是行摄。二结德严土中。初句总。次生如是处指前净土。有如是德即指向文。第二常作佛事下。愿业广中分四。即四圆满。初明事业圆满。上辨佛业今菩萨业。二得大智下即乘圆满。大止妙观以为乘故。三趣萨婆下无畏圆满。内无灾患外无畏故。四随顺三世下即任持圆满。论云。诸佛菩萨后得无漏。能说能受大乘法味。生喜乐故。文中二。前明能受。后知阿僧祇下能说。第三结以严刹中。初总彰人遍。次熏修下结行德深。谓以止以观唯智唯悲。熏修身心无有间断。名极熏修。现惑不生故云纯净。种习不起名极纯净。恬和也宴安也。恬和安寂即照寂之相也。亦一乘也。后于一佛刹下别示遍相。兼显数多。于中三节。一刹中一方有多数量。次以方例刹。后以刹例法界。一方所言义兼大小。准下僧祇品。于一微细毛端处。则有不可说诸普贤也。言如是者如前具德也。第二佛子菩萨摩诃萨以诸善根方便回向下。总摄回向。非唯但向佛净土故。文有十句。初三结前已说后七辨所未明言出要者。小乘出要。唯有四种。谓进念定慧。三十七品不离此故。今亦兼有。大乘出要唯有三科。谓四摄四等及与十度。三乘切要唯止与观。大乘切要唯智与悲故十地皆云大悲为首。智慧增上余并可知。第二佛子菩萨摩诃萨如是回向下。结行成益。总收三种世间。第二佛子至以如是等下。离相回向即向实际。文中二。先明见实智冥实际。后彰离妄德合实际。此之二段反覆相成。今初。初句牒前回向菩提。其心已下正显离相。寂然无涯为入不思议。即事契真故常平等。由此故能遍入。若事若理无碍法界名为一切。二佛子下彰其离妄文有十对。初六遮妄执有。以缘成无性故。皆前回向之法。思所起者谓身语业。余文可知。次一对遮妄执空以即空故。不碍存故不坏假名。说实相故不坏因果。后三对双遮空有。初遮事理。法即理法。互相即故不可定取。次遮生死涅槃。离向背相。通有二义。一约离相。为生死涅槃相待而有。俱空叵得。二约体融。以缘就实生死即涅槃故。无妄分别。以实从缘涅槃即生死故。非真寂静故。中论云。涅槃之实际。及与世间际。如是二际者。无毫厘差别。而晋经。云生死非杂乱涅槃非寂静。言异义同。后对即遮能所证。既二际无差。唯佛能证故复拂之。上句标下句释。亦通二意。一约离相。能证相离不能证于佛境。所证体空故。无少法与能证智。同止相契故。楞伽云。远离觉所觉。二约体融。佛即法界。不应以法界更证法界故。文殊问经云。若以法界证法界。则是诤竞如智一体。如外无少智为能证。智外无少如为所证故。无可同止。次下文云。无有少法为智所入。亦无少智而入于法。影公云。法性不并真。圣贤无异道。即斯意也。上来三节皆约遮边。前来契实已辨双照。则四门备矣。第二佛子下。回向众生中。初总明。谓即前回向菩提时。便以善根回向众生。故云如是回向时也。次决定下别显行相有七句。二句随相。一无放舍心。二无怨亲相。五句离相。一不见众生相。二不取化缘。三不称量根性。四无能度我人末句总结。第三菩萨至如是回向已下。结行成德有四佛子。兼此为五。一成无尽善根德。二成二空智慧德。三成境界清净德。四成福智无尽德。五成福智广大德。就此五中。初一双明。次二离相。后二随相。今初。由随一一行发无尽心故成无尽德。文有十句初总。所谓下别。于中前四随相所成。初二因果。后二依正。次二离相所成显其深广。次二解行。通于随相及与离相。后二通显上来回向同三世故。第二佛子下成二空智慧益。中十句。初四我空。一无众生。离众生垢故。二无寿命。离生死故。三无作者。亦名无我离我垢故。四无数取趣。前后际断故。余如十行说。后六法空文亦可知。第三佛子成境界清净德。一刹净者略有三义。一了秽即空故。二如螺髻等秽处见净故。三虽睹净秽无见相故。三众生净同一空故。同如来藏故无见相故。三法净。对法辨智义便故来。此亦二义。一空无能所故。二同一如故举一全收。智外无如为智所入。如外无智而入于如。法性寂然故名为如。寂而常照故名为智。何有异耶。亦同上来无法同住。后一佛净。为破执有说佛如空。若同空无此见非净。今明二利德圆。非如虚空一向无也。第四佛子福智无尽德。初上摄佛智。谓十力智地。有不可说用故。念念得多福。次具足下自为福田。此菩萨下福智无尽。第五佛子福智超胜德中。初句总显福智之因。次福德下正显胜相。初明福胜。其心已下显智超胜。第二菩萨下辨位果中四。谓标征释结。三中有十句。皆先标名后释义。于中初六自利。初一见佛。约微细门。一毛之义前文频释。今重发挥。谓心性本无大小。悟之成智身。土皆为智影。智净影明故。大小无碍一多即入。次五见法。即相入门。一证理法二持教法。三慧知密意。谓以实覆权等。四义穷意趣。谓四意趣等。亦是穷于性相。五闻藏义兼修证。次三利他。一福满他意。二智灭他惑。三辩教平等。后一摄行成果。此上多有同十藏品。可以意得。四结可知。第二应颂二十五偈分二。初一颂所回善根。文并具含。余二十四偈双颂前回向善根。及结行成益。于中二。先有十一偈颂二段随相。后十三偈颂二段离相。今初分三。初八颂向菩提。于中亦三。初四颂上严刹。次三偈半颂人宝严。后半偈颂总摄回向。二菩萨如是下一偈颂回向众生。三十方下二偈颂结行成德。五段通颂。第二菩萨善观下颂二段离相中三。初七颂前菩提离相。与前见实及离妄。相参而颂。显此二相成故。次二颂众生离相。后四颂结行成德离相。中初二偈。颂境界清净德后二颂二空智慧德。第五回向竟。

　　大方广佛华严经疏卷第二十七



　　大方广佛华严经疏卷第二十八

　　　　唐清凉山大华严寺沙明澄观撰

　　十回向品(从二十五经一半尽三十三经)

　　第六随顺坚固一切善根回向。长行中亦二。谓位行位果。行中亦三。谓牒释结。今初牒名征起。谓所修事善皆悉顺入坚固法性故。下文云。则为随顺真实住。本分名入一切平等善根。入即随顺。平等即坚固。平等之理不可坏故。若顺等理则顺诸善根故。下文云。则为随顺佛住等。又本业云。习行相善无漏善而不二故。名随顺平等一切善根。此则不唯事顺于理。理事相顺受平等名。如此平等方名坚固。此约所回善根。及所向实际。以立斯名。亦可名为坚固之善根。坚固即善根。若以随顺望坚固。善根亦通二义。即以无碍善根而为其性。第二依征广释中二。先明行所依身。二具足下依身起行。前中复二。先明得位。后显具德。今初。菩萨行檀之身。随宜万类故置或言。而偏语王者。一则在家是施位故。二难舍能舍举胜策劣故。三者菩萨多为王故。以菩萨位唯有二种。一者法王。二者人王。法王教化人王摄化。具菩萨戒处处为王故。发号施令无敢违故。具能施物遂所求故。帝者主也。王者王也。临者治也。御亦主领千乘之国。即称为大。下言为转轮王。则以一洲已去可称为大。二威德下显具德中二。先统领自在德。后菩萨下正报殊伦德。今初。有十二句。初二句总。有威则下必畏之。有德则下必怀之。故令名振。次凡诸下十句别。初句释威。祖父之仇曰怨。四夷有土曰敌。由威被故敌归怨顺。次发号下释上有德。依正施令物可则也。执持一盖等兼释临御。一盖有三。一则无私万物故。二等教十善故。下施盖中云。为令众生得自在盖。能持一切诸善法故。三慈悲盖。大光王云。如诸菩萨为高盖。慈心普荫诸众生故。以离垢缯释为帝义。于法自在释为王义。不刑已下双显威德。谓不以刑戮征罚之威。但令感德从化。则威而不猛也。又加苦曰刑。削夺为罚。导之以德义莫敢不服。则庶人无刑。齐之以礼乐。莫敢不敬。则大夫无罚。次以四摄下。显是菩萨拣异世王为转轮王。结成有位。一切周给。结有大财即财位果。二正报殊伦德。初句结前义兼生后。有大眷属下具七种果。一宗族果。二离众过失。不亢不骄发言诚实。见者无厌。有慈有慧人所信顺。即信言果。三福德已下显大色果。四获那罗延坚固之身。显寿命果。五大力成就等显大力果。六得清净业。谓得大念慧成就总持。曾事不忘未萌先觉。由斯有上名振天下。即声誉果。七离诸业障显人性果。有业报障非丈夫故。兼上财位具八异熟。是增上生。如是自在是大势生。第二依身起行中三。一明随相回向。二明离相回向。三释回向名。初即回向菩提。及向众生。次即回向实际。后段通二。又初是广大回向。次甚深回向。后兼深广。今随相中分三。初总相标列善根回向。二佛子菩萨摩诃萨随所施下。依标广显善根回向。三佛子菩萨摩诃萨随诸众生下。总结多门善根回向。今初亦三。一列所施物。二其中下辨所施田。三佛子下显行所依心。今初初句总。或施下别。别中若望下。回向应为六十。若直就文数都八十事。初从饮食至床座。为一十。以床座但通是一床。下文别施座故。次房舍至盖为二十。伞至顶髻为三十。以王位为重。为明外财施竟故。结云乃至王位。下文自有王位。后回向中此次后无故。次眼至足为四十。血至肠为五十。厚皮至救损他形为六十。示佛兴至邑为七十。从聚落至终为八十。救狱囚中虽有妻等四事。但为一救囚之行耳。于中前二十七事是外财施。次救狱囚。一兼于内外代囚命。下二十九事唯明内财。下诸门中或兼内外。或但是外可以意得。又前二十七施无乐者。是为慈行。救囚代命等为大悲行。余或通二行。若通相辨皆兼二行。又代命救残害男形。是无畏施。断杀有二。若望所杀是无畏施。若望能杀。令持五戒是为法施。告示佛兴即是法施。财施可知。又此等既并是法门。俱通三施。二所施田中等皆施与者。不拣贤愚等故。悉令满足者随所求故。三显能施回向之心者。望前是能施之心。故云如是施时发善摄心。望后是能回向心故。云发善摄心。悉以回向。故下诸门回向之内皆以此心贯之。文中二。先总明。后所谓下别显。于中所摄有五。总收上来能施所施。及以施物。言善摄者释随顺义。谓此菩萨若行于施回向之时。于自他五蕴等心无住著。不令驰散故云善摄。如此则与实际相应。便能随顺坚固善根。谓舍住著故随顺施善。无异求故随顺戒善。忍深理故随顺忍善。离色相故随顺进善。不驰散故随顺定善。了无生故随顺慧善。如是乃至一切由顺实际。任运顺于一切称性之善。第二依标广显中。粗相望前略有五异。一伞二顶前有后无。舍宅一种前无后有。即有无异也。二前以法导化。即后禁杀令住五戒。即名字异也。三承事供养前合。后开象马等事。前开。后合。即开合异也。四后文舌居牙齿之后。眷属居妻子之前。骨居肠下。饮于食后。即前后异。五前略后广。其文非一也。余皆大同。然其都门但有六十。由开合故。谓十二段。二二相合。一象马。二幢幡。三宝冠明珠。四耳鼻。五牙齿。六手足。七髓肉。八厚薄皮。九手足指。十僮仆。十一园林。十二妻子。复有二段各五事合。谓一肠肾肝肺四事。及大小肠。合一回向二王位邑聚落宫殿合一回向。故下文。云国土一切诸物。即斯五事都十四门。合二十事。虽缺二事而加二事。谓舍宅及开承事。与供侍别故有六十门。昔光统师。以后都门束前标中。亦唯六十。成一百二十门。皆有十善成千二百。以七施乘之。成八千四百。一一具十回向成八万四千。言七施者。随相有六。谓心有三种。即三时。喜事有三种。即是三轮。入理有一。即照三轮空。又以七圣财乘之。亦得如一施行有八万四千。余一一行皆亦如是。此上且约法门非无有理。若散说者行相无量。如施资具及大会等。不可言一故。次标。云无量无边。后都结。云阿僧祇物。实则皆是法界大缘起门。普贤无碍自在之行故。以一切所有施于一田。一切皆尔。一微尘处即施一切众生。遍法界皆尔。一刹那中顿成此行。尽前后际亦尔。此一菩萨满法界身。备起此行仍有纯杂。若以纯门于一施眼遍上时处。唯见施眼十方无边。初后无际余门如虚空。杂则随一施眼具足诸门。余亦如是。纯杂无碍重重无尽。故知六十八十乃举其大纲耳。文中二。初总标施行。成回向行无量之义。已如上辨。第二所谓下一一别显。六十门内一一皆四。一施行。二回向行。三双结二行。四回向所为。若缺所为则但有三。亦可合后二段为双结所为。此科宜记。下有广略至文当知。若具四段门前多不科判。今第一施食以食为世命。贵贱同依故首明之。文但有三。先明施行。言其心清净者。离施过故。谓不求名利果报为怖畏等而行施故。不贪著者是无贪思。无顾吝者是无悭思。又施时无贪著。施已无顾吝。随所施行与众生共兼于事理。名为具足。此心在初亦贯下诸段。二愿一切下回向行。然其所愿。正为众生令得成佛。即向菩提也。下皆准之。然阿含唯识等说世间食。总有四种。一触。二思。三识。四段。说出世食有其五种。一禅悦。二愿。三念。四解脱。五法喜。今翻四成五。一翻思食成智慧食。即是念食。念慧邻故。二无所贪下。翻于触食以成法喜。触以摄受喜等能为食事故。但愿法喜。其出离食即解脱食。总离四故。三智慧充下。翻于识食以成禅悦。禅则不动故。以法坚住引生功德故。摄取善根能除烦恼故。二身清净并如识食能执持故。四哀愍下。大悲愿力现受段食。今云抟者尚依古译。三是为下双结二行。第二施饮中亦三。初施行。二以此下回向行。于中先牒前起后。后所谓愿一切下别。显愿相下皆仿此。然望食虽异不离五食。望水虽异多同水用。故所愿事。或翻或顺。或敌体相似。或流类以明。不全克定。文中。一如饮无间易得充足。饮法精勤速具大道。余并可知。第三施味文四。加所为故。初施行可知。二以此下回向行中十愿。初愿晋经得上味相。则是三十二相之一。经说佛大牙后有甘露泉。但食入口悉为甘露。约法亦即涅槃。为甘露不死之味。余文并显第四施车乘分三。初施行者。义通马等。以第十六别施车故。回向十愿皆约代步。初一唯果余兼通因。然乘体性通于理智。随义立名。一体性包含。二不可废立。三超劣。四无过。五不历三祇。六十力普运。七兼五度万行。八无漏相应。九发心趣者即名菩萨。第五衣中。瑜伽施衣能感妙色。以衣御寒令颜色润泽故。人新衣成。暂持献佛得无量福。若要期日。数未满而取成取佛物。第六施华文四。初施行中先列施物。后供养下明所施田。下至自身者身为福田。是法器故。依之进道故。故施自身胜施外道无量。回向十愿前七可知。八赤莲华等不遇日光。翳死无疑。菩萨之行必资乎智。涅槃第九云。譬如莲华为日所照无不开敷。九月开青莲华佛智照行。涅槃二十云。譬如月光能令一切优钵罗华开敷鲜明。十约宝华。后二段可知。第七施鬘者。贯华如环而为首饰。或以缨身故。未见则乐见。正见则爱乐。第八施香中。准下涂香十度万行皆香。此偏语戒者翻破戒之秽故。愿有十二。初一总标。次十别显。少同十藏多同智论。随宜不同但案文释。一具持三聚。二不杂外道。三无染心。涅槃经中乃至染环钏声。亦名污菩萨戒。四不犯重故。犯重之人多生悔恨。五设有误犯深惭愧故。如其故犯数犯不生惭愧。深爱著犯见犯是福。名之为缠。六七定共相应故。无惑热常持如初。八九道共相应离断常边。成出世行。十远离二乘。圆修十度。方名不犯菩萨律仪。是智所赞戒。末句结因成果。谓五分之一。第九涂香十度皆有熏发。资长菩提心义。辟除蔽障。俱得称香。第十施床座中初举施行。下第十八别明施座故。晋译此以为床敷深允当也。回向行中十愿。一即第一义天大智证故。二菩提心是贤圣依。三涅槃解脱。四首楞严定名为究竟如。四禅座能发神通。余六可知。十一房舍中。摄取一切诸佛所住。谓圣天梵等。后言不舍佛最上住者。住大寂室余取事类。例可以虚求。十二住处。谓僧坊等。十三施灯。一明施行。于中列其施物。宝灯者如夜光之类。沉水栴檀用和酥油。无量色者。然膏色白。然漆色赤。然油色黄。然檀色绿。如是种种。如是等下明其施意。二以此下回向行。于中先正显回向愿。后辨回向意。前中十愿。然准瑜伽贤首。皆明施灯得净眼报。然灯功德经。烧灯供养大能灭罪生福。令发愿言。当以大海为油。须弥为炷然大灯明。遍佛刹海供养无休。又愿法门之灯大愿为炷等。今文愿中。具身智光并可思准。后菩萨如是下。显回向意三。是为下双结。四如是回向所为。其回向意。诸文应具。大同所为故略不明。十四汤药中三。一施行施药。近果得无病报。如薄俱罗。远得药王树身等。如十大愿中辨。二回向行。言不重发者。经云世医所疗治虽差还复生。如来所治者毕竟不复发。余可知。三菩萨下。双辨二行所为。言金刚围山所不能坏者。如不思议法品。十种大那罗延幢勇健法中。第一说。坚固满足力。亦是彼品中。十力第七名坚固力。不可夺乐者是常乐故。自在坚固身者即金刚身。金刚为内照之实。非唯金色故云自在。十五施器中文四。初施行中三。一所施物。二或施下对田显施圣僧通三乘。三如是下成波罗蜜。二菩萨下明回向行。十愿。一广。二深。三高。四坚。五胜。六净。七果。八悲。九熏闻纳教。十摄法上首。然随施一器即发多愿。未必一器以对一愿。三结四所为可知(从此已下入第二十六经)十六施车中二。先标列财田。后佛子菩萨摩诃萨以如是下。随田别显前中三。一总标所施。二奉施下别举福田。于中先辨类。后此诸人下彰其来意因缘故。来者往昔有缘应受施故。三菩萨是时下。别列所施。以明施行问。瑜伽三十九云。若有众生。来求种种能引戏乐。能引无义所施之物。不应与。今施美色岂不相违。又云。施妻子时。不应施与怨家恶人药叉罗刹凶暴业者。今云种种福田。岂皆施与。答能有二。谓必知能为损恼不施无咎。若不委知。但作利安之心施亦无咎。况菩萨能知无染。又同行之女必不生物染。又女能以法而化彼故。故摄论中。有利有染无利无染有染无利。此三菩萨不行。有利无染菩萨乃行。第二随田别显。约五类田则分为五。一一段中文皆具四。今初。施佛。先施行可知。回向行中有二十愿。初十约所施佛田立愿。后十约所施车立愿。并显可知。但云修安乐行者。法华安乐行品说四安乐行。一毕竟空行。经名行处近处。已入于理而履行之。名为行处故。经云。又复于法无所行。而观诸法如实相等。虽未入理能远诸恶。亲而近之。名亲近处故。经云。不亲近国王及外道等。为远恶也。观一切法空为近理也。二名身口无过失行。三者心无嫉妒行。四大慈悲行。广如彼说。然安乐者略有二意。一涅槃之果名为安乐。此行能趣即安乐之行。二住此四行则身静神定。身静神定则外苦不干。故称安乐。又常见外道因果俱苦。断见外道因乐果苦。析法二乘因苦果乐。唯有菩萨因果俱乐故。涅槃云。定苦行者谓诸凡夫。苦乐行者谓声闻缘觉。定乐行者。谓诸佛菩萨。因果俱乐名安乐行。三结文中。加及佛灭后。所有塔庙。塔安舍利。庙置形像。塔者正云窣堵波。此云高显。亦曰归宗之所。言所有者不局佛塔故。长阿含说四种人应可起塔。一佛。二辟支佛。三阿罗汉。四轮王。十二四缘经云。八种人应起塔。一佛。其露盘八层已上。余七谓菩萨缘觉四果轮王。次第减一层。轮王唯一层。见一层塔不应礼拜。非圣人故。僧祇律说凡僧亦许起塔。然不得安露盘。令在屏处。谓一持律。二法师。三营事。四德望。今造塔者宜审此文。泛论起塔总有六意。一为表人胜。二为令生净信。三令标心有在。四令供养生福。五为报恩行毕。六生福灭罪。若造佛塔近招梵福。远脱生死故。无上依经。供佛舍利如芥子许。悉得究竟脱生死苦。二施菩萨中有二十愿。前十约所施田发相似愿。后十约所施车发相似愿。并显可知。三施僧。初施行中显十施心。一财无不舍田无所拣。二了事可不。受畜不净不应施故。三净三轮故。四顺檀行故。五因佛有僧佛难遇故。六依僧知佛故。七依僧知教故。八应景慕。九不局一僧。十由教说僧故。二回向行中。有二十愿。亦前十约田。后十约车。其十三云。乘虚空身者。当其无有车之用故。四施二乘中亦四。初施行中言如来势力生者。设是独觉亦由曾习佛法。后道成无佛世故。六七翻彼三生百劫故。二以此下回向行中。亦二十愿多翻劣显胜。前十多翻缘觉乐独善寂等故。无诤有二。一人嫌我行。我则长立等。二观缘无性无乖违故。后十翻声闻。一翻彼小乘。非究竟灭罪之法。彼犯律仪容可忏灭。犯四重禁为不可救。大乘至教无所不灭。佛名经说。一闻佛名。灭无量却生死重罪。涅槃第十云。若犯四禁及五逆罪。若为邪鬼毒恶所持。闻是经典所有诸恶悉皆消灭。又云。犯四重禁不还生者。无有是处。如是等文处处皆有由曾所未闻大经力故。二声闻虽从佛闻未悟深理故。三不能广传故。四望于大乘犹是邪故。所以诸处多说九十五种。别有九十五种外道邪论经。今言九十六者。自有二义。一依萨婆多律说外道六师。各有十六种所学法。一法自学余十五种。各教十五弟子。师徒合论有九十六。二者外道有二。一外外道。即佛法外。二内外道。此复三种。一附佛法外道。起自犊子方广。自以聪明读佛经书。而生一见。附佛法起故。得此名犊子。读舍利弗毗昙自别制义。言我在四句。外第五不可说。藏中佛说此人不异外道。诸论皆推不受名外道也。又方广道人自以聪明读佛十喻。自作义云。不生不灭。如幻如化空幻为宗。龙树斥言。此非佛法方广。所作亦邪人法也。二学佛法成外道。谓执佛教门而生烦恼。不得入理故。智论云。若不得般若。意入阿毗昙即坠有中等。三以大斥小故。七卷楞伽第一云。大慧云何为外道恶见。谓不知境界自心分别现。于第一义见有见无而起言说。又第二云。复有说。言见一切法因作者有。此是涅槃。大慧。彼无解脱。以未能见法无我故。此是声闻及外道种性。于未出中生出离相。应勤修习舍此恶见故。诸大乘诃彼二乘同于外道。非夺方便之意。今合后三总为一类。成九十六。依此义故。发愿永离。七中得目见者。非闻见故。余可例知。五施诸田。初施行中有悲境故。加以拜跪等言。以有劣田重举妙物。最下乞人等如来故。言袨服者。大盛玄黄之服也。二以此下回向行。亦二十愿。施田非一故。但就车发相似愿。其中亦兼所施女等。可以意得。六云十出离道者。即是十地以十度行。出十重障离十粗故。七乘四轮乘者。文中自列。然庄严论第六名四种不放逸轮。先辨相者。各具五种因缘。一住好国土轮者。彼名胜土轮。言五缘者。一者易求。谓四事易故。二善护王。如法故。三善地处。调和故。四善伴。同戒见故。五善寂。无喧声故。二依止善人轮。五缘者。一多闻。二见谛。三巧说。四怜愍。不贪利故。五不退。无疲倦故。三集胜福德轮者。彼当第四名先福轮。一可乐。由住胜世为因故。二无难。由值善人为因故。三无病。四三昧。五智慧。此三以自正轮为因。四发大誓愿。彼当第三名自正轮。故成实论名自发正愿轮。一善缘。妙法为缘故。二善聚。具福智故。三善修止观。诸行相应修故。四善说。无求利故。五善出所有。上法恭愿修故。然前二就果立称。后二从因立名。虽俱通因果影略互显。前二外缘后二内因。愿是智因福是福因。此四何因受轮之称。依成实论。以此四轮能摧八难故。谓初住善处能除五难。即三涂北洲。及长寿天。次依善人除佛前后难。三发大誓愿除世智辩聪。四宿植善根除主盲聋哑。前五是恶处。六是恶时。七是恶因。八是恶果。已知四轮。云何总名为乘。瑜伽论说住好国土。谓得人天身出诸难处。以为车体。二由集胜福。诸根完具如车毂轴釭锏。可施脂膏。三发大愿如良牛引重致远。四依善人。谓佛菩萨如善御者。由具此四成大涅槃故。云成满一切清净梵行。因圆必至果也。若依此经。国土即十国土海。善人即十身如来。胜福即性起功德。大愿即普贤愿海。共成无尽大法界缘起车也。余并可知。十七施象马二事。合有十愿。一如性调顺。二如随意所往。三似彼盛壮。四如超步万里。五犹行步平正。六如彼象宝。七似彼如华。八即迅疾如风。九上云调顺通显增于功德。今云具菩萨地名最胜调象马。各有调义故分二愿。十似彼上立金幢。十八施座回向中。言三种世间义如常释。辨法师云。地前为愿乐世间。初地至七地名功用世间。八至等觉名无功用世间。有云。西域相传。众生界中有三世间。一地下世间龙修罗等。二人中世间。三天上世间。若依智论。三世间者。即众生五蕴及器为三。于彼显胜义皆无失。余并可知。十九施盖中。本行经。说编草为盖七宝盖随。况众宝严功报何极。四所为中有十为令二十又欲。皆令众生因圆果满。触理皆盖方显菩萨悲智深妙。可谓随顺一切善根。并可虚求。法门浩大不可具释。二十幢幡二事。合一回向十中初二。幢幡合愿。一建善翻恶。二重法翻慢。次一唯就幡幡书字故。后七皆就幢辨。二十一开藏施宝。回向行中言十六智宝者。辨法师云地前。明得明增印顺无间等四定。地上。光明集。福德王。贤首健行等四定。此八各有自分胜进。依此发智为十六智宝。有云。佛地四智。智各有四。故为十六。以果位自在互融通故。今依贤首即是八忍八智。然此有二。一依观能所取以立十六。一苦法智忍观三界苦真如。正断三界见苦所断分别随眠。二苦法智。谓忍无间观前真如。证前所断烦恼解脱。三苦类智忍。谓智无间无漏慧生。于法忍智各别内证。言后圣法皆是此类。四苦类智。谓此无间无漏智生审定印可苦类智忍。前二观如后二观智。苦下有四三谛亦然。为十六智。二者依观上下谛境别立。谓观欲苦有法忍法智。初即无间道。后即解脱道。次观上二界苦为类忍类智。类同欲故。如苦既然余三亦尔为十六智。广如唯识杂集第九所明。第十愿言无上宝主者。佛为法宝之主故。二十二施庄严具中十愿。初一利他后九自利。于中初三约身次三约语。后三约意。其中言百福相。前文已引涅槃二十四说。依瑜伽五十三。名百福行故论云。复由百行所摄律仪。谓少分。离杀乃至邪见为一十。二多分离杀等。三全分离。四少时离。五多时离。六尽寿离。七自离。八教人离。九以无量门称扬赞述离。十见离杀等深心庆悦。生大欢喜。十门各十。总说为百行所生福量亦尔。此且就同教三十二相化身而说。若依此经十身相海。随一一相无尽因成故。上普兴云幢主水神偈云。清净慈门刹尘数。共生如来一妙相等故。余可知。二十三施宝冠及髻珠二事。合一回向。六智慧明珠等者。体圆德备鉴彻惑亡。为智明珠。极果所宗故名顶上。是秘是妙无能见者。亦以权隐实名在髻中。开权显实故名解髻。文无解义因便故来。若不明解佛有秘藏前后。可知。二十四施妻子等。救狱囚者。上来皆明外施。此下二段明无畏施。初一兼于内外之财。内财为难故。佛本行经说。昔五百长者子。各舍珍宝等施。有一贫人。问求何愿。云欲求佛道。遂自念贫无以蜜涂身。冢间而舍。天帝试之心安不动。知求佛果而称赞云。汝此勇猛过彼五百菩萨所施百千亿倍。当先作佛。彼贫人者即我身是。故知难中之难。施行有三。初睹境兴悲。二如大悲下指同先例大悲即观自在也。以其偏主此门故。下文引例皆准此知。后既救度下施以财法。回向行十愿准思易了。二十五舍身代死囚。一向内财。文四可知(从此已下入第二十七经)二十六连肤顶髻即肉髻也。施行中三。初总标施行。二如宝髻下指物同修。三菩萨是时下正明施行。于中六。一睹乞生欣住种性故。二而语下语意清净。离二障故。三便执下身业正舍。事业胜故。四正念下欣慕上流。意乐胜故。五于诸法下巧安谛理。无相摄故。六是故下决志思齐。依止胜故。此及回向有七最胜成波罗蜜。前后诸施文多略无。二菩萨下回向行中十愿。一无见顶者。纵穷上界亦有余故。言如塔者菩萨敬故。二坚无中断故。五中静法云。准梵本令得二相发谓室利靺蹉塞缚悉底迦相发。义如前说。六云得佛相发。准梵本却是右旋。余可知。回向所为中。总绾诸发成髻圆满故云尔也。二十七施眼。智论十四说。施有三种。饮食为下。珍宝为中。头目五脏为上。广如彼说。文中施行内有四。一标章引例。二菩萨摩诃萨下发起胜心。三为究竟下明行心所为可知。四佛子下彰施仪式。二回向行愿成十眼。与离世间大同小异。二十八施耳鼻中。二事合明施行。别显回向而文但三。今初。施行有二。一标章引例。二布施之时下安住胜心。一具佛种性即安住最胜。二念诸下事业最胜。三常勤下依止最胜。四随顺下清净最胜。五免济下意乐最胜。六生长下巧便最胜。二回向行中。先耳十愿。初及第七俱名无碍者。准梵本初名无著聩者。从生即聋故为耳王者闻与不闻皆自在故。后施鼻回向中有四。初牒起。二正显中有二愿。前一愿得十鼻。言随好者两孔不现故。善相者。相海品云。如来鼻有大人相。名一切神通智慧云故。随顺鼻者。随宜所现故。后一愿得十面。鼻居面中好丑由起。故相从立愿。一切法者正向诸法故。三是为下结。四为令下回向所为有十。以鼻香气所入故。摄受香故。了知故。住于觉故。如眼见色故。合中知故。不坏鼻根故。不邪分别故。香气严洁故。五分法身香故。二十九施牙齿。初施行中。安住坚固。自在位者。登地已上故。智论十四云。象王施牙是法身菩萨事。广如彼及十轮第四。二菩萨下回向行十愿。唯第三单约心说。谓智能调惑趣于彼岸。如牙调食以资法身。余皆约牙齿说。万字成就者。准梵本但云右旋及有乐耳。放无量光者。即如相海品说。三十施舌愿中。初即相海品广长舌相余可知。三十一施头。初施行中三。初标章引证。引迦尸国王者。又本行经说月光王报恩。第五名大光王施头与婆罗门。具说如彼。次为欲下。显施所为为有十种。皆约佛智随义不同。一入理。二导悲。三见事。四离障。五融事理。六为所依。七超劣。八见无初相。九现用自在。十即事而真故不可坏。后佛子下正显施行。亦具最胜可以意得。二菩萨下。回向行等可知。三十二施手足二事合愿。文但有三。初施行亦三。初标章引证。次以信下标因祈果。信为手因果能雨宝行为足因果普游步等。后佛子下净心正施。于中初施手。心愿力已下明施足心。如足住地能持身故。愿住智地能成智身。离心垢故。能显法身。法身湛然故不可坏智。证永续故无有断。二佛子下明回向行。文二。初广辨一用。手能雨宝足能游刹。次又令下略举诸手诸用。三十三坏身出血施。文亦唯三。施行引例。及下施髓并如智论十四中说。三十四施身髓肉中。二事合愿。初施行中三。初标章引证。次于诸趣下正显行相。后佛子下彰施现益。二回向十愿。三云意生身者。七卷楞伽第二云。譬如意去速疾无碍。名意生身。此乃意是举喻。然此身类有其三种。一三昧乐。二觉法自性。三种类俱生无作行。初者楞伽第四云。谓入于三昧离种种心。寂然不动。心海不起转识波浪。了境心现皆无所有。云何觉法自性。谓了法如幻皆无有相。心转所依。依如幻定及余三昧。能现无量自在神通。如华开敷速疾如意。如幻如梦如影如像。非造所造。与造相似。一切色相具足庄严。普入佛刹了诸法性故。云何种类俱生无作行。谓了达诸佛自证法相。释曰。初身从所依定为名。次身从所依智立称。三自证法相。义兼定慧及法性相。故名种类。由此故能随众生愿种种一时现生。任运而成。云无作行。若依地位。初即五地前。次即八地前。后即八地后。若成唯识第八名为意成。随意愿成故。意明但转变成。非新生故。故论又云。亦名变化身。无漏定力转令异本。如变化故。上皆通因。今即十身之一。义取亦通后一。广如别章。四云百福相身。此举三十二相之通因。若别因者。如涅槃师子吼品五云。八十种好者。谓皆殊妙立随好名。具如瑜伽四十九。大般若三百八十一说。余文可知。十云菩提藏身者。如出现品。如来成正觉时。于其身中普见一切众生成正觉等故。三十五施心。初施行。二回向行中先辨意。后显愿有二十心。初云金刚藏者。藏即名坚。其犹树藏金刚亦坚。即佛地智世法莫坏。如不思议品十种勇健法中第一法说。二中外标卍相。表万德吉祥。内智契如名金刚界。界者性也。由契性故坚如金刚不可损坏。由成智故利如金刚坏难坏惑。故十地受职分内。名金刚庄严臆德相。不思议法品及离世间。皆有此心名大同也。第九回向及离世间。又名金刚界根金刚焰根。亦即此名以清净心王。于无分别智有所依增上义。故立以根称。其大勇猛幢取降伏义。言坚固幢。取不为他坏义。被金刚甲是大誓义。余并可知。三十六施肠肾肝肺。四事合一回向。前有大小二肠。今合为一肠言智藏身者。身为智依故余可知。三十七支节诸骨。前云骨髓。髓已前明。而加支节诸骨。若合者但是一事。谓支节之骨。若开支节自是一事。如节节支解等。即前列所无。回向行中言无系界者。即涅槃界。言具那罗延支节大力者。如涅槃校量言普照现身者。如净明镜无不现故余可知。所为中言得智者。智为万德之骨故。三十八施身皮。引例中。清净藏菩萨未见同名。智论十六中。如毒龙受一日戒。被剥五色皮忍而施之云云。言金胁鹿王者。智论及菩萨本缘集经第四说。金胁鹿救于溺者。彼人背恩告王取鹿。大例名同而非施皮。愿中云相好皮者。谓金色等。所为云净佛刹者。皮为外相故。三十九施手足指。回向十愿。纤长者量。佣圆者形。赤铜者色。能摄者力。此以智为指。随好者妙。言十力者随一一指能持一切世界等。齐等者不参差。轮相等者。准梵本云。愿一切众生得十指端。里面皆有千辐轮相。所余节中裹面。皆有本那伽吒及以塞缚悉底迦相。相间庄严准此则圆满之言应云满鉼。右旋之言应云有乐。若准观佛三昧海经。一一指节端有十二轮相现。八中准梵本。愿得大莲华难提迦物多相指。却是右旋。十力业报者。亦十种大那罗延幢勇健法也。相即纤等好即殊妙。有云。卍字旋者约中文也。准三昧海经指端各有万字相。万字点间有千辐轮相。网缦者。经云敛指不现张时即现。如真珠网分明可爱余可知。所为云得清净心者。得指由心故。四十施连肉爪中。言赤铜相者。即是小相。五无比者。事爪则不染尘垢。智爪则不染境相。言善生者善业生故。有云。西域方言。谓善生为端正余可知。所以求法偏语施爪者。一则以引例中有现事故。下入火求法亦准此通。二有所表。以爪能[國*瓜]取顺求义故。下入火求者表难取故。故智论云。般若波罗蜜犹如大火聚。四边不可取。无取亦不取故。四十一求法入火。施行中言七仞者。一仞七尺也。回向行中。初及第九约求法为愿。余约入火为愿。四十二为求法护法受众苦者。如香城粉骨雪岭忘躯。其类非一。四十三求法舍海内所有。即舍王位所统也。回向行中言疑箭者。如涅槃说人中毒箭应速拔之。若妄分别未究而终故。四十四为王断杀等。施行中自住三聚净戒。令他住于五戒。是为法施。五戒杀初故。此偏语。若望所杀是无畏施。四十五救于形残。初施行中具足三施。于中三。初睹境兴悲次菩萨尔时下以法谏喻。后作是语下财法双救。财救所害之现苦。法救能害之当苦。示寂静灭修净业道。灭集因故。俱舍论说。昔有黄门救五百牛毁形之事。善根力故男形具足。二回向行中。修诸梵行未必制心。后离欲心必无身过具男子形。但异女身具大丈夫。必心坏道德。四回向所为中。初令得果。后常勤下令得起行。丈夫行者。涅槃十八云。一切男女若具四法。即名丈夫。一近善知识。二听闻正法。三思惟其义。四如说修行。又四相品具四相故。名为丈夫。又云。虽是女人能信自身有佛性者。即是丈夫故。男子不信即是女人。显示七丈夫道。即丈夫用道字。梵本名为揭底。此云事业。晋本。云丈夫趣与道相近。然七丈夫总有多说。一约世间。瑜伽丈夫有其七义。一长寿久住。二妙色端严。三无病少恼。四非仆非女非半择迦。五智慧猛利。六发言威肃。七有大宗叶。具此七法名为丈夫道。即是彼之因也。即下所列六句小有开合。可以思准。前令具丈夫形即非女等也。二依小乘有七丈夫。即七贤圣。一随信行。二随法行。三信解。四见至。五身证。六慧解脱。七俱解脱。离世间品当说。此应不愿成彼小乘。三依大乘。瑜伽七地即七贤圣。如十住品初说。四依璎珞六位及信即上生贤圣家。复有说言。即七善知。谓知法知义知时知足知自知众知尊卑故。佛丈夫种。所谓大悲成十力等。为佛丈夫。丈夫正教即内三藏及外五明。余文易了(从此已下入第二十八经)。

　　大方广佛华严经疏卷第二十八



　　大方广佛华严经疏卷第二十九

　　　　唐清凉山大华严寺沙门澄观撰
　　四十六叹佛出世。如上大威光童子偈声是告等。初施行者。即法施行。于中三。一见佛兴世。二以大下法施益生。三尔时下结所成益。二中四。初令闻名离惑益。二复更下见身起行益。三复为下赞希增敬益。四复于下展转增长益。结益可知。二回向可知。四十七施大地中但通相言也。初施行中略列诸田。实通一切。言别人者。有资财人非敬非悲故。菩萨通于一切善知识。要在益我。于中佛塔菩萨知识。父母是恩田亦敬田。众僧二乘是德田亦敬田。贫孤是悲田亦苦田。此等皆能生福如世之田。若敬田有病。则亦敬亦悲。乃成四句。故智论十四云。一怜愍施。谓于贫穷下贱及畜生。二恭敬施。谓于佛及法身菩萨等。三怜愍恭敬施。谓于老病贫穷阿罗汉辟支佛等。总收为二。谓悲与敬。其非敬非悲亦悲田摄。无德可敬故。然此二田以理御心则等无优劣故。净名云。最下乞人犹如如来福田无异。无所分别等于大悲。若直就境论。则敬强悲劣。以恩深德厚故。如校量功德经说。若就于心即悲田为胜。亲引悲故。故敬则田强而悲心弱。悲则田弱而悲心强。各有其美俱为良田。若等是敬田恩则胜德故。校量经云。供百罗汉不及一生身父母阿含中。说供养父母共一生补处功德齐等。若同是恩田。在家人则父母恩胜。出家则师僧恩胜。如舍利弗请问经说。或约生色身及生法身。则优劣可知矣。等是德田别不如普故。梵网经说。别请五百罗汉菩萨僧不如僧次一凡夫僧。又由主财田异。感报胜劣种种不同。恐繁不载。然今此中菩萨施心。悲智齐于虚空。事物穷乎法界。施田凡圣尽于十方故。三事性空深无底。三事殊特胜无比三事广大遍无涯。三事相融俱无碍。二回向行中初一果地。余九因地各相似义。如理应思。四十八施僮仆。少美曰僮以拟瞻侍。执守曰仆以备劳役。然不放之。从良而施与人。还令成仆者。以菩萨行海无善不修。若唯放从良有三义缺。一行海不具。二彼仆本愿不满。三佛果。缺此应机之德余可知。四十九施自身为给侍。二回向行中有二十愿。前十进善后十住持。五十闻法喜悦舍身供佛。初施行者。即财法二供。文中三。初标行体。二欣乐下别显行相。初自利行。后能以如下利他行。三佛子下结行成益。五十一以身普施一切众生。施行中亦具事法二施初总标。后菩萨下别显。若约事则身为日月光明河池井泉。以施于物。以三种世间身得自在故。若约法施。则法灯照耀法日利益等。文中或法或事。而义实两兼。二回向行中。上之施行。以身就生等翻愿众生以身近佛等。随义思之。五十二施身给侍诸佛。初施行亦有身侍心侍。二回向行亦依二侍立愿。五十三施国所有乃至王位。初施行中先明事舍。后于诸下明其心舍自在是总。下十句别现弃万乘。犹如脱屣何系缚哉。余义见十藏品。五十四施王都城可知。五十五施内宫眷属。初施行中二。一女丽具德。二而于下明施心清净。二菩萨尔时下明回向行。文分为二。初回向意。二正显回向。今初以历事将终文势稍展。此一段文贯于前后。然晋经回向二字皆在句初。则是回向菩提意也。今经在于句末。则是回向之意。然回向意与回向所为。大同小异。小异云何。谓有此意故所以回向。今回向者为成此故。又意则多通诸行。所为别约施行。言大同者意为此故。就文又二。初正显回向之意。文有十句。后佛子下重牒前意欲将回向。初句总指上意故。云住如是法。生如来家下从后倒牒。亦有十句。一牒入佛家。二胜因即出世善。次五可知。八善巧者谓不坚易坚。九修习者是得法喜。十常摄善根为令出离。西域文势义多如此。反腾前辞。二菩萨尔时下正明回向。文有十愿。随一一愿具前十意。十愿皆云三昧者。禅定轻安身心柔软犹彼女故。故善财偈云。定女常供侍。三结四所为并可知。五十六施妻子二事合愿。初施行中二。先标章引例。须达拏者此云善爱。或云好爱事。如彼经。现庄严王如大庄严经说。又如菩萨本缘经说。一切持王子施二子等。二菩萨尔时下明能施心。于中初自分所依。后菩萨摩诃萨下胜进所为。初结前生后。次自观下观身不坚。况于妻子。后又以下而修坚固二利之法。二佛子下明回向行。有十一愿。初一依于施心欲令普遍故。次二依妻立愿。次三及后一依子立愿。生自己心。如己骨肉等故。余通依上三立愿。然所施化实应成四句。一乞者是化所施为实。如贤愚经说。毗沙门化作夜叉从王乞子等。此破菩萨执故。二乞者是实所施是化。如摄论说毗荀陀王舍子与婆罗门。是化无恼。以菩萨方便满乞意故。三者俱化旁警众生。四者俱实。复有二种。一始行者。欲将施时再三本问故。瑜伽三十九说。施妻子时先当晓喻令喜。终不强逼令其忧恼。于来乞者。虽以正言晓喻不施怨家等。二根熟者。其所施人。多与菩萨同结志愿。互为主伴。今将为施遂本所祈故。下经。云生生行施处愿常以我施。五十七施宅舍可知。五十八施园林等。施行中二。先标起念。后佛子下离过成德余可知。五十九设大施会。初施行中初总标。次一切下离过成德。择薪而爨滤水而用。不强乞求名不恼众生。今多反此岂成大益。次开置下略显仪式。次发甚难得下显施所依心成波罗蜜。六十施资具者以别说诸门不可尽故。末后总说一切资具。文但有二。一施行。二回向行。以邻后都结故缺后二。今初有四。一施时离过。二善思惟下辨施所依。三随诸众生下正明施行。四行此施下显所成德。二佛子下明回向行中二。先牒前起后。后愿一切下正显显中十愿。资生多种愿亦类别。一施洗涤资具愿。二施扫拭资具愿。余可准思。又资具总明愿亦总发。未必别配。上来依标别显善根回向竟。第三从佛子菩萨摩诃萨随诸众生下。总结多门善根回向。别不可尽故。此总明文分二别。先结善根即前施行。后佛子下结前回向。今初分三。一结施物。谓菩萨所施非止六十。故等以僧祇。二为令下结施所为。三时十方下结能施心。二中文含二意。以初贯后即是所为。若依大悲等而行布施。是施所依。所为即通为自他所依。则自心所住。瑜伽三十九云。又诸菩萨。于诸有怨以慈意乐。而行惠施。于诸有苦以悲意乐。于诸有德以喜意乐。于诸有恩亲善同意以舍意乐。而行惠施。当知。亦名菩萨巧慧而行布施。文中初句总。后大悲下。别显不断之相。谓以四等心而行万行。为相续不断。初悲次慈不断。一切下明其大舍。后段广明大喜。又下离相亦是大舍。三结能施心中四。初对多田生喜离过。二时诸乞下明其田弥多其喜弥广。三假使下校量显广。略举十王所受之乐。不及菩萨喜乐之心。其中色天缺于光音。若依璎珞。十五。轮王则二禅王。当第十三。应言王二千乐。若王三千。即当第十四觉德光相轮。作三界王。当等觉菩萨也。又依十大数不可思后。有不可量。今文缺此。则似梵本脱于二禅。四禅已上虽舍受相应地无报乐。而有定乐。凡是禅定皆有轻安适悦之乐故。又五那含分有解脱乐故。无色界中报非显现。故此不言。若依大丈夫行论中。菩萨喜乐过于世间及二乘涅槃。今但过世间者。净居天中兼二乘乐。四菩萨摩诃萨下结喜广深。何等菩萨见乞生喜。谓施行熟。故施障尽故。言施障者。瑜伽三十九云。又诸菩萨于施障及对治如实了知。施障有四。一先未惯习。二施物鲜缺。三耽著上妙物。四欣乐当来具足财果。云何对治。若现有施物乞者现前。而施心不发。应观此心由往习故。今若不施。后世之中定背施行故。应励力思择而行惠施。二观宿业过。今受饥渴乏少之苦。尚应亡躯。况有少活命而不行施。三应观妄乐能生当苦。四应观当果。是邪果报速灭离散。求大菩提。第二结前回向。回向随义已具上文。今但结其回向所为。则显前来别。别回向不出于此可知。大文第二佛子菩萨摩诃萨。以诸善根如是回向时下。离相回向即向实际。行称涅槃。此彰行深前彰行广。深广同时言不并彰耳。文分为二。先正明离相。后菩萨如是观察下不碍随相。前中三。初略标。二无众生下别显。三何以故下征释。今初三句解脱是总。不著于解不系于缚。是真解脱。二别显中分二。一内绝想念故无缚解。二佛子下。触境离染故无缚解。今初分二。先明绝想。后如是下彰其行成。前中又二。先绝我想。但法上妄执故。具如前释。后无有想下绝其法想。前段以法夺我。今则以我除法。既无有我则无我所故。法我无碍。文有六对。一不于法体起增减想。二于法时离三世想。三于分位离流转想。四于法义离断常想。五于影像离依处想。六于法本遣心非心想。无知所以下经自释。今且略明初对为总。言无有想者。有即空故。二空一味等无差故。言无无想乃有五意。一以事例。无有法触目尚不生想。无法无物安可念耶。二者相无来去故。谓有本自无非有去无来。即以此义则无可无也。故无无想。三者有即非有。不可谓之为有。况得言无。则言思道断。四者假非有。以遣有非谓有于非有。故复遣之。五者以是法无我理非是断无。必不碍有故无无也。故下释。云非有非非有矣。有无既寂俱及俱非。岂当有寄。余对例知。末对总结前有无等想。总名为想。一切都绝是曰无想。假非想以遣想。非有非想故云非非想。余义例知。二显行成文有五对。初对为总。由绝如是我法想故。无有缚解。谓非想故非缚。非非想故非解。下四对别。初对唯语于缚。但因果之异。由无作者及受者故。次对双显缚解。由无有无等想故。即显上来有分别业无分别业。二皆绝故。次对双显二业行俱为思行。后为思已。后对亦双明缚解即思所依。王有心则生死波浪。无心则同乎外道。又以无心为是。则未免于有。故皆非之。第二触境离染。无缚解者文分为三。初明无著次辨不缚。后明不解。心染于境故名为著。由境缠心故名为缚。楞伽云。心缚于境界觉想智随转。此之谓也。离于心境故名为解。今初无著中。初牒前起后。谓内无想念。回向之时。则于诸境心无所著。文有十六句。初十句五对。显界处空故不染著。内谓六入外谓六尘。次对兼前即十八界。能缘是识所缘通于内外。因果一对。即界处为缘所生之法。法与非法总显诸法。通其三义一则有无。二则善恶。三则性相。已如上辨。末后一对别语业体性相。后之六句显不著蕴。大般若中观色等有三。一相二生灭三无生灭。今不著前二。即契无生灭。不著色者即是色相。知色缘成如聚沫故。不著生灭者。生无所来灭无所至故。由此则入无生灭理。后之四蕴但相有异。余二并同。已遣三科则无所遗矣。二佛子下明其不缚。缚著虽异义不出前。三若能下明其不解。若本无缚其谁求解。离缚取解未免于缚故复遣之。遣之又遣以至无遣。傥然无寄理自玄会矣。三征释中。先征意云。设我假立法体不无。今无念著其故何耶。后释意云法性尔故。文分无二。初总显法体离相。后非一下别彰所离。今初先显法体。无生故不可取著。即般若中第三义也。三世求生不可得故。从无而有故名为生。已生已有不可名生。如母已有不名生故。未生未有亦不名生。若未生名生。众生菩提应名为生。诸未生法悉应名生。现在之法刹那不住。恒属已未。离于已未无别现故。为生之理不出三世。三世既无生将安寄。既无有生则亦无灭。无生无灭则无境可取。于何执著。次应问云生是能生之相。可许推无所相。法体岂应非有。故复释云。一切诸法自相如是。离生灭外有为法体不可得故。从缘而生相即无相故。生即无生故。此显相空。次应问云。法从缘生相可触目。云何言无。故复释云。从缘而生无自性故。此显性空。自性相离双结上二。又显法本自离非推之使离。二别彰所离者。上但云离。为离何相谓一二等。文有十对。初二约数。次二约量。外望论大小内望论广陕。次二约理智。浅深约事理静论语识智。次二约教法。处非处者邪正教相对。法非法者善恶相对。后二约体相。初对约体。色心之体不可得故。离色心外非体之法亦叵得故。后对约相。为法之相不出有无。设非有非无。若有此者亦不出有。若无此句亦不出无。但遣有无万法。斯寂由离性相故触法斯非。第二菩萨如是观察下。不碍随相者。凡情封执触言生滞。闻于离相。则谓乖前随相之言失于业果菩提之行故。此略为双会二文。言随相者约随俗说。言离相者约胜义说。诸佛依二谛为众生说法。此之谓也。然俗是真。俗则不坏假名而说实相。故云观察诸法则为非法真是俗真故。不动真际而建立诸法。故云于言语中随世建立非法为法。由建立故。不断诸业道则不坏世间。不舍下不坏出世因果。次了知下。却释观察诸法。则为非法。初了俗即真而不坏俗。谓依他业缘等皆如梦幻。无真实故。俗即为真。由即俗而真故不坏因果。本来自真不假坏故。不妨了业。其用广大。谓业虽如幻一念幻恶长劫沉沦。一念幻善远阶佛果。故云广大。次解一切下。明了俗即真不碍修真。无作真道尚须修行。若不修行不契真故。况不坏俗宁无修证。随相离相准此应知。此二无碍异于凡小。大文第三佛子此菩萨摩诃萨住一切下。释回向名。文分为二。初总释。后以何下别释。今初。住一切智。是自善根由此能成下诸义故。若处已下释平等随顺义。若约对境。处即是善非处为恶。若约自行。处即随相非处离相。处非处殊皆向智性。于一切处悉皆回向。是随顺一切善根义。回向智性是回向义。无有退转是坚固义。又向智性亦坚固义。二别释中三。初假征起释回向义。二佛子下释随顺义。三又佛子。释坚固一切善根义。今初。然随相之名。以坚固心修诸善行。皆愿众生向菩提果。不言自显。而离相受称非释不知。所以偏明。故征起云。离相之中无能所殊。以何义故说名回向。下随顺等例此可知。略显十义。虽一离相得成回向。谓但能离相顺一切智。则自度世等至于彼岸。岂非回向义耶。一过世八法至不动岸。二度我我所至解脱岸。三离寻伺至实际岸。四灭尽诸想至实智岸。五离烦恼本至有余岸。六离苦依身至无余岸。七出一切业至施等岸。八出三界至无住涅槃岸。九尽有漏至法身岸。十出生住灭见至自觉圣智岸。二释随顺。然下二段兼显益相。正为释名。亦应征云实际之内。谁是能随谁是所随。故此释云。但能如是离相回向。自然随顺佛法智等。以佛法等实为体故。三释坚固一切善根。亦合征云。实际非相何名坚固。实际无差何名一切。此释意云。如是离相回向方名坚固。凡是有相可破坏故。但能离相自成诸善。诸善皆以实际而为体故。于中一不了法无相。不名为了故。二佛以法为身。心诣于法为事佛故。三若身承事则有事不事。若事于理则一事一切事。佛无二体故。四如理修行真供养故。五相即无相不须灭坏。六无非无相不可乖违。七八染净皆生无贪无厌。九世间常住故无少灭坏。随缘起灭故不违因缘。十究此根源法力方具。又由无碍故名具足。第三依释结名可知。大文第二菩萨摩诃萨住此回向时下。明位果。随离无二招斯十果。第二应颂。先说因缘。有十二句。初一总辨仪式。后一总明所依。前文屡。释中间十句别显二义。初二仪式。一观所被。二彻事理。上观察言通心及眼。下辨所依。一依教智。本下三句依广大心。初句为总。大悲普覆即上广心。长佛种性即前大心。次二句上依果德。一依说德。二依说身。次二依权智。观乐观宜。后句依体起用。后正显偈。四十一颂长分为三。初五偈颂行所依身。次饮食下三十偈半。颂依身起行。后随顺下有五偈半。颂释名中随顺等义。兼颂位果。二中分两。先十九偈颂随相回向。于中初一颂标。后三颂结。中间皆颂广显。标显二文影略不具。后菩萨观察下十一偈半颂离相回向。文分四别。第一五偈颂内绝想念。于中初句总显观力。次句人空余皆法空。知菩提等者。菩提性净不碍从缘。净法为缘有菩提起。起即无性不违法界。是性起菩提。若业依身有则不由心。若住心中则有心皆业。既许有心无业。则业假缘生其性安有。二菩萨已到下二偈。颂触境离染。由到不可得岸故无所著。三有二偈。颂前征释。四二偈半颂不碍随相余并可知(从此已下入第二十九经)第七等随顺一切众生回向。长行中亦二。先位行后位果。初中亦三。今初牒名征起。谓以善根等心顺益故。等即平等通于能所。所顺众生无相平等。能随顺心智照平等。此从回向受名。等即随顺故。本业云。以观善恶父母无二一相一合相。故名随顺观一切众生回向。名无等字释有等义。有云善恶即怨亲。此二平等俱生法身。皆名父母。应云善父母者方便般若也。恶父母者无明贪爱也。不灭痴爱起于明脱。故无二相。智契无二名一合相。即以无贪等善根而为其性。第二佛子下。依征广释中二。先明回向。后佛子菩萨摩诃萨修行如是回向之时下。辨所成益。初中亦二。先辨所回善根。后佛子菩萨摩诃萨以净志下。摄将回向。前中复二。先正修善根。后佛子菩萨摩诃萨于此善下。因修成德。亦可初是行体。后明行用。前中有三十一句。分为三段。初十一句明善根分齐。次十善所依缘。后十善根体性。然其前十一一遍从中十。中十一一能生后十。后十一一容具前十。前十一一该后二十。思之自显。今初十一句即增数十也。于中初三约分量。如小心施名为小善。为菩提施名之为大。为利他施名之为广。余之九度例此可知。又从佛境所生之施有此小等。从九境生亦有小等。如施既尔余九亦然。此三既尔下八例知。次三约类。谓有多色类。乃至无量种种不同。未至无量但可名多。三五相望亦名种种。余五约数明多。于中后二亦显甚深难思。傍无分量。二佛境下中十句内。前五为缘境。前四智境。后一悲境。后五造修境。初一能修智。次一能修心。次二所观境。后一所修法。因睹此法能起十度等。三勤修下后十中前七可知。八愿心积德。九念力习行辩力说法以为业行。十由智自在故能覆育。二因修成德中二。先牒已修后显成德。初有十句初总余别。一住作意。二加行趣入。三摄行属己。四渐集成多。五假缘资助。六照其事理。七惑障不生。此上自修后二转教。八开显指示。九劝如说行。随修一善则有斯十。后得堪忍下正显成德。文分为二。初成自利德。后为诸众生下成利他德。前中十对皆含因果。一得忍息恶。二摄根具戒。三离倒行正。四上受下资。五佛护善增。六住愿起业。七心等诸佛行诣道场。八内入佛力外相超世。九不乐当报不贪现乐。十不著诸行而修回向。此虽有回向之言。意取所回之善。十中前八成德。后二离过。九离凡。十离小。后利他中先总明。悲智双运为究竟道。于虚妄下别显。又并易知。常勤修下一句总结。第二摄将回向中二。初念修善根本因法应回向。后佛子下正将回向。今初先经叙念时。次此诸下正陈所念。初之五句。总显诸善由菩提心。多闻积集思惟义理。发起修行志乐无厌。唯深唯广。皆为下三句显菩提心。三回向义。种智证于实际即是菩提。三心回向三处也。后作是下结。第二正将回向中。文为三别。初向众生及向菩提。二佛子菩萨摩诃萨如是回向时不著业下。明向实际。三佛子菩萨摩诃萨以此善根普施世间下总结三种回向。今初分二。初回己修善。愿成资具以施众生。二佛子菩萨摩诃萨以所集善根于念念下。复回此施。愿令众生具足财法。今法亦二。先总显要期。二愿令下别彰施行。今初所以偏愿成施行者。一则自具行缘故。云修菩萨行。二则众生现益故。云惠施一切。三则檀为行首。举一例余四。则此一施行具一切行。二别彰中。先愿成外施。后佛子菩萨摩诃萨复作是念下愿成内施。以情非情而为内外。今初分四。一显施广大各僧祇故。二假使下辨施无限。长时多田随求无厌故。三佛子下。明施殊胜离过顺现故。文有十句前五离过。追悔不已则生热恼。后五顺理。前二大智后三大悲。四又佛子结成二行。谓由回向行以成施行。第二内施文四。初对一田显施广大。谓一众生即施多事各僧祇故。二菩萨下。以一例余彰施无限。先举人例人。佛子下举处例处。总收其义有六无限。一物二时。三心四田。五施六处。三大悲下。结成所作该六无限。一处遍法界故普覆。二时尽未来故无息。三田尽生界而加哀。四施随所求而满足。五物该种种行不息。六心住大施而无疲。四佛子下。显施殊胜离过成德。有二十心。初一牒前起后。后所谓下正显一十九心。一不染施行。二不为施缚。三由遮前二故得解脱。四违缘不倾。五诣甚深理。六无相善摄。上六皆巧便殊胜。次五清净殊胜。初句总。总无二执故。下四别。初句无我执。余三无法执。一不取法相故。二了唯心性故。三见性空故。次有三心即安住殊胜。初句为总。菩萨种性万行齐修。皆可贵故。二心为别无瑕而明故。次有二心。即回向殊胜善决诸义。具三回向故。次有一心即意乐殊胜。悲愍一切故。后之二心依止殊胜。依菩提心故。初句因后句果。上显施中广大无限。即事业殊胜。具上七胜檀度行成。第二回上施行。愿令众生具足财法中。文分为三。第一慈悲回向。二又劝众生下劝物回向。三又以诸善如是回向下。究竟回向。今初分三。初正明回向。二佛子菩萨摩诃萨如是回向时发欢喜心下。明回向所为。三佛子菩萨摩诃萨如是悲愍下。结其成益。今初先总标。后所谓下别显十愿。初一丰财以财施故。余皆具法。积善本故。文意总显。第二回向所为中二。先牒前起后。后为令下随义别显。总有一百一十句。文分为二。前七十二句。令成行布修因至果。后三十八句。令成圆融因圆果满。此二无碍为回向意。亦是前自分后胜进。前中六。初二十一句。为令修善趣贤首位之行。然纯明施行。末云摄如来智施行者。照三轮空离诸分别。同菩提故。二为令一切善根下十句。成种性位中修行。三有十句。令成解行位中修行。第十云无量者。四等也。四从成就清净等施心下。令成十地位中修十度行。七云满无边净法界。此通事理故曰无边。是方便度也。八成满神通即是大愿。九住平等方可名力。十入佛境是谓智圆。五有十句。令成等觉位中修行。故皆有普言。六从具诸相好下有十一句。令成佛果位中行。言六十种音者。第十回向有而不具。至文当知。密迹力士经第二具说。庄严论亦引此经。而云百千种法而以庄严者。不思议法品云。如来具足六十种音声。一一音有五百分。一一分有无量百千清净之音。以为严好即其事也。复有处说六十四音。以声有八转。谓体业具为从属於呼。是八转声各具八德。所谓调和声柔软声。谛了声易解声。无错谬声无雌小声。广大声深远声。八八则有六十四种。四云无尽法明者。第八地云。如来法明有无量转等。第十云一庄严者。无二相故。以一庄严严一切故。无量庄严者众多差别故。大庄严者称法界故。若依若正皆具此严。第二悉能往诣下三十八句。明圆融行。因圆果满。明位位中有佛义故。若将此下属前佛果。则令果中有修菩萨行。遇善知识便违正理。文分为四。初十句。令众生于种性位因行圆满。四云行不动业得无碍果者。毁誉不动则触境无碍。有云其因有四。一就机法施。二无障碍愿。三悲心亡己为物受生。四修法性镕融行感三业。皆无功用尽众生界。同时普应无所障碍。二从了达正法下十句。令解行位中因圆果满。二云大力田者。谓于其中种少善根。能坏大惑故。三云坚固第一者。悲智大愿无能坏故。三从悉能具足一切菩萨清净心下八句。令十地位中因行圆满。晋经第一名直心平等。即初证真如。此约离障故云清净。二云见善知识生大欢喜。正顺初地得见多佛。故云咸事。四从令得一切智成等正觉下十句。令成佛果圆满。八云非一非异等者。即十通中。无体性无作神通。以了一切为无为等非一异故。于一切染净自他等境。转变自在相即相作而非一异。业用无碍又非一异应成四句。如十忍品说。然上诸义。望一一位各有所由。恐厌繁文举其大略耳。又行布圆融无碍不可定执。第三结其成益中二。先结前生后。后咸令下别显益相。文有十三句。显二种生摄一切德。初三句显胜妙生。二句为因一句为果。清净者戒受人天身。离悭者。施有大财位。人天财位即胜妙生。有大威德。后之十句显功德生。功德生者即决定胜道。有人天中具大财位。无信解等非功德生。一生大信解。拣异邪小。二永离三毒障。翳即痴浊即是贪。亦兼余障故致诸言。三其心下即离毒之德。初句为总。质直下别。由离嗔故质直柔软。由离贪故无有谄曲。由离痴翳故无有迷惑愚痴。四修真定慧为出离道。五运同体悲为平等心。六入无漏因为白净法。七由离前过不恼众生。自行无失兼能回向。八自他兼利。九灭除恶因。十修行善本。第二劝物回向中二。先令悲智双行而成回向。后为令下明回向意。意通能所。约能菩萨为此故教。约所教其当如是为。文有六句。二中性即体性义。即所以通于理事。第三又以下究竟回向。上来展转回向以随宜故。或通因果世及出世。今回向既终惟愿得成究竟之果。安隐者无障恼故。安乐者唯寂灭故。第二回向实际中。先牒前随相。后不著下正显离相。十句五对。一已业因果。二自己身财。三起行方处。四所化众生。五所回行法。亦通一切。不著一切法者。了法空故。不著无一切者。空亦空故。第三佛子已下。总结三种回向。近仍前起。谓即上离相不碍随相。远结上文。普施世间即向众生。愿生成佛即向菩提。得清净心下即向实际。成就三世佛种即总结三种回向之能。大文第二回向成益即此行所成广大之德。有四佛子即为四段。第一佛子成因位广大德。二一佛子果位清净德。三会违自在德。四相尽平等德。前之二段即随相益。后之二段即离相益。又初一现成德。次一当成德。此二因果一对三。是会相德四。是得实德。此二会违摄法对。今初先牒成益之时。显正修时即成此益。后超出下正显。显有十二句。初二为总。初句显深无能过故。后句显广叹不尽故。后十句别摄为五对。初二所行所见。对行中初行行。后诣刹所见中。初见果后见因。二说法深广对。事理善巧故。法义甚深总持广包。辞辩无断。三为众生下现身严刹对。于严刹中先果后因。四念念令下成就摄生对。初成就。后于彼下摄取。五得无碍下远听速往对。初明远听听必修行。后住无得下。速往往皆无得。不假静虑故曰无依。不起加行故云无作。不染通境故云无著。依此无依故能刹那顿现等。同一见者诣刹虽多道风无异。第二果德清净文分为二。一牒现况当。谓结前因德尚尔无尽。况当成果德。岂可量耶。二一切佛刹下。悬解当相。谓成果之状略举此十。前六果相圆备。后四举因显果。谓此果满由因圆故。皆言清净者。无染不尽。云平等者无理不证。染净皆虚故云平等净符乎理但云清净。此上因果德用。若非圆教诸位相摄。何容地前得斯无碍。第三会违自在德中二。初结前生后。此结有二。一近结上果德。果德无边上言不尽。故云一切功德清净。二通结因果。以随相益。竟欲明得随相益。即有离相故。总结云得一切功德。乃至圆满庄严。由此故有不违等也。二如是回向时下。正显会违之益。有十五对。大分为四。初十一对。法法相望无违。次二对世世无违。次一对世法无违。后一因果无违。即是总结。前中分三。初六对事事无违。次法性下。二对事理无违。三刹平等下三对。理理无违。今初。一依正。二业果。三王所。四心境。五业报。二是引业。此是满业。六正助无违。行前之思方便造业。但名为业。思之所起身口意行。名为业道。以是思之所游履故。晋经名业迹迹即道也。此之事事所以无违者随性融故。缘起相由故。同一缘起义故。亦由后二段令此无违。次二对理事无违者。初对约所相之法。论性相无违。后对约能相四相。辨性相无违。略举一生耳。性不违相者理能成事故。相不违性者。事能显理故。不动真际建立诸法故。不坏假名说实相故。三理理无违。三对。一依正。二人法。三能所。证离欲际即所证理。众生安住即能证智智。冥于理故二无违。然上三段无违。初后二段唯约异类相望。由后段中。以事取理有多平等故。中间事理无违。则有二义。一自类相望。如刹望刹平等。二异类相望。如刹望众生平等。平等即无性之理也。开此则有四句。若细论则有五重四句。第一四句者。一刹二众生。三刹无性理。四众生无性理。此四为本。第二四者。一刹即刹无性。以事不存故。二不即以不坏事故。三刹无性即刹以不守自性故。四不即刹以性不变故。第三四者。众生与无性亦同刹。说上二四句。各初及第三。是第二段性相无违中。自类相望。各二及四。虽非无碍亦不相违义如上说。第四四者。一刹无性即众生无性。以无二故。二不即以无可即故。三刹即众生。以无性是众生。刹既无性即众生故。四刹不即众生。以不碍两存故。此中初二句。是第三段理理无违。以无可即亦无可违故。第三句。是第一段事事无违。第四句虽非无碍亦不相违。第五四句者。一刹即众生无性。二不即。三众生即刹无性。四不即。此中初及第三句是。第二段理事无违中。异类事理相望。二四两句虽不坏性相亦不相违。然为门不同有多差别。理实诸句无不融通。二约世世。三约世法。四约因果文并可知。第四相尽平等德。文分为二。初得平等离相益。二得承事一切佛下。明得不坏诸相益。第三依释结名可知。大文第二辨位果与益异者。成益约于位中得果。就其位满。有二十一句。初一牒前。后一总结。中间十九摄为九果。一断染果降魔冤。谓止恶缘拔欲刺。断恶因也。二入证果。得出离乐正证住无二性证因。三益生果。具大威德即护生之因。四内外超胜果。谓内德外用。五往一切下寂用无碍果。六具一切下行愿广大果。七分别下智通殊胜果。八得无碍下见闻自在果。九于一切境下修行具足果。初成就后无得。第二重颂。二十一偈分三。初十一偈颂回向。次九偈颂成益。后一偈结赞。今初分二。初半偈颂所回善根。余颂摄将回向。于中三。初三偈半。颂回己修善愿成资具。以施众生。次菩萨为度下五偈。颂复回此施愿令众生具足财法。三菩萨言词下二偈。颂回向实际。二知诸世间下颂成益中三。初二颂因德广大。次五颂果德清净。后二颂相尽平等。略不颂会违。上已委具。然颂三段势少异前。前直语益。今兼显回向之因。

　　大方广佛华严经疏卷第二十九



　　大方广佛华严经疏卷第三十(已下入第三十经)

　　　　唐清凉山大华严寺沙门澄观撰
　　第八真如相回向长行中二。先广明后结示。前中亦二。先明位行后辨位果。前中亦三。今初标名。善根合如以成回向。从所依立名义通能所。故本业云。常照有无二谛。一切法一合相故。若梵本中。具名真如相自性回向。相即德相性即体性。以二非即离。所以双举多说德相。唐本单名。即以法界印为其性。此与前后异者。谓第七明会事向理。故云平等。此明事尽理现故。行等同如。第九明从体起用。第十明用同体。同体而用。余如第四回向会释。第二依征广释中三。初明随相回向。二佛子菩萨摩诃萨以此善根下。离相回向。三佛子此菩萨摩诃萨如是回向时得一切下。回向成益。初中分二。先积善回向。后佛子菩萨摩诃萨若见下。触境回向。前中亦二。先明所回行体。后菩萨尔时慧眼下。摄将回向。前中亦二。先积集资粮。后成就无量下结德成就。今初文有十句。初一为总。谓正念坚明下。九为别文有三节。初三正念菩提。一远离迷惑是明了义。专意修行即为正念。正念是定明了是慧。定慧双运为道之源。二契理不动故曰深心。缘不能沮成不坏业。即自分坚住。三求佛不退即胜进坚住。次四句正念化生。初句为总勇求兼济。为大法故下三句别。一悲智双运为明了。般若为众德之本故。二进善去漏为正念。三悲增智圆为坚住。后三正念三宝。一念佛。二护法。三信增。上有正念下句坚固。影略该摄。二结德成就。文有四句。前三结前。一非止上十故云无量。二三统而收之。不出福智大悲。末句生后回向。第二摄将回向中二。先观察善根本期回向。二以诸善根下正明回向。今初有三。初总标。次其诸善下别显。三如是下总结。于中二先结种类多门有十句。谓随前求缘等有多差别。一通游非一故。如一趣入。为用有门为用空门。乃至无量故。慈行童女云诸佛各以异门令我入此普庄严门。二随其一门缘何为境为佛为法等。三随一境上相貌不同。四相所依事。谓色心等。五随一事上有多分位。六施等万行。七能诠名字。八分别决择。九生多知见。十若定若慧上中下修。后其中下结修本意。本意既然宁不回向。第二正明回向分二。初向菩提。二佛子菩萨摩诃萨如为己身。下回向众生。前中有二十愿分三。初十愿愿成智行。即菩提因果。二得三昧下四。愿周遍利生即化用因果。一化所依。二化时处。三知药治。四识病宜。三得自在下六。愿普严佛刹即净土因果。一神通智严净事土。二入理。智严法性土。亦非严严故。三事理无碍智严帝网土。四以前三严用化众生。上四因圆后二果满。第二回向众生文三。初牒前起后。即从后倒牒前之三段。二所谓下。正显回向文有八句。初二愿离三障。障碍之言义兼烦恼。次四成四智。后二结二果。谓菩提涅槃。菩提不唯四智故云无量。三佛子下总结所为。第二触境回向。大同净行对境发愿。于中五。一列所见境。二见是事下睹境成德。谓增悲智。三以佛善根下总明回向。亦是回向之德。四菩萨尔时下别明回向。五佛子下回向成益。前三可知。四中初句总标。标将说别。上起行中云。以诸善根方便回向。未知回向其相云何。故云尔时如是回向。后所谓下别显。显如是言。三十一愿皆言令得可爱乐者。由见可爱乐境。起可爱乐善故。愿成可爱乐德。释此诸愿通有二意。一横对上境发等流愿。二竖配地位以彰总愿。总者随见一境即发多愿。该因果故。言横对者。初之十愿对上国土。一若见国土当愿众生见法性土。二土之供具。三通受用变化净土。余皆土中之事可以意得。对此一境发十愿者。以一例诸皆应有多。不欲繁文。下渐从略。次得无畏下三愿。对上园林。无漏法林无所畏故。总持三昧为园苑故。次一愿对上草木。善观五乘。三草二木智差别故。次三对华。神通等法如华开敷。处众开演皆华敷故。果之一种留在后明。从发大悲下一愿以对一境。谓大悲熏心以对上香。令根喜悦如彼上服。生如来家得珍宝分。以调伏行为圣财物。无碍辩说为庄严具。可乐世界犹如于村。悟入多门等彼城邑。无碍无本如彼聚落。毕竟无二若国无二王。证离欲际方得自在。无戏论法为离諠杂。后之三句即对前果。二竖配地位者。文分为二前显因圆。后三果满。前中分三。初七未入法者令得入法。即是地前。一最初发心同佛见理。二行法供养。此二十信。三生诸佛前。四解心见法。此二十住。五如说行即是十行。六同善友见。七触境无违。此二十向。二证得下十七愿。已入法者令得入地。初三初地。一证如理。二得教光。三成施行。次一二地行不虑误犯故无所畏。爱语偏多故能说法。次二三地行。习诸禅定求多闻故。次有三愿如次三地。谓焰慧观道品。难胜具神通。现前深般若。次方便下二愿七地行。谓方便偏多故。虽善修空无相。而慈悲不舍众生。故云平等大悲。次二八地行。谓诸佛劝起利他大心。无间现前常悦豫故。得无生忍真生家故。次二九地行。善知稠林能调伏故。四十无碍辩善说法故。次二十地行。得入劫智入微尘世界等。广利乐故。能受如来大法雨故。三有四愿。已入地者成普贤位。一一切境中得无碍见。觉法本源无根本故二得无二住断二障故。三住真实际等如来故。四得寂灭忍无戏论故。第二三愿明果满者。即是三德。亦初金刚智而为能断。次离二碍以为所断。此二为无间道。后一解脱道。证成出现智周法界故。用前二释文旨有据。次第无差。金刚幢之。巧谈非说者之阱凿也。第五回向成益中。先明得时。后得智下正显十句。摄为五对。一以因感缘。由智内明外为友摄。二以缘感因。外蒙慧照内灭痴冥。此除障益。三由勤修入三慧业。此明学益。四上学证智自善普充。此证入益。五尽善福源。入实智海。此成二严益。即为向实际之本。以智穷入故。第二离相回向。即向实际。此与前诸回向小异。前多摄相归性。少有依性起相。今此多显性相无碍。以为如相故。上诸标文。皆蹑前随相之时。今不要对前以成无碍。故无时字。文分为二。初直明回向。后譬如下对如广辩。今初分二。初顺如之行。二于诸佛法下。顺如之益。前中亦二。先约心明则止观双运。不著有无。后虽善下别约行明。则权实双行。不违性相。今初复二。一止寂妄取不违体用。二等观下观达空有信智双圆。前中初二句标。次其心下二句释上句。无所取故。下句离能取故。不舍下明其不违。一不违因。二不违法。三不违果。所以不违者不著无故。观中初观真空。善顺下观其妙有。二权实双行中。初句立宗。以无碍为宗。次句同喻。如幻相有体即虚故。后知一切下合及出所因。一法无性故。二观一切下观无著故。上二顺于空如。三知如实下知一实故。则顺不空如。四知诸法下结成无违。五与诸下结成所作。谓能横入一道竖入一门。二顺如益中十句五对。令四心弥固。一上安深法下净众生。即广大心。二二我不生世见斯绝。即不颠倒心。三于境无染出世勤修。四不依世间。正道唯固。上二即第一心。无住涅槃为第一故。五妄见斯寂。了实体同即常心。常不舍离同体悲故。第二对如广辩如相回向。生此段文略以五门分别。一释名。真谓真实显非虚妄。如谓如常表无变易。此法相宗。若法性宗云不变为真。顺缘曰如。由不变故。与有为法有非一义。由顺缘故。与有为法有非异义。而起信云。无遣曰真无立曰如。唯就遮诠顿彰真理。二明种类。或唯一味无有差别。或分为二。即生空真如法空真如。又安立非安立二。又空不空二。并如常释。或分为三。约三性辨如瑜伽等。或分为七。谓一流转真如。即诸行流转实性。二实相真如。谓思惟诸法无二我性。三唯识真如。即唯识性。四安立。五邪行。六清净。七正行。上四即如次四谛体性。如显扬说。或分为十。十地当明。或有百门十十无尽。如今经辨。则上来所列皆是其中一义。设言通一切法亦一义耳。三辨德用。一成依持用。与一切法而为所依。此能持故。二成观境。谓为贤圣证观境故。亦是百门之一德耳。起信说有三大。一者体大。谓真如平等不增减故。二相大。谓具足无量性功德故。三用大。能生一切世间出世间善因果故。然彼依心说于三大。真如乃是其一。以一统二。二皆属如。然违真名恶契如则灭。顺真为善称如则大。约善顺义故说如为善因。然违顺虽殊离如则无可违故。恶亦以如为体若会此经。百门之内。或体或相或用或兼实。则一一皆通体等。故为百门融通理事。使重重无尽犹如帝网。四约教不同可以思准。五释文者。然此百门古释非一。一英法师十十分之。如次配于十位中如。一贤首位。二十住。三十行。四十向。五净心地。六行迹地。七决定地。八究竟地。九等觉地。十佛地更有诸德各分十门。贤首并皆不许。远公分三。初十配地前。次八十八句配地上。后二句佛地中如。理皆难通。佛地何以无前如德。如第二门真实为性。何以不得通于诸位。若取随位之德以立如名。如十地十如理则可通。然又不出其相。实则百门之德必贯之一如。能如之德岂无异相。异相难见。且从不分分亦无过故。末句云。究竟清净义同于果。今且十十科之。以配十地十如。初遍一切及无相为相等。即遍满真如之义。二中无能测量无有比对。即最胜义。三中于法无碍为众法眼。即胜流义。四中无著无住等。即无摄受义。五中毕竟无尽无有变易。即类无别义。六中无有分别体性无生。即无染净义。七中无所不在住有无法。即法无别义。八中体性清净体性平等。即不增减义。九中遍一切法是佛境界。即智自在义。十中住一切地。成就一切诸佛菩萨等。即业自在义。其中余义。可以类取。随地别显。唯说十如。一具一切十十成百。欲显如德无量无边。地前通修。等觉遍等如来穷证。然异从义别体本常融。但契一如自含众德。非由作意顺差别如。能同回向亦融摄无碍。称如起行体即是如。但人信如德尚迷回向。故以如德喻回向德。若取文义便者。应云真如体相遍一切处善根回向。以同如故。亦遍一切无边际等。又遍一切方得同如。百门之内各有二句。上即所同之如德。下善根下能同回向之德。最初十中初门显在缘中故。无不遍。二明不变故云真实。三明随缘即不变。云恒守本性。四示其性。五示其相。此五一向就如以辨。次二对智以说故为智境。八显真如非境为境。谓要忘境方契如境故。如之本性非安立故。九即安立如。十即如常之义。余可思准。逐难当解。十二。云充满一切者。谓若色若心。若大若小等。极微刹那亦皆圆满。非分满故。如不可分。分则多过。即由此义及下。四十不离诸法故。诸法随如遍一尘中故。下果中得此门故。一毛容纳一切刹等。十四无比对者。法性不并真故。十五六俱是不坏人惑不同。十七寂而常照智即如用故。二十二既以照明为体。何无照瞩之眼。又由见如成法眼故。大般若云。三世诸佛皆以性空而为佛眼。三十云无根本者。前无所依故即无住本故。三十七。云安住者。由无所住安住真实故。四十一毕竟无尽者。虽在诸法诸法尽而体常。又正在法中取不可尽。如芥子之空故。五十一性常觉悟者。能内熏发起厌求故。五十二不可失坏者。在于生死染而不染故。五十三即大智光明遍照法界义故。五十四离言真如。六十一无所不在者。上遍一切即无边际。今随一一法皆全在中。六十二在昼夜乃至尽未来者。一念长劫各各收如各各依如故。得念劫互收互入。七十住有无者。理无惑计。有无常实故。七十二性觉为明离念为洁。八十九非可修者无所得故。非不可修者为圣境故。九十五舍离诸漏者。准梵本云阿那萨攞嚩此云无漏。今言舍者性本舍故。犹心体离念。九十六云无有少法而能坏乱令其少分非觉悟者。如遍非情则有少分非是觉悟。况经云佛性除于瓦石。论云在非情数中名为法性。在有情数中名为佛性。明知。非情非有觉性故。应释言。以性从缘则情非情异为性亦殊。如涅槃等。泯缘从性则非觉不觉。本绝百非言亡四句。若二性互融则无非觉悟。起信云。以色性即智性故。说名智身。以智性即色性故。说名法身遍一切处。论云。菩提菩提断俱名为菩提。说智及智处俱名为般若。亦可证此。既二性相即缘复即性故。无少分非觉悟者。况心为总相。又融摄重重哉。九十七。云过去非始等者。过去初际所以名始。未来为终故称为未。现在似有已未分之。无暂住时故名为异。今明真如。虽遍三世之中。体绝三世初中后相。故并言非。回向亦尔。虽为众生新新起愿。同彼真如遍三世中。而令永离三世生死之相。方名清净。而晋本云。过去非同未来非故现在非异。若以今文会取。非同过去之始。虽在未来非是性本故有。又晋经误将后门三世无分别。同入此门。致令百数缺一纷然异解。繁不叙之。言三世无分别者。前约遮诠不同三世。今约显诠常无分别。意旨相似故。晋本合之耳。又上不同三世总显非故。今无分别亦明非故。而性相互融能新能故。新故双绝矣第三回向成益。及结名并显可知。大文第二菩萨住此下明位果。初牒得因。后证得下正显所得。文有十句。初总余别。皆云无量者同如广大无尽故。皆云得佛者。同佛所证故。作佛事故。大文第二佛子下。总以结示。第二应颂二十九偈分四。初六颂随相。于中先二所回行体。后四回向之行。二有十六偈。颂离相回向。于中先九颂对如广辩。后七却颂约法直明菩萨住是不思议等。宜善思之。三彼诸佛子下六偈颂回向成益。四一偈结回向意并可知(从此已下入第三十一经)第九无著无缚解脱回向。长行中亦先明位行。后显位果。前中亦三。今初牒名征起。谓理智无依。不为能所见著相惑所缚。由此即名解脱。此约行体释之。故本业云。以诸法无二般若无生。二谛平等三世一合相故。又解脱者。亦作用自在如不思议等。此约行用。由摄善根皆用回向普贤三业无边自在德用故。于何无缚著耶。谓心等十以自身有心身口业果。及所作佛事。有世界佛刹众生法智等故。不为何等所缚著耶。略如上说。别有十事五对。一由离凡故不缚生死。以出小乘不著二乘。二离六识取不缚外境。离第七执不著于内。三离现行缚无种子著。四不取有缚不执空著。五无惑障缚无智障著。皆缚粗著细。若约一事由著故缚。义如总中。或缚著一义。此约无碍大用受名。通能所回向。约脱惑障无缚无著。即是解脱。约用解脱。乃无缚著之解脱。若望心等。亦是无缚著之心。即上体用并无其性。第二广释中分三。一明所回善根。二佛子下能回向行。三菩萨摩诃萨如是回向时如三世下。明回向成益。今初先总标尊重。以一毫之善皆佛因故。无非佛所流故。次所谓下别显。后于如是下总结并可知。第二回向行中二。先仍前进修拟将回向。二以诸下正明行愿。今初亦二先总牒前后。究竟下别显修相。文有十句。前五修前即释尊重等言。谓一欣乐故。尊重。二信解故忍可。三自随顺。四令他顺。五总显无著以该上四。后五进修。一积集胜进。二志乐普贤无方德用。三上入佛境。四善根增势。五知见逾明。第二正明愿行中。义有十门文分为二。第一广显其相。二佛子菩萨摩诃萨以彼善根如是回向所谓心无缚下总结多门。前中分二。先明众生及菩提回向。后佛子菩萨摩诃萨以无著无缚解脱心回向不分别下。实际回向。前明广大后显甚深。广大回向。有六十门。甚深之内有二十门。并前尊重进修复二十门。总有百门。显圆融无尽。深广无碍为大回向。就广大六十门。广显普贤自在德用。大分为二。初之四门。总显余皆别明。今初前三成三业。以下诸门不出三业故。后一精进通策万行故。于中无著无缚解脱心。是能回之心。成就普贤身业正是所向。他皆仿此。前诸善根即是所回故。以诸善根之言下流八十门内。此一回向不愿成佛。愿成普贤者。以普贤通于位前及以位后。得道不舍因行穷尽生界。利乐有情故。愿成普贤。兼二回向。下别显中。一一门内。皆摄法界自在德用。或理或行或智或境。或自行或化生。或体或用或因或果。或人或法。皆各总摄一切法故。不可相从。别科略分为二。初二十三门。显普贤自分究竟。即位中普贤。后三十四门。显普贤胜进究竟。即位后普贤。二分无碍是普贤德。前即因圆果满。后即得道。不舍因行故。二段中皆含因果。今初分三。初四成普贤总持德。二有十二愿。成普贤自在力用。三有七愿愿成普贤行。然诸门德多约三业。今初总持亦具三业。初一语业总持。二身业见佛。三意业解了。后一三业用之时处。标名约时辨用就处。文互显耳。第二力用中复二。初九愿。一多摄入自在。文有三业化时处等可知。后三广大自在可知。第三成普贤行中分二。初四愿成神通。二有三愿愿成四辨。初一总具四辩。次二别显法义。初法后义。即显果满究竟。第二始从此生下。明胜进究竟。而言因者乃果中之因。于中分三。初有九门。摄法广大自在德。次有十五门相即相入重重德后有十门。明微细容持甚深德。初中分六。初三愿成智。前一实智后二方便智。初是照行方便。后一照方便之方便。二有二愿成利益不空三业。三有一愿广大三业。广大众生者具大心故。四一愿成清净三业。五一愿诸根三业。别有十四根。皆以胜用增上光显义。故立以根名。初聪利等三根约眼等六。兼五受根聪利者。领览敏疾故。调顺者内无刚强故。自在者。外境不牵故。余约信等五根。初一信根信心无尽故。亦兼命根。次一进次一念。唯念佛平等故。次一定及精进。以不退转是定义故。余七皆慧。金刚界根者义兼定慧。金刚三昧即。是定故。金刚正智即是慧故。界即是性智了心性名上定故。亦即未知当知根。现观位中得不坏故。金刚焰者。焰通事理及能所故。即已知根已成智故。离世间品云。如金刚根证知一切诸法性故。即此界根。又云金刚光焰根。普照一切佛境界故。佛境有二。一所观境通于事理。二分齐境即能观智。亦得称境。次三调化。后二果圆惑净。即具知根也。六一愿神力三业。文虽缺语义亦兼具。第二即入重重德中分六。初三入普贤门。一行门。二智门。三法门。二有三愿成普贤方便。一深心方便。以契理深心故。于一心能现多心。二回向方便。一身悉包一切。但向一身已向一切。故云方便。三大愿方便。以无得心入佛境故。三有二愿入普贤位。初一始入于地故。能入刹无碍。后一终成故得灌顶成智。于中三。初标能所知。次所谓下列所知想。有五十二。其业行界解根等。皆十力智所知。如初会释余亦摄在其内。持谓执持善恶。地谓断证分齐。菩萨成者解行正命。菩萨坏者戒见邪命。余皆可知。后如是等想下结能知德。谓离四过失具五功德。四有四愿成普贤智。一成行智无机不知。以化众生为其行故。二大愿智。无处不知。愿遍化故。三穷业智了因缘故。四知法智知化法故。五有二愿。愿成普贤听说。初耳无不听。次舌无不演。六有一愿成知根德。一摄一切。于中言大行王者。以遍知根于化行自在故。一根知一切根者有二义。一约理融。二约事别。谓如一人有多乘根性。一一乘中有无量品。如声闻中有信行法行等。此二通有退思护住等上中下根。随于一品。复有信等种种善根之异。第三得色甚微细下十门。明愿得普贤微细知法。以所知之事幽微故。能知之智微细。微细有二。一准无性摄论。以难知故。二就经宗。于一法中。有一切法炳然齐现故。如文云众生业报微细等。即约初义。如来在母胎等。通于二义。十门即为十段。第一明世间法微细智。瑜伽。云色微细性有三。一损减微细性。即析至极微。二种类微细性。谓如风等色中有色。三心自在转微细性。即色无色界色。如经说有天住一毛端量地处展转无碍。此三即难知微细也。余之难知类此。各有异义。文中分三。初标得所依。次得色下列所得法。后如是等下。结能知之德。不怖甚深不迷理事。乱谓错谬。散谓不专。浊谓垢染。劣无堪任。今皆反此。上明离过下显成德。一缘谓专注一境。故不散。善寂谓心境两忘。故不乱。即定而知名善分别。故不迷。即照而止名善住。故不怖。此能知之德。以在初门义通下九。皆应尔知。第二知众生趣微细智。住谓住寿余并可知。第三知菩萨行德微细智。列所得中有二十句。前十别类后十同明三昧。第四知菩萨位德大用智于中三。初标所修。次悉知下列所得。有四十一种。初十一事位行成满。后生兜率下。三十事明位满大用。现八相等。其中有菩萨佛名。因果之异。皆是用中之事耳。其微细之事。离世间品。及不思议法品广明。三如是下结能知德。谓成普贤自在行德。德亦名益此德通从诸智而生。亦可别配恐厌繁文。于中云心非心等者。以识缘境名为心地。以智了境名非心地。识所了境通于善恶。善唯有漏。智所了境唯无漏。善漏无漏境心能含之。心即名藏故。晋经云究竟了知思议不思议地诸功德藏。言于非心处示生于心者。即非心量之心量也。由此故能离言语道。安住智等故。晋经云于不思议出生思议。示诸法门离言语道。上经云菩萨住是不思议。于中思议不可尽。入此不可思议处。思与非思俱寂灭。即斯义也。以心与非心生灭真如非即离故。不为此释令人误解。谓使无情有心。设令无情有心。既云示生。于理无失。余文可知。第五知众生界智。其第二知众生趣。即十力中自业智境。此知生界即是性异。十力之中种种界智境故。晋经。云入众生性微细也。文中亦三。初标德所依。次得一切下列所得智。于中十句。初总所谓下别。别言众生界分别等者。亦可言众生分别界等。一分别者。自性强思起邪见等。二言说界者。依邪师教名言熏习等。三谓戒见等。四五可知。六欲求趣天。有求趣静虑邪梵行。求趣无色无想。各谓为涅槃故。七谓诸行界。诸求众生行各异故。随一邪求。有裸形等种种殊故。八多贪嗔等杂染异故。九闻一乘三乘无量乘等。皆清净故。又染净二句通前七句。谓又染分别净分别等。又通有四义故甚深微细。一颠倒即空故。二理有真实故。三缘成离念故。四相入无羁故。三如是下结能知德业。初结德。后广摄下明作业。亦有通别思以配之。第六知世界智。文三。初总标。次所谓下别显。有二十一智。初九直语器界。次九明其受用。其一多相作。亦是菩萨受用。后三正知无取著故。二如是下显能知德。于中亦有通别。别可思之。第七知法界智。此显即理之事法界。故云一切法界即事之理。复云不生等。亦初标所修。次得下辨所得。初句总余十别。后如是下。结能知之德唯就通说。于中初。标二利满足。后不舍下释成满义。普贤行满不出二种。一证道二化道。初离二边显证道满。不舍于义此离空边。不著于法此离有边。故得平等无碍之智。言知无碍本。即是所证。次不住下双照二谛。明化道满可知。第八知入劫智初标。次所谓下列。后如是等下。结能知德亦是益相。先结后益可知。第九知法智。初标。次所谓下列。文有十句义有四重。一法体具德。二一切入一等明法用即入。三入非法等明理事相即。亦有无相即。以非法有三义。一非善法故。二非即是无如兔角等。三非即是理。今是后二。次云无法亦即非法。晋本名非。今译以非进二义。故互明之。依第二义。则法本自无。因缘生诸故云安立。若依第三。则从无住本立一切法。故不相违。四入方便无余。是体用善巧。后如是下结德可知。第十得总知一切尽无余微细智故。晋经十句。皆有无余之言。文中分四。初总标。二所谓下别列。即牒前十门名或小变。次或不等会意皆同。三乃至下结所不说。四生如影下显知之德。亦有通别。通从前生别则次第。对前十句。一外刹是心之影像故。今能知刹则知影像。二众生想现故云如梦。三者果报缘生故如幻。四心性寂然缘感成异故云如响。五说时如化。六即空界。七言语本寂。八即法界。九世间无依。十出世间行即是佛法。第二回向实际。文有十对。初即假实对。二即人法。求菩提故名菩提萨埵。三即体用亦名能所。梁摄论云。于分别依他起性。不见所行行。及能行道。即此义也。谓证智能行则出离故。第九因果。等正觉者。约人契法异前菩提。三中虽有菩萨行意取所行。此约为因故不重也。十法即教法教智相对。余并可知。第二佛子下总结多门。由心无缚。今身等皆无缚著也。第三菩萨下行成利益。初牒后显。显有十句。初总余别。别中一回向者。正起修行。二道者常游法径。三回向教。四平等智。五所缘境。六功行绝修。是佛善根。七了见本源成如来性。八无碍悲智是佛所行。如出现品。九无尽体用是分齐境。第三结名。从初广说故有心言。第二位果。成三种果。一现成果。于中先自利。后为欲。下利他。二在在下成当得果。初自利。后尽未来下兼于自他。三普贤下明终成果。因果无碍。第二应颂。五十一偈分二。先颂位行。后二位果。前中三。初三颂所回善根。二所修下四十四颂。颂回向行。三过去下二颂。颂行成利益。今初。云不为自己等者。照理大智。无私自他同体大悲利益回向。二颂回向中。但颂广大略不颂甚深。以遍在广大中故。文二。初一偈颂普贤自分究竟。余颂胜进究竟。于中前长行有三。一摄法广大德。二即入重重德。三微细容持德。今通颂之但显微细。于中分十。第一有三偈。颂世间微细智二一偈颂众生趣。趣由行别故。三有二偈。超颂第五众生界。界即根性故。四有三偈。颂第三菩萨行德。菩萨亦受众生之称。神通等行名显。三昧等行名隐。余义细详。五十方下二十七偈。颂第四位德大用。于中三。初一总。次二十三别颂因果八相等。后三颂能知之德。六有数下一偈。颂第八知劫智。七一偈颂第六世界智。八二偈颂第七法界智。九一偈颂第九知法智。以法与法界性相互举。前分二门义必相通。偈居一处。十有二偈。颂一切法智成益位果。二段可知(已下入第三十二经)第十等法界无量回向。于长行中。先位行后位果。前中亦三。初牒名征起。次依征广释。后依释结名。今初谓称法界起大用故。然等者入义。故本分中名入法界。法界无量即是所入。何法能入略有其四。一所回行法。谓法施之行称法界施故。二所行行体广大无边故。三能回之智。四所向之德。谓以称法界之大智。回等法界之善根。向同法界之大用。成法界之行体。此则位满至极故。标法界之名。当法受称。等何法界。此通四义。一等理法界故。经云。如法界一性如法界自性清净。善根回向亦复如是。其文非一。二等事法界。经云欲见等法界无量诸佛。调伏等法界无量众生。或愿起等法界无量行。或愿成等法界无量德。或愿得等法界无量果。皆即理之事也。三等理事无碍法界。经云。愿一切众生。作修行无相道法师。以诸妙相而自庄严。则相无相无碍。皆其类也。四等事事无碍法界故。经云一佛刹中现一切佛刹等。然其四事全等四种法界。融而无二故。此能等即是所等。非有二物。而可依之故。上称入入无所入。本业但云法界无等入言。即斯意也。彼释云。觉一切法第一义谛中道无相。一切法皆一相照故。第一中道即是所入。皆一相照即是能入。此二无二即是法界。故不可但以事法界为名。言无量者。亦有二义。一无分量即理法界。二无数量即事法界。前回向明依体起用。此明体用无碍圆极自在。即以法施及诸相。应普贤自在大善巧德。为其位体。第二佛子已下依征广释。文分为三。初明所回善根。二以此善根下摄将回向。三佛子菩萨摩诃萨如是回向时安住下。回向成德。初中二。先明行依身位。第二广行下依位起行。今初。如第十地得离垢三昧。受智职位。内得此定灌心首故。外示表彰白缯系顶。法从喻称名离垢缯。但有此相知得彼定。表位成满方能云雨说法。以益群生。名法师位。然斯位满总有五重。一约信满如贤首品说便得灌顶而升位等。二约解满如灌顶住。及海幢处说三约行满。如第十行入因陀罗网法界等。四善巧愿满。如此位辨。五约证满如十地说。此五重内。随一成处必具理行。内相应故皆名位满。然信解等殊故不相滥。若约圆融。但一位满即因究竟。更不待余。又若得一即得余位。总一法界受职之位。随门差别五位不同。法体融通全摄无碍。不同余教。二依位起行中二。先明起行。后佛子下显其行成。又前即利他。后明自利。又前明自分。后显胜进。今初十一句。初总余别。别谓慈等皆是法施。夫法施者。生解之妙方。起行之根本。入圣道之阶渐。越苦海之津梁。古德云。此经中托人以弘道。多叹法师之胜德。寄行以表法。每引普贤为末篇。故知法施之功。过财施之难喻。于中十句。一慈悲安物于菩提心。二益物无息。上二即广大心。三大心长善拣非余为。四究竟调御御以佛道。上二即第一心。五法日普照。六等劝修善。晋经云。欲使众生修诸善根。上二即常心常爱众生。同于己故名为平等。七心净无碍。即不颠倒心。颠倒有二。一心染能所之化。今不生于化。其化大焉名智自在。二见无能所便趣寂灭。今不舍善业无滞事理。八示果宝渚故云商主。安隐正道俱通因果。果即涅槃菩提。因即八正万行。九导以万行之因。上二即作义利。亦第一心也。十增长不坏为护念也。初令发心终令成就。有始有卒其唯圣人。然广等四心。般若虽当发心住中。位位皆用。第二行成中二。初牒前。晋经。云菩萨行法施等一切善法。后摄受下正显成相。文显可知。第二摄将回向。文小异前。诸段通下总有二十一门。若通将上十句法施善根。共成诸段。理无间然。今且分三。初九门别对十一句善根以明回向。即自分回向。次四门通显回向之意。三有八门。更以异门别明回向。即胜进回向。今初即为九段。第一愿闻法见佛修二利行。对前二句。于中二。初一愿总明余皆别显。今初初句牒前起后。愿得已下正显愿辞。一切境者。文局初段。义总该于二十一段。回向皆一切境。此一切境广大如法界。理事事事皆无障碍。如此之境皆得增长成就。后别显中二。初愿闻法受持。即成上文广行法施之义。二愿念佛修行。成上饶益无休。于中亦二。初正明念佛之行。次又愿下。回念佛善成二利行。于中亦二。先总为一切。遍于时处修菩萨行。后一切诸佛下别。明修行。梵行为万行之本。故偏明之。于中三。初总举所愿。二所谓下列所修之行。三佛子下通难释成。二中有二十梵行。与智论所列十戒多同。所谓不缺不破。不穿不杂。随道无著智所赞。自在随定具足。通用性戒而为根本。今开为二十一。不破在初者。谓持四重十重。若犯此者犹破器无用故。二不缺者。谓持僧残。残如器缺犹可修补。三持方便。若念破戒事。染心共语。闻环钏声皆名为杂。四持波逸提如白圭之玷。虽则可磨亦不为也。五定心相应乃至吉罗。亦不误失。六缘不能坏上三。皆不穿戒。穿如漏器不堪受道。前六皆律仪。七即智所赞。谓事理无违契圣心故。八不依名利果报九不得能持所持。由有此二虽秉御自他。于世间中得自在也。次三皆随道戒。十拣小道。十一显是佛行。十二兼能通达非道。故云无碍。皆随中道也。十三无著即见真成圣。次四即具足戒。谓观中道具事理故。一事理无违。二顺理而行则常不灭。三心能诣理。四对余超胜。无动已下皆随定戒。谓随首楞严定。不起灭定。现诸威仪。虽示十法界像。无戒不行。而寂然不动。顺境不能乱违境而无恚。又安住无比。即住大慈悲。无动无乱即舍心常现。无恚即喜是四等心。亦名梵行。第三通难释成者。有伏难云。菩萨期心先人后己。今先自行岂不相违。故下释云。但自修行便能益物。此亦成上安立众生于菩提心。及以菩提心长养善根。文中分二。初正明二重征释。今初先总明。后令一切下别显。有十二句。总显持犯。前六明有持德。安住者。通住诸戒。开晓者明闲持犯。三善行。四恶止。五心无垢。六智能照。后六明无犯过。一不起心过故无尘染。二不犯身口故无业报障。照明开晓不翳于理。三由不犯则二世清凉。四离无惭及悔缠所缚。五离恶因恶果。六不自恼恼他成波罗蜜。二征释中二。初正征反释。后重征顺释。今初征意云。自他行异。如何自行便是为他。释意云。自身不正其令不从。故上自行便为为物。净名云。若自有缚能解彼缚。无有是处。摄论云。若自住邪行。设欲正他非。是人终不能制止他过失。文有十句。例上可知。二重征意云。石虽不利而能利刀。自虽不行何妨化物。今云不能益者。其故何耶。释意云。若自犯教他便成颠倒。菩萨无倒。必言行相符故。要如说而行方能如行而说。文中先总明后菩萨下别显。初门竟。第二复次愿得法广演以益自他。亦成上文为调御师。示一切智道。文分为三。初牒前起后。次所谓下正明。三是为下总结。二中二愿。初一愿总明得法。文有四节。一得法。二解说。三益机。四摧灭下成自德二。一愿别明演法。释前四段故。晋经异论之下。无愿我之言。文分为五。初总明。二于一一下明得法。三获无所畏下能演。四为欲令下明所为机并可知。五作是念言下。自修成德即为物勤修。自成已德成十种德。初二云遍。遍于事理。余八云等兼等无碍。影略其文。其中云住者即圣天梵等。第三总结中。上成自德亦为摄生故。复重。云为令众生成一切智。第三复次愿得二利行圆。成上作法藏日获智见佛等皆普照故。文中二。先通二利。后又愿下别明二利。即成上文。于诸众生其心平等。初以自等于理。后如我所得下令物等自。第四复次愿行称法界。成上心净无染及智慧自在。以动合法界故无所染。是以末云。永不失坏诸清净行。此章多同理法界也。如智因理发故同法界。余皆准之。即向实际意也。第五复次有十四愿。愿得见佛解法。成上大智商主。初三自成智性是商主德。余为众生是商主事。第六复次愿解法界。即理法界。岂以此文而名随相。然此中云如晋经云解。解契于理故名为如。即是成前安隐正道。文有十句。一不随缘变。二不守自性故为法本。三如亦复如是其自体故。晋经中名为如如。四非是能依。五不暂离如六随缘无性即是如性。七无性。亦无本来寂静。八无二性离能所故。九不随三世。十一味平等。第七复次愿众生成法师。即成上而作导首。导首即是法师。上为他作今令他作。仁王经说十三法师。如来灭后流化不绝。亦名法师。如法华菩萨藏经。各有其品。今此多就极胜而说。于中有二十法师。七云如眼者。现证非闻见故。九无相之相是妙相故。二十唯有说法能安世间。第八复次不取著回向。即向实际。此及第九。成上作不可坏坚固善友。此之一段明坚固缘文显可知。第九离过成德回向。先十七句离过。即离可坏缘。后但为下成德。明其所为。为不可坏坚固善友。今初前十五事护烦恼行。于中初二不耽现境。次一不求当报。余通二世。后一护小乘行。其第十六。若解脱三昧唯小乘因。诸禅三昧通生死因。未得不求已得不著。谁复求死。所谓求生生必死故。求和合者除涅槃乐。皆有合故。沙弥求龙是怀毒回向。愿为魔王即坏善回向。后显成德亦是所求。在文易了。大文第二四门。总显回向之意。故初不云复以善根。但云以彼善根回向时。居然拣别四门即为四别。初一门明应向实际。及向众生。第二门明应向菩提。第三门明应离过。第四门明有成益。初门为二。初明应向实际。后又为令下明应向众生。今初本性即不变性。法性即随缘性。众生是人即无分量。无诤是法理事不乖自性。则起无所起。诸法则横该本寂。三世则竖入无差。以知法性为缘。则生起佛种。依性依用无退失时。照斯实际实智行立。后应向众生中。有二十所为。七云十力轮者。圆满摧伏故。十四云无畏菩提心者。不畏生死长远众生难度。转依难证万行难修。菩提旷远故。第二应向菩提者。有二十二回向。前三无为字欲成二十。故于中前二十回向。明因圆果满。后二明得果不舍因。穷未来际以化物。第三明应离过中有标征释。及第四成益。文并易知。大文第三有八门。更以异门别明回向。即是胜进。文分四别。第一二门回向众生。二有三门回向菩提。三有二门总显所为。四有一门回向实际。今初分二。前门愿得圆音。后门总令具德。今初以法师位故。欲令物同得圆音演法要故。有四十五种音声。即密迹经中六十种音。但数不足。次多不同名或小异。彼第一名吉祥。与此净妙义同名异。二名柔软次第与名全同。三可乐即此第五。四悦意。即此第二十一欢喜音。五清净即此第六。六离垢即此二十三远离痴翳。七显耀。即此第三十一一切法光明照耀音。乃至第六十宣诸德音。即此第二十九能说不可说字句差别智藏音。然彼无天鼓。今此缺彼师子龙鸣。好雨海雷龙王。真陀罗伎哀鸾。鹰畅鹤鸣等。以从喻说。此略不论。又此所明显德广大。如彼但云普入众会音。此则云普至法界无量众会道场等。法有所本不可不知。名言不同无俟全会。中间云音声智者。在心为智宣吐称音。皆应具二影略而说。第八。云不可说功德庄严者。大悲芬陀利经说。以三千界众生功德为一聚。更增十倍不及如来一毛功德。展转乃至无见顶。前一切功德总为一聚。更增百千万亿那由他阿僧祇倍。不及如来胸中。大种所发音声一声功德。彼约总说即此别明。然六十种中不出有二。一约具德如柔软等。二约无失。如不下劣等故。不下劣初。有又以此善根之言。通言音声者。声谓四声为音之依。音谓五音。依五行别。木声壅其音角。火声炽其音征。土声宽其音宫。金声清其音商。水声浊其音羽。若一音之义广在下文。第二总令众生具德中十句。前五果满后五因圆。第二三门回向菩提分三。初一门得正果。次一二果因圆。后一依报果满。今初。然上众生得果有其十句。各应有多。今但广初一身则余可例取。文中三。初明得身。次显身用后总结所成。前中初总相。所谓下别相。身是同相余是异相。成坏可知。然此十身通法通智。一光明者。身光智光无不照故。二体无闇障。能鉴彻故。三体不受染。若彼润玉涅而不缁。四净德内充如玉无瑕翳。五非暂时净拣异下流。上三就体辨。次三对境以明。六不为尘坌对上清净。七极微不著对极清净。八垢秽无污对上不染。若就内德即烦恼障尽。名为离尘。习气亦亡名极离尘。所知不住名离心垢。九具相具德。十形充法界智遍十方。山河事理不能障碍。二于一切下依身起用。前四色身用。前三罗一身于法界。后一收万像于一身。次示诸下五句智身用。后示菩萨行愿下。通二身用。后菩萨下总结所成。第二门愿二果因圆中二。初即理起用行。后入一切下即事入玄行。今初。初成行缘身随住故次众生见下利他不空。后于善知识下兼通二利。后入玄中智契名入。无边法界通身智入(从此已下入第三十三经)第三门愿成依果。文分为二。先总明。后其一一下别显。今初十句初牒前起后。后九正显愿相。一愿清净。二愿庄严。三分量普周。四纯善。五无障碍。六具净光。七有佛现。八融摄。九举一例余。一刹之展量同法界。一刹之卷显现无余。展卷无碍。是一佛刹。如一佛刹刹刹皆然。准上华藏。及后人严尘尘尚然。况复刹刹。第二别显中分二。先显宝严。后如宝庄严下类显余严。今初分三初总标次所谓下别显。三是为菩萨下总结。二中复二。先通显宝严。后佛子下别明人宝严。前中以阿僧祇数。但有九十四数。以晋经皆云无量阿僧祇。初有数事。但云无量则阿僧祇言。非是数中之一。但是无数之言。若定是数便为限局。今就九十四内。宝树之中有无量妙宝。以为华果为一。宫殿中有无量菩萨为二。初段显因之后。有无数宝藏为三。一一璎珞中百千菩萨上妙庄严为四。下宝枝中有不思议鸟为五。宝华中有无量菩萨为六。足满百数。文中分二。初十八事略明显胜。初略明。如是一切下举因显胜。后复有下八十二事广显。于中分五。第一二十四事。唯以外宝为严。其间三两。亦标以事名释以法门。且从多判。二复有阿僧祇宝光明下。有十五事。标以事名释以法门。欲显即事成法门故。三宝修习下三事。唯约法门。显即法可贵非要托事。四宝座下二十二事。约于事宝能成法门。或显依中有正明杂庄严。五宝众生下十八事。显于内身六根三业。皆名为宝。并圆明可贵故。此上诸事。或纯或杂或依正无碍。皆以事事无碍法门因所感故。若将一因各对一事。如以寂忍为因所感宝衣等。恐繁不显观者思之。复将一因成一切果。四句融通义如常说。二人宝严者。法华云。彼国何故名曰大宝庄严。其国中以菩萨为大宝故。所以楚魏之朝。亦不以金玉为珍。而以贤臣为宝。遍法界微尘之处。有多菩萨。可谓大心严刹也。三结成宝严可知。二类显余严。有十一事。一一皆有上之百事。并前一百则一千二百。言次第乃至过此百倍者。若言严事过者。则不应言皆如宝严。若准晋经云衣盖幢幡乃至百事庄严。即以香等为百。过此倍之三字译者不妙。若别理通者。以前宝严但列百事。非止唯百。应过百倍则百百为万。表圆融万行。则应回文云摩尼宝严皆如宝庄严。如是广说。次第乃至过此百倍。理则无违。第三二门回向所为中。初一门应为众生。后门应为菩提。今初有二十三句初之二句文。虽在初义通二处。第三成就众生是为总句。下皆是别。始自信心终成种智。其文并显。二应向菩提中。明因圆果满大用无尽。亦显可知。第四回向实际。有二十九句。皆云法界者。理事无碍法界也。皆云住者。智契即事之理无所住故。住即入义以安住故。法界无二即是等义。初云无量住者。一切善根皆是所住。今以无住之住。便同法界无量。他皆仿此。第三回向成益文有十句。皆言安住者。由上智契故能得安也。身等即差别事法。今即平等清净。平等清净即是法界无尽。法界清净即是所得。智能安住全同法界。由八安住成后二用。一一音普断物疑。二上住佛德。佛德虽多略举其四。谓十力四无畏。十自在六神通名广大德。对上种智为佛二严。是出离法。三佛子下依释结名。大文第二菩萨下位果分三。初标得因。次成满下列其所得。三如是等下结得之相。二中略显三种果满。一因果利益满。二于念念下见佛自在满。初总标。后所谓下别显。皆以体用理量但无障碍。是佛自在。三又得下清净果满。由净惑障见性净故。亦先标。所谓下列文显可知。三结能得之相。平等者离能所知故。余并易了。长行已竟。偈文在下。大文第六从尔时佛神力下。瑞应分于中二。先动地生信。后佛神力故下。兴供表行于中三。一供因。二外事供。三阿僧祇下内事三业供。大文第七如于此世界下。结通十方。以是通方之说故。准上诸会或结瑞应。今此结说故别开章。大文第八尔时复。以佛神力下。证成分。云百万者位过前故。大文第九尔时金刚下偈赞劝修分。于中二先序意。后正说偈。于中亦二。先明第十回向偈后叹胜劝修。前中三十六偈分三。初九偈颂所回善根。次七偈颂回向行。后二十偈颂位果。二中分三。初二偈总颂前文九段回向。次一偈颂回向严刹。后四偈颂二段中回向所为。三菩萨具足下。颂位果中三。初一偈颂见佛自在。由己自在方见佛自在。次十七偈颂得清净中。一念中普入三世一切诸佛众会道场智清净。上云八者必在供养故。此广显。此是力能。不可颂前愿成所为。后过去下二偈总结第十回向。然上且依粗相而分。菩萨纵任辩才体势包摄大旨无异。故不委论第二此是下。叹胜劝修通于十向。于中九偈分二先六偈举人就行以叹胜。谓是菩萨所行如来所说。六度随相等行法界离相。等行故是超胜。后智者所有下。三偈结叹劝修大文第十末。后二偈校量功德。德既无限宜可修行。然此显德。深胜高远者。一圆融教故。二约殊胜愿力故。登地已上寄位阶差故。每结云若以殊胜愿力复过于此不可数知。勿谓此深便言地劣。第五会竟。

　　大方广佛华严经疏卷第三十



　　大方广佛华严经疏卷第三十一

　　　　唐清凉山大华严寺沙门澄观撰

　　十地品第二十六(入第三十四经)

　　初来意者。为答普光十地问故。夫功不虚设。终必有归。前明解导行愿贤位因终。今明智冥真如圣位果立。故有此会来也。前是教道此是证道。教为证因。证即证前三心之教。故无性摄论云。此闻熏习虽是有漏。而是出世心种子性。即斯义也。然会来即是品来。一会之中唯一品故。故释名宗趣亦品会无差。晋经此会有十一品。则名等皆别。次释名者。会名有三。一约人名金刚藏会。二约处名他化自在天会。谓他化作乐具自得受用。表所入地证如无心不碍后得而起用故。事理存泯非即离故。因他受用而有所作。非自事故。自他相作皆自在故。将证离欲之实际故。不处化乐者。表凡圣隔绝故。三约法名十地会。即同品名。所以得此名者。本业云。地名为持。持百万阿僧祇功德。亦名生成一切因果。故名为地。本论云。生成佛智住持故。即斯义也。唯识第九云。与所修行为胜依持令得生故者。但语其因阙生果义。有别行译本名十住经。住是地中一义故。仁王兼明云。入理般若名为住。住生功德称为地。而下经又名集一切智智法门。亦兼因果。复有别译名渐备一切智德经。以后后过前前。故名为渐备。渐备即是集义。若名十地就义约喻以受其名。若云十住。唯就法称。十是一周圆数十十无尽。皆带数释。后之二释皆是依主。一切智智之法门故。渐备一切智之德故。十之别名见于本分。三宗趣者。先总后别。总有二义。一以地智断证寄位修行为宗。以显圆融无碍行相为趣。二前二皆宗。为成佛果为趣。后别者。别于上总略有十义。一约本。唯是果海不可说性。以离能所证故。虽通一部此品正明。二约所证是离垢真如。三者约智。谓根本后得亦通方便。四约所断。谓离二障种现。五约所修。初地修愿行。二地戒行。三禅行。四道品行。五四谛行。六缘生行。七菩提分行。八净土行。九说法行。十受位行。六约修成有四行。谓初地信乐行。二戒行。三定行。四地已上皆慧行。于中四五六地。是寄二乘慧。七地已去是菩萨慧。七约寄位行。十地各寄一度。八者约法有三德。谓证德阿含德及不住道。是十地之德故。九约寄乘法。谓初二三地。寄世间人天乘。四五六七。寄出世三乘。八地已上出出世间。是一乘法故。以诸乘为此地法。十者撮要谓六决定。宗辩此故。于此十中。二三四八十通于圆融行布。初一双非余皆行布。多约寄法显浅深故。若以圆融融彼行布。则无不圆融。故以别从总。皆十地宗。若别中之别则地地别宗。别论其趣。不异总趣。论其体性多不出前。为成十故小有加减。一即离言体。二所证体。梁摄论云。出离真如为地体故。三能证体。无性论云。法无我智分地位故。此论亦名为智地故。其所断约离故非地体。若取离惑所显又即真如。四合能所证以为地体。独不立故。梁摄论云。如如及如如智独存故。五收五六七及其第九为随相体。此等皆为成地法故。六取光明三昧即证入体正相应故。论云三昧是法体故。七就德体即教证不住三道为体。八随要体。谓六决定。九总摄体。成唯识云。总摄一切有为无为功德为自性故。十唯因体取其别相异果海故。收此十体不出三体。一总含体。二克实体。谓智与证。三离言体配属可知。上二即因下一为果。因果非即离。言虑双绝以为地体。
　　问何为地前显圆融德地上行。布彰浅劣耶。答显一乘故。云何显耶。三乘之位。地前行布地上圆融。今一乘位地前地上俱有行布圆融。若俱双辩则前后不异。若地前行布地上圆融。则全同三乘前浅后深。又似行布圆融各别。教行不知法性。教行非即非离故。于地前但显圆融已过三乘。地上多明行布以显超胜。胜相云何。谓贤位始终已圆融自在。登地已去则甚深甚深。言所不至。若不寄位何以显深。不包三乘何以显广。故虚空鸟迹迹迹合空。大海十德德德皆海。地地之中具摄一切诸地功德。文文之内。皆云若以殊胜愿力复过于此不可数知。故刚藏俟五请而方说。世亲以六相而圆融。意在斯矣。又此一会文唯一品。阙于方便及胜进者。正表斯义。所以阙方便者。有二义故。一表证法无二离方便故。二总摄三贤皆为入地之方便故。阙进趣者亦有二义。一十地如佛更无趣故。二以十定等品即此胜进故。若尔何以别会说耶。含二义故。一开此胜进成等觉故。二胜进趣佛行深远故。若别立方便胜进。即不得包摄前后。显地圆融。十地甚深良在于此。地前乃我地之前。安得云深。异于地上此解尤妙。学者应思。第四释文。一品分二。初长行散说。后偈颂总摄。偈中虽有第十地偈。以后有总摄之偈。前隔结通等文。故从文便科之。中间诸颂摄在当地。初长行中二。先正说十地。后尔时复以下菩萨证成。前中亦二。先显此界所说。后如此世界下。结通十方齐说。前中或总为一十地法门。或为二分。谓初正说。后动地等显实证成。或为三分。为序正流通。然教证不同三分亦异。就教三者。初至起分是其由致。以发起正说故。二本分已去是其正宗。正说地故。三地利益分以为流通。益末代故。二就证三者。序分为序。三昧分为正宗。因入此定显实证故。故论。云三昧是法体故也。加分已去皆是流通。由说自所得。令信行菩萨证入地故。或为四分。于正说中。初法说显地影像分喻显地故。教证准前。或为五分。序为远序。三昧已下是近序故。或为六分。随行德分。初至起分起化之由。为生物信。二本分中略说赞胜。起众乐欲。三请分中彰地超言令生正解。四说分中广明修相。令物起行。五影像分寄喻显德。六利益分。明德成证实。感化斯现。或为七分。从初至请分为六。说分遍通于十地故。问论云。初地所摄八分。第七说分。八校量胜分。明知说分唯说初地。如何得通。答若不许通。何为初地独受说名。故知标于总称。即受初地别名。若以论云初地所摄便定局者。则前六分亦不应通。是知八中前七皆通。后一方局。又下说分。虽言自此已后正说初地。既有初地说分。则有二地乃至十地说分。或为八分。开地利益异正说故。或为九分。影像望前法喻别故。或为十分。即是十地。或于前九加后偈颂。此十次第有其三义。一就化相通为起说。二就化意通为显证。三随宗要教证双辩。初之一义随文释中论自具之。今当略辩。一起说由致故有序分。二显证能说有三昧分。三示说不虚故有加分。四定无言说故有起分。五起先略陈故有本分。六闻名渴仰故有请分。七正为广陈故有说分。上七依论次第。八别说难晓以喻总明。有影像分。九为说既竟显胜劝修有利益分。十散说难知有偈颂分。二显证者。初分为显证由致。余九正显证相。于中前三就相显证。一寄入显证。二因加显证。由得加故显证不虚。三寄出显证。不起无言不能显寂故。次四就说显证。谓本分略说显证。请分拂相显寂说及影像寄修相以表德。但法喻不同。次一分就益显证。后一重述证德。三双辩者。初一为由。后九正显教证之相。于中三昧显证。后八显教。从加已去即有说故。八中次第同初门说。或为四十八分。谓初地十地各摄八分。二地二分。三四与九各摄四分。五六各三。七地五分。八地七分。故四十八。问初地八中前七十地。八中后二义该十地。何为论判属初十耶。答地论科文有其四例。一以后摄前例。以前序等近初地故。判属于初。二以前摄后例。后二近于十地故法云摄。非谓不通。三当相分文例。如中间诸分。四显地该收例。谓显十地是陀罗尼法故。诸地中文虽隐显。义必全收一一地中。皆四十八。如初六分属于初地。许该余九。类显余分无所不通。问初不说戒无彼二净。不说禅枝无起厌等。如何诸分地地皆通。答明言义通那引文局。岂不经说。地地之中。具足一切诸地功德。宁许初地不持戒等。已略料拣。次正释文。若依十地即为十段。初欢喜地文有八分。七如前明。第八名为校量胜分。文之分齐至下明显。今初序分。论经别行具六成就。今摄在大部故阙信闻。但有余四。谓一时二主。三处四众。虽有四事。而论但云时处等。校量显示胜故。此法胜故。在于初时及胜处说。而不言主众胜者。意明主众余经容有故。若以相从主既十身。众不可说亦得名胜故。论有等言。今初尔时者时胜。以是初时得名为胜故。论云。婆伽婆成道未久第二七日故。论经别行故标二七。今经摄在大部。但云尔时。即是初会始成正觉时也。且依论明。若以初表胜。初七最初何故不说。论云。思惟行因缘行故。因者能说之智。缘者所化之机。欲将所得妙法。以逗物机故云思惟行行。故法华云。我所得智慧微妙最第一。思惟因也。众生诸根钝等。思惟缘也。论云。本为利他成道。何故七日思惟不说。显示自乐大法乐故。此问意云。在法身地见机堪化。方应成佛何用更思。今答意云。非是思而后知。自为受法乐故。大法乐者。即所得智慧寂静乐也。论云。何故显己法乐。为令众生于如来所。增长爱敬心故。复舍如是妙乐。悲愍众生为说法故。何故惟行因缘行耶。显示不共法故。谓穷智究竟照机无遗。除佛一人无能及者。名不共法。又因缘亦即所证深理。唯佛穷故。二世尊者主胜义如前释。三在他化下处胜。论云。此处宫殿胜故。宫即自在天宫胜下五天故。殿即摩尼宝藏纯宝所成。胜宝严故。他化天宫。既表地智无心而成化事。摩尼宝殿。亦表慈覆无心出用无尽。若以欲顶为表胜者。色界尤胜何不彼说。论云。此处感果故。谓机感在此故。又色界为长寿天难不能感果。能感胜果必是欲界之身故。密严中明。此处十地菩萨常所游履。大乘同性经云。此处有报佛净土故。于此处说。若唯约机感失所表义。四与大下众胜。文分为五。一拣定众类。二住一切下叹其胜德。三其名下依德列名。四如是下结数难测。五金刚藏下标说法主。今初又三。一拣大异小同菩萨故。二其诸下拣尊异卑。谓八地已上念不退转故。弥勒问经云。自分坚固名不退。胜进不坏名不转。若准论经又云。皆一生得无上菩提。则皆等觉。等觉亦通念不退故。又仁王经。一生正得下寂灭忍。言不退者不复退入无生忍故。显文虽尔本迹难量。多是诸佛之所化故。三悉从下拣新异旧。他方集故。二叹德中有二十句。初二略明后二总结。中间广叹。今初略中。初句自分行满。谓权实无碍智住真俗双融境。境智一如无住住故。后句胜进行满证佛所证。则是如来勤行不息。故名菩萨。二善能下广叹有十六句分二。前十三句广自分。后三广胜进。前中亦二。初三明行修具足。一神用善巧。二调化应时。三行愿遍于时处。余十句德用圆备。四福智益而不竭。五权实知慧虽已究竟。六以无住道不舍修行。七内证定智通明。八外用施为自在。七中若顺三乘法相。禅即四禅定即四无色定。解脱谓八解脱。三昧者此云等持。平等持心趣一境故。即三三昧诸有心定。三摩钵底此云等至。由离沉掉至一境故。局在定地通无心定。谓无想灭定等。神通明智。即通目一切有心无心定地所引功德。今此菩萨皆能善入善引。若就一乘释者。禅定即十禅定。解脱即不思议等三昧。等至各有无量百千通明及智。皆各有十。十十无尽是普贤位菩萨所得。九内获自在干能。十外能一念周遍请法。十一护法。十二供养。十三二利勤修。后三广胜进。即三业广大。及下结文并显可知。三列名中。前三十八同名藏者。表于地法有含摄众德出生果用故。后一名解脱月者。即请法上首脱众疑闇使得清凉。如夜月故。又藏表根本智包含出生。月表后得清凉益物。苏利耶者此云月也。俱苏摩者悦意也。即是华名。余之别名可随义释。四结数可知。五标法主。论云。何故菩萨说此法门。为令增长诸菩萨力故。谓彼同类而能尔故。菩萨众多。何故唯金刚藏说。论答云。一切烦恼难坏此法能破。善根坚实犹如金刚故。不异名说。此释金刚。谓表地智有坚利二义。如金刚故。能坏烦恼即是利义。下释藏义。论先问云。何故名金刚藏。此问意云。为以藏摄金刚名金刚藏。为以金刚而为藏耶。上即有财下即持业。而论双顺二句。顺后句云。藏即名坚其犹树藏。谓如树心坚密能生长枝叶华实。地智亦尔能生因果。此就能藏名藏。次顺上句云。又如怀孕在藏。是故坚如金刚。如金刚藏。此谓子孕在胎藏中。善业所持坚不可坏。而得生长。此就所藏名藏。二喻俱有生长之义。论下广合云。是诸善根一切余善根中其力最上。犹如金刚。亦能生成人天道行。诸余善根所不能坏。故名金刚藏。此之一合通上二喻。是诸善根。谓无漏善。余诸善根即二乘地前。今无漏善于余善中如孕在于胎藏其力最上。双合二喻坚义。亦能生成通合二喻生长之义。其力最上犹如金刚。当体名坚。余不能坏对他名坚。等二尔时下明三昧分。尔时者众已集时。金刚藏菩萨者标入定人。为众首故承佛神力者。辩入所依。显定深玄唯佛穷究故。推功有在无我慢故。菩萨大智慧光明三昧者。显所入定名。三昧通称余皆别名。智慧是体光明就用。照二无我。证如名慧照事名智。此二无碍能破见惑及无明。故名曰光明。大有二义。一拣异凡小。二能断大惑能证大理。成大果故。彰非果定故云菩萨。即照之寂故云三昧。智与理冥故称为入。论经名为大乘光明三昧。则光明即智。此与唯识第九四定初定名同。然其体性不出三种。一定。二慧。三所证如。以具能所证兼寂照故。所以入者。意略有六。论但有二。一谓表深。论云。显示此法非思量境界故。二即以此义显非证不说故。余四如十住品。第三入是下加分有六。一辩加所因。二即时下能加佛现。三作如是下赞其得定。四善男子此是下。双辩加定因缘。五欲今汝下辩加所为。六善男子下别显加相。今初。入是三昧已者。若未入定佛不加故。故下论云。所以偏加金刚藏者。得此三昧故。十住会云。以三昧力故。二能加佛现中有五。一佛现时。谓正入定时。二十方下来处远近。三各有下能加佛数。四同名金刚藏。显名同所加。五而现其前现身生信。上二三中。意明多数胜前位故。若尔何以不言无量世界。而云十亿刹尘界耶。论云。方便显多佛故。谓无量虽多。其言犹漫人不谓多。今假以刹尘。一尘一刹一刹一佛。便谓细而叵测。若尔但趣举刹尘即已显多。何要定言十亿。有二意故。一为说十地故。二此经如是多说十数。显无尽故。即由此义不云无量。无量不得显无尽故。何要显此多佛加耶。论云。显于法及法师增长恭敬心故。又表诸佛皆同说故。何要同名加。论有二意。一云本愿力故。何故如来作如是愿。显示多佛故。此三昧是法体。本行菩萨时皆名金刚藏。同说此法。今成正觉亦名金刚藏。故不异名加。此中论意云。诸佛因中得定名金刚藏。遂发愿言。我成佛时亦同其名。所为同者。为显菩萨所得法体同于多佛。明人异道同故。论意正尔。若以义取亦通遮那本愿。以佛因中得定说法。能加所加同名法尔。亦发斯愿。以显道同故。下经云。亦是毗卢遮那如来本愿力故。第二意论云。又是菩萨闻诸如来同己名已。增勇悦故。前就法理此就化仪。第三同赞得定显有加因。第四双辩加定因缘中。有四因缘。一伴佛同加故。二主佛本愿故。三主佛现威故。四定者智力故。初之一事唯得定因。先由佛加方能入故。故论云。彼佛先作是愿。今复自加。后之三事通于二因。由此能入定由此得加故。非正加相故。论云。后余佛加故。言卢舍那佛本愿力故加。此论意云。后文方显诸佛加相。即由此中本愿力耳。则此是加因。若约得定。由主佛加则此中愿等已显加相。但意冥加故。即前承佛神力耳。是则定因有四加因亦四。虽阙伴佛加因。而有得定一因。故有四也。所以第三会中。后三因初有又是之言。四五两会同云亦是。故不可将前一因为正作加。若此已作加。何用下文正显加相。余如第三会辩。第五明加所为故。论云何故加。然直就经文则应分二。初总明。后所谓下别显。论无所谓二字。故取别中入智地句。入初总句。总别合明但有二十。前十依自利行。后十依利他行。义虽兼通从多分判。欲显二利差别相故。今依论释。初十句中。论以二门解释。一直释经文。二会通本末。初门先释总句。彼经云。又一切菩萨不可思议诸佛法明说。令入智慧地故。既将别句入总。即经论开合不同。论经云明。即今经光明。但广略有异。彼云明说。此云说不思议。彼未回文。即经论方言有异。既知二经同异。次正释文。初欲令汝为者标举章门。总显加意。意为何事。谓一切菩萨说等。此中三义。一一切菩萨是所被机。二不思议诸佛法光明。是所说法。三令入智地是说之益。被何等机。论云。是中一切菩萨者。谓住信行地。此通二类。一谓地前未证真如。但依信心而起行故。无著论中亦同此名。二通地上。如初地加行位中名信行地。即地地加行皆名信行。以摄论中意言无分别观通于四位故。知地上亦有信行。下释所入智地。及别入中皆通十地。明知所被不唯地前。况下请分中。论云。未入地者令得净心。已入地者令得十力。必通被也。二中说何法被。此有二种。一所证法。论云不可思议诸佛法者。是出世间道品。此明十地法体是无漏。故名出世间。生佛果故名道。十位行法类别名品。既是佛因是佛所证。故云佛法。心言路绝名不思议。二说能证。论云。光明者见智得证。此谓后得观事差别名见。根本观理一相名智。见达于事名得。智契于理名证。直语智体故言见智。以智合境故言得证。地法虽多不出此二。见智虽广此释正宜。故解深密第三云。我无量门宣说智见。今当为汝略说其相。若缘总法。修奢摩他毗钵舍那所有妙慧。是名为智。若缘别法。修奢摩他毗钵舍那所有妙慧。是名为见即斯义也。上云说者令分别上来能所证法。三中说此何益。令入智地。论云。入者信乐得证。此中信乐即所被机得证。即上二智契。合入何法耶。所谓智地。论云。智慧地者谓十地智。如本分中说。即上不思议佛法也。上说能所证者。意令菩萨以能证智。入佛所证法。是此总意。已说总句入地之相。次下九句。依本开末显入差别。论云此修多罗中。依根本入有九种入。此九种入寄于四位。初四愿乐位。次一见位。次三修位。后一究竟位。近地方便亦属地故。地后胜进趣究竟故。皆十地摄。言九入者。一者摄入。谓闻慧中摄一切善根故。二者思义入。思慧于一切道品中智方便故。智方便者。即善拣择道品。即是佛法。三法相入。彼彼义中无量种种知故。彼彼即是诸法。种种知即广知。此即所思法成。四教化入。随所思义。名字具足故。能善说此知修慧。修通二利。菩萨利他即是自成佛法故。入自利中收。五证入于一切法中。平等智。见道时中善清净故。言平等者。即无分别。无分别智正证真如。离二取相故云平等。二我分别随眠不生。名善清净。最初照理立见道名。六不放逸。入于修道时中。远离一切烦恼障故。故世法不染。七地地转入。出世间道品无贪等善根净故。此明修道位中。离障证理智行转进。于地地中双断二愚。是无漏善能净所知。以此无漏净三善根。名净烦恼。论云。复有善根能为出世间道品因。此明诸地中加行善根净也。八菩萨尽入。于第十地中。入一切如来秘密智故。即下大尽分中。入如来十种秘密之智是也。如来秘密下地不测。名不思议。若入彼所入是智之境。入彼能入即智是境。得即是入故。叹净名云。诸佛秘藏无不得入。九佛尽入。于一切智入智故。上一切智释一切智入。下智字即智境界。入即得也。上直释竟。自下论文融会本末。初会末归本。谓上九种入。为欲校量地智差别转胜之相。非根本入有此行布。后明本末无碍。欲显前从本起末。则无别之别。次摄末归本。别而无别故。以六相融而无碍。论云。一切所说十句中。皆有六种差别相门者。此标举显通。故云一切皆有此言说解释应知。除事者此显立意。谓此六相为显缘起圆融之法。勿以阴界入等事相执取。言六相者。谓总相别相。同相异相。成相坏相。此标列也。下释云。总者是根本。入者以初一入无不摄故。别者余九入别依止本满彼本故者。谓依一开九。无总别不立故云依止。由别方成总故云满彼。同相者入故者。同名入故。异相者增相故者。九相渐增不相似故。成相者略说故者。揽九缘以成一略言标显故。坏相者广说故者。分一作九九外无一。此九因缘各住自相不相成也。又云。如世界成坏者。犹如世界多缘共成。其中事物一一推征。何者是界名坏。亦如梁等共成一舍。总则一舍别则诸缘。同则互不相违。异则诸缘各别。成则诸缘办果。坏即各住自法。余一切十句皆应随义类知。别章广显。第二又令得下。十句依利他行是增数十。经有十二句。论经合七八二句故唯十一。初句为总余十为别。总中始者内起信欲外近善友听闻。终者忆念任持所闻地法。地地皆尔。故云十地始终。此约教行。复有阿含为始以证为终。则前皆是教。此教证义总有九重。一教行相对。言声为教行德为证。犹下请中字义二藏。二地前地上相对。如下请中叹众。以地前闻思修等为教净。地上行德为证净。三真伪相对。即于地中闻思修慧报生识智缘照之解。名曰阿含。真智出言为证。下论云。闻思修等是则可说。地智离言。四修成相对。一切地中真伪合修为教。舍伪契真为证。犹下所明义说二大。五相实相对。世间中修得彼证相名教。契本实相为证。犹下所说增上妙法光明法门。光明是教增上是证。六体德相对。就彼离相所成行中。显本法性为证。依本成德为教。犹下炼金金体与钏等。七体用相对。前体及德皆证。依体起教智之用为教。下珠放光。光喻于教珠体喻证。八自分胜进相对。自分所成体德及用皆证。进受佛教为教。下叹金刚藏。二力妙智及辩名为证力。坚念教法为阿含。九约诠就实相对。真智之体为证。约言分十为阿含。犹下迹处虚空喻证。空处之迹喻地阿含。下论云。字身住处证智所摄。非无地智名句字身。名句字身即阿含也。今当第四。一经之内频语教证。理须通会勿厌繁文。次依根本始终有十始终。前三地前思修利物。次一见道余六修道。此陕前入。谓初阙闻慧。后无佛尽者理实齐通。以此二并非正。地前已说竟。故此略无。一摄始终。经云。如实说菩萨十地差别相故。谓以思慧智摄持所闻。称思宣说。故云如实。二欲始终。缘念佛法意欲令物证故。此即思慧上品求心。三行始终。以是修慧故名修习。言分别无漏法者。于地上无漏道品。起意言分别观行故。以未证故。但是观分之时带相观心。未觉无相故云分别。四证始终。即见道位。大智者即真见道。根本法无我智过小乘故名大。治无明故云光明。此智亲证真如。平等平等离二取相。名善观察。实断二障分别随眠。名善选择。巧庄严者即相见道。是后得智故论名方便。方便即巧法。真见道种种建立名为庄严。又庄严者即二智成德。由得此二善达法界。于多百门已得自在。故云庄严。故论云。此事中彼时中皆善知故。由相见道复有二种。一观安立谛名此事中。二观非安立谛名彼时中。以法真见道正证如时不可名事。相望前真故名为彼。五修道始终。论云。出世间智智力得入法义故者。以后得了俗由于证真名出世间智。智由证真达俗。故名善入。智能入法即名为门。上寄从二地至七地竟。次下五句有五始终。寄入八地至于佛地。治菩萨于菩提五障。五障在于七地。至于等觉。经文但有能治障在文外。今初二句即能破邪论障。始终不能破邪论障即是所治。随所住处者。即邪论心住著之处。言次第显说者。以宗因喻现比教量。显己正义随病治之。上皆论所据。言无所畏者。即论庄严。后句辩才即是论体。亦论庄严。谓语具圆满顺言敦肃。故名辩才。又上皆论多所作法。所作有三。一善自他宗。二勇猛无畏。三辩才不竭。配文可知。言光明者。性不闇故。即论出离。谓善观察得失等故。由具上诸义故不堕负。由破此障得入八地。二能善答难始终。上明能破此显能立。第九善慧是辩才。地住即证也。三乐著小乘对治始终。不忘菩提上求下化故。四化众生懈怠对治始终。成就不疲故。五无方便对治始终。善达五明为一切处开悟。故能巧化。又上五障。一不能破邪。二虽能破而不能立。三虽能破立情乐小乘。四虽不乐小乘而不勤化他。五虽化不疲而无化方便。治于此五行化略周。第六正显加相。论云。已说何故加。复云何加。加相有三。谓口意身。约别相说。口加以益辩。意加以与智。身加以增威。如实说者。能加则局所加皆通。乘前语便故先口加。得智堪说事须起定。便身触令觉故为此。次此就十方佛辩。若约舍那先意令得定。当有所说。次身光照触增威。后云台说偈令演。亦义次第非有优劣。初口加中有十一句。初总余别。总中令以乐说辩说十地法门。名相差别不违事理。善巧成故。故云汝当辩说等。所谓下十句别中。依根本辩才有二种辩才。一他力辩即是初句。谓承佛力。承何力耶。如来智明故。二自力辩。即后九句。自他因缘方有说故。摄此九力为四种净。以因中有四义故。一有力能作。二无力不作。三具二能引生。四泯摄前三。称理成德故为四净。一净自善根者。有作善法净即是教行。亦约相故名为有作。二普净法界者无作法净。此约证行。亦约体故名为无作。依此性相而有说故。上二皆自利。三普摄众生者教化众生净。即是利他。余六句经皆名身净。摄为三种尽。皆显二利满故成德。成德有二义。一当位显益有菩萨尽。二寄对辩胜有后二尽初菩萨尽者。因位穷终故。摄经三句。初句位满。谓十地胜进破和合识。显现法身。非心意识之所能得。唯如智所依成于智身。菩萨照寂故云深入。后二句成益。一成现报益。得佛灌顶受佛位故。二成后报益。十地摄报。生大自在。云高大身。高大二义。一色形中极量最大故。居有顶故。二约三乘。此成报身位极普周。故云高大。论云。摩醯首罗智处生故者。智处亦二义。一摩醯首罗智自在故。二摄报智满成种智故。二寄对显胜中。一对下彰出有二乘不同尽。摄经二句。一超一切世间道者。度五道故。道即因义。二清净出世善根者。论云。复涅槃道净故。以二乘虽度五道有三余故。不净涅槃。今无三余故云复净也。由具此二故不同二乘。后一望上显同名为佛尽。等觉菩萨同满种智故。自力辩中多义显者。校量后后胜前前故。第二意加中二。初正显。后征释偏加所以。前中十句初总余别。总中身有二种。一与无上胜威德身。如王处众无能映夺。二与辩才无能映夺身。前色身胜后名身胜。后与无碍下别。别开名身成九种身。所加通三故。增其色身。在心名智在口称辩。经云与智论判为名。二文影略显义方备。一与不著辩才。说法不断无滞碍故。谓无偏住著故。不滞事理。云无碍乐说。二与堪辩。分别法相能正说故。名为清净。论云。善净堪智有四种。一者缘。二者法。三者作。四者成。善知此义成不成相故。此言缘者。即因缘生法亦名观待。二法者即法尔之法。三作者。此二作用。四成者。引正理例证成上三。若顺此四名为成相。不顺此四名不成相。菩萨善知故堪能有说名为堪辩。然其此四经论多明。相续解脱经名为四成。相续解脱即解深密经。前后异译。深密第五名为四种道理。然上二经文博义隐。今依杂集十一释之。名次全同深密。彼论云。观待道理者。谓诸行生时要待众缘。如牙生时。要待种子时节水土等。二作用者。谓异相诸法各别作用。如眼等根。为眼等识所依作用。色等境界。为眼识等所缘作用等。三证成者。谓为证成所应成义。宣说诸量不相违语。所应成义者。谓自体差别所摄所应成义。诸量不相违语者。谓现量等不违立宗等言故。四法尔者。谓无始时来。于自相共相所住法中。所有成就法性法尔。如火能烧等有为法无常等。而彼经论次第尔者。谓缘生之法。有此作用以理成证。后结诸法性相常尔。今论义次已如前说。三即任放辩才说不待次。言辞不断。处处随意不忘名义故。云善忆念不忘力。谓随门异说不忘本宗故。四能说辩。随所应度种种譬喻能断疑故。谓应机断疑故名决定。能随所应是谓明了。五不杂辩。三种同智常现前故。三同智者。即自相同相及不二相。自相者色心等殊故。同相者同无常苦无我故。不二相者即一实理。又自相即俗谛。同相即真谛。不二即中道第一义谛。金刚仙等诸论。皆明此三无法不尔。故云遍至一切菩萨所了故云开悟。六教出辩。以十力智自在化物。断惑得果故云自在成道。七不畏辩。于他言说不怯弱故。八无量辩。于一切智。随顺宣说修多罗等法。六种正见故。六正见者。即是法门。金刚仙论云。一真实智正见能知理法。二行正见能知行法。此二教旨。三教正见能知教法。四离二边正见。知前理法不同情取。五不思议正见。知前行法成德出情。六根欲性正见。知前教法说随物心。瑜伽六十四名。六种理门。大旨无异。九同化辩。一切如来同以三轮化故。三业殊胜故曰庄严。上十已辩他力。第二何以故下释偏加所以。以显自力堪加偏就意业释者。意为本故。初征意云。诸佛慈力若随阙者可许偏加。既有力能与有慈能普。何以上十偏加刚藏而不加余。下释十句初总余别。总明得此三昧法合偏加。刚藏得此余不得故。何以得此三昧。下别显中有二因故。一本愿所致故。即初句显示。二善净下。三昧身摄功德故。此复八种净。依自利利他故。谓前四自利后四利他。一善净深心是因净。信乐至极能趣菩萨地。皆尽清净故。故云善净。此一为众行本故名为因。次三明自利行德。谓二即智净。趣菩萨地尽。修道真如观如日轮圆满。普照法界故。此即智德。三身转净。谓生生转胜集助道福德故。四心调伏净善断烦恼习。故云修治。此即断德。上三亦证助不住。后四利他中。五闻摄净。能闻持佛法。故为法器。此利他方便。余三利他行体。即身语意业。六者通净。以胜神通生物信解故。七辩才净。由总持力于一字中摄一切字句。前后无违故无错谬。八离慢净。谓虽化众生。以实智印印之不违法界。故无化慢。上八句中。前四自利因。一精进因。二不忘因。三势力因。四彼不染因。如次配前四句。谓由深心能起行等。后四利他因。谓五是断疑因。由知法故。六是敬重因。以神通力令信入故。七是转法理因。法若坏时。假余尊法诵持故。八教授出离因。论云。如是化者得自利不忘故。此意明。若化时取相。以法界印即自利不忘。便能出离。第三身加增威令起故。言各申者。不离本处而申。即延促无碍。诸佛皆摩故云各申。即一多无碍。即四通中如意通也。余义如前第三会中说。第四摩顶已下起分。所以起者三昧事讫故。云何讫已得胜力故。虽已得力何不且定。说时至故。何不定中说。定无言说故。第五普告下本分略示纲要。为广本故。亦与下请。为其本故。不请而说者。不自说本。众则不知为说不说。又复不知欲说何法故。文分为三。初明六决定。以为地体。次佛子何等下标列十名。以显地相。三佛子我不见下。举十方同说彰地要胜。今初地体已如前辩。文中初句标。告诸佛子下正显。于中初句总明。后无杂下别显。总中言菩萨愿善决定者。标人列法。故云菩萨于大菩提立誓趣求故名为愿。即下初地中发菩提心也。此愿所以名善决定者。以真实智摄故。谓摄导此愿。皆令顺理决择揩定故。真智即善善即决定。持业受名。故论云善决定者。即是善决定。此拣依他受名也。此已入初地是证决定。非是地前信地所摄之愿。受决定名。若通论决定。有其六义。一约行体决定坚固。二望所证决定须证。三定能断惑。四决信不疑。五决圣度生。六决成佛果。后别中此善决定有六种。即经六句。瑜伽地持皆说此六。名次小异大旨不殊。此六行相。前五自分后一胜进。五中前四自利。后一利他。四中前三明行体德。后一显行功能。三中前二行体周圆。后一行德具备。二中初一明行自体。后一显行离过。是故自体离过摄德为因。二利行圆成就佛果。是此行相也。一无杂者。即观相善决定。真如观一味相故。谓正体缘如。境智一味为观之相。则无带相之杂。二不可见者。是真实善决定。非一切世间境界。出世间故。谓此真智超出世间可坏之法。故名真实。真实故非世智所见。三广大如法界者。胜善决定。论总释云。大法界故。一切诸佛根本故。此中上句出所如法界。亦释大义。下句显能如地智。亦释广义。法界所以名界者。一是因义。迷悟根故。二是性义。法本性故。今能如地智为佛根本。故得如之况体合如无所如矣。下开义释。经标广大释以胜善。此云何同。论总释云。大胜高广一体异名。法相义故。言一体者唯一味故。异名者随法相义故。体无不在曰大。而相非情取曰胜。理超数表为高。用无不该为广。上释广大二字。次释法界名。云一切法法尔故。一切法者释法字。法尔者即是界义。性自尔故。下法尔字皆仿此知。此上释所如法界。下辩能如地智。亦受四名。一双释大胜义云。复法界大真如观。胜诸凡夫二乘智等。净法法尔故此云净者。异前所如体该染净故。此即根本智地。当体称如周遍名大。形对凡小超劣名胜。二释广义云。复法界大方便集地。谓说大乘法法尔故者。以证真了俗广集大行。既通二智故曰大乘。三释高义云。大白法界善法法尔故。谓无漏善法出世表故。即二智所成之善故随义立四。不出境智一如。四究竟如虚空尽未来际。是因善决定。此有二种。一成无常爱果因。是因如虚空依是生诸色。色不尽故。二常果因。得涅槃道故。故经云尽未来际。有释云。一为生因。生菩提有为果故。二为了因。了涅槃无为果故。此顺法相不顺经宗。以经宗常与无常非一异故。今更直释论文。明此地智有其二能。一寂而常用故为无常因。用虽亏盈而智无起灭。如所依空非无常故。经明此智究竟如空。二用而常寂故为常果因。虽涅槃永寂而智体不无。不尔将何穷未来际。若会三身者。用为化身。寂为法身。智为报身。非无常矣。设智为了因亦双了菩提涅槃故。论云涅槃道。道亦菩提故。若相融摄固不在言。言无常爱者用适机故。五遍一切佛刹。救护一切众生者。大善决定。随顺作利益他行故。即普覆名大。论又云。次前善决定此愿世间涅槃中非一向住故者。谓由前因善则大智不住生死。由此大善则大悲不住涅槃。前虽有应用。亦智所成故。有云。取前常果因故不住生死。取前无常果因。及此大善。为不住涅槃亦不违理。然约双遮则俱不住。若约双照即二俱住。谓大悲故常处生死等。是故论云非一向住。六为一切下是不怯弱善。上入智地不怯弱故。论经阙于一切诸佛所护一句。但云入智地不怯弱。若准此经由护故入智无怯。言佛护者。智造佛境佛智照故。故佛所护与入智地反覆相成。论下六相圆融类前可见。第二地相中四。一寄问征起。二佛子下举数显同。三何等下征数列名。四佛子此菩萨下结名显胜。初一可知。二中以生成住持故。三世同说。同说之言。文在地相义兼地体。三列名中。为对治十障证十真如成十胜行。说于十地及引诸论。并如下广释中辩。今依本论略释地名。论云。成就无上自利利他行。初证圣处多生欢喜。故名欢喜地。此有二义。一二利创成故。二圣位新得故。遂本期心故生欢喜。二离能起误心犯戒烦恼垢等。清净戒具足故名离垢地。此有三义。一即因离。谓离能起误犯烦恼。二果行离。谓离犯戒恶业故云等也。三对治离。谓清净戒具足。三随闻思修等照法显现。故名明地。此唯一义。谓三慧照当地所闻之法。若准下论更有一义。谓得四地慧光明相故。如明得定等故。下论云。彼无行无生行慧此名光明。依是光明故名明地。然唯识此经皆名发光。谓成就胜定大法总持。能发无边妙慧光故。此则三义。一定为能发。二持为能持。三后地慧光为所发所持。然三慧就初。发光约后。故受名不同。四不忘烦恼薪智火能烧。故名焰地。焰即慧焰故此名焰慧地。此亦兼下二义。今即根本智火能烧前地。闻持不忘恃以成慢之烦恼故。二就后得智起用故。下论云。彼证智法明摩尼宝光中。放阿含光明入无量法门义。光明智处普照示现。以是义故。此地释名为焰。问约初义者。前后诸地岂不烧惑。有二义故此偏受名。一就寄位言。此地寄当出世间无漏故。二以三学此地当慧。初得慧故。五得出世间智方便善巧能度难度故名难胜。此唯一义。谓真俗无违极难胜故。以三地同世未能得出。四地虽出而不能随。多滞二边难以越度。今得出世。又能随俗巧达五明。真俗无违能度偏滞实为难胜。此初得故偏受其名。六般若波罗蜜行有间。大智现前故名现前地。谓妙达缘生。引无分别名般若行。亲如目睹名曰现前。对后彰劣名为有间。以第七地常在观故。七善修无相行功用。究竟能过世间二乘出世间道。故名远行。此或三义。一善修无相到无相边。故名远行。二功用至极故名远行。三望前超过故名远行。合唯一义善修无相行。释行字。功用下皆释远字。然善修有二义。一前地有间不名善修。今常在观故云善修。二舍有之无非善修无。今有无双离。故名善修。云何双离。谓空中方便慧故离有。有中殊胜行故离无。下释远中功用究竟正明远义。如极一界之边故远。何所过望前三地相同世间。过之已远。望四五六相同二乘。今亦超过五地真俗无违。何异此中有无双离。略有三异。一彼犹未能过二乘故。二虽以真入俗犹于双行未自在故。三彼尚未得甚深般若故。于双行非深妙故。八报行纯熟无相无间。故名不动地。此亦三义。一舍三界行生受变易果。故云报行。依此起行任运而成。故功用不动。二得无生忍无相妙慧。则有相不动。三此二无间烦恼不动。合唯一义。谓前地无相已得。无间相及烦恼亦不能动。而为功用所动。无不动名。今由无功用故。令无相观任运无间故。三不能动。下轮王梵王之喻可以证此。九得无碍力说法。成就利他行。故名善慧地。得无碍慧尚未称善。遍说遍益方名为善。十得大法身具足自在。故名法云。此有二义。一得大法身语法云体。具足自在释法云义。谓能云雨说法自在用故。此约能说为名。二得大法身此明法义。是大法器故。具足自在此释云义。能受如来云雨说故。下释名分自当广释。此十得名略有四对。一约法喻。焰慧法云法喻合目。余皆就法。二约体用。欢喜善慧约体为名。余皆就用。三约自他。离垢不动就他受称。余皆自义立名。四约当位相形。虽胜远行形他受称余皆当位受名。此十圆融地地皆具。若约行布。则前前之名应该后后。后。后之称不该前前。如欢喜之名义该十地。法云之称不预前九。今为显别相。各从初得受名。下文重显。四结名显胜可知。第三彰地要胜者。为欲令物生渴仰故。文中二。初明不见不说。反显十方报化皆说。二征释所由。征云。佛国不同化仪亦异。如何十地要皆说耶。释意云。此最胜故。谓万法皆如体如成圣。离斯证智皆是随宜。故为要胜。文有四句。初二句总标显胜。初句证行。谓诸佛证此为因成菩提故。余皆助道故。此最上最胜。次句阿含法门者。名为法体。光明者显照一切余法门故。后二句别显其相。初句释前阿含。云分别说即明前法光明。是教体用。此句是教所照法门故。论云。分别十地事者。显示世间智所知法故。后句显上证道非地前世智所知。名不可思议故。论云。显示出世间智故。说证将默。故呼佛子已说本分。

　　大方广佛华严经疏卷第三十一



　　大方广佛华严经疏卷第三十二

　　　　唐清凉山大华严寺沙门澄观撰
　　第六尔时金刚藏菩萨说。此下请分中三。初说已默住。二是时下三家五请。三尔时金刚藏观察下。许说分齐。所以默者。将欲演之必固默之。欲令大众渴仰请说故。所以俟请者。略有二意。一增诸菩萨尊敬法故。二前本分中。举地叹胜。为增乐。欲令此请中生正解故。云何生解。谓由请故得说默之由。显地体甚深离于言念。令众先解。后闻说分不随声取。离谬解故。即复由此故。有第三示说分齐。初默可知。第二请中三家请殊。即分三段。谓初解脱月请。二大众请。三如来请。所以要三家者显法深妙。令闻解故。众首显扬当机渴仰。化主加劝事方周故。道大兼亡法应请故。为顺请主。此众堪闻言不虚故。为成请者。如来护念而生信受言有征故。此约因请生请亦是次第。又佛请者即名为加。谓众虽已请要假主佛威光。方堪说故亦名为教。如来教说显刚藏说。传佛教故。又前二家请。显此地法因人修故。后一家请。显此地法佛所证故。前之二请余经容有。后之一请余经所无。法华三请但是一家。良以地法甚深寄位难说故。又三请次第者。初解脱月者彼众上首故。余问则乱。何缘大众不乱问耶。众调伏故。由前二止三请抑扬时众故。次众请以表虔诚。然非争起。依前请仪同声齐请。故亦不乱后。听说理穷故如来劝说。今初众首请中。总有三请。所以三者顺世仪式。少不殷重多则繁乱。正得中故。以止有三。抑扬当时调伏机故。二家助成各唯一请。然依三请应分三段。若兼三止应分为六。以前默住之止。通为五请之本。不可唯属于初故。止请相乘。且为五段。一怪默腾疑请。二法深难受止。三叹众堪闻请。四不堪有损止。谓虽有堪者亦有不堪故。五双叹人法请。谓不堪闻者以法深故。亦得佛护固应为说。于是刚藏理穷更无违请。就初请中分二。初明大众睹默生疑。二解脱月下腾疑为请。今初言何因何缘者。疑怪之辞。为因说者不能说耶。为缘听者不堪闻耶。金刚藏下出所疑事。二腾疑为请中二。初叙请因。谓领众疑故。二以颂正请。文有五偈显说听无过。是以应说。即分为二。初偈说者无过。亦遣大众何因之疑。后四听者无过。亦遣大众何缘之疑。虽似初二征默所由。为拂众疑。后三请说为遂众欲。文彰略耳。非不互通故依前判。今初叹说者净觉无过。偈初二字偈末三字。合为征问之词。谓有中间净觉无过。何故不解释耶。圣德虽多偏叹净觉者。是说因故。觉即觉观。由此得为口加行故。具能所治无思发言故云净觉。净觉之人名净觉人。三字为总。余皆是别。别叹净觉有二胜能。一摄对治。谓念智具。念谓四念智谓如智。二离诸过谓余十字。具字两用。初中由有能治。所治不生。所治有二。一者杂觉。谓凡夫寻伺与四倒相应。即迷事倒。以四念为治。二杂觉因忆想分别。谓随名相转即迷理倒。以真如智为治。前唯凡夫。后通凡小。言离过者离三种过。一由无嗔等功德具故。离悭嫉过。谓无嗔治嫉等取无贪。无贪治悭不等无痴。无痴即前念智摄故。二由前已说上妙地故。无说法懈怠过。三由有乐说辩力无不乐说过。然念智正为治杂觉等。故受治名。而无嗔等本意不为治于嫉等。有此任运自无彼故但名离过。第二叹听者无过中四。偈分三。初二叹同生众。论云。同法决定故。有乐闻故。次一偈叹异生众。论云。复示余者心净故。后一偈双叹。论云。又显此众皆堪闻法故。今初二偈前偈叹根。故云决定。后偈叹欲故云欲闻。若有欲无根虽闻不解。有根无欲设闻不受。故须双叹。今初同法即是同生。拣后异生。决定即是根器。拣后乐欲。初句为总。论云。决定者黠慧明了故。黠慧即根黠能知教。慧能入证故。次二句别。论云。决定有三。一上决定愿大菩提。故云勇猛。二名闻决定。他善敬重故云无怯弱。由内无怯弱外著大名。三摄受决定。谓彼说者善知故。即经说地名由堪摄受方为说耳。下句征默可知。后偈叹欲中。初句所欲之法。次二句正明有欲。后句结请。论云。是中若但有阿含决定。无证决定。但有非现前决定。无现前决定。如是决定法器不满足故。不能听受者。现前是欲现见起故。非现前是根。但冥具故。此中意明。但有根而无欲不堪闻法。今前偈于教决解于理决证。具二决定。为非现前之根。复有今偈现前之欲教证决定。则具足决定故堪受也。其心无怯弱者。论经云。佛子智无畏。无畏即无怯弱。契理之心。即名为智然智有二种一证法。故此属前根。二现受故此属今欲。欲亦须智。故于乐闻心无怯弱。总前二偈根欲。双具诸地妙义。愿为说之。第二一偈叹异生众。但云众会故双叹根欲。初句为总心无浊故。名为清净。三句为别。别离六浊。一不欲浊。谓无心餐采故。离懈怠治之。二威仪浊。不恭肃故。严整治之。三五盖浊。贪名等故。洁净治之。四异想浊。谓贡高杂染轻慢杂染等。皆名异想。今说行坚固不动治之。五不足功德浊。善根微少故。于彼说中心不乐住。具功德治之。六愚痴浊。谓愚闇不了故。智慧治之。第三一偈双叹二众。云一切故。相视为总。论云。迭相共瞻者示无杂染故。余皆是别。咸恭敬等无轻慢杂染。下半喻显敬法转深。何有杂染。论经云。如蜂欲熟蜜。古释云。齐心趣证如蜂熟蜜专意。求教如渴思甘露。今即但。云念蜜则二句皆通教证。然蜂之念蜜渴之思浆。喻希法喜解脱之味更言好蜜复思甘露。显法之妙思渴情深。第二尔时大智下法深难受止。文中二。先叙意。后偈酬前中令众欢喜。是总酬答相。谓说偈本为除前疑恼得心喜故。酬答有二。一堪酬答。自有大智故。二不怯弱酬答。不畏大众之不堪故。论云。此二示现自他无过故。故后偈意明法难说。非己无智而不能说。但言难闻。非斥大众全不堪闻。偈中五偈分四。初二颂明法难说。遣上何因之疑。成上有智。次颂显法难闻。遣上何缘之疑。成前无畏。三一偈喻难说闻。后一偈举难结默。初中分二。前偈显难说之法。后偈彰难说所以。今初偈末难字。即是总相。谓难得故。难得所以后偈明之。此难有二种。一最难。体出名相故。经云第一。二未曾有难在相所无故。经云希有。上二明难相。何者是难法体。即偈初二句。菩萨行者是出世间智。谓即是证道。证心涉境故名为行地。事者谓十地事行即是教道。相差别故。最上者。通说上二胜故。诸佛本者。释上证智得菩萨行名所以行。是因义。觉于佛智所以名佛。今此证智亦觉佛智。故为彼本。本即因也。此之教证于何处成难。谓显示分别说。证道亡心故难显示。教道依证亦难分别。第二释难所以者。彼前菩萨行事所以难者。由住微妙深义故。故论云。彼菩萨行事义住不可如是说。偈中初二句对劣彰深。次句就胜显妙。末句举闻迷惑显成难说。于中难者是总相。云何难。难得难证故。难得有四。一微细难得。显非闻慧境故。二难见难得。亦非思慧心眼见故。三离念难得。亦非世间修慧境故。以地智是于真修故。非地前心数分别缘修之境。四超心地难得。非唯非地前之境。亦非登地已上报生善得修道智境。谓变易所起异熟心识名为报生。生便能知无常等。故名善得修道智。以非照实之智故。亦不测地智。知无常等未忘心境名为心地。以七地已还皆容出观故。又此善得修道智即加行。后得智非根本故。所以拣之。故瑜伽五十五修道位中。有出世断道世出世断道。既通于世故非其境。既非四心之境是谁境耶。即佛智境。何者是智见实义故。出生有二义。一生彼佛智故。二出离于生是无漏故。末句云。所以难说者。闻者随闻取著悉迷惑故。第二一偈显难闻者论云。已辩难说复显难闻。然偈中举具德能闻。反显难闻。兼欲使人学能闻故。于中三句举德。末句结成能闻。初中初句为总。谓持听法心坚如金刚。则能得闻。下二句别。坚有二种。一决定信坚。即第二句。若无此坚于他分法不能入故。二证得坚。即第三句。若无证坚于自分法不能入故。深信之相云何。谓于佛智设心智不及。仰推佛智非我境界。是深信相。即胜鬘三种正智中仰推智也。所信是何。谓佛胜智慧。以此地智上同佛智故。佛智有二。一菩提智。是自行证法称性无边。二化生权智是利他教法。随机隐显种种差别。即是法华诸佛智慧及智慧门。于此二深皆能信故。云何证坚。此亦有二。一知是能证。二心地是所证。言无我者。通能所证。心地即二空真理。所依之事谓唯识相。论云。随心所受三界中报。此即异熟识。又随心所行一切境界。亦名心地。此即前七转识。及通八识相分内外诸境。于此二类。如实了知我法二空。成无我智。下句结成。既知难闻之义。如是具上二坚。方闻上来微细胜智。第三一偈喻难说闻中。上半喻下半法合。此中喻意不单取虚空以无画处空不为喻故。亦不单取画。以壁上画不将喻故。正取空中之画。风喻亦然。于中能依风画以喻阿含。所依之空以喻证智。然空中风画不可言无。谓若依树壁则可见故。亦不可言有依空不住故。非有非无故不可说。文意正尔。论有三段。初释喻相次释合相。后拣喻不同。初中有三。初离释二喻以明非有。次合释二喻以明非无。三双结二喻成不可说。前中画喻有二。一正显喻相云。此偈示现如空中画色如壁者。谓此空中画色不异壁上画色。故云如壁。若尔。何以不见二显其非有。论云。是中不住故不可见。谓壁上之画有壁可住。故可得见。空中之画无可依住故不可见。下风喻亦有二段。一云如空中风如树叶。此正显喻相。二云。是中不住故不可得见。此显非有。谓树叶上风有叶可依故可得见。空中之风无可依住故不可见。二合释二喻以辩非无。云此动作者。非不空中有是二事。此论意。明但无可依故不得见。非风动画作其体全无。三结成不可说义云。是虚空处事不可得说。处者虚空处。是风画所依之空。虚空事是空中风画之相。由前义故不可说有。由后义故不可说无。故此空处及画事风事。皆不可说其处所。第二释合喻中。次第合上三段。而但双合。初论云是画风如说者。此合上喻相。次论云。以非自性不可得见是不住故以其客故者。合上非有。即以非自性合上不住。以其客故者。出名无性不住所以。谓名是实之宾。故无所住无自性也。二合前非无。云非不于中有此言说。三合前结成不可说。云如是佛智言说显示地校量胜分别难见者。佛智即所分别。合上空处。言说显示下。是能分别。合上空中事。以诠从旨故亦难见。合上不可说处。然论佛智即今经牟尼智。牟尼此云寂默。以智相即智性故。此即地智而名佛智者。无二体故。亦是译人见牟尼之言。谓是释迦故耳。第三拣喻不同者。举二喻者喻旨别故。论云。画者喻名字句依相说故。谓画有相状如名句之屈曲。能显地相。风者以喻音声。声无屈曲如风之相。假实既殊故双举之。又假实相依阙一不可。故云。又说者以此二事说。听者以此二事闻。故举二喻双喻说闻。若将二喻喻所诠者。仍有两重。一风画喻地相所以不可见者。以同地智故。如风画合空。二将风画复喻地智。地智所以不可说者。以即同果分。离言说相故。如风画合空。若以果从因则亦可说。以智从相地有差殊。以旨从诠可闻可说。是则无闻说之闻说也。第四一偈举难结默者。若准上义。以二事说以二事闻。则可说可闻。但是难见如何不说。故有此偈。意云。说闻本在证见。难见说之何益。况复加以难信故我默然。初句所证见法。次句难证。难中之难故云最胜。次句难信。非地前证信故曰世间。上三句举难后一句结默。第三解脱月叹众堪闻。请前已叹竟。此复叹者。由闻上言证信难得。示现此众有信有证有堪能故。先长行后偈颂。前中分二。先叙请。后佛子下。发言正请。于中三。初陈众集。二善净下。叹众具德。三善哉下。结请。二中十句初总余别。总谓善净深心离教证过。故名善净。深心有二。一具修一切诸善行故。即下教净。二与理相应故。即下证净。下九别中。前五阿含净。后四证净。谓顺教修行名阿含净。证理起行名为证净。教通地前证唯地上。今初五中。一善洁思念即欲净。随所念阿含得方便念觉净。谓得方便。即不取念相名为善洁。二善修诸行者求。净三业敬顺起求法行故三。善集助道即生得净。愿得益众生处上上胜生。生而便得悲智胜念。以助正道故。四善能等即受持净。亲近多佛意在多闻忆持故。五成就善根即行净。为求地上真证法故。习少欲头陀等离著善根。后证净四中。一舍离痴惑者得净现智。善决定故。谓真见道中得无分别智。非比知故名为现智。相见道中以后得智审观理智故决定无惑。亦可俱通相见道中。亦名现观。真见道中决理无惑。皆破无明故云舍离痴惑。二无有垢染即不行净。修道中一切烦恼不行故。相见道后至金刚无间道中。皆是修道。复数修习无分别智故名修道。灭二粗重皆使不行。对见道中初断所知。故云垢染。成唯识第十云。烦恼障中修所断种。金刚喻定现在前时一切顿断。彼障现起地前渐伏。初地已上能顿伏尽。令永不行。如阿罗汉。由故意力。七地之中虽暂现起而不为失。八地已上毕竟不行等。烦恼即是垢染。不行即是无有。然见道中。非不断惑见理义增。修道位中审虑重观除障义胜。故此偏说。三深心信解即无厌足净。不乐小乘。但于上胜佛德深心希欲。信解决定故。四于佛法下不随他教净。趣菩萨地尽道中自正行故。上叹德竟。第三结请可知。二偈颂中。初偈直举法请不颂前文。上半举法请说。下半彰说有益。后偈颂前请可知。第四尔时下。不堪有损止中二。先长行中亦二。先领前所叹对下有损。所以言虽。后然有下。举损违请。于中二。先举损劣解之人。通凡小等。皆是迷法之器故。多生疑者。正行相违犹豫义故。惑者心迷于理能破坏善法远离善法故。此明现损。于长夜下。明其当损。后我愍下。结默违请。偈中亦二。初偈颂前段。净明有信余皆有证。如山如海双喻教证。后偈颂后段以取相故。但依于识不能依智。第五双叹人法请中。复重请者。示彼疑惑应须断之。岂可避之。避之不说有多过咎。何等过咎不得成就一切佛法。文中先长行。后偈颂。长行中三。初标请。次何以故下。释请。后是故佛子下。结请。释中二。先直征释。后转征释。前中先征意云。何以当得佛护而能信耶。释云。法应得护由得护故必能信受。二转征释中。先征后释征。意云。何以说十地时法应得佛护耶。下释意云。如来说法不离教证。最所要故。文中三。谓法喻合。法中最初所行者。依阿含行故。成就一切诸佛法者。是证智故。此即九种教证中。第四修成相对。二喻中以字母喻于地智。为诸法本。论云。书者是字相。如嘶字师子形相等者。以书记字非正字体。言师子形者。谓[虱-(乏-之+虫)+允]字如蹲踞形。有云。如呼师子为[巢-果+七](词孕)多故。[巢-果+七]字像形似师子头尾者。全不似也。字者论云恶阿等者。即十四音正是字体。字即文也。等余十二。然有十四音。二音不入字母。谓里梨二字。数者名句。此二是数义者。谓有二字多字名。必以多字成句故皆数也。说者是语言。皆以字母为本者。明末依本喻果依因。字母究竟者。明本能摄末。喻因无不摄。上二顺明。无有少分离字母者。反成上二。言字母者。即迦佉等三十四字。以前十二音入此三十四字。则一一字中成十二字。复有二合三合乃至六合。展转相从出一切字。故名为母。论经名为初章者。以梵章之中悉谈字母最在初故。然五天口呼。则轻重有异。书之贝叶字体不殊。梵天之书千古无易。不同此土篆隶随时。故此为母。亦常楷定。三合中初合末依于本。后十地究竟合因无不摄。所以须此二者。若但言为本容非是末。如以百钱为本成多财货等。今明如水为海本。无海非水故。云究竟无有离者。又为本者非但因为果本。亦乃后为前本地前。望证修阿含故。初心即以智观如故。第三结请可知。问若依上义。诸佛有力能令信者。何故今后众生于彼法中亦有谤意。答有二种定。则不可加。一感报定。以先世今世造定业故。二作业定。宿恶熏心猛利缠起难晓喻故。上如释种下如琉璃。颂中初偈颂标请。后偈颂释请。略不颂结。颂释中长行法中无究竟之言。而喻中有。今此反前欲显具有。又法中明本能生末。合中明末依于本。皆影略耳。第二大众同请者。上来众首请说。显众堪闻乐闻。今大众展诚自陈有根有欲。文中先叙请。后正偈请。于中二。前四偈半叹人堪能请。后一偈叹法成益请。今初亦二。前二颂叹说者。余叹听者。前中初五句叹说者。自成教证。后三句叹能令他入。今初。初四句叹证。后一句叹教。自分所成一切行位。通名为证。上受佛教说为阿含。即九种教证中第八门也。今初上者是总。然总有二义。一双为教证之总。二唯显证力辩才。对教名上。此中叹证辩才有三。一真实智为辩所依。即经初句无漏故无垢。过小故云妙。二辩体性即第二句。谓堪能分别无边法义故。三者辩果即下二句。依前起词乐说故名为果。一诠表深旨字义成就。即下一句二滑利胜上字义成就。即宣畅句。二有一句叹阿含。谓念持于教得净慧无疑名清净行。三句叹能令他入者。初句令入证。谓已入地者令得佛十力。未入地者。令得入地。故云集功德。集功德即论经净心。净心即初地。由集德成故。后二句令入阿含辩才分别说者。意令受持十地法故。说主既内具二力。外令他入。何故不说。二有二颂半叹听者中二。初偈叹众有根。后一偈半叹众有欲。今初由有根故堪受教证。初句有治。次二句离所治。下句结请。结请惟愿是总。惟愿有二。一求阿含。二求正证。有二妄想不堪闻教。一我二慢。以我慢故于法法师不生恭敬。以定戒为治。谓若有定则心调伏。故内无我慢。戒则善住威仪外相不彰。有二妄想不堪得证。一邪见颠倒见故。二疑念于不思议处不生信故。有二对治则能得证。一证见善思义故。即经集正。谓积集深思故。二者正心。信心欢喜故。二叹有欲者。显示大众求法转深。于中一偈喻明半偈法合。前有四喻。喻四种义门。示现正受。彼所说义。一受持谓求闻慧。初闻即受随闻受持。如水不嚼随得而饮。二助力。谓求思慧嚼所闻法助成智力。如食咀嚼以资身力。三远离。谓求修慧依闻思行能去惑习。如服良药药行除病。上三三慧。四安乐行。谓求证智即三慧果圣所依处现法受乐行故。如蜜众蜂所依故云贪也。后法合中能求一向是法。所求犹通法喻。以一甘露总合四喻。甘露有四能故。一除渴。二去饥。三愈病。四安乐故。二有一偈叹法利益请。直观经文似当结请。今依论判故云叹法善哉是总。所说法中善具足故。善哉有三。一所依即广大智。说地必依此慧故。二体性即第二句。正说入诸地则地地转胜故。三者地果即后二句。谓具十力无障碍佛菩提故。行亦果行如出现品说。自下第三如来加请前虽二家四请。为显法胜复待佛加。前来为分主伴主佛。唯明意加。今欲具于身口故复重加。又前默与威神令有加请。今加为说不与前同。若尔诸佛前已具于三业何得复加。前但是加未是请故。今以加为请并异于前。上力被下说以为加。因加劝说目之为请。加即是请故云加请。长行则以加为请。偈颂则以请为加。不以常口求请。而以云台发言。不以常身展敬而以光业代者。为不轻尊位故。要复请者为重法故。前加分中不加大众。今此加者。前若即加说主。无由三止。此若不加请主。前言得佛护念便为无验。文中通有八业二身。且分为二。先长行有二身七业。后偈颂但明请业。前中二。先此佛光照十方。后十方佛放光照。此二光互照必互相见。二段皆有二身七业。今初分二。先明光体业用。后作是事已下。正明所作。今初。先明光本。上加于下多用眉间之光。亦表将说中正之道。出清净下。正明体用。于中文有六业。一觉业。即光名体。谓是光照菩萨身。已自觉如来力加故。觉照光用故曰焰明。二百千下。因业。能生眷属义故。三普照下。卷舒业。舒则普照十方。卷则还入常光。今文略无卷业。若兼取下文。如日身中于空中住。义则通有。四三恶下止业。五降伏业。论经云。一切魔宫隐蔽不现。今经阙此。六又照一切下。敬业。显现佛会令物敬故。七又照十方下。示现业。正为令众见说听者。皆得佛加堪说听故。长行受身加之名偏从此立。二正显所作即二身之一。言二身者。一流星身。往他方世界故。论不指经。古德共指卷舒敬示三业当之。以是往来光体如星流故。二如日身。谓如日处空即此所作。于上空中为台是也。故以身业相对。应成四句。一业而非身。谓八中除三。二身而非业。即如日身。三亦身亦业即流星身。四非身非业。此经所无。即论经彼此相见。以身约有体业约有用。三则双具。四则非正所为故。二十方佛放光照此者。正为照此。然其作业亦周十方。七业二身不殊此佛而加。又亦照此娑婆。经文以主佛普照此。不待言伴佛普照。正意为此加被相故。第二偈颂明请业中二。初偈所依望前犹属于身。后正偈请。五偈分二。前四加请所说。后一教说分齐。前中亦二。初二偈举法请。后二偈举益请。前中亦二。初偈正显作加。后偈显加所为。今初。加于彼三字是总。此偈正为加故。其世中上亦总亦别望加于彼是别。以二种加中是具果加故。望四胜义是总。以上即胜义具四种胜。为世中上故。言四胜者。亦如世王。一自在胜。所作无碍故。即经初句言佛无等者。由离二障解脱自在不染如空。十地已还皆无等故。重言等者唯与佛等。欲显佛佛等正觉故。二力胜。即经十力能伏邪智之怨敌故。三眷属胜。即无量胜功德及人间最胜。论经即当无量诸众首。谓具功德堪为众首。故云人间最胜。论云诸众首者。佛于世间最上胜故。四种姓胜。谓家姓胜故。即释师子法。于中又二。一释师子是生家胜。谓应生释姓轮王贵胄故。诸佛同加。偏语释者以现见故。是主佛故。二法之一字是法家胜。谓非但生家胜。诸佛皆同真如法中住故。由上四义故。称法王名世中上。上云二种加者。一具身加依法身故。谓释师子是有法所依之身故。二具果加证佛果故。即是世中上。及别明四胜。异未成佛之色身故。今此具德之人加金刚藏。第二偈加所为者。欲令开现法藏义故。文中初句及下句。以佛威神是说所依。余文正辩所为。开胜藏一句是总。下十字是别。别叹胜藏。有其二种。一义藏成就。二字藏成就。义藏即胜妙行。行者。诸菩萨行。所谓助道法故。妙者。真实智故。即是证道。胜者。神力胜故。是不住道。染净无碍故云神力。如是显示深妙胜上之义。二字藏者。即诸地广智及分别说。谓说十地差别相故。上举法请竟。第二举益请者。显所说法利他有三时益故。二偈分三。初半偈闻时益。若得上加。则法宝入心成闻持故。次半颂修时益。上句修时因圆。下句所修果满。后一偈转生时益。即具坚种人。上半顺明。明有信之益。下半反显举无信之损。论经但有顺明。偈云。虽在于大海及劫尽火中。决定信无碍必得闻此经。今经堪受即决定信义。此中大意云。若有信有机为堪受者。无问恶道善道。难处生皆得闻经。以难不障闻故言虽也。海水劫火即是转生难处。大海即是恶道畜生趣故。故论云。龙世界长寿。亦得闻此经。偈言虽在于大海故。而言长寿者。如有经说。右胁著地未动之间。已经贤劫千佛出世。更一转亦尔。但暂卧息尚尔。况其一生。劫火中者。即是善趣。论云。虽在色界光音天等。亦得闻此经。偈言及劫尽火中故。此即指二禅已上为长寿天难。然论无长寿之言。而前龙趣却有长寿。且三恶为难不必长寿。恐是译人误。将此中长寿入于前文。然二经中文皆巧略。若具应言劫尽火起时在光音天中故。论为此释。以火起时初禅无人。二禅不为其坏于中得闻故。等言等取三禅四禅。免水风灾长寿天难。乃至无色亦皆得闻。今举初摄后。及对水成文故云劫火。案智论等通上二界。除五净居皆长寿难。今不取初禅者。以彼有梵王多好说法。有觉有观闻法障轻。又正已烧故不说之。上顺论释。八难之中善恶二趣各举其一。理实八难皆容得闻。又劫火之言兼佛前后。劫坏之时无佛出故。修罗地狱容在海中则兼数难矣。今经但云劫火。则正在火中亦容得闻。以众生见烧烧处有不烧故。问若依前义。云何堪受法人复生难处。答此约乘戒缓急应成四句。一乘缓戒急。生长寿北洲不闻法要。二者乘急戒缓。生三涂中不碍闻法故。佛会中多列龙鬼等类。三者乘戒俱急。则人天闻法。四乘戒俱缓。则处三涂诸根不具又不闻法。今海水劫火是二三两句。余二无乘故。经论不明。即后半意勉旃学徒。愿留心法要故。涅槃云。于戒缓者不名为缓。于乘缓者乃名为缓。第二一偈教说分齐中。应说诸地者。总劝说也。说地何义。谓应说前字藏之中诸地广智三渐次相故。次修习言即为总相。言渐次者。渐明非顿。次辩不乱。云何为三。一观渐次。二证渐次。三修行渐次。此即十地之中。加行根本后得三智。为地地中初中后相也。胜智道者。即观渐次。道者因也。以加行智为正证胜智之渐次。故名胜智道。谓说此十地若加行观。若加行所依止理。能生诸地实智故。次入住展转者。是证渐次。入者入地心。住即住地心。未转向余地故。展转即出地心。地地转所住处故。即此三心证智自为渐次。第三句即修行渐次。以后得智要由证真修行。方能了俗故。名修行渐次。言法智者。正辩后得智体缘法别。故名为法智。此智从二境生。一由证真故。云从行生故。论云。行者入住展转成就故。二外能了俗故。云从境界生故。论云境界者。此行种种异境界故。谓以正证之行。行于俗境是后得也。利益众生一句。结说之益。亦是后得智境。问地地正证者。如初地中正智亲证真如。则后九地中不应更证以如无二无异故。古德释云。如虽一味。约智明昧有十亲证。此亦顺理故。唯识论云。虽真如性实无差别。而随胜德假立十种。此约所证德异故。有十地亲证。又云。虽初地中已达一切。而能证行犹未圆满。为令圆满。后后建立此。则亦约能证明昧意也。若唯取所证德异。则初地未全证如。亦未能全通如无异难。如人观空小时不远大则渐增。空虽无差眼有明昧。自下第三许说分齐。谓所说不过义说二大。是地分齐。于中二。先叙说仪意。后正显偈辞。今初。观察十方是叙说仪。论云。示无我慢无偏心故。观十方佛将欲承力。故无我慢。观十方机拟将普被故。无偏心故。上下文皆云承佛神力普观十方也。亦可普观物机不慢旁人。普观诸佛不偏一佛。欲令大众增净信者。是叙说意。谓众先有信深渴所闻。今更示说正地二大增益闻者。堪受正义。不如言取名增净信。若准论经更有增喜。彼经云。欲令大众重增踊悦生正信故。以踊悦即是净信故。今略无故。论云踊悦者。心清不浊故。由信以心净为性。则称理而悦。以前说主违请中已令众喜故。今云增如何得此踊悦。论云踊悦有二种。一义大踊悦。为得义故。二说大踊悦。因此说大能得义故。义名所以深广称大。即是当法受名。说名诠表。因于此说得彼义故。依所得义故名为大。大之说故依他受称。闻于二大皆踊悦者。因诠得旨湛净无疑。法喜内充故增踊悦。大意如此。然二大体相古说不同。远公云。此地经中宗要有四。一是言教。二是所说教道之行。三是所显证道之行。四是证道所表地法。就此四中初二为说大。以行依言成。言依行发故合为说。后二合为义大。以证依法成法由证显。故合为义。贤首释云。此经宗要有六。一所依果海如太虚空。二地智所证十重法界。如空中所画之处。三根本智能证法界。如能依画相。四诸地后得随事起行悲智不住。五诸地加行所起行解。为趣地方便。六寄法显成诸地差别。如第二地中十善为正。三地禅支等。于此六中前三合为义大。后三合为说大。然其后解不取能诠者。意云。如偈中七偈亦明义大。岂无能诠。正应用所以甚深故。名之为义。可寄言说故称为说。且依后解。古德因此复辩可说不可说义。然下论自明因果二分说不说义。非无眉目故今叙之于中先就义大。次约说大。后辩双融义中有三。一约果海可以总标举。令人知有。名为可说。不可指斥示人名不可说。二约证处。既此所证离相离名。还云此法不可说闻。以此遣言之言当彼法。故名为可说。有言斯遣名不可说。三约本智。谓以遮诠易解故名可说。直诠不逮故不可说。摄论云。无分别智离五相故。谓睡眠昏醉等。以直诠不到故。约遮诠以示彼法二就说大中亦三。一约后得智。随事行相可以言辞分别。是则可说。是出世间故不可说。二约加行智。谓是意言观故是则可说。观中行相言不至。故名不可说。又诸法自相皆不可说。诸法共相皆是可说。此通一切法。三约所寄法。可以寄此表示令人解十地故名为可说。不可以此即为十地。名不可说。三约双融中。此上六中各说即是无说。无说即说。无二俱融准思可知。又果海离缘故不可说。所证就缘是则可说。二所证非修故不可说。能证修起是则可说。三正证离相故不可说。后得带相是则可说。四后得无分别故不可说。加行有意言。是则可说。五加行观无分别故。不可说。寄法表地是则可说。此上不可说。皆各不异于可说。以真理普遍故。可说不异不可说以缘修无性故。是故下文虽说一分。义亦不少。故论。云如实满足摄取故。意在于此。涅槃亦云生生等皆不可说。有因缘故亦可得说故。说不说不可局执。余至下明。上来叙意竟。

　　大方广佛华严经疏卷第三十二



　　大方广佛华严经疏卷第三十三

　　　　唐清凉山大华严寺沙门澄观撰
　　第二正显偈词。有十二偈。大分为二。前七显义大。后五明说大。今初分四。初四偈总显地智微妙。二有一偈类地行微。三有一颂寄对。彰微。四有一颂喻显地微。今初分二。初二总显地狱。后二别显微相。今初。正显地智微妙之相。故论云。此偈依何义说依智地故。依者据也。云何知依智地。上来本分请分皆依智地。后说分中亦说智地。即今此中第六偈。云智起佛境界亦依智地。明知此显地智微妙。非别明佛果。于中论经但有六句。初二句即此初偈。彼云微难知圣道非分别离念言微妙者。二偈总相。即前地智超言念故。余皆是别。别中初句是微体。余皆是微所以。于中难可知。总显所以。下六句别显所以。论云。云何微。偈言难知圣道故。此即双指。谓圣道是体难知故微也。故净名云。微妙是菩提诸法难知故。云何难知。此有二义。一说时难知。口欲辩而辞丧故。二证时难知。心将缘而虑息故。上大仙道是所证说。大仙是佛故。言微妙道者。是因修行证智之因。得大仙果故。六句别显微所以中。初句即说时难知。言非念者。非有念虑分别心者之境界故。何以非是念虑境耶。以此地智自体无念故。故云离诸念也。由上二义。如是圣道名为甚微。下之五句明证时甚微。于中复有总别。初句为总。求欲证见难证得故。以无见无得方能证故。下四句别有四甚微。第一观行。第二依止。第三清净。第四功德。初句即功德甚微。不生者。契理出世故。不灭者。非一往灭。不舍利益众生事故。即无住涅槃。寂用无碍功德。次句即清净甚微。性离烦恼非先有染。后时离故名为性净。如此则无不离时故恒寂然。即性净涅槃。言离垢者。即观行甚微。谓观智中离无明垢故。不同世间八禅。为无明杂故。聪慧人下。即依止甚微。聪慧人者。登地已上有智之者。彼人之智能行地智。何智能行。若就总就实。唯一实智见一实谛故。若就别兼权则通三智。一加行智增上善胜解故。二根本智增上善寂灭故。谓灭诸惑证寂理故。三后得智。随闻明了故。云何行处。此之地智是彼证智。自证知故。依彼地智说证智生。故说为行。非正证时有能所行也。上四微中功德异小观行异凡。依止清净拣异外道。自尊之者。以智断异故。前清净微是断德。不同彼有见惑及灭心想。为清净故。依止即是智德。不同彼以六行而伏惑故。上依增胜。若通说者并异凡小。第二两颂别显微相。故论云。此甚微智复有何相。此征体相也。是智有二相。初二句明同相。智体空寂故。后六句不同相。智位差别故。今初同中。上句总下句别。总中此是谁相彼智相故。故言自体。此智自体以何为相。谓本空寂。何以言同。此即性净涅槃。上同诸佛下。同众生一切众生皆有此故。横同诸法诸法如故。此如即是自体空故。一切皆以空为自性。智性色性本无差故。一切皆有安乐性故。下句别者。论经加一有字。云有不二不尽。释云。此智空寂其相云何。谓离三种空摄是真空相。三种空者。即地前空乱意菩萨。一疑空灭色取断灭空。此失空如来藏。则损减也。二疑空异色取色外空。三疑空是物取空为有。今云有者。即初离谤摄。不谓断灭如兔角故。言不二者。即离异摄。不谓异此空智更有异空。言不尽者。离尽灭摄。不谓有彼此自体彼此转灭故。此明非灭有体之智。成有体之空。亦非空有物可转灭也。离此三空。即见自性本空空如来藏。今阙有字如何会通。此有二意。一以不尽摄之。谓有体故不尽。无则异于断灭。若无可尽灭则非有物。义如前说。二者西域之经自有二本故。论云。有二种颂。一有不二不尽。二定。不二不尽。此颂虽异同明实有。若非实有不得言定。此云何定。定能灭除诸烦恼故。意云。定即是有故能灭惑。今经亦无定字。义同定本。谓定是有无不二法故。离前二空。谓无二中兼得空与有不二故非断灭。三种空义。如宝性论第四所明。二有六句明不同相者。即方便净涅槃。断惑平等不同凡小。而能断故不同外境。但是所证有异相。故不同于空。涅槃是果。此云何是约分证故。又是所依果海。如下十山十德不离海故。此当义大不可说故。今明地智应是菩提。那言涅槃。若分相门。则所证为涅槃。今显相融。即智之性为性净涅槃。智出惑障为方便净涅槃。二而不二。难说甚深良在于此。文中解脱是总。余皆是别。总谓净相解脱故异前也。宝性论第四云。清净有二种。一自性清净。谓性解脱即前同相。二离垢清净。谓得解脱即此净相解脱。别中以别显总别有二种。一何处得解脱。即经于诸趣也。此显所脱。谓烦恼为趣缘业为趣。因生为趣果故。三杂染皆诸趣摄。若脱因缘则无生果。二云何解脱。即下五句。此明解脱之体。五句即显五种解脱之相。一等二际是观智相。二断烦恼是离碍相。后三体德圆备。即是涅槃之相。言平等者。谓世间涅槃平等摄取。非如声闻一向背世间故。以世间之性即涅槃故。中观云。世间之实际。即是涅槃际。无毫末差别故。二断惑相者。谓三时无断方说断故。故云非初非中后。释此有二义。一约相翻。二约相续。言相翻者。谓无间道正断惑时。为智先起惑后灭耶。为惑先灭智后生耶。为同时耶。此三惑智各有两失故。如不成断。谓智先起智有自成无漏过。不能灭惑过。烦恼先灭烦恼有自灭过。不障圣道过。智后同时各具四过。如灯不破闇可以喻此。又涅槃云毗钵舍那。不破烦恼若尔云何说断。若依唯识第九明二真见道现在前时。彼二障种必不成就。犹明与闇定不俱生。如秤两头低昂时等。诸相违法理必应然。是故二性无俱成失者。此但举法相一边。亦不违余缘集断义。若望此宗则有所遗。谓秤衡是一低昂无妨。解惑不尔。岂得俱时。明闇之喻。虽则相倾到与不到俱不破闇。同时则相乖异时不相预。故若此宗断结要性相无碍。上明非先后俱为显无性。无性缘成则说断结。由能断无性方为能断。所断本空方成所断。若定有者则堕于常。不可断故。若定无者则堕于断。失圣智故。言相续者不约惑智相对。但就一智自有三时。论依此释就此三时复有二种。一约初心究竟。通分三时。二约无间道中刹那三时。经论并通此二。论云。此智尽漏为初。智断为中为后。答云。非初智断。亦非中后。偈云。非初中后故。此上顺释偈文。兼定三时。唯约智说故。言是智断惑。若尔三时无断云何断耶。论云。如灯焰非唯初中后。前中后取故。此举喻释成谓实教断惑必性相双明。经文正显证智。唯据甚深缘性不可说义。论主兼明断义故性相双辨非初中后。辨因缘无性。是断之不断。前中后取即不怀缘相。是不断之断故。大品云。菩萨非初心得菩提。亦不离初心后心亦尔。而得菩提。譬如然灯非初焰燋炷。亦不离初焰。后焰亦尔而炷实燋故。龙树判云。佛以甚深因缘答。涅槃二十九亦云。众生五阴。虽念念灭而有修道。如灯虽念念灭而有光明。上诸经论。皆显性相无碍。无断之断。又今经论反覆相成。谓若定断者。一念便足何假三心。既并取方成。明知无性。无初中后。无初中后是无性。故方得成于初中后断。此则因缘故无性。无性故因缘也。若云初念则能断。后念方究竟断者。不异毗昙一念有烧始终方尽。若云初念独不能断。积至中后方能断者。不异成实一念不烧相续方然。勿失宗旨。上犹通实教。若依圆宗所断之惑一迷一切迷故。一断一切断。无断无不断若具显诸宗差别如别行章。非言词下三句。明三德者。初句即般若是观行相谓无分别观体绝名言。真智内发。不同声闻依声而悟。前云观智约其决了。此云观行约行契极。次句法身是转依相。谓转无常依。云出过三世故。此微智依常法身论。云非如无常意识智依止无常因缘者。此拣未转依时。今为所转依也。无常意识智是彼能依。无常因缘即是所依。持种本识是无常因。所持染净诸种子等。是无常缘。依此因缘起无常意识。今转无常识成妙观察智。转无常意成平等性智。以为能依。依彼本识如来藏性真如法身。以为所依。论云。如修多罗中决定说者。是了义故。涅槃经说。转无常识获常识故。诸大乘经其文非一。问所依本有可得是常。能依修起宁无生灭。若依唯识。所依常故能依亦说为常。非自性常是有为故。若起信等始觉同本。亦皆是常。胜鬘经云。一切法常住故。三其相如虚空即解脱相。不同声闻犹有智障。二障双亡故。如空无碍。三德之义已见上文。然圆满在佛。圆教十住即许开发。此中约因即言分得。所依果海等佛无差。转依亦尔。从因门中是见修转。就果辨者。究竟广大转也。此不同相。由得前同成斯不同。能显前同。令离障清净无别不同。如融金成像像非金外。论中结后五句云。如是观智如是断烦恼。如是观如。观如如是依止。依止如是解脱得解脱。后三皆重言者。皆上牒前下是结成。谓如是观而观等也。偏此后三有重牒者。以前文后三对妄显真故。须牒真就以结之。第二一偈类地行微。于中上半牒前地智离言。以为能类。下半正举地行以为所类。初中谓彼前地智显二涅槃。皆言不及。寂即同相性净涅槃。自性寂故。灭即不同相方便净涅槃。要智缘灭非约性灭故。此二涅槃是佛所行。故言不及。行者证也。言不及者。说听皆难也。何不直说无言。而云言所不及。若一向无言何由悟解。令寻言求理而知理圆言偏。故但云不及。下半所类者。谓非唯证智如是深玄。而令智眷属行亦难说受。论云地者。境界。观行者。智眷属。智眷属者。谓同行。同行者。谓檀等诸波罗蜜。言境界观者。如为境界照达名观。此即加行。设地是地体。意在举地取行。故云地行。将此地智修行檀等。故名同行。同彼事而行故。斯即后得为证智眷属也。第三一偈寄对彰微者。对闻思等以显微故。初句举法体。智是所起地智。即前五偈所明根本之智。起者即加行后得二皆观如。如即佛境并为能起故。论云。以何观以何同行。能起此智。此即前偈何观者。前境界观。何同行者。前檀等行。皆言何者。随何观行是非一之言。以加行随地不同。后得缘境各别故。次二句明难说。于中初句非心数故难说。非念者非思慧境故。离心道者。非报生识智境故。报生识者。如上违请中辨。后句明不同。三科有色心根境。故不可说。论经。云非阴界入说。论释非说。云离文字故。今经略无说字。门即是说故。法华中以说为智门。下句明不可闻。智知者。唯证智知故。意不及者。如闻取故。即依智不依识也。第四一偈喻显地微。上半喻下半合。此中喻者。不唯取空。余处虚空不为喻故。不唯取迹。砂土上迹不为喻故。正取空中鸟迹。论云。鸟行空中迹处不可说相亦不可见者。总显喻相也。处即迹处之空。相即空处之迹。不可示其长短大小令见不可说为有无等。此中迹处之空。以喻证智。空处之迹以喻阿含故。论合云。如是鸟迹住处名句字身住处也。何以不可说。论云。虚空处鸟迹相不可分别故。意云。鸟足履沙则有迹及处。由履空故处迹难分。名句字身亦尔。菩萨证智所摄故。不可说闻。若说若听心意不能了也。故以证摄教如空摄迹。令名句等非如声性也。以是证智之名等故。上明粗相非有。顺喻不可说闻。后明细相不无。以喻可证。论云。非无虚空行迹故。谓迹处之空异于余空。喻非无地智。空处之迹异于无迹。喻非无名句字身。以有鸟行必有迹故故。论云。非无地智名句字身。即双合也。谓有诸圣亲证如故。证尚不无况于言教。又以空摄迹迹不可示。以迹摄空空亦非无。喻以证摄教教不可示。以教摄证证可寄言。喻意正尔。若欲开鸟异迹。则鸟喻言诠。迹喻差别地相则有三事。而迹处中以迹随于鸟。迹相非无。以迹随于空迹相非有。喻以差别随于诠。差别非无。地相随于证差别非有。若更开迹处之空异太空者。则迹空喻证智。太空喻果海。迹空随于迹地智可说。迹空随太空则地智离言。虽通此义在论无文。若以迹喻证智。如前风画中辨。以斯鸟迹之喻。映下十地之文。则寄位浅深之言。施戒禅支之类。一文一句莫不深玄。岂谓地前为深地上为浅。故论总结云。此中深故示义大踊悦。此中鸟迹亦双喻教证。难说难闻何异请中风画之喻。故论云。云何复说论。答云。汝等不应如声取义。此意云。上喻及法。是显默不说之意。此中喻及难说。诫众舍著许为宣说。意不同也。若以著心随声取义。有五过失。一不正信。以随言解不称实故。二退勇猛。不能忘相趣实理故。三者诳他。以己谬解为人说故。四者谤佛。指己谬解是佛说故。五者轻法。以浅近解解深旨故。谓法如言不殷重故。意令大众自知无此五过所以。明难说闻。今人以地上为浅者。并陷斯五失。故叹难说闻。则翻斯五失以成五德已。说深义令生正信。自下第二复显说大令生正信。五偈分三。初一偈半正显说大三成就义。二有三偈彰己无过诫众除失。三有半偈示说分齐。但是说因。今初言三成就者。一因成就大。谓慈悲愿力为起行本。故名为因。二因渐成就大。谓闻思慧等为出世智因。起之不顿故名为渐。三教说修成就大。谓即修慧真修。契实如于正证。可寄言诠故名教说。教说二字正拣义大。非如果分不可说故。前二不似正证体非玄妙。不假言拣但为出世智因。故并称因。当分获得三皆成就。此三地位为在何所。此有二意。一约初地则前二容在地前。地加行故。后一唯居地上。二约通说。地地之中加行修等慈悲愿力。即是因成。闻思慧等即为因渐。正证后得皆教说修。问慈等闻等说十地中在文易了。正证之相何处是耶。答此有二意。一地体玄妙不可直彰。寄法显示即是其相。谓如十善禅支道品诸谛等。二因满入处即是正证。如初地云。名住菩萨欢喜地。不动相应故。八地云。入一切法如虚空性。成就此忍名入不动地等。即其文也。以真实正证不可说示故。此二类皆是说修。若尔上三渐次。何以诸佛教说证耶。彼从所表义大故名为证。今从可说但得云说故。上论云。因此说大能得彼义故。已知大意。次正释文因成就大。即初二句。慈悲是利他愿通二利。力通上三。以二利熏修不同二乘。故名为力。下句即二利之功。出生地行正是因义。二因渐成就大。即次第二字。论云。说闻思慧等次第。乃至能成出世间智因故。此云等者。通有二义。一者等上以其修慧是第三大。故不等之。二者等修。修有二种。一者缘修。属此门摄。二者真修属第三摄。由等义有含故但云等。不尔何不但言闻思修。而以等替修。三圆满下。明教说修成就大。此有二种。一满足修即初八字。二者观修即后两句。真修位极世虑都寂。能满地智名满足。修真智内发寂照分明。名为观修。初即称性寂然。后即寂而能照。犹莹明镜垢无不净。如满足修鉴无不彻。如彼观修。此二种修望于真证。犹彼等妙。等觉等于妙觉。而但是因圆。妙觉舍行方称果满。此亦然也。二修如于出世。但是因分之终。正证舍修方名果分。诸有智者。请鉴斯旨。文中虑即闻思。智即真修之智。心即真修心体。谓若无闻思缘虑之心。方名真修之心圆满故。唯真修之智所能行耳。若准论经。心是所如出世之心故。论经云。非心境智满如净心。论释云。满足修者。偈言非心境故。非心境者。此句示闻思慧等心境界处。唯是智因能生出世间智。而此不能满彼出世间智者。此明闻思。是心境不能满地智。翻显真修。非心境方能满地智故。次便引偈。云偈言智满如净心故。次牒释云。如净心者。如出世间清净心能满彼地智故。此明函盖相称。谓欲满地智非余心能。要真修虑寂之心。一如出世智心方能满也。其所如出世之心。即是正证地智。此言真直。次观修中是境界者。即真修之境难见者。非闻思能见。可知者。唯真修自心寂照方知。知即见也。故论经云。难说自心。知释云。自心清净可见。既难可见亦难可说。而随修以显说大中收。不同果分但是深义第二彰己无过诫众除失中二。初半偈总明。后二颂半别显。今初由说听者。各有二过。不能得证故。并彰离说二过者。一佛不随喜说。今云佛力开演。则知佛已随喜。二不平等说。今云。汝等应受则情无彼此。听二过者。一见诤过。言我法是彼法非。如是执著种种诸见二于说法者。不生恭敬。今令敬受双离二过。谓敬法故无见诤过。以敬人故无第二过。第二别显中。上虽离四过事但有三。一承力。二开演。三敬受。今三段广之。初一偈广开演。次一偈显敬受。后半偈显承力。今初。上但云开演未知广略。今显略而非广。上半显智入之行深玄广说不尽。言智入行者。地法为所入证智为能入。行此智行则入地法。又智入是证智行是事行。下半今虽略说摄广无遗。真实者。即智入行也。无余者。若事若理无不具故。第二显敬受者。即示恭敬相。初句正明三句出因。恭敬有二。一身正恭敬待。如威仪住堪受说法故。二心正恭敬待。如心决定堪能忆持故。心敬则身必恭故。偈但云心也。下释恭敬所因。谓由善说故令物敬待。初句对人彰己善说。说之一字论经名善说。善说者。对于当机无谄无憍慢故。承佛力者。示己无增上慢。不言齐佛故。次二句对法彰己善说。胜法二字即是所诠。次六字是能诠。其相应二字通能所诠。文虽三节义乃四重。一今之所诠示现何事。所谓胜上地法故云胜法。二复征云。所诠是地能诠多种。或以色香威仪进止皆为能诠。为用何法为能诠耶。故论云以何事。答云。我用八种梵响微妙音声以为能诠。不用香等故。经云。微妙音。三复征云。用此音声复有多种。为直尔用为喻类显。故论。云云何事。答云。非直尔显寄喻类明。故云譬喻。然喻有二种。一是譬事为喻。如下节节引金庄严具。大海珠宝等。二借法相事况出于理。晓喻时听亦名为喻。今通此二。四复征云。虽知喻显喻亦多种。为依世间不善文字而为喻耶。为依出世善字喻耶。故论。云依止何事。答云。依于善字经阙善言。论经具有。云何相应通能所诠。一以妙音声与喻相应。是约能诠。二约善字与理相应。是通所诠。故论云。善字有二种。一随方言音善随顺故。二字句圆满。不增不减与理相应故。又与能诠三事相应。则与理相应也。第三广承力者。论云。前言承佛神力。未说云何力故说此也。无量佛者。略有三类。一是主佛。二是十方金刚藏佛。三是十方一切佛也。第三示说分齐者。但是说因耳。半偈之中下句。论经乃在说大。五偈之初云我但说一分。正是分齐。或是译者回文。或是梵本有异义旨不殊。前后何妨。于中上句牒前所请。兼结上来义说二大为此处也。难宣示义广如上辨。下句许说少分。论上解云。前言十地如是不可得说闻。今言我但说一分。此言有何义。是地所摄有二种。一因分二果分。说者谓解释。一分者。是因分。以于果分为一分故。然因果二分古有多释。全乖文旨者。今所不论。有可通者。正而用之。直望论意即指义大为果分。故不可说。说大为因分是则可说。更以义取略有二种。一唯就十地以明。以证智为果分。方便寄法等并为因分。此复二义。一以修证相对。则方便造修为因分。息修契实为果分。二以诠表相对。则以寄法显地差别为因分。真实证智为果分。如初三地寄同世间。次三寄二乘及禅支道品等。令众因此表解地义。为因所表。证智是此因之果。斯皆证智言所不及。故不可说。如彼鸟迹同于虚空。方便寄法可以言显。故云可说。如空中鸟迹约鸟说异。是以一迹通有二分。即可说不可说也。二约究竟佛果对普贤因。说义通一部。谓即此证智冥同究竟果海为果分。如迹处之空不异太空。地相之因同普贤因。以广说则。有无量差别事殊胜愿力。复过于此故。是则迹处之空随于空处之迹。亦有说义。地智亦可寄言标举故。问上论云。是地所摄有二。如何说为究竟果耶。答岂不向言冥同果海故。上论云。此智是谁证偈言佛所行故。又上加分云不思议佛法。又地影像分云。彼十大山因大海得名大海。亦因十山得名菩萨。十地亦尔。同在一切智。因一切智得名。彼因果相顺故。是知论主亦用究竟之果。为十地摄。有云。彼说十山依海。不说大海即山者。大海十德岂离海耶。宝珠十义岂离珠耶。明知为此难者。不见地智之旨。又且依一相不可指陈等。云不可说及与可说。若有因缘故果可寄言。即事入玄因亦叵说故云说少分也。不可局执。自下大文第七明说分中。三门分别一来意。谓请仪既终已示分齐。彰其地实。地实难明寄显在相。相即因分。从此已下。广明地相。令寻相得实故有此来。又请分生其正解。此后显其行修故次来也。二释名。演畅宣陈十地差别。故名说分。以上请分通请十地。对请辨说理必宜通。为欢喜在初受斯总称故。论云。自此已后正说初地。既有初地说分。即知十地皆有说分。又初地中。皆应名说为分地满异于初住故。十愿下。更与异名名校量胜。又论家科文但举大格。至于血脉殊不介怀。随时起尽不应执定。三释文者。十地即为十段。就初地中七门分别。一来意。二释名。三断障。四证理。五成行。六得果。七释文。初来意者。十地之中。最初断障证理得圣性故。二释名者。此论所释已见本分。当经有释备于下文。今引他部成立正义。唯识第九云。初获圣性具证二空。能益自他生大喜故。此有三义。一得位。二证理。三成行。由此三故名极欢喜。摄大乘论第七云。由此最初得能成办自他。义利胜功德故。此唯依第三成行义说。十住毗婆沙云。始得法味生大欢喜故。此唯约证理义说。瑜伽七十八引深密经云。成就大义。得未曾有出世间心生大欢喜故。此约二义。大义即是二利行成出世间心是得圣位此。同本论本分中释。三所断障者。唯识第九中。异生性障是此所断。谓二障中分别起者。依彼种立异生性故。二乘见道现在前时唯断一种名得圣性。菩萨见道现在前时。具断二种名得圣性。此言异生即是凡夫。梁摄论中名凡夫性。此论本分中。名凡夫我相障。此障障于初地。上来就能起烦恼是根本故说断二障若具说者。亦断恶趣诸业果等。由斯初地说断二愚及彼粗重。一执著我法愚即异生障二恶趣杂染愚。即恶趣诸业果等。此业果等。虽非是愚愚品类故。下九地中愚皆准此。断义如前分齐中说。四所证理者。由断前障证遍行真如。谓此真如二空所显。无有一法而不在故。梁摄论中名为遍满。遍满一切有为行故。意明无有一法非二空故。此地最初偏证遍满。五所成行。略有四种。一约增胜修成施行。二约所成起十大愿。三约修成。谓信等十行。四约实行。谓十度等行无不皆修。余所修行释文自显。六所得果略有四种。一得当地满时调柔等四果。二得檀行成大财果。三依摄论。通达障空得一切障灭果。四通论。得唯识三性三无性理智。及奢摩他毗钵舍那等果。然上诸门多依行布。若约圆融。一断一切断。一证一切证。一行一切行。一得一切得也。第七释文分二。先长行后偈颂。前中若直就经文。应分为二。初明地法。后佛子菩萨住此地多作阎浮提王下。地果。前中先广明。后佛子是名下总结。前中有三。初明入心。次佛子此菩萨以大悲为首下。明住地心。后佛子菩萨住此欢喜地已以大愿力得见多佛下。明其出心。十地之文大体皆尔。故依慈氏论于十地内。皆有三心。仁王上卷。亦云地地上中下三十忍。地地中始生住生终生不可得等。理必然也。而论以出心为调柔果。所以至下当明。今且依论判长行中二。先明初地说分。后佛子菩萨住此下。校量胜分。前中依论总有百句。分为三分。初四十句明住分。二佛子菩萨住欢喜地下。三十句释名分。三佛子此菩萨以大悲下。三十句安住分。若通取校量胜。即为初地四分。初云住者。出世菩提心生。坚守初地。更不退失。故称为住。即始住入心。初虽住地未得名善。更起信等地中善住。故名安住。即地中正住及后一分。并是住心。其释名分十地应齐。但从义。显偏释三地。谓初及八十。余略不论。以初地是得圣之始。八地无功用初。法云菩萨地尽各无数劫满。故偏释也。然十地中既三心齐证。则地地之中。皆摄前之三位此中住分。摄发心住。其释名分摄欢喜行。后之二分摄救护众生离众生相回向。皆文义相顺。如文思之。今初住分文分为二。初别显住法。后菩萨住如是下。结住入位。前中四十句分四。初十依何身。次十为何义。三有十句以何因四有十句有何相。初谓深种善根为所依身。次为得佛果为所缘境义。上二皆发心缘。三以大悲为发心之因。四以过凡得圣。为发心福利之相。瑜伽四十七亦有四相。论依经造故同于此。又此四事即三种菩提心。深种善根是深心。次为求菩提是直心。三即大悲心。具此三心成后入地之相。又此四段各具含三心。可以思准。今初依何身十句。初总余别。总云若有众生者。是具行之人。依地持论是解行人。有如是心则入初地。入已此心常现在前。下诸地中初之十心类此可知。言深种善根者。正是总句。论经名厚集。厚则深也。集即种也。若约圆融则不定时数。若依行布。谓一僧祇已积资粮。故云深种。别有九种集。前六护烦恼行。后三护二乘行。前中即增上三学初戒次定。余四是慧。慧中前三如次是闻思修。后一所成出世之智。后三中初二护二乘心。谓大志护陕心。大解护小心。后一护二乘行。已知其意云何九集。一行集。即经善修诸行。善作眷属持戒故。三聚。非一故。名为诸不净尸罗不生三昧故首明矣。二定集即经善集助道。善作眷属三昧故。即明得等及四静虑。以定亲资慧故名助道。皆云眷属者。慧为主故。三亲近集。即经善供养诸佛。供佛为欲集闻慧故。四聚集。即经善集白净法。聚思慧善思量波罗蜜等诸善法故。谓依闻思彼若名若义自性差别有上下故。成暖顶位治诸蔽漏。故云白净。五护集。即为善知识善摄。由内修行实证。得外教授故修行实证。即如实智。亦分上下立于忍位及世第一。上五皆同加行。下四皆已入地。六净心集。即善清净深心。以得出世间正智。于所缘境无分别智都无所得。不取种种戏论相。故名为善净。智能契理。故曰深心。七广集即立广大志。深心广利故。八信心集。即生广大解。以求一切智智故。九现集。即慈悲现前。谓多行慈悲无时暂舍。故云现前。然小乘无求佛意故。于护小心中明自利心。求一切智。小乘亦有自利三学之行故。今护行之中。但举利他慈悲。于中慈。依苦苦坏苦。以正在苦思愿乐故。悲依行苦拔彼妄乐。不知行苦之所迁故。三界不离三苦。故为慈悲之境。又明与乐即能拔苦故。慈依二苦。拔苦即与真乐故。悲依行苦。已知总别集为同相。戒等异相。略说为成广说为坏。如上具明。第二为何义者。为求佛果。先别显求果之相。后佛子下。总结发心。今初十句初总余别。总云佛智。谓无上智知断证修故。约无作四谛说此四别。修究竟故亦得名修。此智差别有九种业皆悉求之。一力佛智问记为业。以十种力随机答故。二无畏佛智。破邪见业拣异菩萨。复称为大。三平等佛智。得人法无我。教授众生证入之业。四救佛智。以四摄法化众生业。五净佛智。能为救摄因业。慈悲净嗔恚故。六无余智。佛智常以佛眼观世间众生业。十方遍观故云无余。七者染佛智。若顺今经。以无障碍智严其依报。自然应化。令其信乐为业。论经阙于净刹。八觉佛智。一念知三世众生心心数法为业。九转法轮佛智。解脱方便善巧业故。言善巧者。于百亿阎浮提同时转大法轮故。法轮即是能令众生解脱方便。然上九句皆先标智体。后显其业。初三自利后六利他。利他之中四摄是利他之行。慈悲是利他之心。后四利他之智。二总结发心中。言起如是心者。若直望经文。即指前十心。而论云。即是本分中愿善决定者。上求佛智即是愿故。前本分中指此文云。愿善决定者。如初地中发菩提心。即此本分中愿者。即指此文。生心即是生菩提心。以上求佛智故。愿即愿于菩提。二体不殊故得互指。前指于此即摄上之十句佛智。此指于前。即摄前文六决定义。彼是总句中指此。是总结中指总摄别故。又但云生心者。心是总。即摄知断证修。故不云生智。亦摄一切助道法故。不云生余心所。已说为何义。第三以大悲下。明以何因生如是心。意云何因求大菩提。谓以大悲为众生故。如三地中。思惟度生不离佛智。故下总句论经云。是心以大悲为首。是心即指前求佛智心也。十句中初总余别。别有九种大。一增上大。细行苦智慧增上生故。谓若了苦苦坏苦智非增上。论又云。智者因果逆顺染净观故。此约了事名智。论云。慧者自相同相差别观故。此约了二谛通理为慧。复是一门别义。言自相者。因缘之有是法自体故。同相者。二空真如等一味故。念生迷此故起悲心。同六地中大悲增上观其逆顺等。亦如六地广明。二善巧等即摄大四摄曲巧。随宜摄故。三最上下。淳至大淳至即最上义。谓向发大心许尽生界无尽利益。故曰深心。缘此悲增淳厚至到。故云最上。常以此二持此菩萨。四如来力无量者。无量大摄取如来无量神力。生物信故。五善观等即决定大。于上妙法决定信解。名善观分别。于诸众生决定能度为勇猛力。于所治障决能对治为智力。无碍智现前通结上句。六随顺自然智即随顺大。七能受等即受持大。能取大胜法授与众生故。大包一切胜即佛法。授与即教化智慧故能授。八广大如法界即最妙大。摄受胜妙功德故。九究竟下。住尽大。无量爱果因尽涅槃际故。为成十句合于此二。后之二大如本分说。但前云无常爱。此云无量者。胜用非一故。上九大中前七悲体。次一悲德。后一悲能。七中前三自分。一拔苦智。二拔苦行。三拔苦心。后四胜进。第四佛子菩萨下。有何相正显得位福利之相。文有九句。初总余别。总云始发如是心者。指前二段。即得超凡夫地者。以得出世间圣道故。超即过义。二入菩萨位下。别有八种过。论皆先法后喻。此入圣位生如来家。如世王子生王家故。故句句皆有相似法。言一入位过。初成出世间心。如始住胎相似法故。瑜伽住品。名入菩萨正性离生。二生如来家者。即家过。生家相似法。谓如世人虽受胎报。若在凡家不足为胜。要在王家方为显胜。菩萨亦尔。若在外道法中出家。不足为胜。今得佛所证法方为尊胜。梁摄论云。生法王家具足尊胜。下诸句例皆蹑前拣胜。三无能下。种性过。子相似法大乘行生故。谓大行成立。如得王体分堪绍佛种。是子义也。非贱非客故。梁摄论云。以过二乘及世间种姓故。四离世下道过。以非有漏故离世间趣。如非鬼畜等王之体。成无漏故。入出世道如要人王之体分故。梁摄论云。永不作杀生等邪行故。五得菩萨法即法体过。以同体大悲为菩萨体故。以化他事。即是自事。若无大悲法身不具。如拣异残缺。瑜伽云。设有问言。菩萨以何为体。应答以大悲为体。六住菩萨处者。处过。谓不住道是其住处。不同凡小。染世舍世以滞二边。如世王子不处鄙陋。七入三世平等者。业过。谓证平等真如以资慧命。拣无滋味则寿命天促。不任绍继故。是命相似法八于如来下。毕定过。佛种不断显因毕定。得无上道显果毕定。如世王子。虽依正精胜。志气不立所作不成。今志气成立决定绍位。名成就相似法。论云。如是示现凡夫生菩萨生不相似。有烦恼无烦恼故者。显与地前不相似也。第二菩萨住下。结住入位。住如是法者。指上四段。名住欢喜地者。是初住地义。以不动相应故者释成住义。一证真理不复失故。二乘异道不能动故。然不动有五。一种子不坏。名不动。即种性地已上。二起行不退名不动。即此初地已上。地持云。初地已上如明分月日夜增长。善法不退亦复如是。三空有无间不动。即七地。四无功用不动。即八地已上。五究竟不动。即佛地也。大文第二释名分中二。一总标。二成就下别显。于中分二。初正明喜相。后佛子下。出喜所因。然其喜相对依何身。以深种善根得此位故。后喜因中有念。当得喜。对为何义。以所求果定当得故。有念现得喜对有何相。以现离凡得圣故。其第三以何因悲心恻怆喜义不显。故不对之。今初正明喜相中十句。初总余别。总有三喜云多欢喜。一心喜。谓入观之心适悦。二体喜出观喜受相应。三根喜。由前心体欢喜内充外及五根轻安调畅故。此喜者亦名为乐。又内及观心即无喜之喜。不同二禅浮动之喜。故梵本。他经多名极喜。喜之极故。别中九。一敬喜。证三宝体得不坏信增恭敬故。二爱喜。乐观真如法故。上二即喜行之心即是心喜。次三正是喜之体相。三调柔喜。身心遍益皆适悦故。即诸根喜。四庆喜。自觉所证胜地前故。此句论当第三。前觉后悦义甚次第。五踊跃喜。身心遍益增上满足故。增上过前是踊跃义。六勇猛喜。自知堪受菩提去果不遥。故云勇猛。此一喜能。上六皆自行喜。下三化他离于喜障。七无斗诤喜。自心调伏故。论义解脱时。不令自他心扰动故。八无恼喜。化摄众生时。但以慈柔不恼他故。九不嗔恨喜。见不如说行当时不嗔。后无恨故。此句不为他恼。第二彰喜所因中二。先念当得故喜。后念现得故喜。各有十句。今初。初总余别。总云念诸佛者论云。如佛所得。我亦当得故者。文中虽皆念他。并是以他类己。故判为念当得也。以总该别皆属己。当别有九种。一念佛法。二念佛菩萨。三念佛行。四念佛净。五念佛胜。六念佛不坏。七念佛教化。八念佛利益。九念佛入。以总该别皆名佛者。为成佛故。六相融故。若别显义相统收十句。不出因果人法。一佛二法。是果中人法。论云。初二念共者。佛及佛法二事通二乘念。故名为共。则显余八不共二乘。后八皆因。初一是人。谓二地已上。乃至普贤之位。余七是法。于中更有总别。菩萨行为总。别中六句次第显前菩萨行。一以何法为所显。谓波罗蜜净以是行体故。二彼之行体显相云何。谓一地去一垢净一度。即菩萨地殊胜故。三何谓此行全显。谓第十菩萨地尽去障尽故。则行不可坏。上三自利余三利他。皆法云之行。一能受诸佛法明为教化法。二能云雨说法则众生得利益。三受佛智职入大尽等。是一切智行。亦可后三通于诸地。又上十句。初佛次法余皆是僧。僧中有人有德可知第二念现得中二。初正明所念。二何以故下。随难征释。前中十句初总余别。总云。我转离一切世间境界者。转离一切凡夫取著事故。然事有粗细。粗则外六尘境。通是一切凡夫取著境故。细谓现前立少物。谓是唯识性。亦为地前凡夫取著境故。别有九种转离。然此九种。对前有何相中总别九句。文虽不次法体全同。以是念前福利相故。故论二段之中。皆以相似不相似拣。谓与地前不相似故。九中一入转离。经云亲近一切佛以了法如常见佛故。此显事不相似。谓即前生如来家。以佛法为事。不似凡夫六尘事故。二远转离。三近至转离。此二示自身不相似。谓初即过凡夫地识为身故。后即入菩萨位智为身故。四断转离。即行不相似。谓离世间趣行。行出世净行故。五依止转离。即迭相依止不相似。谓得菩萨法。大悲为体依众生起。还与众生为依。不同凡夫不起悲心。不为他依故。六近见转离。是他力不相似。谓以大乘行成种性无过。见佛得助道力。不似凡夫非器不得故。七生转离。即处不相似。谓不住道是佛境界。亦菩萨住处。依之起行名生其中。八平等转离。即生业不相似。谓证三世平等之性。以资慧命而生智业。不同凡夫杂染业也。九舍转离。即成就不相似。谓成就离障毕定胜位。舍约离障成约得位。即前第八毕定过。成就相似法故。由离怖畏决得无上菩提。前就行位此就断位。言怖畏者。论云。不爱疑虑忧想共心相应故。不爱是所畏事。不活等五令心憎恶故。疑虑忧想正是畏体。所畏不定便生疑虑。所畏决定便生忧想。由心畏故相现在身。名毛竖等。然此九句与有何相文同符契皆已义引不得异解。由上诸义不相似。故名为转离。非唯离障名转离也。第二随难征释。由舍转离文义广。故重征释之义。有四重。谓怖畏与离各有因果。而文分五节。一总征。二列名总答。三转征。四举因显相。五菩萨如是下。结酬初征。今初征意云何。以此中说离畏耶。二答意云。以五怖畏是初地障。得初地时法尔离故。又离此即是此地利益翻畏名喜。此相最显故。于释名分中辨之。三转征者。此之一。征文含四意。一云。何以名为不活等畏耶。二云。何因而有此五畏耶。此二是怖畏因果故。论上生起。云何者是怖畏。云何怖畏因。三何以名为得永离耶。四因何令此得永离耶。此二离畏因果。若得离因自然无果故。论上云。远离此因无怖畏故。四举因显相者。谓正举离因显离果相。反显畏因及畏果相故。通有四意酬前四征。如不爱自身何况资财。是离不活因。则反显爱身资财是不活畏因。若不畏不活。即是离畏果。则反显畏于不活。是此畏果余四例然。又此离因即是能治。其怖畏因即是所治。五怖畏果。不活与死二相何别。惧无资缘身不存于朝夕。名不活畏。惧其因尽正舍报时。名为死畏。大怖之极无过死故。又不活通于三业。死唯约身故。论云。第一第二第五依身口意。第三第四依身。死约爱于善道惧舍身故。恶道畏者。憎于恶道。惧得彼身故。但说五者。打缚等畏皆五摄故。此怖畏因略有二种。一邪智妄取想见爱著故。二善根微少故。然此二因通五怖畏。善根少者。亦乏资财惧不活等故。有爱著者。未能忘怀畏大众等故。若取相显。初一为前三畏因。后一为后二畏因。邪智即是分别。身见取我乖理目之为邪。邪心决断名之为智。由有此智妄取于我乃我所想。以成执见而起爱著故。我见为主我所随生。爱著于我则有死畏见有我身惧舍命故。爱著我所有前二畏。但著财利有不活畏著利兼名有恶名。畏但无我我所则三畏因亡。然不活因举我况所。意但取所。后二因者。功德善少畏堕恶道。智慧善少畏于大众。又过去善少今畏大众。现在善少当畏恶道。今具福智兼二世善以为对治故。初三离因即二空智。后二离因即二庄严。五菩萨如是下结酬初征。前云何以能离。今酬由上三段如是义故。所以能离意正如此。而论云怖畏毛竖等事。何故二处说耶。前说身怖畏。后说异身怖畏者。意谓前第十句属念现得。故但云身。今通当报恶道等。故云异身。

　　大方广佛华严经疏卷第三十三



　　大方广佛华严经疏卷第三十四

　　　　唐清凉山大华严寺沙门澄观撰
　　自下大文第三佛子此菩萨以大悲下。安住地分中三。初总明安住。二所谓下。别显安住。三佛子菩萨以成就下。总结安住。今初。文有三句。一大悲为首是安住因。菩萨所行皆为众生。悲为行本故言为首。二广大志乐无能沮坏。是安住观。论云。烦恼小乘不能坏此观故。谓契理深心为大。故烦恼不能坏。悲化兼物为广。故小乘不能坏也。三转更勤修一切善根而得成就。是安住行。此望初句是智导悲。望第二句是行填愿。此所修善。即下三十句显示。第二别显安住。即显前第三勤修善根。云何勤修。此有三十句。显三种成就。一信心成就。二修行成就。三回向成就。信为行始次依信起行。后回行成德。以为行修次第。今初信心十句。初总余别。总云信增上者。随所有事。谓下所列谛宝等境。深信决定名为增上。别中有九。初六始起信心。后三信增成欲。前中初二自利。后四利他。自利中一敬信增上。谓遍信三宝名多净信。二净信增上。自证真净智解故。上二皆云清净。是信之性。三决定信增上分别。令他证净智故。即利他之行。四悲五慈六无疲厌。此三增上皆利他心慈悲明心大。无厌明心常。后三中七惭愧信增上。是所成行体。谓有惭愧故治悭等蔽。不著世间成檀等度故。八柔和信增上。是得等侣于同法者不恼乱故。九敬法信增上。于所入法益敬信故。第二日夜下。修行成就中九句。初总余别。总云无厌足者。即无间修。别有八集。前七教行后一证行。前中初二摄法方便。一亲近集。近善友意在不忘诸法故。二乐法集。于问答中论义解释心喜乐故。后五句次第修行。于中前三内观顺理之行。一多闻集斯即闻慧。二正观集即是思慧。三不著集即是修慧。于三昧中无依著故。后二随缘离著行。谓六不贪集是知足行。已得不贪故。七不求集是少欲行。未得不求故。八如宝心集即证行圆明。常现前故。又难得无垢势力。庄严殊胜不改证心。同此具六义。故上依论释竟。其第六七集更有一理。谓第六心是远离修。修对治心离三过故。诸说法者有三种过。一著利养求四事故。少欲知足则能治之。二取名闻。为胜他故。正念定慧则能治之。三为他属。过爱敬事故。远离精进则能治之。此中能治即大人觉。其第七句是观过修八种不净。是谓资生。一切不求见不净故此比论释通局有殊。第三求一切智下回向成就。谓求一切智是回向菩提。有十二句。初总余别。总即所求之事名之为家。一切智地是求处故。别即能求之因有十一求。初一显能求之观名为依家。于前家中。分别观察具足十力无畏等故。余十能求之行。并总都有三求。于求行中。又分总别。总名无障求。谓求诸度无著法故。能除蔽障。下九句别。别治诸障故。初二对治檀中二垢。一者离求。治于陷曲。见乞求者诈现方便。一向无心与故。二如说能行求。治不随先言。许而不与。或许多胜与少劣故。又前是谄后则是妄。三者护求。治戒一垢。谓不护实语违本所受。犯已覆藏故。四不污求。治忍一垢。谓恼乱他业。是污如来利益家故。五不舍求。治进一垢。谓菩萨戒法无量不可具持。劫数长远不可常持。戒法精妙难持难行。不可善持生退转心。本不舍菩萨戒具能持之。不舍律仪故。能持难持不舍三聚。能行难行也。进策万行。而偏就戒辨者。有三义故。一戒为三学之首故。二戒具三聚故。三戒通事理难行易败故。寄以策之。六不动求。治禅二垢。一者乱心外攀如山治之。二者不能调伏忆想分别。一切智心治之。下之三句治般若三垢。即三道障。谓七不舍成就求。治障不住道垢。谓无善巧方便一向涅槃。现不舍世间治之。一向世间现成就出世治之。异于凡小成不住道。八者集求。治障助道垢。九者常求。求治障证道垢。于上胜妙证法之中。愿欲心薄故。上来回向成就竟。第三总结者。上三十句广于勤行具足。成就此勤行有四。一信。二欲。三精进。四方便。信谓忍受决定。欲谓希求趣彼行故。初十句中前七是信。后三是欲。次十是精进。对行造修。后十是方便行。成巧求故。是名此地说分中安住。故云成就如是净治地法名为安住。上依论辨更有别理。上多净信。已能永断阐提不信障。发生悲愍尊重教法等。亦能永断凡夫著我障。日夜勤修无有疲倦。又能永断声闻畏苦障。求一切智。乃至常求上上胜道。亦能永断缘觉舍悲心障。故云净治地法。安住地分竟。大文第四校量胜分。谓住此地中胜二乘故。论生既云。住此地中胜者。明知。愿等初住地分已有。但文不累安。故居安住之后。非是地满方有愿也。问经。云初发已为天人师。胜出声闻及缘觉故。沙弥发心罗汉推敬。如何至此方辨胜耶。答然其胜义乃有众多。统而收之不出三种。谓愿行智。此三历位故有众多。略明十位。一初发心胜。通于一切凡夫。如沙弥等。此通三心。二信胜。亦通三心。三解胜。四行胜。五显胜。此三即三贤别历三心。六证入胜。齐证三心双证二空。是为智胜。起十大愿即是愿胜。备修诸行即是行胜。下辨果胜亦三心果。此中行智由愿导故。所以最胜。依行布说。七地已上智方自胜故。下经云。从初地来彼悉超过。但以愿求诸佛法故。非是自智观察之力。今此七地自智力故。一切二乘所不能及。论主立愿为校量胜。凭此明文。虽历诸地戒定道品等。地地超胜。亦不出三心故。七从第七地去名权实自智胜。八无功起行胜。九上等诸佛胜。十究竟胜。所谓诸佛三心果满。今此正明愿行胜也。文分为三。一愿胜。谓标志遐广。二修行胜。依愿造修。三果利益胜。即位行成就。今初二义故胜二乘。一常勤修习无量行故。二与一切众生同行故。同行即是十无尽句。释此愿胜。先以五门分别。一名体。二修证。三行位。四因果。五立意圆融。五各二义则有十门。初中先名后体。名中先总后别。总云愿者。是希求义故。下论云。发诸大愿者。随心求义故。而言大者。下论云。光明善根转胜增广故。谓教证二光。与行愿善根转胜地前。广弥法界故。十愿中皆云广大如法界也。瑜伽四十五云。菩萨所修正愿略有五种。一者发心愿。二受生愿。三所行愿。四者正愿。五者大愿。初求菩提。次摄生处。生三无倒思择诸法。愿于境界修无量等四愿。当来摄受一切菩萨善法。故名正愿。大愿即从正愿所出。此复有十全同今经。今拣异前四故云大愿。兼取所从。即后二愿。别别大相至文当知。后显别名。瑜伽三十五及诸摄论。皆有明文。并如下文当愿自释。今且依梁论略列。一供养愿。二受持愿。三转法轮愿。四修行二利愿。五成熟众生愿。六承事愿。七净土愿。八不离愿。九利益愿。十成正觉愿。后体性者。克性即以欲总解信三为自性。若取所依悲智相导。即后得智。以为愿体。若并眷属。一一皆以一切俱行功德为性。故论云。光明善根者。光明即后得智。善根即信等及行。二修证者。先约修行。初七修始。次二修熟。后一修成得果。后约证者。地前已发今此十愿齐证。三行位者。先约于行。初二自利。次五利他。一以何身。谓摄法上首。而为利他转法之身。二以何心。谓即令他修行之心。三何者众生。四众生住处。五自身。住何处能化众生。上三可知。后三不定。一即八是自利满。九是利他满。十是二利得果。或俱自利。论云。后三显自身故。或俱利他。论云。此三示现如实教化众生故。若约通论十皆二利故。论云校量胜有二。一行无量行即是自利。二与众生同即是利他。后约位者。通则十皆初地所得。别则前七明行。已如上辨。后三明位。下论云。一得地校量胜。初地至九地。二得菩萨地尽校量胜。即第十地。三得一切地尽究竟故。即如来地。四约因果者。若就言显前九求因。后一求果。若约具摄七。亦求果是依果故。十是正果余皆是因。五立意圆融者。先立意。所以但说十者。已摄二严二利因果行位。无不周故。又为表此无尽愿故。故下云。一一皆摄阿僧祇愿。而为眷属。言圆融者以称性故。一愿之中具一切愿。即入重重如常所辨。六相圆融正在此文。已知大意。次正释文。文分为二。初正显十愿彰自勤行。后明十尽句与众生共。今初分四。一总标。二所谓下别列。三佛子菩萨住欢喜地下总结。四以此十愿门为首。下明摄眷属。今初。初句明成愿之位。是欢喜地。次能成就下正明总愿。能成就言该下三句。一始起要期。云如是大誓愿随心求义故。二方便起行。云如是大勇猛。谓成彼一一愿中。所作方便皆勇猛故。三愿遂行成。云如是大作用。谓如供佛愿便能供故。余例此知。论云。菩萨住此地渐次久习起此三行。非一时故。是知此愿亦即是行。称愿行故。非如凡夫空有要期。是以总言能成就也。以总该别十愿皆有此三。二别列中十愿不同。即为十段。一一愿中文各有四。皆初四字总标起愿。次显愿行相。三广大下彰愿德能。四一切劫数下明愿分齐。初后二段文通义局。第二行相文义俱局。第三德能文义俱通。十愿无别故。今初供养愿。准论愿供养胜田师及法主。此则通供。经从胜故但云供佛。文中阙于总标。以近前总如是大愿故。二三两段各有三义。通成六大。显初供养大愿之义。今初行相之中三大义者。一心大。即经生广大清净决定解。谓增上敬重深称佛境。故云广大。回向菩提决定信。故名清净决定解。清净解言信因果故。此上论意局在初愿。若以义求通余九愿。皆为菩提。广大无限无疑净信而起愿故。二以一切供养之具。即供具大。此是行缘。三恭敬下福田大。于中令无有余是总相。无余有三。一一切佛无余。即是行境。二一切供养无余。三一切恭敬无余。此二行体。由上二义成上敬田。上三皆云一切者。佛即三身亦兼十身。供养有三。一衣等利养。二香等敬养。三戒等行供养。恭敬亦三。一给侍恭敬。二迎送恭敬。三修行恭敬。即敬顺佛故。上三各三竖论一切。若横论一切。则佛该十方无尽等。余二准思。二彰愿德能。言三大者。一摄功德大。如经广大如法界。一切余善根中胜故。二因大。即究竟如虚空。无常爱果无量因故。三时大。即尽未来际。此因得涅槃常果故。三明愿分齐。十愿文同所作各异。此应尽未来际行供养故第二受持愿。亦名护法愿。瑜伽双云摄受防护愿。行相之中文有四句。皆通二利。然若约能受等说。受谓受领。摄谓摄属故。胜鬘。云摄受正法。护谓防护持即任持。故胜鬘。云护持正法。若约所受。初教次果。三行。四理。而受等言。文虽互举义实互通。亦初教。次证。三云。护教而判为行者。论经云。一切诸佛所教化法皆悉守护。论云。谓修行法。于修行时有诸障难摄护救济故。即摄护自行救济于他。上约始修愿名受摄等。若约终成名。四成就故。上总云成就如是大誓愿也。一者法轮不断成就。二者证智成就。三修行成就。四入理成就。第三转法轮愿。亦名摄法上首愿。先摄后转故。行相中四。一转法处。即一切世界佛应处故。二从兜率下转法时。谓现八相时。八相之义离世间品广释。三皆悉下摄法方便。于中初集功德方便。后为众上首下集智慧方便。以此二种助菩提法。故云方便四于一切下明转法顿周。第四修行二利愿。若约成益名心增长。论从此义故先标云。第四大愿心得增长。以何等行令心增长。一切菩萨所行教化一切。令其受行心增长故。文中亦四。第二行相中分二。初明能增长行。后明所增长心。前中分四。一明行相论名种种二行体。三行业。四行方便。以此四种教化众生。令其受行。初行相者。世出世间各有多异。故云种种。于中广大无量是世间行。意明俗智之行。广从初地乃至六地。大者七地。无量者八地已上。不坏不杂是出世行。法无我平等观出世间智故。谓不杂世间有漏法故。不坏者冥同真性故。若瑜伽通论云地前名广。虽行一切但得名广。一一行故。非大无量。地上名大。一一各以一切成故。不动已上乃名无量。一切行中具一切故。不坏者。于前六地。各得成一不可破坏。论主意明此地中之愿故。不取地前之行。义不异前。二摄诸波罗蜜。即是行体。广大等相但辨此故。三净治诸地即是行业。以十度行净十地蔽。助真如观净十障故。四总相已下明行方便。然有二种。一自行方便。谓以六相圆融巧相集成。一具一切仍不坏相。故名方便六相之义广如别章。略如前释。二皆如实下即化他方便。不违实道而化物故。二心得增长者。即所增长心。化他受行他心增长。化他成自自心增长。第五成熟众生愿。成熟亦名教化。就行相中文分二别。初明所化众生。教如是等下彰化所为。今初。初句为总。有色下别。别有六种差别。一粗细差别。此明报相。下二界有色为粗。无色界为细。于有色中有想天为粗。无想天为细。就无色中非有想为细。谓第四空非无想为粗。谓下三天此经文略。论经。云非无想非想非非想。谓非无想是粗。余即是细。二卵生下生依止差别。为报之所依托故。余三可依。化生依何依业染生故。然四生摄尽六趣。而通局有异。化生通六趣。胎生不通地狱诸天。湿卵唯局人畜。又以六趣不摄中有化生故。宽陕有异。余如别章。三三界所系名净不净处差别。欲界不净上二界净。就果以明故名为处。就因以说故名为系。四入于六趣是苦乐差别。受种种身故。亦名受生差别。粗相而说。三涂为苦上天为乐。人及修罗兼于苦乐。五一切生处是自业差别。此以因释果。由业异故生处不同。谓于一趣中有多不同。如于人中有中有边。贵贱家异等故。六名色所摄是自体差别。有体唯名谓无色界。彼处有色非业果故。有体唯色。谓无想天。彼所有想不可知故。有体具二。谓除前二。二化所为中初句结前生后。令入已下别明所为。所为有三。一为未信入者。令信入佛法。二已信入者。令其离恶为涅槃因。世间趣者谓业惑苦。三令修菩提道道通因果。第六承事愿。愿往诸佛土常见诸佛。恒敬事听受故。瑜伽。云愿于一切世界中示现。意明化生。今经但云知见者。知生佛住处故。就行相中分二。初明所知后辨能知。前中初句为总。广大下别。别有三种相。一一切相。二真实义相。三无量相。今初。界相不同故云一切。于中又三。初明分量。谓小中大千如次为广大无量。二粗细者明体质粗妙。谓应报等殊。论云细者。随何等世界意识身故。粗者随何等世界。意识色身故者。谓随能依色心粗细。世界粗细。粗者云色。三乱住下安立不同。乱则不依行伍。倒即覆刹。正即仰刹。若入若行若去。论无此文。文含二意。一成前安立。谓前三类世界道路往来。二者顺后。入即摄他入。已去即为他所摄。行即往来不住故。如帝网正喻于此。二如帝网差别即真实义相。土土同体不守自性。互相涉入如彼帝珠。故名真实。论云如业幻作故者。转以喻显。如世幻者。火处见水大处见小等。业所作土亦同于幻故。得涉入重重无尽。三十方下无量相。谓前二相周遍十方。又上说不尽故。结云无量。大菩萨藏经说。虚空中世界重数。多于大千所有微尘。但由业异不相障碍。一处重重尚尔。况复横周。第二智皆明了下辨其能知。若真实义相。唯智能知。余一切相可现眼见。第七净土愿。愿清净自土安立正法。及能修行众生故。于行相中总有七净。一同体净以同法性故。令一多互相即入。二无量佛土普皆清净者。即自在净。如摩尼珠美恶斯现净秽圆通。故云普皆清净。三光明众具以为庄严者。名庄严净。即相净也。四离一切下明受用净。谓受用此土离过成德故。初句成断德。后句成行德。如受用香饭身诸惑灭入正位等。五无量智慧下住处众生净。谓具德人居。今略语智慧。六普入下因净。净因有二。一者生因。谓施戒等。如净名说。二者依因。此复有二。一镜智净识为土所依。二后智通慧为依。如初第十地入佛国土体性三昧现净土等。此二皆是诸佛境界。七随众生下果净。因既有二果亦二种。一所生果。即前相净。二所示现果。即临机示现。今依此义。上七净中。前四当相明土。次一就人显胜。后二举因显果。就前四中初二土体。第三土相。后一土用。就土体中初彰体同。后明体净故有七净净土义周。第八不离愿。愿于一切生处。恒不离佛菩萨得同意行故。亦名心行愿。愿不离一乘故。故论云。第八大愿不念余乘故。行相中有十二句。初总后结中十别明菩萨行。今初。同志一乘同修万行故。次无有怨嫉下别。于中前五修行同。后五德用同。前中初二自分二严。一福善同集。二智观齐均。后常共下三句胜进。于中初一摄法方便。谓聚集解脱论佛法故。后二依法起行。初一利他故。随意现身也。后一自利。谓忘缘照境不由他教。云任自心。智契法身名知佛境。威力外用智慧内明。则兼报化分齐境也。后五德用中。一明通体。如意所成无能退屈。余四通业。于中前三如意通业。一本身往余世界。二现多异身于一切佛会。三示同类生名一切生处。后一法智通业。三修菩萨行一句总结上十。第九利益愿。愿于一切时恒作利益众生事无有空过故。亦名三业不空。瑜伽云。愿所有一切无倒加行。皆不唐捐。行相中二。先总明。谓乘念不退。圆满教轮三业皆益。又三业皆不唐捐。即是不退。摧障圆德所以名轮。后若暂下别显有二不空。一作业必定不空。三业能安乐故。谓见身行行。知佛法真实故云必定闻口说法能生智慧。念意实德诸惑不生。此从增胜故。说三业成益不同。实则互有。二得如大药下利益不空。二喻皆喻拔苦故。一切众生有二种苦。一种种诸苦。谓逼迫等。药树王身以为能治。二贫穷苦。如意宝身以为能拔。种种义兼身心若粗若细。贫穷通于世财法财。论主对前安乐。此为利益。故作此释。实则前喻喻三业舍恶离苦。后喻喻三业进善得乐也。第十成正觉愿。愿与一切众生同时得无上菩提。恒作佛事故。文四同前。而论总显愿相云。第十大愿起大乘行者。是果乘故。虽得佛道不舍菩萨利益。名起大行故。就行相中分为二别。初成菩提体。愿自运已圆。后不离下菩提作业。即运他不息。今初。菩提亦是总相。一切世界即得菩提处。谓遍于十方同类异类一切诸刹。真则称性。应则随机。故无不在。后菩提作业中有七种业。一从不离至入涅槃。是示正觉业。一切毛端是成佛处。上来平漫遍于十方云一切世界。今明遍法界中一一毛端极小量处。皆于其中八相成道。以彼皆有可化众生故。故离世间品云。于一毛端量处有多众生。况于法界。然复不离一毛端处。而于一切毛端处示现。则不动而遍。一多自在。二得佛境界下说实谛业。谓说四真谛令悟实故。初明能说。谓智慧力。力兼二义谓神通力。论经具之。此二力用唯是佛境。后显力用。以神通力念念成佛。以智慧力随乐为说。令得寂灭。是说之益。谓能断集修道。则得苦灭证于灭理。论释成佛。云除诸难处彼彼胜处生者。以佛生处必非五难处。亦无佛前后难故。云除诸难处。三以一三菩提下证教化业。以一极无二之菩提。契差别之性净涅槃。则不复更灭。说此证法令物生信。名教化业。四以一音下种种说法业。一音称机故。五示入下不断佛种业。涅槃常住动寂无二。双林应尽增物恋情。故云示入。既非永灭常作佛事故。佛种不断此亦得果不舍因也。六示大智下明法轮复住业。大智慧地唯一事实。即是佛智能生万物。终归于此。故名为地。示物同归。而智慧门随机万差。名安立一切。前即涅槃能建大事。此即于一佛乘分别说三。对实施权故名复住。七以法智下自在业。于中初显自在所依。所谓三通。法智通者。观一切法无性相故。神足通者。自身现生住灭修短。随心自在故。幻通者。转变外事无不随意。故此后二通。但内外为异。由法智通见理舍相。故不住世间。由后二通有自在事用故。不住涅槃成无住道。又依智论说有四通。前三同前。四以圣自在种种变化通。谓十八变三轮化等取此。则自在下当第四通。上来别显十愿竟。第三佛子下总结十愿。不异前标。第四以此下明摄眷属。若观经文似此十之类有于百万等。依论释云。此十大愿。一一愿中有百千万阿僧祇大愿。以为眷属则此十愿摄无不尽。如成正觉愿。则摄药师十二上愿。如净土愿。则摄弥陀四十八愿等。故此经他经。所有诸愿不出此十。非唯摄愿。亦摄一切菩提分法。如第七地辨。上明十愿彰自勤行竟。第二佛子此大愿下。以十尽句与众生共。谓前十愿皆为众生。由十无尽成前大愿。皆无尽也。文分为二。初总标举。后何等下征以别显。今初。晋经名为不可尽法。下释亦云皆不可尽。今言十尽句者。穷彼无尽皆无有余。故名为尽。斯则尽无尽之众生等也。故下论云尽者。示现不断尽。非念念尽。由此故。今前之十愿得大愿名。故云此大誓愿而得成就。二征显中。先显上十尽。后若众生界下。显前大愿成就。今初。先征。后显。显中十句。初句为总。十愿皆是为众生故。余九句别。别皆集成度生义故。一众生于何处住。所谓世界故。二世界依何。谓尽虚空界故。三说何法化。谓法界故。四随所化生安置何处。谓涅槃故。五涅槃何用。谓佛出现故。六以何方便巧化。如来智故。七此智何知。谓知心所缘故。八此心所缘令随何境。谓佛智所入境故。即是真性。后三转尽。略摄前九义含总别。云何摄九。谓世间转。摄前众生界世界虚空界。其法转摄前法界涅槃界佛出现界。其智转者。摄前如来智。下三界而言转者。世法及智。展转摄前无穷尽故。转亦是无尽义耳。又十中前四。为四种无量界。后六皆调伏方便无量界。十皆云尽者。无断尽故。第二显大愿成就中。先反显。后而众生界下顺明无尽所以。十愿同此十者。前之十愿不出此十。故此十尽句增上力故。诸佛以此力。常为众生作利益事。我愿同然。上来愿校量竟。第二佛子菩萨发如是大愿已下修行胜。即行校量有十种行。就文分三。初明行所依心。二成净信下显所成行相。三佛子菩萨如是下结十名体。今初。由先大愿熏心故。则得利益等十心。为起行依。于后十行起作自在。然有二意。一以十心通为十行之依。随释易了。二以十心别对十行。以治十障。文皆次第。唯信行最初。而不浊居末者。以与释文相接故也。一利益心者。利益拔苦即是悲心所依。治损害障能成悲行。二与乐柔软即是慈心。治嗔恚犷强障。三随顺所求。即是施心。治于身命财生顾恋障。四寂静无求。方能求而无厌故。是无疲厌心。治希求报恩贪著利养不寂静障。五三学调伏是知经论心。以经诠于定论诠于慧。经兼于律复是调伏。治无善巧求加行障。有则调伏故。六虽行世间妄惑不生。故云寂灭。是解世法心。以治性不柔和。不于他心随顺而转不寂灭障。七高崇贤善拒恶不增。故名谦下。是惭愧心。治于放逸之高举障。八能修出离以法润泽。即坚固庄严。治于种种猛利无间无断生死大苦。生怯弱障。九能如说行故心不动。即供养佛行。治于大师所犹豫疑惑障。十不浊心即第一信行。信以心净为性。离不信浊故。此治全未发心全未受持菩萨学处障。由治十障故。经名净治地法。地法通于教证。此所治障。具如瑜伽四十九说。第二别显所成行相。略启七门。一释名先列。后释。列者。一信行。二悲。三慈。四施。五无疲厌。六知经论。七了世法。八惭愧庄严。九坚固力。十供养佛。释名随文可见。二辨体多同十藏。三明得处信位即修故。信进念等大同于此。三贤渐熟故。十藏品有信等藏。初地证得以净治地障故。此偏明下。论云。此信等十行。尽是障地净法故。前将一行以对一障。四约修分别十行分二。前三是行意乐。故名为心。后七加行造修。故名为行。故论云。此十种行显二种胜成就。一深心成就。谓信悲慈。二修行成就。谓余七故。瑜伽地持皆同此说。五约二利。前七别显二利。信及无疲是自利行。余五利他。后三通约二利。摄护前七故。于中前二护前七。谓惭愧治障护令离恶。能令信等成无著行。由坚固力护令住善。能令信等成不可动。后一摄前七。一摄令成行。二摄令得果。思之可知。六明次第者。先自证信因果。既自证信愍伤妄苦。誓与真乐为救他故。舍而无吝求法无倦。便能了知经论筹量世法。止恶惭愧进善坚固。能真供佛。七释文者。十行分九。慈悲合故。今初。信行分二。一摄德成人。二能信下正显信相。有十一句。文分三别。初句总信因果。次九别明因果。后一结略显广。今初。如来是果本行是因。所入通因果。因果皆有证入义故。二信成就下。别明因果中前二句因。初句行体。后句行能。余七是果。句虽有七摄为五胜。合初三故。并结有六。五皆佛德故名为胜。五中前四智德。后一断德。智中一对治胜。即寄对显胜。谓十力降魔无畏制外。不共过小故云对治。而经云不坏者。为对二乘非究竟故。次三当相显胜。二即不思议神通力。上胜所现绝图度故。三不杂染胜。谓证真生智无中边杂。是佛之境故。以即边而中故无有边。二边既无中云何有。四一切种智胜。证真了俗故云随入无量差别。是种智境。五离胜。一切烦恼习常远离故。经但云果。而论判为断德。以前四皆果。今复云果。明是果果故。当涅槃三举要下举略显广。故总信一切因果。智地是证说即是教。力通上二。或谓威力。亦是三轮化益。第二双辨慈悲二行。中二。先明三观为方便。后菩萨见诸众生下明所起之行相。前中三观即为三段。第一远离最上第一义乐观。第二而诸凡夫下具足诸苦观。三然诸众生下彼二颠倒观。但失真乐已为可愍。况加妄苦。况复双迷反本何日。由初观故起慈。由次起悲。由后双起。今初观者。性净深寂名第一义。不动为乐。随妄则离。文中先总标起念。后诸佛下显所离乐。于中九句。初总余别。总云佛法者。唯佛教证所能显故。具下诸义所以甚深。别有九种甚深。今经阙论第九难得。一寂静甚深。谓法体离于妄计实有。故名寂静。自是妄计。于中正取非本不寂中论云。虚诳妄取者。是中何所取。此一约遮诠。二寂灭甚深。此约表诠。论云法义定故。谓一心体寂故云法定。二门亦寂即是义定。次三甚深对治三障。成三脱门观。谓三治妄分别障。四治有相障。五治取真舍妄障。六明离杂染观。谓真方便道。七不可算数思量生善根观故。即是助道。八依自利利他增上智观。故云广大。即不住道。九论云。难得甚深。三僧祇劫证智观故。即是证道。证性净信故。今广大摄之。大称体故。与证义同。前二直就法体。后七约智显深。故皆云观。第二具足诸苦观。约十二缘明之。然十二缘具业惑苦。但云苦观者。业惑苦因故。又二流动当相即苦。动即有苦故。文分为二。先别明缘相。后如是众生下结成妄苦。前中分二。初明前际三支。后于三界田下显中后九支。故论主分前三支。一处解释。后九及结一处解释。欲显前三是因。因是倒惑邪见义同故。识支约种是因义故。亦显前二。前三与次七次八许异世故。约果结苦。苦义显故。今初三支文有十句。初总余别。总云邪见者。前明正法理本无偏。今迷彼实义理外谬取。皆名邪见。通于业惑非独拨无因果。涅槃亦云。一切烦恼邪见摄尽。本在其中。云何言堕。此有二义。一约始起一分。名之为堕。二约迷真随妄义说为堕。非有始也。真虽本有迷亦无初相。依无性故名为真。若定有真真还成妄。若尔真应同妄互相依故。妄必可断真必可显。斯则不同不空之真。非由妄故。但空妄执自见真源。后无明覆翳下。别有九种邪见。初五无明。次三是行。后一识支业及识种亦名邪见者。义如前说。又邪见俱故。邪见引故。所以无明具多句者。一切烦恼谢往过去。总名无明。故今委说。又显一切烦恼皆能发润。而发业位无明力增故名无明。今初五中有二。初三根本迷法义过。后二为末追求时过。今初。前一迷法。后二迷义。故论总云。此三依法义妄计。如是次第。斯则妄计之言。通上法义。亦可妄计别对第三爱念邪见。初一句是蔽意邪见。此依迷法。谓无明住地迷覆法体。所言法者。谓众生心名为蔽意故。此无明迷真之初。妄惑之本。次二迷义者。通四住惑。由前痴故。迷覆因缘无我之义。妄立诸法。所迷诸法有内有外。谓第二憍慢邪见。此依迷内妄立我法。自高陵物故。经云立憍慢高幢。三入渴爱网中即爱念邪见。此依迷外妄谓我所及外境界。而生贪爱。如渴鹿驰焰鱼为网缠。如今爱支。四行谄诳下。二种邪见追求时过。如今之取支故。俱舍云。遍驰求名取。由上内计有我外见我所。以我对所便生三过。一初句于可得处。起谄诳邪见。谄诳屈曲虚而似实。故喻稠林不能自出。二于不可得处。则生忌嫉。三于已得处则生悭吝。上二即第五悭嫉邪见。经云。心与悭嫉相应不舍。由嫉他身故生卑贱中。形貌鄙陋。由悭财故资生不足。故云恒造诸趣受生因缘。次三明行中。初贪恚下集业邪见。由前追求。增长烦恼起业行过。此句。总明由惑造业。故六地。云不正思惟起于妄行。亦是行俱无明正发业故。诸业非一是为横集。日夜增长复显竖集。然集业因。由于三毒。故云贪恚愚痴三毒缘于三受。故论。云受诸受时爱憎彼二。颠倒境界故。谓乐受生爱。苦受生嗔。痴从中容故云彼二。颠倒之言通于上三。皆由无违顺中妄谓有故然愚痴无明行相何别。愚即迟钝多所封著。痴者迷闇不别是非。皆对现境不缘三世。缘三世境而不了达。乃名无明。不见未来发现业故。通义可知。次二别明行支中。初句明吹心识火炽然邪见。即内心思业。为烦恼风动。谓于怨恨时互相追念。名为忿恨。此思之始。欲起报恶业故云炽然不息。此思之终。思通诸恶而杀业在初。故偏云忿恨。下加害亦然。八起业邪见即兼动身口。故云凡所作业。论云。于作恶时迭相加害故。由倒造业业不离倒。故曰相应。三欲流下第九心意识邪见。明所引识支。以其识支通因果故。经欲具明故具显因果。论欲分析故先明识种。心意识三名有通别。已如前释。今此文中义含通别。别谓心是识种。意识通余四种。种子之言拣异现行。谓五果种谁能起此。谓善恶业。无记非因故此不论。善业云何复生苦种。以与欲等四流相应。今施戒等皆是有漏。非无念智无有断期。若尔何不名为起业种子。理实俱通。望苦乐报业为正种。望生心体识为正种。以就本性一切生死皆心起故。如芽肥瘦由于水土。而生芽者正在谷子。故诸经论互说二种。上明前际三支竟。第二明中后九支。然论兼结文。总分三段。初明自相。二有生故下同相。三是中皆空下颠倒相。言自相者。现在名色等支体状别故。言同相者。释有二义。一未来二支亦同现在。有名色等故。二约果相显缘起过患。通遍果位故名为同。犹如色等碍等为自相。苦等为共相。共即同也。是则现在亦有同相。未来非无自相。但隐显耳。此释顺论。论云。二同相。谓生老病死等过故。三颠倒者。缘体是空执有是倒。今初自相。复有三种。一者报相。二不离二字是因相。三此名色下彼果次第相。言报相者。即初受生异熟识。体共名色生故。论云报相者。名色共阿赖耶识生。此含识支一半名色支全故。摄论云。本识有三相。一自相。谓本识自体。二因相。谓种子识。三果相。谓异熟识。此意明为因义边名种子识。即前约因。识支为果义边名异熟识。即此报相名色所依。若不望因果直语自体。名为自相。今论因相。却是彼中果相。立名虽殊并通因果。经云于三界田中者。是所生处。下六地中约因位说。以业为田以识为种。今约果位故。以三界为田生前识种。复生苦芽者。标所生报。前三支因必依苦果而起。今更生苦所以称复。此显展转无穷之义。所谓已下出苦芽体相。论云名色共生者。名色共彼生故。谓名色共彼本识生也。恐人谬取名与色共。故有此言。名谓非色四蕴。色谓羯逻蓝等。此二与识相依而住。如二束芦更互为缘。恒时而转不相舍离。二不离是因相者。即显本识为名色因。谓是名色不离彼本识。依彼本识故。既依此释。定知此段具于二支。谓识及名色。三彼果相者。是彼报相名色之果。由名色增长成余八支。非别有体。初成六处者。名增成意处。色增成余五。次六处增长成触。言于中者。于六处中有根境故。余因缘义广如六地。二同相中生及老死。正显同相。如是已下总结成苦。何处是苦。此有三重。一论将入同相中。则以生老死忧悲苦恼。明于苦聚。文义显故。二近结于果。名色共生此明苦生。余八苦长。三远结十二。前二支半为能生长。后九支半为所生长。三颠倒相中。言是中者。是前十二缘中皆空已下明倒所以。由空谓有所以名倒。此有四重。一缘成无性所以言空。二离我我所释成空义离我人空离所法空。三无知下释无我所以。四以外事释无知觉。三中四句通外及小。初约外道。外道虽众。不出僧佉及与卫世。僧佉说觉以为神相。卫世说知以为神相。今无知觉。成上自体本无有我。作受二句。通于能所。能作能受故。是于我所作所受即是我所。在因名作在果名受。今但缘成故无作受。若约小乘就五蕴说。受蕴名觉三蕴名知。约六根说。身识名觉余五名知。五阴造业故名作者。当阴招报名为受者。今并遣之。现有知觉云何言无。随俗故有约真故无。又心法有四。一事二法。三理四实。谓随境分别见闻觉知。名之为事。论体唯是生灭法数。故名为法。穷之空寂说以为理。论其本性唯是真实如来藏法。故名为实。此四重中说。初即说知觉等名。若就后三即无知等。四如草下以彼外事喻。释无知觉等。以诸众生现见有于动止语言。云何说言无知觉等。故以外物动不动事。示无知觉。草木则动石壁不动。皆无知觉故。内动止岂当有之。净名云。是身无知如草木瓦砾。言亦如影像者。显从缘有似而非真。即双喻二谛。若准论经无影像喻。而有如响。可喻言声而无知觉。第三然诸下彼二颠倒观。妄苦本空得而不觉。真乐本有失而不知。而远乐就苦名彼二颠倒。上来三观为方便竟。第二菩萨见下正起慈悲。初明兴悲。谓见苦应拔。后复作下兴慈。谓无乐应与。既言具苦必知无乐故。第四施行文三初总明施行。二别显施物。三总结行成。今初文有五句。一明施所依。以见有苦无乐故。二以深重下彰其施位。此地檀度得圆满。故契理曰深。不舍悲愿为重。此心住地故能满檀。三于一切下明施体相四求佛大智显施所为。五修行大舍。结施行名。二凡所有下别明施物。偏显上文一切无吝。于中初总。后所谓下别。别显一切略有二种。一者外财二者内财。谓头目等文显可知。三为求下总结行成。初结所为。后是名下正结行成。然初地中应具三施。从增胜说但举于财故。般若论二三地中方行无畏。四地已上乃行法施。第五无疲厌行中分三。初牒前起后。二转更下正显行相。三即得下结其行成。下五行中唯除第十显相。即是结名。余皆具三文处可见。第六得无疲下成经论智。第七获是智下成世智行。言随应者。随机所应宜以何法。随力者。随己智力所能。随他智力所堪。随其所习者。约机现作。论释随宜言如论说者。即瑜伽菩萨地菩提分品也。第八成世智以下明惭愧行。知时已下正显行相。时有三种。一者念时。如是时中宜修定等。刹那不间故。二日夜时昼则存心。初中后夜皆勿废故。三所作得必不断时。此即智量。谓量力所能亦爱亦策。勿令过分后休废故。以此三时。修前八科二利之行。烦恼睡蛇昼夜不杂。为惭愧服而自庄严。第九于此行中下成坚固力。谓此即前惭愧二利行中。欲早求度应当精勤。不退自分不转胜进。第十得坚固下明供养行。利养正行具二供养。第三佛子下结十名体用。先结体用。所谓下结名言体用者。此十即是净诸地法。以治十障故。障如前说。然安住地分有三十句。亦明信慈悲等与此何异。论云前是清净地法。今尽是障地净法者。前句文略。若具应云前是清净。此地法以局初地故。今尽是障地净法者。谓不局初地故云尽是。尽净诸地障故。故经云。净诸地法。瑜伽亦云。此十种法于一切地。能净修治故。下诸地中皆云信等。皆转净等。第三佛子菩萨住此欢喜下。果利益校量胜。有四种果。一调柔果。二发趣果。三摄报果。四愿智果。释此四果略启四门。第二释名。通称果者地中满足故。别言调柔者。谓调炼柔熟。以供养摄化等为能调。炼信等十行为所调。炼由行供等令信等调柔。随意堪用故名调柔。下炼金喻其义甚显。二发谓发进。趣谓趣向。于地满中更求明解。为能发趣。发自此地趣向后后。为所发趣。下商人喻义甚相似。三王位之身酬因名报因成纳果。故名为摄。四内证愿力教智自在。又以愿力助智令业用无边。故称愿智。三明分齐。初二是其行修方便。后二是其报行纯熟。行修唯在地满。报行该于始终。从初住地乃至地满。所受王身说为摄报。所有作用说为愿智。又初二后一此地定有。摄报一果有无不定。容有不作故云多作。而定能作故亦定有。又初二果亦是地法。初行次解。是所修故后之二果唯果非法。初体后用非所修故。是以经于二果之后。便有结文云略说初地法门。不得此意。则似论家谬取法门滥为果称。四辨通局。发趣文局初地。以最在初故。义通十地通解十地故。余三义。局初地报等殊故。文通十地。地地皆有故。第五释文。四果即为四别。今初调柔分三。谓法喻合。法中分四。一见佛为炼行缘。二悉以下所炼行体。三以前二下别地行相。四是菩萨随所下炼行成熟。前中先总明。后所谓下别显。总中以大愿力是见佛　因力兼神力故。瑜伽住品。有二因见佛。一愿二力。论经具二。论云。以胜通力见色身佛。以正愿力见法身佛。瑜伽正愿得生受用土中常得见佛。今云法身即功德法身。别中云。见多百佛等者。论云。方便善巧示现多佛故。此善巧有二。一不直云无量。而巧历百千等数。为方便显多。二言多百者。是多个百。多千等亦然。是为一数之中已摄于多。故名善巧。理实入华藏刹海。见法界身云也。二所炼行体中以行入行。故名为炼。如金入火。然有三种入即分为三。一入功德即供佛行。去薄福垢亦兼供僧。二以此善下入无上果。即回向行。去下劣垢。论当第三。意明通回二行故。三佛子此菩萨下入大悲心。即利生行。去懈怠垢。三别地行相中。先约四摄。然四摄望前。犹是利众生法。望后为别地行相。以因利生之便故。于此明下二地中乃在炼行。成后四摄。虽不足全别十地。为是化生之法故用之耳。爱语是法施。初地檀满故说二增。二约十度。然证相难分寄十度等。以显差别。各说一增。若不尔者。何不二地言二度增。檀度初地先已增故。乃至九地应言九增。九地尚云余非不修随力随分。显寄明矣。是以具论诸地所行。略有五义。一为别地各说一增。如今文是。二辨胜过。前初地檀胜。二地二度胜故。二地文云。远离悭嫉破戒垢故。乃至十地十度皆胜。是则后后皆胜前前。三论其实行地地具修。四证理平等非多非一。五约圆融一具一切。四所炼行成中总收三入。初牒供佛化生。以为能炼。信等净法以为所炼。后举前回向能炼。令信等净也。言转转者。此之信等。于初地中有三节。净谓初住地时。证前缘修。令成真修。已是一净。二行校量中对除障法。复一度净。今此地后更历三修。故云转转。第二喻中。金师喻菩萨。金喻信等火喻供等三行。三行非一名数数入。调柔成就喻炼行成。金性本有从缘始显。信等修生云何同喻。信等有二。一未证真。前但约缘修为对治行。妄识为体。二证真之后。乃知信等非是今有。即如来藏中恒沙佛法。真心为体。真心为体即是理性。信等相殊说为行性。此二不二并可喻金。虽假供等缘修。以成真德。德由真起。后成严具。亦不异金。既了于真真非妄外。故全妄识即是真心。寄相显真。故分能所。第三法合准喻可知。第二发趣果中二。初正明发趣果。后佛子是名下总结地相。前中有四。一法二喻。三合四结。法中亦四。一问二知。三行四到。知是名解正能发趣。然由问故知所以先问。知意在行行必能到今初问中具问诸地。初地已满而更问者。一问胜进非问自分。二者一地之中。具摄一切诸地功德。故问所摄容许。未知于中。云相及得果者。相即随诸地中所有诸障。及对治相故。谓诸地能所观相。皆别十地故。得者即正证出世间智故。果者因证智力。得世间出世间智故。相即方便智。得是根本果即后得。后得缘俗故名世间。无分别故复名出世。又此三者即是三道。初是无间与惑相翻。二是解脱正证无为。三是胜进后智进修。不说加行者。地前加行非地摄故。地上加行胜进收故。言为欲成就此地法者。当地法也。后云彼地法者。后地法也。若准论意。成就地法即是信等。第二是菩萨善知下明知。由问故知。知不异问经展问中。相及得果以为十句。论摄十句为五方便。言方便者行修善巧也。第一观方便。观谓观解摄初二句。一诸地障对治者。以能治观解治十种障。立十地。别本文具之。此约所断明观。二地成坏者。揽行成位集故名成诸行。各住散故名坏此约所知明观。第二得方便。得谓证入摄次三句。曲有三种方便。一相果者。即欲入方便是方便智带相观终故名相果。二得修者已入方便即根本智。显是证修非缘修故。三胜进方便。即后得智。谓信等成地之法。离障清净故。第三增上方便进修后位。故名增上。亦摄三句。一地转转行者。依前起后。地背相舍故。二二执名非处二空为住处。亦是相应不相应也。三以后胜前增长善巧。名殊胜智。第四不退转方便。唯第九句。前三方便无退息故。第五尽至方便即第十句。净治菩萨地尽。转至佛智地故。若以相等摄五方便。初一是相。二具于三。如次三句配相得果。第三唯果。
　　第四总明三事不退。五通明三因穷入果。若摄十句初三为相。第四是得。次四是果。后二具三。第三佛子下行。第四由此下到。并可知。第二喻中初喻前问。有二方便。一不迷方便。道中喻行因。住止喻得地。各有障治故曰安危。二资具方便。具资粮故不迷多约利他资具多明自利。次佛子彼大下喻知。三善以下喻行。四乃至下喻到。行中语略故云乃至。第三合中初合知。然后下合行。安隐下合到。喻中略行。此中略问欲影显耳。第四是故菩萨下结劝可知。第二佛子下总结地相。行修已竟故于此结。前说分齐深故说其一分此。中广故说所不尽。

　　大方广佛华严经疏卷第三十四



　　大方广佛华严经疏卷第三十五

　　　　唐清凉山大华严寺沙门澄观撰
　　第三摄报果利益胜中分二。先明在家果。后是菩萨若欲下出家果。前中复二。初上胜身显其报胜。后能以大施下。明上胜果显其行胜。今初阎浮王者。即铁轮王。然璎珞仁王。地前四位已配四轮。今在初地方作铁轮。正明皆寄不可定执。常护正法应是行胜。如何论主将属身胜。护法有二。一护国正法。则赏罚以宜。二护佛正法护教理等兴建摈斥。论依初义。二上胜果者。依前王报起于胜行。是身之果。于中二。初行后愿。前中亦二。一大悲利他。谓若施若摄。二如是一切下不失自利。正作利他业时。即不离念佛等故。谓利他事中回向菩提故。成大恭敬事不生分别故。除诸妄想顺理合体。故云不离。所念有十一论分为四。一初三是上念三宝。在已上故不离三轮故。次一是同法念。次三功德念。一自身他身菩萨行。二度行自体。三诸地转胜故。后四求义念佛。以力等是真实究竟义故。已所求故。二复作下明愿有十一句。前七自德。后四摄化。前中此云殊胜。论经名大余名并同。首唯是总。谓大菩提位尊高故。妙等唯别。胜大亦总亦别故。首有二种。一胜首光明功德故。二殊胜首独无二故。胜亦二种。一妙智自在胜故。二微妙。离一切烦恼自在胜故。殊胜亦二。一上无与等故。二无上无能过故。后四中。初一约教。谓导者于阿含中分别法义正说故。余三显证。将者令他得证义。灭诸烦恼故。此约断德。后二约智。前因后果。师者教令入正道故。后句以大菩提而教化故。第二出家果中二。初舍俗出家。后既出家下修行克证。禅定胜业有二。一者三昧胜即胜定体。二三昧所作胜。谓因三昧得见佛等。有十一句。明其二利分为三对。初六句横论二利。初二自利。一见百佛者。十方各十他受用身。瑜伽住品。能于种种国土见百如来。寄位显百。理实如前见多佛也。二知神力。论意取神力所加说法菩萨。于上二处修习智慧。次四利他。初一有信机者动刹现通。次三有悟机者。往刹光照正授以法。次有二句竖论二利。一自摄胜生。瑜伽云。若欲留命能住百劫。二三明穷照示物善恶。后三句。一对明二利速疾。一为增长自智。思惟种种法门。二分身速疾作多利益故。第四愿智果。正愿久积以智内证故。其自在示现难可穷究。则显上来百数彰地阶差非定尔也。今行合法界。是圆融实德故云过此。论后结云。略说诸地各有因体果相者。以此地中相及得果。类后九地也。因即是相体即是得果。名不殊应知。此三通于下九。所以于此结者。显上广说不出此故。第二应颂四十六偈半分为二别。初正颂前后二结说。前中分四。初十一偈颂初住分。于中四。初一颂半依何身。次四颂半为何义。次二颂以何因。后三颂有何相。第二五偈颂释名分。初二偈半颂喜相。余颂喜因。于中先半偈颂念当得。后二颂念现得。第三有六颂。颂安住地分。初五句颂信心成就。次七句颂修行成就。后三偈颂回向成就。第四恒起下二十二偈半。颂校量胜分。于中三。初六颂半颂愿校量。次六颂行校量。后十颂果校量。于中初二调柔果。次二发趣果。次五颂半摄报果。后半偈颂愿智果。结说可知。初地竟(从此已下入第三十五经)第二离垢地。所以来者。论云如是已证正位。依出世间道因清净戒。说第二菩萨离垢地。言正位者。即初地见道是出世间。依此修于三学。戒最在初故先来也。前地虽证真。有戒未能无误。又以十度明义。前施此戒故次明之。下之八地依十度。次以辨来意准此可知。言离垢者。慈氏云。由极远离犯戒垢故。谓性戒成就。非如初地思择护戒。唯识亦云具净尸罗。远离微细毁犯烦恼垢故。十住毗婆沙。虽云行十善道。离诸垢故亦不异戒。瑜伽亦名增上戒住故。此地中断邪行障。证最胜真如。皆约戒明。言邪行障者。谓所知障中俱生一分。及彼所起误犯三业。能障二地。由斯二地说断二愚及彼粗重。一微细误犯愚。即上俱生一分此能起业。二种种业趣愚。即彼所起误犯三业。言最胜者。谓此真如具无边德于一切法最为胜故。此亦由翻破戒之失。为无边德。是以成于戒行。得于最胜无等菩提之果。并寄于戒显地相别。虽经论文异。大旨不殊。次正释文文分三分。初赞请分。二正说分。三重颂分。今初五颂分二。初三庆闻初地。后二请说二地。今初。前二经家叙其三业庆喜。后一发言申赞。然此庆闻亦属前地。以领前请后故。皆判属后。后二中亦初序后请。第二正说分中。先明地相。后彰地果。前中分二。一发起净即是入心。二佛子菩萨住离垢下自体净。即住地心。三聚无误地中正行。名自体净。直心趣彼名发起净。今初发起中三。初结前标后。次何等下征列十名。后菩萨以此下结行入位。今初标云深心者。深契理事故。论经云直心。而下列中总句同名直心。明知深直义一名异。论云十种直心者。依清净戒直心性戒成就。随所应作自然行故。谓发起净中。顺理事持是净戒。直心则令自体净中性戒成就。然性戒有二。一久积成性。二真如性中无破戒垢。今称如持使得性成。故云成就。二征列中。列有十句。初总余别。总云直心者。瑜伽云。于一切师长尊重福田。不行虚诳意乐。此约随相别释。今论主为顺一乘缘起义故。分为总别。别皆成总。则令总中具于别义。故不别释总句。别中初四律仪。次三摄善。后二饶益。一者柔软直心。共喜乐意持戒故。故瑜伽云。于同法菩萨忍辱柔和易可共住。二堪能者。有自在力性善持戒。烦恼魔事不能动转。难持能持故。所以鹅珠草系尽命无违。三守护根门不误犯戒。如良慧马性自调伏。以于诸行深见过故。四寂静者。论云调伏柔软不生高心故。则似不恃。前三所持是事寂静。瑜伽云。于大涅槃深见胜利者。斯即称理寂静。五纯善者。谓纯修妙善菩提分法。能忍诸恼如真金故。六不杂者。论云所得功德不生厌足依清净戒更求胜戒乐寂静故。谓虽得前句妙善。而不厌则不杂懈怠。乐于寂静则不杂事乱。身心俱寂即是胜戒。七诸有势力弃而不顾。不似难陀为欲持戒。八大悲为物不断有愿为广。九大智随有而无染。故能作有情一切义利。第三结行人位。由上十心。成于上品极圆满故。入斯戒住。第二自体净中明三聚净戒。即分为三。初律仪净。论云离净。谓离杀等故。此约随戒亦名正受净。此约初受。二摄善法戒。三摄众生戒。此三聚戒摄前三位。初摄治地住。次摄饶益行。思彼众生堕恶等故。后摄不坏回向。谓有智愿等。于法宝等皆不坏故。律仪。通于止作。摄善唯约善行。前二通于自利。后一唯约益物。又初律仪中。虽有善行而施忍等不行非过故。摄善中无所不行。若尔今经前二同离杀等二相宁分。古释有二义。一同体义分。约离过义边说为律仪。顺理能益判为摄善。二者隐显相成。律仪中有止作。因离果离是其止行。对治离者是其作行。举作助止说为律仪。摄善戒中亦有止作。以止助作说为摄善。今更一释。此中唯约自修正行。下摄善中亦令他修。则摄二利之善。及悲智之善。又此唯己分之善。下摄善中上修佛善。岂得同耶。今初律仪分三。初标所依。谓离垢地戒增上故。二性自已下正显戒相。三佛子至如是下结成增上。二中有十善业道。即为十段。今初离杀分二。初总明。后不畜下别显。今初性自远离。文属杀生义该下九。谓自性成就十善业道。即自性戒。然离有三种。一要期离。谓诸凡夫。二方便离。所谓二乘。三自体离。谓诸菩萨。契穷实性自体无染。然诸菩萨同修自体。而复有四。一离现行。所谓地前。二除种子即是初地。三除误犯。四显性净。此二当于此地。然性净难彰寄除杀等。以显彼净。此通余教。若依此经地体悬绝寄显地胜。岂可地前位位皆深。今居地上方行十善。二别显中有三种离。一因离。谓离杀因缘。二于一切下对治离。谓离杀法。三是菩萨下果行离。即离杀业。今初因离。复有二种。一离受畜因。谓不畜刀杖。此虽是缘从通名因。略举此二。余咒药等皆是此因。二不怀下明离起因。此正是因。因即三毒不怀怨恨明离嗔因。杀父害母亦不加报。次有渐下明离贪因。贪有二种。一为贪财利故造诸恶业。乃至没命心无耻悔。今有惭愧故能离之。二为贪众生捕养笼系。令生苦恼。今有愍伤之仁。恕己为喻便能离之。然起杀之痴必是邪见。邪见难遣非对治不离。是故论主就对治中。明离于痴。此略不说。二对治离中亦有二种。一生利益心。是与众生世出世间二种乐因。二生慈念心。谓念众生得人天涅槃之果。既于如是因果不颠倒求。则离愚痴心。起于杀因杀生祭祠等。此中慈益约能对治即名为离。不同前后杀因杀果而为所离。若尔前有仁恕。故离起贪因。仁恕之心岂非能治。前约本有仁等不起贪等。非是发起仁恕之心。今约于物发生慈益之心。以为能治故不同也。三果行离者。揽因成杀名业为果。今不正杀故名果离。于中亦二。一微细。谓心念害。二粗重谓身行害。今经以细况粗。粗中成杀有五因缘。一身谓于他故。他是所杀之体。故名为身。此拣自身二事。谓众生故。此拣非情。三想谓起众生想拣作瓦木等想。四行谓故以重意。重意是思故名为行。此拣错误。五体谓身行加害断命落究竟。正是杀业。故名为体。则拣前四以为方便。然杂集瑜伽。缘皆有五而合初二为事。复加烦恼。今以烦恼是前起因。故不重明。又境想轻重等非此全要。故略不明。第二离盗亦初句总。非理损财不与而取。故名为盗。别中亦三。一因离。二于他下对治离。三若物下果行离。因中止谓少欲。足谓知足。自之所有尚生止足。故无盗因。然止足有二义。一内心止足。即离起因。若廉贞之士。渴死不饮盗泉。二此地具无尽财。故离受畜因。然杀中杀具畜则为因。淫盗妻财以不足为因。二对治离中。由发起慈心恕己为喻。则于自资财尚舍而安彼。岂侵损他。然他有二。一他人二他世。不盗则不损当来资生。三果行离中亦有粗细。不取草叶为细。余资生为粗。而文通为五缘。一者身。谓若物属他。此拣于自。是他物体故名为身。二事。经阙此句。论经云他所用事。三想。谓起他物想。四行。谓翻终不盗心。五体谓举离本处。乃至下是以细况粗。杀淫于他正报成业。故以身心而分粗细。盗戒虽通依正。但约损财。故唯就外物以论粗细。又杀有多类唯人成重。故就粗中方说具缘。盗易成犯故总明具缘。若粗若细皆成盗体。第三离邪淫。乖礼曰邪染爱曰淫。别中亦三。一因离。谓自妻知足。此亦二意。一内心知足离于起因。二自足妻色。离受畜因故。晋译论经皆云自足妻色。足妻乃由寄报轮王。相同世间故得示有。知足约心亦不妨梵行。二对治离。谓不求他妻。现在梵行净故。不求未来妻色。他人之妻盖不在言。三于他妻下明果行离。亦有粗细。细约起心粗约从事。而文分二。初举邪境。后尚不下以细况粗。初中邪境有三。一不正。二非时。三非处。非处一种在后况中。初不正中他守护女。此为总句。护有二种。一不共护。谓他妻妾唯夫护故。二者共护。谓亲族媒定。亲谓父母族即宗族。谓二亲亡殁六亲所护。夫亡子等所护。媒定谓已受礼聘。二非时者。即为法所护。然法有二。一王法。二佛法。佛法谓修梵行时。此复有二。一分谓八戒。二全谓具足等。然此非时准智论十五。及诸论中广有其相。今之所列意在不起染心。故于自妻不委其事。二以细况粗中有二重况。一以染心况于正道从事。二以染心及正道。以况非道。非道即前非处。亦应以人况于余类。以后后粗鄙于前前故。以其淫境无想疑。故论主于此不约具缘。经文不言作他女想。约邪淫说。亦有想疑。为显此中自妻正境亦定无犯。故不说也。第四离妄语违想背心名之为妄。别中分二。初对治离。后乃至下果行离。今初对治即是因离。不别明因。何者有二义故。一无外事故。谓无刀杖妻财之外事。故无受畜因。二无异因故。谓但用诳他。思心即妄语因。无别贪等以为异因。异因即起因故离彼诳心。即成实语实语即是诳心对治故。对治离即是因离。不同身三故。身三各具三离。口四唯二。意三唯一。文中言实语者。随心想故。谓纵实不见而心谓见。而言见者亦名实语。真语者。审善思量如事真故。谓由心思与事相似。称此而言。若唯称事而不称心。亦名妄语。故加善思量。言时语者。论云知时语不起自身他身衰恼事故。谓心事虽实而回改见时。或令自他而有衰恼。今菩萨朝见言朝。暮见言暮。故曰知时。晋经名随亦顺时义。二果行离中。亦以细况粗。梦中是细故犯是粗。此言覆藏之语者。论经云不起覆见忍见。婆沙云。覆相妄语名为覆见。覆心妄语名为忍见。谓实见事心谓见言不见。此谓覆。己所见事相此翻真语。若实不见心生见想。诳言不见。于事虽实于见有违。名为忍见。忍却己所见故此翻实语。梦中眼见但是智见。第五言不乖离名离两舌。离两舌事成能令离间。别中亦二。初对治离。后未破下果行离。对治离者。即不破坏行。此唯约心。果行离者通心及事。即是差别。今初心者。谓传说者。必于心中忆持恶言。欲将破坏方成离间故。文云无离间心。论经云无破坏心。及为破彼。故等。而论云二种明心受。忆持者谓诈现亲朋。如野干诈亲师子等。又狎密成疏曰离间。亲旧成冤曰恼害。二果行离。差别有三。谓身心业各有二义。身坏二义者。谓已破未破是离间体。故名为身。二不喜下明心坏二义。一随喜他。二自心乐。三不作下业坏二义。谓若细若粗。细则实有恶言。粗则不实虚构。正传离间之言。故名为业。今菩萨并离故皆云不。第六言不粗鄙名离恶口。别中分二。初果行离。后常作下对治离。前后诸业治望果行。非全次第。故先显治。后能离果。今此历别相对先举果行。一时彰离。后说能治次第翻前。文义便故先明果行。今果行中先列所离。后明能离。今初有十七语句。各一义。而其论意展转相释。于中有二。前四一重总显恶言体用。后十三语重显前四。今初四语次第相释。初一总明语体。次云何独害。以粗恶犷戾故。云何粗犷苦他故。如何苦他令他嗔恨故。此之四语义一名异。后重显中。初有四语总释前四。于中初二明其语时。谓前四有对面不对面故。后二明前语体不出二类。一鄙恶谓不逊故。二庸贱常无教训故。后九别释上苦他令嗔为损之相。于中复二。初二明说前粗鄙之言。自违于戒。何以违戒。以能苦他令他嗔故。云何苦他不喜闻故。云何令嗔闻不悦故。余七语明自嗔忿心中发言。令他违戒起嗔生苦。初嗔忿语是自嗔语体。下能令他嗔。他嗔有二无饶益事。一初五语翻喜生嗔。谓闻而不爱如火烧心。忆时不乐故生怨结。热恼者令心胸闭塞。二末后句违乐致苦。谓己有同意乐事自身失坏。令他失坏失坏相知之乐故。后如是下明能离可知。第二对治中有十种语。翻前诸语而小不次。谓润泽翻苦他令嗔二语。柔软翻毒害粗犷。其现前不现前无别体故不翻。悦意语翻上嗔忿。谓和悦意中而发言故。乐闻喜悦翻不乐不悦。上说粗鄙故不悦乐。今说顺人天故生悦乐。又悦意下三语展转相释。善入人心翻如火烧。心热恼怨结。上以忿心发言。故如火烧等。今以言顺涅槃故。令善入人心。风雅典则却翻上鄙恶庸贱。前则街巷陋音。今则言含经史。故爱乐悦乐。翻不可爱乐生三昧故。身心踊悦。翻坏自身他身生亲善故。第七言辞不正故云绮语。其犹绮文总离可知。别中亦二。先对治后果行。前中八语初一为总。故下结云戏笑尚恒思审。是以菩萨常乐。三思而后言。则无散乱矣。下七语别。时之一字亦总亦别。总者上言思审者。谓思合其时语默得中也云何为时。谓彼此无损自他成益时故。论云善知言说时。依彼此语故时语有几。略说有三。一教化时语。谓见非善众生。劝发生信。令舍恶就善即时字别义。次二教授时语。令其忆念实语者。不颠倒故。谓学承有本转相教诲。后二释上云何不倒。以言含于义故称行法故。后三教诫时语。令其修行。地持教诫差别有五。一制二听。三举四折伏。五令喜。今三句摄之。一谓有罪者制无罪者听。为顺道理。二于制听有缺如法举之。数数毁犯折伏与念云巧调伏。三有实德者称扬令喜。故云决定。又此一句总结上四。谓若制若听若举若折。皆须适时。二是菩萨下。果行离中亦以轻况重。第八离贪。此下意三但有对治。以贪等是业有之本。更无所依故非果行。以非果故不可对之更立异因故。但有其一。今初离贪。谓离求欲心。别中有三。一事二体。三差别。于他财物。是事他所摄故。此拣于己。他摄有二。一己现摄用。二己虽不在作摄护想。二他所资用是体。谓所贪物体。然用含二义。一所用事。谓金等。二资用事谓饮食等。三不生贪下明差别。正显能治。一始欲名求。即他物想。二希得属己为愿。即是乐欲。三终起夺想为贪。此即方便及究竟。并前他物。即是五缘故。意三中要具五缘。若阙究竟但名烦恼。今皆性离故。以不不之。第九离于忿怒含毒。故名离嗔。别中有三。一别显能治。二永舍下总显所治。三常思下类通治益。今初为六种众生起六种治。论摄为五。一于冤生慈治于冤者。欲加苦故。二于恶行者生利益心。治当危苦故。三于贫及苦生哀愍欢喜二心。以此二心有通有别。通则可知故论合此。别则贫穷者愍之。忧苦者令其喜乐。四于乐众生生和润心。论名利润。治彼染著无利润故。五于发菩提心人起摄受心。摄令成故。二总离障中亦有六障。通障前六非一一别对。故云总也。于此六中。摄为三对初二己对他用辨冤亲。生怨故嗔。败亲故恨。怨则未生已生令其生长。亲则未生已生令不生长。次二唯约唯已善不善法。以明生长。障善名怨增恶名害。皆有已生未生。后二唯就于他爱不爱事。明其生长。忌胜名热。谓见他爱事苦他名恼。谓见他不爱事。皆有已生未生等。瑜伽云。嗔恚方便究竟者谓于损害事期心决定。正能成业。今并不行故。上云永离。三类通治益者。谓前所说者亦常思慈祐。第十离于乖理推求。不言性离者盖文略耳。别中治七种邪见。一住正道者治异乘见。小乘对大非正道故。二不行占卜。治虚妄分别见即是邪见。夫吉凶悔吝由爱恶生。故云虚妄。三不取恶戒治于戒取。四心见正直治于见取。五无诳者。治覆藏见。六无谄治诈现不实见。七于佛下治非清净见。此所治七见。释有二门。一约行二约人。约行中。初一愿邪愿小乘故。次三解邪。颠倒见故。然邪见恶戒唯是外邪。见取一种通于内邪。谓学大乘者。执语成见故。次二行邪。藏非诈善故。后一信邪。信世间故。又于三宝决不信故。故瑜伽邪见方便究竟者。诽谤决定故。二约人者。初四是邪梵行求众生。于中初一同法小乘。后三外道。次二是欲求。后一有求。今性不求名离邪见。第三佛子下结成增上者。此有三义一遍护十善即不阙义。二常无间即清净义。误犯之垢不起间故。三常无断即常护义。具斯三义得增上戒名。第二复作是念下摄善法戒。谓非唯律仪不阙不断。常摄善法亦无断阙。文中分三。初略观不善起摄善行。次佛子下广观障治起摄善行。三如是方便下总结劝修。今初分二。先明观智。后是故下明起愿行。今初堕恶道者。有三种义。一者乘恶行往故。此即集因。经云皆以十不善业。二者依止自身能生苦恼。此即能堕一切众生。三常堕种种苦相处。斯即所堕恶趣。上二皆苦果。业者因义。道者通到义。既要用不善方堕恶道。则非无因所用。唯是不善。故非邪因。后起愿行者。由念众生恶因果故。便起大悲要心二利。于中先正修二利。后何以下征以反释。第二广观障治明摄善法中。谓观五重善法。于上上清净佛善起增上心。求学修行摄善法戒清净行故。若直就经文亦分二别。先明观智。后是故下要心摄善。今论将后段摄属佛善故。且分为二。先观不善唯是所治。后十善业下观于善法。通能所治。今初具有苦集。此中为明摄善故。略示其恶。既果举三涂。则显因亦三品。如后摄众生戒经文自具。后摄观十善具诸法门。然通相而辨。善皆能治。以顺理益物正反恶故。若随相分人天之善。犹为所治是苦集故。文分五重。今初人天十善。以人天是世间之善故不分之。实则亦具三品。谓人善为下欲天为中。色无色界为上。言三品者。或由三时之心。或约境有胜劣。或心有轻重。或自作教他等。细论其义多品不同。略言三五耳。为不善者反此可知。瑜伽六十广显差别。第二又此下辨声闻善下。三乘中各有三段。初标所修善同。次显所用功异。后结成自乘。今声闻中。以智慧下明所用异。于中初句对前彰胜。以实相智修。不同人天无智善故。通观上来善恶因果。皆是苦集所观境故。次心陕劣下对后显劣。有五种相。一因集由集小因故。心陕劣陕谓修行少善。劣谓但能自利。二畏苦即怖三界故。三舍心即阙大悲。舍众生故。上三唯劣菩萨。下二兼劣缘觉。四依止。即经从他。谓必藉师教故。五观即闻声解了。谓闻人无我法声心通达故。三成声闻乘。结成自乘。然能治十善及与智慧。即是道谛恶因果灭。善因果中使灭名为灭谛。成声闻乘义舍道灭。第三缘觉善所用异中。初句总明。以能修习名修清净。未能圆修不名具足。次不从下别显有三种相。一自觉谓异声闻。不从他闻显依止胜。二大悲下。不能说法大悲不具。无心起说方便不具。力不堪说。若有利物多但现通。此劣菩萨。三悟解已下即观少境界。少有二义。一对前显胜。以是利根。但观苦集。便悟甚深之观。胜于声闻。二对后彰劣。但观人无我法。不同菩萨求佛大智等故。上之二乘。广如瑜伽本地中说。第四菩萨十善所用异中。有四种相。一因集二用。三彼力四地。四中初一行因。次二行相。后一行位。言因集者。宿习善根依之起行。此又三义。一依一切善根起行故。即修治清净具足。具足即一切善义。今经阙此二字。则不能异上辟支。此明自利。二心广者即利他心三无量者即大乘心。是二利行体。二具足悲愍是菩萨用。三方便所摄。即以四摄摄生。是彼悲力。四发生下皆显地义。地虽有十。就三祇满处略举三地。以摄余七。一发生大愿。即净深心初地。二不舍众生。即不退转地。虽得寂灭不舍众生。即八地。三希求佛智等。即受大位地。是第十地。此有三句。一观求行证智度满故。二尽净诸地障故。三尽净诸度蔽故。三成菩萨广大行。结成自乘。第五佛善。上上是总。一切下别有四种义。显上上事。前三属佛。后一菩萨思齐。一者灭。谓不善业道共习气灭故。种智清净。二者舍。谓乃至证十力无畏不共之法。舍二乘故。三者方便。谓于菩萨乘一切佛法。皆善巧成就故。四菩萨求无厌足。故云是故我今等行十善。上虽列五重十善。凡小但将化物。非己所行。菩萨十善先已安住故。唯要心等行佛善。佛善望己是余残未修。一切智中自在纯熟方为具足。亦灭习气故云清净。结劝可知。第三佛子十不善业道下。利益众生戒。文分为二。初广明摄生。后佛子菩萨如是护持于戒下。结成益生之戒。前中显此戒增上有五种义。一者智。二者愿。三行。四集。五集果。今初。谓善知众生苦因果故。文分为三。初总明知因。二于中下别显知果。三佛子下结成苦因。今初。总中果有三涂不同。因有三时阶降。论名时差别。三时复二。一者约心。谓如杀生。欲杀正杀杀已。三时俱重。名为上者。随一时轻为中者。三时俱轻为下者。二约时。谓少时多时尽寿作等。余有三品。如上十善中说。复应于一一涂中各有三品等。然依正法念经。三涂各有边正。正者为重边者为轻。正鬼望边畜。则饿鬼罪重故。杂集等鬼次于狱。若正畜望边鬼。则畜生罪重故。今云下者饿鬼因。二别显知果中。十不善中各有二果差别。一报果差别。所谓三涂异熟。二习气果差别。即人中残报。是正报之余。经中若生人中得二种是。然杂集瑜伽等论。开习气果以之为二。一约内报名等流果。即如经辨。二约外报感增上果。今经阙此。下依彼显异熟报果。十恶攸同。今但解释等流增上。然二等流多是前重后轻。轻即方便等流。重即正恶等流。十恶即分为十。初杀生中。杀令夭折不终天年。故得短命。即正恶等流。二未死受苦故获多病。即方便等流。怖无精光。感外增上资具等物乏少光泽。二盗损彼财故获贫穷。令其不得称意受用故。共财不得自在。感外田苗霜雹损耗。三淫中令其妻不贞故。方便詃诱故。淫之秽污感外臭恶尘坌。四妄语等流。又诽谤约违境。被诳约违心。言无实故。外感农作事业多不谐偶。五两舌中令他离间故。亲友成怨故。由出不平之言。外多险阻。六恶口中。语体恶故语用恶故。言恒有诤违恼他人。外感荆棘砂卤等事。七绮语言无人受。机不领故语不明了。自绮错故。以言绮故。外感果物不应其时。八贪欲中。已得不足故未得欲求故。贪则念念欲多。感外增上日日减少。九嗔恚中二种等流。似前轻后重。见其不可意故求彼长短。二恼害彼故。嗔不顺物之情。外感增上其味辛苦。又多恶兽毒虫。十邪见还生邪见之家。若水之流湿。心见不正故多谄曲。总由不正故。外感上妙华果。悉皆隐没。似净不净似安不安。是以观果知因应当除断。三结成苦因。无边苦聚由此生故。第二是故菩萨下明愿。依智起愿。愿为众生自修善故。但离恶因恶果自亡。愿修善因善果自至。问恶名杀等离即不杀。不杀即善。离恶住善。二相宁分。答此有二意。一离杀。谓离作犯。住善。谓住止持。体则不殊。约持犯分二。作持止犯反此可知。二离恶但是恶止。住善兼于善行。具有止作二持。止如前释。作义云何。前三聚初已略指陈。今当重释。谓非唯不杀。护众生命。如护己命。是第一善。守他财物如自己有。他妻亦然。实语软语和合饶益。是语四善非直无贪。更能惠施。非唯不嗔慈悲和悦。何但无于邪见。乃成就正见。智慧深广斯即作也。第三自住下明行依愿。起行如誓修故。于中初依前愿以起自行后亦劝下。依于自行正摄众生。第四佛子下明集者。依增上悲念众生故。生十种心。此十亦可俱通一切。论就别相为八种众生。一于恶行众生令住善行。故名利益。二为苦众生令得安乐。三于怨憎众生慈不加报。四于贫苦者悲欲拔之。五于乐众生愍其放逸。六于外道摄令正信。七于同行者护令不退。八于摄一切菩提愿众生取如自己。以愿同故。后之二心亦约此类。但后胜于前。九观彼众生乘大乘道。进趣之者敬之如师。十观集具足功德者。敬如大师。第五作是念言下集果。依前悲心起胜上欲。欲拔济故。文中救摄十类众生。皆言又作。文各有二。先观所化。后我当下。与济拔心。前即所治。后即能治。前集之中欲显差别。以其十心对八众生。今十类中。一一生所容有如前十心救拔。十中初一解邪故。论云。依增上颠倒为首。余九行邪。论开为三。初五化欲求众生。求外五欲故。次二化有求众生。求三有中正报之果故。后二化梵行。求众生求出道故。通上为四。然此所化。但摄集中前六而阙后二者。以集者益物之心。起心义宽。乃至缘于具德生师仰故。今此正论救拔故。后二并非所救。纵其同行退转须化。亦无大乘之外别有安处。可云拔出。今第一化颠倒众生中。先所化中邪见为总。谓四颠倒。理外推求故名邪见。次恶慧恶欲此二是别。常乐二倒名为恶慧。专念分别方得行故。我净二倒名为恶欲。不假专念即能行故。以性成故。由计我净便欲名等。如涅槃说。后恶道稠林者。结其邪见为诸过因。恶道者非正道故。显前颠倒为现行烦恼行处。稠林者亦为随眠之因。后结能治中。住于正见。通翻上邪行。于实道翻恶道稠林。第二化欲求众生中。五段分二。初三化现得五欲受用生过。后二化未得五欲追求时过。前中即分为三。一受不共财。二受无厌足财。三受贮积财。今初已得之物不与他共。于费用时生嗔过也。先明所治。互相破坏以为总句。破坏有二。一斗诤于言中。二对怨于心中。即分别彼我。嗔恨已下结其增长。由嗔恨故思念作报。身心恶行炽然不息。能治之中慈能治嗔。如来之慈乃名无上。二化受无厌财。众生求时无厌以生贪过。初所治中有二。一贪取无厌明内心难满。二唯求财利者。形于身口邪命自活。结上三业。后三业正命以为能治。三化受贮积财。积而不散顺生三毒。增烦恼过。初所治中。染著生贪散用生嗔。若积而能散。何有贪嗔痴迷上二。言种种烦恼因之炽然者。直观经意。因上三毒更生烦恼。若准论意。因贮积财。积财即是烦恼因体。云何炽然。谓宝玩受用。数为烦恼之所烧故。然痴有二过。一迷前二。亦复不知何者是火。云何为失。二无求出意故云不解出要。谓既迷火宅之为乐。宁有出心。后能治中。涅槃清凉烦恼火灭故。上三即起烦恼众生。第二有二愿化。未得五欲追求时过。即造业众生。分二。初一明追求现报。造诸恶行。后一明追求后报。造有漏善业。今初。先所治中有四种过。一愚痴覆心过。于中愚痴是痴体。重闇是痴相。亦是痴过。余皆痴过。一重闇者。迷现在苦不知是苦。二妄见者。于现下苦妄见乐故。如见空华。三厚瞙者。不见未来当受苦报。如眼厚瞙都无所见也。二入阴翳下增恶远善过。初句增恶由迷异熟。愚顺不善行增长结使。名入阴翳稠林。后失智慧光明者。此明远善也。痴为善行障故。三行旷野险道。明受苦报过。生死长广迥无所依。喻之旷野。多难障碍。复名险道。流转称行。四起诸恶见者。即无正对治过。论云。谓多作罪因。于临终时见恶报相。心生悔见者。或悔先所修或起恶见。故名悔见。而不能集正对治。所以名过。后能治中。先得净慧眼是体。此眼有二能。一见如实相。二由见实相即不随他。具斯二义名真慧眼。以此二句总翻前过见。前皆实故。二化追求后报习善行者。随顺险道过。谓以迷出世胜义愚。造福不动业。求未来报。则常在险道。前所治中十句分三。初句自体谓即生死故。二将坠下障碍。谓在之难出故。三随顺下明失。谓住之失于出离善故。今初自体。谓由世间少善为根本故。则人天报危故名险道。二障碍者。皆险道中事。文有八句。迷于苦集道灭。如次各二。一明有苦。谓心虽求出而行顺三涂。如临深渊故云将坠。二入恶见网中。此明迷苦。于苦果中妄生乐想。为恶见网萦。如世险道葛藟交加。三为愚下迷于集因。谓为愚痴所覆。不知烦恼不觉业空。若加深林不见危险。四随逐下明其造集。世寡正道学即随邪。复起邪业为行颠倒行。如险路多岐。动入豺狼之径。虽疲行不已欲进返回。五譬如盲人。显无道体无正慧眼。但得果贪著爱欲所盲。故法华云。著乐痴所盲。即斯义也。如无目涉险茫无所之。六无有导师者。明阙道缘。导师者谓佛菩萨。既离明导有二种失。一当生恶道。二今世后世。虽处人天放逸障见。故佛虽出世有不见闻。如盲无导师。若不陷深坑则坐而不进。七非出要道。谓为出要者。正迷于灭希求涅槃。而趣异处。谓于梵天乃至自在。依正之所以为涅槃。推斯邪解以为正见。如在险道以塞为通。八入魔等者。显有灭障。五种妙欲是魔境界。贪著为入。六尘劫善谓之恶贼被牵为摄。三随顺下二句明失。初句依止怨。故失离恶法。后句远善友。故失进善法。人法俱失。后能治中拔出险道。总离前恶住无畏城。是能离之处。若旷野遇城。众难何畏。近对上文。若无知动念。则顺魔心而远佛意。寂照双运即出险难。而入智城。上来化欲求竟。第三有二段化。有求众生。初一道差别。谓五趣流转。后一界差别。三界系闭。今初先过。后治过中初句为总。入欲下别。总即没在大河过。六道漂溺如彼大河。求有没中所以是过。然总中含下别义。亦是赖耶瀑流七识波浪。别中彼大瀑水波浪有三种相。一自体漂流。谓五趣因果。二身见下为因起难。谓处之多害。三安六处下便成大失。失出离道。今初。自体有五种相。一深。二流。三名。四漂。五广。但有其一。已为难度。况具斯五。漂没何疑。一深者。即具足四流无量水故。为烦恼河。二生死洄澓者流也。上总四流烦恼因深故。此苦果常流无竭。上二即漂溺处。于此生死而漂溺故。三爱河漂转者名也。前明四流。虽无惑不摄爱润生死。由此漂溺偏受河名。如愚堕河爱即难出。四湍驰等者漂也。此有二义。一显河急故云湍驰奔激。谓虽宝爱身欲令长久。而念念不住。是漂溺时。二由急故不能如实知其过失。亦复不见涅槃彼岸。故云不暇观察。是为如此漂溺。五为欲觉等。随逐者广也。谓随欲等觉遍觉五尘。故名为广。依此漂溺。涅槃则以欲等以为毒虫。第二起难有四。一者执。执著我我所窟宅。不能动发。故云身见罗刹。于中执取。言于中者。于阴窟之中。执取之言亦含戒取。二将其下转还。谓先舍欲已得生上界。由身见执还生下界欲念之中。若准涅槃。爱见皆为罗刹。论经云。爱见水中罗刹者。译者回文不尽。三于所贪下。中著。谓于受用时求欲等乐著故。四住我慢原阜者。增慢。谓于受用事时中。我慢大慢憍慢自高轻彼故。慢令心高故喻原阜。上不停法雨下不见性水。广平曰原。原自是高原上。加阜。则慢上过慢。对涅槃岸以水为患。对佛性水则原阜为非。贤首云。四中初一见。次二爱。后一慢。爱中一种子不灭故还来。二现行深著故泥溺。如人在河四事难出。一被执住。二被回流。三为泥溺。四滞枯洲不到彼岸。合喻思之。三明失中有三。一善道无出意失。安六处聚落故此无善因。二恶道无救失。此无救缘。三无能度者异处去失。谓离自善行生诸难处。不值佛故。此双阙因缘通善恶道。后能治中。初起化心。后以诸下成化行。化行有六。一与善因。谓六度万行以为船筏。二作救缘。三令无苦患。四令离集染。五证涅槃寂静。六令得菩提大智。皆翻上三段思之。云何能得此益。论云以如实法。云何如实了生死实性本如。即苦患而证涅槃。见烦恼本源性离。即集染而成大智。如斯教者真与善因。真能救也。第二明界差别。先过后治过中初句为总。三界系缚犹如牢狱。求有处之所以为过。次多诸下别。别明世狱有五过随逐。一苦事二财尽三爱离四有缚五障碍。三界之狱亦然。此五示五种难差别。一无病难。无病是乐病则有苦。与破为难下难义准之。苦谓身诸病苦恼。谓心病愁恼。二常怀爱憎是资生难。爱彼资生求而不得。憎彼贫穷远之强会。三亲难。亲爱别离故生忧怖。四戒难。虽生上界暂离犯戒。不免戒行相违。还为贪械所缚。谓报尽起于欲恶。明上二界非欲永灭故。此贪欲通系三界五见难。虽得世间八禅定智。亦为无明所覆。与正见相违。后能治中。若如实了知三界之相。无有生死非实非虚。则自无障碍果证圆寂。第四有二段化。梵行求众生分二。初段化邪梵行求。令舍邪归正后段化同法小乘。令舍权归实。今初先明过中。初句为总。谓执著于我过。然诸外道执见虽多以我为本。断常等见皆因此生。次于诸蕴下别。别有六句。前三失道故。远第一义乐。后三失灭故具足诸苦。今初。一于诸蕴窟宅不求出离者。无始发方便。谓彼外道众生欲趣涅槃。以有我故。于五阴舍不能动发。二所趣不真内入无我。故名空聚。我想妄计遍于六根。故名为依。三造行不正。既求涅槃应行八正。翻行邪道四颠倒行。以彼计蕴。身受心法为净等故。后三中。一四大乖违苦。谓老病死苦人皆欲远。由计我故四毒常侵。二五阴随逐苦。五蕴具诸结过。常能害人善法故。二怨贼六受无量苦者。上不说者皆在其中。亦总结前五也。后能治中。上由计我处处生著。唯大涅槃是无著处。云何能得谓如实法。如实法者略有三义。一上怨贼等。外道不知计我处之。今菩萨教之观过。了无有人。二假以世喻。喻所不及。则五阴等过于怨等。三知其实性。人法俱空皆是最胜无所著处余如涅槃二十一说。第二化同法小乘。初起过中有三。初不求大因过。利生懈怠为陕。佛法无量退没不证为劣。二不行下不愿大果过。三虽欲下明修行过不定聚众生。实有大乘出离之法。而修行小乘。后能治中广大佛法。即诸度万行。登地已上名为广大。皆佛因法。广大智慧通于因果。翻前陕劣总名广大。上来广明摄众生竟。第二佛子下结成摄生之戒。护持于戒。即前律仪及摄善法。故能增长慈悲之心。即益生戒。第二位果唯无发趣三果同前故。论云有同者。无者亦名果校量胜者。三果皆胜初地故。初调柔中三。一调柔相。二佛子此菩萨下别地行相。三佛子是名下总结地名。初中三。谓法喻合。法中三。初见诸佛为练行缘。二于诸佛下明能练行。于中先供养。后于诸佛下受法更受十善。即学佛善也。是戒地故。三是菩萨下所练净中。对前胜者。以离悭嫉破戒二种垢故。初地菩萨戒未净故。施亦未净。前就初地说檀度满。令更转净。以离二垢说名离垢故。故喻初地。金但火炼以除外垢。今此置矾石中。兼内净体明。云一切净。法合可知。二别地行中。以离语四过。说爱语偏多。二菩萨住此下摄报果。先明在家。后若欲下出家。在家中二。先上胜身即金轮王。后能除下明上胜果。三若以菩萨下愿智果。并如初地。第三重颂中。有十五颂分三。初十颂位行。于中有四。初一颂颂十种直心。二有二颂颂律仪戒。三二颂半颂摄善戒。四有四颂半颂摄众生戒。二有四颂颂位果。三有一颂结叹所说。二地竟。

　　大方广佛华严经疏卷第三十五



　　大方广佛华严经疏卷第三十六

　　　　唐清凉山大华严寺沙门澄观撰
　　第三发光地所以来者。前戒此定义次第故。又前三地寄同世间施戒修法前二施戒竟。今此显修故。深密云。前位能持微细戒品。未得圆满世间等持等至。及圆满闻法总持。为令得此因说此地。令勤修学。此则具前二意。言发光者。智论四十九名为光地。本论及金光明十住婆沙等。皆名明地。光之与明眼目殊称。皆略无发字。仁王名明慧。慧亦是明义旨皆同。今统收下经及诸经论。总有三义。立发光名。一以初住地十种净心为能发。胜定闻持为所发光。以安住地竟。方始闻法修得定故。故瑜伽四十八云。由闻行正法光明等持。光明之所显示故名发光地。由内心净能发光明。是故说名增上心住。既言由内心净能发明知以十净心为能发也。摄论金光明经意皆同此二以闻持为能发。胜定为所发。以闻法竟。静处修行方发定故。瑜伽亦说等持为光明故。此约地中释之。三以胜定总持。并为能发。彼四地证光明相。以为所发。故下论云。彼无生慧此名光明。依此光明故名明地。此约地满释。唯识亦云。成就胜定大法总持。能发无边妙慧光故。谓由得胜定发修慧光。由得总持教法发闻思光。彼无边慧即是三慧。故上本分论云。随闻思修照法显现。谓就此慧中。四地证法为所照。三慧光明为能照。三慧是彼证智光明之相。余诸经论言虽少异。并不出此故。十净心唯是能发。证光明相唯是所发。胜定一种通能所发。是以此地偏得增上心名。若所离障通约三慧故。本分论云。闇相于闻思修诸法忘障。唯识名闇钝障。谓所知障中俱生一分。令闻思修法忘失彼障三地胜定总持。及彼所发殊胜三慧。入三地时便能永断。由斯三地说断二愚及彼粗重。一欲贪愚。此障胜定及彼修慧。二圆满陀罗尼愚。此障闻思慧。及障彼圆满陀罗尼故。若约所证。唯就总持名证胜流真如。唯识云。谓此真如所流教法。于余教法极为胜故。梁摄论云。从真如流出正体智。正体智流出后得智。后得智流出大悲。大悲流出十二部经。名为胜流法界故。下经中。能舍身命求此善说。其所成行。亦唯禅及求法。其所得果。亦法及禅。梁摄论云。通达胜流法界。得无边法音果。金光明云。三地发心得难动三昧果。下文四无量五神通等。皆定所摄。次正释文总分三分。初赞请分。二正说分。三重颂分。今初六偈分二。前三庆前后三请后。前中初偈集经者序。后二偈发言赞能所说。于中善哉是总。第八句是结。别明能说有二前偈有慈后偈有悲。故云利益。所说亦二。前偈教相故云律仪。后偈证相故云微妙。真实者契理故。无异者千圣同辙故。无差别者理贯事故。后三请。后中二。初二偈大众请。前偈总请三地之法。谓如彼教法相应三智之业。后偈别请十度行法。以地地通有故。慈悲是愿道谓道力。佛清净行即无漏智。末后一偈上首请。第二正说分中。先明地行。后辨地果。前中四分。一起厌行分。二厌行分。三厌分。四厌果分。此地修禅厌伏烦恼。亦厌于禅故名厌地。设忻大法亦为厌故。正住地心住于八禅。故但名厌。初入地心观修彼行。名厌行分。趣地方便起彼厌行。地满心中得无量等。是厌之果。亦可初一是入心。余三是住心。今初分中有三。初结前起后。二何等下征列十心。三菩萨以是下。结行入位。初中标起云十种深心。论经云深念心。则异前二地。单云深心。谓更以十心念前十深心故。瑜伽云。若菩萨先于增上戒住已。得十种清净意乐。复由余十净心意乐作意思惟。成上品故。入增上心住。二征列中十心义分四对。初二一对根本建立。次三一对方便发修。次三一对修已成就。后二一对德用自在。此四对中皆前离过。后明成善。初言净心者离过也。论云依彼净深念心。谓依二地净心。起此趣地净心故。瑜伽云。一者作意思惟。我于十种净心意乐已得清净故。二安住心者。依不舍自乘及前十故。此二依前。故云根本建立。后八依前起后。次第二对方便发修者。论云志求胜法起善方便。三地胜定总持。名为胜法。于中前二句离过。一悬厌当欲。二离于现贪。后一造行进善。若不胜进则名为退。故异第二。若准瑜伽。所修对治不复退失。故下颂云不害。若失对治则有害故。第三对中。初一离过。谓自地烦恼不能坏。故名坚固心。自地即第二。以初十心未增。未入三地故。后二成善。初句体成。依等至八禅出入自在。故云明盛。后句用成。即依前句禅定自在力。虽生下地而不退失。故云勇猛。故下经云。于禅能出能入者。即明盛也。又云不随禅解脱力生者。是勇猛也。地满方成。今此作是思惟。即得入地故。瑜伽。十心。皆有作意思惟之言。第四对中。初句自行离过。依欲界生烦恼不能染故。论名快心。晋经名胜心。皆以有智故不染烦恼。今言广者。兼不乐陕小故。后句利他自在。依利众生不断诸有。故云大心。此广大二心。与前后有异。三结行入地。谓于前十心作意思惟。便入增上心住。第二佛子菩萨摩诃萨住第三下。厌行分中有三。一修行护烦恼行。以观有为可厌患故。二见如是下修行护小乘行。求一切智。深念众生舍陕劣心故。三菩萨如是厌离下。修行方便摄行。欲摄众生。不离无障碍智究竟方便等故。又此三段摄前三位。初及第二一半摄修行住。次护小乘陕心。下摄无恚恨行。以慈悲故。后段摄等一切佛回向。思惟佛智度众生故。今初二十句分二。初十观无常即知有为体性。后十观无救者即人彰过。今初分三。初显观时。谓住地已拣前趣入。次观一切下。总辨所观。言如实相者此有二义。一事实。谓无常等。二理实谓即不生等。今文具二。后所谓下别示其相。文有十句。初总余别。总云无常者。论云是中命行不住故。谓命行二字是所无常法。不住二字是无常义。相续名命迁流名行。命举于内行通内外。故下别中分出依正。别中九句。初五句。云何此无常。即前命行。后四句何者是无常。即前不住。初中有二义。一随事前三内报以显无常。后二外报以显无常。二据义。五句以苦等四观共显无常。初句即苦。论云依身转时力生三种苦故。谓三苦依三受。三受依触生故。依身转方能生苦。即是无常。二即不依饮食力。形色增损故。三不安隐者依不护诸恶力横夭寿等。四败坏者。依世界成。力成必灭故。五不久住者。此句依无我。谓资生依主无有定力。属于五家。非一处住不定。我所反显我无。后四何者是无常。然无常有二种。一者少时无常即刹那生灭。二自性不成实无常。谓三世缘生俱无自性故。不成实体。即下三句。一非从前际生者。过去已灭故。二非向后际去者。现在即灭。无容从现转至未来故。三非于现在住者。念念迁谢求其住相不可得故。约三世迁灭。求生等相皆不可得。即入不生不灭是无常义。此中三世约相续门。如因前身有今身等。若依生灭门。则应从未来藏流入现在。迁至过去。二门不同也。第二又观下明其无救。初句总显。言此法者即前无常。今又观之。不出生老病死。如四方山来无逃避处。无能救者。别有九句约生老病死。初四约死以显无救。此相显故所以先明。一无依者。于无常未至中无所依告救令不至。二与忧者无常既至无能救者。意地惧死所以怀忧。三与悲者。生阴转坏死相现前。于此中间弥增涕泗。四苦恼同住者。正舍寿时四大分散。在于五根苦恼事中。其力虚弱。更以忧悲随逐则忧苦转增。心生热恼。次二约资生事不知是苦。妄生乐想。对治不入故无救也。谓五追求资生境有顺违。故爱憎所系。六于受用时苦多乐少。云愁戚转多。谓受而不散众祸皆集。用而毁损如损身命。故曰苦多。七于身老时。盛年壮色不可救令停积。后二约病。初一病因。谓八于少壮时具乐等三受。故贪等常烧不容法水。炽然难救。九于年衰时众患所缠。如树将朽。日夜增长无能令免。然病通始终。老时多故论偏说老。老即病缘故。论云后三句皆明身患事也。何故不在初说。示身数数患事可卒加故。如幻不实总结前九。第二护小乘行有三十句。前十句护小心。后二十句护陕心。今初先总。后见佛下别。总中初结前。谓先观无常已厌有为。次观无救故倍增厌离。趣佛智慧明其生后正护小心求佛大智故。别中十句分二。前五摄功德大。即求佛菩提。后五清净大。即求涅槃果。菩提是德修成名摄。涅槃本有离障称净。此二无碍。菩提菩提断。俱名菩提。智相智性皆名佛智。今初。一神力摄功德大。智用不测故。二无比德学地无等故。上二妙用自在。三大义德。利他无量故。四无讥嫌德。自行难得故。五不同德外道无杂故。显上二利不同外道。无利勤苦。上三德行圆满。后五中义摄有三。谓离惑苦得涅槃故。一无恼者。即离惑习无明不杂故。二无忧者离苦。苦依根本亡故。忧悲随尽。三得涅槃有二义。一得体。谓无忧畏城。亦是无余涅槃。二得用。谓能建大事。亦无住涅槃。即后二句。不住生死故云不复退还。不住涅槃故能救无量苦难。由俱不住。方是世间涅槃胜事。以斯为业。则翻有为之业矣。第二菩萨如是见如来智下。护陕劣心有二十句。前十悲其沦溺。后十决志慈济。前中二。先牒前标后。谓见佛智胜利。伤物不得有为过患。愍物处之。此是牒前则起悲心是为生后。二何等下正显悲行。文有十句。初总余别。总由孤独无依故生哀愍。少而无父曰孤。老而无子曰独。今众生上远慈尊。又无方便下不利物。又阙善心。故云孤独。既孤且独何所依救。别有九种孤独无依。初二依欲求众生。一已得心无厌足。故贫穷无依。经云知足之人虽贫而富。不知足者虽富而贫。未必无财方曰贫也。二未得他财求无休息故。三毒火然此即多欲。多欲之人多求利故烦恼亦多。初求生贪不遂生嗔。非理为痴。次三依有求众生。一闭苦果狱。二集因覆障。三无观察道。由生八难不闻法故。由上三故安能得灭。后四依梵行求众生行。前三小乘。一行小因不求大因胜善之法。二保执小果不求菩提。为失佛法。当知此辈皆是增上慢人。三不得大般涅槃。长随变易生死。后一外道虽求解脱。以行邪故失于方便。又上总别十句。亦可通为五对。一无亲无财。二有惑有苦。三有障无治。四阙因失缘。五顺流背灭。第二菩萨如是下决志救度中。初结前生后。作是念不正显救心。文有十句。初总余别。别分为三。初三何处救度。谓三道中一脱业结。二净惑染。三度苦果。次五以何行度。谓授三学。初二正授。一著戒善处。二劝住定慧三昧地故。定慧合说。为四地已去方是慧地。此地定增故。慧是定中之慧耳。后三明授法利益。初二戒益。一将受戒者。令除疑生信。众生受佛戒便同大觉。固应欢喜。二已受者令知持犯。见其胜益安固不动。后一定慧益。灭除沉掉故云调伏。后一度果。云何救度成。令得有余无余涅槃故。上皆论意。更有一理授行五句中。初三是戒。初著戒处。次由持戒得心不悔。故云安住。后由不悔得心欢喜。次一授慧故云知见。后一授定故云调伏。然三学对于三道。有通有别。别则戒无业结。慧能断惑定度苦果为别。对前次故先说慧。然犹附论。若直就经文。对前十类生此十心。一救孤独故。二脱贫穷故。三净三毒故。四度有狱故。五著无覆障处露地坐故。六住善观察故。七得善法欲生欢喜故。八知见性相同佛法故。九调伏诸根不随流故。十应令涅槃得解脱方便故。论非无理。未若此顺经文。第三修行方便摄行。谓修摄生方便之行。故下经云。以何方便而能拔济。即知不离佛智等故。佛智等即是摄生之方便也。文分为四。一发起摄行之因。二作是思惟下。思求方便摄行。三便作是念下。思得摄生方便。四菩萨如是下依思修行。今初分二。先牒前二行以为三因。后欲依下。依前三因以明发起。今初。一如是厌离一切有为。是牒护烦恼行为离妄想因。二如是愍念一切众生。是牒护陕心为不舍一切世间因。三知一切智智有胜利益。是牒护小心为发精进因。谓既知佛智胜益。则修行彼道以趣入故。然三因之中初后是智。中一是悲。悲智为因能求方便。后发起者既思三因。欲将有益之智救可愍之众生。故说经者为此发起故。论云此言示现发起方便摄行故。第二思求方便者。亦只思前众生。堕有为惑业苦中。欲令永灭得大涅槃。未知方便故思求之。今经阙一业字。论经具有。问前决志救中。知授三学灭业惑苦。今何故言以何方便。答今但思其能授智慧耳。若尔前护小中。已知如来智慧有大势力。及上因中。云知一切智有胜利益。今何更思。答前知智胜欲令物得。今亦思其令得摄生方便。下乃知之。要自得佛智方令他得。第三思得摄生方便中。方便有五。自古皆将配位。论虽无文于理无失。言有五者。一佛无碍智。二八地如实觉。三四地无行慧。四三地禅定。五亦三地多闻。然此五中从微至著。则后后起于前前。故今观求逆寻其本展转相因。并云不离。此五之中多闻唯能起佛智。唯所起中间三种通能所起。论依此义摄五为三。一佛智穷尽果海。名证毕竟尽。二以中三皆有。下从他起上能起。他渐增至佛。故摄为一。名起上上证毕竟尽。三以闻慧为彼中间起行所依。名彼起依止行。以其闻慧未是证行。不得名起。而忘躯求闻亦得称行。已知大旨。次略释文。一佛智名无障碍解脱者。无二障故是离障解脱。具十智力权实无碍故。是作用解脱。此是究竟摄生方便。二此智要依如实觉者。八地得无生忍。觉一切法如实性故。若觉实性方能尽惑。于事理无碍故。佛智由起。论释一切法云。如来所说一切法者。因音声忍方得无生。寻于能诠悟所诠故。释如实觉云。随顺如实觉者。因于顺忍得无生故。三此觉不离无生慧者。欲觉一切法。一切法不出二种。一者自相。谓色心等殊。是有为法体故名为行。二者同相。色心虽殊同皆生住异灭所迁。举初摄后故。但名生。今四地菩萨了自及同。皆缘生无性成无分别慧。故云无行。无生下一行字是慧行相。以无行无生为慧行相。若如是行。则得八地觉法自性也。四此慧不离禅等者。谓此无生慧非定不发。言禅善巧者。得三地满胜进分禅故。出入自在亦不染禅。故名善巧。决定者。于他四地决能发也。观察智者。论云自智慧观故。谓即三地禅中之智。非前所发四地无生之慧。彼四地之慧。此中名光明。依此光明故名明地。故四地证慧。由三地禅中修慧而发。五此禅不离善巧多闻者。此中修慧由后闻慧方得起故。三节皆慧而慧不同。言善巧多闻者。不取闻相故。然佛智之因乃通十地。而偏举三者。此地闻修近所行故。四地是慧增之首故。八地无功用之初故。第四依思修行。上既逆推本由多闻。今则顺行。先求闻慧而起闻行。文中二。初结前标后。后日夜下正起求行。于中分二。先明求法行。后菩萨如是下明求行因。今初文有十句。闻法者无慢心故。二喜法者无妒心故。三乐法者。无折伏他心问义故。此三约听闻时。四依大乘教自见正取不忘失故。此拣求小不名善故。自见正取者不由他悟故。五随自读诵故。六为他解说故。七顺所闻法静处思义故。此三约已得法自他利时。八到法者。依定修行到究竟故。九住出世间智故。十顺佛解脱行故。上之后三皆约修行。然后二拣不同世间之行。若望后厌分正修此十。皆是闻慧。若望依思而行此十。皆名为行。于中初日夜常闻。以显勤行喜法等九。显正修行。又此十句。若约所受唯教与义。闻约教成修依于义。思通教义。第二求行因中二。初常勤求因。二菩萨如是下正修行因。以前十句有此二故。今初论云彼常勤行以何为因。示现恭敬重法毕竟尽故。于中分六。一总明轻财重法。二是故菩萨下双舍内外。三无有恭敬下内财敬事。谓心则恭敬舍慢。身则承事忘苦。四若闻一句下。况舍外财。五若闻一偈下轻位重法。人天王位终是无常。句偈教义法王为果。一句一偈。约闻教法净菩萨行。约闻义法。六若有人言下甘苦重法。以一句之法能尽苦源。地狱多劫诚可甘也。二正修行因中。初结前。后如其下正显因相。谓静处思惟正观。为修行之因也。然论经但云正观无修行字。故是思慧为修行因。若顺今经。此一段文乃是后文标举耳。大文第三此菩萨得闻法下。明厌分者。前明闻思。今显修慧。即五种方便中。第四禅善巧决定观察智也。论云云何厌分。是菩萨闻诸法已。知如说行乃得佛法入禅。无色无量神通彼非乐处。于中不染必定应作故。谓不乐不染即是厌义。其无量神通是厌之果。皆修行力乘便举来。经文七相。一依何修。二云何修。三何处修。四何故修。五何时修。六何所修。七何为修。束此七相大为三段。初四修行。次二证入后一入意。今初。此菩萨得闻法已。即依何修。以依正法故。即了相作意。次摄心安住。即云何修。摄散住法是修相故。即摄乐作意。次于空闲处。即何处修。空闲通于事理。则无处非修即远离作意。次作是思下即何故修。要必修行方证得故。即胜解作意。然口言者通于说听故。瑜伽云。非但听闻文字音声而得清净也。瑜伽三十三明修行八定皆有七种作意。一了相作意。谓了欣厌相故。二胜解作意。谓正是修行。三远离作意。谓与断道俱。四摄乐作意。谓少分触证喜乐。五观察作意。谓重观试练。六加行究竟作意。谓心得离系。七加行究竟果作意。谓无间证入。上修行中已摄其四。前修行因中有观察作意。后二作意在证入中。七中前五通贯八定。下八定中各有后二故。此总修下亦总发。然皆即妄即真圆融自在。又任运而发不同欣厌故。下论云三昧地故。得不退禅。不退即无漏定也。又释内净云。修无漏不断三昧故。故知一一皆同鸟迹。第二佛子是菩萨下。证入中分二。初结前。即何时修证。谓在三昧地时是修行时。正修行竟是证入时。论经云。住此明地因如说行故。今经阙如说行言。若但云住地。岂初安住即得此禅。但前已有修行之言故今略耳。后即离下即何所修。修何所证谓证八定。八定之义广如别章。略以四门分别。一入意。二释名。三体性。四释文。即当辨相。今初下。经云但随顺法故。行而无所染著。论云。以何义故入禅。无色无量神通为五种众生故。一为禅乐憍慢众生故入诸禅。谓得世禅恃以生慢。二为无色解脱憍慢众生故入无色定。谓外道证此以为涅槃。恃以生慢。菩萨示入八禅。一一过彼故摄伏之。三为苦恼众生入慈悲无量。令安善处永与乐故入慈无量。应解彼苦令不受故入悲无量。四为得解脱众住。故入喜舍无量。谓喜其所得自离动乱故。五为邪归依众生故入胜神通力。令正信故又示入禅定示定寂静。超欲等过令物仿故。善自调练知纯熟故。寄位次第法应尔故。尚不同二乘自为。岂与凡外而同年。然无量神通即是厌果。论主并举者。欲显皆为顺法故。云何顺法。为顺菩萨大悲化生法故。二释名者。先通后别。通中先释四禅。禅那西音此云静虑。静谓寂静虑谓审虑。故瑜伽三十三云。于一所缘系念寂静。而审思虑故名静虑。是以静能断结虑能正观。诸无色定有静无虑。虽能断结不能正观。欲界等持有虑无静。虽能正观不能断结。故唯色界独受斯称。次无色定者。婆沙百四十一云。此四地中。超过一切有色法故。违害一切有色法故。色法于彼无容生故。俱舍云。无色谓无色。若大众部及化地部。亦许有色细故名无。俱舍论中广破有色。次释别名者。初四禅者。一有寻有伺静虑。二无寻无伺静虑。三离喜静虑。四离乐静虑。俱舍定品云。初具伺喜乐。后渐离前支即斯义也。无色别名至文当释。三体性者。婆沙云。四静虑有二种。一修得。俱舍论云是善性摄心一境性。以善等持为自性故。若兼助伴五蕴为性。二生得随地所系。五蕴为性。皆有色者定共戒故。无色体性。但除于色余义同前。故俱舍云无色亦如是。四蕴离下地。大乘宗中亦无异辙。若会相归性。则八定支林一切皆空。若事尽理现皆如来藏。泯绝无寄则定乱两亡。若事理圆融一即一切。第四释文。初明四禅后说四空。四禅之中虽支有多少。论主并勒为四。一离障二对治。三利益四彼二依止三昧。四中后三是支初一非支。虽后后所离是前前支。望于当地并皆非支。然四禅通说有十八支。谓初三各五。二四皆四。为欲恶难除。第二禅喜深难拔故。初三各五。初三不然故二四唯四。其间除重则唯有十。谓一觉二观。此唯初禅。三舍四念。此通后二。五喜局于前两。六乐该于前三。七者一心遍于诸地。八内净唯二。九正知唯三。十舍受唯四。若分二乐则有十一。若内净无别体。则唯有九。此等皆为顺益于禅故。立支名故。瑜伽十一云。诸静虑中。虽有余法然此胜故。于修定者为恩重故。偏立为支。今初初禅一即离欲恶不善法者。此明离障。以一即离贯于下三。然诸论说大同小异。若毗昙离五欲故名为离欲。断十恶故名为离恶。除五盖故名离不善法。若智论八十八云。离欲者。谓离五欲恶不善法。谓离五盖。五盖将人入恶道故名恶。障善法故名不善法。若辨盖欲之相。广如智论十九。及瑜伽十一。杂集第八。断欲恚害恚即是恶害即不善法。瑜伽三十三亦合恶不善法。彼论云。离欲者欲有二种。一烦恼欲。二事欲。离亦有二。一相应离二境界离。言离恶不善法者。烦恼欲因所生种种恶不善法。即身口恶行。此意则总弃欲界诸恶不善。已明离障。二有觉有观者。此有二支。是修行对治。新译名寻伺。皆初粗后细。俱舍云。寻伺心粗细。智论云譬如振铃。粗声喻觉细声喻观。瑜伽十一。以寻求伺察不净慈悲。治欲界欲恚害障。又五盖中。有欲恚害不死亲里国土等觉。今对恶觉起善觉察。又智论四十四云。小乘以欲恚恼觉为粗。亲里国土等觉为细。又唯善觉为细。于摩诃衍准皆粗则觉空为细。三离生喜乐者。是修行利益。庆离欲恶等是故生喜。身心猗息及得解脱之乐。故名为乐。由此名利益支。瑜伽三十三云。离者已得加行究竟作意故。所言生者。由此为因为缘无间生故。已获加行究竟果作意故。喜乐者。谓已获得所希义。故得大轻安。身心调畅有堪能故。四住初禅者。是彼二依止三昧。谓于所缘审正观察。心一境性。为彼对治及利益支之所依止。依止定力寻等转故。其所离障以无行体。非是支故不为彼依。而言初者。欲界上进此最初故。而言住者即安住义。瑜伽云。安住者。谓于后时由所修习多成办故。得随所乐得无艰难。乃至七日七夜能正安住四禅。此句大旨不殊。第二禅中。一灭觉观是所离障。觉观粗动发生三识。乱于二禅。如净水波动则无所见故。初禅能治为此所治。则病尽药亡。二内净一心无觉无观者。是修行对治。言内净者。小乘是信能净心相离外散动定等内流。大乘即揽三禅三支以成故。显扬十九瑜伽六十三。皆云内净。以舍念正知为体。以此三法尚为喜覆。力用未胜但能离外寻伺。故合名内净。言一心者释于内义。唯缘法尘不同初禅有三识故。故身子阿毗昙云。欲界地中心行六处。初禅地中心行四处。谓无鼻舌识。二禅已上心行一处。唯意识身缘法尘故。无觉无观释于净义。不同初禅有觉观故。前灭觉观显于所治。此复言无显能治无故非重也。本论释一心云。修无漏不断三昧行一境故。欲异世间是如实修故。不断者相续一心。行一境者对缘一心。由此即名三昧无漏。三定生喜乐。此二支是修行利益。初禅庆背欲恶故名离生。今庆觉观心息故名定生。如净鉴止水故身心适悦。若智论意。即从初禅定生。欲界无定故。初但云离二禅。虽离初禅烦恼。初禅有定故。又初禅离欲大障故。四住第二禅。即彼二依止三昧。第三禅中。一离喜者是所离障。谓二禅利益支。喜心分别想生动乱。三禅转寂故须除遣。如贫人得宝生喜失则深忧。莫若双绝喜忧。方为快乐。二住舍有念正知三支。是修行对治。一住舍者。即是舍数拣非舍受故。诸经论皆名行舍。行心调停舍彼喜过。故显扬云住舍者。于己生喜不忍可故。平等正直无动安住。二有念者。于喜不行中不忘明记故。三正知者。或时失念喜行。于此分别正知而住。谓住于舍。瑜伽三十三大同于此。上三即前内净渐修转胜。至此别开深细寂静故。能治下地喜踊浮动。三身受乐下是利益支。于中初身受乐。正显支体。正对二禅喜心浮动。是故但言身受于乐。设心受乐亦名身受。故瑜伽云。由舍念正知数修习故。令心踊跃。俱行喜受便得除灭。离喜寂静最极寂静。与喜相违心受生起。彼于尔时色身意身领纳受乐及轻安乐。是故说言有身受乐。又初禅喜乐。如土石山顶而有池水。二禅喜乐如纯土山顶而有池水。三禅之乐。如纯土山在大池。内乐遍身外身在乐中。是故心乐亦名身受。次诸圣所说能舍有念受乐者。释成胜义。谓下诸地。无如是乐及无间舍。上地有舍而复无乐故。诸佛及佛弟子说第三禅。具有能舍及念正知。而复受乐故。诸乐中三禅乐胜。此瑜伽意。不应别解。文中略牒尚阙正知。但有舍念已殊上下。四住第三禅。即彼二依止三昧。第四禅中。一断乐先除苦喜忧灭者。即是离障。三禅胜乐于此为害。如重病人。观妙音乐为障四禅故。须除遣故云断乐。得此定者。即于尔时所有苦乐。皆得超越故。总集说先除苦等。先之一字总贯下三。二禅先除苦受。三禅先灭喜受。初禅先灭忧受。并今断乐则已灭四受。依禅次第应先明忧。为对前乐先言除苦。瑜伽十一云。何故苦根初禅未断。答彼品粗重犹未断故。若尔何不现行。答由其助伴相对忧根所摄诸苦彼已断故。若初静虑已断苦根。是则行者。入初静虑及第二时。受所作住差别应无。由二俱有喜及乐故。此意明不断粗重故。异二禅而无现行。故立乐支。若依小乘。初二禅之乐。但是轻安而非乐受。三是乐受故不同也。二不苦不乐者。是利益支。余禅皆先明治。今此先明益者。乘前总无四受。便举不苦不乐明五受。内唯有于舍。是不动故。若尔前来亦灭忧喜。此何不言不忧不喜。答五受明义无别不忧不喜。三受明义。苦乐摄于忧喜故但对之。又此正断于乐故宜对之。三舍念清净。此二是对治支。三禅舍念与乐受俱。此断乐受故云清净。然其能治大同三禅。但所治喜乐故分二别。喜心浮动常须正知。乐受深细但须舍念。若远显清净者。瑜伽云。从初静虑一切下地灾患已断。谓寻伺喜乐入息出息。是故此中舍念清净鲜白。由是此禅心住无动。此论略举六事。应兼无苦及忧故。俱舍等。明此禅中离八灾患。然四禅虽曰不动。而犹有舍受。未名无受。瑜伽十一云。又无相者。经中说为无相心定。于此定中舍根永灭。若非无相乃至有顶。皆有舍受。四住第四禅。即彼二依止三昧。然入上色定。其身相状如处室中。入下四空如处虚空。第二四空空处等。名同心一境性。有何差别。俱舍定品显此差别。由离下地染故立四名。谓离第四禅。立空无边处。离空无边处立识无边处等。差别既尔。从何得名。彼次颂云。空无边等三名从加行。立非想非非想昧劣故立名。谓修定前起加行位厌坏色故。作胜解想思无边空。加行成时名空无边处。厌空想识厌识想无所有。准此可知。其第四空由想昧劣。谓无下地明慧胜想得非想名。有昧劣想名非非想。故前三无色加行受名。第四无色当体受称。以前三近分加行位中。唯缘空等。入根本位。亦缘余蕴故。从加行受名。第四非想加行根本。同一所缘故。当体受称。瑜伽论中亦同于此。加行等想空识等殊。至文当辨。然此四空亦各有四。谓离障等。而经文中。但各三句义含于四。谓初段离障具对治义。问若有治等为有支不。答准杂集等论。诸无色奢摩他一味相故无有皮分建立。若依璎珞本业。四无色定各有五支。谓想护止观一心。经论相违云何会通。论依相似不同四禅觉观等异。又慧用劣名无支分。经就相似同皆有五。如初空定厌下色相。起于空想。即今对治护彼色相。令不现前。若超色想即名为止。是今离障空无边行。照了分明即是观义。是今利益一心。即是彼二所依故。五支显然。岂得判无违经依论。今初空处。谓观虚空作无边行相。能灭色想。心安空定。名空无边处。文中三句。初句含二义。一明离障。二明对治。言离障者。曲有三句。谓离三有对等色。论云。超一切色想者。过眼识相。此明超可见有对。二灭有对想者。耳鼻舌身识和合想灭故。此灭不可见有对。三不念种种想者。不念意识和合想故。意识分别一切法故说名种种。此灭不可见无对。意识虽缘非色之境。今但取缘色自有种种。皆云想者。小乘以在色欲修起此定。未舍色形故不言灭色。但言灭想想取色相。故偏灭之。大乘之中决唯灭想。若超色相说无色者。后灭空识应无识空。问香味之想初禅已离。色声触想二禅已除。今云何言空定灭耶。远公答云。香味二想虽尽初禅。今云灭者治有四种。一坏对治。谓方便道观下有漏无常等故。二断对治。谓无碍道正断下过。三持对治。谓解脱道为首。及后一切无间解脱持彼无为。不令失坏。四远分对治。谓解脱为首。及后一切无碍解脱。远令前障毕竟不起今此空定据第四治色声触三。云二禅虽灭者。二禅已上乃至四禅。当地虽无得借。初禅三识之心见闻觉触。是故乃至第四犹有此想空定灭之。此上所释约次第修。若于色界顿修空定。则六识行境并皆得灭。故论上言意缘一切法亦无拣故。
　　已明离障云何对治。前三句中不念之言。含于对治。谓不分别色等境故。何以不念见无我故。约菩萨实治故云无我。若依有漏但厌苦粗。以为加行。顺正理云。谓若有法虽与色俱。而其自体不依属色。诸有于色求出离者。必应最初思惟彼法。谓虚空体虽与色俱。而待色无方得显了。外法所摄其相无边。思惟彼时而能离色。此即加行之相也。二入无边虚空者。是修行利益。谓三色想绝。则入空理廓尔无边故。三住虚空无边处者。是彼二依止三昧。瑜伽云。由已超过近分加行究竟作意。入上根本加行究竟果作意定。是故说言空无边处具足安住。准瑜伽意。四义之中离障是超下地对治。是加行究竟作意利益。是胜解作意。彼二依止。是加行究竟果作意。前三为近分后一是根本。后之三定一同于此。又此四义初何所超。次云何能超。三超前何缘。四超何所证。二识无边处。心缘内识作无边行相。故以为名。初超虚空无边处。是明离障。彼何所障外念为粗故。云何对治。见彼外念粗分别过患故。二入无边识。是修行利益。前明舍外今辨缘内。正理云。谓于纯净六识身能了知中。善取相已安住胜解。由假想力。思惟观察无边识想。由此加行。为先得入根本。后依止可知。三无所有处者。即内外皆无也。初超无边识是明离障。何过须超。事念粗故。云何对治。见粗念事分别过患。次入无少所有者。修行利益。前以舍外缘内故为粗。念既无所取能取亦无。故内外俱无。斯为利益。正理云。见前无边行相粗动起此加行。是故此处名最胜舍。以于此中不复乐作无边行相。心于所缘舍诸所有。寂然而住。瑜伽云。从识处上进时离其识。外更求余境都无所得。此意明识既为粗。识外复无故无所有后住无所有处。是彼二依止。四非想中。无下七地明了之想。有昧劣想故以为名。超一切无所有处。是所离障。云何对治。无彼无所有以见粗念分别过患。故为能治。既寂无所有云何名粗。犹有无所有想故经阙一句论经则具。彼云知非有想非无想安隐即修行利益。即入非有想非无想处行。是二依止。瑜伽云。先入无所有处定。超过一切有所有想。今复超过无所有想。故言非想。又言非无想者。非如无想及灭尽定。一切诸想皆悉灭尽。唯有微细想。缘无想境转故。即于此处起胜解。则超近分而入根本。此中所以不出三界者。由缘无相境。即是细想。外道不了谓为涅槃。未能无缘岂离心境。况计此为我复生爱味故。法华喻头上火然。若知此患更求上进。求上进时求上所缘。竟无所得。无所得故灭而不转。则得灭受想定也。若未得此定厌想为先。后想不行即入无想定。然婆沙百四十一。显扬第三及诸论皆明。而文言浩博。上引二论文略义显。今更约第一义修略示四空。谓观色即空心安于空。是空处定。次知空色不出于心。是识处定。次心境两亡为无所有。次亦亡无所有想。缘无想住名非想非非想。若不缘此无想。则诸漏永寂。第三入意但顺化众生法不同凡小有爱味等。如前已释。大文第四佛子此菩萨心随下。明其厌果。即前八定之所等引。故名为果。文分为三。初四无量即行方便果。次五神通即行功用果。三此菩萨于诸禅下总结自在。今初所以先明者。凡夫味定三界轮回。二乘上升多皆趣灭。菩萨因定发生慈悲。广利有情成菩萨性。然入之所以前论已辨。为对生死涅槃分四为二。准瑜伽等。四种无量为四有情。谓缘求乐众生兴慈。有苦兴悲有喜随喜。有惑不染。复应此四通缘一切。以智导之则无所著。此四皆缘无量境。故名四无量。若总相说。皆以定慧而为其体。若别明之。慈即与乐无嗔为体。拔苦不害庆他不嫉。自他舍惑即是善舍。文中二。初别显慈行。后住悲下类显余三。初中有十二句。心随于慈。此句为总。随有二义。一心不趣寂动皆合慈。二以此慈心随逐于物如犊逐母。次十句别。慈之种类总有其三。初有七句八义。众生缘慈。次一法缘后二无缘。缘谓缘念。初缘假者欲与其乐。次缘人空。但有蕴等善恶行法。以用教化。后缘众生体空。欲令悟入。初一通凡次一通小。后一唯大。今初八义曲复有四。初四与乐正显行相。广者与欲界乐。欲境广多故。大者与同喜乐。谓初二禅喜受俱。故高出名大。无量者与不同喜乐。三禅已上离苦离喜故。深故名无量。不二者三乐平等与故。上皆论意更有一理。广则无乐不与。大谓菩提涅槃。无量谓穷来际。不二者无一不与故。次二治障。不爱之冤亦与其乐。故无怨障。是爱之亲亦与其乐。非是偏情故无对碍。中人无爱不爱故非障也。次一清净。谓无身心不调五盖等障。是行清净慈。后一摄界慈定。起于色界正果。慈之余势起欲界习果。皆无苦恼之事。故修慈经说修慈。有十五利。谓卧安觉安。天护人护。眠无恶梦寤常欢喜。水不能漂火不能烧。刀不能伤毒不能害。常生善处镇受快乐。正报梵世残报人王。远果作佛皆慈之果。然此中有多种果。初现报果。常生下后报果正报梵世望上。生报望下正报。残报人王即是习果。又初七用果。水不漂等是增上果。常生下异熟果。残报等流果。作佛是离系果。修一慈心。三报不断五果俱圆。无费一毫而功报无极。幸诸后学思而修之。次遍至一切处即法缘慈。横遍十方竖通三界。彼中所有一切诸法。皆能缘念。然法有二种。一缘圣凡五蕴之法。二者众生所有分别。作业之法。此即所化差别故。涅槃云。缘利众生法名为法缘。后二句无缘者。无缘有二。一自体无缘。竖穷法空云尽法界。二遍至无缘。显空无分齐。横尽虚空。末句。云遍一切世间者。总结上慈成无量义也。类三可知。

　　大方广佛华严经疏卷第三十六



　　大方广佛华严经疏卷第三十七

　　　　唐清凉山大华严寺沙门澄观撰
　　第二佛子下得五神通。明行功用果。前内怀慈济之心。此外现救生之用。从多分说但为邪归。妙用难测曰神自在无拥曰通。文中有五。一神境。二天耳。三他心。四宿住。五天眼。寄同世间故但得五。外色内身皆神之境。转变多种偏受神名。亦名神足。依欲勤心观之所成。故亦名如意。随意成故余名易了。若语其体。通是慧数别则前四是智。后一是见见亦是智。照了分明顺眼义。故偏立见名。余处天眼居神境。次者显自修者。先成自根胜用。次知他心。后知往业故。今约利他三业故。天眼居末。初一身业到化机所。次二口业。天耳闻佛说法闻众方言。以他心智随种种言音。皆尽知已。将前所闻之法。随其方言之异。复宜用何言之异而授与之后。二意业。宿住知其过去是何界种。天眼见其未来远近成益。随应化之。余如十通品辨。今初身通文二。初总明。后能动下别显。总中云得者总修总得。若准瑜伽三十三。得四静虑竟。各各别修皆有假想。则别修别得。既寄位次第别亦无违。然通依四禅多依第四。后别中得三种自在。一世间自在动大地故。二以一身下身自在。三石壁下作业自在。第二天耳通。初总标其体。谓天耳清净。清净有二义。一离欲界法。得静虑。引生清净大种所造故。二离于障碍审谛闻故。由此故云过于人耳。悉闻下显用释过人义。远细皆知故。第三他心通中三。初总知他心者。通于王所。次所谓下别。后菩萨如是下结。别中二十六心行相各异。然除小等四心。余皆障治间明。善恶对显。总摄为九。一以初六心明随烦恼。谓随缘现起烦恼相应。故名为随。非约小惑名随。言有贪者。于可爱所缘贪缠所缠故离贪者远离如是贪缠故。下四例知。即三不善根及三善根。以为能治。论今但以能治亦因烦恼而来。故皆名随烦恼。下使亦然。二有烦恼等二心。明使即是随眠。三小等四心名生约无记。报心人心。小欲天广色天。大无色二解脱无量。以作空识无边行相故。上二不尔故非无量。而论不明上二空处。意明无所有及昧劣故。或是略非略摄之。四有四心学三昧行。略者谓由止行。于内所缘系缚其心故。非略者。太沉昧故。或不一所缘故。散者太举。于五妙欲境随顺流散故。非散者。于妙所缘明了显现故。前二约定。后二约慧。定等均者则名等持。论经合之为二。名摄不摄。故论以散不散释之。五有二心明得三昧定者。正入根本定故。不定者。未入及起时故。六有二心明得解脱。有缚无缚故。七有二心。余凡夫增上慢即前类之。余以得四禅谓为四果。即粗习行名上无。此即细习行名无上。八有二心妄行正行。论经名求不求。心希求名闻即是杂染。反此非染。九有二心。大乘得失悲智兼济为广。随阙非广。论阙此二。上之九类不出三种。初二烦恼。次一是苦。余皆是业。业有善恶耳。亦即四谛开解脱为灭。善业为道故。皆如实知者。审于事实见理实故。亦非心外见法。亦非无境可知。若自他相绝。则与众生心同一体。故无心外也。不坏能所故能知也。又他心是总余皆是别。六相圆融一乘之实知也。第四宿住智通。初总标谁能念即宿住之智。次所谓下别显。后如是过去下总结。别中初念何等事。谓一生乃至多劫中事。此显念时分。次我曾下云何念。即念相差别也。念彼因中名字不同姓。谓父母家姓如迦叶等种族即刹利等贵贱余可知。第五天眼通。论名生死智通。约根约境异故。初总显能见。谁能见天眼故。清净者审见故。过人者远见故。次见诸下别显所见。初见生死本有之果随业之因。若彼众生下云何见别。见因果不同。如二地摄善戒中辨。菩萨下结。第三此菩萨下总结自在。近结厌果远结前厌。于何自在即前禅等。禅谓四禅。三昧者。四无量慈等三昧故。三摩钵底者。论云五神通。此应译者之误。合云三摩呬多。以此云等引。五通即所引故。三摩钵底此云等至。非神通故。云何自在智能入出。则散动不能缚。即生心时。随心用现在前故。大悲方便不随受生。则定不能缚。若不随禅生当何所生。不拣净秽但能满菩提分。处即生其中。论主从胜及自利说。谓诸佛菩萨共生一处。是能满处。以愿力者非业系生故。第二位果。三果即为三别。初调柔果中三。初调柔行体。二此菩萨于四摄下。别地行相。三佛子是名下结说地相。前中有法喻合。法中三。初练行缘。二悉以下明能练行。三见缚下明所练净。二中先福行。次回向行。后修智行。言观一切法不生不灭者。即法性观。于清净法中不见增故。不生烦恼妄想中不见减故不灭。因缘而有。此有二义。一者。成上由净法从缘生。故无可增。妄法从缘灭故无可减。二约不坏相故虽体不生灭不碍生灭依对治因缘。离烦恼妄想故灭。转胜清净般若现前故生。以一切法不生般若生。故知一切法不灭。妄想灭故。以此该后则见缚等灭。是不灭之灭也。又以此三地世间满故。于禅定中为此实观。生起后地无生行慧。亦即善巧决定观察智也。三所练净中先明断惑。后拣细异粗。前中五缚即五住烦恼。若合色有即是四缚。缚众生故。亦名四流。见缚先灭者。初地见道已断分别惑故。一切欲等者。论云。一切修道中三缚及彼因。同无明习气皆悉微薄。谓烦恼障三缚现行及种。故云彼因。与当地所知障种同灭。故云同无明习气。习气即种义。瑜伽四十八云。舍欲贪故无欲缚。弃舍静虑等持故断有缚。后于无量下拣细异粗。谓是断细。以多劫不积三不善根故。细种渐断善根转净。言多劫者。仁王经说初地经四阿僧祇劫。二地五三地六。细障难断经劫转多。多劫不积故邪贪等断。然但断细习非是断粗。粗障见道初地已断粗障。修者。二地已断故。善根转净即前信等。喻言秤两不减者。厌离世间胜于前地信等。入于厌火故自在不失减也。三合中二。先正合前行净。后此菩萨下别显忍净。此地忍增故偏明之。有十三心。初二句为总。一他加恶辱能忍受故。二善护他心。谓他人陵我以刚强我则骋之。以柔和故。下诸句别释此二。初有二心分别。善护他心。一谐顺心者。以他于菩萨作恶疑菩萨。嗔恨菩萨现同伴侣与之谐和。二悦美者爱语诲诱。次以三心分别。加恶忍受谓身加恶而不嗔。口毁辱而不动心。嫉害而忧恼不能浊。以万顷之陂方其量故。次有三心出上二因。无高下者。过去久离憍慢故。不自高举轻下于彼。由此能柔和护他。后二即加恶不改之因。一不望报恩故。益他被辱而忍受。二受恩常念小恩大报故。众生于我有恩法尔应忍。后三心显上二心。离障虽柔顺护他而非谄。实为利益故。不诳心无隐覆谄佞故无譣诐。譣诐者谄佞也。余皆可知。二菩萨住此下摄报果。此下诸地摄报。文皆分二。初上胜身。后能以下上胜果果中。一自分行。二复作是念下胜进行。第三重颂。十八颂分五。初一颂起厌行分。二有十二颂颂厌行分。于中初二护烦恼行。次三护小乘行。后七方便摄行。三一颂厌分及果四三颂颂位果。五一颂结说三地竟(从此已下入第三十六经)第四焰慧地。所以来者瑜伽七十八引解深密。明四种清净能摄诸地。前三即意乐戒定增上三清净讫。此下第四讫于佛地。明慧增上故次来也。又慧有多种。四地正明觉分相应增上慧住。故次来也。又前地虽得世定总持。而未能得菩提分法。舍于定爱及与法爱。今修证彼行故次来也。若依本论。前三寄世间今此出世。次第故来。若近望前地。因前定闻发此证智。故次来也。故论云。依彼净三昧。闻持如实智净。显示故。言焰慧者。法喻双举。亦有三义。一约初入地释。初入证智。能烧前地解法慢薪故。本分云。不忘烦恼薪智火能烧故。二约地中释。成唯识云。安住最胜菩提分法。烧烦恼薪慧焰增故。由住第四地竟方修菩提分法。明是地中若唯取此而为慧者。未修道品应非焰地。以此地正明菩提分法。中该初后诸论多依此释。摄论云。由诸菩提分法。焚烧一切障故。障即二障。庄严论云。以菩提分慧为焰自性。以惑智二障为薪自性。此地菩萨。能起焰慧烧二障薪。名焰慧地。瑜伽七十八。引深密经大同此说。彼云。所得菩提分法。能烧烦恼智火如焰。金光明经显扬论不殊此意。三约地满。从证智摩尼放阿含光。故名为焰。下论具之。然所烧烦恼即所离微细烦恼现行障。谓所知障中俱生一分。亦摄定爱法爱。菩提分法特违于彼。故能烧之。由斯四地说断二愚及彼粗重。一等至爱愚味八定故。二法爱愚即解法慢。今得无漏定及无漏教。故违于彼。由此证得无摄受真如。谓此真如无所系属。非我执等所依取故。得此真如宁有定法之爱。便能成菩提分行及不住道行精进不退。由达无摄受真如。便得摄生之果。次正释文。文亦三分。一赞请。二正说。三重颂。今初六偈分二。初二偈半集经者序述。地海动者表无明厚地。大爱海水可倾竭故。后三偈半正明赞请。于中初二偈半天王请。后一众首请。第二正说分中二。初明地相。后明地果。前中论为四分。一清净对治修行增长因分。谓清净等。是次二分今趣地方便为彼之因。二佛子菩萨住此焰慧下清净分。是初入地出障行故。三佛子菩萨住此第四下。对治修行增长分。即正住地行道品等行。能有所除故云对治。进习上上名修行增长。四佛子至所有身见下彼果分。此即地满。是中二分之果。又此四分即加行无间解脱胜进四道。又四中初一入心。后三住心。出心在调柔果。住心中三分摄前三位。初清净分即摄生贵住。次摄至一切处回向。后摄无尽行。至文当知。今初因分文三。初结前标后。次何等下征列别名。三菩萨以此下结行入位。今初十法明门者。门即通入之义。故论经名入。明为能入之门。法为所入之处。故论云得证地智光明依彼智明。入如来所说法中。言证地智者。即四地证智也。光明者即三地慧光。谓三地中得此四地证智前相。故并举二处之智。以释于明。亦犹地前明得定也。故前地论云。彼慧此中名光明。即其义也。言所说法者。前求多闻从佛闻说众生法界等。十种之法。便以智光游入数数游入。游入即是修行。修行即下观察。观察增上极圆满故。方得证入四地。二征列中有十种差别。观察此十。略以三重释之。一初句为总。本为众生故。余九为别皆众生事故。二前八为染后二为净。三前五推能依至所依。后五依所依立能依。前中一观众生假名差别。假有三种。一因成假。二相续假。三相待假。假为空诠故先观之因成有二。一五蕴和合假名某甲。则入众生空。二阴亦因缘而有。则入法空。二空所显即是真如。不坏假名。空有不二。即是中道。言相续者。由前阴灭后阴续生。念念相续假而非实。亦入二空真实。言相待者。待非众生以说众生。入实亦然。此一推假入实余九例知。故论但显差别之相。二法界者。论当第三是依正之因。即染法界。此从别义。若净法界通为十依。则十与法界究竟无别。三世界者。彼假名众生所住依报。四依正所依虚空。瑜伽名为平等胜义。即是理空皆无尽故。五染净所依是本识界后五依此所依。立后能依故。此识界前后两向。向前为依正依。向后为染净依初三句。由烦恼使染成染分依他。有三界差别著欲著受及著想故。三界唯心故。后二广大信解成净分依他。论经前是胜心信解依。烦恼不染与声闻同。后大心信解依。不舍众生不同声闻。今经即前云广。则明护陕兼济之心。后是大心。即是护小求大菩提。则二心俱异二乘。前观众生同体大悲。后观众生具佛知见。誓令同得。又皆言界者通事理也。事即曲尽差别。理则一一入实。即净法界故皆为明门。三结行入位。观察圆满与十理冥。则入四地。故瑜伽四十八云。先于增上心住。以求多闻增上力故。已得十法明入。由此十法明入成上品故。极圆满故。入初增上慧住。大文第二清净分。即摄生贵住故前文云。于诸佛圣教中生。云何清净。于如来家转有势力故。文中三。初总明。次何等下征释。三是为十者总结。初中文有三句。末句生家是总相。初句十智为能生因。次句内法为所生家。由以十智观察下。诸行等十法得成熟故。成熟则除灭三地解法智障。摄四地出世胜智。契于法体故云得彼内法。内法者显非外相。此法即如来所说教化之法。名如来家。此地寄出世之首。故名为生。然如来家略有三种。一菩提心家。初住即生。二大教家四住即生。三法界家。初地证故生。今此摄四住。故以智契教法合于法界。具下十义故名为生。若瑜伽但云长如来家。论经亦但云于如来家转有势力。意明初地已生家。二三地起修方便。早有势力。今依三地多闻成出世智。故云转有。此中智契。即无行无生行慧光。二征列中列有十句。论摄为四。初句自住处毕竟智。谓大乘是菩萨自所住处。深心相应为住。毕竟即是不退。二同敬三宝毕竟智。谓证三宝同体成不坏信故。上二约行德差别初自分后胜进故。下有二智约智解差别。初证后教。谓三有二句明真如智。谓见第一义证二无我故。一但有蕴等诸行。而生灭流转故无人我。二即此蕴等诸法本来不生。故无法我。四余六句明分别说智。谓是教智故名为说。知世谛故名为分别。分别染净故。谓初二句是染。后三句是净。第三句具染净。各有因果即是四谛故。谓初二句名随烦恼。染即是苦谛依正二报。随烦恼集因所生故。谓初句依报。次句正报故云有生。同因于业业与烦恼二俱集因。故论与经影略而说。第三句中初观生死。论经名世间即烦恼染。上句以因显果。云因业有生。此句以果显因。故云生死。生死以烦恼为体故。即是集谛。此顺论意。次观涅槃是所有净即是灭谛若直就经文。亦可因业有生是集谛。生死涅槃复双观苦灭耳。后三句随所净即是道谛。随顺前灭故。三中初一利他行。论云。诸佛世界中教化众生。自业成熟故。准此论意译。此初句应言观诸国土化众生业。则不滥前因业有生。后二句自利行。谓观烦恼染及涅槃净。为顺灭之道。初句约事观烦恼无始故为前际。涅槃无终故为后际。后句顺理观烦恼本空无有损减。故无可尽。涅槃性净非新增益。自性尽故皆名无所有尽。烦恼影取生死。涅槃影取菩提。菩提之智亦符理故。然是世谛中观故。与前如智。又后二句即本有今无偈意。亦是观缘起法。无明行为前际。生老死为后际。无明灭行灭。自性灭故名无所有尽。如六地中。自下大文第三对治修行增长分中二。初护烦恼行。后菩萨修行。如是下明护小乘行。前是大智自利异凡。后是大悲利他异小。此二相导成不住道。无所不至。故摄至一切处回向也。今初即修菩提分法。论主别有道品论故此不释。今略为四门。一释名。菩提是觉分是因义。此三十七为诸乘觉因故。亦云道品。品即是类。因为果类故。别名至文自显。二显同异。瑜伽四十四。大乘菩提分乃有多种。三十七品。乃是其中别义。通于大小。涅槃亦说三十七品。为涅槃因。非大涅槃因。无量阿僧祇道品为大涅槃因故。下五地中说无量道品。及离世间品说道及助道。皆名无量。今约寄位故但三十七耳。若准智论。但三十七无所不摄。即无量道品亦在其中。如分别四谛有无量相。但心行大小不同。净名云。道品是道场。是法。身因。大集名菩萨宝炬陀罗尼。涅槃云。若人能观八正道。即见佛性名得醍醐。皆约大说。三明体性。虽三十七品。但以十法而为根本。谓信戒念精进定慧除喜舍思惟。由信二戒三。念开为四。精进定慧此三各八。余四各一。故成三十七品。复束此十以三蕴为体。谓戒是无表色。喜支是受余皆行蕴。五类法中但二为体。谓色及心所。若取助伴则通五蕴。若取所缘通一切法。广显差别如智论二十一二。及五十三。瑜伽二十八九。及四十五。杂集第十。下所解释依此诸论。四正释文。即是行相三十七品。总有七类。一对治颠倒道即四念处。二断诸懈怠道。谓四正勤。三引发神通道。谓四神足。四现观方便道。所谓五根。五亲近现观道即是五力。六现观自体道。谓七觉分。七现观后起道。谓八正道。此七次者。若闻法已先当念持。次即勤修。勤故摄心调柔。调柔故信等成根。根增为力。次七觉分别。八正正行。有时八正在前。则未办名道已办名觉。然上犹寄位。若约行者初心通修。况入地菩萨。今初对治颠倒道。名四念处。四谓身受心法。念谓念慧。身等为其念慧所安住处。故亦名念住。瑜伽云。若于此住即是身等。若由此住即是念慧。体实是慧。以慧观守境由念。得住与念相近邻近名念。杂集云。一切菩提分法。皆由五门而得建立。一所缘。二自体。三助伴。四修习。五修果。文或略无义必须具。今初念处身等是所缘。念慧为自体。循身观等为修习。破四颠倒趣入四谛。身等离系以为其果。此身等四前三即三蕴。而合想行为法念者。为明我所依事我受用事。我自体事我染净事故。要此四者治四倒故。谓观身不净治于净倒。观受是苦观心无常。观法无我治三可知。此次第者。从粗至细教对治故。智论云。此身既尔。不净众生贪者。以其情尘生诸受故。计之为乐。谁受此乐。故次观心念念生灭。后观二蕴皆不自在。破此四倒行四正行。开实相门。若尔说四倒中。何以常乐我净而为其次。此约先重后轻为次第故。然此四处。皆容各起四倒从多计说。各语其一。然观不净等通于大小。瑜伽四十五云。菩萨于声闻道品。如实了知。如声闻地。云何大乘如实了知。谓胜义修及世俗修。世俗修者。即观不净等。然不计实。胜义修者谓离相性。大集般若等。皆性相双观。智论亦尔。乃至不念身受心法。无行经云。观身毕竟空。观受内外空。观心无所有。观法但有名。此约如实。然有二意。一则法性湛然常乐我净。即遣无常等倒。二此入法空俱遣八倒。胜鬘亦说四念能除八倒。既除八倒则成八行。涅槃双树四双八只。四枯四荣正表于此。大品明以一切种修四念处。云何一切种修。应观此身之色法性缘生故。一色一切色缘生即空故。一切色一色。法性中故。非一非一切。双照一一切亦非色非不色。双照色不色身念既尔。余三亦然。云何枯荣表此念处。谓法性之色。实非是净。凡夫计净是名颠倒。实非不净。二乘计不净。是名颠倒。今观色种即空。一切即空。空中无净云何染著。则凡净倒破枯念处成。色种不坏假名。则一切皆假分别名相。不可尽极。假智常净。云何滞空而取灰断。言色不净。是名二乘不净倒。破荣念处成。是以八倒俱破枯荣双立。观色本际非空非假。则一切非空非假。非空故非不净倒。非假故非净倒。既非二边乃名中道。佛会此理。故于中间而般涅槃。余三类此。是则对治法药其数有四。法性观智名之为念。一谛三谛名之为处。一切即空诸倒枯荣。无不空寂。一切即假二边双树。无不成立。一切即中无非法界。只一念心广远若此。故深观念处即坐道场。更不须余。机宜不同故说余品。一科既尔深奥。余六仿此可知。下文之中但略释相。说者有力一一开示。今经但云观身。不言净不净等。从通相说显包含故。文中二。初别观身念。后如是下类显余三。今初观身自有内等三观。此三智论瑜伽广显其相。今略举一两。瑜伽云。内自有情色为内身。外非情色为外身。他有情数为内外身。初即自身我爱爱故。次即资具等我所爱故。后即眷属妻子。彼我我爱我所爱故。智论二十八亦广明此。五十三又云。自身名内他身名外。而不明内外。取下释意但合前二。故云内外。所以有此三者。破三种邪行故。有人著内情多舍妻财。以全身。有著外情多贪财丧驱为妻舍命。有二俱著。破此三邪成三正行。此约三人对治各别。若约一人起观始终。谓先观自身求净等不可得。或当外有。次便观外复不可得。便生疑云。我观内时于外或错。观外之时于内或错。次内外俱观亦不可得。初二是别后一是总。以斯二释明知。但合前二为内外身。今初观内身。初标别所缘。次循身观者总显修相。智论云。寻随观察知其不净等。然循有二义。一寻义。五种不净遍寻求故。二随义。谓虽冥目了见身之影像。随顺本质相似性故。前标内身即是本质。今云循身即是影像。此杂集意。次勤勇念知显修之仪。以贪等世事无始恶习。离之甚难。过于世间慈父离于孝子。故须精进方能除遣。勤即欲勤策励。勇谓勇猛不息。念则明记不忘。知则决断无悔。又心若驰散当念老病死苦。三恶道苦。身命无常佛法欲灭。名为念知。则能鞭心令复本观。便生勤勇。具上诸义则不放逸。次言除世间贪忧者。即观之果有所离故。观身不净本为治贪行者。既离五欲世乐未得定乐。或时生忧。如鱼乐水常求乐事。还念本欲多生此二。故偏遣之。又贪为五盖之首。贪除则五盖尽去。如破竹初节忧。于五受之中。偏能障定。如灭恶贼先除巨害。故偏说之。其不净等广如二论。如实观相已如上说。次观外身及内外身。所观小异观相大同。后例余三念处者。准瑜伽意。依前内等三身生受心法。故受心法随所依生。亦有内等。智论之意大同于此。论问云。于四念中心唯是内。受法唯外。身通内外。云何于四皆有内等。答受有二种。一身二心。心受名内身受名外。又意识相应受名内。五识相应受名外等。心虽是内缘外法故名外。五识一向是外。又定心为内散心为外。法虽是外。缘内法心数法名内。缘外法心数法。及无为心不相应行是外。后三念处。亦合前二以为内外。余如二论。其循历观相如先总说。第二正勤者。四念智火若得勤风。则无所不烧。故次辨之。精进为其自体。故总名勤。拣非九十五种相违之勤。故名为正。虽是一勤随义分四。前二勤断二恶。是止恶行。后二勤修二善。是作善行。二善二恶皆所缘境。前中未生之恶遏令不生。已生之恶断令不续。后二未生善令生。已生令广。亦名四正断。后二是修而言断者。善是断处。正修断者断懈怠故。故瑜伽云。一律仪断二者断断。三修习断。四防护断。然其善恶有通有别。别正取前念处观中懈怠。五盖等。以为不善。其能对治为所生善。约大乘说。勤观法性。除实相之外皆名为恶。就一一勤中文皆有四。今初一未生不善法此举所缘。二为不生故明修观意。三欲生者起希愿心。是修习依止。即增上意乐圆满。四勤精进下正显修习。即加行圆满勤精进者。常自策励发心。正断者。谓策心持心。余三处文例此可知。若二恶不生弃舍二善得生增广。是正勤果。第三四神足者。以勤过散乱智火微弱故。须定制则所欲自在。神即神通足即是定。瑜伽云。如有足者能往能还。腾跃勇健能得能证世间胜法。世殊胜法。说名为神。彼能到此故名神足。此举喻也。由出世法最胜自在。是最胜神。欲等四定能证此。故名为神足。亦名如意足。所欲如心故。神足所缘即种种变事。神足自体即三摩地。欲勤心观皆是助伴。欲谓猛利乐欲。勤谓精进无间。心即是定。谓专心守境观即是慧。由闻教法内自拣择。由欲增上力证心一境性。名为欲定。余三亦然。勤观心性名为上定。皆从加行受名。此四加行。即前正勤中。欲生勤精进发心正断等。以发心中持心能生心定。持太举故。策心能生观定策太沉故。是以随一念处有四正勤。随一正勤有四神足。文中先别明欲定。后修行精进下通显余三。今初言修行欲定者。标举所修助伴自体。断行二字总显修相。亦修之果。云何修相此复二种。一修习欲定。能断现行诸惑缠故。二为欲永害所有随眠。修八断行。谓欲勤信安念正知思及舍。云何亦果。若将断行属下成就。则断行成就。亦神足果。次成就神足。唯是彼果。后依止厌下复显修相。兼辨所缘。准杂集论。五根已下方缘四谛为境。七觉已下方有依止厌等。以为修相。今经神足。即缘四谛而修。谓缘苦修必依厌苦。若缘集修必依离欲。若缘灭修必求证灭。若缘道修必趣灭苦之行。能舍于苦。缘此境时必求修习。故云回向。亦是加行等四道。下文依止厌等并同此释。第四五根现观方便道。增上名根。五根自体即信等五。此五通于生起出世间法。而为增上。前四复能起后得增上名。而信为上首。能起余四。文中先别明信根。后通显余四。二段中各先标举所修。后依止等别显修相。下之三科例此可知。今此所修。即于谛实深忍乐欲。余四即于前所信策勤而行。明记不忘系缘一境。拣择是非。余如前说。然始入佛法即有信心。未有定慧不得名根。今由前三科。则信不可拔。此中念即念处中念。进即正勤定则神足。慧即缘四谛慧。前三至此总得名根。若依位者。在于见道之前。则以速发现观而为其果。今在四地。即应以发后地为果。第五五力。即前五根增长。魔梵惑等不能屈伏故名为力。又能损减不信等障。故复名力。智论云。能破烦恼得无生忍故名为力。第六七觉。觉谓觉了。若依位说。即现观自性如实觉慧。觉法自性。觉支自体即念等。七文中亦二。先别明念觉。后通显余六。然七觉分七皆自体。而差别者觉为自体。余六皆觉之分。谓念是所依支。由系念故。令诸善法皆不忘失。择法是自体支觉自相故。精进是出离支。由此势力能到所到故。喜是利益支。由心勇悦身调适故。猗定舍三是不染污支。猗即轻安。由此不染污故。谓由安故能除粗重。定者依此不染污故。谓依止定得转依故。舍者体是不染污故。谓行舍平等永除贪忧。不染污位为自性故。总收七觉不出三品。念通定慧。次三是慧。后三定摄。虽是前三至此增故。依位所明能断见惑。以为其果。又虽一刹那七法俱起。而随行相各说功能。念除妄念。择除不正知。余除懈怠惛沈粗重散乱掉举。上约通说。大乘七觉不念诸法故。决择不可得故。离进怠相故。绝忧喜故。除安心缘皆叵得故。性定之中无定乱故。亦不见于能所舍故。第七八正。若依位说。即现观后起道。为断修道诸烦恼故。离八邪故名为八正。开通涅槃故名为道。亦云八圣道。圣者道故。八正自体即正见等。文中亦先别明正见。后通显余七。言正见者。是分别支。依前所证真实拣择故。正思惟者。是诲示他支。如其所证方便安立。思惟名义发语言故。次三是令他信支。谓正语者。善依所证问答决择令他信。有见清净故。正业者。身业进止正行具足令他信。有戒清净故。正命者。如法乞求依圣种住。离五邪命令他信。有命清净故。正精进者。是净烦恼障支。由此永断一切结故。正念者。是净随烦恼支。由不忘失正止举相。永不容受沉掉等故。正定者。是能净最胜功德障支。由此引发神通等无量胜功德故。若能如上分别诲示等。即是道支之果。然其八中。语业命三是戒蕴摄。念定是定余三是慧。定慧大同诸品。但增胜耳。戒则前来未有觉支。虽有定共律仪无表相微。此中正行故新建立。此寄位说。若依此经离世间品。八正是菩萨道。一者正见远离邪见。乃至第八正定善巧方便。于一三昧。出生菩萨不可思议法。一切三昧则与前说旨趣悬殊。上之七类总以喻显。法性如大地。念处如种子。正勤为种植。神足如抽芽。五根如生根。五力如茎叶增长。开七觉华结八正果。第二护小乘行中十句。初总余别。总中如是功德指前道品。为不舍众生。正明护义。不同二乘之独善故。别中具有悲智已出于小。况以此导。前九句为四。一始。二益。三希。四行。前三护小心。后一护小行。一始者大愿为起行之本故。二慈悲益物。上二护陕心。三思念种智为希。此护小也。四行中有五句。前四自利。初二求果。一修净土行求佛依报。二修起佛法行。求佛十力等正报之法。后二求因。三求彼地方便无厌足行。谓五六七地故云上上胜道。四修入不退转地行。即八地已上觉法自性顺佛解脱也。后一利他即教化众生行。必须善巧。

　　大方广佛华严经疏卷第三十七



　　大方广佛华严经疏卷第三十八

　　　　唐清凉山大华严寺沙门澄观撰
　　大文第四彼果分中。即摄无尽行。离障成德穷尽生界。为利乐故。果有二种。一离障果从护烦恼生。二成德果从护小乘生。前中又二。一烦恼染生远离果。此离惑障。二业染生远离果。此离业障。皆言生者。烦恼染等犹如生食。今是寄位出世之首。能离彼生。今初离惑先举所离。后于如是下结成能离。就所离中所起执著出没。是此总相。余皆是别。总中执著是前地中解法慢也。论云。我知大知者。我知谓执我能知。大知谓执所知大法。出没者。是前地中正受慢也。出者三昧起义故。谓修起彼定。没者三昧灭义故。谓定所除。今计我能修此定。此定即我所修故。论云。我修我所修。已释总句别有五种。一本。二起。三行。四护。五过。本即所有身见至蕴界处。于中身见为总。我等为别。别中我人等四为人我慢。蕴界处三是法我慢。而云本者有二义故。一以此我。为解法正受二慢之本。二者身见复为二我。及六十二见之本。有此差别。此中身见。若约实位。准唯识论。此地断第六识中。俱生身见及所起过。由得出世道品治故。以分别起者初地断故。是以瑜伽名为微细萨迦耶见。若约寄位。准仁王经四地名须陀洹位。以寄出世之首故。则亦得断分别身见。二思惟者明起。谓不正思惟而起慢故。三观察者明行。谓心行缘中多观所得。若法若定求觅胜相。令他知故。四治故下三句明护治者。数数观察修治所见我所者。起于我想取彼胜相。属我己故。财物者。如畜财者。受用护持故。以上三事防护自己所得。五著处者明过谓心坚安处法定二事故。五中前三起慢方便后二随助慢心。上总及显相正是所起。后结离中。由得道品正助方便无不离也。第二此菩萨下明离业染。上修道品正离烦恼。烦恼既去业亦随亡。亡不善业而修善业。文中先亡恶后进善。恶有二义故不应作。一佛所不赞者。尊敬佛故不为。二烦恼染者。畏恶名故不作。恶名则违利生道故。进善有二义反此可知。又不作烦恼所染。异凡夫业作。顺菩萨道业则异二乘。第二成德果中有四。一于胜功德生增上心欲果。二彼说法尊中起报恩心果。三彼方便行中发勤精进果。四彼增上欲本心界满足果。此之四果。前三从前生后一复从此三果生。前中初二护小心果。后一护小行果。前中初果者。由本欲上求下救。今更为物转转上求。故云增上。文中二初牒前修因。后如是而得下显所得果。今初即牒前护小乘中总句也。随所起方便慧者。牒前不舍一切众生故。不舍众生而修道品。是有方便则道品慧解。修习于道及助道者。即前修习如是功德也。道即四地证智。助道即菩提分法。二显所得果有十句。初总余别。总云润泽者。深欲爱敬故。谓由修二道自有所润。深欲敬上。由为物修润及含生深欲爱。下别中九句释彼润泽。有三种胜。一柔软心者。明乐行胜。谓证法适神故。二调顺者。调和善顺缘中无碍。是三昧自在胜。上二是行体。三利益下七句。明离过对治胜。此是行用。于中初句总利他无过故。利益自利无过故。安乐下六句随过别显。若不寄对难显性净之德。六句即离六过。经中皆是能治。一无杂染心。治为利于食过。及为名妒心过。二治少欲功德过。三治不求胜智过。上三皆自利。四治懈怠不摄众生过。上四皆离于行生过。后二离于教生过。谓五治自见取不遵胜教过。六治舍为首不随说行过。如说修行。于闻思中最为其首。今舍彼首所以为过。又上救生即前悲果。求殊胜智即上求果。第二此菩萨下说法尊中起报恩心果。谓前地中从佛闻法。是说法尊。今起传法修行之心。则为以报诸佛恩也。上希求种智由知佛有恩故。今思报亦上求果。文中先别明。后总结。今初十句。初总余别。总云知恩者。谓若随顺师教行报恩行。方是知恩故。别中彼行有九种。类摄为七。一知报恩者。依尊起报恩心。尊即是佛。此为恩主故偏名报恩。二有二句。依同法起报恩心。此名顺同行善友意。三质直柔软二句。依法起行。谓随顺受教不违师命。故云质直。发修行事逢苦能忍。故云柔软。四无稠林行者。依受用衣食。于施主所自过不覆故。五虽实有德而不高慢。六善受教诲得师言诠。七于教不倒得师意旨。上七品中。初二依人。次三依行。后二依教。所依虽异皆同报恩。二此菩萨如是下总结。谓十句不出此三忍。即心极和善。同住安乐。调柔即质直。柔软寂灭即通结余句。第三如是忍调柔下。发勤精进果。谓行二利行勤无怠故。于前不舍众生护小行中。修勤故名方便行。中正是无尽行相。文中二。先牒其得时。后得不休下正显。于中十句初总余别别有九种不休息义。一不杂染者。彼精进行平等流注故。杂染者。共懈怠共染故。染则著而太过。懈则堕而不及。若琴弦之急缓若不进不怠为平等流。二不退自乘。上二自利三起广念利他之心。四为无边众生作利益愿。起摄取行。上二利他上皆自分。下四胜进。谓五炽然者常志顺行。犹如炽火上进叵灭。论经名光明兼照他地。六修习过余。七魔惑莫坏。上三自利。八摄取众生即是利他上八皆行。后一是解。谓九自断疑惑。决是非故。能伏他言如无畏故。若能具此为正修习。第四是菩萨下。彼增上欲本心界满足果。菩提分心是本心界。正念真如修上道品。故云满足由精进故。故瑜伽四十八蹑前精进。后即云由此因缘。所有意乐增上意乐。胜解界性。皆得圆满。故知此果从前二果生。谓意乐即第一果。增上意乐即第二果。胜解界性即此心界。谓由第三精进令前二果增长。故云满足。文中十句初总余别。别有九种。一深心不失者。彼道品心修行增益故。此一自分下皆胜进。二于五地已上胜上证中。明鉴决断故。三即彼上证因。谓对治善根治行过前。故云增长。四除灭所治烦恼障垢。五断除此地中秘密疑事。即是智障。微细法慢为秘密疑事。由无摄受则能除之。上二除内障。六触境明断。七依胜乐行三昧适神。八上依佛力化众生故。九论云。依现无量。三昧心智障清净故。此除定中智障。若直就经文。总显本愿皆得成就。第二位果中亦三。初调柔中四。一调柔行。二如摩尼下明教智净。三此菩萨下别地行相。四佛子下总结地相。初中三。一练行缘。二皆恭敬下明能练行。三又更下明所练净。二中一供佛福行。二以此下回向大行。三于彼下听法慧行。于中先在家。后复于下出家。然登地已上具十法界身。若出若在何啻不可。然随义隐显有无前却。以前三地寄同世间。还依世法。初二人王故有。三地天王故无。四地已上寄出世之首。故重明有。表心出家。故于调柔行中明之。欲顺天无。出家不于摄报中辩。六地已上表证法平等。无出无在故皆无出家。三所练净中有法喻合。金庄严具者。以三地阿含金。现作此四地证智严具故。余所有金者。即未作严具之金。二教智净者。以此地成就证净。从体起用故偏有此文。前以教成证故。喻金为严具。今从证起教故喻摩尼放光。摩尼宝珠即证智体。无垢名净寂照名光。圆满名轮。具上三义故称证智。言能放光明者。即放阿含光也。谓以此际智。证入无量教法门义故。故能照光明即是证智。所照教法以为智处。证能普照示现于教。得教光明。依证起焰故地名焰慧。非余宝下对前显胜。风等不坏对他彰坚。余并如前第三重颂有十七颂分三。初十二颂颂位行。次四颂位果。后一显名结说。前中四。初一颂增长因分。次二颂清净分。三有四颂颂修行增长分。于中初初颂护烦恼。后二颂护小乘。四有五颂颂修行增长果。余并可知。第五难胜地。所以来者。略有四义。一约寄位。四五六地寄出世间。前寄初果。此寄罗汉义次第故。虽有四果。举于始终以摄中间。此依本论约所观行相。以后六地既观缘起。寄同缘觉故。但二地寄于声闻。仁王下卷。璎珞上卷。约人配位。以七地未离分段故。四五六七寄同声闻。二前明觉分相应慧。今辨诸谛相应慧故。三前得出世未能顺世。今能五明摄化。故次明之。四前得三十七菩提分。今辨方便所摄菩提。故此后三意出于瑜伽。言难胜者。解深密云。即由于彼菩提分法。方便修习最极艰难。名极难胜。此从初说故。初分经云。善修菩提分法故等。摄大乘云。由真谛智与世间智。更互相违。合此难合令相应故。唯识同此。世亲释云。由此地中知真谛智是无分别。知世间工巧等智是有分别此二相违应修令合。能合难合令相应。故名极难胜。此通初中后。瑜伽云。今此地中。显示菩萨于诸圣谛。决定妙智极难可胜。名难胜地。唯约地中。庄严论云。于此五地有二种难。一劝化无恼难。二生不从心无恼难。此地菩萨。能退二难于难得胜。此多约地满。显扬论云。证得极净缘谛所知。诸微妙慧成极难成。不住流转。寂静圣道名极难胜。此大同本分。上诸经论多举难胜之法。未知何等无能胜耶。十住论云。功德力成。一切诸魔不能坏故。此对人显胜。亦兼于惑烦恼魔故。然诸经论言异意同。皆辨真俗无碍。若据实位。约仁王经。初地菩萨四天王即双照二谛平等道。今约寄位。前寄出世此方却入。故云无碍。故此地中断于下乘般涅槃障者。即前四地出世。厌生死苦乐趣涅槃。此障五地。今入真俗无差别道。便能断之。此断欣厌即是二愚。由此证得类无差别真如一约生死涅槃皆平等故。其所成行亦成二种。谓诸谛增上慧行。五明处教化行。此二无碍故得无差别。法身之果皆义旨相顺。次正释文文亦三分。初赞请分中九颂半分二。初八颂半供赞。后一颂请说。前中三。初一菩萨供赞。次一天王众。余皆天女。于中三。初一偈标。次四偈半赞。于中初二偈美感应。皆言久者。佛应由机机难有故。大海动者。动佛智海竭苦海故。后二偈半赞具德。初偈具智断。次半具恩。后一具此三德是故应供。三一偈结赞及请并可知。第二正说分中。先明位行。后辨位果。前中论分为三。初胜慢对治。二佛子菩萨摩诃萨如实知下。不住道行胜。三佛子菩萨摩诃萨住此下明彼果胜。初即加行道。及初住地无间道。次即正住地解脱道。后即地满胜进道。初言胜慢者。慢有二种。一他地慢。谓四地中得出世智。取其胜相名为胜慢。今以十种净心为治。二自地慢。谓于此十心希求胜相。从以为慢。以随顺如道为洎此二通名胜慢故。此一分有其二道。论云。胜慢对治者。谓十平等深净心者。前段能治也。又云。同念不退转心者。后段能治也。言同念者。即后总句。顺如与如同一念故。不退转者。即后段末句略举初后。以该中间前地治解法慢。此治身净分别慢。所治有殊不滥前地。言身净者。得出世智不染身故。文中二。先治他地慢。后佛子菩萨摩诃萨住此下。治自地慢。前中三。初结前举后。二征起正显三结能入地。今初平等有二义。一是如理。二是因果净法。千圣同规名深净心。是此地观解故。论云。于平等中心得清净故。此复何异后地观察十平等法。此有三异。一此地治前于净起慢故。偏明净法平等。后地对此依真入俗。通观染净诸法皆悉平等。二此约举等理以显心净。后地举观察以入等理。三此通理事二等。后地一向约理融二谛故。此皆地地背相舍后渐胜故。二正显中十心分二。初三明诸佛法。论云。谓三世力等者。即果位十力等也。后七明随顺诸佛法二利因行顺成果故。于中前六自利。后一利他。前中合为三学。初戒次定余四慧故。离为七净。一戒净。二定净。三见净。四度疑净。见疑相显。经合一句为成十故。五道非道净。此前五净大小名同小乘。六名行净。七行断净。以彼宗中趣尽灭故。今大乘六名行断。经云修行知见。略无断字。七名思量菩提分法上上净。以依行断起胜求故。若约位者。初二在见道前。以创背凡。过宜以戒防。欲生真慧理须习定。然未合理判属世间。次三在见道。以见道中断身见故。断疑故断戒取故。戒取是非道。知无漏慧是正道。入见道时十使俱断。偏言三者。涅槃经说此三重故。又十使中五见及疑。但障见道。余四通于见修故略不言。就其六中三本三随。偏语其本。边见随身见。邪见随疑。见取随戒取故。断三结三随亦断但立三净。上五大小并同。小乘行净在修道。起断行故。行断在无学道。依行证断故。大乘后二皆在修道。断障成德故有二也。行实同时。若约位分。七地已还为行断。修道断结故。八地已上入法流中顺菩提故。名思量上上余文易了。第二明如道行。又顺经意前明入心。从此已下皆明住心。应分为三。此摄方便具足住。修行十心是方便义。不退转者即是住义。二不住道行胜摄离痴乱行。智清净等无痴乱故。三彼果胜摄无尽功德藏回向摄德无尽故。今且顺论此明如道行。于中三。初标分位为显随如。已入五地。次以善下总显。后愿力下别明。总中四句。皆是正修诸行故总名顺如。谓前二句为所治。即四地修菩提分。以前十心。能善清净得入五地。于此净心希求胜相。即复是慢慢在文外故。以后二句而为能治。初句转求不住道行胜为能治。谓不住净心而起诸行。即治住净慢故。后句虽起诸行。不退失前平等深净之心。则能随顺真如平等。即如故。后别明中显上随如之行。有其八种经有九句。前七各一。后二为一。八中前二是起行心。一自利愿即修菩提心。二利他慈即不疲倦心。后六是行谓三得善根力。四不舍众行。五善巧修行。六无厌足故照明上上。七得他胜力。八自得胜力。此有二句。初句具三慧念。是闻思智即修慧。后句胜进究竟。上六行中前三自分。后三胜进。各有初中后思之。第二不住道行胜有二种观。一所知法中智清净胜。二佛子至得如是诸谛下。利益众生勤方便胜。初即自利护烦恼行故。不住世间。后即利他护小乘行。不住涅槃同时相导。名不住道。今初智胜分二。先明四谛实法分别。后善知俗下。复就此四明十观门化生差别。此乃十种观于四谛。非谓观十四谛也。故瑜伽住品云。此地于四圣谛由十行相。如实了知。今初言实法者。有佛无佛苦集二谛体是妄想杂染因果。灭道二谛体是出世清净因果。此约谛实义释。若约审谛释者。前二无佛不能知此是苦是集。宁有后二灭道因果。余如本品。后十观中略启四门。一制立谓四谛义含法界。菩萨穷照无遗。随智异说难穷。略举十明无尽。然十皆菩萨自智。智相难明故。论约化生以明其异。以此通名所知法中智清净也。二明开合。此十总唯是一化生分别。若随所化大小分二。前九化小后一化大故。若随化所起则分为三。前五生解次四起行。后一令证故。约人不同离以为七。初为根未熟。乃至七为大乘可化故。至文当知。三对实法以明通别。此十望前四谛。前五通观四谛。谓一世俗者。观四谛法相。二观其性空。三通观性相无碍。四观性相各异。五观此四缘起集成。次四别观四谛。谓六七八九如次观苦集灭道。后一但观灭道。菩萨地因证佛智故。远公后五亦通观四谛。谓迷于四谛故为苦集。悟其四谛故成灭道。后一穷四谛缘起实性清净法界。成大乘道。亦有此理。四正释文文分为二。初列十名。后此菩萨下次第解释。于中略为二解。一依瑜伽。二依本论。今初瑜伽十句不显文词。而略所说义阙。其第十知菩萨地而亦有十句。文有三节。初三名为此说。谓是所为故。一依晓悟他故知俗谛。二依自内智知第一义。三依俱处所故知相谛。谓自相是俗共相是真。二体不分故名俱处。次今经两句。彼应有三名。由此说谓由三藏教之所说故。故云依于契经调伏本母名。由此说。经中分位差别应是调伏。知蕴界处义当本母。此中第十义当契经。三有四句名如此说。谓如四谛相各别知故。即依于现在众苦自性故知事谛。依于未来苦生因性。依于因尽彼尽无生性。依于修习彼断方便性。如次可知。二依本论者。摄十为七。初一为根未熟众生。谓未堪入大为说四谛十六行等。名知世谛。即四重二谛中。第三重内俗也。不同瑜伽通于大小及根生熟。二为根熟堪入大故。为说法空第一义谛。三为疑惑众生故知相谛。谓有闻第一义谛。犹豫不决。若是空耶则无因果。若是有耶云何言空。今明即俗自相是空。共相俱处无违。故名相谛。四为谬解迷惑深法众生故知差别。谓前缘二境故名为疑。今闻俱处便谓是一。名为谬解。今明体虽不异性相分位历然差别。五为离正念众生故知成立谛。谓既闻差别。谓皆有体名离正念。今明差别但是缘成无有自性。故云成立。随言显示故。论经名说成谛。六为正见众生知事等四谛。由无前疑执故名正见。可令知苦断集证灭修道。事即苦谛生即集因。无生是灭因亡曰尽。即尽智也。后果不起名为无生。即无生智也。若小乘说。现在惑亡说名为尽。利根之人保彼烦恼。当更不起名曰无生。此尽无生是其灭体。无学之智如是而知。意在取灭故为灭谛道。言无二者。论下重释云一行故。谓称灭而知故云一行。前列实法四谛明其所观。此中四谛明当如是观。七为大乘可化众生故。知菩萨地乃至如来智谛。谓先住大乘化令进故。言正觉一切相者。大乘要须于五明处善巧知故。菩萨地是因。言次第相续者。如从初地入二地。乃至十地入佛地大果也。以信解等者。为释外疑。六地已上乃至佛智。未曾证入彼云何知。故此释云。信解镜像观智力知非成就。智镜像即影像观。未得本质故第二利益众生勤方便胜中二。先总起悲观。二佛子下别起悲观。总中三。初结前。次如实下观过。后菩萨下起悲于观过中。先明非真。后诳惑下对人彰过。今初虚妄二字观内五蕴。谓妄想常等不相似无故虚。此明所取非真理无。不同情有故云不相似无也常作我想慢事故妄。此辨能取不实。非有计有常乐我净。皆名我想。非唯我见。我为本故独云我想也。诈伪二字观外六尘。世法牵取愚夫故诈。此显能取迷真。谓由妄取令彼世法隐虚诈实。使其贪取也。世法尽坏故伪。此明所取不实。世法相似相续似有义利。而实速灭无利故伪。后对人彰过者。上虚伪二境引心。总名为诳。妄诈二心迷境皆名为惑。论云。常等相。无非有似有故。虚事中意正取者。此解虚是诳义。谓令意正取故是诳也。又云。我想慢事正取故。妄事是患。此解妄是惑义。世法利尽故。诳事牵心。此解伪是诳义。世法愚痴凡夫牵取故。诈事相现。此解诈是惑义。愚夫即是依彼正取我慢之人。三起慈悲者怜愍故。悲胜利益故。慈不住道行胜故云转增。皆言大者胜前地故。云光明者。救生方便智成故。转增光明。俱通慈悲。文有影略。转前慈愍分同诸佛。故名为生。第二别起悲观中二。先明化生愿。二如实观下明化他心。今初先牒前得是智力。近牒观有为远牒观诸谛。不舍众生牒前慈悲。后常求佛智正明起愿。愿救众生义故。二化心中二。先明大悲观。后佛子菩萨摩诃萨复作是念。此诸众生下。明大慈观。前中悲有二相。一如实观苦因缘集故。即知苦体性。二佛子至复作是念此诸凡夫下。观深重苦。人而多故即就人彰过。前中四。初总标二际。二知从下顺观二际。三虚妄下逆观二际。四若有下结如实知。今初前即过去后即未来。显无始终流转相故。二顺观中二。先明前际。后如前下类显后际。前中复二。先显缘集苦聚。后无我下显二空无我。今初无明有爱显流转因。能发能润此二为本故。生即是果故。涅槃云生死本际凡有二种。一者无明二者有爱。是二中间有生老死。今菩萨观此而起大悲亦同净名从痴有爱即我病生矣。然生果有三。一欲求众生故流转生死。欲贪即是受身本故。二妄梵行求众生故。于蕴宅不能动出。外道计我常住其中故。三有求众生故增长苦聚。三有皆苦故。后显空无我。及类显后际。并显可知。三逆观中顺即苦集。逆即道灭。虚妄断尽即是灭也。出离是道。四结如实知。即双结二际逆顺有无三义。一约凡夫。但有苦集而无灭道。二约菩萨顺有逆无。三双约凡圣。真灭本有道亦符之。妄苦本空集亦同尔。凡夫迷故不觉不知。菩萨正了名知如实。第二观深重苦者。无始随逐故深。种种苦事故重。文中二。初总标可愍。不知本空故名愚痴。不知厌离故云无智。亦可俱通故为可愍。二有无数下释可愍所由。由迷二苦故初明深苦。不知故为可愍。后如是尽下明重苦不知。故为可愍于中二。初牒前诃后。二转更下正明重苦。于中三。初观生苦。机关苦事即是生苦。言机关者。显无我故。抽之则动息手便无。若造业因生生不息。随生死下明有集爱。于诸蕴下明离灭道。二不知下观老病死四大毒蛇。是不知病苦不能拔下。明具彼集。文有四句。一妄梵行求众生。不能拔出诸慢见箭。外道多起故。二欲求众生受欲者。不能息三毒火。三欲求众生行恶行者。不破无明。以见少利行大恶行。后受大苦故云黑闇。四有求众生。不竭爱欲大海。三有之爱广无边故。观如实中说彼三求。以为苦果。今为集者。三求皆能为集因而受果故。二文互举。次不求十力大圣导师。明远彼灭。不向灭者故。入魔意下明远彼道。顺怨道故。三于生死下总结过患。举生死海总显于苦。觉观波涛总明有集。此中兼显死苦之义。略不明老。第二大慈观中二。初睹境兴慈。后佛子下广愿饶益。前中二。先睹境。后我今下兴慈。今初即睹前众生受深重苦。以为慈境。文中先总。无救下别。总中无父曰孤。明前无所恃。涂尽曰穷明后无所依。任重无替曰困常。受生死故。强力所逼曰迫业惑所陵故。后别中无救无依释上孤义。论云。谓现报已受不可救脱。当报因招无善为依。次无洲无舍释上穷义。溺于觉观波涛。不闻正法智洲为对治故。在于生死旷野不为善友慈舍庇故。次无导无目释上困义。离于寂静正。念思推究竟前导故。离于正见之明目故。既无导无目非困如何。次无明下释上迫义。无明者。无明住地旧烦恼故。黑闇者四住客尘故。常起邪念故。为其覆翳不闻正法。故为彼缠裹。二兴慈中独拔修善。令物得菩提涅槃之乐。第二广愿饶益。亦彰慈所为。文中二。先牒前总明。上来修善皆为救护。即是慈相。后利益下别显救护。有十种相。前二为救未来。后八通于现未。一住不善众生。令住善法利益。二住善法众生令得安乐果。谓成彼善故。三愍贫乏者与资生具。四修行多障者。令其成就。上二救顺缘不足苦。五世间系闭者令得解脱。下有五种令诸外道信解正法。谓六未信摄令正信。七令离无利勤苦。八疑惑众生疑除解净。九已住决定劝修三学。以调三业。十已住三学令得涅槃。上三即解行证。论意皆为外道。理实后三兼通余类。上来不住。道行胜竟。自下大文第三明彼果胜。即不住道行胜之果。有四胜果。一摄巧德胜。二名为无厌足下修行胜。三佛子菩萨摩诃萨如是勤修下。教化众生胜。四佛子菩萨摩诃萨为利益下。起随顺世间智胜。四中初二自利。即所知法中智清净果。初自分后胜进。后二即利他勤方便果。前化他行。后化他智。今初摄功德中十句。初三摄闻胜。然有二义。一即三慧。如次配闻思修。二显二持。念即闻持智。及有趣即是义持。义有多种。略说二种善巧。谓智即法智胜。有趣即义智胜。然二释皆闻在初故。论名摄闻胜。次二摄戒胜。一忍辱柔和胜。即戒因成也。谓内怀惭愧不诳幽明。自护七支不招讥毁。故能持戒。二戒无缺胜即戒体成也。乃至命难不舍戒故。后五摄智胜。一者因缘集智。此知法相智。无因倒因名为非处。正因缘集名之为处。知处治于非处。故名觉者。二者证智知魔事对治。随识分别皆魔事故三知妄说智。异说对治。即知教智。正说为义句。邪说为非义句。邪正交杂拣邪得正。名善分别。四神力起用智。依定起通治邪依故。五化众生智。折伏摄受随世宜故。上五中前三自利。后二利他。第二修行胜。有十一句。前四自分。一增长因行集五度福故。二依止因行慧为所依故。此自利福智对。三化生不疲行。四令物证灭行。此二利他因果对。后七胜进。五起佛法行。六起净土行。此依正一对。七依佛法身起行相好法身故。八依佛所作起行。显三密用故。此二外相内密对。上四皆起菩提。九敬重法行。进依胜己故。上五自利。后二利他。十愿取有行。十一离小乘行。即显是拣非对。第三教化众生胜中二。初正明化生后佛子下。结行成益。今初分二。初总以四摄摄生。后示现色身下。别明四摄。文有八句。一示色身是同事摄。随顺众生应化自众故。二演说法即爱语摄。谛语法语为爱语性。一切种爱语中多约开演。论云为疑惑众生。即一切门中之语也。三开示下。皆利行摄。此句为于菩提无方便众生。示菩萨行。即利行自性。四于大乘疲倦众生。示佛威力。即一切利行未成令成故。五为乐世间众生著财位故。示其过患。明位大忧大财多祸多。六为不信大乘先未行胜。善赞如来智。七为无智外道示以神通。上三即难行利行。八总显一切门一切种利行。故云种种方便。然利行爱语亦可参用。由彼爱语示其所学。即为利行故。次下广明布施故。别中略无四摄。广义如瑜伽四十三辨。第二结行成益中。初结前。心恒下成益。趣佛智者。为化众生更求胜力。余文已作不退。未作增修。第四随顺世智胜者。明染障对治。染即烦恼障即所知。文分为三。初总标多门。二所谓下。别示其相。三及余下总结成益。二中显五明相故。大般若云。五地菩萨学五明故。即分为五。一文字算数。是其声明。通治懦智障。言文字者。名句文身。即声论中法施设建立故。算数即数建立故。又治取与生疑障。二图书至咸通达。即当因明。咸通达者。正是明义种种论者。言论尚论。诤论毁谤论。顺正论教道论等类非一故。地水火风即是诤论中摄。谓诸邪见计不同故。顺世外道。唯地为因。一切皆以微尘成故。水风二仙外道。以风水为因。世界水成故。风轮持故。事火外道以火为因。火成熟故。图书印玺即尚论。随世所闻故。又此图书亦正教量。即治所用事中忘障。论云。取与寄付。即事中障。闻法思义解中障。作不作已作未作应作不应作。皆业中障。印障亦是现量。又治所取物不守护障。玺即玉印。三又善下。即医方明。即四大不调。众生毒相病障对治故。善疗能断皆除断方便。断已不生故名为善癫至蛊毒病相病因。于中颠等内四大。鬼等外众生。蛊毒通二。有草毒蛇等毒故论经说。咒药等即病因死因对治。即善方药摄。四文笔下。工巧明。文笔赞咏即书算计度。数印工业中书所摄故。韵属曰文。对词曰笔显德为赞。寄情曰咏。次歌至谈说即音乐工业。悉善其事通上二文。皆忧恼障对治。国城至其宜。即营造工业。草树华果亦兼营农工业。此即不喜乐障对治。金至示人。即生成工业系闭障对治。日月至无错谬。即占相工业。是所得报分过作恶因障对治。谓皆由前世恶因。感此凶吉等故。日月五星以为七曜及二十八宿并上知天文。地震即下知地理。夜梦至休咎。即中知人情。鸟鸣即察鸟情。亦是人情所感咸善无谬。总究上三才。五持戒下。内明治五种染。一持戒治破戒染。二入禅治贪欲染。三神通治邪归依染。四无量治妄行功德染。谓治杀生祀祠求梵福故。五四无色定。治妄修解脱染。上来所释多依本论及瑜伽十三四五。其中更有别理恐厌繁文。又论与经有不次者。但可以论就经。不可回经从论。第三总结成益者。此起世智具四种相。一异障中无障故。云但于众生不为损恼。事中不知名之为障。损恼生事复是事中异障。今无此捕猎等之异障。二与无过乐即为利益故。谓虽不恼令其染著。亦不为之。三发起清净即咸悉开示。谓能起助道之事。四所用清净。即渐令安住无上佛法。谓用此得净故。第二位果亦有三果。初调柔果亦四。一调柔行。二教智净。三别地行相。四结说地相。前中有法喻合。法中正起行内。又更闻法得陀罗尼者。论云。非得义持者。对胜显劣般若未现前故。所以得闻持者得二难故。一地初十平等心。难得能得故。二地中乐出世间智。现世间智。此不住道难得能得故。此之二难对劣显胜故。得闻持不同三地唯世间闻持。喻中真金砗磲磨莹者证智契如事为真金。教智光明能示现如事。犹彼砗磲。二佛子菩萨住此难胜下。教智净中日月等者论云。依阿含增长智慧光明胜前地智故。谓胜前地珠光。余文如前。第三重颂。二十二颂分三。初十七偈颂地行。次四颂地果。后一结说。初中又三。初五偈三句。颂胜慢对治。于中初四偈颂十平等。余颂如道行。第二了知下。六偈三句颂不住道。于中初两偈一句。颂所知法中智清净。后既观知下四偈半。颂教化众生勤方便。于中初一偈颂总观有为虚伪起慈悲二心。次一偈半颂悲观中观缘集苦。次一颂半颂观深重苦。后半颂大慈观。第三名为下。四偈半颂彼果胜中。初半偈颂摄功德胜。次一颂修行胜。于中如是一切为众生句。兼颂教化众生胜。后三颂起世智胜颂位果。三果可知五地竟。

　　大方广佛华严经疏卷第三十八



　　大方广佛华严经疏卷第三十九(入第三十七经)

　　　　唐清凉山大华严寺沙门澄观撰
　　第六现前地。所以来者。已说诸谛相应慧。次说缘起流转止息相应慧。寄缘觉地故次来也。又四地出世未能随世。五地能随。而不能破染净之见。此地观察无染净法界。破彼见故。故瑜伽云。前地虽能于生死涅槃弃舍。一向背趣作意。而未能于生死流转如实观察。又由于彼多生厌故。未能多住无相作意。为令此分得圆满。故精勤修习令得圆满。故次来也。名现前者。庄严论云。不住生死涅槃。观慧现前故。此约初住地。以前五地双观故。今得现前。十住论云。降魔事已。菩萨道法皆现在前。亦约初说。瑜伽引深密云。现前观察诸行流转。又于无相多修作意。方得现前者。多修无相此约地初观十平等故。观察流转。此约地中已入地竟。方观缘起故。摄论云。由缘起智。能令般若波罗蜜多现在前故。此释正顺今经约地中说。无性释云。谓此地中住缘起智。由此智力。令无分别智而得现前。悟一切法无染无净。唯识同于摄论。上本分云。有间般若现前者。拣后地故。故所断障亦断染净。唯识名为粗相现行障。谓所知障中俱生一分。执有染净粗相现行。彼障六地无染净道。入六地时便能永断。以观十平等故。由斯六地。说断二愚及彼粗重。一现观察行流转愚。即是此中执有染者。诸行流转染分摄故。二相多现行愚。即是此中执有净相故相观多行。未能多时住无相观。初愚即执苦集。后愚即执灭道。本分名微细烦恼习者。执细染净即是烦恼。形于前地故说为微。唯识形后名为粗相。由断此愚便证无染净真如。谓此真如本性无染。亦不可说后方净故。摄论名为无染净法界。后成般若行。亦得自他相续无染净果。其揆一也。后正释文亦有三分。初赞请分九颂分二。前八颂半赞。后半颂请赞中分二。初一菩萨赞余诸天赞供。于中三。初一天众。次一天王。后五颂半天女。于中初三句集经者叙述。标赞佛果。佛语下正赞。此句赞教。次一偈赞理。次三偈赞行。于中初偈悲智无碍行。后二十度圆修行。本绝诸恶者。见恶可除非真持戒。善达性空即般若度。分别法即方便度。智力即二度。博济兼愿。后半结默。第二正说亦分为二。初地行后地果。前中同于前地亦有三分。一胜慢对治。二佛子至如是观已下。明不住道行胜。三佛子至以如是十种下。明彼果胜。亦初分即入心。后二即住心。住中前即摄正心住。后即摄善现行及随顺善根回向。至文当知。今且依论。然三分虽同而渐超胜。胜相云何。谓第四地说众生我慢解法慢治。第五地中说身净慢治。今第六地说取染净相慢治。所治渐细故曰胜也。所治既细。后二亦过染净慢者。前观四谛。苦集名染灭道为净。又十平等随顺如道。但约净说。染相未亡对染有净。亦名取净。今以十染净平等法而为能治。下观缘起。虽有染净悟空深故。不名取慢。今初胜慢治中分四。一牒前标后。二何等下。征列十心。三菩萨如是下。结其行能。四得明利下。辨行分齐。列中十句。初总余别。总云一切法者。论云。是十二入以三科中蕴不摄。无为处界摄尽。而处次于蕴。又名生门顺无生义。故偏举之。言无相者。论云。自性无相故。谓十二入缘成之相。有来即无。非推之使无。故云自性无也。故瑜伽云。由有胜义自性无相平等性故。亦同净名不念内外行于平等等。别中九句明。九种相皆自性无故论云。相分别对治有九种。谓体生等九。是其所治。无之一字是自性无。以为能治。论以初自性无贯下九句。故但显所治相之差别。一无体故平等者。论经云无想。论云。十二入自相想。谓内六根取外六尘之相。总名为想。即十二入之体故。今经云体想取像为体故。亦自性无故。经云无体故平等。下皆准此。上遣分别心。二生者念展转行相。谓诸入苦果虚妄分别为本故。三成者生展转行相。谓生即苦果从果起因。故云展转。上二遣染分依他。但举缘成已显无生无我义矣。四即遣净相。谓本来自净。非灭惑方净故平等。五遣分别相。谓道能分别拣择灭惑。若有分别则有戏论。今本无戏论故无分别。上二遣净分依他。六遣出没相。谓真如之性。在妄为没离垢为出。今妄体即真故无可舍。真体即空故无可取。七遣染相。即由上义染本寂静。即是真如无别真矣。上二遣圆成。即十二入之真性。八遣我非有相。此有二意。一类前释。谓有执言但我非有不无于事故云如幻等事有亦不实。二者此句遣无。由上以无遣有。恐便执无。故遣云如幻梦等。但无其实非是全无故。不应执我非有相。诸喻虽异大旨无殊。亦可。八喻别对前来总别八句。谓如幻无相故。如梦想现故。果生如影故。因成如响故。本净如水月不可取故。正智但是镜智现故。焰不可揽亦叵舍故。化无心现常寂然故。九遣成坏相。成即是有坏即是无。缘起为成无性为坏。缘成即无性故。有无不二。上之九句。初七以无遣有。次一以喻遣无。后一不二。遣俱则双非入中矣。又此不二则不坏有无。谓说空遣于有执。说有为遣空。迷有是不异空之有。空是不异有之空。无别空有而为二也。是遣俱句。又既不二。亦不坏有无。则不异无之有。是不有之有。不异有之无。是不无之无。则亦遣俱非。斯乃四句百非诸见皆绝。方为般若现前之因。第三结行入地。文有五句。一牒前所观十平等法。二自性清净者。远离前地染净慢垢。三随顺真如十平等法。四以无分别心无违所观。五由前四能得入六地。第四辨行分齐中二句得明利忍。对前显胜。未得无生对后彰劣。仁王经中说有五忍。谓伏信顺无生寂灭。前四各有下中上。地前得伏忍三品。九地如次配。次三忍十地及佛得寂灭忍。若璎珞中开出等觉。则亦有三品。今四五六皆得顺忍。此当上品治于细慢。故云明利。言随顺者。顺后无生忍故。然约实位。初地即得无生。今约寄位。当七八九。寄位何以有此不同。谓若约空无我理为无生者。即初地证如所以名得。今不得者有四义故。一约空理浅深。初地观法虚假破性显空。但名无我。今此地中破相趣寂但名平等。若约证实反望由来常寂。无相可生斯理转深故。七地方得。若约契本常寂斯理最妙故。十地后得。二就行分别。六地已前渐起诸行。谓初愿次戒等故名为生。七地已上念念顿起一切诸行。故云无生。三约空有二法。六地已前空有间起。名之为生。七地已上寂用双行。故名无生。四约修分别。行修未熟名之为生。行修纯熟名曰无生。此则七地已还未得无生故。经就八地方显无生。第二不住道行胜中分三。初总显心境。二作是念下。别明观相。三佛子菩萨至如是十种下。结成观名。今初有二。先如是观已结前。所以结者由前观察随顺。得至不住道故。后复以下正显文有四句。前三辨能观心。后一标所观境。前三皆悲后一是智。由此相导故名不住。故论结云不住生死涅槃故。今初三中为物观缘总称大悲。随观不同故分三别。一首者初义。先起大悲而观缘故。故论云不舍过去现在未来。大悲摄胜故。以虽同一切智观观三世流转。厌离有为而以大悲为先。故胜二乘。二增上者。论云一切法中智清净故。谓以道相智观。不唯但观三世而遍了诸法故。云一切法中以此导前。令悲增上故。下经云大悲转增。三满足者。论云一切种微细因缘集观故。谓以一切种智委照无遗。故名微细。三悲为次后后转深。智转胜故。据论现文。初则双明悲智。俱护烦恼小乘。后但唯语于智义当但护烦恼。既三俱称悲。即下三观则皆双护凡小。俱通二利皆双不住也。后句标所观者。前灭后生染生净灭故。第二别明观相即缘起观。然缘起深义佛教所宗。乘智阶差浅深多种。龙树云因缘有二。一内二外。外即水土谷芽等。内即十二因缘。今正辨内。然外由内变本末相收。即总含法界一大缘起。染净交彻义门非一。下当略示。今经文内略显十重。穷究性相以显无尽。非唯寄位同于二乘。言十重者。一有支相续。二摄归一心。三自业助成。四不相舍离。五三道不断。六三际轮回。七三苦集成。八因缘生灭。九生灭系缚。十随顺无所有尽。各有逆顺即成二十。故下结云。如是逆顺观察。逆即缘灭顺即缘生。此约逆顺生死流注。以为逆顺。若准对法第四。此中逆顺彼名染净。染净之中各有逆顺。则成四十至下当说。今以易故经中略无。但二十重。论。主复以上三悲观门解此十重。则成六十。古人兼取彼果分中。三空观之。则有一百八十重。观于缘起。论三观者。一相谛差别观。二大悲随顺观。三一切相智观。初但观二谛有为无有我故。即大悲为首观也。二悲随物增。即大悲增上观。三即委悉穷究因缘性相诸门观故。即大悲满足观。初一下同二乘一切智也。次一自显菩萨道相智。后即上同诸佛一切种智故。涅槃云。十二因缘下智观故。得声闻菩提。中智观故得缘觉菩提。上智观故得菩萨菩提。上上智观故得佛菩提。初二菩提即初观意。余二各一可知。前约为物三皆称悲。今约观心三皆智观。是知三句各有悲智相导。融此三观唯在一心。甚深般若于是而现。然论三观。虽遍释经而与十门开合不等。初一切智观摄经十门。总为三段。一成答相差别。此摄十中初门。二第一义差别。摄经第二门中之半。三名世谛差别。摄余八门半。所以分三者。初一显妄我非有。后二显真俗非无。真辨缘性俗明缘相。义理周备故。第二大悲随顺观分十为四。一观众生愚痴颠倒。摄十门中第一门。二余处求解脱。摄第二门。三异道求解脱摄次四门。四求异解脱摄后四门。此之四观初一就情彰过。后三就法辨非。于中二。是所依理非对彼正理。名所取我以为余处。三是所依行法。非举其法非明其行失。后一明所求果。非以苦欲舍苦故。第三一切相智观。摄十为九。一染净分别观。摄初半门。二依止观。摄初门后半及第二门。三方便观。四因缘相观。五入谛观。六力无力信入依观。七增上慢非增上慢信入观。上五门如次各摄一门。八无始观摄八九二门。九种种观摄第十门。释相差别至文当知。然其三观俱通二利。若随相分别相谛观即自利次大悲观明其利他。一切相智通于二利。于中分别复各不同。前五自利次二利他。后二二利成熟。前五中初二通染净。一示染净相。二示染净依。后三惟观染。于中初二建立染法。一染法之因。二染法之缘。后一就染观过。次二利他中初一化凡后一化小。后二二利成熟中。初真谛观见法缘集无本性。故名为无始。后俗谛观但顺缘转。故云种种。已知大意。次正释文。依经十段而并以论三观次第释之。更无别理。经之十段。前五佛子次三复次。后二又字以为拣别。唯初门中中间有一佛子。今初有支相续门。先依相谛差别观。三段之中当成答相三字。即分为三。初至则无生处辨定无我。即论明成。谓双举解惑释成无我故。则知缘集但是妄我。二复作是念下。倒惑起缘。即论明答。谓对难释通无我义故。三后佛子迷真起妄缘相次第。即论明相。此三若望十门。皆显妄我非有。三自相望合之为二。前二显起因缘明缘无我。后一起缘次第明缘有相。经依此义中间加一佛子。皆有染净。今初成者将观缘起。先释成无我辨定所宗。一以贯诸则显十门皆成无我。此是正破我执习气。文中二句。初言世间受生皆由著我者。即反举惑情明我非理。但是苦集故。若离此著则无生处者。即顺举解心明理非我。是灭道故。此直顺经文。已无我义成矣。论经言受身处生者。以我执习气。但令自他差别故。论云。五道中所有生死差别。若五道差别自由业招耳。又论主反征。惑情显成无我。初征著我。明凡应同圣过。云若第一义中实有我相者。此按定所执著我之心。即是第一义智。此反以纵立。谓称实我知故。次云不应世间受身处生者。以理正征。谓若我是灭理著心是道。则凡应同圣得于涅槃。何以著我世间受生耶。此中应为立过云。若第一义中实有我者。凡应同圣为立宗。以有能证第一义中实我智故为出因。如诸生尽圣人为同喻。此则凡应同圣。凡既同圣即无凡夫。复成一过。次反征后句。明圣应同凡过云。又复若第一义中实有我相者。若离著我应常生世间。以不称实同于妄执。非第一义智故。此中应为立过云。以理实有我圣应同凡为宗。次圣证无我违理倒惑非圣智故为出因。如诸凡夫为同喻。此则结成圣应同凡过。圣既同凡则无圣人。复是一过。是以经云若离此著则无生处。则反显妄情定是过也。二过既成。则无我理昭然可见。第二倒惑起缘。即论明答。答外伏难故。两难二答。一执情征理难。情乖正理答。二常求下。执相征实难。相不依我答。今初难云。若实无我云何著我。如空中无人岂计有人。既著于我不著无我。明知有我。答云。由无智故于无我处执著于我。非由有我。如翳见空华岂空中有华。第二难云。若实无我。何以贪著于我世间受生为缘次第。明知有我。方得为缘次第生起。答云。正由无我计我痴爱为本。倒惑造业乃至老死何要我耶。答意正尔。就文分三。初明倒惑顺起染缘。二此因缘故下。正智逆观。结酬无我。三菩萨如是下。就人结观。今初。然十二支即为十二别。亦无间然。而诸论中多摄为四。一能引支。谓无明行能引识等五果种故。二所引支。谓识等五是前二支所引发故。三能生支。谓爱取有近生当来生老死故。四所生支。即生老死是爱取有近所生故。此约二世一重因果。明生引别。若依三世两重因果。则生引互通。今经并具。且依十二文分为五。初至有无辨无明支。无智是痴常求有无。即是有爱。然依三世。诸惑谢往总名无明。略举发润有支本故。若约二世。虽诸烦恼皆能发润。而发业位无明力增。故名无明。唯取能发正感后世善恶业者。以为其体。希常为有。于有乐事欲常住故。求断为无。于有苦事愿断灭故。次不正思惟至增长明行支。文有七句。初三行过。次三行体。后一结成。初云不正思惟者。是行俱无明。涅槃说此为无明因。亦无明摄。蹑前起后故因果互举。次句就人彰过。谓起妄行者必是凡夫。无明为因求有造业故。故初地云凡所作业皆颠倒相应。反示菩萨胜义。谓菩萨虽行于有起于善行。以明为因。不求有造不名妄行。下句就法彰过。论云。示于解脱处不正行故。若行涅槃路方为正道。次三句辨行体相。以三业相应思造三行故。谓由迷异熟愚违正信解。起感三涂恶业及人天别报苦业。皆名罪行。然别必兼总。唯感别报非行支故。由迷真实义愚。不知三界皆苦。妄谓为乐。起欲界善业名福行。八禅净业名不动行。后句结成行支。谓作已无悔积集增长。有迁流故。次于诸行下。明识支。谓既发行已由行熏心。令此本识能招当来生老死故。名之为种。若无行熏终不成种故。云于诸行中植心种字。即是所引识等五种。于一刹那为行所集。无有前后。约为异熟六根之种。名六处支。为异熟触受种名触受支。除本识种为识支体。及此三种诸余异熟蕴种。皆名色支故无前后。因位难知。但依当起分位。说五有殊。五不离心但名心种。又隐余四就现说故。然唯识论中。但识等种以为所引。而集论中说此识支。通于能引。正取业种为识支故。识种乃是名色支摄。缘起经说通能所引。业种识种俱名识故。识种但是名色所依。非名色故。不同集论。今经意同缘起经说。通取二故。双举行识论云此中起心种子者。示生老死体性者。谓未来二果。以此识种为亲因故。次有漏有取成上种义。谓行及识等名言种子。皆通无漏。今与三漏相应故名有支。如初地中。以欲等四流起心种故。有漏是爱有取是取。爱取润故能招后有。次复起下。辨名色支。初之二句文含二意。一者成上种义。由起生死心得种名。二者总标后义。现行名等皆生老死故。即同初地。于三界田中复生苦芽。所谓下。别亦有二意。一通约十二自此至生名色芽。是识生名色。二为显前来已具十因。则辨有支生于生死。名色居初次第辨耳。谓由前心等五种。有漏有取爱取润故。复起后有。是标有支生于二果。今别显有支之相故。唯识云。爱取合润能引业种及所引因。转名为有。俱能近有后有果故。瑜伽第十唯说业种名为有者。此能正感异熟果故。如后段说。三十八中复说。唯识等五名为有者。亲生当来识等五故。实则总有八支共立有名。唯除无明通有成九。今经复加无明。则通前十因共招二果。若以十二是前世二果。则一世中具十二。矣。且约有支文有六缘。一业为田。即是行种望所生果。但为增上缘故。二识为种。即是识等五种。为后生死作亲因故。如世种植依田肥瘦。然其菽麦随自种生。论总释云。随顺摄取罪福等行业为地故。此正明随顺。于爱摄前行识之种。而成有支也。三无明闇覆。论主取前经无明故。云前说无智闇障。无明覆蔽故。此则依于等能发起远为助故。亦是举于前世例今世故。准唯识意非前发业无明。即是覆业无明。亦是爱摄。即迷外增上果愚。又诸烦恼皆能润故。以约十因同一世故。四爱水为润。论主指前常求有无之爱。即是举例。亦即是前标中有漏。以前有爱无明摄故。五我慢溉灌者。即是取支。要数溉灌方生有芽。我语等取为我慢故。若悟无我容不生故。六见网增长亦是取支。见取摄故。我见为本诸见生故。令无漏法不能坏故。名之为网。论总释云。如是住如是生心者。总显生名色芽。由无明爱。令上识种安住业地。名色心生故。次却释我慢。彼经云我心溉灌。论云。我是我所我我想是慢者。谓我是我所释我字。以非但执我亦执行业。是我所修故。次我我想是慢者。释彼心字。心即想义。依我起于我想以陵他故。名之为慢。正同今经次释见网云。我生不生。生即是常不生是断。断常为本具足六十二见故。末句云如是种种诸见也。如初地中。始于无明终至识支。皆名邪见。然远公诸德皆云我我所者。受生之时。自见己身名之为我。见父母精血名为我所。又谓父母是我夫妻。当受生时与父母竞色。谓己诤得便起胜想。故名为慢。我生者。我唯此处生。不于余处生。此并通取中有求生之爱。于理无失。然上诸句。皆明能生生名色芽。即是所生当报五果。初结生蕴即是识支。今以前辨识种隐于余四。今辨现行略其总报所依。欲显识与名色次第相生义故。复欲显其通种现故。故有隐显。然名色等必有所依本识故。初地。云于三界田复生苦芽。所谓名色共生。论云共阿赖耶识生故。即此后文云。与识共生。次名色增下。辨六入等八支。如后段明。然此一段意。欲答于受生所以故。具出诸惑隐显等殊不在显相。显相在于后段。二约逆观结酬无我。初二句约生明无我。但由无明等集非由我集。又上句拣无因。下句拣邪因。后二句约灭明无我。刹那性灭无使之然。三就人结观。如是观者。即随顺缘起之理。第三迷真起妄缘相次第者。即论相差别也。论云。若因缘无我以何相住因缘集行。谓当相名住生后为行故。经意云。迷诸谛理起相集耳。然成答相三。通是有支相续。而两重缘相差别云何。略有五异。一前约妄我起缘。即迷我执。此约迷谛起缘即迷真实义。二前约缘起。此约缘次故。前通取十因。一处共起名色。此中一向单说次第。三前通三世二世。以许十因同一世故。义取亦通五世。此唯三世以名色等唯约现故。义取亦通一世。四前文欲明三世并备。于无明中说有爱故。于现在中说无明故。此中三世互有隐显。不许相通。五前为答难此为辨相。如论意故。有斯五异两处辨缘。共明相续总破痴倒故。但束为十门之一。文中亦二。初顺后逆。顺中初无明支。言于第一义不了者。然十二支。皆依真起无有自性故。下偈云观诸因缘实义空也。而无明最初亲迷谛理。而起于行。既横从空起不可复原故。令无明特受迷称。论经云。诸谛第一义者。即四谛也。故对法云。真实义愚者。谓迷四圣谛。所迷即是实义。能迷即愚。别有闇法名为无明。非但遮诠明无而已。二所作业果名。行者行支也。业即罪等三业。是彼无明所起果故。故偈。云所作思业愚痴果。而论云是中无明所作业果者。所谓名色者。此出果体。体谓行体即名色故。远公释论云。行有三业。意业为名身口为色故。婆沙云。名色有二。一方便名色。二报名色。若云名色缘识。即方便名色。若云识缘名色即报名色。今以行为方便名色。三行依止下识支。论云。于中识者彼依止故。彼即是行。此中语倒。应言依彼故。论经云。依行有初心识。谓由行熏心有当果种。乃至现行故。瑜伽云。因识为缘相续果识。前后次第。四与识下。名色支。初一识字即是现行识支。识为种边唯是赖耶。在现行位通于六识。今拣现非种故云共生四蕴识蕴已属所依识故。若言四蕴曰名。羯剌蓝等为色。则所依现行之识。亦唯赖耶。瑜伽云。俱有依根曰色等。无间依根曰名。则通五蕴为体。即四七日来根未满位。论云名色与识共生故者。此言拣滥。恐人误谓名共色生故。又云。识名色递相依故者。释前共义。谓识由名色得起。名色依识得存。如水与尘互相依持。以为泥团。亦如束芦。乃至命终相依而转故。上答文总名苦果。为名色芽五六处支。谓四七日后诸根满位。六处明盛。名增成意处色增成余五。俱舍云。从生眼等根三和前六处。前段为明意根本有。云成五根耳。俱舍第十一五果之中。前三胎内余二胎外。六触谓触对。虽有三和。于三受因尚未了知。但能触对。七受支。分别三受领纳于触名触共生。此前四支唯约现行。八爱支。以三受中乐受缠绵希求。故云染著。即是中下品贪。此虽通缘内外二果。诸论多取缘外境爱增上果生。九取支。虽摄余惑而爱润胜故。说是爱增。然上二支通现及种。十有支。由四取心中所起诸业。故名有漏。此业亲能招当果。故名之为有。此约三世不同前段爱取合润业等名有。此前之业。已隔现行名色等故。十一生支。约增上缘云从业起。始从中有未衰变来。皆名为生。十二老死即诸衰变位名为蕴熟故。上二支体通五蕴。唯是现行欲令生厌。合五成二。以显三苦。老非定有附死立支别离等五。余时虽有死时多故。偏就死说。然此一段有支。亦通一生前后。建立余支可知。唯生一种通。取于前耳思之。后逆观中一结是苦树。谓无明行引识至受为苦芽。爱缘引受至有是守养。生老死为苦树。从芽守养是增长义。又于现法中。无明造业为小苦树。若爱取润则得增长。不润尚灭况更增耶。又初二为根。次二为身。次三为枝次三为华。后二为果。无我我所结成无我。无作无受结成于空。复作是念下。以我况法。结成胜义故。故瑜伽说。由十种相缘起甚深。六义依无常。一义依苦。一义依空。二义依无我。今初一从自种子亦待他缘。二从他亦待自。三俱从无作用。四此二因性非不是有。此四义即前段中。但因缘故集无有集者。五虽无始其相成就。而刹那灭。六虽刹那灭而似停住。此二即前任运而灭。亦无灭者。一义依苦者。一味苦相而似三相故。结云苦树。一义依空者。谓离有情作者受者。然似不离显现。即今无作无受。二义依无我者。一虽实无我似我相现。即今无我我所。二依胜义谛。虽不可说。而言诸法自性可说。即今复作是念已下。经文十义备矣。由前缘相皆是似义故。逆观中直显真实性相无碍。故为甚深缘起之观。正在于此。又无作作者。即显缘生非天人作。若佛出世若不出世。安住法性法住法界故。于此一观已为甚深。况加后二。二约大悲随顺观者。四观之中。此第一门即当第一愚痴颠倒观。论总释云。随所著处愚痴及颠倒。此事观故。谓十二因缘是所著处。痴迷性相倒执我所。下别释意。明痴随所迷立二颠倒。一从初至则无生处。明迷缘性之无我执我成倒。以著我故则世间生。明是颠倒。若离此著则无生处。反显此著必是颠倒。二复作下竟。初一门明愚缘相之缘生疑惑颠倒。谓无智故常求有无。滞断常之二涂故云疑惑。致缘相之相续明是颠倒。令菩萨顺彼众生愚倒之事。起悲观察名为事观。三约一切相智观。九观之中。此门摄第一观全。及第二之半。谓初成答二文名染净分别观。此有二意。一著我为染离我为净。二著我故。缘相生为染。离我故缘相灭为净。后相经文即属第二依止观。谓虽依第一义。以不知故即起诸缘。是为染依。见第一义诸缘则灭便为净依。相谛观中。不知故成缘相。大悲观中不知便为颠倒。然上相续一门。经文无二随义分三。初明倒惑起缘。实无有我成一切智观。次顺痴倒事成道相智观。后委究解惑染净性相。成种智观。又初顺根本次顺后得。后即无碍。虽无我所不坏相故。而起大悲能所本空。悲而无著双穷性相。不滞自他。三观一心成无碍智。甚深般若宁不现前。一门尚然况加余九。

　　大方广佛华严经疏卷第三十九



　　大方广佛华严经疏卷第四十

　　　　唐清凉山大华严寺沙门澄观撰
　　第二一心所摄门中。然此一门乃含多意。且分二别。一推末归本门。二如来于此下。本末依持门。今初依论三观。初约相谛。即当第二第一义谛观。论生起云。云何第一义差别如是证第一义则得解脱彼观故。此明修观所以。以第一义是缘生之性。若见缘性则脱缘缚。故修彼观。而论经虽云皆一心作意。取能作一心故云第一义观。论云。但是一心者。一切三界唯心转故。此言则总转者。起作义。亦转变义。然此一文诸教同引证成唯心。云何一心而作三界。略有三义。一二乘之人。谓有前境不了唯心。纵闻一心但谓真谛之一。或谓由心转变非皆是心。二异熟赖耶名为一心。拣无外境故说一心。三如来藏性清净一心理无二体。故说一心。此初一心菩萨不为此观。后二一心经意正明通于三观。约清净一心为第一观。通此二心为后二观。后二一心略如问明。广开有十。初之一门假说一心。谓实有外法但由心变动故。下之九门实唯一心。二相见俱存故说一心。此通八识及诸心所。并所变相分本影具足。由有支等熏习力故。变现三界依正等报。如摄大乘及唯识等诸论广说。三摄相归见故说一心。亦通王数。但所变相分无别种生。能见识生带彼影起。如解深密经。二十唯识。观所缘缘论。具说斯义。四摄数归王故说一心。唯通八识以彼心所依王无体亦心变故。如庄严论说。五以末归本故说一心。谓七转识皆是本识差别功能无别体故。楞伽云。藏识海常住境界风所动。种种诸识浪腾跃而转生。又云。譬如巨海浪无有若干相。诸识心如是异亦不可得。既云离水无别有浪。明离本识无别前七。六摄相归性故说一心。谓此八识皆无自体。唯如来藏平等显现余相皆尽。经云。一切众生即涅槃相等。楞伽云。不坏相有八无相亦无相。如是等文诚证非一。七性相俱融故说一心。谓如来藏举体随缘成办诸事。而其自性本不生灭。即此理事浑融无碍。是故一心。二谛皆无障碍。起信云。依一心法有二种门。乃至不相离故。又密严云。佛说如来藏以为阿赖耶及如金与指环喻等。又胜鬘云。自性清净心不染而染。难可了知。染而不染亦难可了知。皆明性净。随染举体成俗即生灭门。染性常净本来真净。即真如门。斯则即净之染不碍真而恒俗。即染之净不破俗而恒真。是故不碍一心双存二谛。深思有味。八融事相入故说一心。谓由心性圆融无碍以性成事。事亦镕融不相障碍。一八一切一中解无量等。一一尘内各见法界。天人修罗不离一尘。其文非一。九令事相即故说一心。谓依性之事事无别事。心性既无彼此之异事。亦一切即一。上文云。一即是多多即一等。十帝网无碍故说一心。谓一中有一切。彼一切中复有一切重重无尽。皆以心识如来藏性圆融无尽故。上之十门初一小教。次三涉权。次三就实。后三约圆中不共。若下同诸乘通十无碍。一部大宗非独此品随一一门成观各异。可以虚求。第二本末依持门。此下终于十门皆是世谛差别。缘相本寂但应观真。何以复观世谛差别。论云。随顺观世谛即入第一义故。俗为真诠了俗无性方见真耳。中论云。若不知世谛不得第一义。故此观有六。一何者。是染染依止观。即双辨能依所依摄此半门。二因观观染因故。摄次二门。三摄过观唯苦集故。四护过观护凡邪见故。五不厌厌观防小慢故。上三次第各摄一门。六深观显因缘之理妙过情取故。此摄后三门。六中初二建立染相。次一就染观过。次二正观防非。后一观行深极。今此半门。即染依止观因缘有分为染。而此染相依止一心故。论云。此是二谛差别。以纯真不生单妄不成一心之真杂染之俗。此二和合有因缘集。经中三。初总谓依一心分别十二。则十二为一心所持。而特言如来说者。一心顿具非佛不知故。谓显如来过去觉缘性已等相续起。展转传说故。次征意云。十二有支三世行列。前后引生。何以今说皆依一心。后释中论无别解。古来诸德。但云离本识心一切不成。而其释相经生越世。此虽不失依持之义未为得旨。今谓说主巧示非唯三世不离真心。今一念心顿具十二。弥显前后不离一心。此同俱舍第九明刹那十二因缘也。是以此一门中含多缘起。一含摄论二种缘起。彼第二云。若略说缘起有二。一分别自性缘起。谓依阿赖耶识诸法生起。即今一心依持。二分别爱非爱缘起。谓十二缘起。于善恶趣能分别爱非爱。种种自体为缘性故。即通今释文及前后九段。二含俱舍第九四种缘起。一者刹那。二者连缚。三者分位。四者远续。后三通余九门。此中正当第一。彼云。云何刹那。谓刹那顷由贪行杀等具有十二。彼广说相与此大同。故今不必依次。意显一心顿具。随事贪欲与心共生者。此则总指所行之事。贪事非一。随取一事于一念中则具十二。谓行此贪事必依心起。复了别前境故。心即识支。事是行者。贪事即是意业之行。若形身口亦是二行。不知贪过。能招于苦名于行迷惑。与无明及心共生是名色者。名色是总。为二所依名与共生故。晋经云。识所依处为名色故。俱舍云。识俱三蕴总称名色。意明。以受蕴自是受支故。名色增长是六处者。不生五识唯名十界。五识依生乃名十处。识依相显即是增长增长之言宜译为开显。俱舍云。住名色根说为六处。谓六根是别。以别依总开成于六。称住名色。贪必对境为触受必领触。贪即是爱名受无厌。爱摄不舍即是欲取。爱取润前六支成有故。但前诸有支生即是有义。有所起者。即前诸法起便是生义。生熟为老者。物生即异故。老坏为死者。刹那灭故。又依大乘当相坏故故经云。初生即有灭。不为愚者说故。此若不断则名连缚。十二支位五蕴皆名分位。即此顺后无始来有。名为远续。大小理通。或六八识异耳。非圣教量孰信斯旨。论主不解殆似疏遗。此文正辨同时异体十二有支。若同时同体亦具十二。谓迷第一义即是无明。有漏有取便名为行。体即是识亦即名色。即是意处对境名触。领境名受染境名爱。著境名取招报为有。体现名生即异灭为老死。以此十二有支约时通说。总有六种。一依五世说十二支。谓过去无明行复从过去。过去烦恼生此则烦恼生惑业。过去二因生现五果。则惑业生苦。若现生未来未来更生未来。则苦复生苦。此依三世推因征果假说有五。非约展转不堕无穷。二依三世。三依二世。四依一世前后建立并如初门中辨。五同时异体。六同时同体。即如此文。二约大悲随顺观中。即当第二余处求解脱。谓是凡夫愚痴颠倒。常应于阿赖耶识及阿陀那识中求解脱。及于余处我我所中。求解脱故。经明唯是一心。则心外无我法。当于一心中求。亦同净名诸佛解脱当于众生心行中求。言阿赖耶此云藏识。能藏一切杂染品法令不失故。我见爱等执藏以为自内我故。此名唯在异生有学。阿陀那者。此云执持。执持种子及色根故。此名通一切位。此二即心之别名。论主意明。心含染净故双举二名。释一心义。求义云何。若有我执成阿赖耶。若我执亡则舍赖耶名。唯阿陀那持无漏种。则妄心斯灭。真心显现故。下偈云。心若灭者。生死尽。即妄灭也。非心体灭。三约一切相智观。即当第二依止观。明此缘集依于二种。一依第一义已如前说。二依心识即是今文。前唯约净。此通染净依义如前。又前即依真起妄。此则显妄依真。第三自业助成中亦三。初约相谛观者。此下二门即当因观。因观有二。一他因观。二自因观。远公云。行望无明异故名为他因。从前无明生后无明。名为自因。他因小通自因有妨。以论云自因观者离前支无后支。经言无明因缘能生诸行故。今谓他因者。全赖前支生后支故。此拣自性故。大悲观中拣于冥性。一切相观名为方便。唯从无明生于行故。名为自因。此拣余因能生于行。亦犹于酪定从乳生。不从石出故。大悲观破于自在等因。一切相智显因缘相故。三观取意小异文旨大同。诸德不寻论文妄为异释。今此一门即他因观。经明各有二业。则一是自业。二是助成。而并云他者。特由无明迷于所缘方为行因。若了所缘宁起妄行。又初明自业显是他义。二明生后显是因义。余十一支仿此思准。然生起之因即增上缘。以缘名因从通义说。于四缘中诸支相望。增上定有故。缘起经及此文中。唯明有一。余之三缘有无不定。故略不明。谓爱望于取有望于生。有因缘义。以爱增为取识增为有故。若说识支是业种者。行望于识。亦作因缘。余支相望无因缘义。而集论说无明望行有因缘者。依无明时业习气说无明俱故。假说无明实是行种。瑜伽论说诸支相望无因缘者。依现爱取唯业有说。上四位相望明有因缘。初二定实。次一不定。后一假说。无明望行爱望于取。生望老死有余二缘。并以现行相望。无间引生故。行等思心可反缘故。有望于生受望于爱。无等无间有所缘缘。以种望现故。所生现行却缘种故。余支相望二俱非有。此中且依邻近顺次。不相杂乱。实缘起说。异此相望为缘不定。以其逆顺各有次第及超间故。为缘既多义不同。经约拣要从定有说。又约因言已含余三。其十二支各初自业。不异前之二门。论主唯解老死二业者。以此难故。举一例诸。然无明无因老死无果故。前十一各与后支为生起因。老死无果与谁为因。经文意显与无明为因。则无明非无因老死非无果故。云不觉知故。相续不绝不觉知者。即无明也。是以十二因缘犹如寻环如汲井轮。无有断绝。反显若能觉知则无复生死。论主总以二业为后生因。故云坏五阴身。能作后生因以不见知故。能作后生因。意明前阴但灭则后阴生故。初为因后意不知。即是无明。无明为因则十二支相续不绝。不见此意徒自云云。二约大悲随顺观。四观之中。此下四段明第三异道求解脱。论云。颠倒因有三种性因。自在因苦行因及无因。此有四因如次四门破之。前三是邪因故并云颠倒。一性即冥性。谓僧佉计此为所知因。谓知此冥性即得解脱故。前云异处求解脱显其理非此中。虽云所知意取行非。二即迦罗鸠驮计自在天。为所求因。谓自在天嗔众生受苦。自在天喜众生受乐。求其喜故。三删阇夜计苦行。为所修因。但修苦行以酬往业。则得解脱故。四无因。即阿耆多计众生不由因得。万法自然。若知此者便得解脱。众生于上邪因无因异道中求经。欲以正折邪故举四门。令于中求。不应于上邪见中求。此门即破冥性。谓因缘有支各二种业。而能生彼因缘事。不由冥性故。断前支缘则后支不续。一生之中便得解脱。汝之冥性纵八万劫知亦无脱期。三约一切相智观即当第三方便观。谓因缘有支各有二业为起后方便。若灭前前即不生后后。是解脱方便。第四不相舍离中。三门同前。初约相谛。即当自因观。自因之义已见上文。又论云。自因观者。无明等自生因观缘事故。谓离前支无后支故。如不离无明有行等。则无明唯是行自因也。以是自故令行不断。以是因故但云助成。若唯不离无明有行。则成太即。不应言无明缘行。若全离无明有行则成太离。无明则非行因故。论云。异则不成不即不离则名自因。亦二义成矣。故论主引中论偈云。众因缘生法是则不即因。亦复不异因。非断亦非常。初句泛举也次句以是所生非能生故。亦复不异因者。从于能生生所生故。非断亦非常者。不即故不常。不异故不断。又不即因故果不断因不常。不异因故果不常因不断。又以不即故因果俱不断。不异故因果俱不常。非无因常故。又亦反此。非相续常故。又以不离是不即故。即不常为不断思之。文中先顺后逆。顺中而论云。无明有二种。一子时。二果时。是中子时者。令行不断。有二种义故。缘事示现者。子是种子果是现行现行之果虽前已谢故不取之。种子续故令行不断。能助成行故取子时。亦可初起无明名之为子。迁至行时名之为果。由前等引之力令行不断。助成行故偏取子时。余十一支皆有二时。例此可了。后逆观。论云。先际后际灭中际亦无。是故不说者。十二因缘不出三际。过未既无中岂得有。是故不说有不断助成义。又不说者。灭则灭前诸义故。不假说子果等殊。二约大悲随顺观破颠倒因中。以自在天为众生因。今以无明等为行等因。尚不从于余支。岂得从乎自在。三约一切相智观。即当第四因缘相观。有支无作故者。既由前前令后后不断。助成后后。则后后无性。何有前前能作后后。即以无作为缘之相。是种智境。第五三道不断。一依论相谛中六观之内名摄过观。谓以三道摄十二支。则显有支但摄于苦因果过患业惑是因。苦即是果亦有顺逆。初顺观中文含二义。一约三世。则过去无明现在爱取名为烦恼。虽同烦恼过去迷于本际与无明名现在牵生后果由于爱取。从其本末隐显互彰。行有是业者。宿业名行。现业名有。虽同是业。过去已定当相名行。未来未有业能有之功能立称。现在五果未来二果。同皆是苦。现报已定当相受名。未来来起从过患立。若约二世前十同世。则烦恼有二能发能润。虽诸烦恼皆能发润。于发业位无明力增。润业受生。爱取力胜各偏受名。以无重发唯一无明数数溉灌。故分爱取。业亦有二。未润已润。未润名行初造作故。已润名有近生当有故。若总取识等种为所润。则亦苦摄故。唯识云。有支一分是业所摄。就苦七中五约种说。二约现行种位难知。依当果位别显为五。果位易了故。唯立二并如前说。三道皆言不断者。谓从三烦恼生于二业。从彼二业复生七苦。七复生三故如轮转。如净意菩萨十二因缘论广明。后前后际下逆观分二。初明对治断。谓断前际无明行及后际爱取有。则七苦不生。后如是。三道下。明自性断。故净意云。一切世间法唯因果无人。但从诸法空还生于空法。是则生灭因果。如二束芦互相依立。不能独成则知无性。二我俱空。二约大悲观中。即当破异道求中苦行因计。谓以业惑而为苦因。欲求脱苦当断业惑反修苦行。是起妄业。计苦行心即是烦恼。如是妄想宁是解脱乐因。三一切相智观中。即第五入谛观。三道苦集谛故。谓业惑皆集故。瑜伽云。生老死现法为苦。识等五当来为苦者。五约种说故。唯识云。十二皆苦谛摄。取蕴性故。五亦集谛业烦恼性故。此则业惑通于二谛。约其逆观即灭道谛。灭分别心亦即道故。又体三道即性净三德涅槃。佛性一实谛故。第六三际轮回。初约相谛名护过观。谓说三际护三过故。三际不同诸教三说。一依唯识合能所引开能所生故。前十现在后二未来。十因二果定不同世。因中前七与爱等三。或同或异。谓生报定同后报便异。若二三七各定同世。如是一重因果足显轮转及离断常。此则但以二世具十二支。不许三世两重因果。若尔云何三际。今之二果乃是前际十因之果。二依智论俱舍。生引俱开。初二过去次八现在。后二未来故成三世。现八之中前五是果。酬于过去。后三是因复招未来。则二重因果各具三道。可得抗行。三依此经意明三世故。开能所引为前中际。为遮前七定同世故。复示众明迷本际故。二属过去合能所生。总为后际。为遮爱等但是润故。示因招果。令厌因故以因从果。五属未来则能所引生。及所发润皆容互有。经无生死者。同许为果。略不明之论经具也。明文昭然。何为唯取二世不受三耶。已知大意。次正释文。文有顺逆顺中有二。先明一往三世。后于是下。明流转三世。今初云无明缘行是观过去者。观有二义。一观现在生是过去二因所作。二则知识等。是彼过去当来之果。因果相属反覆相成。如是方名见过去因义能防三过。言识乃至受是观现在者。亦有二义。一观现在识等由过业得二。复知识等能得未来果报。以不得对治依起爱等故。现在目睹故。分两向明其二义。言爱乃至有是观未来者。此未来因决得来果。一往定故。二流转三世者。谓不得对治复有后世。于后世上转生后世。后后无穷已知三际。云何护过。谓外与内因缘之法。立三种过。一者一切身一时生过。何以故。无异因故。此过从前自因而生。谓既无自在等而为异因。唯无明行为识等因。行有多种。何以不得六道齐生。二者自业无受报过。何以故。无作者故。此过从于无作缘生。作者即我。三者失业过。何以故。未受果报业已谢故。此过从于无常缘生。此上辨过云何护耶。若见三际则能护之。然过去业有三种义故不得报。一未作二作已未润三得对治。今无明缘行则显已作。现识等五则显已润。已受爱取有。三则知未得对治。于已作业既有润未润。殊斯为异因。已润则受生报。未润则受后报。润未润殊。岂得六道一时齐受。此为异因何用自在。既自造异因自招二报。非他身受。何言自业无受报耶。假者自造何用我耶。若已作业不得对治。润则便生知业不失。因虽先灭势力续故。现见得报不可言失。三过度矣。后无明灭下逆观。即得对治义。此灭则彼灭。是观待断。又因观能灭拣自性灭故云观待。然十二缘三世并备。但随化迹隐显分三令知过去因招今苦器。今断爱等当果不生。则愚痴绝命于慧刃。爱水焦干于智火。高罗四开于六趣无生。超逸于八极矣。二约大悲随顺观。治异道求中。无因之见示三际因果。既先际二是中际五因。中际之三是后际二因。若无如是等事。众生亦无。斯因有矣。何得言无。三约一切相智中。当力无力信入依观。论云。先中后际化胜故。谓此三际为因义边皆名有力。为果义边名为无力。若约三世。前际于现五有力。于当二无力。中际爱等于当二有力。于现无力。以斯三际化彼凡夫。令信入依行。化中之胜。如是穷究为种智境。第七三苦聚集。初约相谛。即当六观之中第五不厌厌观。论云。厌种种微苦分别所有受皆是苦故。此约微细行苦。又云。及厌种种粗苦故。此约坏及苦。苦皆凡夫不厌菩萨厌故。又初微苦二乘不厌。菩萨亦厌。二乘虽知舍受。行苦不穷委细。有无量相及变易苦。故云不知。文中亦有顺逆。顺中从相增说以配三苦。前五迁流相显名为行苦。触受二支触对生苦。故云苦苦。余但坏乐故名坏苦。老死坏生亦名坏苦。若准瑜伽唯识。十二支全分皆行苦摄。有漏法故。十二支少分苦苦摄。十二支中各容有苦故。十一少分坏苦所摄。以老死位中多无乐受。依乐立坏所以言无。若约坏生如今经说。若依舍受以立行苦。则除老死。老死位中无容舍故。以此三苦从三受生。谓苦受生苦苦。乐受生坏苦舍受生行苦故。二苦皆言少分者。十二支中具三苦性。若是二苦必是行苦。故言全分。有是行苦而非二苦。又是二苦各不摄二故云少分。逆观可知。二约大悲随顺观。此下四段当第四求异解脱。谓不识真解脱求三界苦等为解脱。故名之求异真解脱者。有四种相。一离一切苦相。二无为相。三远离染相。四出世间相。此四即涅槃乐常净我故。涅槃云。于世间法自在远离名为我故。故下四段经。明其但有四妄而无四德。今此明其有苦无乐故。论云。彼行苦事随逐乃至无色有缚。彼计无色为涅槃者。岂非妄苦耶。三约一切相智。此当第七增上慢非增上慢信入观。不如实知微苦。我慢即增上慢。若知微苦非增上慢。不知令知名为信入。第八因缘生灭。亦名从缘无性。初约一切智观。此下三门皆明深观。谓四句求缘皆无有生。无生而生故曰深观。此门明不自生不他生。第九门明不共生。第十门明不无因生。释此四句略有二意。一破邪。二显理。理外妄计曰邪。邪亡则理显。理显则惑亡反覆相顺。然自他等四是计是依。不之一字是药是理。穷生之理不出自等。自等若无生将安寄。故以不不之则惑亡理显。然其所计略有三类。一者外道。谓冥性为自梵天为他。微尘和合为共。自然为无因。又此四计亦是僧佉卫世。若提子勒沙婆也。二小乘同类因为自。异熟因为他。俱有因为共。计无明支托虚而起。亦曰无因。上计亦通大乘执相之者。三约大乘。果法为自众缘为他。合此为共离此为无因。又赖耶自种为自众缘为他。合此为共离此为无因。又法从真起为自。从妄起为他。合此为共离此为无因。所计虽众但显正理。诸计自妄。显理复二。一约无生以显深观。二约生无生无碍以显深观。先中略为二解。一约展转释法从缘故不自生。既无有自对谁说他。又一切法总为自故。又他望于他。亦是自故。既无有他故不他生。自他不立合谁为共。有因尚不生无因何得生。二约因缘形夺释。故对法云。自种有故不从他。待众缘故非自作。无作用故不共生。有功能故非无因。论解同此。若尔自种有故则是自生。岂曰无生。此乃假自破他非立于自。次句假他遣自。故中论云如诸法自性不在于缘中也。下二句例然。惟审详之。二约无碍者。但因缘生果各有二义。谓全有力全无力缘望于果。若全有力则因全无力。故云因不生缘生故。云不自生。二因望果全有力亦然。故云缘不生。自因生故。故不他生。三二力不俱故不共生。四二无力不俱故不无因。此复二义。一约用则力用交彻。有相入义。谓有力摄无力故。故十忍品云。菩萨善知缘起法。于一法中解众多。众多法中解了一等。二据体有空不空。有相即义。谓非但因力归缘。亦乃因体由缘而显。全摄同缘因如虚空故。上文云。一即是多多即一等。力无力必俱故。常相即入是为无尽。大缘起甚深之观。文中亦有顺逆。初顺观中。经云。无明缘行者牒也。无明因缘能生诸行者释也。论云。有分非他作自因生故。此以不他生释经因字。谓如行支唯从无明。故云自因。即上自因观也。二者非自作缘生故。此以不自生释经缘字。谓行支但假无明为缘。非有行自体。在无明中从自而生。即他因观。但取拣余不亲生故名因。显前非后疏故名缘。非谓四缘之因缘也。余并可知。二约大悲观。即异求中。计非想等以为涅槃。又计妙行为解脱者。非是常德但是生灭。故可悲之。三约一切相智观。此及后门名无始观。此有二意。一若约俗说。因缘为生灭之本。生死无际故因缘无始。二约真说。见法缘集无有本性可依故名无始。即净名云从无住本立一切法故。染净真性皆无始终。显染可除。但云无始余如别说。论云。中际因缘生故后际生。即举此第八门随顺缚故。即第九门。谓但一念从缘生即是不生。故无始也。不言初际生者。意显无初故。今不起妄即不生故。第九生灭系缚者。亦名似有若无。初一切智观中明不共生。文中三。初顺观。经中但明无明为缘缚行。令行系属无明。斯则缘生而为不共者。论云。非二作但随顺生故。无知者故。作时不住故。意谓但行顺无明。缘不得不生。互无知者。故非二作。若尔但随顺生即是共生。何要知者。故末句云。既从缘生则念念不住。谁为共耶。此同对法无作用故。又中论。云和合即无性。云何和合生。次无明灭下逆观。谓灭但灭于系缚。既无共生安有共灭。言有生灭皆是系缚。三类余可知。二约大悲观。谓彼外道异求非想天等。为解脱者。菩萨观之但是染缚。非是涅槃真净之德。三约一切相智观明无始观中。随顺缚故而生非有本也。第十无所有尽观。亦名泯同平等。三观之中。初一切智观。即深观中显非无因。经亦三节。初顺观中由行从无明缘生。缘生即无性故云随顺无所有。次逆观中。灭亦缘灭缘灭无灭。方顺尽灭之理。然论经顺观云。是随顺有者。显无性缘生故。不能不有。二经虽殊同明缘生故非无因。无因何失若无因生。生应常生非不生也。何以故。无定因故。此即纵破。亦可恒不生何以故。无因生故。此即夺其生义故无因生。非佛法所乐。以无因能生大邪见故。二约大悲随顺观。即求异解脱中。外道计非想无所有处等为涅槃。以顺有故。非是出世故。无我德而妄计解脱。故可悲之。三约一切相智观。当第九种种观。此即世谛观。由随顺有故。有欲色无色爱等之殊。故云种种。即真顺有未失顺无。上来别释十门竟。自下第三总结十名。既云逆顺观察。则前二门阙逆观者。乃文略耳。然此逆顺。若对法第四名为染净。染净中各有逆顺。论云。杂染逆顺故。清净逆顺故染中顺者。无明缘行等故。逆者。谓谁老死集乃至无明故。缘起经云。由谁有故而有老死。如是老死复由何缘。初句推因后句审因。清净逆顺者。无明灭则行灭顺也。由谁灭无故老死灭无逆也。今文略无。但约染净为逆顺。耳。言诸缘起者。十二非一曰诸。前前为缘令后后起。又由烦恼系缚。往诸趣中数数生起故名缘起。亦云缘生生即起义。亦约果说。余如瑜伽第九第十三十一九十三。唯识第八。上来多依此诸论解十名可知。然各摄三观体势星罗。今重以十门本意收摄初门。明染净因起。二明缘起本源。三因果有空。四相成无作。五陈其谛理。六力用交参。七穷苦慢除。八形夺无始。九有无无本。十真俗无违。复收十门不出五意。初门迷理成事。次门理事依持。次六成事义门。第九事理双泯。后一事理无碍。故唯四门不出事理。若从事理无碍交彻则涉入重重。若依事理逆顺双融。则真门寂寂。故法性缘起甚深甚深。即此因缘名因佛性观。缘之智即因因性。因因至果成菩提性。因性至果成涅槃性。因果无碍是缘起性。惟虚己而思之。自下大文第三佛子菩萨至以如是下。明彼果胜。亦前摄正心住。故知缘生此下。摄善现行故。三空等现前。依论云果者。有五种相。一得对治行胜及离障胜。二得修行胜。三得三昧胜。四得不坏心胜。五得自在力胜。各有佛子以为拣别。唯第二段有二佛子。初中分二。先明对治胜。后菩萨如是下。明离障胜。今初。即三解脱门。亦名三三昧。三昧即当体受名。解脱依他受称。此三能通涅槃解脱故名为门。文中二。初牒前后正显。今初意通五果。由前十观得此三空等果故。谓以三空观缘。得第一第三果。三悲观缘得第二第四果。三望于初。初是能治三是所成。四望于二。二是能修四是坚固。第五通从二观而生。亦可展转而生。由有治故离障。离障故行胜。有治故三昧胜。三昧胜故心不坏心。不坏故得自在也。二知无我下。正显三空。三空各有别显总结。初空门中别显有三。初三句明众生空。次自性空明法空。此上二句明二我体空。三无作受显二我作用空。由体空故。并不能作因受果。结云现前者。智与境冥故。二无相门中亦三。一者灭障即观诸有支。皆自性灭。谓若入空门不得空。亦不取空相则事已办。若见法先有后说为空。及取空相。非真知空故名为障。故修无相。了自性灭则不取空障。二所以不取者。得对治故。谓知空亦复空。名毕竟解脱。三既有能治治于所治。则念想不行。故云无有少法相生。能所斯寂则无相现前。三无愿门亦有三种相。一依止。谓依前入空无相方得无愿故。二体即无有愿求。不求三界等故。三胜即大悲化生胜二乘故。又上三空通缘诸法实相。观于世间即涅槃相故。亦不同二乘。余如智论二十二说。第二明离障胜中。先牒前修。由修得离故。初离三想是空门所离。次离有无想是无相门所离亦无愿门所离。不见有可求故。已知离障云何为胜。经中三句次第胜五四地。及此地方便故。谓于五地中以十平等深净心。远离四地身净我慢。此用深空灭离二我。故此胜也。二四地中。以道品治三地中正受出没等慢。此用空观以离作受故胜。三此地方便。但用十平等破显有无今此地满用深无相破遣有无。一切荡尽。故此胜也。第二大悲转增下。修行胜中二。先总明。修心悲增心中修故。是利他心为未满。菩提下。兼于自利。亦修所为。言悲增者。前观十平等已起三悲。今十门观缘。弥悲众生缠于妄法。后作是念下别显。于中二。先明修行。后而恒下。明修胜。今初又二。先发勇猛修行。谓励志始修故。后佛子下。明丈夫志修行。果决终成故。又初则悲智勇修。后则穷证性相。今初先智。后悲智中先知后厌。初中上二句明缘有合离。谓业惑相资有为方生。如无明缘行等。后二句明缘有具阙。集即是具。谓业惑随阙必不转生。如虽有行无爱润等。后我如是下厌。既知有为苦过必断和合集因。然为下。修悲益物不尽有为。二丈夫志修中。初厌相。见彼有为多过。是对碍法故厌之。后无有下。证性由了有为自性。同相本无生灭。便能灭于对碍而与理冥。第二修胜者。谓不住胜相现前故。有三种胜。一初二句明般若因胜。以是不住所以蹑前大智而起悲故。二即得下。般若体现胜。般若是通名无障碍智。是别称无碍佛智。虽未成就。今般若能照此智。此智前相名曰光明。光明即门也。三成就如是下。明般若用胜。亦是不住之相。谓上二句涉事不失理。故不住有为。后二句见理不坏事。故不住无为。即有为涅槃平等证故。以菩提下。不住所为智慧助道未满足故。不住有为功德助道未满足故。不住无为又俱未满故。俱不住。广如净名下卷。大品中亦云。菩萨念言。今是行时非证时故。即此所为亦是所以。第三明三昧胜中二。先明空定。后如是十无相下。例显余二。前中复二。先举十上首。后此菩萨下。总结多门。今初十中论分为四。一除第四前五名观。二以第四名不放逸。三以第七名得增上。四以余三名为因事。今初观是观解。前三就相观空。一入空者。是人空。亦是总句。二即法空。三即取前二空为第一义。观之亦空。后二就实观空。谓四观本识空。如来藏包含无外故云大空。五观七转识。不离如来藏和合而起。皆无自体故云合空。楞伽云。七识亦如是心俱和合生。又云。不坏相有八无相亦无相也。二不放逸者。依解起行行修究竟。故名第一。论云。分别善修行故。自分第一也。修行无厌足故。胜进第一也。三得增上者。因修成德功德起故。四因事者。依德起用故。有三种用。初一自利名智障净因事。谓分别是智障。今得如实空能净分别。后二利他。一教化众生因事。依空起悲故不舍离二愿。取有因事由得空故。故离染。随顺有故不离诸有。上依论解已为深妙又此十空。与涅槃经十一空多同少异。更依释之前八证实空。后二起用空。入空即彼内空外空内外十二入故。自性即性空。非今始无故。第一义空名义全同。第一空者。彼名空空。谓前空但空第一义。今明若有若无本来自空故。彼经云。是有是无是名空空。是是非是是是名空空。谓是非亦当体空故。如是空空。乃是二乘所迷没处。十地菩萨通达少分。故名第一。今亦约少分也。大空名同彼名般若波罗蜜。合即内外空也。合无合故起即有为空。八即无为空。如实即无为故。不舍等二名义俱别。若欲会者。九即无始空。无始不离生死而即空故。十即无所有空。谓离与不离皆无所有故。余结等可知。第四不坏心果。此下二段。亦即摄随顺坚固一切善根回向。此为进善后起大行。今初。不坏心者。由障灭行成。若智若悲皆不退坏。文有十句。初总余别。别有九种不坏。一信理决定。二行堪调柔。三不怖甚深。四自乘不退。五胜进无息。六泯绝自他。七利生无边。八上求地智。九巧化众生。亦可对前十三昧心以明不坏。恐厌繁文。九并坚固皆云不坏。十皆具足名悉圆满。第五自在力胜中二。初显其相。后佛子下结其分齐。前中十句。初总。不惧下别。总云此心者。此前十心顺佛菩提者。能深入趣向故。论云。得般若波罗蜜行力胜能深入故。则知此前十心皆是般若现前心也。别中九句。依上十不坏心而得自在趣向。一不惧异论即能伏他力。二上入智地名断疑力。得法空故。三自乘不动力。以离小故。四密处决信力。趣镜智故。此与前二前却者。此二相成故。五诸魔不坏力。以精进故。六治惑坚固力。住智明故。七遍治力。具三空故。处有不染故。八化生力即前第九方便相应。九智障净力。即前上求智。地前智居中导二悲故。此智居后。显悲智相异故。第二结中由般若现前故。顺忍明利。言第三者。三品忍中为最上故。第二位果中三果同前。就调柔中分四。初调柔行。二教智净。三别地行相。四结说地名。前中有法喻合。法中三。初炼行缘。次悉以下能炼行。于中闻已受持下是得义持。三昧慧光是所持义。随顺修行此句示现得义持因。因何事耶。谓因依前三昧胜故。得如实奢摩他等忆持不舍。正显能持。又得已下亦是所持。三经于下明所炼净转更明净者。解脱彼障故。又由前证得彼佛法藏义故。喻中真金喻证。亦喻信等。琉璃喻方便智。由方便智数磨。令出世证智发教智光转胜前也。合中方便慧即上不住道。合前琉璃。随逐观察合数磨莹。转更明净者。般若现前故。转复寂灭者。证智脱彼障故。二譬如月下明教智净。以月光宽大胜于前地。但取月轮为喻也。四种风轮者。出现品有能持等四种风轮。非今四轮。以彼不是坏散风故。有散坏风复无四种。未见经论不可定断。且就义释。即四时之风春曰和风。喻烦恼魔顺爱心故。夏曰炎风。喻于蕴魔多热恼故。秋曰凉风。亦曰金风。喻于死魔果熟收杀故。冬曰寒风。喻于天魔败藏人善故。行四魔行即是魔道。余文可知。摄报中言声闻难问无能屈者。已知二乘缘谛等故。第三重颂。二十二颂分三。初十七偈颂位行。次四颂位果。后一结说。前中三。初二颂一句颂胜慢对治。二有十偈三句。颂不住道行胜。三有四偈颂彼果胜。二中有三。初一句颂总显心境。次九偈一句颂别明观相。即为十段。第一有二偈半颂有支行列。二一偈颂摄归一心。既云心灭则生死尽。故知不可唯约真心。以真妄和合是说依心。即真之妄既灭。即妄之真不无故。起信云。但心相灭非心体灭。三一偈颂自业差别。四半偈颂不相舍离。五半偈颂三道不断。六一偈越颂第七三苦聚集。七一偈却颂第六三际轮环。八半偈越颂第九生灭系缚。九有半偈却颂因缘生灭。十有三句颂无所有尽观。第三十种下五句颂总结十名三如是下颂彼果胜中。初二颂对治胜。次一颂修行胜。次半偈颂三昧胜。后二句通颂后二胜。以义通故。位果等可知。

　　大方广佛华严经疏卷第四十



　　大方广佛华严经疏卷第四十一

　　　　唐清凉山大华严寺沙门澄观撰
　　第七远行地。所以来者。已说缘起相应慧住。寄于缘觉。次说有加行有功用无相住。寄菩萨地故次来也。瑜伽云。前地虽能多住无相作意。而未能令无相作意无间无缺。多修习住为令满故。次有此来。又前功用未满今令满故。言远行者。通有四义。成唯识云至无相住功用后边。出过世间二乘道故。此有三义。同于本分已如前释。解深密云。能远证入无缺无间无相作意。与清净地共相邻接。故名远行。此有二义。初义即三中无相拣异前地云无间缺。后义由邻后地即能远去故。故下经云。二界中间此能过故。亦是前行后远。摄大乘云。至功用行最后边者。但是一义。世亲释云。虽一切相不能动摇。而于无相犹名有行者。此解功用之言。谓起功用住无相故。金光明经同深密初义。庄严论中同深密后义。虽有四义然通有二义。立远行名。一从前远来至功用边。二此功用行边能远去后位故。十住论云。去三界远近法王位。故名远地。仁王名远达地者。亦通二义。然其能远去行正是无相故。所离障离细相现行障。谓六地执生灭细相现行故。此生灭相即是二愚。一细相现行愚。谓执有缘生流转细生相故。二纯作意求无相愚。即执有细还灭相故。以纯作意于无相勤求。未能空中起有胜行。至此地中方能断之。以常在无相故不执生。更不作意勤求无相。故能证得法无差别真如。以了种种教法。同真无相故。以能空中起有胜行故。成方便度。二行双行乃至亦得无相之果。故知。以纯无相不碍起行。为此地别义。次正释文亦有三分。初赞请中有十二颂。前十赞。后二请。前中分四。初二天众赞说主。次一天主光云供佛。表智契法身故。三有一颂天众庆闻。四有六颂。天女乐音赞佛。于中初一显声因缘。余五正显赞词。于中初四赞寂用无碍。后一明起用所由。即悲智无碍将说双行。故承力赞此。后请可知。第二正说分中二。先行后果。行中有五种相差别。一乐无作行对治差别。二彼障对治差别。三双行胜差别。四前上地胜差别。五彼果差别。五中初一是趣地方便。即当入心。余四为住出心在果。又住中初一即初住地。次一正住地。次一说虽在后义该始终。后一地满。初言乐无作者。乐著般若观空故。即细相现行障。此地随有不著为能对治。二谓向虽能治前地乐空之心。以其有量有功用即复是障故。修无量无功用行。以为对治。三垢障既尽故。止观双行。四明此地功用过前六地。胜后三地。上即后也。五由地满故说双行果。今初分中有四。初结前标后。二何等下征显其相。三菩萨以如是下结行功能。四入已下彰其分齐。今初具足六地行已。即是结前义。含所治无相行故。以般若无相行满。于此生著非增上行故。次欲入下明其标后。十种方便即是能治。谓前乐无作不名方便。不能起增上行。非殊胜道。今以十种不舍众生法无我智。以为能治治前乐心。名方便慧。便能摄取增上行故名起殊胜道。是则即有修空故不住空。是空中方便慧。即空涉有故不住有。是有中殊胜道。道即行也。所行殊胜故名增上。于何增上。谓前所寄世出世中。即空故胜于世间。即能涉有故胜出世间。前六地中。虽亦修悲不住于无。而在寂不能出。空方作故。不得方便殊胜之名。虽行空行有而多著空。但名乐无作治。二征显中。所以胜行得增上无胜者。由下十义故。义各二句皆上句观空。下句涉有。上句得下句。即成空中方便慧。下句得上句。即成有中殊胜行。不滞空有并致虽言。论主摄十为四种功德。谓前三各一后七为一故。一初句即护恶行因事。菩萨恶行有其二种。一不乐利乐。二起爱见。今由上句故无爱见。由下句故能利乐。若二中互阙皆有恶行。今由二句护之。为无爱见之悲因事。二即财及身胜因事。由供佛故。获财及身。由得平等故。二事皆胜。胜财则随物所须。胜身随意取其何类。三护善根因事。善根即勤集福德为菩提资粮。今以即空智而集。是得彼胜因增上。令所集功德法皆成增上波罗蜜行。名之为护。虽有慈悲但是增上意乐故。三皆自利。后七同是利他。合为第四摄众生因事。即为七种。初一随物受生。次二化令离障。后四摄令住善。初中愿力受生。为作众生上首。故须庄严三界。但是愿生非由业惑。故云远离。二说对治故。谓示起烦恼。欲令治断而知性寂。方为第一义治。令见常自寂故。三为灭智障故。障有四种。如五地随世智中说。令随众生心作书论等无量事业。而为能治。四于大法众会集故。为物起严土行。此明依报下。三明正报三轮益物。五即身业无身现身者。令生五福。谓见闻亲近供养修行故。自身无身同佛法身故。下二亦然。六即口业。转法轮故。七即意业。于无长短中随问善释。记三世事起三世行故。第三总结胜能。中论释云。此十种发起殊胜行。共对摄取。对治摄取者。皆上下二句相对。名为共对。由此上下各能对治。皆上句治凡下句治小。随治不同义如前说。由二摄取名殊胜行。对治前障。四彰分齐者。明无相无间故。无相地名从此而立。此亦即摄前不退住。不同前六。前六得住地已舍入地心。以修解入非以行入。此以行入故。常行不舍名不退住。第二佛子菩萨摩诃萨住此第七下。彼障对治。即摄无著行。有量功用皆不著故。言对治者有二种相。一修行无量种。治前有量障。二此菩萨作是念下。修行无功用行治前有功用障。今初有二十句。摄成十对。一一对中。皆上句明境界无量为所知所化。后句明佛德业无量。为能知能化。菩萨入彼佛化以用化生。要则摄十为五。即五无量界。初一对众生无量。论云。随所化何等众生。此对为总。十对皆为利众生故。言何等者。类非一故。释经无量之言。随所者。随多类宜。而以无量化众生业而化故。二有一对。众生住何等处。谓住世界无量。以净土行化故。三有二对。以何等智慧化。初对横穷诸法智。后对竖穷三世智。皆是种智。二对约其所知。皆是法界无量。四有三对。明调伏界无量。初二对明以何等心。于中初对随众生信乐。种种天身菩萨以名色身化故。谓心随其乐同修天行。得天身故。口随其信。以名句身说彼行故。第二对知昔根欲不同。以随类音称根说故。次一对以何等行。谓知现在心行不同。以遍趣行说对治故。五有三对。明调伏方便界。论云。置何等乘。谓置三乘故。初对为声闻说智道。令证灭故。次对为缘觉说深智。令知因缘故。后对为菩萨说地度集成事。称彼方便涉有故。第二修无功用行中二。先加行趣求。后佛子此菩萨下正显修行。今初先牒前无量。为所趣求。我悉下要期以无功无相摄取彼境。无分别者。谓不取性相忘缘等照即无相观也。加以无功无相尤胜。然任放天性不由勤策。自然而行。亡功合道名无功用。八地方证。今要心住彼故云应以。由功用行此已满故。此则修行无功。非如八地任运无功也。二正显中。初牒前观智。次常勤修下是修行相。方便已下是所修法。即前空中方便慧。有中殊胜行。既以无功无相智。修能治功用有相之障。后安住不动显观成相。此即行成不动。非如八地相用不动。第三无有一念下辨双行胜。文分四别。一二行双无间。二常不舍下信胜。三此菩萨于念念。下能作大义。四佛子此十下菩提分差别。四中前三别显。后一总该。三中前一自分。后二胜进。今初无有一念休息废舍者。正显双行无间之义。谓不舍前不动之止观察之观。为止观二行双行。一念不休即无间义。次行住下显无间时。谓四仪睡寤举睡梦者。以昧况审。二信胜者。论云。彼无量智中殊异义庄严相现前。专念故者。专念忍可即是信义。常信前十无量。二严佛境故名为胜。三作大义者。一念顿具十度之行。义利广故念念修起。故名为作。文中二。先总明。后何以下征释。征云。十度行异一念宁圆。释文分二。先明能具所以。由悲智双运故。后所有下显所具之相。檀通悲智忍唯约悲。余皆约智。然此中十相。意令一念十相不同故。三檀等中随取其一。可以意得。理实无所不具故。下菩提分中。云一切皆满前六可知。但释后四。方便涉事云无量智。以是智故。又能出生施等行愿。以摄众生故名方便。愿中由此愿智。能求八地已上上上大波罗蜜。摄取彼胜行故。次力中以是智故。远离布施等障故。不为彼动智中。以是智故。布施等一切种差别如实了知。为化众生故。此四相皆从用立名。通成前六。亦有别成前六等。并如初会中辨。一念具十念念皆然。初心欲修至此方得。四菩提分差别中。有四种相。前二摄善。后二离过。一依大乘行。谓十度自利此即大义。结文为显十度通二义故。论将属后巧用经文。二四摄者。即依教化众生。三四持等。即依烦恼障增上净故。谓依四持为所住处。以三解脱为所依门。修行三十七品则得烦恼障净。任持自分故名为持。亦名四家所住处故。四者一般若家此是能照。二者谛家即是所照。三舍烦恼家。四苦清净家。由初二胜业离此惑苦。若约别说。初一见道前。次三即见修无学。四略说下依智障清净。以无所不具故。离尘沙无明。第四尔时解脱月下。前上地胜差别中二。初明胜前六地。二何以故菩萨从初下明胜后三地。胜即增上义。前中二。先问。问意云。若先已具此何独言若先未具何得成此。后答中三。初标次征后释。释中二。先别显此地胜相。功用行满。即自分满足。得入下胜进趣后。由此二义故能胜前智慧。即八地证智自在。即五通大用十自在等。二佛子下。通示诸地满相。即远释十地皆满足言。近释七地功用满语故。论征云。云何此地中方便行满足。方便即功用也。具十方便故。论自释云。彼余世间出世间中。更起殊胜行。是故此七地中起一切佛法故者。谓前三世间。次三出世。此则更互各一殊胜行。今一切中具起所以名满。初地愿中具。二地戒中具。三地闻中具。而云愿增长者。欲依如来智慧利众生。故余可知。七地一切者。瑜伽论中说佛功德。七地皆得八地。成就九地具足十地。圆满有少余障。未名清净。离已即是清净菩提。二明胜后三地。文中四。一法二喻三合。四因论生论。今初先征后释。征意云。何以前六各一至七。方具一切。释云。从初积集至此成故。此酬前征。由此便能令后三地胜行成就。斯乃胜后胜前。但约能入八地胜后。令后地无功行成。乃至十地。要由积功以至无功之功故。合中有杂染行。合杂染世界。然有二义。一即前六。二通前七有清净行。合纯净界。即后三地中间难过。亦有二义。一若六地为杂。则七地为中间。若七地皆杂。则从七至八即曰中间。难过者。犹娑婆之于极乐。净秽域绝。前六后三难过亦尔。要得此地大愿方便。方能越之。净由此到染由此过故。此一地最为胜要。四因论生论中。先问后答。问意云前后可知。但言中间为何所属。答意明非染非净亦得名为亦染亦净。故名中间。于中二。先通将七地对后彰劣。摄此第七通于染净。则成前七地皆是染净相杂。非纯染行故。论云。从初地来离一切烦恼。示现如是此地名为染净。非染行故。二佛子此第七下。别将此地对前彰胜。显此第七双非染净故。成前第七是中间义。今初通中有法喻合。法中初标离惑业显是净故。次以回向下释上净义。以二因故。后然未下。即由上二显同前染非报行故。次喻中轮王。喻七地随分舍功用道故。梵王喻于八地报得。初禅游千界故。然法中对问。但明前七。喻中举胜显劣故。兼明上地合文准此可知。第二别明此地双非染净。初总明尽超过多贪等者。尽超故胜前。求佛之心为贪。厌世为嗔。取空著有为痴。至此尽超。又初地超贪。檀度满故。二三超嗔。尸忍满故。三亦超痴。得闻持故。四地超慢。道品离我相故。五地超疑。了诸谛故。六地超见。入般若故。此地总超随惑等。常在观故。故云尽超。而云多者显非报行故。则细者未超。次住此下正明形前望后以显双非。后何以下释双非义。常在观故。惑不现行即过前也。有功用行名求未满。即劣后也。功用即是烦恼。以有起动故。第五佛子菩萨住。此第七下彼果分中。论主此中名双行果。此果实通诸分。以双行是正住行。亲生此果故。又以双行该于诸分皆双行故。名双行果。文分四果。一业清净。二得胜三昧。三得过地。四得胜行。远公云。初即彼障对治果。二即双行果。三即前上地胜果。胜行转增故。四即乐无作行对治果。以彼方便及起胜行满足在此故。又初一即自他二行双行。二即定慧双行。三即悲智等双行。四即寂用双行。就初果中复分四种。一者戒清净。于中初约性戒明戒。但三业净。后所有已下约制听明戒。则恶止善行。二世间所有下世间智净。此辨行用。三此菩萨下明得自身胜。此明行体。论云心行二平等无与等者。谓深心及妙行为二。深心即证行犹是前十方便妙行。即教行亦是前起胜行。此二齐起故云平等。不同前地有无间生。四诸禅下明得胜力。谓得禅等现前胜功德力故。上三自分此一胜进。文中二。初明离定障。禅等已见品初。论云。寂灭乐行故。此释三昧是现法乐住禅。次云灭定三摩跋提者。以三摩钵底有其五种。一四无色。二八胜处。三十遍处。四灭尽定。五无想定。前四菩萨多入为化众生。后一不入非圣法故。今于五中正意在于灭定故。论别明下解脱月亦因此言。问何位中能入灭定也。后此地下离智障可知。第二佛子菩萨住此地入菩萨下。明三昧胜分二。初别举十名后入如是下总结多类。今初前五自利。后五利他。又前五起解。后五成行。又前五现法乐住。后五利益众生。前中初二知理。次二知教义。后一知事。一云善观择者。依未观义伏心令观。二依已观义重更思审故。论经。云善思义三昧。三依一名说无量义故云最胜。四依一义说无量名。故云分别。义含于名故称为藏五依通一切五明处。如事实故。后五中初一依烦恼障净。真如观坚固根故。般若云不动法界故。真如观为坚。起信云。真如三昧为诸定之本故。此云根。此一显行深。后四依智障净以显行广。为治四障故。经即能治障在文外。四中初一助道。次二证道。后一不住道。初智通者。治胜功德障。智通即是胜德。下三仿此。以智与通化利钝二类。令入一实故名为门。二治无碍智障双照事理。二法界为业故。三治于深上佛法怯弱障。大悲胜利安住涅槃能建大事。是佛深上故。四治不住行障。种种义藏者。种种善根故。此善能生不住故名为藏。修有为善根故不住涅槃。修无为善根故不住生死。种种善根即无住之门。后结可知。第三是菩萨得此下明过地。于中三。一行修善巧过。二作业广大过。三修行胜入过。今初过法有二。一巧智二深悲。过相亦二。一下过二乘。二上过智地。智慧地即八地无功用智。由此地中双观止观。便至彼处法流水中。任运双流趣佛智海。二佛子菩萨住此下。作业广大过中二。先正显过。后解脱月下彰过分齐。今初中先对下彰出过。言无相者。即前乐无作。对治无量者即前无量对治。入定离相。二乘容有而非无量故。此无量显异二乘。善净之言显过下地。谓修方便行满足故。后得无生法忍光明。对上彰入过。是彼八地无生法忍明相现前故。下地未得故。二彰过分齐中二。先难即执前。同后难。后答即拣后。异前答。有法喻合。法中非自力者。障现行故。喻中王家即如来家。王后即得真法喜。修二利故名为王相。合中大法即法中佛果法。自所行者。即殊胜行。智慧力者即方便智。于此二中常不出观故。是自力能过。此约寄位广如初地中辨。余文可知。三佛子下明行修胜入过。谓非但如前广多无量。而力用难测深无分量。胜而过也。论云。神力亦无量者。神即难测义也。文中言甚深者。即远入无底故。远离者彼前障灭故。无行者无相之行。无所行故。彼前六地不能行故。常行者此无间故。得此三业即当体深入过。勤求下即趣后胜入。故二乘亦有离彼相业。而得少为足。不能上求菩提。求故过也。是故已下结双行过。第四解脱月下明得胜行。于中二。先得寂灭胜行。在定不住故。即方便智也。二佛子此菩萨下得发起胜。即起殊胜行。前中先问后答。答中先明得法分齐。六地入深缘起之实际。未念念入者有出观故。后今住下辨胜过劣。于中有法喻合。法中先正明得而不证。后此菩萨下出不证所以。以得方便。即寂起用故。成不思议三业故。能不起灭定现诸威仪。喻云善巧力者。知行船法。知水相故。准大品经。未善巧前亦有其喻。方便未成入水便败故。合云波罗蜜船。即般若等也。以愿力者。是方便不舍有因。二明发起胜行中。亦是上来已摄无著行。此下摄平等随顺一切众生回向。且依发起胜行文分为二。初牒前标后。由得灭定三昧。不作证智故。成后大方便也。后虽示下正显胜行。经有十句。论为八种共对治摄。谓后三为一故。能治所治二行共俱互相摄故。如示生死为所治。以恒住涅槃为能治。能治摄于所治。则不为生死所染。亦得以涅槃为所治。示现生死为能治。能治摄于所治而不证于涅槃。他皆仿此。八中初一为总。故云生死涅槃。论云。一起功德行。谓入生死为福业事故。净名云。生死畏中当依如来功德之力。不入生死海不得无价宝珠。何有功德。二上首摄余行。谓既示生死必为上首。摄眷属故。三愿取有行。非业所拘故。处而不染。四家不断行。谓虽言不染而示有妻子。名家不断。虽然不烧者。示有常修梵行故。唯此一句。具空中方便慧有中殊胜行。上下皆应仿此。从略故无。五者入行。谓非独化凡。亦转二乘入佛慧故。六资生行。谓虽知五欲即道含摄佛法。而饮食资身睡梦资神皆顺五欲。十军是魔境界。七退行谓示老病死衰。退即四魔等法不行其因名超魔道。八者转行。谓初四化凡。次一化小。次二化魔。今由自行不染故。转凡之惑今绝其因。此有三种。一见贪转。外道著诸见故。如佛示学二仙。今彼转舍诸见著故。二障碍转。如佛示学书算等。三所有下贪转。如佛处于王宫不生染著。第二位果。初调柔中文亦有四。初调柔行体中亦有法喻合。法中亦三。初缘。次于彼下能练行。言护持正法者。由方便行满守护于他故。得于三界为大师所以能护。三利益众生下明所练净。论云。此地释名应知者。即以经文为释名。谓利益众生是有中殊胜行。法忍清净即空中方便智。此二是行。善根转更增胜者明功用究竟。即是远义。喻中金喻证智信等善根。众宝间错者。即一切菩提分法方便行功用满足故。令前善根转胜。第二佛子譬如日光下明教智净。先喻后合。喻中光义如前地。而此日光盛故胜彼月光。以月光清凉如般若故。日光用广如方便故。余并可知。第三重颂。二十一颂分三。初十七颂半颂位行。次二颂半颂位果。后一颂叹胜结说。前中分五。初四颂乐无作行对治。次二颂彼障对治中无量。略不颂无功用行。三有三颂颂双行无间。四有五颂颂前上地胜分。言三诤息者。约忍度故。又得法光明故无有诤。五有三颂半颂双行果(已下入第三十八经)第八不动地。所以来者。瑜伽云。虽于无相作意无缺无间。多修习住。而未能于无相住中。舍离功用。又未能得于相自在。修习得满故次来也。又约寄位。初之三地寄同世间。次有四地寄三乘法。第八已去寄显一乘故。庄严论释第七地云。近一乘故。梁论亦说。八地已上以为一乘。是知从前差别进入一乘。故次来也。言不动者。总有三义。故成唯识云。无分别智任运相续。相用烦恼不能动故。谓任运故功用不能动。相续故相不能动。总由上二烦恼不动。与本分大同。而金光明云。无相正思惟修得自在。诸烦恼行不能令动。但有二义。由相于前已不动故。行即功用。摄论云。由一切相有功用行。不能动故。此则略无烦恼无性。释意云。第七地行动相不动。此中行相俱不动。世亲同此。解深密云。由于无相得无功用。于诸法中不为现前烦恼所动。此但约烦恼不动上二。十住论云。若天魔梵沙门婆罗门。无能动其愿故。此即约人不能动。人亦是相。仁王名等观地者。上皆对他立名。此约当体受称。即无相观。下经自有释名至彼当知。若不动名。诸论虽异并不出前三。故所离障。亦离无相中作加行障。由有加行。未能任运现相及土。此地能断。说断二愚。一于无相作功用愚。二于相自在愚。令于相中不自在故。其所证如名不增减。以住无相不随净染有增减故。即此亦名相土自在所依真如。证此真如现相现土皆自在故。故所成行亦名无生法忍。相土自在。及所得果。即定自在等。皆由无相无功用故。次正释文亦有三分。初赞请中有十二颂分二。前十赞后二请。前中二。初二天王天众供赞。后八天女乐赞。于中二。初二标赞所依。余六正显赞德。总赞如来身土自在。将说身土自在地故。于中毛端约刹论处。毛孔约身。六中前四依正互在。五依正重重。六转变自在。兼结无尽。后请可知。第二正说分中二。先地行后地果。前中有七种差别。一总明方便集作地分。二入一切法本来无生下。得净忍分。三佛子菩萨成就此忍下。得胜行分。四佛子菩萨住此第八地以大下。净佛国土分。五佛子菩萨成就如是身智下。得自在分。六此菩萨如是入已下。大胜分。七佛子此菩萨智地下。释名分。七中初二是趣地方便。一是远方便。总前七地集作此地方便故。二是近方便。前地得忍光明。此修熟令净故。三是初住地行。谓依前净忍发起胜修故。次二即安住地行。谓四是正住之始。依前胜行。更起修净佛土之行。五即正住之终。由净土行成德无碍。六是地满行。此地望前通皆是胜。今复地满。胜中之胜故云大胜。七即辨德彰号通于始终。又前二分即是入心。余是住心。今初分二。先标集德处。谓总前七地非独第七。第七虽亦有下十法而非次第。以是功用行满无功用际故总集之。即四节中当第三也。后善修已下正显所集。有十一句分二。前三同相。诸地通行故。后八别相。诸地异修故。同中三句。一二种无我上上证故。此即证道地地转胜。名上上证。巧证不著经。云方便。二善净诸道者。不住道清净故。悲智双运故名为诸。三善集助道者。彼方便智行所摄。满足助菩提分法故。方便是前证道。行即不住道。悲智等行故。菩提分即是彼二所摄之助。助彼二故。后大愿下别相摄八为七。一初地大愿摄持能至此故。二二地摄善戒中如来力加故。彼经为证十力四无所畏等故。是故我今等行十善等。即上承佛力。三地中因修自证禅定神通。名自善力所持。四常念下。论云。四地中所说法分别智教化智障净胜念通达佛法者。谓前十法明门。是智分别即前观察。依彼智明入如来所说法中。次教化智。即彼经清净分中。以十种智成就法故生如来家。障净胜者。即彼论释谓灭三地智障。摄四地胜智故。上之二段皆念通达佛法故。与此同。五地中有十种平等深净心。故云善净深心。此心即是思觉。六能成下六地中三种大悲故。云成就福德。三皆观因缘集。即成就智慧。七中二句以近此地故。初空中方便智有中殊胜行。皆是大慈大悲不舍众生行。次句即前以无量众生界。故入无量智道。第二净忍分有十五句分三。初十正明无生忍。次四明无生忍净。后一结得忍名。然无生忍略有二种。一约法。二约行。约法则诸无起作之理。皆曰无生。慧心安此故名为忍。即正明中意。约行则报行纯熟智冥于理。无相无功旷若虚空。湛犹渟海。心识妄惑寂然不起。方曰无生。即净忍中意。前一犹通诸地。未得于后不称净忍今初段中言一切法者。总该万有理事之法入即证达。以历事难穷。略陈其十。十中相从为四无生。前七为一名事无生。后三各一。二自性无生。三数差别无生。四作业无生。四中一破相。二破性。三因泯。四果离。即前二破相入如。后二证实舍相。若寄位初加行。二正体。四后得。三通始终。又四中约法性收不出真妄。妄法本空称曰无生。真法离相亦曰无生依佛性等论说三性无生如初会说。事无生中前四不增正显无生。后三不减亦即无灭。法本不生今则无灭。以初摄后皆曰无生。别言七者为治七种实故。实者随相执定故。一净分法中本有实。谓计自性住性为事物有。今为治此故云本来无生。本性离故。先若有生后应灭故。二新新生实。计习所成性为实。治此云无起。从缘起故。三相实。即计前二性所生行相。治此云无相。前二能生无故。四后际实。谓计于佛果后际出缠。治此云无成。真如出缠非新成故。菩萨成佛时烦恼作菩提故。上四初一自性住佛性。次二引出。后一至得果性。又此四展转释疑可知。五先际实。谓对佛果后际。众生烦恼为先。治此云无坏。烦恼即空。无可坏故。菩萨未成佛时菩提作烦恼故。染净和合以为众生。前遣净分。此遣染分。又前即不空藏。此即空藏皆不可得。六论。云尽实诸众生者。谓执众生念念尽故。拣上烦恼故。特云诸众生。故上经云。一切凡夫行莫不速归尽。治此云无尽。其性如虚空故。七论。云杂染实净分中者。谓修行位中转染向净。治此云无转。若定有实不可转故。论经云不行。谓能转之行不可得故。第二无性为性者。即自性无生。此则显诠。论经云非有有性者。明非有彼定执自性。此则遮诠。遮显虽殊义旨不异。无性即是法无我理。此理既以无性为其自性。则自体无性。非是先有今无。亦非全无真体。故云为性。以前观事无生正忍此理故。故论云彼观事故。是此忍不得言无。斯则非有非无以显中道。此二亦不二。又此理亦非所观事外故。论云。所有观法无我理。无二相故。斯则非即非离无二为中道义。第三初中后际皆悉平等者。即数差别无生。于三时中。染净法不增减故。谓先际非染增净减。后际非净增染减。中际亦非半增半减。以知三际皆空无自性故。然准瑜伽。前三句约三世。此中约位以明三际故。论就染净明之。第四无分别下作业差别无生界位。作用名业差别。如智贯之则无差别。无差别即是无生。下如是理如上如是智如。智如于真理故无分别。此智是佛究竟入处。今菩萨证如同佛入处故。论云。于真如中净无分别佛智故。如是四种皆是示现无生忍观。第二离一切下明忍净中。初句离障。后三显治。前言离者。论云示现行远离。谓契实舍妄名行远离。拣非心体离也。所离一切略有二种。一离心者。离报心忆想分别。谓第八异熟识转现遍行。亦不行故。二离意识者。离方便心忆想分别。论云离摄受分别性想故。谓六七识及中心所等。亦不行故。是则心行处灭名离一切想。后无所取下明治。上但明所治非有。今明能治不无故。论云。想者远离障法想。非无治法想者。治即无分别智。所以明此有二义故。一拣异断灭外道无想二乘灭尽故。二拣异如来。尚是照寂。非寂照故。故云。此想于下地有三种胜。一无功自然行故。云无所取著。谓无取果心任性自进故。此显治妙。二遍一切法想故。云犹如虚空。此显治广。三入真如不动自然行故。云入一切法如虚空性。此显治深。此则入于起信离念相者。等虚空界无所不遍。法界一相故。云入一切法如虚空性。然论云。不动自然行者。任性趣故。非谓有彼自然行心故。上离即止。此治即观。无功双运唯证相应。勿滞言也。结名可知。

　　大方广佛华严经疏卷第四十一



　　大方广佛华严经疏卷第四十二

　　　　唐清凉山大华严寺沙门澄观撰
　　第三得胜行中二。初明深行胜对前彰出。二佛子此地菩萨下。发起胜对后彰入。前中亦是摄童真住。文中二。先结前生后。以入第八地。是结前入位。生后深行为所依故。二为深行下正显深行。先法后喻。法中八句。初一总相。位行玄奥故。余七别相。一难可知者。即难入深。正是对下彰出。二无差别者同行深。与诸无漏净地菩萨同故。如麦在麦聚故难知差别。三离一切下境界深。分齐殊绝故。由所取相离能取相不现前故。复言离一切执著者。护此地一切所治障想故。四无量无边即修行深。自利无分量。利他无边故。五一切等明不退深。二乘不能坏其胜故。前句当相辨大。此句寄对以明。六离诸諠诤即离障深。谓离功用障故。七寂灭现前即对治现前深。以证真如为能治故。一切寂灭。上七别中相从束为三分。能离前地四种恼患。谓初三明此地境分殊绝。离第四微细想行过。谓求如来智犹未息等。次二明正行广大。离前第三化生勤方便过。谓十无量等犹有勤故。后二明离障寂灭。离前二过。一离第二净地勤方便过。即前修无功用日夜常修。及行住坐卧皆起道等。二离第一有行有间发过。此之四过如地持说。瑜伽名四灾患。义次亦同。第二喻中文有三喻。从后次第喻前三段。为顺治障从细至粗故。法中显深故从粗至细。三中各有喻合。今初灭定喻喻前离障。寂灭喻中那含罗汉心解脱人多能入之。九次第定当其第九故云乃至。动心息者。谓所依六七心王已灭。能依心所忆想自亡。合中住不动地合入灭定。即舍已下合动心止息。即舍一切功用行者。过所治故。得无功用法者。明得彼治法故。身口等息者。以得无功用法自然行故。即同前无所取著。离第一有行有间发过。住于报行者。文含二意。一亦成上示现得有功用行相违法。谓得无功用地故。此约教道同前无所取著。二者谓善住阿赖耶识真如法中故。此约证道。同前入一切法如虚空性。即离第二净地勤方便过。不同前地修无功用故云报行。报行者。前地所修报。熟现前故。住真如者。以本识有二分。一妄染分凡夫所住。二真净分。此地所住。由住真如故舍黎耶之名。又佛地单住真如。不云黎耶真如。今为有变易报在。是故双举。则黎耶言约异熟识。如来但名无垢识故。第二梦寤喻。喻前正行广大。论云示此行护彼过想者。离彼化生勤方便过故。有正智想者。非无此地无功智故。如从梦寤虽无梦想非无寤想。但此行寂灭。故云所作皆息。合中勇猛约心精进约行。合上方便并是功用。二行已下出所息障。依内证清净。生死涅槃二心不行。名二行不现。如彼寤时此彼岸无依。外缘境界受用念想不行。故云相行不现。即离化生圣道等想。如彼寤时人船俱无。合中见人堕河喻中身自堕者。众生病即菩萨病故。第三生梵天喻。喻境分殊绝。合中初正合下地。心意识不现。合欲界心不现行也。所以不行者得报行故。此离微细想行过故。论云此说远离胜也。后此菩萨下举胜况劣。谓佛等不顺行世间一分心等尚不行。况顺行世间一分心耶佛心等者。即七地求如来智心也。此中但况世间。亦应以大况小。大尚不行况小乘耶。则若世若出世若人若法若因若果。若智若断皆不行也。第二明发起胜行。此下亦是摄尊重行因。劝起行皆尊重故。胜亦尊重之义。文中四。一说主总叙。二作如是下正显劝辞。三佛子诸佛世尊下显劝所为。四佛子若诸佛下彰劝之益。今初愿即劝因。如第三劝中。论云本愿力住故者。回文未尽。应言住本愿力故。诸佛世尊下总显劝相。诸佛所以与智劝者。转彼深行乐足之心。令入法流门故。法流者。决彼无生止水令起无功用行河任运趣佛智海。即以能趣为门。又法流者即是行海。言与智者有二意故。一现与觉念犹彼意加。二令起修取故名为与。下之七劝皆佛智摄故。但云与智。前地未净此忍故此方与。以得此忍摄德本故。一与之后不复欲沈。二正显劝辞中有二。先赞将欲取之必固与之。后然善男子下劝于中有七。一劝修如来善调御智。二劝悲愍众生。三劝成其本愿。四劝求无碍智。五劝成佛外报。六劝证佛内明无量胜行。七劝总修无遗成遍知道。远公摄七为二。前六举多未作转其住心。后一明其少作能成增其去心。经无此文。论似有意于理无违。今摄为三。前三劝其下化。初一化法。次一正化。后一化愿。次三劝其上求。初一折其所得非胜。后二引其求佛胜果若外若内三最后一劝总结多门。以所作无边别说难尽故。然七皆含转住增去。今初有三。一明多未作以未得修十力等。教授众生法故。二汝应下劝令修习。三勿复下莫舍忍门。然舍有二义。一若以放舍身心。住此忍门。斯则不应故云勿复。是以论云。若不舍此忍行。不得成就一切佛法。此令舍著。二全弃舍则所不应故。论云。依彼有力能作故。故云勿复放舍。此令依之。第二劝中三。初明自所得忍。二然诸下明他无忍起过。在家多有烦恼。出家多起觉观。皆是众生无利益事。三汝当下劝起悲心。悲心依上而转。第三劝中愿有二种。一依广心下化众生。二皆令得下依大心。然有二义。一令他得二令自得。自得佛智。依此智行能广利故。第四劝中有三。初法性真常定其所尚。次诸佛下夺其异佛劝其上求。以有深无碍智大用无涯。方不共二乘故。后一切下抑同二乘令不住忍。三兽渡河同涉理故。功行疲倦趣寂为垢故。应勿住。第五劝中举身相等六。皆是化生事业。若成就此法。则有力化生故。劝修成就。第六劝中有三。初明其所得未广。次善男子下示佛无量胜行。无量入者。所入法门差别故。作是法门业用。转是业用上上不断。后汝应下结劝。第七劝中二。先举三种无量。即净土中三自在行。后悉应下结劝明少作在。既言悉应通达明少分观察。即能成就去佛非遥。此同德生劝于善财。勿以少行而生知足。故云无量。第三显劝所为。令起智业故。第四彰劝益中亦是所为。为是故劝。于中二。先明不劝之损。故不得不劝。后以诸佛下彰劝之益。是故须劝。今初有二。一自损既不与智即入涅槃故。应须与故。论二即入涅槃者。与智慧示现。二者损他不利生故。问始行之流尚修无住。岂深智地取灭。须劝。颇有一人佛不与智。便取灭不。答有四义故。是以须劝。一为引斥定性二乘。明菩萨此地大寂灭处犹有劝起。况彼所得宁为究竟。二为警觉渐悟菩萨乐寂之习。三为发起始行无厌上求。四为显此地甚深玄奥难舍。所以须劝。但有此深奥法流之处。必有诸佛作七劝桥故。无一人便取永寂。又设佛不劝亦无趣寂。为显劝益假以为言。第二劝益中有法喻合。法中三。初牒前与智彰益之因故。论云。彼行中摄功德因胜故。云何胜。诸佛同作教授说故。二于一下起行速疾。三何以下释疾所由。谓先唯一身故长时劣。此一念此地身等无量故。一念顿超有十一句。前十别明。后一总结十中初六依教化众生。次二依自集助道。后二依障清净。十中一多身随现。所以多者。论云。一切菩萨身。信解如自一身故。谓智契同体故。能即一为多。此实报能为不同前诸地变化。此对前一身余音声等。对前起行类亦无量。二圆音随说。三随所知智。四随取何类生。五随应以何国。六随其教化何类众生。七随供养集福德助道。八随入何法门集智慧助道。九随神通障净。十随智慧障净故。能处无量众会随机说法。皆言随者。随宜非一。释无量言故。随时之义其大矣哉。后一结释中。先结。谓起行众多不离三业。后以不动法故者释。由无相无功无有间断故。相用不动任运集成。喻中船喻彼行速疾。论云。应知因胜示现者。释疾所由。船由入海故疾。行入无生故疾。合中初合未至海。即前七地。次到菩萨下合若至海。即第八地无生之智。亦是行故名为行海。又顿能遍起即深而广。亦得名海。无功用智以合上风。一切智境明其趣果。前喻所无。以无生智同佛智海故。喻不分。本有已下合前校量。大文第四净土分者。问经中但云大方便智一切观察皆如实知。广说化生应形作用。瑜伽论中十自在。前起智门。后但云得分身智。何以论主判为净土分耶。答净土有二。一是能净之因。二是所净之果。此有二对。一相净果。谓宝严等。以行业为因。谓直心等。二自在净果。谓三世间圆融等。以德业为因。谓净土三昧等。今约后对。然净土行业始起在凡。满在十地。净土德业始起不动终在如来。文分三别。一器世间自在行。二众生世间自在行。三智正觉世间自在行。初是化处。次是所化。后是能化。具后二净方名净土。然初一多约能净。后二多约所净。文影略耳。就初分二。先总标举。无功用智为能观智。智所行境为所观。方便善巧即无功用因。在于七地修无功用。今得自在。后所谓下别显其相。有五种自在。一随心欲。二随何欲。三随时欲。四随广陕欲。五随心几许欲。今初观世间成坏。论云。随心所欲彼能现及不现故者。谓约能净。论随随自心欲。知即能知故约所净。论随随众生心乐欲见者。则现成现坏。不欲见者则不现。故经云观知。则唯约因。论主欲显义兼于果。故云随现即转变自在。下之四段随现准知。二由此业下明随何欲。谓随物欲知何业。成坏皆能现故。三几时成下明随时欲。谓随时长短即能现故。若约能净即随时智。如此世界成二十劫。初劫成器余成众生。坏亦二十。先坏众生。后一坏器。并称事称理名如实知。四又知地下。随广陕欲彼能现故。文中三。初知四大差别。即是广相。二知微尘下是知陕相。三随何世界所有地水下。知能所成。即双明广陕相。今初中小相者。非定地报识境界。大相者定地境界。乃至四禅缘三千故。无量者如来境界。上三是事分齐。皆以境界智知。差别相者是法分齐故。以相智知。知其自相同相差别故。后类余易了。二知尘中细者透金尘故。论经次云粗相者隙尘故。差别同前。无量差别者。一尘之中含多法故。尘之粗细俱通定散故。不云小大。三知能所成中二。先总知内外。二知地狱下别明六道。斯即楞伽责所不问。意显穷幽。又云无性故。第五又知欲界下明随心几许欲即能现故。文中二。初约智知自在。上即三界互望论大小。今即一界之中自分大小。欲界中人境为小。天境为大。色中觉观为小。无觉观为大。无色界中论。云佛法中凡境为小。声闻菩萨为大者。为拣外道妄取为涅槃故。特云佛法。如来所知一切三界皆名无量相。第二佛子菩萨复起下。约通明自在随物现化。文中三。一随机现化。于中初标能化智。次所谓下明所知机。有三句。一知身类不同故。二知随身宜用方便异故。三生何等界能利生故。后随其下正明随化。虽言现身意在生处故属器界。二此菩萨于一三千下明化分齐。三此菩萨成就下明现自在。谓不动而遍犹月入百川。第二佛子此菩萨随诸众生身心下。明众生世间自在行。谓随感能应调伏众生自在故。于中三。初总明感应。二所谓下别显感应。于中显化生行有二自在。一化同物身。沙门中现沙门形等故。即身自同事。二又应下化应物心。以身不必同其所化。即心自同事故。论云。彼行化众生身心自同事。三佛子菩萨如是下总结感应。如是如是者现类众多故。若身若心无偏顿应故。论结。云自身心等分示现也。第三佛子此菩萨远离下。明智正觉世间自在行。远公云。若就行境应名二谛自在行。今就行体名智正觉。智于二谛正觉无碍。故名自在。今更一释。以所知十身皆是毗卢遮那正觉之体。亦得从境名智正觉。能令相作亦自在故。文中二。初明第一义智。后此菩萨下明世谛智。今初。上句离妄。下句住实。由自身他身不分别故。住于平等。不分别言非唯照同一性。亦乃能所照亡。论云。此不同二乘第一义智示现者。以彼不得法空。不能即俗而真非一异故。二明俗谛智中有三。一总知十身。二此菩萨下。令十身相作显通自在。三此菩萨知众生身下别显知相彰智自在。今初十身。论摄为三。初三染分。次六净分。后一不二分。皆言分者。同一大缘起法界分为十故。即染分依他净分依他。同依一实故。染中三者。初是众生世间。次国土世间。业报身者彼二生因。谓业烦恼。经略烦恼。故论具之。而云报者。业能招报从果立名。若是所招宁异上二。然国土身合通于净。且从一类以判为染。次六总以三乘为净分。于中前四是人菩萨及佛。但因果之异。次一是能证智。后一是所证法故。论云。此三乘随何智随何法。彼净显示。谓因法智殊显三乘别。后虚空身是不一。分者通为二依。非染净故。观下别显。多约事空义兼于理。二诸身相作。皆先明相作所由。由随机故。文中二。一别显相作。略有四翻。云何法智虚空得为自身。入法智中自然应现自己身故。令于虚空忽见自身。故名为作。作余亦尔。二随诸众生下总结例余。上但举四翻。理应具十成一百身。然自身即是菩萨若将自望菩萨别。则有百一十身故云则如是现。所以相作得无碍者。广如悬谈。今文略有三意。一由证即事第一义故。事无理外之事。事随理而融通故。此章初先明胜义。二者缘起相由故。三业用自在故。晋经偈云。菩萨于因缘和合中。自在乃至能随意。为现于佛身。今经略无此偈。论主但释相作之意云。彼自在中所作摄取行种种示现者。谓彼正觉自在中。作摄取众生行故。随心乐种种示现。第三别显知相中。十身为八。以三身合故。然其类例应各具十。文或阙略。且从显说。初众生身有五相。初三业生烦恼妄想染差别。此约总明三界。后二约上二界。即就报开别。若总开三界五趣则具十矣。二国土身具有十相。前八一切相。后二真实义相。前中初三分齐相。即小中大千。次二染净差别。次广即宽陕差别。此略无陕。次二依住差别。真实中一重顿入名为普入。十方交络故云方网。又重重现故。多同初地。三四二段共有四身。皆云假名差别者。但有自相同相差别。假名分别实无我人。余亦假名。偏语此四者。业因尚假苦果可知。圣人尚假况于凡类。又三乘圣人方能知假。佛德超绝不得云假。五知佛身自有十相。余之九身既是佛身。一一有此则已成百。若更相作则重重无尽。菩提身者示成正觉故。二愿生兜率故。三所有佛应化故。拣异猿猴鹿马等化故云应化。即王宫生身。四自身舍利住持故。上四于三身中皆化身摄。五所有实报身。无边相海等拣三十二等。故云实报。即三中报身。六所有光明摄伏众生故云威势。即通报化。七意生身者。论云所有同异世间出世间心得自在解脱故者。同谓同类。异谓异类。世即地前。出世地上。谓若凡若圣若同若异。由得自在解脱故。随意俱生。即种类俱生无作行意生身也。此通变化及他受用。八福德者。所有不共二乘之福。能作广大利益因故。故种少善根必之佛果。九法身者。所有如来无漏界故。斯即所证法体故。离世间品十佛中名法界佛。诸漏永尽非漏随增。性净圆明故名无漏界。是藏义生义含无边德。生世出世诸乐事故。十智身者。所有无障碍智。谓大圆镜智已出障垢证平等性故。次云此智能作一切事者。即成所作智。彼事差别皆悉能知者。即妙观察智。此通四身但两重十身。一一圆融故异诸教。六知智身。有十一相摄为三类。初二约体分别。初通闻思。二即修慧。俱通理教。次果行相即因果分别。行即是因通于三慧。果唯证入。相离前三。余有八智皆约位分别。于中初一是总。世间俗智名之为世。三乘圣智名为出世。又道前名世。见道已去名出世。五三乘者。于出世中大小分别。小乘十智等。中乘七十七智等。大乘权实无量。六七二相于大乘中粗妙分别。甚深般若不共二乘。相似般若是则名共。八九二相通就三乘缚解分别。于新熏性习未习故。后三通于三乘修成分别。七知法身。前能知智。此所知法并通一切。智法不同。前佛法。智唯局如来。文有五相。一平等相即是理法。论云无量法门明等一法身故者。谓法门虽殊同诠平等法身。生佛无二故。拣理异事皆世谛门摄。二不坏相即是行法。论云如闻取故。谓称理起行名如闻取。行符乎理则冥之菩提。名不可坏。三即教法。随所化众生根性相应时说差别故。理本无言假言显理。若权若实皆是随俗假名。四即重显理法。所遍之境此通染净。平等法身遍情非情故。五即果法。唯约于净故。论云。第一相差别。三乘同证第一义故。随智有异三种不同故所显理亦说深浅。若约功德等异如常所辩。八知虚空身文有六相。一无量相。芥子中空亦无分量故。二遍至一切色非色处故。三不可见故。今世人见者。但见空一显色想心谓见。故涅槃经中广破见空。又此含无为空故。亦不可见。四无异相者。无障碍故。谓不同色法。彼此相异有障碍故。五无为相。谓无始终起尽之边故。六能通受色相持所持故。故下经云。譬如虚空宽广非色而能显现一切诸色。既因色分别彼是虚空。则知因空显彼为色。大文第五自在分中分二。初牒前为因修行三种世间自在行故。得十自在。此但约智通说。若依摄论以六度为因。如下别明。二得命下显自在果。命自在者不可说不可说劫命住持故。心则无量阿僧祇三昧入智故。财谓一切世界无量庄严。严饰住持示现故。上三以施为因。如次以一切时一切处一切物施故。业则如现生。后时业报住持示现故。生则一切世界生示现故。上二戒为因。戒调身语。成胜业故。复由戒净随欲生故。愿则随心所欲。佛国土时示成三菩提故。此则由进策勤无懈废故。解则一切世界中佛满示现故。论经名信解摄论名胜解。皆一义耳。用忍为因以修忍时随众生意故。得一切皆随心转。谓变地为金等如意。则一切佛国中。如意作变事示现故。以定为因。智则如来力无畏不共法相好庄严。三菩提示现故。法则无中无边法门明示现故。上二同以般若为因。内照所知得智自在。应根宣说得法自在。于此十中若智若通皆无壅滞。故云自在。论以此十治十怖畏。一死怖畏。二烦恼垢怖畏。三贫穷四恶业。五恶道六求不得七谤法罪业。八追求时缚不活。九法自在。治云何云何疑。十智自在治大众威德。此二如论。次此十亦即初地五畏细故。渐开此中。二四七即是恶名。恶名本故三六属不活。九属第十故。约因此地方得约果。圆满在佛。此约行布。下离世间上贤首品皆有此十。而约普贤位通贯始终。大文第六得此已下。明大胜分于中三。初智大智解殊胜故。二业大行业宽广故。三彼二所住功德大智业所成故。今初文有五句。初句牒前为因。则为下正显显有四智。初一为总。谓不住世间涅槃寂用难测。名不思议。此不思议有三。一修行尽至不思议。谓证涅槃无分量故。二所知不思议广照世境故。三除障不思议令真如出所知障。天魔外道不能坏故。第二此菩萨下业大有三。初二句牒前为因。一入自在。二成就智。次得毕竟下正显业大。三佛子下总结多门。正显中有十二句。初三明三业净当相辨业。后九约修辨业摄为四相。初一句明起。论云能起。能起同时。谓身语意是所起。智慧为能起。此三业起必与能起同时故。经云。随行智为导首故。二般若下四句。智摄不染作利众生行等。谓由般若摄彼大悲故。不染爱见能起方便利众生行。三善起下二句因摄。谓内白大愿为自行他行之因。又外蒙佛摄。得成二因。四后二句作业所持。初句利益众生。后句净佛国土。后总结可知。第三佛子菩萨住此下。彼二所住功德大中三。初标所住分齐。次得善下显所住德。三此菩萨下结成功德。二中十句依七种功德。谓初四为一善住道功德。此是德体以二利行为菩萨道故。初二自利先契理离障。名为深心。后对治坚固名为胜心。后二慈悲利他。后六各一约修辨德。初三三轮化益。修上利他。后三愿行相符外招佛护。修上自利。三结成中近结此段远结前三。得如是智结前智大。以智证理得无憎爱故。次能现下结作业大平等作故。后于诸下结所住功德大。得七功德无过咎故。大文第七释名分。亦摄如相回向。称如不动等故。释名分二。一地释名即约法明位。二智者释名。即约人彰德。今初十句论摄为六。远公复摄六无二。初二自分后四胜进。胜进中复三。初一发修离过。次二因修成德。一成教道德。二成证道德。后一依德成位。亦有斯理。言为六者。一初二句名染对治。一治下地功用行小乘愿诸魔业。故名不动地。二治烦恼习行故名不转。上二即相用烦恼不能动也。二次一句得甚深故可知。三有二句发行清净。上句发净。谓得真无漏。三业无失不破观心。能发趣行。然其八地应对八住合名童真。而论经名王子。似不顺文。下句行净。正行之时离障自在故。四次二句名世间出世间有作净胜。上句悲故随世有作。自无所作。下句出世有作以智善分别。故智障净故皆决定义。五有一句彼二无作净胜。谓于世出世名为彼二愿力变化而不滞寂。故云无作。即无住涅槃。六有二句菩萨地胜。即分位过。前上句胜六地。以六地观空为他有动。今念念发起殊胜行故。下句胜七地。上依论释。今更指文别为一解。谓此诸名对前经立。初二从净忍分受名。得无生忍入不动故。此句为总。此智现前故无退坏。次二约得胜行分受名。一得为深行菩萨不可知故。二离一切相等诸过失故。次三约净土分受名生地。谓器世间自在随乐生故。成地众生世间自在。随物成身自无作故。究竟地智正觉世间。决二谛故。次一约自在分。随愿成就方名自在。次一约大胜分。得深心等十种力持故。后无功用通该始终。依此释者。似若论家阙指明据。第二佛子菩萨成就下。智者释名中三。初牒前为因由得智地故。二入佛下正就人显。三于无量下总结所住。就人显中。以何义故菩萨名为得不动地。有二义故。一一向不动。谓行修上顺故。二一体不动。谓与诸菩萨行体同故。文中先总明。后常为下别显。今初文有四句。皆含二义。论总释云。佛性随顺因故。佛性即初句。以梵云驮都译通界性致译。论经云。得入佛性即是法身果性故。论云佛性者。界满足胜故。究竟见性故云满足。此即分齐境界。菩萨由得地智。能上入之。随顺因者。即下三句由三为因故。能随顺佛境。一摄功德。佛功德照者。善清净义故。谓以无垢慧善照佛德。即是摄义。二者行。谓正行威仪顺同佛故。三者近。即佛境现前近如可睹故。后别明中。先明一向不动。论经十句今经阙一。初一总显佛加。解参玄极上德被己故。既常为佛加故。名一向不动。余句别依五种功德。以显不动。一供养功德即梵释四王。论经王下有奉迎之言。二守护功德。谓金刚等现形卫故。三依止功德。恒不舍三昧故。四国土清净功德。即能现诸身差别。若器若众生皆能随现。故云无量。五于一一下教化众生功德。此复五种。前三自分后二胜进。一愿取诸有多为主导。故云有大势力。二根心使智力。即报得神通穷三际中众生根欲等故。三无量法力。三昧自在转法轮故。四受力。彼经云。能受无量记故。今经阙此。五说力即随有可化示成正觉。真能说故。论经此后更有一句。结云是菩萨如是通达。论云一向不动故。二佛子下明一体不动。文有十句初总余别。总云入大乘会者。谓入同类大乘众数故。入数者不破坏义。和合如一故。别有九种具此九种堪入众数。一智不坏。获法智通故。二说不坏。谓放教智光故。三解脱不坏。谓不住行证入空有等无碍法界业用无碍故。四佛国清净不坏。知世界自在故。五入大乘不坏。智能示现大功德故。六神通不坏。随意自在故。七善能下能解释义不坏。称三际说故。八普伏下坐道场不坏万行。及菩提树下伏魔邪故。九正觉不坏。入如来境同佛觉故。第三总结。所住中行无障碍。不断不转念不退故。第二位果调柔中。先调柔行。法说中受世界差别等。无量法明者。等取众生智正觉故。论名彼因相故者。以所受法为自在因故。喻中真金作阎浮主冠者。喻得清净地身心胜故。以此地中报行纯熟。三世间自在故。特加于王。无与等者。喻善根光明转更明净。三佛子譬如下教智净。梵王普放光明者。胜前日光。一多故。二净故。三广故。第三重颂分中二十二颂分三。初十八偈半颂位行。次二偈半颂位果。后一结说分齐。今初颂上七分即为七段。初一偈半颂集作地分。二一偈半颂净忍分。三有七偈颂得胜行分。于中二。初二颂深行胜。后五颂发起胜。于中云但以甚深无碍智者。长行所无。故知唯念法性。则同二乘事理。事事皆无障碍。是菩萨学故。晋经全有一偈。云但以得无碍甚深微妙智通达三世故。乃得名为佛。又此一句亦可总颂余劝。四有六偈颂净佛国土分。于中三。初二器世间。次三众生世间。后一智正觉世间。五有半偈颂十自在故。晋经。云能得于十种妙大自在智。六一偈颂大胜分。七一偈颂释名分。密迹者。古译为力士余文可知也。

　　大方广佛华严经疏卷第四十二



　　大方广佛华严经疏卷第四十三

　　　　唐清凉山大华严寺沙门澄观撰
　　第九善慧地。所以来者。瑜伽意云。前虽于无相住中舍离功用。亦能于相自在。而未能于异名众相训词差别。一切品类宣说法中。得大自在。为令此分得圆满。故次有此来。言善慧者。摄大乘云。由得最胜无碍智故。无性释云。谓得最胜四无碍解。无碍解智于诸智中最为殊胜智。即是慧故名善慧。即下文中。十种四无碍是也。庄严论云。于九地中。四无碍慧最为殊胜。云何胜耶。于一刹那。三千世界所有人天异类异音异义。问此菩萨。能以一音普答众问。遍断众疑故。此同下文。金光明云。说法自在无患累故。增长智慧自在无碍者此兼显离障名胜。深密意亦同此。瑜伽住品十住论成唯识等。文辞小异义旨无殊。仁王名为慧光者。言兼法喻。智论名善相。从所了得名。能所虽殊皆明说法之慧。故所离障离利他中不欲行障。有四辩故。四无碍障分成二愚。前三为一。名于无量所说法。无量名句字。后后慧辩陀罗尼自在愚。谓所说法是义。名句字是法。后后慧辩是词陀罗尼。自在愚通于上三。二辩才自在愚。即愚第四无碍故。所证真如名智自在所依。谓若证得此真如已。于无碍解得自在故。便成善达法器自在说法行。梁论云。由通上真如。得应身果。金光明中得智藏三昧皆一义耳。次正释文。三分之内。初赞请中有十三颂分三。初二如来现相显说无功用行。无动之动难思议故。特此现通。次十颂别赞后一颂结请。别赞中亦三初一菩萨供。次一天王供。后八天女供赞。于中二。初一供余七赞。赞中二。初一标赞。后六显词。于中亦二。初二赞菩萨通于八地。及说法主。后四双赞佛及菩萨。三轮化益。此又云菩萨幻智。后结云赞佛已故。文中通赞八九地。如月普现前地有故。此法师位随机说权实故。文中三。初一身无心而普应。次二口随机而演说。后一喻结心常契中。既特云最胜智心示如来法。权实明矣。故璎珞经中说十种善。前九依三乘人各成三乘。第十名佛乘种性。谓初闻佛法即发佛心。唯观如如修佛智慧。终不为悲愿缠心。一向不起二乘作意。第九为悲愿缠心故。此云慈悲乐饶益。明文若斯云何不信。第二正说分。先明地行文有四分。一法师方便成就。谓此地能起辩才说法。名法师地。趣地行立名方便故。二智成就具能知法之智慧故。三入行成就。达所化器之心行故。四说成就称根正授故。四中初一入心余皆住心。亦摄三位至下当知。然第八地中。但净佛土教化众生。此地辩才力故。教化众生成就一切相。能教化故。一切相者具上四分故。初分中三。初牒前起后。前得二谛等智故。次欲更下正显方便。三得入下结行入地。正显中文有十句。不离二利。论云。一一五三句示现者。初句利他次句自利。故云一一。次五利他。后三自利故云五三。示现之言通上四段。初句依无色得解脱想。可化众生利益他故。化其令得大般涅槃。故云转胜论主谓菩萨不求自灭故作此释。然经既云更求寂灭。何妨自求。以七八九地同得无生。八地得忍寂灭现前。依劝起修。此求上品名为转胜。即用而寂真解脱故。若依此义前二自利。亦可十句俱通二利。于理无失。且依论解。二依未得究竟自利益故。复修习如来智慧。三依根熟菩萨化入如来秘密。三密化益故。四依邪念修行可化众生令观察不思议智得正念故。谓观无念见智性故。五依未知法众生转法轮。令得知故。寂净陀罗尼三昧门。皆说法所依故。六依邪归依众生。具广大神通令入正法故。七依信生天众生。令入差别世界佛净土故。上五中一无证二无行三无解。后二无信下三自利中。入依正觉内证智德故修力等。九依转法轮外化恩德。十依无住涅槃断德。第二佛子菩萨住此下智成就。此下二三段摄王子住。知法知根皆法王轨度等故。且依智成文中。初总知三性。谓净染不二。不二即无记。后有漏下展转别开。一于净法开漏无漏。谓施戒等取相心修与漏相应。名为有漏。无漏反此。二于无漏开出见道已前名世。见道已去名出世。三即就上二世出世异名为思议。即世出世名不思议。亦可于出世中约教证二道。四彼有漏思议中定能证入。名之为定。为缘所动名为不定。亦可。佛性定。有余一切法皆悉不定。三聚定等下文自说。五总上诸善开出三乘。谓谛缘度等。皆通上四故。唯佛果一是唯无漏等。而属菩萨乘果。六于三乘法中示有为无为依顺行故。此是善体故后明之。谓灭谛缘性彼岸真理皆名无为。道谛缘智能证修起皆名有为。如来一切皆是无为佛智。有为非极说故。涅槃令覆有为相故。三乘圣人依此起行。依此差别故名顺行。第三此菩萨以如是下。明入行成就。此中三。初总标章门。二此菩萨如实知下。依章广释。三佛子菩萨随顺下总结安住。今初有十一林。一众生心者是总故。论云依共。以通是下十染净共依故。菩萨依此而知故名为依。下依义准之。余十是别。不出三杂染故。论云依烦恼业生生是苦果。今当第九。论释余七云。依共染烦恼染净等。依定不定时。谓次根等四同是业故名共。随眠即烦恼种名染。眠伏藏识令心染污故。受生即生如前已说。余二通三故不出三也。二云何通。谓习气无别体。是染净等气分故。三聚但是约时定不定故。论又别释根信性欲相似之义。云彼复定不定时根等次第。根等相似信等者。由下经文。以根例三故。此重释相似之义。亦须约时故云彼复定不定时。约何论时。亦约根等四事次第也。云何次第。谓根等相似似何等耶。谓信等故。如宿习名根印持名解。依根起解故云次第。解必似根故云相似。习解成性性必似解。依性起欲欲复似性。若相似未熟时即名不定。熟名正定。全无邪定故。时依根等。论经名解为信是信解故。十皆名稠林者多故名林。难知曰稠。论经十林皆有行字。谓不正信义故。名心行等稠林。心行若绝证信圆明。非稠林行。然此十名多如发心品辩。而习气一通于二义。一者残习。二者种子熏习如下当辨。第二依章广释文分九段。以解性欲合一例故。今初心中三。谓总别结。别中略举十门。摄之为八。二三后二合故。一差别相。心意及识六种别故。此八缘境许得齐起。故名杂起。又杂起者必与所俱。极少犹有遍行五故。二速转下二句明行相。四相迁流故。速即是住。住体轻危速就异故。转者是异坏即是灭。不坏是生故。论经但一句。云轻转生不生相。论云住异生灭行故。三无形质者。第一义相观彼心离心故。云何离。谓心身不可得故。身者体。依聚义。即同起信心体离念等。四无边际。即自相顺行无量境界取故。取境不同故名为自。上之四相初一是所相。二是能相。此二并心之相。三是心之空性。性相不同合为心体。四即心用。此四并通染净。后四明净心随缘。由第五随烦恼缘成六七。随业生缘成第八。谓第五清净者。自性不染相。即自觉圣智真妄所依不空性也。染而不染名自性净。次下二句即不染而染。谓六垢无垢者。即同烦恼不同烦恼。相随缘有垢性恒离故。七缚不缚者。同使不同使相义不异。前但种现有别耳。八有二句同名因相。随因受生故。菩萨以幻智愿力生故。余众生随业诸趣生故。第二释烦恼稠林。亦三。别中九句摄为三种事。后七合故。一远入相乃至有顶故。此约四住现行。下至金刚自约种说。久者无始常随故。二无边引起者难知相。言无边者。修习无量善根故。引起者引起惑故。惑与善俱所以难知。即胜鬘中恒河沙等上烦恼也。上明竖深此辨横广。三俱生下七句。合为染相。即三杂染。谓此烦恼亦与业生二俱起故。即分为三。初三句当体明烦恼染。一俱生不离者明随所缚。此句总明能所。所缚即妄心。谓惑与妄心递共同事。故云俱生。生即是事。然离惑不名妄心。离心惑依何住故。迭共相衣名为不舍。二眠起一义者。是以何缚。谓使为能缚使即随眠。起即现行。现行由使不得解脱。以现及种同一惑义故。然下辨使不必与现行俱。此中现行必由于使。如有种子未必有芽。若已有芽必依种子。故云一义。三与心相应不相应者。是所缚事事即真心。若被妄染名与相应。是缚非解心性净故名不相应。示可解脱。二随趣下有二句。约生明烦恼染。论云身事生道界因故者。苦报集起名身事生。上句是道因下句。是界因。三爱见下二句。约业明烦恼染。初句明于三分中业因障解脱故。言三分者。爱是欲求中追求现报受欲行者。见是邪梵行求。痴是欲求中追求现报习恶行者。故论云。无戒众生为现少乐。习众恶行愚痴之甚。慢通上三。而多属见。有求属生染所摄。故此略无。上三俱障解脱过患难拔。如箭入木故。外道得非想定。尚与见慢相应。上即论意。亦可见爱等通七识中烦恼。故云深入。下句明此惑随顺世间身口意业。不断起因故。结中八万四千烦恼随好品自明。贤劫经中亦有其相。第三释业亦三别中。十句为九种差别。后二合故。初一道因差别。谓通说三性为六趣因。引双唯善恶各有三品。二地已说满业通三性。名言熏习亦通三性许为因种故。又俱舍十七以三性因对五种果。无记亦能招果故。论主通以三为道因。或既不招异熟则论主言总意别。二有表示等者自性差别。然论经此句云作未作相。此则并以思为自性故。论云。此有二种。一筹量时。此在意地。唯有审虑一种思故。释未作义。二作业时。释经作字有决定思。若在身语唯发动思。成唯识云。动身之思名为身业。发语之思名为语业。然今既云有表示等。即表无表业各通三业。表则三皆是思。无表则非心非色或说色收义如别说。三与心同生不离者。方便差别心共生。熏心不别生果故。谓此业思与等起意识共生。随其善恶生。已即熏本识成名言等种。种似能熏故云不别生果。即不离义。四因自性等者。尽集果差别谓无始业因以是有为故。自性刹那坏故云尽。此显非常而得持至果。功不败亡故云集果不失。此显非断前念虽灭后念续存。故云次第。亦是因即顿熏果。则次第如识等五也。五有报无者报。论云。已受果未受果差别。过去生报业现在已受。名为有报。后报未受名为无报。非谓全无。更有一理。谓已悔之业则许无报。有报可知。六黑黑等众报者。对差别。谓四业相对成差别故。初二黑白相对。后二漏无漏相对。言黑黑者。即四中初一因果俱恶故。又因果俱与无明相应故。即三涂业。等者。等于余三。谓二名白白业因果俱善故。俱与智明相应故。即色界善业。三黑白业。即欲界善业因中善恶杂故。受报亦爱非爱杂。四非黑非白业。谓诸无漏业无异熟故。对上黑白二业立双非名。言众报相者上三有报故。论云业集成就故。若俱舍意。其黑白业约相续说。以无一业及一异熟是黑亦白五相违故。言相续者。谓或意乐黑方便白。如为诳他行敬事等。或意乐白方便黑。如愍弟子现粗语等。若以义推。正以谄心而行敬事。亦可同时。余广如杂集第八。俱舍十六。七如田无量者因缘差别。谓识种为因业田为缘。随田高下等殊。令种亦多差别故。论经云业田无量相。八凡圣差别者。即已集未集差别。出世未集世已集故。九十二句定不定差别。前句明三种时报定不定。谓现作现得报名现受。现作次来生获报名生受。现作第三生去方得报名后受。于此三中各有定不定。谓前二时定报通定不定。后一时报俱通定不定。第十句明乘非乘定不定。乘即三乘唯修自乘业名定。乍修此乘复修彼乘。名为不定。非乘谓世间无运出义故。定者难度不定易度故。结中亦言八万四千者。惑因既尔所起之业亦然。根等诸门皆成八万。翻此即显波罗蜜门三昧门等。第四释根中二。先别后结。别中十相为九差别。五六合故。一说器差别。谓说法所授之器。信等五根有下中上故。亦是钝中利。谓于教理受有迟速及多少故。二根转差别。过未为先后际。现在已定两望论差。谓前上中下根。于三际中互望转变。若后转为中上。前根则下。后转为下前根则增。是差别义。不转则平是无差别。故论云前后根前根下增平故。三三性差别。谓约菩萨等三乘根性。相形为上中下故不同。第一通于三乘。四烦恼染差别。谓喜乐等五受根。随贪等烦恼得增上故。五六二相明定不定差别。初句乘非乘皆约熟不熟明。大乘中熟者定。不熟者不定。小乘中熟者不定。可转向大乘故。不熟者定。各随自乘而解脱故。若世间非乘熟者不定。可化入道故。不熟者报已定故。且暂舍之。即离世间中待时方化清净舍也。后句淳熟调柔一向是定。六随根网轻转坏者。顺行差别。此知眼等根顺行境界。得增上故。于中有三种顺行。一依身顺行。谓六入展转迭共相缚。如网鱼鸟不得解脱。故云根网。此行内境。二生灭顺行。谓体是有为。生住不久故云轻。易可异灭故云转坏。三观行取相顺行。此行外境。即论经云取相。今文阙此。或根网中收。七声闻净差别。望凡夫二乘行增上故。以二乘根由灭障能成故。烦恼无能坏。八菩萨净差别。此通三种退不退也。九远随等者。示一切根摄差别。谓三无漏根。总摄诸根。三者一始行。即未知当知根。二方便即已知根。正在修道故名方便。三报熟者。即具知根。谓前信等共三无漏根生而随优劣。三位不同。自始至末故名远随。此之三根。于修无学涅槃得增上故。此上九中。初二约信等。三五七入并约三乘。通于诸根。四约五受。六约眼等。九约三无漏根。二十二根已明十九。男女命根不足可辨。余如俱舍根品粗说。即然细分无量故。结云乃至八万四千。第五例三稠林。谓解性欲。此三与根性相顺入举一可反三隅故。皆略例。第六释随眠。先总后别。总中晋及论经皆名为使。论云随顺逐缚义故。如世公使随逐众生得便系缚。即是随眠。眠伏藏识随逐缠绕故。此唯约种不同小宗。别有十二句。论摄为二。前六明何处随逐。后六明以何随逐。今初为五。一合初二句。约心明处。初句于报心随逐。正显眠伏藏识。即久安眠处。而言深者。无始来有微细难知故。下句于非报心随逐。即转识分别。事识不离现事而生。故但云心。即暂回转处。二相应不相应者。约三界明处。唯与当界心相应。不与异界心相应故。故论云。欲色无色。或上中下差别。无色惑微所以名下等。虽则随眠性皆成就。随其现惑亦有不相应义。三久远随行相者。约地明处。论云随顺乃至有顶故。然有顶之言。通有二义。一至金刚之顶。二至三有之顶。今取通大小义。直云有顶。论经但云远入。今云久远亦无始来上至九地顶故。四无始不拔相。此约时明处。处既无边时亦无始。唯智能怖随眠怨贼。既未曾有闻思修智故。不能拔出。五与一切禅定等者。此约行明处。由随眠随逐。令世间禅定等不能灭爱见等心。不能随顺正修行故。名为相违。故下偈云。禅定境排仍退转也。后三界下明以何随逐。即显随逐之相。由此相故。名为随眠。此有六种。一于上三有不断随逐。所以三有不断相似相续者。由有此使作系缚故。如世眠者不能起床。二远时随逐。即于上无始时。令心相续现起无边。如世眠者梦心相续。三开诸处门者。一身生随逐。谓于前一身之上报非报心。明随逐也。如世眠者梦中见闻。于中二义。一令眼等诸根门。集生六种识时。使与同生故云开门。此明外逐方便心。二论云及阿赖耶熏故。此明内熏报心。论经门字下更有集字。即阿赖耶集起之心。然是诸处通依故。今经义含耳。四坚实难治。即不实随逐。谓修禅等时不得真实对治故。不实坚实如世重眠。不得重触大声无由起故。五地处等者微细随逐。此于上有顶处九地中六入处。烦恼身随逐故。然九地有二义。一约三界九地。虽并成就细故不知。成处多少名不成就。如世眠者梦中谓觉。二以善慧为九地。十地犹有故名微细。不成就者。此地中分有断除故。故下偈云。金刚道灭方毕竟故。六离苦随逐。谓唯无分别智。出世间圣道方能拔出。如眠得触。第七释受生稠林中。十句先总后别。论通为八。一身种种。谓形类多故。二业因种种。三住处种种。四四五二句色想上下种种。五同外色因种种。谓田等取外同喻故。六自体种种名色与识俱生。相依不离是报自体故。七本顺生因种种。谓痴爱为本顺生求有。令有续故。八末后二句集苦谛种种。谓三求不同皆是集因。但集苦果故云种种。上句显欲有二求。欲受即欲求。贪爱共取追求不已故。欲生即有求。爱生三有自得胜身。复摄眷属故。言无始乐著者。显上二求之过。下句即邪梵行求。由心取著故。不知三界轮回贪求三界。小大无量之相妄谓涅槃。谓或拍腹为道。或计无想非想为涅槃故。第八释习气中。亦先总后别。总云习气既通二义。不可局于罗汉余习。虽标习气别中皆言熏习。熏谓熏灼。如外香气习。谓习学。唯约有情习。必能熏以成气分故云习气。即赖耶识以为所熏。以恒住一类是无记性。可受熏故。前七转识以为能熏。由有生灭力增盛有增减故。能所共相和合故名熏习。此如摄论及唯识第二。若依起信。真如亦能内熏。佛善友等以为外熏。内外和合以成气分。前中虽闻教等亦因识能领受。故判识为能熏。今并通。此文中既有因熏与果等。定知熏习种成为气分义。别中十种差别。一与果现在非现在差别。谓过去善恶业因。与今现果同起名行。不同起名不行。如人行施。今得人身亦常好施等。此即因习。二随趣熏者。道熏差别。如从天来今犹鲜净。广明道习。如大威灯光仙人所问经。此即果习。上二皆是对过说今。三随众生行者。亲近众生熏差别。此是缘习故。宜远恶近善慎所习也。所以昔王不立厩于寺。而立之于屠。四随业等者。功业烦恼熏差别。功业者。释经业字。谓是起作事业拣非业因。如锻金之子宜教数息等。烦恼习者如人喜眠眠则滋多等。五善不善等者。善业等熏差别。此业即是业因。以是善等三性望来果称业故。如久行施者施心转浓等。上三唯约现世以明习气。六随入后有者。中阴熏差别。中有即是本有后故。如梵行人至中有内。亦无染欲。七次第者。与果次第熏差别。谓修善恶业。于后有位。诸趣之中受果次第。习亦与果次第无差。上二约现望后以说熏习。八不断等者。离世间禅因熏差别。谓诸无漏定名离世间禅修学无漏即是彼因。由未断烦恼。虽修无漏亦为烦恼牵。烦恼随。至无漏名为远行。行亦入义。九实非实者。同法异外道行解脱熏差别。同法释实。即三乘同佛法故。异外道释非实。在佛法外故名为异。行者上二之因。解脱者上二之果。各有熏习好习本法故。曾修小乘今虽学大。先发小习余可准知。此即邪正双明。约修证说。亦含三乘余习之相。十乘熏差别。唯就于正约其见闻故。法华安乐行令不亲近二乘。恐习成种故。上来十种前七约时。三世三有互望明习通于善恶。八明恶随于善。后二约人种种习气。皆能了之。令成如来无习气之习气智故。第九释三聚稠林。亦先总后别。论通为五。总即第一有涅槃法无涅槃法。三乘中一向定差别。无即邪定有即正定。各于自乘定故。离此不定。论略不释。此就种性约位以明。外凡无涅槃。三乘圣人定有。内凡不定。又约一期久远非究竟无。二善行恶行因差别。此约解惑以分三聚。谓正见是善行因。邪见恶行因。二见定起二行名之为定。言二俱不定者。无正慧决择。又不拨无因果。率之则可清升。任之则便鄙替故曰不定。下不定仿此可知。故论皆不释。三恶道善道因差别。此约行业以辨。四外道声闻因差别。此约位以分。翻彼八正名曰八邪。外道邪位定。正性离生圣人位定。已入见道故。前三善根则名不定。五菩萨差别。此约修大乘者得失以分。著邪是失所谓六。蔽圣道为得即六度等。第三总结安住文属入行。论意总结前三。故云前三种事成就。方能安住此地。大文第四住此地已下明说成就。亦摄善法行。辩才饶益多同彼故。文中二。先牒前总显。谓了心行方善说故。后佛子下广显说成有三成就。一智成就。谓知法知器知化仪故。二口业成就能起说故。三法师自在成就。得陀罗尼等成彼德故。各有佛子以为拣别。今初分二。先明随所知之法。二一切下随所依之器。此二何异前文智成入成。前三各别而知。今此总收以法逗器。今初所知法。即三乘一乘解脱差别。各含教证教道。以将化生令器熟故。证道以将度生令得解脱。体正度故。二随所依中文有三节。初总明。次能随下别显。后令生下结益。论主通收为七种器。一说所说法对器。自释云随应度者授对治法故。即总中二句。下句是说所说法。上句即所对之器。别中初能随及后而为说法。即上说所说法中间根等诸林。即是所对之器。于中准论经。众生下有心字。即是心稠林。通为五种器。初众生心根性欲解。明所说法器成。谓十一林之中。此五正显已成信等法器。可随根欲等说故别显之。二所行有异。含其二义。一约能行之行。名种种异行器。即上根等能行。二所行之境。即上根等所行名譬喻器。总喻上五故。如世稼穑具五因缘。彼所种物成就堪用。一有心物。二有根益其生力。三有可生性。四含润欲发。五决定可生。喻上心等故云譬喻。四诸聚差别者。即定不定根转器。亦通上根等。五亦随下随辞辩器。以彼生烦恼业熏难舍。要作同行巧辩方能化故。三结成益。即随乘因能乘出器。以上诸义不出自乘解脱故。第二佛子菩萨住此下。口业成就。曲分为二。先总明具说之德。二以无量下正明口业成就。今初亦是智成就。以具法师行即是智故。而言说者。护如来法藏通于说故。斯则内持于智外口说故。何名具法师行。深妙义中具二十种功德故。一知时二正意。三顿四相续。五渐六次。七句义渐次。八示九喜十劝。十一具德十二不毁。十三不乱十四如法。十五随众十六慈心。十七安隐心。十八怜愍心。十九不著名利。二十不自赞毁他。广释如论。涅槃具七善知名大法师。与此略同。慈氏论说具十德者。名大法师摄义具足。一善知法义。二能广宣说。三处众无畏。四无断辩才。五巧方便说。六法随法行。七威仪具足。八勇猛精进。九身心无倦。十成就忍力。会之亦同。第二正明口业中。先略明。后此菩萨以法下广显。今初先显名体。谓外由菩萨美妙言辞而演法义。名四无碍辩。内由智起名四无碍智。次辩体者。此智即无漏后得为体。故云善巧。即上知法知机智也。义无碍解或通正体。次此菩萨下约位显胜。以初地分得此地任运。故无暂舍。后何等下征列名字。智缘法等无拘碍故法等皆智境界。从境分四。一法者法体。谓法自体有轨持故。即二空所摄。即真之俗境故。论云。远离二边生法所摄。如色碍相等。二义者。法境界体。调于法体上差别境义。即上二空所摄真谛之境故。论云。即彼远离二边生法所摄中。如实智境界故。然得此真智者。由菩萨于生法二执所摄境中。以智安住求彼色等。但是虚妄。即俗而真是彼色等之中别义。上即远公之意。其犹不生不灭。是无常义。亦可。不约二谛。法约自体义约差别。谓十一色等虚妄分别之相。即是别义言如实智者称事实也。三词者正得与众生。谓得彼方言与他说故。故论云。于彼如实智境中。随他所喜言说正知。此释正得随他言说正知而与故。此释与众生。四乐说者。正求与无量门。谓乐说乃辞中别义。七辩剖析名无量门。论云。于彼随他所喜言语正知。无量种种义语随知而与故。二广显中。理实此四通该一切。且约圆数以列十门。各有复次。论云后五是净者。谓三乘行果。则显前五是三乘教理。通于染净。言十者。一依自相。谓知事法体各殊故。二依同相。谓知理法。若性若相各有同理故。三行相。此约时辩法。三世迁流故。上三知义即是所诠四说相。此知教法。上四皆约所知。五智相。此约能知。六无我慢相。此约所离明净。七小乘大乘相。此约所行。上二通辨诸乘行果。后三别约一乘。八菩萨地相此约因行。后二知果。九如来地相约体。十作住持相约用。然上十中法义则别。后二多同。皆词则说于法义。乐说乃词中别义。亦有以词说于法。乐说说义。十中皆四无碍。即四种相。今初自相有四种者。一生法自相。谓知色是变碍相等。二义者差别自相。谓知色有十一处等。上二约总别以分法义。后二同体义分。三想坚固自相想者。起言所依。亦以慧心取彼二种相故。一随自所觉诸法相。二随彼彼所化言词所宜相。以所觉法随彼言词为彼生说。说无错谬名为坚固。论经云。不坏者坏即错也。四彼想差别自相想义同上。但以次第不息。以多异名坚固彼义。令他爱乐名不断尽。此自相一门是总故。论前总中亦依此释。诸经论中亦多依此。第二同相。约性与相分于法义。一一切法同相。谓诸法同以无性为自性故。二有为法同相同生灭故。谓观无常门生灭相得入初句。法无我性故。无我智境得成。是则生灭是常义也。三一切法假名同相。故云安立。所立之法已是假名。更以言诠假名而谈名不断说。四假名假名同相。谓不坏前假名。更能以异异无边假名说故。重言假名。第三行相中。约三世以分法义。一生行相现法缘生故。设知过未亦名现在。以三世皆是当世现在故。故论云。过去未来彼彼世间摄受故。二已生未生行相。设知现在亦名过未。以现是过家未未家过故。是则当世而知名法。逆见过未能知现在。是则名义为菩萨智境。三物假名行相。总说三世之物不谬故。四说事行相。然所说事不出三世。总相物中故云一一世。但曲明异异事法。故云无边法明。第四说相中。约本释以分法义。一修多罗相故但示法。二解释相所以名义。三随顺相。随类言音故。四相似说相。谓随心乐闻何法宜。何譬喻说似彼心故。第五智相。约法类以分法义。一现见智。二比智比即类也。然所知境即是二谛法。比等智是无碍体。从体立称不同前后。又法比等智通于大小。四无碍智唯局大乘。故涅槃说。唯菩萨有。声闻设有少故名无。若就二智所观并通大小。约能观智唯局大乘。于大乘中。依观所取能取以立法类。一法智观如故云现见。谓观差别二谛同如不异故。二比智即观前能观。如实分别之智。类余亦尔。类何等耶。比知如前。差别即如实故。三欲得方便智。谓此是相见道依真假说。后得智摄故云世智。若欲得第一义假说以为方便。四得智。谓虽以世智说。而与第一义相应非颠倒异。方名乐说故。云善巧。可以证得第一义故。余如唯识杂集各第九。瑜伽十六说。上回向品疏已略明。第六无我慢相中。约真俗以分法义。一第一义谛无我。故云一相。言不坏者不坏无我故。若言我知无我我证无我。则坏无我。以有能所故。二世谛无我故云蕴等。迷蕴著积聚。我迷界著异因。我计种族别故。迷处著欲我计为生门。能受入故。迷谛缘起著作。我皆明因果有造作故。并是法我亦通人我。今随顺观察世谛缘生无实。以为对治得入第一义法无我。名善巧方便故。蕴界等是菩萨智境所治之我。三说美妙无我。惬情称美顺理为妙。四说无上无我故云转胜。词中差别故曰无边法名。第七大小乘相中。约权实以分法义。一观相。谓一观不异唯一事实故。二性相。就彼根性有三乘故。三解脱相。会彼三乘同归一实。解脱相中无差别故。论云。依同解脱不惧者。法华云。今我喜无畏但说无上道故。四念相即开方便门。随机念异心行不同。以多法明说诸乘法。然皆为一事。故论云随顺解脱。第八菩萨地相中。约地体相以分法义。一智相。一切菩萨行者总标也。何者是耶。谓所证法行能证智行。何以此二名菩萨行。以智契如故。故经云智随证。论云观智说故。此菩萨行即十地智体。二说相。谓体虽一智相有十地分位故。然此分位由心差别故。论云十地差别者。谓心而名说相者约口言也。以论经云义无量者。说十地别差故。作是释斯则异前义大。三与方便相。谓巧说十地授与众生。不颠倒教授与地证道无有差别故。四入无量门相。入诸地相差别故。第九如来地相。约真应以分法义。谓一法身相。即始本无二之法身。故云一念成正觉。二色身相种种时者。随何劫中种种处者。随何国土依报事。各差别者。随何等佛身正报事。三正觉相。通说正觉十佛差别故。四说相佛德无尽故。说亦无尽。第十作住故相。约诸佛能说德所说声教。以分法义。一觉相。即作住持德觉法性相故。语者随自意语随他意语。随自他意语。此能说法故。十力破魔憍慢。无畏伏外道。不共异二乘慈悲故。常说辩才故。能说方便者随顺物机。转法轮者正说。此上皆一切智智随证。二差别相。知佛随心种性等差别声教故。三说相。用前音声差别说故。四彼无量相异异说故。随信解者。示现菩萨无尽乐说故。以如来智等者。诸佛法身以利生为行。此行合智故。无垢清净不可破坏。故云圆满。此地分得故用之而说。第三佛子菩萨住第九地下。法师自在成就中二。先牒前标后。二得义下正显成就。有四种事。一持成就得不失故。二说成就巧能演故。三问答成就断疑网故。四受持成就更受胜法故。则前三自分。后一胜进。又前一释得妙法藏。后三释作大法师。于此四种皆无缚著即摄第九回向也。今初分二。初列十持。持先已得。后此菩萨得如是下用前十持。持当所得。今初先列十持。并从所起业用立名。初三起意业。次三起身业。后四起口业。一持义二持教法。三持能知智。四善软者慈光摄受。五刚强者善慧降伏种种施为故。六上供诸佛下摄贫穷故名众财。七于大乘中陕劣众生。示教大乘威德胜利令生喜故。八不断辩才智常说故。九无尽乐说深说故。十种种义乐说广说故。后如是下总结。以百万下显持之用。二持当得中闻已不忘。正显持义。为他演说亦持之用。第二此菩萨初见下明说成就。于中三。初显所受法多。二此菩萨得如是下能广开演。三此菩萨处于法座下。明起说自在。第三佛子此菩萨假使下。问答成就。初一界答难。二明一切世界。第四佛子此菩萨复更下受持成就可知。第二佛子菩萨住此下明位果。三果同前。但初调柔见佛缘中。初依内证近佛法身。后依三昧见佛色身。余文可知。第三重颂分中。二十四颂分三。初十九颂地行。次四颂位果。后一结叹。今初具颂上四分。初二颂法师方便。次二颂智成就。次七颂入行成就。四有八偈颂说成就。于中初半偈颂智成就。次二偈颂口业成就。其中诸喻长行所无。后五偈半颂法师自在成就于中初一偈半颂持。次一偈颂说。次一颂问答。后二颂受持兼颂问答。

　　大方广佛华严经疏卷第四十三



　　大方广佛华严经疏卷第四十四(已下入三十九经)

　　　　唐清凉山大华严寺沙门澄观撰
　　第十法云地。所以来者。瑜伽意云。虽于一切品类宣说法中得大自在。而未能得圆满法身现前证受。今精勤修习。已得圆满故。有此来。论云。于九地中。已作净佛国土及化众生。第十地中修行令智觉满。此是胜故。以八九二地同无功用故。对之显胜有此地来。又一乘中最居极故。次释名下自有释名分。今且略解云者。是喻略有三义。一含水义。二覆空义。三霔雨义。约法就喻则有多义。云有四义。一喻智慧。二喻法身。三喻应身。四喻多闻熏因。空亦四义。一喻真如二喻粗重。三喻法身。四喻梨耶。摄大乘论云。由得总缘一切法智。含藏一切陀罗尼门三摩地门。此喻含水义。总缘一切法契经等智。不离真如如云合空。总持三昧即是水也。又云。譬如大云能覆如空。广大障故。此喻覆空义。即以前智能覆惑智二障。又云。又于法身能圆满故。此有二义。一喻霔雨义。即上之智。出生功德。充满所依法身故。二喻遍满。即前之智自满法身耳。故金光明云。法身如虚空智慧如大云。成唯识中。亦有三义全同摄论。而瑜伽云。粗重之身广如虚空。法身圆满。譬如大云皆能遍覆。此同摄论第二义。而无性释以智覆空。此以法身者智满则法身圆满。起信论云。显现法身智纯净故。本分云。得大法身具足自在。亦以法身喻云。真谛三藏释金光明经云。虚空喻三法身。云喻三道之智。此法喻亦齐似非经意。此喻位极非道前故。庄严论第十三云。于第十地中。由三昧门及陀罗尼门。摄一切闻熏习因。遍满阿梨耶识中。譬如浮云遍满虚空。能以此闻熏习云。于一一刹那于一一相。于一一好于一一毛孔。雨无量无边法雨。充足一切所化众生。由能如云雨法雨故。故名法云。此从法身未及佛。故立赖耶名。十住论云。于无佛世界。能雨法雨故。瑜伽又意云。言大云者。未现等觉。若现等觉。能雨大雨作利益故。是则密云不雨含德而已。然诸释虽众不出三义。谓以智慧含德。遍断诸障遍证法身。故所覆粗重即所离障。谓于诸法中未得自在障。此障十地大法智云及所。含藏所起事业故。斯即二愚障所起业名大神通愚障大智云。即悟入微细秘密愚。断此障故。便能证得业自在等所依真如。谓神通作业总持定门。皆自在故。便成受位等行。具智波罗蜜得化身三昧等果。即是云雨究竟成佛法身。及所证如皆亦所遍虚空。其旨一耳。次正释文。文中三分。先赞请中有十六偈。前十三赞。后三偈请。前中亦二。前三偈但申供养。有三类可知。后十偈天女供赞。于中亦二。初一总标供赞。余九正显赞辞。于中亦二。前八赞佛德能。后一劝修利益。前中亦二。前五赞大用自在。后三显自在所由。前中亦二。前二用益普周。后三随见不等。于中亦二。初一总明后二八相显。所由中亦二。初一智了世幻故。文有喻合后二证穷性相故。于中半偈证体。半偈起用半偈用不离体。半偈体用泯绝。后三请中。初一结默念请。后二上首言请。第二正说论分八分。一方便作满足地分。摄前九地所修。总为方便满此地故。二得三昧分。初住地行行德无量。偏举受职之所依故。三得受位分。正住地行。依前定力摄佛智故。四入大尽分。是地满行。望前诸地行已穷尽。今复地满尽之极故。五释名分。此地学穷辩德显称故。六神通力有上无上分。地满足已妙用自在。形前无上形佛劣故。七地影像分。以喻显法如因影像知形质故。八地利益分。彰说殊胜劝修趣入故。后之二分通该十地。将前摄后云此地有八。若依前长科。后二分通则此地分二。先明地行。后彰位果。地行之中方有六分。如上所列。六中初一是入心。余是住心。出心即调柔果。已如前说。今初分中二。先总明。后善满下别显。今初无量智者。阿含广故。观察觉了者证智深故。宝性论中。地上菩萨起二修行。一约根本智名如实修。即此证智。二约后得智名遍修行。即此广智诸地。具起上二种行。今于上二决择思修。别中十句摄为七相。初三七八二处合故。七中一善修行故。即是同相。谓初三句明证助不住诸地同修故。初句证道无漏白法故。何以得证。由次句助道。何因成助。由后句不住道增福德故。不住无为增智慧故。不住有为。后六别相。谓二广行大悲。即普遍随顺自利利他相。此总前七地合为一相。以七地差别之相。八地之初已辨故。此总举普遍释广随顺。释行大悲利他而成自业。故云自利。三一句令佛土净。即八地相。下三相即九地。以亲证此故多举之。谓四一句教化众生相。即九地自分行。入十一稠林故。五有二句善解相。谓解达真如是佛所行处故。善顺如来能证寂灭行故。六无厌足相。常观察力等欲趣入故。上句解。此句行。并九地胜进故。前地。云昼夜专勤更无余念。唯入佛境界故。七地尽至入相。谓十地证穷故。同前诸地。结行入位已属第十。故云名为得受职位。第二佛子菩萨摩诃萨以如是下明三昧分。于中二。初牒前起后。后即得下正显。于中四。初别举十名。二如是等下结所得数。三菩萨于此下彰入满足。四其最后下显最后名。今初十中初总余别。总云离垢者离烦恼垢故。是障尽地偏受此名。别中九定离八种垢。一入密无垢。谓解入事事法界深密之处。不与惑俱故。二近无垢。万行已圆道场斯近故。如净名说。上来初一解次一行。下三成德。三放光无垢。谓光开心华令其见实。亦能坐种种大宝莲华光无不照故。四陀罗尼无垢。如海包藏五起通无垢。则无心顿现。上五皆起法身之定也。六有二定清净佛土无垢。上句无量则尽法界之疆域。下句正观穷国土之体性。上六自利。七化生无垢。上之二利皆自分行。八正觉无垢。谓胜进上觉将成菩提。时一切诸佛迭共现前而证知故。如下受职处说。以本觉将现故。二结数者亦是眷属。皆现前者。久修成就不加功力自然现故。三彰入满足中能入者。通方便定体入起相。即隐显无方故云善巧。善了所作即知业用。四彰最后名者。将说受位分故。一切智者佛无分别智也。论经重言智者。兼后得智。二智平等名受位也。第三此三昧现在前下。明受位分。于中有四。一法二喻。三合四结。今初有六。一座二身。三眷属四相。五出处六得位。六中前五自分德备。后一上摄佛果。前中初三位体。次一位相。后一位用。前三即依正眷属。今初随何等座。谓大宝华王座故。于中二。先明主华自有十相。一主相即宝莲华。二其华下量相。三以众妙下胜相具德故。四超过下地相生处故。五出世下因相。六知诸下成相。七恒放下第一义相。正观普照法界现事故。如世莲华开敷。菡萏为第一故。八非诸天下功德相。菩萨德招故。九毗琉璃下体相。十其华下庄严相。二十三十下明眷属华。第二尔时下。随何等身殊妙之身称于座故。第三无量下随何眷属。第四佛子此大下。随何等相。周遍作业为其相故。第五佛子此菩萨坐彼下。随何出处。十处出光令恶道出离。菩萨增行故。文分为四。一舒光作业。二众圣咸知。三下类奔风。四同声相应。今初十处放光有三种业。一利益业。二发觉业。三摄伏业。今类例相从且分为四。一前之七光但有益业。前五益凡后二益小。二第八一光有二业半。一者益。益九地已还菩萨故。二者发觉令知故。言一半者。但有摄义摄彼令来故。三第九一光亦二业半。一益等位菩萨故。下文彼光既令此益此光必益于彼故。二发觉令知故。言一半者。魔宫不现是伏业故。四第十顶光但有发觉。文分为三。一显照分齐。二右绕下正显作业。谓兴供成益益。言不退菩提者。论有四义。一于登地证决定故。二入正定聚故。三定离放逸恶故。四定集善事故。三佛子下事讫收光。言足下入者。若约教相。顶光入足显深敬故。若约证实终极之智。从下趣入诸佛境故。故论释后段云平等摄故。显证佛境即自证故。第二尔时下众圣咸知。第三佛子是时下。下位奔风申敬获益。文并可知。第四当尔之时下。同声相应以修平等因行互相资故。表内吉祥深广之德严。心已圆故。外于此相放光相益。又上此照彼。放眉间光表中道已照。今彼照此。乃于胸相者。表心契悬同。德圆魔尽名坏魔怨。第六尔时十方下。明随所得位。于中二。一放光于中十业。初光名即益业。益一切智令成佛故。二眷属光是因业。三示佛是敬业。四开悟业。五振动业。六止恶业。七降魔业。八示现业。九如是下卷舒业。十示现种种即变化业。二现是事已下入顶成益。入顶者。若约化相上收于下也。若约实义照极心源名为智顶。成果在已是为光入。论云。诸如来光明。彼菩萨迭互智平等摄受故。谓菩萨顶光入佛足。则因上进于果也。佛光入菩萨顶果收因也。亦因收果入则无迹。因果双亡名平等也。当尔之时下得益。名为下结位。入佛境者所证同也。具十力者行德同也。堕佛数者。如始出家便堕僧数。第二佛子如转轮下喻。喻上六事文少不次。初喻随何身。二其转轮下喻随何座。三长大下喻随何相。四取四大下喻随所得位。王喻真身手喻应身。瓶喻白毫水喻于光。应有第三随何等眷属。谓文武百寮以为辅弼。五即能下明随何等出处。第三菩萨受职下合。但合随所得位。正意在此故。第四佛子下总结。结斯一分。大文第四佛子菩萨住此法云下。明入大尽分。于中有五种大。一智大。二解脱大。三三昧大。四陀罗尼大。五神通大。此五依五种义。一依正觉实智义离智障故。二依心自在义。离烦恼障故。三依发心即成就一切事义。意定力故。四依一切世间随利益众生义。意能遍持口能遍随故。五依堪能度众生义。身及诸通广能运故。前二自利后三利他。文中三。前二别明。后三合例。今初智大分二。先别明后总结。今初有七种智。一集智大。二应化智大。三加持智大。四入微细智大。五密处智大。六入劫智大。七入道智大。此七展转相生。今初集智。依能断疑力了法缘集故。文中先别明。后举要下总结。前中。有二十集皆明因缘集。然通真妄及与和合故有三分。一染分。二净分。三灭分。在文六重。一唯染。谓初四及众生集。诸见烦恼集。二唯净。谓声闻已下诸集。三唯灭。谓虚空。四净染合说。谓识及有为世界成坏。五净灭合说。谓无为及涅槃。择灭无为为净。非择灭为灭。性净涅槃称灭。余三涅槃为净。六通染净灭谓法界。故论云。随所正不正以法界通善不善及无为故。而论诸句皆有随所言者。随何等差别皆能知故。第二佛子下。明应化智中三。初牒前起后。以依前缘集智身起化用故。故论云依彼身起力。次如实下正显。后如是下总结。别中十句。初三众生世间自在化。化起众生善恶业及利钝使。令众生见似真造作故次一句器世间自在化。次五智正觉世间自在化。三乘正觉故。一法界化。为三乘所说法行。余四化为三乘人及果。后一通三世间。有情有分别器无分别智。正觉通上二也。第三又如实知佛持下加持智。论云依如是如是转行力。谓依彼应化常化不绝。为加持行。其事非一重言如是。有十一句。初三不断三宝是境界持。余八是行持。于中初二逆行。胜热炙身无厌行。虐婆须染欲遍行处邪皆其事也。后六顺行。前四起因行。时谓起因之时。愿等因体。后二得果在时。时谓长劫智即果体。谓一切智智故。第四又如实知诸佛下微细智。谓知佛化用微细自在故。论云。依彼应化加持善集不二作故。谓依前应化等三智合为不二之智。作此微细化用故。随一事即具前三。非但八相。一具余七文并可知。第五又入下密处智。依护根未熟众生。不令惊怖故。现粗隐细而秘密俱成。初三即总显三密。次三别显起化密。一意知化时。二口与其记。谓懈怠者迟记。怯退者速记。或引实行声闻。与应化者记。又昔但记菩萨。则于声闻记为秘密。随机隐显。后摄众生密。论经云摄伏谓摄受折伏。皆通身口。次一教密约实则无三说三。三即为密。但为化菩萨故。约机非一说一。一亦为密。后三约所知明密。知根种种知业万差。知逆顺行。皆得菩提故为密也。第六又知下入劫智。依命行加持舍自在意。谓劫时迁流名为命行。一摄一切名曰加持。一入一切名之为舍。以废己随他故。劫随心转名为自在。亦十世隔法异成门也。以得不思议解脱不见长短。一多大小互相即入等。并如发心品。第七又知如来下入道智。论云依对治意说。谓遍入诸道。若逆若顺皆为对治。无非入道。此约知凡夫道。若约知化凡夫道。即此逆顺等便是佛道。别中有十四句。初句总入所化。谓毛道凡夫随风不定故。论经云入凡夫道。论云依凡夫地。余句别显所化。略有三种。一依我慢行者。令入微尘智观破抟聚。唯尘无我故。二依信求生天者。入净国土过于所信故。余皆依觉观者。于中初句起觉观身。次二句正显觉观心行差别。次句明所觉境。上四即所化之觉观。次四句能化之行。初句总显遍行故。次二随宜若逆若顺。后句若深若浅。后四句化令入三乘果。第二佛子一切下总结。前七皆佛之智菩萨能入。故名智大。第二佛子至住此地下。明解脱大中三。初标得位。次即得下略显有十。初依神通境界。转变自在言念不及故。如净名所得。二能至无量世界。以愿智力无拘碍故。三明离障解脱故云净观。离障有二。并皆知之。一约位则世出世间所离不同。二就出世中学无学别。此学无学并通三乘。上三中前二约通。此一约智共为一对。总相以明约身明通。就人显智。次三一对。一通二智。四约心明通。普照物机随意转变。一时普应如观音普门示现故。次二约法明智。谓五即法陀罗尼。显如来藏中蕴恒沙德故。六即能破他言。随彼言破无碍圆满故。次二一对相入通智。约时明通。由达三世劫随意住持相入故。约因缘集显智。一切种智包藏法界之中故。后二一对约相。即明通智。约身明通。不离一身光明轮而普照故。是解脱光轮约时明智。即一而能知多故。后此十下结广。第三如是乃至下总例余三。大尽分竟。大文第五佛子菩萨摩诃萨通达如是下。释名分中三。一能受如来大法云雨。故名法云。二佛子此地菩萨以自愿下。明能注雨灭惑故名法云。三佛子此地菩萨于一念下。明注雨生善故名法云。然后之二段。从自受名。今此一段从所受立名。论云云法相似以遍覆故。此地中闻法相似犹如虚空身遍覆故。谓佛身云遍覆法界。法雨亦多。唯此能受故名法云。文中二。先总明能受之德。由前七智成就念力能受多法。此智实成多德故云无量菩提。近说受持之义耳。二十方下别显受法之相。于中三。初总显受多。二历数显多。三问答显多。今初有法喻合法中三。一明所受法多。二大法明下所受法妙。故下合云秘密藏也。文有三句。上二句性故谓三慧所知名法自性。大法明是闻思智摄受故。照是修慧所摄受故。下句作故。谓说授众生如云。与他雨法雨故。三于一念下显能受德。一念者。速故既多妙。又速展转显胜。能安者堪能安受文故。受者信受故。上二受文。摄者思惟摄取义故。持者。摄受彼文义成二持。故此但顺说。下喻合中兼反显不能。文并易了。第二佛子譬如大海下历数显多中。先喻后合。海能安者受一切水故。受者不浊故。浊如不信。摄者余水数入失本名故。持者用不可尽故。第三解脱月下问答显多中。先问后答。答中二。先校量显示一佛之所受法广多。后如一佛下类显多佛。言三世法藏者。三世佛法之藏也。而论云。于法界中三种事藏者。意取法明照雨蕴在法界故。以彼经云法界藏故。故为此释。第二注雨灭惑。释名中此中云等如出现品广明。悲云普覆故。法雷惊蛰故。通明无畏。照机速疾令见道故。以福智因成种种身。如云形显多故。法雨正能破四魔故。第三注雨生善。释名八相渐益故可知。大文第六神通力。有上无上分中有六种相。一依内二依外。三自相四作住持相。五令欢喜相。六者大胜。若就经文分二。前四合为一段。正显神通。后二为一断疑显胜。今初分二。先别明后总结。别中三。初明依内。智慧明达者即起通之智。亦陀罗尼。二神通者是通体。三自在即通德。亦摄不思议解脱。及与三昧。具此三事即通无上。第二随其下依外。谓业用依外境而起故。亦是第三依自相。谓转变作用是神通相故。此二经文是一义分为二今依自相释文自有二种。一转变外事。于中三一同类略广转。二垢世界下垢净异事转。三或随心下尘容世界等。是自在转。二或随心念于一毛下。应化自身可知。第三或随心念于一念中示现不可说下。作住持相。谓常用不绝故第二尔时下断疑显胜中二。先断疑。后显胜。今初即论生喜由疑除故于中二。先示自神通力断疑。二说法断疑。今初有二问答。初一问答显神力无上。令众欢喜。后一问答显神力有上。令众欢喜。前中先问后答。问中先大众生疑。举佛疑菩萨。如上之事佛可得。尔菩萨岂然。后上首为请。答中二。一入定现通。二问答决择。今初即事为验故。于中三。一法主入定。国土体性无所不融故。能一身包含无外。二入此下众睹希奇表通自在故。佛号通王。三金刚下摄用增敬。第二尔时解脱月下问答决择中三。初问名字。二又问下业用分齐。三佛子菩萨住下类显广多。于中二。初但结多定已显业用难思。后佛子此法云下结略显广。则余德无尽。此中亦即大尽中事。第二解脱月下显有上中。谓劣于佛故。先问后答。问中即举菩萨疑佛。谓菩萨既实得尔。则佛应不胜。若言胜者其相云何。故问辞则同疑意悬隔。答中三。一总诃问。非显佛德无量。二复次下举所未说显佛德无量。谓向所说乃是十地德之少分。如四天下之少土。全将菩萨之德以比如来。状如四天下土。以比无边大地。况将己说之少分以比如来。则如一块以比无边大地。佛证极故。三佛子我今下。引事类显佛德无量。第二佛子菩萨住如是智慧下。说法断疑者。谓此地菩萨智慧能令众生入一切智。复显上说其德不虚故。疑除生喜。然此下文。当出地心比前诸地。即调柔果而论复将入前分中。欲显义门。多势终似惑人。若准上例。上来地行竟。此下第二明其位果。于中亦有三果。今初调柔果中五。一调柔行。二此地菩萨智慧下教智净。三佛子此菩萨已能安住下。胜过自在。四此菩萨十波罗蜜下别地行相。五佛子是名下总结地名。五中前二合为说法令喜可知。后三及余二果俱名大胜。显义多含故。论连前势为果。已定更不重言。就大胜中初三明神通胜。二摄报中。得十不可说等名算数胜。此二种事胜一切地故名大胜。偏举此二者。以是神通有上无上门中明故。就前三中先明胜过自在。于中三。初牒前。次诸佛下别显。后举要下总结。别中五句为三。初句即能断疑行。谓令通达三世之中所有道义故。二一句速疾神通行。闻说如来秘密法界故。三余三句等作助行。谓以平等三道助通化益故。于中初句作净佛国土平等化。即是助道。次句作法明平等化。谓教智化。后句作正觉平等化。谓慈念令得证知故。故论经云。令一切众生得证法故。余别地结名及算数等并可智。大文第八佛子此菩萨。摩诃萨十地行下。地影像分。于中四喻。谓池山海珠喻四功德前二是阿含德后二证德。前中池喻修行功德。即诸地中起修之行。二山喻上胜功德。即依修成德德位高出故。三海喻难度能度。大果功德即修所成德。能至大果故。谓大海难度十德皆遍。故名能度。大海难成由揽十德能成智海。故云大果。此释法喻兼含矣。四珠喻转尽坚固功德。谓从初地转至法云。障尽证坚故。又十地有三。一是修地因前果后故。初二喻显之。二是成地随分。修成即是佛智故。珠喻显之。三是法地。就佛智法开之为十。故海喻显之。以后一融前二无有障碍又此四喻。皆喻十地与彼佛智。非一非异。无差别之差别。而旨趣各殊。初一喻始异终同。次山喻能所依别。所依之地则一。能依之山不同。此则无差之差。上二喻有能所依。下二喻直喻地智。不立能所。三海喻全一。佛智之体而十德不同。德非别物。又互相遍不同于山。斯乃无差别之参别。差即无差。四珠。喻唯是一珠前后之异。唯一智体前后增明。喻虽无差别不碍差别。又初喻前后体别。前非是后而后包前。次喻前前非后后。后后非前前。而同依一体。海喻前后虽殊而前后相遍。珠喻闻后一体。而前前非后后。后后必具前前。初一即是圆家渐。次喻圆中渐。珠喻即是渐圆。海喻即圆圆也。四喻圆融。上来所解在论虽无理必应尔。若得斯旨。不疑十地差别等相。今初修行德中有法喻合。法中始从欢喜终至法云。名次第行相。次第既具则入智海。譬中四大河者。面各出一故。具如十定品。而言大者。阿含婆沙云出二十河。以四河去池四十里。各分为四。并本四为二十。今就本河所以言大下云增长摄余十六。而胜鬘云八者。以东面五河。人皆具见。余三大河名声普闻。十二小河不闻不见故但言八。合中菩提心合池流出。善根等合四河。依菩提心修四摄行。自善增长故。准十定品说有四河。今文含具。一愿智河即大愿之水。二波罗蜜河。三三昧河即今善根。四大悲河。即以四摄法充满众生故。言无有穷尽等者。合上无尽竭。大愿等皆无尽也。第二山喻上胜功德中有四。初总举于法。次如因下总显于喻。三佛子如雪山下法喻对显。四佛子此十宝下总结法喻。今初言因佛智者。为修平等佛智而起诸行修。既未穷故。随十地之行各一增上。斯乃为修无差而成于差。以本统末非全隔越。第二总显于喻。喻意可智。鞞陀黎者此云种种持。由乾陀此云双持。回文即云持双也。尼民陀罗此云持边。斫迦罗此曰轮围计都末底此云幢慧。第三法喻对显中语其山体。前二土山余八是宝。故论云是中纯净诸宝山喻八种地三地世间云何言净。论云厌地善清净故。谓能修善厌伏烦恼。亦得为净。喻以宝山。若语山中所有。即明各有增上义也。初地圣智法药。二地戒香。三地禅等可贵如宝。四地出世如仙。五地善巧自在如夜叉。六地以五地修四谛因相同声闻未能出彼。六地超彼成果无尽。七方便善巧如彼龙神。超前缘起之因名缘觉果。八地无功用心自在故。此自在众即是密迹诸神。九地善巧摄生大力相故。十地佛德如天已淳净故。论云。前三及六非众生数。余皆众生数。就非众生数中有二种事。一初二及第六是受用事资内报故。第三宝是守护积聚事受用中有二。一药是四大增损对治。二香及果即长养众生。以揵闼婆常食香气故。众生数中复有六种难对治。一五通福田治贫穷难。以供彼仙能生福故。二夜叉治死难。威制眷属不令害人故。三龙治俭难降时雨故。四诸自在众治不调伏难。调伏难调故。五修罗治恶业难。以咒术力制诸眷属。不造诸恶故。六大威德天治修罗怨敌难。以四天王三十三天俱处此山故。论但显喻义含于法。今略合之。初地法药。初破无明故。二地戒。六地无漏慧资法身故。三地禅等可蕴积故。四地道品资助能生福故。五地修无住不永灭故。七地功用满足无所少故。八地三世间化得自在故。九地善知稠林得无碍辩破惑业故。十地如佛降四魔故。皆言集在其中者。如所说事能生一切物故。不可尽者。随顺修行不永断不暂息故。第四总结法喻。即结成本意。本意有二。一既同一智海得差别名。则差非差也。二互相显义。谓彼十大山因海得高胜名。若在余处不足为高故。大海亦因大山得深广名。含斯大义故。十地亦尔因修佛智故得高胜。佛智亦因十地所不能穷。方显深广。故论云因果相显。前言依地即一切智地生长住持故。此言依海。即一切智海由深广故。以山依二处法含二义故。更显之。又地则但依海兼明入故。一一山皆深入大海。一一地智皆入佛智。又一一山下皆有于地。则一一地中皆有佛地。又山在海海则非山。山若依地山即是地。法合是显非一异义思之。又山出海上高下等殊。若入海中量皆齐等。十地教行则优劣悬差。若证如入智量皆平等。第三大海十相明难度能度大果功德。先喻后合皆有总别。合中总云不可移夺者。此有二义。一果海因。十地相不可夺其果海深广之名。二地行因相。由依智海。不可夺其因行之称。以是海家之相故。果家之因故。若夺因相则果亦不成。喻中约果名不可夺。法中举因名不可夺。文影略耳。故论云。因果相顺故。云何相顺。谓十地如大海此总举也。能度难度者。显因顺果也。如海十相方能成海。得大菩提果故果顺因也。如海成时不失十相。离十相而无海。离十地而无佛智故。十地即智海也。别中摄十为八。一易入功德以渐故。二净功德。三平等功德。四护功德护自一味恒不失故。五利益功德利世间故。六六七二句合为不竭功德。以深广故。七住处功德。无功用行是菩萨所住故。经云大身者。以无量身修菩萨行。十身相作故。八末后二句合名护世间功德。九地潮不过限不误伤物。知机授法不差根器。十地若无大海水溺四洲。余不能受必生毁谤。又得此二法用护世间。第四宝珠喻转尽坚固功德者。先喻后合。各有总别。总云过众宝者。论经。云过十宝性虽不列名。论但云过琉璃等。意但取玻璃等。不能出宝者。以况小乘八辈。及缘觉行果。但有净相无利生用。今以出宝乃至放光。则出过众宝故。取之为喻故。论云以出故取亦可以出海故取之。除不出者阙余义故。别中摄十为八。合六七八故。八中一出功德可取者。选择出海故。由初地中如智善观出烦恼海也。二色功德。由治理之则色明净故。三形相。四无垢。五明净并可知。六起行功德。即次下三句。谓智行穿彻方便行摄持自在行高显故。相用不染犹彼琉璃。颂云金刚取不动不坏。上三皆是异相庄严。故合为一。后二句明功用殊胜。谓七神力功德。闻持普照体用微妙故。八不护功德。谓随王雨宝无护惜故。约法则得佛正智受位如王。令一切众生同己善根藏故。如随意雨宝故。合云广作佛事。合文可知。大文第九佛子此集下地利益分。于中三。初显法利益。二如此世界下结通十方。三尔时复以下。他方来证。今初分二。初生信功德。后雨众天下供养功德。今初复二。先明说益生信。谓欲令物生决定信。故说利益。后尔时下动地生信。今初亦二。先总叹难闻。后解脱月下问答显益。答中二。先正显等于佛智。后何以下征以释成。先反后顺。然闻有二义。一者泛尔闻为远益故。二不取闻相。初后圆融真实闻故。闻已等佛何更修也。若更修行等多佛故。第二动地生信中。佛力为缘而动地者。亦为生信故。又法如是者亦是因也。余如初会。第三重颂分。若取长料即当第十。于中二。先说偈仪意。后正显偈辞。今初先说仪。后欲赞下说意。意有九句大旨同前诸会。今约当会以释初句。即显初地。次句即二地。以三聚戒为行境故。三即三四二地厌禅。出世智皆净治行力故。四即五地五明成种智故。五即六地般若能除垢故。六即七地空有无碍。与一切智故。七即八地无功不思议智。庄严三世间故。八即九地十地能说能受诸功德故。九即总结。便指上八句。如是地义以颂说之。云更开显。第二正显偈辞。有四十二颂分三。初一偈总赞劝听。后一偈结说无尽。中间正颂分八。初十三偈颂方便作满足地分。于中初二颂半。总颂前九地同相中善择功德。余颂诸地别义。若依总摄。即次第颂前十地。前八地中唯三地半偈。余各一颂。九地有三颂兼结入位。二有一偈颂三昧分。三有五偈半颂受位分。四有三偈半颂大尽分五有三偈颂释名分。六有二偈颂神通力有上无上分。七有四偈半颂前位果。亦是神通分摄。如长行辨。八有七颂半颂地影像分。于中初三偈半颂山喻。次二颂海喻。后二颂珠喻。池及地利益分。文略不颂。其利益分。亦可结说无尽。颂之十地竟。

　　大方广佛华严经疏卷第四十四



　　大方广佛华严经疏卷第四十五

　　　　唐清凉山大华严寺沙门澄观撰

　　十定品第二十七(入第四十经)

　　初明来意。先辨会来。会来有二。一约圆融。谓前明普门中所具差别正位。故寄历人天。今明位后德用不离普门。是则会别入普有此会来。重会普光意在斯矣。等妙二位。全同如来普光明智故。二约次第。前明十地今显等妙二觉故来。以极果由于始信故重会普光。谓前依本不动智体起差别之位。今位极成果。不离本智之因。后出现因果。因是果中之因。得果不舍因故。果是果中之果。大用无涯故。二品来者。为答第二会中十定问故。第二释名会名有二。约处名重会普光明殿会。由第二会已曾会此。故重意如前。约法明说普法会。二品名者。定谓心一境性。十是数之圆极。以普贤深定妙用无涯。寄十以显无尽。故云十定品。即带数释。若依梵本。具云如来十三昧品。以等觉三昧上同佛故。三世诸佛之所行。故云如来三昧。译家以义通因果。故略如来二字。然三昧为定。虽非敌对由等持心至一境故。义旨相顺从略云定。又别行本。名等目菩萨所问三昧经。皆人法双举。梵本是依主释。别行即依士释。三宗趣者。会以普贤因果德用圆备为宗。令物证入为趣。品以普贤三昧无碍自在无边大用。而为宗趣。次正释文。此会有十一品经。分二。前六明因圆。后五明果满。若依古德前九明生解因果。后二明平等因果。前中亦二。前六品明位后因相。后三品明差别果相。然六品之因。若约次第与前五会俱是差别之因。若约圆融等同果相故。与果同会。果是对因之果。与因同会。平等因果由差别成。亦与此同会。今初此因即是等觉。然文有等觉之义。而无等觉之名者。以此等觉亦即十地之胜进故。是以诸教开合不同。仁王经等合此胜进入于十地。是以不立等觉故教化品中约五忍分位。于寂灭忍唯有上下。下忍中行名为菩萨。即第十地。上忍中行为萨婆若。此谓如来。若依璎珞。开此胜进为无垢地。即是等觉。然等觉照寂。妙觉寂照。又贤圣学观品中说六种性。及六坚六忍等。瑜伽具有二义。七十八引深密经说十一地。第十法云十一说名佛地。唯有二十二愚。得佛地时由断二愚。一于一切所知境极微细著愚。即俱生极微细所知障种。二极微细碍愚即是任运烦恼障种。断此便能证大菩提。更不别说等觉断证。论复有文亦立等觉。又菩萨地云。此菩萨虽已修行功德海。满由未能舍三种法故不名妙觉。一由未舍劣无漏法。二由未舍白净无记法。三由未舍有漏善法。至妙觉位方舍此三。今经欲显开合无碍。故存其义不彰其名。下离世间品智慧助道具中。既云随顺六坚固法。有等觉明矣。文中分二。前三品正答前问。后三品总显深广。今初分二。前二品明业用广大。后一品明智慧深玄。前中亦二。初品就定明用。后品就通明用。前中分五。一序分。二请分。三示说者分。四本分。五说分。初中三。初总显三成就二始成下别显三成就。三与十佛刹下别显众成就。二中分三。初约主显时。二于普光明下约主彰处。三入刹那下就德显主。于中十句。即摄二十一种功德中。二十别句。总句即前始成正觉故。一入刹那际三昧者。即穷法真源。谓时之极促名曰刹那。穷彼刹那时相都寂。无际之际名刹那际。即摄二句。谓二行永绝及达无相法。若有二行则有刹那。二行既绝则刹那无际。由达清净真如本无相故。所以此中特名入刹那际者。为显将说等觉位故。菩萨地尽唯有果累无常。生相未寂犹名识藏。若以无间智觉心初起。心无初相远离微细念故。即无刹那。若入此际即见心性常住。名究竟觉故云诸佛三昧。亦显差别历位。不离最初刹那际故。二以一切智自神通力现如来身者。依通起用。此摄二句。一切智通即住于佛住。谓由一切智无有功用。自神通力常作佛事故。次现如来身即摄得佛平等。谓依上一切智现身利乐有情故。三清净无碍摄三句。谓清净摄二句。一摄到无障处。谓惯习觉慧永断所治。故云清净。二摄不可转法由清净故。他不能转。无碍者即所行无碍。世间八法不能碍故。四无所依止无有攀缘。即立不思议。谓虽立教法不依世间故。非诸世间所能攀缘故。五住奢摩他最极寂静。即普现三世。以见三世平等如理无异。为最寂静。六具大威德。即身恒充满一切世间。现受用变化身大利乐故。七无所染著。即智恒明达一切诸法。谓于诸法善决定故。无有染也。八能令见者悉得开悟。此摄二句。一摄了一切行。谓知有情性行差别随开悟故。二摄除一切疑。谓知彼远劫微少善根。亦令开悟故。九随宜出兴不失于时。亦摄二句。一摄无能测身。谓如其胜解而示现身。如摩尼珠。名随宜出生不失于时。二摄一切菩萨等所求智。谓调伏有情摄受付嘱等。皆不生时故。十恒住一相所谓无相。摄余五句。谓到佛究竟无二彼岸等。随义虽殊皆由一相无相而成。可以意得。余如升兜率品辨。第三别显众成就中五。一举数。二靡不下叹德。三其名下列名。四如是等下结数。五往昔下集意。叹德中十一句。初二句总。位极行圆故。余九为别。前四自分德初二行相。一深二广。后二行体。一定二悲。后五胜进德。前三同佛三业大用。可知。后二同佛无住涅槃。初句释。谓不住涅槃故。入世间不住生死故。心恒寂静。后句结德属人。三列名中一百菩萨。初有三十同名慧者。表纯德故。念庄严下七十菩萨别名者。表杂德故。余二可知。大文第二尔时普眼下。请分中四。一普眼请问。要以普眼方见普法故。二佛言下如来许问。三普眼下举法正问。四佛言善哉下叹问利益。大文第三普眼普贤菩萨下示说者分。以法属普贤故。示其令请。于中有六。一示人令问。二闻名获益。三推求不见。四教起见方。五依教而求。六为现身相。今初分三。一示处。二已能下叹德。三汝应请下教问。第二尔时下闻名获益中。获十种益。文并可知。第三其诸菩萨于普贤下。推求不见中有三推求。皆悉不见。一渴仰推求不见。二重观察不见。三以三昧力推求不见。文各有释。今初先求不见。后此由下释不见所以。威力持者。欲令大众渴仰得显深旨故。二重求中三。一审问重示法本湛然故。初无移动。二是时普眼下推求不见。犹谓可见故。三佛言如是下释不见所由。于中二。初印定征起。后善男子下正释所由。以住处甚深故文有十句。初句总。次八句别。后一句结。别中四对。一广智胜定深。谓智门无边。有边之智焉睹定用。起伏无畏展促自在。唯以出世定求故不可见。次二外用内证深。次二得力成身深。后二多护速证深。由上八深故不能见。第三尔时普眼菩萨闻如来下。以三昧力推求不见。于中分四。一新获三昧。二以三昧下以定推求。三时普眼从三昧起下。自陈不见。四佛言下释不见所由。于中五。一约法总标由住难思解脱。翻上三昧可思入故。二普眼于汝意下以近况远。三何以下征释所由。释中二。初略标深广。翻上三昧尚有数故。后举要下举略显广。文有十句初句总。以金刚慧达差别法界俱空故。余句别由了空故。一世界无住处。二众生无可化。三寂无去来。四竖无断尽。五横泯差别。六体非体故不碍现通。七用非用故无依无作。八不离如如故无动转。九理事圆故穷法界边。四善男子若有下彰见之益。五尔时普眼下归敬弥增。文显可知。第四教起见方中。初令策勤前心。次又应下别示深观。上舍境别求故。未识其体。今令十方齐观知其体周。下依此观是以得见。后誓与下起愿思齐。具上三心则能得见。第五。是时普眼下。依教修行。然普眼位深而犹重。习观修者略有二意。一位未等故。二示深奖物故。第六尔时普贤下为现身相。于中五。一为众现身不见。显深现不碍用故。二是时普眼下众睹喜敬。三是时以佛下。现瑞成益。四尔时普眼下叹德广深。于中十句。无等者下无等故。无过者上无过故。余可知。五佛言如是下如来印述。初印后述。述中十一句。初句总。后所谓下别。别有十德。一二严德。二圆明德。三深广德。四色相德。五慈覆德。六超胜德。七知法德。八绝言德。九同佛德。十赞无尽德。大文第四尔时如来告下。本分有四。一举益令说。二何者下列所说名。三此十大下叹定胜德。四是故普贤下结劝成益。今初分二。初劝说成益。后诸菩萨下引例证劝。以三世诸菩萨若说此定皆成益故。第二列名中皆云大者。因满之定称法界故。一普光者。身心业用周遍全包为普。智照自在名光。二妙光者。身智遍照为光。胜用交映为妙。三十方无余之刹。皆至入定为遍往。往无杂乱不碍时节。历然为次第。即能起用名神通。以智用如理本自遍故。四明达诸法本自清净。离于想念契理深心。依此起用遍供诸佛。请法起说名之为行。五佛出劫刹等事。皆名庄严。过去门中包此无尽为藏。亦名过去清净藏者。入定能入劫一念无缘起。定能受法三轮无著。皆名清净。六未来藏中。包含诸佛及佛法等。名之为藏。智慧彻照称曰光明。七现在诸佛作用。众会身相益物。皆曰庄严。横遍十方故云一切。现可目睹故不云藏。八于差别众生身内外入定起定。皆自在故。虽通三种世间。从多但云众生。前后诸定皆从多说。九于眼等十八界自在入出。又知事法界边际。与理法界无碍自在故。十无碍轮者。三轮摄化皆自在故。又得十无碍满佛果故。无尽大用一一无碍。皆悉圆满能摧伏故。寻初后际不得边故。第三叹定胜德。于中四。一约人以叹。人胜故法胜。二若诸菩萨下约修以叹。于中二。先明修成。后如是下修益。于中亦二。初有十句明上等佛果。后此菩萨普入下明身智周遍。皆言普入者。一一皆穷帝网境故。文显可知。三此是诸菩萨下直就法叹。明此十定该摄诸法体相用等。一一超胜故。十门五对。一境智通悟。二因果游入。三通辨出处。四佛法所从。五严土摄生。罔不由此。四若菩萨入此下约证以叹。前约修叹。望于佛果以显终同。此约证叹直就此定以明业用。亦二十句。前十明胜德无限。文显可知。后得法界智下明智德自在。及第四结劝文并可知。大文第五尔时普贤下说分中三。初承旨总告。二佛子云何下别释十定。三第四十三卷末云。佛子此是下总结十数。二中十定即为十段。各有标释结。就初定释中分五。一智无尽。二心无边。三定自在。四智巧现。五观超绝。各有佛子以为拣别。五中初二定方便。次一定体。后二定用。又前三各有标征释结。今初释中十句五对。初二所事所化。次二化处化法。如影者无实故随现故。次二摄护始终。次二所持能持。后二始心终愿。第二心无边者。前明所知无尽。今辨对境发心。以境无边故心无边。有十一句者增数十也。第三定自在者。由前大智大心故。于三昧自在方处非一。入出不同故云差别文并可知。第四智巧现中有标征释。释中三。初法说。于中先十句别明展转深细。后一句总显离相分明次举喻。后佛子阿修罗下以劣况胜。第五观超绝中有法喻合。合中异前化现故云法身。法性包含故一时顿见。由此义故无能映夺。第二妙光三昧释中二。先法后喻。法中四。一身云展入。二是诸世界种种下身智俱入。三是诸世界亦悉下明其卷入。四然诸下明展卷无碍。二喻中文有二喻。喻前互入无杂乱义。一宝山光影喻。二幻师善巧喻。前中先喻后合。喻中有五。一明日光现影。七宝山者即七金山。如十地末所列其名。但除妙高及雪香二山。山间有七香海。海现日影。山以净金亦能现影。二其宝山上下明两影互现。正喻菩萨自他互入。以彼影明净如今之镜故。能互现。三或说日影下。正辨得名不同。谓水中本影现山上影时。此所现影。从山上出来入山间。若山上本影现水中影时。此所现影。从山间出入七金山上故。正入时即名为出。所喻可知。四但此日影下明重现无尽。喻菩萨帝网身土。五体性下明体离二边故能互现而无杂乱。谓取不可得故非有。影现分明故非无。不住成上非有。不离成上非无。若有定住则不能相入。若其离者则无可相入。故不离不住方能相入。后法合中直明不坏不住故。得互入无乱。初二句明不坏性相。谓若坏性相则无可相入。次二句明若住内外。则不能相入。谓若住世间内。则不能身包世界。若住世界外。则不能遍入世界。由俱无住故能互入。于诸世界下释其所以。由定无分别而不坏相。慧观一相而不坏诸。既事理双游故。不坏不住。若不坏不住。则住真如恒不舍离。既即事不舍故相随性而融通。如无不在故同真如内外互入。后如幻喻中二。初总喻。后如有幻师下别喻。今初先喻。后合喻中三。初总明能幻。二住四衢下明依本时处。现幻时处喻互相入。后不以示现下。本末互不相碍。喻不坏相。后菩萨下合中五。一明一多相容不同。合上现多时处。二菩萨于此下明智鉴不昧。合前能幻之术。三不以彼下。合不坏本末之相。四何以下征释所由。先征意云。何以互入得不坏相。释意有三。一由知人无我故。人我之相已见上文。二菩萨知。一切法本性下。知法无我故。三菩萨勤修下。得同体大悲故。由此故能融通事理。第五佛子菩萨如是下。结成上义。于中三。一结上多入一。二然不舍下。结上不坏性相。后当勤下。结上明鉴。第二别喻中有三逆喻。总中三段。一幻不坏本喻。别喻不坏相。二如是幻者下。幻必依处喻。别喻前依本时处。现多时处。三如彼幻师作诸幻事下。明幻师不迷喻。别喻前能幻今初先喻后合。合中先正合。后菩萨了知下。释其所以。第二幻必依处喻。先喻后合。喻中略无幻必依时。准合应有。合中分二。先合依处。后合依时。前中初总合。以记物现故。空即事空。次何以下征释所以。由理无差故。后住于世下结成自在。二于一念下合于依时。于中先正显。后菩萨摩诃萨得下。释其所由。以得幻智同于佛故。及第三幻师不迷喻。文并可知(已下入第四十一经)第三定中释内有三。谓法喻合。法中五。一明遍刹入定。二或刹那下明入时次第。三若久下。总结多门。四菩萨于彼下心契定体。五虽离此下。不废起通及喻合等。文并可知。第四定中释内分二。先明定内深心行。后明定起深心行。今初分二。先起行。后深心。前中先举内。后于彼一一下起行。于中先明外事供养行。后于彼一一恭敬等三业供养行。二然于诸佛下明深心中二。先法说。后如散动下喻况。于中二喻各有喻合。一妄念无知喻。喻其契实无念。二阳炎似水喻。喻其了妄同真。文并可知。第二佛子此三昧下。明定起深心行中。初法次喻后合。合中上明供养自利行。今明开演利他行。文影略耳。开演深理即深心起行也。第五定释中有五。一对境辨智。二正显智知各有十句。皆是过去藏中之法。三所知时分。有十四重。即释过去之义。四显知相状。不灭现在者不舍也。不缘过去者不取也。谓但约过去门。显非有取舍而缘。上四各一佛子。五明出定获益有三。初举数辨相有十句。初句总位。终成果。名受灌顶法也。余句别。一属己二净障。三究竟。四始入。五正证。六终满。七持令不失。八无知而知。九净三轮。总该前九如约智。辨三轮者。谓无能知所知及正知故。余可思准。二何等下征列其名。初四是四无碍辩。次二自利不畏深法。如言能行。次二利他。为善者依为恶者救后二总明二利胜妙。三佛子下结得速疾。有法喻合。歌罗逻者此云薄酪。余可知也。第六智光明藏三昧释中分二前明定业用。后彰定利益。初中分六。一总知诸佛。二若已说下知多名号。三当出现下知当所作。四彼诸如来修下。明知彼因圆果满。五彼诸如来名姓下。知现所作。六此菩萨于一念下。明知分齐。其中大千即是佛刹。而重言者多是遣脱。应言百佛刹也。余并可知。二以了知下彰定利益。于中四。前二自利。后二利他。谓一令心入持益。即由上知故持之不失。由持不失得持之益。一心中持佛得佛护益。二心入持法。得总持辩才益。余句仿此。有十二者增数十也。师子受生者。不畏生死苦故。示生死实性名开法关钥。了生死本空故。出欲淤泥。智力持者定慧双运也。入无住力持。则大劫不离一念。二佛子至住此三昧下。明得善巧益。有法喻合。然善巧有二。一如事善巧故。法云不可说无量。喻云见种种物。二如理善巧故云日光平等。又由此二无碍方名善巧。故合云无分别而能知。三佛子至如是了知下。明得不空益。四佛子至住此三昧下。十王敬养益。第七三昧释中二。先明定体用。后明定利益。前中亦二。先征后释。所以重征者。前通征一定。此则别征庄严。后佛子菩萨下释中二。先释一切世界。以是现在故但云十方。二皆见诸佛下释其庄严。于中二。先总列十门皆是庄严。其中第八别明庄严者。即功德智慧以严其心。色相光明以严身也。后众会清净下别显严相。以广前二。一广众会。二广庄严。今初有三。初明见他。二见自。三能见。今初亦三。初见众会体相。次亦见众会下明见分量。后亦见诸佛。于彼下见佛作用。二菩萨摩诃萨下明见自可知。三如是见时下明能见。有法喻合。法中明无分别而见。喻中明能所诠。不自云我是能所诠。而不舍能所诠。以喻无分别故而知也。合中先合不舍。后而于下合不分别。二佛子至见佛无量光色下广上庄严中二。先以法说后以喻显。前中二。先标章门。略举四种庄严。皆分明证了。后或见佛身下依章别释。即分为四。一释无量光色。二或见佛身其量下。释无量形相。三佛子菩萨如是见下。释上圆满成就。显前二圆满故。四又见佛下释上平等清净。即兼内二严。二佛子菩萨如是见于佛下。以喻显中三。一空无增减喻。喻法性身无可增减。空之大小在于世界及于芥子。非空体然。如法性之身应器成异。二月无增减喻。喻真常色身体不易故。证有近远随心见殊。前喻但喻佛身。此喻兼喻光色及圆满成就。三随心现境喻。喻上清净。菩萨心净则见佛净。在于如来何净何垢。第二佛子至住此三昧下明定利益。略举七种益。各有佛子以为拣别。第一速成行愿益。有标征释可知。第二法印同佛益。有十句五对。初二福慧同。次二二谛境智同。次二体用同。次二二利同。后二善巧平等同。第三以德成人益可知。第四智德包含益。于中二。先喻后合各有十句。合中总标合初获即得。十句合前十事。唯八九不次。以智虽是一从所知别故。一佛刹合色相。二众生合形体。三变化合示现。四入佛合眷属。以互为主伴如眷属故。五通达佛法为助道资具。六普摄净法则圆音示人。七皆令入法方是神通。八普眼清净超合慧解。九自在却合自在。十住法合智用。第五身威超胜益。有标有释。第六令他圆满益。先牒前起后。后征列名相。第七转作佛事益。亦先牒前起后。后征列名相文并可知(已下入第四十二经)第八一切众生差别身三昧释中分五。一明能入智。二显入出之相。三明入定之益。四明境界自在。五总结究竟。今初由得十种无著。成后出入自在。一切地者佛地菩萨地等。二入出相中。二先征起后释相。于中先法后喻。法中略辨十类。以表无尽。一诸类正报相对明入出。二天中入下六趣依报明入出。三千身入下一多相对。四阎浮提下四洲大海相对。五一切海神下。大种事法相对。其无生法乘四大种生便故来。六一切妙香华下诸方相对。七一切四天下下。众数多少相对。八不可说不可说众生众中入下。染净相对。九眼处下诸界相对。十一微尘下杂明诸类相对。为粗细凡圣念劫真妄等。其入出等义如贤首品。二喻显中有四喻。喻前十类各有法合。一鬼力持人喻。喻第一第四多约身故。第二咒起死尸喻。喻第二及与五六。多约依报境故。第三罗汉现通喻。喻第三第七多约数故。第四地一苗多喻。喻后三门杂明种种故。喻合相映文理自显。第三佛子至住此三昧下。入定益中有三。一得赞同佛果益。皆上句显义下句结名。十力义中云心志圆满者。明力自利义。义利成就显力利他。所作皆办彰力圆满。住无碍智总显力体。分别了知一切诸法通明力用。余文可知。二身智光照益。三业用无作益。皆有佛子文相并显。第四佛子至住此三昧无量境下。明境界自在。先法后喻。今初前第二段但明入起今兼明逆顺有无等。为种种境界。起中入者即用之寂故。入中起者即寂之用故。是知菩萨之定常入常起。常双入出常无入出。方为自在为显自在。寄诸境界交络而明。二喻显中文有六。喻皆自有合。一幻现六境喻。喻前同异。二修罗窜匿喻。喻前粗细小大二对。若约理事相望。则无差别为细差别为粗。理细事粗故。或无差为粗总相入故。差别为细别相入故。无差则大周法界。差则随事成小。若唯约事明大小。并差别所收。三农夫下种喻。喻明上下合辨一多。文影略耳。四受胎生长喻。喻上有身无身。如彼从无之有故。五龙下云上喻。喻有相无相。六梵宫普现喻。喻上入中起起中入。及逆顺相对故合云种种。第五佛子至到神通彼岸下总结究竟。并显可知。第九法界自在三昧释中四。一显定体用。二明定成益。三以喻寄显。四总结双行。今初分三。初总显名体。谓于眼等法界得自在故。二菩萨于自身下彰入定处。谓于毛孔中入眼等定。显互用自在故。三自然下明定功用。于中四。一了三世间。二菩萨于彼下多劫修行。三又于下入出无碍。四以于法界下结成自在。此有二义。一于理法界自在故。能善分别眼等界。二善分别眼等十八界。即是事法界自在。此二无碍及事事无碍。故云如是种种。皆横尽其边竖穷其际。第二菩萨如是下。明定成益中辨十种益。一生多功德益有二十一句。各十千亿。二佛子至复有无数下具无尽德益。随前一事皆至无尽故。于中二十句。前十句所具之多。后十句能具之相。清净者除垢故。莹彻者发本智光故。三佛子至住此三昧下诸佛摄受益。于中三。初明摄受。次彼诸佛下现身说法。后令修下令其修证。四佛子至住此法界下诸佛护念益。摄受摄之属佛护念。即佛力来加。五得十海深广益。六得殊胜超绝益。并可知。七得诸力干能益。于中初列十力。后佛子此十种力下显其超胜。随前一一力。皆具此三十八力。八佛子此菩萨下结能圆满益。九此菩萨功德下自德无边故。他不能说益。十佛子至住此三昧下。三昧无边自无不了益。上十段中前七别明。后三总结。第三喻显中。正显前体用及益。亦明前所未显故。不全似上文。文中二。先总举喻体。后佛子如无热下对喻别合。有十三门各先喻后合。一合流沙入海喻中。先总明喻合。虽举四河意在四口出沙故。下第九别明四河。后如恒伽下别明四辩即喻四口。所说即喻四沙。若开四辩总别为五。则有十七门。二如四大河下合绕池入海喻。于中先喻后合。合中先合绕池。菩提心智名之为池。三业随顺智慧。即为绕义。后佛子下合其四方。三如四大河围绕下。合池见宝华喻。说法有开敷之义。三昧有感果之能。庄严清净皆华上之别义。四合宝树绕池喻。五合大池清净喻。即是池体。六合栴檀香岸喻。十种智宝有二义。一即离世间中十种如宝智。二即他心等十种智也。七合底布金宝喻。妙智合金沙。解脱合摩尼。无碍光明合二种放光。住佛所住入于甚深。合布其底。上四段各以如无热大池为首。八如阿那下合龙王无恼喻。即合池名。名因龙得故。九合四河润泽喻。十合四河无尽喻。十一合入海无障喻。十二合入海无厌喻。上之四喻。各以如四大河而为喻首。上之十喻。皆以菩萨而为合初。十三佛子如日光下。合众宝交影喻。先喻后合。合中二。先正合。后何以下征释涉入所由。第四佛子至虽能于定下。总结双行。谓权实定散无障碍故。于中三。先法。次佛子下喻。后菩萨下合。然法中明即寂而用喻。合乃明即用而寂。文影略耳(已下第四十三经)第十无碍轮三昧。亦初征。次释。后结。释中三。初明入时方便。二佛子菩萨摩诃萨住此三昧已下。明入己智用。三佛子菩萨摩诃萨入普贤所住下。定满成益。今初有二十二句兼显定名。初十一句因用无碍。是无碍义。后普入下有十一句住果圆满。即是轮义。今初段中。即此无碍无所不摧。亦即轮义。初三句三业无碍。次句器世间无碍。次二句众生世间无碍。余句智正觉无碍。后住果中二智通权实。故云普住。三作利乐事。四净二障种。七智契佛境。余七可知。第二入己智用中四。第一摄佛功德。二证入诸法。三普德无尽。四结示劝修。初中即摄如来二十一种殊胜功德。以此位中德等佛故。其间或全同佛相。或有约因相似而次第无差。于中三。初总明妙悟皆满。次别显二十一德。后显德胜能。今初十句。初句标满时。余九显满相。然一切智若对种智即是根本。若直语佛智则通权实。今此显通。于中初三句始观。言观一切智者标也。云何观。观有二种。一总观。谓权实齐观故。二别观。此是实此是权。权中有多差别。皆审照了故。次三句中顺。亦初句标。次云何随顺由前总观故。顿能显示由前别观故。各各攀缘。后三句终契。释同前观。但由前观察。今证见分明耳。二于普贤下别明二十一种功德。分二十段。后二合故。今初第一明二行永绝。即于所知一向无障转功德。然有二义。一谓非如二乘有无智故。二不同凡夫现行生死起诸杂染。不同二乘现行涅槃弃利乐事。世尊无彼今菩萨亦无。文中广显利乐。即不同二乘皆与智俱。即不同凡夫。就文分二。先总明大用常恒。二佛子此菩萨有一莲华下。别显一用。前中二。先法说后喻明。今初法说中二。先正明后征释。今初先明行体。后不断下辨常恒。二征释中。征意云。何以得此智满行常。释意云。愿行善成智慧善巧故。第二喻显中四。初喻二合。三征。四释。今初。摩尼宝置色衣中。即总喻菩萨心智置佛智中。虽同衣色喻前智满十句故。合云观一切智等。不舍自性。喻前行常二十句。二合如喻辨。三征意云。何得已能满智而不断行耶。四释意云。菩萨无障碍愿法应尔故。穷尽生界益无疲故。文中二。先法说可知。后转以喻况。于中三喻皆喻利生无厌。各有法合。一虚空持刹喻。喻大愿法尔故无厌。二涅槃普灭喻。喻为净众生故无厌。上二喻悲。三佛智普成喻。喻能所不二故无厌。此一喻智既非爱见之悲。何有厌乎。第二别显一用中二。初明依果殊胜。后菩萨摩诃萨于此华下。正报自在。前中二。先明相严过前十地故。穷十方际。后此大莲华下辨德严。自内而观量周法界。自外而观许众生见。斯乃即小之大也。二正报中二。初明身量大小。后一切诸佛下明佛加放光。有二十重。后后重中皆倍前前。百万亿那由他不可说佛刹微尘数。倍则数难量矣。第二佛子菩萨至住此三昧下。明达无相法。即同诸如来。于最清净真如能入功德。初结前生后。达无相故不染。后安住下。正显安住即是入义。谓此真如非有非无。故云无边。定有定无即是边故。不可说法即离言真如。其法界实相及无碍际。皆真如异名。而云如来种性者。诸佛以无性真如而为性。故出现品云。皆同一性所谓无性。法华云知法常无性佛种从缘起。无去来等重显真如。即是中道故。深无底现量已下别明能入之义。第三为去来今下。明住于佛住德。谓佛无功用常住圣天梵住故。文中先三世佛赞。文通前后二段。从诸佛力下正显其义。谓入一切佛境。即圣天等所住境也。净眼现证下明能住相。十眼圆明而安住故。文有五眼。余但义含。第四成菩提心下。明得佛平等德。谓佛佛相望有三平等故。文即为三。初明所依平等。诸佛皆依清净智故。文中始发菩提心。终成种智。出生智用皆所依也。次离世生法下明意乐平等。同以调生为意乐故。后神通变化下作业平等。同作受用变化业故。第五功德解欲下明到无障处德。以修一切障对治故。福智皆净。离于二障文中。初二句功德。次二句智慧。各上句障净。下句德满。次二句重显功德。余四句重显智慧。第六所行寂静下。明不可转法德。谓教证二法他不能转。文中初二句略标教证。谓寂静证也。于诸佛法教也恒以下别显教。念力下重显。证既如空无著等。他安能转耶。第七于诸世间下。明所行无碍德。谓虽于世间作利乐事。世间八法不能碍故。文中住菩萨心成坚固力等。即不碍之因也。第八一切诸佛下。明立不思议德。谓安立正法凡愚不能思故。文中初总显一切教法。皆是如来威力之所建立。菩萨能知。反显凡夫不思。入不二下别显安立难思之相。谓依无相而广说故。随欲解之多端。故并难思也。第九法界为身下。明普见三世。以身心等于法界故于三世事记别无差。在文可见。第十开示一切法下。明身恒充满一切国土。谓为开法故。示现受用变化之身。遍诸世界而为利乐。文相亦显。第十一得佛智慧下。明智恒明达一切诸法。谓于境善决能断他疑故。文相亦显。第十二具大威德下。明了一切行。谓具增上意乐。能了有情意乐性行。如其所应而为现身。即有威德。第十三亦为开示下。明除一切疑谓声闻人言其全无少分善根。今能开示。令其知当生如来妙智故。心不障碍。第十四于一切法心无动下。明无能测身。然有二义。一谓其身非虚妄分别所起。无烦恼业生杂染故。不可测。初一行经显之。二其身虽无分别如摩尼珠。然由佛增上及众生胜解力。见金色等。而佛无有分别。即不坏诸有下。经文显之。第十五虽随世俗下。明一切菩萨等所求智。谓菩萨以无量文字调伏有情。要依佛所闻法为先。获得妙智故。诸菩萨等皆求也。文相甚显。第十六了一切法下。明到佛无二究竟彼岸。谓了一切法空法界等。即佛无二法身。依此法身修波罗蜜多等行。而得圆满。为从法界生。第十七犹如虚空下。明具足如来平等解脱。谓一一如来所现身土。皆遍法界犹如虚空。无相无形不相障碍。而不相杂。随其化缘现各别故。故文云。随顺演说于一境门生一切智。谓各顺一一境故。第十八观十力地下。即证无中边佛平等地。谓三种佛身平等遍满。无有中边之异故。至萨婆若。即自受用智。为桥梁。即通变化。见法无碍即是法身。结云善入诸地者。即佛十地也。第十九知种种下。明尽于法界。谓此法界最清净故。能起等流契经等法。极此法界。于当来世作诸有情随应利乐。今文但有所起略无能起。第二十所有大愿靡不成就即等虚空界穷未来际无有尽故方云成就。上来略辨。若广引诸论如升兜率品。第三佛子菩萨摩诃萨以此开示下显德胜能中二。初总明。后虽一切下别显今初先标。谓用此会事之德。开示佛平等性者。同有二十一种功德故。后此是下总叹前德。二别显中余九不言。且广初无碍之义。自有四十一句。初句有不碍无。以有是无之有故。后四十句明无不碍有。以无是有之无故。又前是二而不二。后是不二而二。及寂用相即等。并显可知。第二佛子菩萨入如是下。证入诸法用中四。初明证入。二离证相。三征四释。今初十句。初句明能证之定。三昧智轮尚顺梵语。若正应云智轮三昧。因定最胜名大威德。则能下显所证法。谓证佛果法。初句总。无为果为证。有为果曰得。余句别。趣入释证成就释得。圆满通二积集约因圆。清净谓障尽。定能安住慧能了达。定慧两亡则自性相应为证入也。二而此下明离证相。以无念方证故。尚不念无碍慧境。况所证法有若干耶。三征意有三。一何以证而无念耶。二何以一定得多果耶。三何以因定得果法耶。四释中二。初略别释。后此三昧下广以通释。今初别释三征。一体性离念故。二定体虽一用无边故。三以殊胜故因得果法。后广通释者。谓文广义通。通明上三句。于中二。先总标。境是定之所缘。深入是定证契。威力是定之用。三皆定体皆言种种故。上云无边。具三又多故云殊胜。后所谓下别显有二十八句。句皆有上三义。如初句。入即深入义。不可说等即无边义。智门即境界义。其间或有阙无边义盖文略耳。知智在说说为智门。二入功德智慧不二之庄严。六入不空如来藏。七悲智之境观度无休。余可知。第三佛子此菩萨摩诃萨住普贤下。普德无尽。于中四。一正显无尽。谓非唯上列诸用。又能念念入多三昧。亦不能尽。二征。征意云。既念念入多何以不尽。三释意云。此三昧缘境究竟无尽故。文有十句。初总余别并可知四喻况。于中有三喻。喻前无尽各有喻合。前二合中复加征释。一如意随求喻喻定心随应出法无尽。征意云。何以出法无尽不匮息耶。释意云。了多幻境皆同影像。缘至则生何有尽耶。体无增减何有匮息耶。二生心各别喻。喻缘境无尽可知。三龙王降雨喻。喻入法无尽。于中初喻后合。合中分三。初正明入法合滴如车轴。谓入广大法故初句总智门。下别皆云门者自他游入故。幻网者一切皆幻。互为缘起相交映故。世界性空故无体。随缘染净故有体。又法性土故有体事土从缘故无体。又净刹顺理故有体。染刹妄成故无体。余可知。二于一念下。入法时分合前降雨之时。三如是入时下。明入时相用。合前无边无尽无作境界。于中三。初十句明其相状。次求一切智下明其业用。三征释所由。今初。初二句合云无边雨无尽。不疲下合无作境无作即无功用故。身不疲心不厌。不永断不暂息。未入常入故不退。已入永常故不失。无法非所入门故不住非处。无心不契故。恒正思惟。不沈不举正是入相。二业用者随入一一门。皆有斯业门。门即不可尽。文显可知。三征释中征意有二。一云。菩萨岂无行满成佛。何以业用无际限耶。二云设横显无尽可尔。何以一一门中用即无尽。后释意亦二。一云。菩萨本为众生生无尽故。用亦无尽。二释后意云。生及世界既如虚空故。随一门即用无尽。如芥子中空。由此不但一门成多。一念亦能成多事矣。文中三。初喻明火随薪缘。薪多火在。喻菩萨生界缘广用无有涯。次合可知。后转征释。征意云。菩萨何以起多业用。释意云。为普度生满普愿故。第四是故诸菩萨下。结示劝修中二。初结劝勤修。二佛子至如是修行普贤行下总结显示。今初谓菩萨心穷生界。定用无涯。故应修习。文中二。初举所修之法。后勤加下示劝修相。今初。是故诸菩萨五字该下二段。其所修法有十一句。末后一句举定名体。前之十句。别明无碍轮之业用。于中倒牒前来诸文。初种类者业用非一故。如合龙喻中入法众多。是种类义。二境界者即定所缘。如前妄念缘境喻。三威德者即通显定用。如前宝珠能出生喻。四此上三种皆悉广大。一一无涯。如前不见三昧前际故。五数不可极。如前入不可说智门等即无边故。六并绝心言。如前不作是念有若干菩萨等故。七皆与智俱。如前虽知诸法无作。而能示现一切作业。是权实明照故。八体用齐于佛境。则诸佛现前。如前观十力地至萨婆若故。九如来护念。如前诸佛摄受已。入未来诸佛数故。十非但现用自在。亦成昔善。如前功德解欲悉清净故。第二示修相中二。初略示离过进德。后不依下别示离过进德。于中先离过。后于诸法下进德。文并可知。第二总结。显示者远则通结前来诸段。近则逆结上来进德之文。欲一一配属恐厌繁文。大文第三定满成益。文属此定意兼前九。于中四。一外感佛加益。二内德圆满益。三上摄佛果益。四正同佛果益。初中五。一辨加所依。谓在定时故。二十方下显能加者。三与如来下正显加相。四佛子菩萨下。加以成用。文并可知。五何以下征释所由。征意云。普行既满何须尽未来际行调生行耶。释意云。无障碍愿法应尔故。已成大愿真能调故。第二佛子此菩萨获如是下。内德圆满益中四。初牒前住定之因圆。通牒上文并显可知。二其心恒住下别示所满。十表无尽。三佛子此菩萨摩诃萨已到普贤下。总结究竟。四何以下征释所由。征意云。菩萨何以能满尔所德耶。释意可知。第三佛子至以此三昧下。上摄佛果益中三。初正明。次何以故征。征意云。上是佛德何能摄耶。后菩萨下释意云。住此三昧能所作无余同如来故。于中三。初正显无余之业。故皆云一切。二于此法中下明作业行相。初句总显依前而作。更不作余不足之业。住未足等显其作义。如是已下总结前作。三佛子下逐难重释。谓广前作如是业不作余业。文中三。初略标举其中如作。通身及意。次征。征意云。何以不作余耶。后广释。释意云。若作异前非菩萨故。文有十喻即为十段。各自有合。一金刚不坏喻。喻行体坚牢。二真金妙色喻。喻善业外饰。三日轮光明喻。喻智慧圆明。四须弥四峰喻。喻善根超出。不合四峰。若合可以四菩萨行合也。五大地能持喻。喻大悲荷负六大海含水喻。喻大愿普育。七军将明战喻。喻习定防怨。八轮王护世喻。喻定清物惑。九植种生长喻。喻行增物善。十时雨生种喻。喻法雨普成。先喻后合。合中二。先正合。后征释。前中云乃至者。越初生种直合终成故。由应时而降故。获斯十四种益。一得智果净二障故。二得断果达无相法故。三得恩果住大悲故。四得所依清净。究竟彼岸果。上四自利余皆利他。五了有情行令他欢喜。自离十怖则自欢喜。六得断疑。七成应供。次下诸句由此而成文并可知。后征释中。征意云。菩萨依何行力说法。成斯大益。释意云。由成大智证法界故。尚能净无量行。岂止成众生耶。文中二初标。后所谓下释。释中三。初列所净功德。二佛子下结其广多。以别说难尽故。三于如是等下显能净因。同分善根者。一一善根回向法界成主伴故。超诸世间等者。法性相应所修之福故超于世。法性不并真故无有对。余并易了。第四佛子菩萨摩诃萨住此三昧下。正同佛果益。于中二。初正显同有标征及列。等觉之名由此而立。二尔时普眼下问答料拣。于中先问后答。问中先牒前同佛。后何故下陈己所疑。于中初疑不名为果。后问不舍于因。后尔时普贤下答中二。初赞问牒疑。后佛子此菩萨下正答所问。于中三。一法说。二喻况。三法合。今初十一段。次第答前十一问。在文易了。意犹难见。谓何得已入十力而普行无息耶。今总以喻显。如人习诵虽已得通。而数温习不如久精。下香象喻显相。虽相似而体不同故。璎珞云。等觉照寂妙觉寂照。亦似功用满位。此无功用也。亦显得果不舍因。尽未来际。皆位后普贤故。喻中三。一举象王依正胜严。伊罗钵那此云香叶。常居第一金山之胁。二若天帝下明象王神变自在。言七牙者。准贤首品但有六牙。或是译者类后三七便言七耳。若作表义于何不可。无能分别此象。此天者正意取此以喻菩萨等佛之义。三佛子彼伊罗下。明不坏本而能现。第三法合中分四。一具众行严合前依正。二为欲安处下明因果无碍合前神变自在。三佛子菩萨摩诃萨本身下。结成不坏因而现果。合前不坏本而能现。四何以故下征释重合。初中可知。二中二。一明修无碍行所为。于中先为果。后增长下为因。二不舍普贤下正显无碍行相。于中先总明。以法界因果无障碍故。后现不可说下别显。于中分三。初显因门果行。文有四果。一智果。二说法果。二般若相应果。四断果。次而现受生下显果从因行。及说得时不同随物现故。后复于一切下显果门因行。并可知。第三明不坏因而现果中。本身不坏即因不坏。合在窟无变。一切处变现即能现果。合在天神变。四征释重合中。先征意云。因果相违云何因门现果。果复为因。释意云。调众生法应如是故。文中二。先释果作因意十句可知。后佛子汝应下释因现果意。于中四一法说谓不舍因而现果。二如伊罗下举前喻显。三佛子下重以法合。于中初明不舍因而现果。后虽知诸法平等下。不坏果而现因。四佛子至安住下叹胜。上来释相竟。第三结名可知。上来别释十定竟。最后佛子即大文第三总结十数。

　　大方广佛华严经疏卷第四十五



　　大方广佛华严经疏卷第四十六

　　　　唐清凉山大华严寺沙门澄观撰

　　十通品第二十八(已下入第四十四经)

　　初来意为答第二会中十通问故。以二品明业用广大。前定。此通。义次第故。亦由依定发通。二释名者。通即神通。谓妙用难测曰神。自在无拥曰通。妙用无极寄十显圆。晋经本业俱称十明者。委照无遗故。然通与明经论皆异。故智度论第三云。直知过去宿命之事为通。若知过去因缘行业为明等。今以此经通即委照亦得称明如文广说。故下经云。非诸菩萨通明境界。晋经意存顺义。今译务不违文。三宗趣者。智用自在为宗。为满等觉无方摄化为趣。次正释文。长分为四。一举数标告二。征数列释三。总叹胜能四。结数辨果。今初。言十者。一他心。二天眼。三知过去劫宿住。四尽未来际劫。五无碍清净天耳。六无体性无动作往一切佛刹。七善分别一切言辞。八无数色身。九一切法智。十入一切法灭尽三昧。此十皆言智通者。皆以大智为体性故。若随相说。前八量智。后二理智。据实唯一无碍大智。此十亦是开彼六通。天眼天耳神足漏尽各分二故。天眼约见现未分成二四。天耳约音声言辞。分出五七。亦是约闻圣教及诸类言辞故。神足约业用及色身。分成六八。漏尽约慧定分成九十。一三不分故六为十。然小乘六通智用有分。三乘平遍亦非曲尽。今一乘十通智用重重遍周法界。犹如帝网念刹圆融故。尚越彼明况于通用。为显圆旨开成十通。第二何者下征数列释中。先总征。后佛子下别释十通。即为十段。段各有三。谓标．释．结。今初标。云他心者。智以他心。为所缘故。若直就所缘。应名心差别通。若所若王种类多种皆能知故。并依主受名。然智缘他心诸说不同。安慧论师云。佛智缘他心缘得本质。余皆变影。护法论师则佛亦变影。若缘本质得心外法。坏唯识故。但极似本质有异因人。依唯识宗护法为正。以今经望前亦未失。以摄境从心不坏境故。能所两亡不碍存故。第一义唯心非一非异。正缘他时即是自故。以即佛心之众生心非即众生心之佛心为所缘。以即众生心之佛心非即佛心之众生心为能缘。如是镕融故非一非异。若离佛外别有众生更须变影。却失真唯识义。二知一下释相中二。初知一刹。后如一下以少类多。前中三。初总。次所谓下别。后如是下结。别中有三十类心。阙第三无记。晋经具有。于中前十约相总显。后二十心约人别显。前中初二约性总该诸心。次二约行兼济独善故。次二约报。天大人小故。上四唯善。次二约向背。而顺通三性善惟有漏。背唯是善通漏无漏。约人辨中。初六约乘。前三是果。后三是因。即前背生死心及广狭心。次八部约类。即前顺生死及大小心。地狱等约趣。亦顺生死是不善心。余并可知。第二天眼。标云无碍者见自在故。清净者离障故。天眼即通。二见无量下释中分三。初总明多界相殊。其善恶趣等。后后展开如问明品。次所谓下别明多类非一随一一类有前罪等。三如是种种下委照分明。前但睹其现相。此则照其因缘。十明之目由此而立。于中初能见分明。次随所下所见委悉。言随所者所知非一故。后悉皆下结其无谬。文并可知。第三宿住通。标中谢往之事名宿住。在过去明了记忆为随念。即宿住之随念。宿住随念之通。二能知下释相中二。一知凡事。于中先总。所谓下别。二又忆过去下知佛事。于中亦二。先约界显多。但知其果。后又忆念下约人显多兼知其因皆以菩萨得九世眼如见现在故。若不尔者过去之法若不落谢不名过去。若已落谢无法可知。若但曾经心中。有种影现前故。说忆知者。是则但见自心不见彼法。又曾不经事应不忆知。又但见现在非是过去。何名宿住。余文可知。第四知劫通。亦从境受名。二知不可说下。释相中二。先知凡。后又知下知佛。前中亦二。先明所依劫。但寄多界以显多劫。非有际限名。及后段。皆尽未来。此位所知同于佛故。后一一下显能依事。义如十地中辨。然大乘宗。未来世法体用俱无。今云何知。依方便教但见现在因种。知当果相。非见未来法体。若一乘宗。于九世中。未来中现在体用俱有。今称实而知。然非现在之现在。故称未来。此有若是性有即同小乘。若是缘有缘今未曾。云何言有。若今时看缘性俱无。以是现在未来定非有故。若逐未来时看。以是未来之现在故。还如今有。第五天耳通。初标名。略无智通。若直云天耳。即当体受名。若取无碍清净之天耳。即依有德业受称。二圆满下释相中三。初总显德业自在。二佛子下别示一方业用。三如东方下举一例余。今初九句皆约用辨德。前之标名即是总句。一圆满者能互用故。二遍闻十方及九世故。三一时领览通其源故。四离二障故。五明了所知故。六缘不能碍故。七非如权小闻有分限。不尽重重故。八已证得故。九于一切皆自在故。谓欲闻则细远无逃。欲不闻则近大不挠。故云自在。第二别示一方业用中二。初举多佛欲显闻广。二是诸佛下显闻忆持。于中二。先闻持教法。随释可知。后又于下显持圆满。即能持之相。于中二。先举所持。上文通显佛所说法。今辨所说差别。后于彼下辨能持相。兼明转化。余文可知。第六无体性智通。初标名中有十四名。初一总通。即无体性。余皆别。别中一无功作用。二同理平等。三能普遍。四量难知。五非谓依体起用。六但随念即形。七现有作用。八不动本处。九作必究竟。十用无间歇亦不断佛种。十一他不能坏。十二能生善根。十三随何所诣。于十三中。初二五八是无体性义。余即神通义。此二无碍故受斯名。二此菩萨下释相中三。一明广大。谓闻多刹佛名。即见身在彼多刹故。二彼诸世界下。明无量不起等义。谓又于彼佛重闻佛名。便往敬事受道无著故。三如是经下明不断义。谓于多时体用无碍故。第七善分别言音通中。初标名。从所了得名。即依主立称。若从所发得名。即通持业。二知不可说下释相中二。先知言词有标列及结。后此菩萨下明发言词。谓随乐差别而发言故。有法喻合。文并可知。第八色身庄严智通。依所现得名。即有财立称。二知一切下释相中三。初知无色以色即空故。二菩萨如是下明能现色。以空即色故。三佛子下双明无色现色。所为不碍悲故。今初由了法界无定实色。举体即空非断空故。空中无色不碍色故。存亡隐显皆自在故。方能随乐现种种色故。先明之。于中六句。初一总知色性离相。亦无有法而为空故。余五别明离何等相。一离差别相粗妙长短等。同一无生体故。二种种异相虚故。三无量多相离故。又无大小绝分量故。四但妄分别求叵得故。色空二见皆请取故。即与不即斯见绝故。上通形显。五离显相依形有故。二能现色中。初结前标。后以即空之色为妙色故。又空色不二成上真空。不二而二现斯妙色。色空融即为真法界。缘起无尽即一现多。后所谓下别显不同有一百三种。或从色相立名。或就德用受称。可以意求。然然皆是称法界之色。不同变碍。但随所显以立色名。三双明所为中。初结前后今所化下显其所为。有十句并可知。第九一切法智通。初标名。从所知真俗等法受称。二知一切下释相中二。初明知法。即内证事理。后此菩萨下明演法。即外益众生。亦是前明即事常理。后明即理恒事。用寂寂用无障碍故。今初。又二。初约离言显实。二无我下约二空显实。今初之三句。一向显实。一名无得物之功故。二缘成无性故。三体绝去来故。下有三句相对显实。然此三对释有三义。一唯约显实则相待而空故。异相互无故云不异。遮异言不异。亦无不异可得云非不异。二约双显体则不异相非不异。三约双遮相即性故非异。性即相故。非不异。又相非相故不异。性非性故非不异。故离二边不住中道。下二对例知。二约二空显中。亦初三对一向显实。无比者无有我所与我为比对故。余二可知。无实下亦通三释。准前知之。且约显实以释。一虚实皆缘显故。二法性不并真故一相。一亦不为一故无相。有无皆法待对故。无法与非法但假施设。并就实而求。能治所治无不双寂。余皆仿此。第二演法外益中三。一牒前成智。为起用所依故。二不舍下正明演法。三虽知实相下寂用无碍。于中三。初寂不碍用。次虽有言说下用不碍寂。后于不二下寂用无二。第十灭定智通中三。初标名。云一切法灭尽者。谓五聚之法皆当体寂灭故。斯即理灭不同余宗灭定。但明事灭。唯灭六七心心所法。不灭第八等。但事灭故。不能即定而用。证理灭故。定散无碍。由即事而理故不碍灭。即理而事故不碍用。是以文云。虽念念入而不废菩萨道等。亦非心定而身起用。亦不独明定散双绝。但是事理无碍故。上七地云。虽行实际而不作证。能念念入亦念念起。及净名云。不起灭定现诸威仪。皆斯义也。事理非一故。一切法灭尽之神通非异故。灭尽即神通。通二释也。二于念念下释相中二。先明即定体用自在。后此菩萨住三昧时下。明入定时分自在。前中亦二。先标入定。二亦不退。下明不碍用。于中初二句总。未作不退。现作不舍。正简事灭以显真灭。余句别明。文显可知。第二明入定时分自在中三。初长短随心。二菩萨入此下威仪不忒。三虽于有无下不碍起用。定散双行。于中先法后喻。光影普现寂然无心。随器亏盈体无来去。三是为下结名。大文第三佛子菩萨下。总叹胜能中二。一形劣显胜。劣不测故。二唯除下以胜显胜。谓佛等方测故。大文第四佛子是为下结数辨果。文显可知。

　　十忍品第二十九

　　初来意者。为答普光十顶问故。义如前释。前二已明通定用广。今此辨其智慧深奥故次来也。二释名者。忍谓忍解印可。即智照观达。寄圆显十。三宗趣者。智行深奥为宗。为得佛果无碍无尽为趣。然此忍行约位即等觉后心。为断微细无明。若约圆融实通五位。寄终极说。体即是智。不同余宗忍因智果。虽是一智随义别说。二三四五等诸教不同。今此圆教故说十忍。四正释文。文有长行偈颂。前中四。一举数叹胜。二列名显要。三依名广释。四总结其名。今初先举数。后若得下叹胜。到无碍地。即自分因圆。佛法无碍即胜进果满。第二何者为十下列名显要中。初征数。次列名。后显要。名中前三约法。后七就喻。三中初一约教。谓忍于教声从境为名。音声之忍。次一约行。顺诸法故顺即是忍。三无生忍者。若约忍无生理即无生之忍。若约无生之智及烦恼不生。则无生即忍。通二释也。又此三忍。若通相说。前二皆是无生忍之加行。顺向无生。后一方契。若约当位三忍条然。以不应此位方有顺无生忍故。顺但顺理。不是顺忍。若尔何异无生。顺忍通顺事理故。不同无生。经云。法有亦顺知等。又依五忍位当寂灭。今约三忍明义故当无生。如地持说。后七约喻中并是依主。谓如幻之忍等故。光统云。约四喻音声。电化喻顺忍。空喻无生。电即今之影喻。又云幻者。起无起相。焰者境无境相。梦者知无知相。响者闻无闻相。电者住无住相。今既云影。应云现无现相。化者有无有相。空者为无为相。此则能喻局于一相所喻义通多法。在文虽无于理无失。又古德云。观识如幻想如焰。受如梦声如响。行如电色如化。总观一切蕴界处等。毕竟空故。如虚空也。此释顺后会偈文。故今影喻亦喻于行。若依摄论。第五八喻皆喻依他起性。然并为遣疑。所疑不同故。所喻亦异。一以外人闻依他起相。但是妄分别有。非真实义。遂即生疑云。若无实义何有所行境界。故说如幻。谓幻者幻作所缘。六处岂有实耶。二疑云。若无实何有心心法转。故说如焰。飘动非水似水妄有心转。三疑云。若无实何有爱非爱受用。故说如梦。中实无男女而有爱非爱等受用。觉时亦尔。四疑云。若无实何有戏论言说。故说如响。实无有声听者谓有。五疑云。若无实何有善恶业果。故说如影。谓如镜影像故亦非实。六疑云。若无实何以菩萨作利乐事。故说如化。谓变化者。虽知不实而作化事。菩萨亦尔。然彼论无空喻。而影喻是镜像。更有映质光影喻。喻种种识无实。又有水月喻。喻定地境界无实。今经以义类同故。合在影中。至文当知。远公见其无空便以空喻喻无为法。非不有理而违下经。经云众生及诸法皆如空故。若尔云何释空喻耶。谓彼疑情虽遣。犹谓诸法有不实相。故云如空毕竟无物。余义广如摄论及别章说。金刚般若九喻亦皆喻有为。若大品智论十喻。通喻一切。楞伽亦通。今经长行多同前通。而偈所喻亦有局者。显义无方故。已释列名。此十种下显要。要故同说。大文第三佛子云何下。依名广释即为十段。前七皆三。谓征起释义结名。初忍释中十一句。初一总举所闻。谓三无性等法。余显能闻入法。谓闻无相不惊。以解遍计无所有故。闻无生不怖。以解依他必无生故。闻无性不畏。以解真如无性性故。又释。于真空法闻时不惊越。思时不续怖。修时不定畏。又闻有无所有不惊。闻空无所有不怖。闻斯二无所有故不畏。并如诸般若论说。深信者闻慧之始。悟解者闻慧之终。初信久解故。爱乐者思慧之初。爱法乐观故。趣向为终久思向修故。专心忆念者。修慧之初。起加行故。修习为终。正明造修至定根本故。安住者。依定发慧。证理相应故。具如瑜伽菩萨地中。第二顺忍释中。有四重止观。一创修止观。谓止思一境。观观事理。二渐次止观。谓止安事境顺其理故。名平等无违。观达事理名随顺了知。偈云。法有亦顺知。法无亦顺知故。三纯熟止观。谓止惑不生名令心清净。观彻前境为正住修习。四契合止观。寂冥理境名为趣入。智显于心故云成就。上四皆止观俱行。如是方为真实顺忍。第三无生忍释中有二。先总明。后何以下征释。今初。若具皆应征无尽等。此二为总故略标之。释中具有皆此别义。后征释中。征意有二。一云何以得知无生灭耶。二云既称无生法忍。何以复言不见法灭。释中释初征意云。真法本自不生。从缘之法无性故不生。以无生故。何有于灭。此则以缘集释无生。以无生释无灭。此中略无缘集。偈文具有。云何无生释无灭耶。此有二意。一云若先是生。后必可灭。本既不生今则无灭。二云既即缘无性称曰不生。则不待灭竟方无故。次云无灭。此二为总。余可仿之。释第二征意云。夫无生忍非独无生。必诸法都寂。今从初义立无生称故。无灭等成无生义。若从别义亦可得称无灭忍等。是以信力入印度经。明此忍能净初欢喜地云。一谓得无生忍亦令他住。又云。无生忍者。谓证寂灭故。二得无灭忍亦令他住。又云。无灭忍者证无生故。斯文可据。又此诸句各有二义。一以前前释后后。以后后成前前。前前有故后后有。前前无故后后无。二者诸句一一皆在无生句中。正无生时诸义顿足。以是即事之理非断灭故。即理之智无能所故。然文旨包含略为三释。一唯约理。二具理智。三唯约智。今初。云何前前有故则后后有。谓生法既灭灭则终尽。尽则是垢染法。染则前后别异。别则方处不同。有处则能所非寂。不寂则有所欲。有欲则有营作。作则有所愿求。愿则心住愿事。住则有去有来。今由前前无故后后斯寂。故以后后显成无生。此顺长行。二双约理智者。初二是总含于理智。次四显理无生。后六显智无生。故偈云其心无染著等。理智契合名无生忍。三唯约智者。由了从缘无生。则智无有起。故名无生。无生之忍湛然不迁。故云无灭。无灭故用无断尽。次垢念皆离常无差异。傍无方所照而常寂。遇境无染虽为而无作。虽悲而无愿。处世而无住。等法界而无去来。皆以前释后。以后成前。言亡虑绝寂照湛然。名无生忍。若唯约知无生理名无生忍。未足深玄。第四如幻忍释中。先略后广。略中二。先了幻缘相。后此菩萨下成就忍行。今初有三。初指法同喻。次从因缘起者。彰幻所由。由缘生不实故。后于一法下显其幻相。初一切法即是所喻。所喻通局。已见上文此意明通。通为无为。故大品云。设有一法过涅槃者。我亦说言如梦如幻。涅槃虽真从缘显故。遣著心故。广中合云了世如幻。则似有为。然有法世亦通无为。此为有为所隐覆故。所以名世。故后云菩提涅槃亦皆不见者了平等故。就法喻中各开五法。如结一巾幻作一马。一有所依之巾。二幻师术法。三所现幻马。四马生即是马死。五愚小谓有。初巾喻法性。二术喻能起因缘。谓业惑等。三喻依他起法。即众生等。四喻依他无性。即是圆成故。广说皆云非也。五喻取为人法。今菩萨反此。故云解了。今经云从因缘起。能起即第二。所起即第三。以第二为因令悟第三。成第四。遣第五病归第一理。然缘亦从缘故缘果俱幻。中论云。譬如幻化人复作幻化人。即斯意也。然上五义各具有无。一巾性有相无。为马所隐故。二术用有体无。以依巾无体故。三马相有实无。以实无而现故。四生即是无死即是有。以无碍故。五情有理无但妄见故。又五中各有四句。准思可知。然皆具德不同。四谤若以诸门交络成多四句。亦可思准。后显幻相略为二解。一约相类。谓解一无实则知一切皆然。并从缘故。故云一中解多等。二约圆融复有三义。一以理从事故说相。即如马头之巾不异足巾。说头即足故。一即多等。无行经云。贪欲即是道者。贪欲性故。诸法即贪欲者。即贪实故。二以理融事一多相即。如马头无别有。即以巾为头。以巾体圆融故。令头即足。故云一中解多等。三约缘起相由力。则法界同一幻网。令一多相即。如幻师术力令多即一等。贤首品云。或现须臾作百年等。以幻法虚无障碍故。相即既尔。相入亦然。入则一中有多等。异体既尔。同体亦然。一门既尔。余门思准。二成忍行中。由知法幻成二种行。一忍智现前云了平等。二幻用无碍云成通化。云何平等。一理事平等。如巾马无二故。色即空等。二理理平等。如头足俱巾。巾无别故。如贤圣同如。三事事平等。如前一多中说。第二譬如下广中三。一喻。二合。三成忍行。初中二。先明性无。即体空义故。结云非是一切种种之物。所非之事。亦可次第对前情非情境。二种种非幻下明其相有。即相差别义。故云然由幻故示现别事。于中初二句。结前生后。种种非幻者象等非术故。下句反此。法合可知。然由下正显相有。虽互相非。然由因起果。虚而假现。又喻智了平等而起化用。第二菩萨下法合。文有总别。皆言世间者有二义。一可破坏故即喻有为。二隐覆名世。亦通无为则法通五类。趣谓五趣。成坏约器一期说故。运动通情非情。念念移故。造作唯情现营为故。第三菩萨至观一切下成忍行中二。先成真智行。由了体空故。故结云不出平等性。又前法中明即寂之照。云了平等。此明即智之止。故云不见。是知无幻之幻方是幻法。绝见之见方为见幻。二是菩萨下明动寂无二。亦权实不二故。经云。智不得有无而兴大悲。心由了体空不坏幻相差别故。如象生即是象死。此二相对应成四句。谓此二无二故非异。无不二故非一。非一即非异故非非一。非异即非一故非非异。亦绝双照故非亦一亦异。若以巾上二义对象上二义。辨非一异略有十句。一以巾上成象义。对象上差别义。合为一际名不异。此是以本随末就末明不异。经云。法身流转五道名为众生。如来藏受苦乐与因俱。若生若灭等。二以巾上住自位义。与象上体空义合为一际。名不异。此是以末归本就本明不异。经云。一切众生即如。不复更灭等。三以摄末所归之本与摄本所从之末。此二双融无碍不异。此是本末平等为不异。以前二经文不相离故。四以所摄归本之末。亦与所摄随末之本。此二相夺故名不异。此是本末双泯明不异。以真妄平等异不可得故。次下四门明非一。谓五以巾住自位义。与象上相差别义。此二本末相违。相背故名非一。楞伽经云。如来藏不在阿赖耶中。是故七识有生灭。如来藏者不生灭。此之谓也。六巾上成象义与象上体空义。此二本末相反相害故非一。胜鬘经云。七识不流转不受苦乐。非涅槃因。唯如来藏受苦乐等。七以初相背与次相害。此二义别故名非一。谓相背则各相背舍相去悬远。相害则相与敌对。亲相食害。是故近远非一。以前经文不相杂故。八以极相害俱泯而不泯。与极相背俱存而不存。不存不泯义为非一。此是成坏非一。以七识即空而是有故。真如即隐而是显故。九上四非一与四非异。而亦非一以义不杂故。十然亦不异以理遍通故。法无二故。若以不异门取。诸门极相和会。若以非一门取。诸门极相违害。极违而极顺者是无障碍法也。巾象相对既尔。术等相对交络诸句准之。上下诸文非一异义。皆准此释。余文可知。第五如焰忍释中有三。一指法同喻。所喻如前。二譬如下别显喻相。三总以法合。二中若别开义门亦具五义。一空地。二阳气。三气。与空地合而有焰。四焰似水即无水。五令渴鹿谓有。初喻如来藏。二喻无明习气。三喻习气熏动心海起于缘生似法。四喻依他无生。五喻凡小执实。若十喻论法喻各有多义。如彼广说。其有无等义如幻应知。经文有二。初喻体空。后但随下喻其相有三。菩萨下法合中。初明了法。后现证下明成忍行。第六如梦忍释中亦三。一标法同喻。二譬如下正举喻相。然开此梦义亦有五法。一所依。谓悟心以喻本识。二所因。谓睡盖以喻无明习气。三所现。谓梦相差别。以喻缘所起法。四此梦事非有而有。但心变故。非见前法。五令梦者取以为实。文中初明俱非喻法非有。后云而示现有。喻法而有。双辨为俱句。互夺为双非。然此四句皆由以是梦故。谓一以是梦故。有梦事现。于梦者为有。二既言是梦其性必虚。于无实处而见实故。然语有则全摄无而为有。言无则全摄有而为无。以非二相故。非但相有性无而已思之。三以是梦故必具二义。全有之无与全无之有。二门峙立不相是故。非是半有半无。四既言是梦必是双非形夺俱融二相尽故。然此俱非不违双是。以若不夺无令尽。无以为无。若不夺有令尽无以为有。是故存亡不碍俱泯自在。方为如梦自在法门。是故经云。世间恒如梦。智不得有无。此之谓也。第三菩萨下。合喻中十句。初句为总。次无有下别。别中初句近上总句。略无如梦二字。于九句中前八辨梦。后一明觉。就前八中摄为四对。初二明常无常门。体虚无变即是常义。自性无恒是无常义。次二辨真妄门。妄由著生真由性离。次二性相门。性本一如相现多种。后二明一异门。但是一心一而无别。随相分别。异异不同。又唯是一梦相现多种。上之四门各双存互夺。以为四句思之可见。后一句明觉。即止观门。谓要在觉时方知是梦。正梦之时不知是梦。纯昏心故。设知是梦亦未觉故。觉时了梦知实无梦。然由梦方有觉故辨梦觉时。若离于梦梦觉斯绝。观了上之多门。止不取于梦妄。如此方为了梦法门。第七如响忍释中分三。一忍行所因。二知一切下成忍之相。三此菩萨下忍成之益。今初。由闻起观。能成忍故。二中先法。后喻。法中有二。一指法同喻略显其相。通知一切音声如响。无去无来明其体空。如是示现彰其相有。二佛子下了知佛声如响。非独但喻世间声故于中先明即有之无。离机无声故非内。离佛无声故非外。二法相依故非内外。若言内外和合有者。便有二声。内外相依即显无性。后虽了此声下。明即无之有故。牒非三而能巧现。第二譬如下喻显。于中四。一喻。二合。三转喻。四重合。今初。直举从缘所起。明响无性。无性之相已见法中。然有五法。一空谷二有声。此二是缘。三声击空谷便有响应。此明所起。四有而非真。此彰无性。五愚小谓有。亦有有无等义。如上准之。然此一喻通喻三法。一喻上一切声则谷喻喉[壺*桑]。声喻风气。二喻上如来声。则谷喻如来。声喻缘感。三喻一切法。今经略无。晋本具有。大品十喻亦响喻一切。则谷喻如来藏。声喻无明习气。二而与下合。但合佛声以从近故。然初至令诸众生随类各解。言含法喻。谓约法则如来之声。不违法性而能随类。合上能巧示现。约喻则不违本声事法之性。随其呼人类别各解。三如帝释下转以喻显。此有二意。一则喻上佛声一音随类。二则喻下菩萨无心普演。四菩萨下重合。第三此菩萨下忍成之益。于中二。一随机遍说。二虽知声下明权实双行。以同于响性相无碍故。是则由闻如响之教。了如响之声。发如响之音演如响之法也。第八如影忍文分四别。一标。二释。三结。四果。释中有三。谓法。喻。合。今初。法中有十一对分三。初七对双遮显性。以成止行。如影无实故。二非修下二对双照性相以成观行。如影虽虚而现故。性则非修。相乃不舍。真即俗故非实。俗即真故非不实。三虽常下二对。遮照无碍成双运自在行。初对双照真俗。即权实双行。后对双遮真俗即权实双寂。遮照一时为双运。互夺无碍为自在。以此结上二段。同斯无碍为忍相之深玄。二譬如下喻中文具五法。一日等为所依本质。二于油下明能现之处。上二是缘。三而现其影下明缘之所起。四影与油下明有之非有。五然诸下愚小谓有。今初。若约影喻别喻菩萨现身。则日等喻悲智愿等。若约影喻通喻一切法。则日等喻因。其河泉二种。虽通能现且为所现。长河飞泉入镜中故。二能现中亦有通别。别喻机感及应现处。通喻于缘。谓无明等。然此文具摄论三喻。一以油水对上日月。为水月喻。喻于定地所引境界。以水有润滑澄清性故。镜等影像阙此润等。喻非定地。二以于身。对上日月为光影喻。身映日等而有影故。弄影多端故喻于诸识。三以宝镜等对上男子等。为影像喻。喻非定地果报。以镜中影像离于本质别现镜等之中故。喻于果与因处别。前映质之影。虽因日等影乃随身。不于日内而现故。喻诸识虽托境生异。自在我非在于境。三明所起中。亦有通别二果可知。四明有非有中摄多义门。于中一异合离通显影义。各有四句。如幻喻辨。然一异约此影彼影。合离约影对水等。次于川流下。别显影义不通二影。如月映淮流。流水不将月去。光临潭上万仞不见光沈。喻菩萨同世迁流不漂生死。证真寂灭不沈涅槃。后虽现下双结有无。喻性相交彻兼于镜像。五取为有中。由以有无为有无不知即影了不可取。故成执著。于中先取有无为著。后远物下举影正义。显上为执不知此影无远近故。第三菩萨下合中二。先正合前文。于中初举智境合前本质。次而于下合前油等。后各各下合前现影。二如种子下。转以喻合非有之有。于中先喻。后合。有无无碍名为方便等。第三结名可知。第四果中三。初得称性之身。如影不往而至不分而遍故。次然此下结成无碍。以无差是差之无差故。虽不往而遍令物见殊。差是无差之差故。虽遍而不在彼此。后此菩萨下显此身因。其无边身近局果中。亦通前法。第九如化忍文分四别。一标。二释。三结。四果。标云化者无而忽有故。释中有三。谓法喻合。法中二。先总标。标法同喻。具能所知。既知一切世间。不局所化情类。略标世间应具出世。后所谓下别显。先显所知。后显能知。前中十句。前五染化。后五净化。今初。不出惑业苦三。前四是苦。即五蕴相。一识由想起。二行因识生。分别是识故。三受因想起。想取爱憎相故。四色亦行生无记报。色如沫不实。名言熏习即是行故。五即是惑。惑由想行。念即行故。业通二处。初句意业此句分别。皆是业故。此中意等。从缘无性如化不实。本无今有。如化相现故。仁王经云。法本自无因缘生诸。净化二义仿此可悉。后复有下明后五净中。一方便调生。依真智故。二湛然真智。由理成故。故上文云智入三世了法平等。三愿由行满。四慈悲。复依方便立故。五具无畏辩。能转法故。二菩萨如是下。别显能知。于中初二句结前生后。世间结前染。出世结前净。亦结余所不尽。谓乃至一法过于涅槃。亦如化故。或说涅槃不如化者。大品云。为新发意菩萨恐其惊怖。分别生灭。方如化故。余如幻说了知之言即是生后。次现证下。正显能知。上言了知。知有六义。一若事若理非比度故。二傍无遗故。三契中道故。四称俗境故。五真俗无碍故。六归一实谛故。后非虚妄下结上六知处真道而不倾。行非道而不坏。第二譬如下喻。中应开四义。一能化者以喻因缘。二化现事喻所起果。三现用而无实。四愚小谓真故。十喻传云。犹如化事虽空无实。能令众生忧苦嗔恚喜乐痴惑。诸法亦尔。云何无实。如彼化人无生老死。苦乐异余人故。文中有四十句。初句标。次三十七句。一向双非。以显无实。后非有非无有义通二种。一亦是双非。谓无有亦无故。二双融性相。化不实故非有。现化事故非无有。对成四句。及一异等。准前思之。第三菩萨如是下合。中二。先化行。后佛子下化益。前中四。一起化用。以同化相有故。然但云菩萨如是者。以上诸非一一通法故。指上如是为善巧方便。二不著下明化智。以了化不实故。三以本愿下双非显中。四了法下结示化旨。化益及结文。显可知。第四果中先得利他业用之果。后佛子下得依自利立胜名果。第十如空忍中亦四。谓标。释。结。果。标云如空。如空所喻通一切法。佛地喻清净法界。以离差别相故。及中边等论喻圆成实。但是此中一义。然其喻相小异诸喻。诸喻开义多分有三。虽正取所成幻等以喻于法。而亦取缘等以显无性。此中喻相不开别法。直指于空。具含多义。以喻于法。又此诸喻。若约能喻前五多取似有以破实有。化喻以不有之有破于似有。此喻以性相俱绝破于一切。又前六遣有会空多。依空立有少。此一遣有入空少。依空立有多。又上所喻则通一切。此中能喻则具多义。所喻各随别义。喻一类法。然龙树十喻。以四复次释如空义。一近无远有。谓如虚空非可见法。以远视故。眼光回转则见缥色。一切诸法亦复如是。空无所有。以凡夫人远无漏慧弃舍实相。则见彼我男女等物。而实此物竟无所有。二约性净不染。三约无初中后。四约体实无物。及佛地论有十复次。上八地中空有十义。皆是略明。然别义有此不同。若约同义诸喻无别故。睿公云。十喻以喻空。空必待此喻。借言以会意。意尽无会处。若得出长罗住此无所住。若能映斯照万象无来去。余无碍义如前后说。第二释中二。先忍解之相。后忍行成益。今初。先别明。以空九义喻九种法。随义虽别。然其总意。亦以缘成无性故空。然九句各初标法同喻后出所以。一标事法界。如空下出所以者以无相故。谓从缘无性其相自虚。即事是理法界故。此句为总。二世界共业所起故。三轨仪教法一味法界所流故。及余六句并准初句。后菩萨如是下总结。第二佛子下忍行成益中三。初总明得如空三业业具。二譬如下别显德齐虚空。于中初二句。一向喻实。无依为依已下皆显性相无碍。从缘有故。无性空故。又此二相即故便成四句。一缘生故空。缘生故有。二无性故空。无性故有。三缘生故有。无性故空。四即反此。余一异等。并例此知。无法出空故皆现其前。空不可见故不现法前。余并文显。三何以下征释得益之由。所以得者。释意云。空观成故。于中二。先智证齐空故。一体者真如平等故。一味者解脱不殊故。一种分量者。大小皆称性故。后严净下。德用满空故结名可知。果中得二十种身。前十与十行及离世间。大分相似。然通相多从德用立名。可以意得。大文第四佛子至是名下。总结十忍。第二祇夜一百七颂。大分为二。百偈颂前。七偈结叹。前中但颂广释。即为十段。段各十偈。初有十颂。颂音声忍。于中先二偈颂所闻佛说。余颂能闻入法。于中一偈颂不惊怖畏。一偈深信。一偈悟解。二偈爱乐。一偈修习安住。后二偈颂趣向专心忆念。二有十偈颂顺忍。于中初一偈三句颂思惟。次二偈一句。颂随顺了知令心清净。次一却颂观察平等无违。余颂正住修习。三有十偈颂无生忍。初三颂标。以前三忍皆是法说故。偈初各加其喻。次四颂释。后三结叹。第四颂如幻忍。初六颂略说。于中前四颂指法同喻。及显缘相。后二颂成就忍行。后四颂广。于中初二颂喻。次一颂合。后一颂忍行成。第五如是下颂如焰忍。初一摄前生后以明观意。次三颂指法同喻。次一颂喻。后三颂合。第六菩萨了下颂如梦忍中。正颂前合兼颂标喻。十颂颂前九句。一颂无变异。二一颂颂自性。上二兼颂标法。三颂执著翻则解脱。兼颂前喻。四颂性离。五超颂所现。六却颂本性。七八二颂颂无差别。九颂想分别。十颂觉时思之可了。第七修行下颂如响忍。初一偈颂忍行所因。文云。修行如是行。似结前喻。既言知诸法性。义同忍行。次二偈颂闻一切声如响。次二颂知如来声如响。余颂忍成之益。其喻遍诸偈中。第八为欲下颂如影忍。颂法说十对。喻合含在其中。初二偈颂非世生没。谓了寂故不生。饶益故不没。次偈颂非在内外。不住故不内。不离故不外。次偈颂非行不行。了无染故非行。化世故非不行。次偈颂非同非异。知自性故非同。了无二故非异。次偈颂非往不往。第二句不往。余三句非不往。次六句颂非住非不住。于中初二句兼别颂喻。故云非内外。次亦不在内外二句。颂非是世间非出世间。次入此一偈。颂非修菩萨行非舍于大愿。次一偈颂虽常行一切佛法。而能办一切世间事。其实不实及不住世流法流。义通结上。故略不颂。第九观察下颂如化忍。初三偈颂总知一切世间如化。次一颂染法化。次二颂净法化。言度脱亦如化者为释疑故。谓观察众生如化。何用化之。故此答云。化若有实可招来难。度既如化化之何妨。余颂法合。第十颂如空忍。初一偈颂忍解之相。余颂忍行成益。于中初五偈颂别。显德齐虚空。次三偈颂征释得忍之由。后一偈。却颂上总明得如空三业。末后七偈结叹中二。前三二利行圆。言超过一切正显十顶之义。后四显深难测上智所知。

　　大方广佛华严经疏卷第四十六



　　大方广佛华严经疏卷第四十七

　　　　唐清凉山大华严寺沙门澄观撰

　　阿僧祇品第三十

　　初来意有二。一通。谓前三品别答前问。此下三品总明等觉深奥故。二别。谓前既智圆证极。此品校量行德难思。故次来也。又难思佛德菩萨尽穷。故亦为远答变化海故。故下偈中广显变化大用。又通显一部之数量故。二释名者。阿之言无。僧祇曰数。全带数名。若晋本云心王菩萨问阿僧祇品。兼能问人。即人法双举。及菩萨所问之算数。梵本同此。然僧祇是十大数之创首。经论多用故以标名。又显此数即离数故。寄无数标名。三宗趣者。寄数显德分齐为宗。令知普贤诸佛离数重重无尽为趣。四正释文。此下三品总显深奥。即为三别。此品明胜德无数。次品明尽一切时。后品明遍一切处。然此三品。初一通明佛菩萨德。次品正显佛德兼明菩萨。后品唯明菩萨。所以尔者。亦是等觉亦名佛故。位后普贤是佛菩萨故。今初一品。先问后答。问中二。先牒佛所说。后世尊下正明咨问。今初。所以心王问者。表数不离心数与非数皆自在故。又显此数统收前后辨超胜故。所以偏问十者。举后摄初。显无尽故。前后文中多用此故。故文云如来演说。但问本数已摄诸转。第二佛告下答。中四。一赞问成益。令入佛所知数者。以是圆教所明深广无涯。唯佛方测。不同凡小所知。如黄帝算法但有二十三数。始从一二终至正载。已说天地不容。小乘六十已至无数。此有百二十四。倍倍变之故非余测。故数之终寄不可说。况复偈初更积不可说。历诸尘刹。以显无尽。所以佛自答者。正表难思故。又明此品统语因位终德。故佛说之。二善男子下诫听许说。三时心王下敬受尊命。四佛言下正答所疑。于中二。先长行明能数之数广多。后偈颂显所数之德无尽。今初。问乃举后难知。答则始终具说。初言一百洛叉为一俱胝者。是中等数。洛叉是万。俱胝是亿。故光明觉品云过一亿。梵本皆云俱胝故。若依俱舍以洛叉为亿。则俱胝当兆也。若兼取一十百千万等下数法。则通有百三十七数。由前易故略不说之。俱胝已下并是上等数法倍倍变故。余如光明觉品说。其中多存梵音。但是数名。更无别理。末后云此又不可说不可说者。若类前具牒。便有四个不可说字故。译家云此又。二字替一不可说不可说。为译之巧。第二偈颂。百二十偈大分为二。前六明普贤德广说不可尽。余偈明佛德深广普贤穷究。前中分二。前四偈半明能数多。后一偈半显所数广。今初。积数自有十重。以显无尽。是知。上至不可说转。尚约顺机。据佛所知。实无尽故。言十重者。一初句积不可说至不可说。然此应积最后不可说不可说转。而但积不可说者有二义故。一取言易故。下偈多用故。二表言所不及之数故。二次三句将上所积充满一切不可说中。于中初句标。后二句释。谓何者是一切不可说。释云。不可说劫中说不尽者。三半偈将上诸不可说。一一是一刹皆碎为尘。四半偈。即前一一尘有不可说刹。五半偈。将前诸尘中刹一念遍碎为尘。六半偈。念念碎尘复尽多劫。七有一句明前所碎尘复有多刹。八一句即此多刹复碎为尘。九半偈。以多算数经于多劫。数上诸尘云如是数。十以上诸尘数劫。一尘有十万个不可说劫。如是重重无尽无尽。第二显所数广中略举三重。一将上诸劫赞一普贤之德不尽。二况一尘中有多普贤。三况遍法界尘皆有多矣。是知德无尽故。若不以称性之心思之。心惑狂乱。第二一毛端下。一百一十四偈。明佛德深广普贤穷究。即广显变化之相。于中二。前九十一颂。明果德无碍因位善穷。后不可言说诸如来下。明果德深广因能趣入。前中亦二。先明果法无碍。后菩萨悉能下。明因位善穷。前中亦二。先三偈明依报自在。后于彼一一毛端处演不可说。下明依正融摄即入自在。于中五。初二偈半依中现正。二于彼一一光明下。十一偈半正中现依。于中二。初现莲华光明。后彼如须弥下净土之用。三光中现佛下五偈。依中现正说法。四或复下一偈明现时常住。五其心无碍下十偈半。明自在调生。第二因位善穷中二。先半偈结前生后。余偈正显因德。于中有十。初八偈明帝网身土是起行处。又前文明其展遍。此明包容。文影略耳。言毛孔悉能受诸刹等者。称法性之一毛故。受多刹而无外。不坏相之多刹。安[稫-禾+彳]悟者之一毛。内外缘起非即离故。二意根明了下五偈。三业勤勇行。三一切众生下应器摄生行。四普现其身下五偈半。明游方供佛行。五修行于施下。广修十度行。六诸佛刹海下二偈半。游刹自在行。七了知众生下。明调伏众生行。八一一毛孔不可说下七偈半。三业深净行。九彼诸菩萨下。愿智自在行。十不可言说一切劫下。一偈结德无尽。第二明果德深广因能趣入中。先果后因。前中三。初六偈总叹佛德。二一微尘中能悉有下别明依报。三一一刹中有如来下三偈别明正报。第二种种数量下明因德趣入。于中二。先自分行。后能于一时证菩提下胜进行。且从相显略科。然上诸德。德德圆融无尽无尽。唯忘怀体之。

　　寿量品第三十一

　　初来意者。夫玄鉴虚朗。出乎数域之表。岂有殊形万状修短之寿哉。然应物随机。能无不形。而无不寿故。上品彰其实德。此品以辨随机。虽积少至多显时无不遍。即前多德之一。故粗广之。亦为远答寿量海故。所以来也。二释名者。寿谓报命。量即分限。染净土之报寿。随机见之分限。以显无尽之命无限之量。寿之量故。寿有斯量。通二释也。别行经名无边佛土。经即以处显人。三宗趣者。应物修短为宗。显穷来际无限为趣。以就同教。且积劣之胜。若就别教。则修短圆融故。次正释文。初集经者叙。而心王说者以领旨故。佛寿自在故。二佛子下正说。于中三。初别举十刹相望。次佛子如是下举略显广。三最后世界下举其玄极。且如以劫为日。未历十重。则劫不可说。沈百万僧祇则最后之刹。已邻刹海平等故。举普贤等充满。明极位所居。由此名为兼显菩萨。

　　诸菩萨住处品第三十二初

　　初来意者。上约化益尽一切时。今明菩萨遍一切处。故次来也。故僧祇中。明法界毛端之处。皆有多多普贤。此则据实而谈。今约机缘所宜。指有方所。使物欣厌翘心有归。若知能住菩萨毛含刹海。所住之处尘纳无边。则未有一方非菩萨住。亦远答前寿量海问。菩萨随机住寿异故。昔将此品。远答第二会初问意十句。非唯义意不同。抑亦文不相次。二释名。曰菩萨大悲随机住处能住非一。故名曰诸。诸菩萨之住处故以为名。三宗趣者。随机应感方所为宗。使物归凭及悟无方为趣。次正释文。文中二。先集经者叙。亦心王说者。随所统王皆自在故。亦表心随智住无障碍故。二佛子下正说住处。有二十二处。前十依八方山海。以上下非凡至故不明之。山海包藏仁智栖止。表大智高深故。能止能照故。后十二处。城邑杂居。曲尽物机。表大悲无遗故。则知菩萨无不在矣。今初。第六是海中之山。第十海中之窟。余皆是山。一仙人山者。相传是东海蓬莱山。若尔则亦兼海。二胜峰。即德云所住。晋本名楼阁山。即婆施罗所居。三金刚焰。在西海之滨。四香积山。昔云应是雪北之香山。五清凉山。即代州雁门郡五台山也。于中现有清凉寺。以岁积坚冰夏仍飞雪。曾无炎暑故曰清凉。五峰耸出顶无林木。有如垒土之台故曰五台。表我大圣五智已圆。五眼已净。总五部之真秘。洞五阴之真源。故首戴五佛之冠。顶分五方之髻。运五乘之要。清五浊之灾矣。然但云东北方者。其言犹漫。案宝藏陀罗尼经云。我灭度后。于赡部洲东北方有国名大振那。其国中间有山。号为五顶。文殊师利童子游行居住。为诸菩萨众于中说法。及与无量无数药叉罗刹紧那罗摩睺罗伽人非人等。围绕供养恭敬。斯言审矣。其山灵迹备诸传记。余幼寻兹典。每至斯文皆掩卷长叹。遂不远万里委命栖托圣境。相诱十载于兹。其感应昭著盈于耳目。及夫夏景胜事尤多。历历龙宫夜开千月。纤纤细草朝间百华。或万圣罗空。或五云凝岫。圆光映乎山翠。瑞鸟翥于烟霄。唯闻大圣之名。无复人间之虑。入圣境者接武。革凡心者架肩。相视互谓非凡。触目皆为佛事。其山势寺宇难以尽言。自大师晦迹于西天。妙德扬辉于东夏。虽法身长在。而鸡山空掩于荒榛。应现有方。鹫岭得名于兹土。神僧显彰于灵境。宣公上禀于诸天。汉明肇启于崇基。魏帝中孚于至化。北齐数州以倾俸。有唐九帝之回光。五天殉命以奔风。八表亡躯而竞托。其有居神州而一生不到。亦奚异舍卫三亿之徒哉。愿皆修敬。六金刚山。谓东海近东有山名为金刚。虽非全体是金。而上下四周。乃至山间流水砂中。皆悉有金。远望即谓全体是金。又海东人自古相传。此山往往有圣人出现。然晋本此处当其第九。以与第十庄严窟俱在海中故。而今居此者。意是八方之内。东北方摄故。若不然者。何以正说八方忽然语海。又晋本海中有二住处。一名枳怛那。现有菩萨名昙无竭。有万二千菩萨眷属。言枳怛者。具云昵枳多。此云涌出。金刚语体涌出语状。昙无竭者此云法生。亦云法勇。亦云法尚。今言法起。与生勇义同。即常啼之友也。菩萨眷属十倍今经。或前译之误。七支提山者。此云生净信之所。有舍利者为塔。无舍利曰支提。或山形似塔。或彼有支提故以为名。昔云既指清凉为东北。则东南影响吴越。然吴越灵山虽众。取其形似者。天台之南赤城山也。直耸云际赩若霞起。岩树相映分成数重。其间有白道猷之遗踪。或即当之矣。然剑川有三学山。中有欢喜王菩萨。屡持灯而出。名虽不同。而天竺望之即是东南。亦有见其持宝冠者。则密示其名也。希后贤以审之。八光明山。昔云。应是与补怛洛迦山相连。以晋译观音住山为光明。今文非观音住处。而云光明故言连也。九香风山。疑是香山西畔。十庄严窟者。对上第六海中故云复有。晋本云。二名功德庄严窟。后城邑十二处中。一毗舍离者即毗耶离。此云广严城。亦曰广博。即是中印度净名所居之城。言南者。案西域记第七云。此城南十四五里有塔。是七百贤圣重结集处。更南八九十里有僧伽蓝。其侧有过去四佛座。及经行遗迹之处。应是其所。晋本第二更有一处。名巴连弗邑。有处名金灯僧伽蓝。昔云。具言波吒补怛啰。此云黄华子。即黄华女之子创居此处。亦中天摩伽陀国。具如西域记第八。今经阙此一处。二云摩度罗者。亦曰摩偷罗。此云孔雀。亦云密盖。并是古世因事。亦中印度。言满足窟者。彼国有舍利弗等塔。及文殊师利塔。于王城东五六里有山寺。是乌波鞠多所造寺。北有岩中间有石窟。是鞠多度人安筹之所。具如西域记第四说。安筹虽是后事多是安圣窟中。三俱珍那者。具云俱陈那耶。俱珍姓也。此云大盆。那耶法律也。谓池形如大盆。往昔有仙于侧修法律。后人以此为姓因为城名。四清净彼岸城。是南印度。目真此云解脱。即龙之名。邻陀云处。即龙所居处。五摩兰陀国未详所在。晋经无国。但云风地。谓有风孔处即龙所居。六甘菩遮国。正云绀蒲。即是果名。其果赤白圆满。乍似此方林檎。而腹三约横文。此国多端正女人。而似绀蒲。三约文成。以女名国。出生慈者。大集经中但名慈窟。七震旦国。即此大唐。亦云真丹。或云支那皆梵音楚夏。此云多思惟。以情虑多端故。前为成八方故。清凉直云东北。今在诸国之类。故举国名。那罗延者。此云坚牢。昔云。即青州界有东牢山。现有古佛圣迹。此应是也。然牢山乃是登州。亦青州分野。其山灵迹亦多。然今之到此山在蔚州东。灵迹显著不减清凉。时称普贤所居。往往有睹。彼亦有五台。南台有窟难究其底。时称那罗延窟。或即是此。八疏勒国。具云佉路数怛勒。是彼国山名。因山立号。或翻为恶性。因国人以立名。然牛头山在今于阗国。此云地乳。佛灭百年方立此国。具如西域记。以集经之时未开。尚属疏勒故耳。晋本但云边国。故或指江表牛头。今译既明。定非此也。九迦湿弥罗。晋译为罽宾。此翻为阿谁入。即末田乞地之所。略如音义。广出西域记第三。十增长欢喜城。古释云。即南印度。尊者窟者。即上座部所居之所。十一庵浮梨摩。此云无垢。即是果名。此国丰而且胜故以为名。在中印度境。十二乾陀罗国。此云持地国。多得道果者护持。不为他国侵害故。或云香遍。遍国香草先发故。苫婆罗者是香华树名。与初品苫末罗。梵言轻重耳。遍窟侧近多生此故。相传云。是佛留影之所。具如西域记及大集月藏分第十。此文之终都无结束。或是经来不尽。阎浮既尔。余方余界异类界等可以仿之。法界身云则无在不在矣。

　　佛不思议法品第三十三(已上入第四十六经)

　　初明来意。先通后别。通则此下五品。为答第二会初如来地等二十句问故。古德但有三品答前。谓前明修生之因。今辨修生之果。因圆果满故次来也。若答前问。何以重请。由因果隔绝念法希闻。因德尚深。果必玄妙。故念请耳。别明此品。则前品因终。此品果始。故次来也。二释名者。如来果法迥超言虑。故以为名。斯即佛之不思议法也。三宗趣者。先总后别。总明说佛果德体用。心言罔及为宗。令总忘言绝想速满为趣。别就宗中三门分别。一通辨佛德。若说百四十不共佛法通于权小。若五法摄大觉性。犹通于权。若言唯一味实德者。约理顿说。若言具无尽德。是此所明故。后文中初标十问。答具多门。类通十方。一一无尽。二别显义相。诸佛功德不出二种。一者修生。二者本有。初谓信等本无今有。后谓真如具性功德。此二无碍应成四句。一唯修生。二唯本有。以性相躯分故。三本有修生。谓如来藏待彼了因。本隐今显故。四修生本有。无分别智冥符理故。若权教所明二德不杂。法报四句亦有差殊。依此经宗。虽有四义而无四事。本有如真金。修生如严具。然由严具方显金德。严具无体全揽金成故。唯金不碍严具。唯法身而不碍报化。唯严具亦然。既互全收故。十身无碍。八相该于法界。丈六遍于十方。诸根毛孔各无限量。亦不碍量。量与无量无有障碍。三显不思议之义。泛明有四。一理妙难测。二事广难知。三行深越世。四果用超情。今文通四正辨后一。就后一中复开为四。一何者不思议。略辨十种。一智超世表。二悲越常情。三无思成事。四同染恒净。五所作秘密。六业用广大。七多少即入。八分圆自在。九依正无碍。十理事一味。文并具之。恐繁不引。二于何不思议。此有四位。一过世间。二越权小。三超因位。四显法自体。三云何不思议。亦有四种。谓非闻思修及报智境故。四何用不思议。亦有四种。谓令信向故。起行求故。随分证故。圆满得故。前并是宗。唯何用为趣。即此宗趣可以释名。次正释文五品分二。初品总明佛德。后四别显佛德。古德后二为平等因果。此但三品果法。有将此三配体相用。后二可然。初品有妨。有相用故。今依贤首。初品总显佛德体用。次品别显胜德之相。后品别明胜德用益。又初品明德。次品明相。后品明好。今初分四。一请分。二加分。三证分。四说分。初中二。先明请人。后诸佛下正显所念十法。皆云不思议。即前果用超情。离于说相故。此十句义并多含。皆通真应。不得一向。就应而辨。然此十问摄前普光后二十句所成果问。谓身摄六根。智摄佛境佛地及最胜三问。自在摄五。一神力。二神通。三十力。四无畏五。三昧。此并前开此合。前境界中开出国土。所化所依之境故。前所行中开出出现本愿种性。种性即悲智之行。本愿就因辨行故。出现是佛普贤行故。出现与行互有宽陕。下出现品行是其一故。前之无碍此开解脱。作用无碍名解脱故。所以开合者。显义无方故。名多同者显不异故。音声即辩。虽无开合名有宽陕。义旨大同。此十义相第二会中已释。至下说分重明。第二尔时世尊下加分中三。初加因。神知机故。次则以下显加相。三业加故。初句总。余句别。谓意语身以光即教光故。后令青莲华下加所为。为具说德故。文有八句。一外制无畏。二内证深寂。此意业胜。三威德内充。四神用外彻。此身业胜。五具四无碍是语业胜。六遍观机教为广大。七智性无差为次第。八授记善巧为方便。皆说德也。所以加青莲华藏者。果德离言藉因显故。因果同时故。性德无染最超胜故。一德具含一切德故。第三尔时青莲华下证分。十句初四自利。次三利他。上皆自分。后于一念下三句胜进。并显可知。第四承佛下说分分二。先承力总告。告莲华藏者。非同佛心。无以受佛德故。亦名莲华。不言青者。不碍能说为最胜故。后佛子诸佛下。正显佛德。略有二义。一总下五品。共答十问。此品答佛种性。佛以功德为种性故。次二品答身。次一品答本愿。后一品答出现。其国土问初会已广。余或经来未尽。或前后摄之。二者此品具答十问。谓佛德无量略显三十二门。门皆具十有三百二十德。以显无尽。昔以初十标宗略答。具答十问。所余唯有别答。而超次答前十问。今谓三十二门如次答前十问。而门门皆含答十。欲显佛德一具一切故。亦显所问能包含故。而其标门之名。多不同前者。为显佛德无边量故。文分为十。初二门答国土问。第二念念出生下二门答本愿问。第三不思议境下二门答种性问。第四普入下二门答出现问。第五离过清净下五门答身问。第六演说下二门答音声问。第七最胜下三门答智慧问。第八自在下八门答自在问。第九决定下三门答无碍问。第十一切智住下三门答解脱问。以身及自在含前普光诸问多故。用门亦多。而文多有三。谓标。释。结。义相至文当显。今初二门答国土者。国土即是所依所住。初门明其常住法门。后门明其遍住法界不唯国土。不在方所为真土也。今初文二。初标。后释。释中九句显于如来应机说法。含答十问则十问皆成住处。下皆仿之。一起应之心答种性问。悲为种性故。二演法之身答身问。三转法之意答本愿问。本愿平等利一切故。四能转之辩答音声问。音出辩故。五所转之法答自在。自在不思议故。六转音周遍答国土。国土是音所至故。七所显之理答智慧。智慧能住法界故。八能化之通答神通问。九演法之益答无碍问。文唯九句脱于出现。或通前诸句。出现皆能作前九故。答此十问既尔。答初二会类例可知。二普遍法界者明其遍住。谓六根三业皆遍法界土故。标中无量是事法界。无边是理。此二无碍。及事事无碍法界。并为所遍。列中则显前十皆遍。一无边身含答三问。一正答身。其普遍诸趣是有悲性及出现义。次六是身别相。亦是于身兼答普光眼等六问。出妙音声答音声问。第八答三问。谓无碍答第九。解脱答第十。神通力。答自在。第九别答国土。第十答本愿及智慧问。第二念念出生智下二门答本愿问。此门明乘愿现其八相。后门明愿不失时。今初。然愿以后得智为体。从其愿智生八相等非生智也。别中一乘愿下生。二受生种族。三学解脱道。四明其出现。五音声。六化生严国。七现佛身。八自在。相严福严严如来藏故。九是无碍。十即智慧。正遍知故。二不失时者。行止在缘根熟化现。未熟便舍。非愿不周。若机熟失时便违本愿。别中一出现。二成本愿有缘。三知种性与记。四自在。五现身。六智住于舍。七六根无碍。八净国摄信。九强音调恶。十即不思议解脱。第三不思议境界下二门。答种性问。此门双明报应种性。皆真正故。后门唯明法身种性。今初。体相超言念故云不思议。下位不及故云无比。别中一身。二音。三乘愿放光。如其本愿所得光故。四出现。五国土。六智慧。七自在。八威德种族。九无杂之碍。十解脱体同。上之五段皆略指陈。兼答十问。已下恐繁不显。说者随宜。二出生智者明法身。为种性也。从无性中出其智慧。非答智慧故。别中十各二句。皆上句知性。即无性之性为能生。后句出生智用。第四普入下二门。答出现问。此门明遍现。常现非有出没方为真现故。别中云普现三世诸佛。况自身耶。又一现即一切现。以三世佛无二体故。如文殊般若中辨。别中云三种自在者。即三业化也。二十种广大法者。明出现之相。谓大用无涯故云广大。凡小莫测故难信受。文显可知。第五离过清净下五门答身问。即分为五。一此门总显无过。如来三业随智慧行故。三业等事不出于身故。别中十句。多同出现品身之十相思之。二究竟清净明过不生。拣异因净故云究竟。惑障诸垢永不起故。别中前五功德身净。次二色身。次一法身。次一智身。后一意生等身净也。三十种作佛事。即明身之业用。别中亦多同出现品身相。四无尽智海法者。即如来六根三业。皆智慧深广相应故。亦别广智身可知。五十种常法者。明身中意业恒常。用无断故。第六演说无量下二门。答音声问。此门明以音声辩说。兼答普光辩问。后门十种作佛事。明种种说法。谓六尘四大举动施为。皆能显法。成益无非佛事。非独音声如净名说。别中初身。二音。三四皆智受。为成彼檀故。不受令彼仿佛行少欲故。又以无所受受诸受故。余可知。第七最胜法下三门。答智慧问。初此一门总明权实因果之智。兼答普光最胜之问。智慧最胜故。结云住十力地。兼答佛地之问。别中四。即三念处行。余可思之。二无障碍住。明智慧离障。以智慧所作无碍故。一切无碍。三十种无上庄严即智慧成益。由内具智严故。外具诸严。标中超下位故最胜。上无加故云无上。别中十义结名自显。一相好身。二圆满音。三以功德严意。四放光。五微笑授记。其缘甚众。离世间品亦明。六法身中真如出缠。故云清净无碍。即法性法身本智返照故。于一切法究竟通达。即智慧法身智契法界。俱无边际。虽在已下应化法身。了世已下功德法身。严理智故。了世实性成上不杂生下出世。行出世法则功德备矣。言语道断即虚空法身。亦实相法身。体绝百非。言亡四句。唯证相应故。超蕴界处显是无为。翻有漏蕴成五分法身。若翻界处则外六尘。亦国土身则十身圆融。成真法身矣。七即常光。八金等妙色。九中具真应种。三世佛种即真如无性故。应种可知。十中起必智俱故无渴爱。动与道合故。身行永息心善解脱。成上无爱。见者无厌成上行息。此皆功德。亦无爱见成下大悲。既为第一田故。受施之中更无过上。第八十自在法下八门。答自在问。即为八段。初一总明自在。兼摄加持。初总可知。别中全同八地之中十种自在。但深广不次耳。一法自在。论经云无中边。法门示现故。二心自在。无量阿僧祇劫三昧入智故。由在三昧观机故化不失时。三胜解自在。大小净秽随解转变故。四财自在。一切世界无量庄严。严饰住持故。五命自在。不可说劫命住持故。六如意自在。一切国土中如意变化故。七智自在。如来力无畏不共法相好庄严三菩提示现故。文中生界无边机熟相续故。念念应成。而真成在昔故。佛于三世。非是新觉。亦非不觉住在学地。又显虽念念觉离觉相故。非三世觉。亦离不觉故不住学地。又云而悉通达无量智等。即十力等。八业自在。六根互用广大佛事。是佛业故。然非改转。一根不变本来具故。九生自在。一切世界生示现故。十愿自在。随心所欲佛国土时示成三菩提故。上来唯三与八取意而释。余并论经之文。其第十自在文有四节。一一念现多佛。于一类界成佛。二如于众妙下类显余界。三如于一念下类显余念。四一念一切现下总结深广。一切现者。一念便现法界诸形诸时诸神力故。一念无量住者常无现故。而不动如来少许方便。故云自在。第二不思议圆满佛法者。明圆满自在。谓前十自在八地容有故。显如来十种圆满。又无一法不自在故。方云圆满。别中二即证成菩提。十方等云一切佛法。九即具有法轮教法。三通福智故曰善根。四唯是福但云功德。余可思准。第三善巧方便。即于法自在。皆权实等无碍故。别中一知实离言绝动摇之戏论而起权。开示善根故为自在。二证实无能所见而不碍于法。真实知见无缚无解。而至大自在。三无相知相无性入性。亦能示现依正调生。四证冥三际之理。而演三际益生。五三业湛然而包含示现。六知非一异而见一切法。七知时融入故。不住不舍而不坏年劫。演法无休。八恒住法界。则寂无所住。而成就无量无畏。十辩演法。十辩者。一多故。二非心测故。三随说一事穷劫不尽故。四任放辩才无有间故。五触类成辩故。六下位所无故。七无能难屈故。八皆契事理故。九无一句义不能显故。十无有一法不能演故。初中后善下明说之德。具七善故。或开为十。瑜伽八十五云。一初善。听闻时生欢喜故。二中善。修行时无有艰苦。远离二边依中道行故。三后善。谓究竟离垢等故。今文云皆悉究竟。诸经论中更有多释。恐厌繁文。余七经文略无。九离说而说故无想著。十了寂起用。于中先知本寂。后而能下不废起用。前中亦二。先正显。后然亦下释成。谓色等性无。非遣之使无故不坏诸法。即空无业等。后起用可知(已下入第四十七经)第四十种广大佛事。明神通自在。即答前二会神通问。先总标中。谓八相等中皆有大用。微细相容故。以此摄物故名佛事。于中先标名。无量下显胜。列中先征。后释。释中一明上生佛事。于中四。一别明能摄。二摄取下所摄广多。三大慈下能摄殊胜。四或令下所摄成益。二降神处胎。佛事中先明智德内圆。后受最后下明神通外用。于中先一处一时作佛事。后佛子如来尔时下。总摄时处作佛事。此中多处准下瞿波。乃至十重。此略举五。皆后后广前前。一一切方者。即娑婆与能绕十三刹尘数十方无间住故。二彼上诸刹复有眷属刹等。围绕交络成网故。三绕中间海十右旋海故。四尽华藏刹海诸刹种故。五一切世界者。尽法界故。三现生处宫佛事分二。初无生现生是诞生相。后一切佛于诸色下。无染处染是处王宫相。于中四。一三学自圆。无染是定故。二观诸下四心愍物。三具佛下具德摄益。四虽处下摄益广深。四出家佛事中二。先明出家意。后当出家时下明出家相。三业二利故。五成道佛事中三。初明真觉旧圆。次菩提树下应身今满。后其菩提下演法益生。此顿演华严。六转法轮佛事中义通权实。先列。后结。列中一唯菩萨乘通四不退。二通五乘。世咸了故。三开权显实。令悟知见决定有故。四通三藏。三藏除痴及三障故。五唯顿法。事理双绝故。六中道法。不著二边故。七世谛法。净所知故。八唯佛法。智遍知故。九唯圆法。无异味故。后一切诸佛下总结。即无量乘。唯第十轮。随机演故。十皆圆融为不思议。七威仪佛事。于中四。一别举入城益物。二一切诸佛色身下。通显威仪益物。三一切诸佛昔于下。言谈示现益物。其昔字晋本所无。即是现益。若言昔者乃是举因显果。必是普字。四一切诸佛以如是下。总结深广。八起行佛事中四。一身心安住行。兰若唯山林寂静通城邑。空闲在无物。二或以天身下。起应上求行。三或时说法下。说默下化行。四或住一日下。时分进修行。九起用佛事中二。初显起用所依。以是能生功德藏故。二或现涅槃下正明起用。十涅槃佛事。别显用中之一。于中三。初明涅槃悲恋益。次复为化度下。舍利流布益。后佛子下总结益满。若配十问。一本愿。二即种性及国土。三是无碍。四十皆解脱。五出现。六音声。七身。八智慧。九自在。三结可知。第五无二行。自在法者明无畏自在。兼答普光无畏之问。于事明审决定无疑故云无二。不畏他难名为自在。别中初四可知。次三通二义。一以理融相。二事事即入。次二唯理。后一有三义。一同性修故。二互回向故。三互主伴故。第六明住。一切法者。明三昧自在。兼答普光三昧问。如来所住无非三昧故。遍住一切。文显可知。第七知一切法尽无有余者。明十力自在。兼答普光十力之问。十力智慧照境无遗故。亦显可知。第八广大力者。明神力自在。亦答普光十力之问。文中亦三。初标。次何者下征释。三结。今初。十力是别名。大那罗延等是总称故。下列中但依总名。是则标中十力。一一遍下别中。十门一一具前标中十力。则成百门。古德将标中十力。次第配下十勇健法。谓初为广大力等。则令别中一门不摄前十。不成百门。亦令余门无广大义。初门无最上等。设欲从胜配者。应逆次配之。十中。一广大者。周法界故。二最上者。无加过故。三无分量故。四可敬畏故。五唯佛得故。六作无屈故。七当体坚故。八缘不坏故。九超言念故。十不可摇故。次征释中。第一身命不可坏力。今逆次配此。即不可动力。乃至一毛不摇动故。文中二。先正明不可动坏。谓情非情境俱不能坏。后若有众生下举况显胜。如令耆婆入火取子入狱问罪等。第二毛孔容持力。即是不可思。而诸众生不觉知故。第三毛持大山力。即当不坏。以虽持多大山身心无劳损。故。文中速行广步。多劫行刹为一山之量。此山已无边矣。况有多山。在于一毛。况复多毛。穷劫持住实难思之境矣。第四定用自在力。即是坚固定力安住故。第五常遍演法力。此即不退言音无变无断尽故。文中二。初明一身转。后如一佛下明多身转。前中三。初显所说多。次如是演说下明所说常。后所谓下示所说体。后多身可知。是则常恒之说。前后无涯。生盲之徒对而莫睹随所感见说有始终。第六德相降魔力。即当难获。然十皆难获。世多魔惑偏立难获之名。第七圆音遍彻力。即是威德闻。皆调伏故。第八心无障碍力。即无量力。离量非量故。初无尘惑障碍。后于不可说下起用无障碍。心善解脱者。由三种相。一于诸行遍了知故。二于彼相应诸烦恼断得作证故。三烦恼断已。于一切处离爱住故。第九法身微密力。即是最上此总收前八后一。更无加故。文列二十五身。或即应之真。即真之应。即性之相。即理之智。十身圆融同一法界之身。不可配于报化。故云最上微密。第十具足行智力。即是广大力。因行如海果智普周。五无边界大用无涯故。文中四。一万行圆净。二住佛所住下智用圆周。三虽已证下动寂自在。四佛子一切诸佛下。用无涯畔。上之十力不出三业。可以思准。第三佛子此一切下。总结可知。第九决定法下三门答无碍问。一明所作决定无能为碍。此约一类世界。故云决定于异类界。未必定然。又约佛。定能为故云决定耳。二速疾法者。明令他无碍。如如意宝见速获益。而薄福不睹。十句五对。一离恶趣圆胜德。二成善因感乐果。三除疑惑满大心。四始入位终清净。五净二碍具四辩。三应忆念清净者。举佛无二碍劝物念持。第十一切智住下三门答解脱问。初门明智障解脱。智安事理故名为住。由离障故一切能知。二无量不思议三昧者。明定障解脱。由离障故。用广为无量。体深不可思议故。十种之中各先明在定。后一念遍用。三无碍解脱者。明业用解脱智。论云。菩萨有不思议解脱。诸佛有无碍解脱。所作无障。脱拘碍故。故各于一尘顿为微细作用。若别答十问者。一答出现。二音声。三本愿。愿化尽故。四国土。五即智慧能授菩萨之记。六佛身。七即种性。云世界种入世化物之种。应非世界海中之种。以前有国土竟故。八自在。九是无碍。利生无碍故。十即解脱。无不为故。既随一门皆答十问。则包含该摄。是以名不思议。然文少结束似经来未尽。或显佛德无尽故。相海等犹答前问故。

　　大方广佛华严经疏卷第四十七



　　大方广佛华严经疏卷第四十八

　　　　唐清凉山大华严寺沙门澄观撰

　　如来十身相海品第三十四(已下入第四十八经)

　　初来意者。前品总明果法。此品别显相德。近答前品身问。远答普光眼等六根。非唯眼等遍于法界。而各具多相用难思议故。二释名者。如来十身标人显德。言相海者。依人显相。如来十身并如前释。福报奇状炳著名相。相德深广故称为海。故文云有十莲华藏微尘数相。相体广矣。一一用遍。相用广矣。一一难思。互相融入。体用深矣。若此之相唯属圆教。标以十身。故观佛三昧海经。辩相有三类。一略中略说。有三十二相。二略说八万四千相。三广说有无量相。如杂华经中。为普贤贤首等说。杂华即此经异名。三中初通权小示同于人。端正不乱故。次唯大乘菩萨。修八万四千波罗蜜故。后唯一乘。一乘修无尽行故。又初化次报。后属十身。十身之相海依主释也。又初凡圣同见。次唯地上。后唯圆机。然通五位。若语其体初以形色。次即定慧。后以无尽法界。若语其因后通纯杂。如初会说。故一一相果皆周法界。前二相因如瑜伽智度等论。涅槃大集等经。广如章说。三宗趣者。显无尽相海为宗。令修无尽之行。显成为趣。后正释文。文有三别。第一诫听许说。二正陈相状。三结略显广。今初。所以普贤说者。相海普周故。令行普行获普相故。普贤本是会主。前说已穷。此便说故。或前品末经来未尽。更应别答国土等问故。第二佛子如来顶上下正陈相状。略举九十七相。文通有五。一依处。二列名。三体严。四业用。五结数。或略不具。至文当知。或加成益业用中摄。然名依体用以立。皆以体用释名。或单从体用。或双从二。随文思之。或名与体用。义不相似者。则是文略义含耳。细论一相各依一处。则为九十七段。经自标次。今以类例相从。依十九处即为十九段。始自于顶终至于足。斯即顺观相海。今初。依顶中三。初约处总标次。其中下别列名相。后佛子下总结为严。今初。宝庄严者通显体严。事宝则云皆摩尼等为庄严故。亦显智宝。圆净严故。一一相中。皆有事理二严随宜解释。大人相者大人之相故。二别列中三十二相。文各唯四。以依处一种已总标故。此处独有三十二者。理实应多为显圆融。一即一切故。一顶中便具权教三十二数。若尔余何不然。显顶尊胜故。善生经云。一切世间福。不及如来一毛功德。一切毛功德不及一好功德。一切好功德不及一相。一切相不及白毫。白毫复不及无见顶相。故知胜也。此约相好相对明之。若约人具有好为胜故。相伏于人好胜诸天。故余处说好为微细。第一相中四者。一列名。名从用立。二一切妙宝下体严。三一一下业用。四是为一者结数。他皆仿此。二中以摩尼下体严。即释光明义。其光下业用释佛眼义。佛眼无不照故。余并准思。毫相放光如现相品说。云义亦如初会。八中严内摩尼名意故不同如意。十一中。如是皆从下辨业用因。亦业用摄。十四用中。云四菩萨行者。瑜伽菩萨地云。一切菩萨略有四行。一波罗蜜行。二菩提分法行。三神通行。四成熟有情行。十九云具足千轮者。梵本云具千辐轮也。二十一。示身智二光。俱显智慧。二十六中庄严云如来净眼为庄严者。此通十眼。光照下显业用。亦通身智二光。净眼及光释前普照。现于严具是上轮义。即法轮故。从二十七至三十一。并略无庄严。亦由名中已含有故。三十二。先名。次最处下体严。此居顶极特显别处。故云处中。则知所余皆绕此相。略不明耳。渐次隆起者。正显其相。智论第五云。如来顶有骨髻如拳。观佛三昧经云如合拳。即隆起之相也。第二眉间有一相。自下并有依处故。文皆有五。初依处。二显名。三摩尼下体严。谓此相若收。则右旋如覆琉璃碗。若展则具十楞。有大光明。严唯一宝光具多色。中表皆空即是洞彻。四其光下业用。复出已下即是法光。故此光名从用而立。五结数可知。第三眼。第四鼻。各有一相。第五舌有四相。初一即舌广长相。于体严中。宿善成者。此举因严。偏此说因者。令赞演一乘故。其舌长广即语其体。福德人至鼻。权佛至发际。余大乘中明现神足。方至梵世。或覆三千。今直语体便覆一切。后如来下辨其业用。演法释音声。现佛释影像。二舌掌之相。掌谓近根。其光下显业用。光照诸刹令应度者无俟观破。搏聚自晓。但合尘成。何性之有。后二同在舌端。或居左右。或在上下。观文业用。但有展卷不同。前则卷佛海于舌端。后则展诸佛于法界。第六上腭一相。上腭既有。下亦宜然。或是梵本脱漏。第七牙有四相。谓左右上下。四大牙故。故佛涅槃四牙不碎。辅颊也。亦云颊车骨也。二右辅上牙名弥虑者。显妙高故。四中有法乳等三。同一演法约资法身名乳。照了万境称灯。令其圆净为实。即演三德涅槃之法。亦成三德涅槃之益也。第八齿有一相。第九唇有一相。上二各应分出上下。放阎浮下体严。以唇色赤好。如日初出红莲叶故。后照于下业用。第十颈有一相。第十一肩有五相。右二左三或亦脱也。第十二胸有十一相。初一当中。左右各五。今初卍字正翻为吉祥海云。以依形立名故。先标形相。应回安名下以属体摄无违。前后左右可知。第十三手有十三相分三。初九直语手相。右五左四者。或左脱一。或表右常用故。而前肩则右二左三相通正等。右中六十六。云成变化网者。光化为网也。左中七十二。云因陀罗网为严者。即是网鞔之相。互涉入故。次二左右指可知。后二左右掌。皆有千轮者。轮毂辐辋三事具足。自然成就不待人功。第十四阴藏一相。犹如马王。第十五坐处二相。第十六髀有二相。左云随顺安住者。髀多行动故。须多宝随顺而严。第十七腨有三相。第三膊毛通于二腨。若准晋经直云毛端。则通身一切毛也。义应如昔。则处成十九。第十八足有十三相。通分为七。初足下一相略无左右。而晋经足趺之后。别有足下千辐轮相。此必合有故。后品明足下轮相。名普照王。今经千轮之言。乃在指间。或以常明易知指间有异故举之耳。名安住者。以足下安平一切著地不容针故。二足上三足指间。四足跟五足趺。六足四周。因陀罗尼罗者。此云帝青。七足指端。上六各左右为二。文显可知。上来略列九十七相。次第数名译者安置。既不说尽。岂不盈百。足下阙一唇腭不开。设合此二六根皆辨耳。何独阙如。若加两耳及足下一。则圆百数以显无尽。岂不妙哉。况此中所列。于三十二尚有未尽。岂普贤力不及百耶。晋经有遗但九十四。亦无次第之数故。知九十七数不在生情配属诸法。第三佛子下结略显广。别说难周故须结略。非略能尽故须显广。一华藏尘相已无边。况十华藏则无尽无尽。非普眼者。安能睹欤。既三十二相权实不同。互有互无故不会释。

　　如来随好光明功德品第三十五

　　初来意者。前品明相。此品辨好。相好虽殊。俱用严身。以答前身及眼等兼自在问。好依相有。德劣于相故次明之。劣德之用用成顿益。翻显大相德难思矣。二释名者。如来标人表德。随好等显德依人。随好是体随逐大相。益姿好故。光明者用。功德者德。谓从好发光。光能益物。显好之德故以为名。如来之随好等。亦如来有随好等。通二释也。三宗趣者。明好胜德为宗。令物敬修为趣。次释文中二。先略。后广。略中二。先标果好。二佛子我为下举因对显。今初。佛自说者。有二意故。一僧祇因终。此品果极故。二皆佛说。二好用劣相而用难思。恐物不信故佛自说。告宝手者。亦有二义。一说手随好。彼主此门故。二令当宝重起信手故。有随好者总相举也。即足下好与后名同故。德用周备故云圆满。摄益自在最胜名王。光名炽盛者。如日具德。由此复能摄诸眷属。百万等显多。复云七者。净七支修七觉。照七地故第二举因对显者。为显胜故。此有数重。一以相德深广言不能备。故置之说好。二好德复多。以三十二相既有八十随好。十莲华藏之相好弥多矣。且举其一。三一中置胜但说劣者故明足下。四足下一好。复有多光但说一光。五果位一光亦不可说。故寄因显因光成益。三重顿圆。况果一光。如是展转。况于诸相。况复总说如来诸德。果海绝言亦斯义矣。文中二。先光照分齐。即前圆满好中放光故。不别标放处。而非前光好具多光故。后彼世界下光所成益。于中二。先令离苦净宿善益。后从彼命下转报生天得闻法益。于中初示宿因。谓昔近善友必闻普法。成金刚种。心不放逸显曾修行。种诸善根通见闻等。次毗卢下显其现缘。后于彼下结因属果。文从略故结属生天。理实息苦及净眼等。皆由此因缘也。是知佛光等照。不种善因无斯胜益。何以一光顿成斯益。无尽功德之所显故。纯尽法界之所流故。非如权教八十随好。但严于形生信而已。此中略无堕狱之因。谓虽修乘戒行宽故。第二佛子菩萨足下广辨。但广于因果难说故。文中亦二。先广净宿善益。后既生天下广闻法益。今初。摧下恶趣之苦。放足下轮光。四十光者。表四十位无不照故。中有一者置广说略。能照已下分齐过前。随诸已下净惑成德故。前光受清净等名。以重况轻举阿毗耳。第二广闻法中长分为六。一略标劝诲。二尔时诸天子下闻已生疑。三是时天鼓下总示所因。四诸天子如说下正明劝教。五时诸天子闻是音下依劝诣佛。六说是法时下见闻益深。前三可知。四中有四。一以己喻佛无我无来。二诸天子譬如汝下。以他喻己显来即无来。文有三喻。并显可知。然恶业善根是来因缘。因缘无性故来即无来。非先有法在十方中从彼来也。故因缘者即是智慧。智慧之法本非因缘。云何念言有何因缘。三诸天子譬如亿那由下。以己况佛难思之境。合中举手随好者。别举显胜。上救下趣故举足光。今约现通故说手也。四诸天子汝当下。正劝往诣诫不应留。于中二。先总诫劝。后著五欲下广释。于中亦二。先释前诫。有法喻合。后诸天子下释劝。于中。有六。一顺释。为报恩故。二诸天子其有下反释。三诸天子汝等下示其恩相。四汝等今者下劝往增善。五诸天子如我天鼓非男非女下。示法令修。谓说二空。非男女喻以显人空。不生灭喻以显法空。六汝等若能下劝修成益。言无依印者。既解悟无生。则能所双绝。傥然靡据故曰无依。以斯智印印定万法。不收不摄任心自安。故称三昧。第五依劝诣佛中分五。一献供不遇。二时有下闻其所在。三时诸天下观见下生。四诸天子众下发心欲往。五时天鼓中出声告下。教见佛仪。于中二。先教识受生令舍曲见。后教发心悔过令其必见。今初由前不遇。后睹下生不离有无。情存彼此故示体用。显无生现生。文中有法喻合。法中先诫其曲见。后但以下示其正见。是知佛化所生非殁生也。二诸天子如我下喻。三菩萨下合。于中先明法身无生遍而叵见。后而能下应无不生。即处处皆有。有感此中亦见。何须更下阎浮。离分别下显应生之德。拂其诸见以无分别智而生。非谓有选生处。虽处王宫而无憍慢。诸天围绕而无染著。第二诸天子汝等应发下。教发心悔过中三。先标教悔。次征问其方。后如法正教。夫欲悔过须识逆顺十心。谓先识十种顺生死心。以为所治。一妄计人我起于身见。二内具烦恼外遇恶缘。我心隆盛。三内外既具灭善心事。不喜他善。四纵恣三业无恶不为。五事虽不广恶心遍布。六恶心相续昼夜不断。七覆讳过失不欲人知。八虏扈抵突不畏恶道。九无惭无愧不惧凡圣。十拨无因果作一阐提。次起十种逆生死心。从后翻破。一明信因果。二自愧克责。三怖畏恶道。四不覆瑕疵。五断相续心。六发菩提心。七修功补过。八随喜他善。九念十方佛。十观罪性空。今此三段文皆具有。而为次不同。向以起心之次第。此以胜劣言故。今初标教诲中。文有四节。治其六失。一发菩提心为忏所依。以是行本摄众德故。首而明之。翻昔恶心遍布自妄危人。今悲覆法界广利有情。二净治下令净三业为能忏体。净治其意是意止行。住善威仪义通止作。谓当发露不覆瑕疵。及断相续心。翻前六七。三悔除一切下令忏四障。即所灭之非谓惑业苦。业报二障约因果分异。既忏报障则怖畏恶道。以翻不畏。天子新从彼来故不广明。于烦恼中利钝分二。邪见断善最可畏故。别明见障。又障所知。亦见障故。余如别说。四以尽法下。运心普遍令无不尽。由昔起过既遍诸境。今悔昔非故普运三业等众生界。一一佛前及众生前。皆发露忏悔。既人天凡圣皆对忏悔。则自愧克责翻无惭愧。由意遍运令身口遍。头即顶礼兼身为总。五轮著地。此言遍者为以何遍故。下次言善三业遍此即修功补过。翻纵恣三业。第二时诸天子下征问其方。上言犹略。余义未尽故次征之。第三尔时天鼓下如法正教。正教观罪性空。兼显妄计我人拨无因果。外遇恶缘。而文分二。先明发声之因。后诸天子下正说教诲。于中分五。一别观业空。二总观四障。三别观见惑。四对业观报。五总结忏益。今初。业为报因。三障首故。非先有体从十方来。正显空义。但从颠倒生。释空所以。由业障海从妄想生故无自性。令此空慧与心相应。则决定无疑。能如是知即名菩萨。第二诸天子如我天鼓下总观四障。即天鼓说法。无说喻。以喻俗有真无。先喻中初举所治。谓业报二障。后说行等五。即是能治。谓行善止恶。喜他安他住定。后诸佛下合。于中先随俗说有。言我我所者即是见障。说贪恚痴即烦恼障。后而实下胜义实无。有无二文三障影略。既无我所翻破第一妄计人我。第三譬如我声下别破见惑。见惑深险故广破之。文有三喻。一鼓无生灭随闻喻。喻业虽无生随修感报。谓向观业空为遣执有。若谓为空诸佛不化故。今显非断无。翻破拨无因果。二声无去来喻。喻归中道。定有即常定无则断。俱亦是二故。双破二见显离断常。文中先喻。诸天子若有下合。若有可来即常。去而不来则断故。虽空不断。虽有不常。三鼓声随心喻。喻佛由心见。遣其心外定执。忏主令其真念十方诸佛。翻破外遇恶缘。第四如玻璃下对业观报。文有二喻。一镜像体虚喻。喻虽有而无。谓镜像依镜现。像非去来。报从业生。何有来去。二幻师惑眼喻。喻业招报虽无而有。又业亦如幻。又幻非又无。即中道矣。第五若如是下。总结忏益可知。第六见闻益深。中二。先明余众益。以三昧力声普闻故。后尔时下正辨当机益。于中二。先一重益。后其诸香云下展转益。前中亦二。先得法益。后以众生下见佛益。今初。皆有故字。义似牒前为因则见佛为益。而前来未有得十地等处。为何所牒。是以晋经皆无故字。应言闻说普贤广大回向。故便得十地获诸力庄严三昧。上句得位。下句成行。分得十力为庄严故。二明见佛益中三。一明见因。二即见下正明见佛。三尔时下敬心兴供。言以上者。上来持华诣佛。犹未散故。毛孔出华者。已得地位故。华在最初。故略举之。上所持中有香盖等故。下见香见盖并皆成益。第二展转益中二。一闻香益。二见盖益。并依前供成。今初。有法喻合。法中由脱障故。得解脱乐故。喻四禅无八灾患。若有下合。由灭障故得净善根。是为益相。文中先显所灭。即八万四千。古有二释。一云众生烦恼根本有十。然一惑力复各有十。即为一百。计应分为九品。今但上品重故开为三品。中下轻故各为一品。合为五百。复于内外境起。谓自五尘为内。以他五尘为外。一一各五百。即为五千。别迷四谛则成二万。并本一千则有二万一千。依三毒等分成八万四千。经文自具二。有云。以十恶为本。展转相成。一一各十故成一百。迷自他五尘。为一千。正迷十谛法门。谓四谛三谛。二谛一谛。或迷说成谛等十谛。或迷十善故成一万。然迷十谛空有不同。分成二万。或迷十善二谛。亦分二万。并本一千。余如经辨。然二皆有理任情去取。更有异释。如贤劫经等非今经意。后了知下能灭。谓了惑本虚居然不生故。晋经云。此诸烦恼皆悉除灭。除灭故清净。惑亡智显。即自在光明善根成就。言香幢云者。即九地善根至下当明。第二若有众生见其盖下。明见盖益。于中二。先正明得益。二佛子菩萨住此下。明摄化转益。今初。准晋经云。种一恒河沙转轮圣王所植善根。所谓白净宝网轮王等。是则多个轮王。非一轮王之多善也。梵本亦然。而言清净金网者。准璎珞上卷。金轮在十回向。初地已上皆是琉璃轮。而增宝数为别。是知旧译为宝网者。胜金网也。故彼经云。欢喜地百宝璎珞七宝相轮。四天王一万子为眷属。百法身为百佛国土中。化十方天下。已后略无化之分齐。宝数一一增至第七地。十三宝相轮。八地但云大应宝相轮。九地云白云宝相轮。十地云百万神通宝光璎珞无畏珠宝相轮。若顺晋经。白净之言。则是九地。即前香幢云自在光明。若然彼但是所等。则金网无失。若取十地为清净金网。正当十地以无畏珠为清净义。又摄化分齐。与上第十地摄报果同。则证十地明矣。故下此王放光遇者。亦登十地。言一恒沙者。谓从九地已还乃至十住铜轮。以此十地所化分齐。比前如恒沙矣。故晋经云宝网轮王等。等取前也。第二摄化转益中二。先明得位益。后佛子如得初禅下成德益。今初。有法喻合。法中直明摄化分齐。已如前释。喻中初化无间断。喻上法中教化众生。后若有闻名必生其国。喻下合中遇斯光明获十地位。后合中。初句总合。准晋经亦复如是下。欠放曼陀罗自在光明之言。今经影在后喻合中。若直云得遇斯光。前文无放光处。为何遇耶。言得十地者。此品总有三重。皆得十地故名展转益。一诸天子闻鼓说法得十地。二此天子毛孔出华盖云。见者得轮王位。即是十地。三轮王放光。遇者复得十地。此三位皆齐等同时顿成。各尘数多类。总是一随好中一光之力。余光好等弥更难说。言以先修行善根力者。显顿益之因。因闻普法修普善故。第二成德益中先喻。后菩萨下合。喻意云。欲界修得色定。以欲界眼见色界境。喻菩萨顿证未转凡身见十地境。以法力故。是则三祇可一念而届者。明一摄一切故。尘劫不穷一位者。明一切摄一故。如是迟速自在。是此圆教非余宗也。二合中初正明得益。后佛子假使下显境分齐。今初。言得菩萨第十地者。犹是牒前合中。以德依地成所以重牒。不然则成两度放光各得十地。言成就如是清净肉眼者。谓上诸德十眼。皆依凡身肉眼而成故就结之。后显境分齐者。即显肉眼境界广大。肉眼尚尔。余眼玄妙不可说也。文中三。初假设譬喻。以显境多。次正明能见。后结德有归。今初分三。初明一重广大。二宝手于汝意下问答显广。三宝手设复下。复积前数重显广大。第二如是一切下正明能见。先见前广刹之尘。肉眼能见已是超胜。况一念耶。次亦见下明见多佛。后如玻璃下明见之相。无心无来去故。第三宝手如是下。结德有归归轮王善。差别因果竟。此品之末。经来未尽。

　　普贤行品第三十六(已下入第四十九经)

　　初来意者。先通后别。通谓二品明出现因果。故次来也。亦名平等因果。谓会前差别因。成此普贤之圆因。会差别果。成性起出现之果。又前约修生。此约修显故。若尔何以更无别问。复何以差别果终。而无瑞证。平等因竟便有瑞耶。即以此义显是会前。若更别问便有隔绝。欲会前故不以瑞隔。普法希奇因果各瑞。又前应有瑞。经来未尽。故所以无耳。别谓此品先因后果。义次第故。亦远答前第二会初所行问。及不思议品念请本愿问故。前虽已答。下二深妙故重明之。亦犹相海随好。而妙中之妙。古德别为一段因果。二释名者。初通显二品义名。依性起修依性起用。差别相尽因果体均。故云平等因果。又因是果因。量周法界。果是果果。境界如空。因果俱尽未来利乐含识故名出现。别则品名普贤。即标人显法。明此行法非次第法。行者显法非人。品明所行非说人体。德周法界为普。至顺调善曰贤。依性造修曰行。然普贤行。诸经多有其名。品中虽广。今略显十义以表无尽。一所求普。谓要求证一切如来平等所证故。二所化普。一毛端处有多众生皆化尽故。三所断普。无有一惑而不断故。四所行事行普。无有一行而不行故。五所行理行普。即上事行。皆彻理源性具足故。六无碍行普。上二交彻故。七融通行普。随一一行融摄无尽故。八所起用普。用无不能无不周故。九所行处普。上之八门。遍帝网刹而修行故。十所行时普。穷三际时念劫圆融。无竟期故。上之十行参而不杂。涉入重重故。善财入普贤一毛。所得法门。过诸善友不可说倍。又上十行通收为二。若位后普贤。则得果不舍因。彻穷来际为普贤行。以人彰法则普贤之行。若位前位中普贤。则以德成人。但修普行即曰普贤。亦则普贤即行。但从行名故。若独位后普贤。则普贤之行无施下位。广释普贤如初会辨。三宗趣者。亦先通后别。通以二品明平等因果为宗。会前差别为趣。别以此品明平等圆因为宗。成平等果无二为趣。释文中二。此品辨因。后品明果。前中亦二。先长行直明。后以偈重显。前中又二。先正说。后瑞证。今初亦二。先明说因。后佛子我不见下正陈今义。前中亦二。先标前少说。后征释所由。今初。普贤说者。以人表法故。言如向者。一近指向前随好一品。为于障重地狱众生。略说随好少分用故。广说难思。二通指前所说之果为少分境。果海绝言故。三远通差别因果。虽有圆融之义。以五位渐次因果殊分。逐机就病未尽法源故名少分。则显下平等因果。逐法性说。因果圆融。名广大说。二征释中。征意云。何以前名少说。释文二意。一者成上。诸佛世尊所以出世者。以众生有无明等十过。未宜广说故。先明差别等。二者生后。谓众生既过滋多障累无尽。则一治一切治。一现一切现。众生无尽。因果亦穷未来际。前之所随由未尽故。言十过者。一者无明。二作恶行。晋经名诸缠。则亦是惑。此二为总。次六皆无明。三计我我所。四著身见故。六地云世间受身皆由著我。五三倒四倒等不能决断。六乖僻正理。七遍计分别。八结缚常随。九随生死流义通业苦。因流果流故。十远如来道行邪径故。此结成其失。结缚等名如常所辨。第二正陈普贤行中二。先明所治广多。后是故诸菩萨下能治深妙。今初。既一惑成百万障。则一障一切障义则惑惑皆然。今从重说文中三。初标次征释后结成。今初。总标嗔最重。除嗔之外。更遍推求无有一恶如嗔之重故。晋经云。起一嗔心一切恶中无过此恶。决定毗尼经云。菩萨宁起百千贪心。不起一嗔。以违害大悲莫过此故。菩萨善戒亦同此说。言于他菩萨者。若于菩萨起嗔其过尤重。以令菩萨废大行故。是以大般若中。天魔见诸菩萨互相是非过常大喜。二何以下征释。释中二。一总显。二何等下征列。标虽百万略列百门。古人寄位分五。初障十信行。二不乐佛法下障十住行。三不得菩萨诸根下。障十行之行。四乐诽谤一切下障十向行。五不乐与菩萨同住下障十地行。言口如哑羊障者。此是耳根障。以生边地不闻法。是故口无所说。舌根之障。次下自明。昔结云。菩萨万行不过此五。起一嗔心一切顿障。此释非不有理。如贼心求法。岂独障于地耶。是知通障一切信尚不起况后位耶。又所障法界如帝网重重。能障同所亦皆无尽。故知百万犹是略明。三佛子若菩萨下结成可知。第二能治深妙中二。先正显。后结劝。今初。文有六位。位各十行。初一始修。后五成益故。后五段展转依初。是为初即摄后。一治一切治也。说有前后得即一时。今初分二。先标举劝修。后何等下征列及结。于中十法摄为五对。辨五种修。初二约人明谦敬修。敬上爱下故。次二约法明真正修。顺教知事故。次二约心行明广大修。乐大行坚大心故。次二约智明增胜修。内入果智外起胜辨故。后二约悲愿明长时修。众生无尽悲化不疲。世界无边愿住不著故。第二清净者。依前正修行。时成离染故。文中二。初蹑前起后。后征数列名。下皆仿此。例中十句次第。从前十句而成。一由不舍众生故达深法净。以众生皆有佛性即妄而真。为深法故。二由敬上故能近。三由不谤故能护。四由知无尽故了如空。五由菩萨行不离法界故深入。六知菩提心等虚空故无边。七观察菩萨皆同此观能入佛力。故名为根。八精修不懈故不著劫数。九由化无厌故。观三世众生化未化等。十由愿住世界能修一切佛法。第三广大智者。垢染既拂本智自明。称性相知故云广大。亦从前十及次十而成。然有开合恐烦不配。说者随宜。第四普入者。事隋理融本来即入。智了法尔无境不通故。身心皆入。亦从前三生可以意得。非根者。境识及理皆非根也。第五胜妙心者。由前知法本融。则事理无碍。应机成益名胜妙心。从前四生亦可意得。第六善巧智者。由上事理无碍。今则权实决断名善巧智。有十一句。后二合一余皆如次。从前十成。一即言亡言为甚深。二无依故广大。三如依空生色故能说种种。四住无二边故证平等。五了种智深密故了差别。六无差全同。七若无疑惑则佛法庄严。八以平等成一方便。九三世法约差别门为无量方便。十由住佛力得知佛无边自力不退。从前十既尔。从前四段亦然。如是展转不离始修故。随一法具一切矣。第二佛子菩萨下结劝。一行能具一切行故疾得菩提。大文第二尔时佛下。证成中二。一现瑞证。于中先此界。后如此下结通。二尔时至十方下。诸菩萨证。亦先此土。后如此下。结通。言授记深法者。少用功力疾得菩提故。同名普贤者。皆有此行故。普胜界者。依此普法最为胜故。普幢自在者。此行成果高出无碍故。第二以偈重显中二。先叙述。后正颂。今初亦二。先说仪。后欲开下说意。此有十偈中并具文显可知。第二正颂中。百二十一颂分二。前二十四颂显说分齐。余皆正辨普贤行相。此是伽陀与前长行。绮互共显普贤之行。前是略明十法展转相生。此则广显诸门略无展转。又前多显体此多辨用。前中二。初一诫听许说。余正示分齐。于中二。前九颂许说过去菩萨行。后于一贤劫下。许说三世佛菩萨行。于中二。前三偈举说时处。前二时后一处。后十一偈明所说行。于中前四诸佛出世行。即普贤行故名因果圆融。后七菩萨三轮愿智行即普贤行。第二于一微尘下。正显普贤行九十七颂分二。初六十七明即悲大智行。后未安者下。三十颂。即智大悲行。今初。有十种行。一初五颂明善入帝网行。二十七颂深入时处微细行。三世界及如来下。三颂。明了佛心秘密行。前一偈半摄前起后。后一偈半正显难了能了。四十偈了三世佛摄化行。五出生下。二偈六根无碍行。六有三偈如化无方行。七诸佛甚深下。十颂。三世间自在行。此中玄妙宜审思之。八六颂别明智正觉世间自在行。九如来法身藏下。五颂。非身示身行。法身藏者。即前藏身普贤菩萨自体。遍言亦同此也。十有六颂非量示量行。第二即智之悲行中。亦有十行。一初四偈无住摄化行。二有四偈非身现身行。三一颂分布舍利行。四二颂知佛大心行。五三颂法轮深入行。六无量无边下。五颂了知根器行。七三颂了世业惑行。八五颂了达根境无碍行。九一颂知四种说法行。而刹说等者略有三义。一约通力。二约融通。一说一切说故。三约显理。是说菩萨触境皆了知故。则触类成教如香饭等。十末后二颂三世摄化行。平等因竟。

　　大方广佛华严经疏卷第四十八



　　大方广佛华严经疏卷第四十九

　　　　唐清凉山大华严寺沙门澄观撰

　　如来出现品第三十七(已下入第五十经)

　　初来意者。前品明称果之因。此品辨如因之果。体虽平等不坏二相。先因后果义次第故。亦为答前不思议品出现念故。答第二会所行问故。会释如前。二释名者。如来是有法之人。即三身十身之通称。出现是依人之法。果用化用之总名。如来虽见上文。对出现故重辨十身皆有出现。且寄三身以明。然来即出现。为分人法晓喻分明。故重辨之。若依法身如来者。即诸法如义如理。常现名为出现。故文云。普现一切而无所现。又云体性平等不增减等。若依报身。乘如实道来成正觉。故曰如来。本性功德一时顿显。名为出现故。文云。如来成正觉时。于一切义无所疑惑。普见一切众生成正觉等。若依化身则乘萨婆若乘来化众生。故曰如来。则应机大用一时出现。文云。以本愿力现佛身。令见如来大神变。又云。随其所能随其势力。于菩提树下。以种种身成正觉等。今以新佛旧成曾无二体。新成旧佛法报似分。无不应时故即真而应。应随性起故即应而真。三佛圆融十身无碍故。辨应现即显真成。是以晋经名性起。性字虽是义加未爽通理。以应虽从缘不违性故。无不从此法界流故。以净夺染性即起故。若离于缘性叵说故。下加性起菩萨表所说故。妄虽即真不顺性故。今以起义多含直云出现。从性从因从真从感。皆出现故。若唯辨应身出现。非唯失前二义。亦未足显深。何能融前差别之果若以来为现义。则如来即出现。持业释也。若分人法。三皆如来之出现。拣余出故。第三宗趣者。平等出现为宗。融差别果为趣。四正释文。文为七分。一加分。二本分。三请分。四说分。五显名受持分。六表瑞证成分。七偈颂总摄分。今初有二。先毫光加请主。后口光加说主。前中三。初光次加后益。光中有十分三。一光出处。眉间者。表证中道。离有无二边故。表无住道离真应二边故。白毫者。表所出现性无垢故。能诠出现诸教本故。二放大下。辨光名。体如所说故。三无量下八段。皆是光业。初眷属光即是因业。总摄诸法皆此生故。四其光下舒业。五显现下敬业。六觉悟下觉业。七除灭下止业。八映蔽下降伏业。九显示下示现业。十作是下卷业。二入如来下正明加相。所以加此菩萨者。如名所显故。性有二义。一种性义。因所起故。二法性义。若真若应皆此生故。亦有释云。此之妙德即是文殊说此法门加性起称。此释无违大理。以文殊大智为能显。普贤法界为所显。共成毗卢遮那之出现故。亦是解行满故。佛出现也。从顶入者。是加持相妙智之极方能显故。第三时此道场下。加益中二。先大众同欣。知法将被故。二尔时下。妙德领旨。知令求说主故。于中二。先长行。身心致敬。跽者跪也后偈颂赞请。十偈分二。前五赞后五请。前中初一总赞申敬。余四别赞。放光中有赞因赞果赞用等。文并可知。后五中。初一自叙得益。即是领旨。次偈领众意请。次偈叹众堪闻。次偈叙佛令请。后偈正求说主。已领佛意故不请佛。第二口光加说主者。示所请故。文中三。初光次加后益。今初亦十。一出处口放者。表教道传通故。二光明令得无碍辩。不畏大众及深理故。余如前辨。二入普下。加中入口者。教以口传故。如佛说故。加普贤者。是普贤行之果故。所证法界由理显故。三其光入下。明益中。唯除如来拣师资故。第二尔时下。本分中三。初征事而问。次引例以答。答即是本后说。是语下。表瑞证成显说希奇。才闻其名已有征故。大地动者。大法将显大惑将倾故。出问法光者。冥加智慧助发请故。第三时性起下。请分中有长行与偈。前中四。一总举法请。二佛子此诸下。叹众堪闻。三佛子汝已下。叹说主具德。四善哉下。标章别请。前二可知。三中别叹十事。一供多佛必曾闻故。二成妙行曾已修故。三定自在有所依故。四亲证入故。五知教道故。六除他疑故。七上力加故。八审根器故。九能随说故。十顺智到彼岸得意深故。有如是下总结。既有说德堪宜说故。第四标章别请中。初句赞善蹑前三段。后列十事以显无尽。一如来出现之法。此是总相。总集多缘成出现法。法含持轨。余九是别。初三即三业秘密。四境即智之所缘。亦分齐境。五依境修行通因通果。六成菩提道。七成必转法轮。八应必示涅槃。九若存若亡见闻皆益。备斯九事一化始终。有云。初一所依之法。余九能依之德亦有斯理。如是下结请。第二尔时下偈请。十偈分三。初一赞德标请。颂前第三段。次四举法别请。颂前第四段。三有五偈叹德劝请。通颂后三段。于中初偈总赞请。次二偈劝说之方。以法深难领故请说因喻。次一偈半叹众堪闻。末后半偈结请。所说净心显说无过。具演文义周圆。第四说分大分为二。初别答十问。后佛子如来以一切譬下。总以结酬。今初。十段答前十问。各有长行偈喻。一一具十。今初。答出现之法。长行中二。初标告叹深。二所谓下。随义别显。于中三。初法说深广酬前因缘。二佛子譬如下。喻明深广双酬因喻。后佛子至知如来出现下。总结成益。结上十喻。初中分三。谓标释结。今初。总标多因成出现果。二何以下释于中二。先征以总释。后何等为下。征数别明。今初。先反释缘。约能成之缘事。即所成因体。后以十下顺释。向言无量乃是总相。今明有十个无量。以显无尽。理实则有百千阿僧祇数无量。此十无量皆遍十喻。言百千者。占人云。以十无量入中十喻成百。以后结中十句。一一结前百门为千。其中更有别义。方成无量。今以下列十中门门皆云无量。则不俟相入。是知百千之言。但是数之总称耳。二征数别明中。一始发大心誓期出现故。此心何相。二明上求胜志。三明下化慈悲。四行以续愿。此行谓何。五明不出福智。六别显福严。七别明智严八净前功德。九严前智慧。所谓方便道。教道证道无住道。正道助通。一道二道等。皆庄严故。十穷究法源真实智故。三佛子如是下。结中既皆过去积因多法圆满。令二利果一时出现故。出现言通真通应。第二喻明深广中。十喻各三。谓喻合结。喻酬譬喻合酬因缘。故文云非以一缘一事而得出现。又前法说多约往因。此中合文多约现缘。十中一大千兴造喻。此喻为总总喻众缘。以成出现故。云以无量缘等。下说云雨皆此所霔。初喻中四。一总辨多缘。二别显缘相。三显被因起。四性相结成。今初。先反后顺。缘即因缘。如众生业及风雨等。事即事相。谓如所持水及宫殿等。二所谓下。别显中。先云雨上霔。后风轮下持。一能持者。若无此轮雨无停处。二水若不减碍起天宫。三水虽已减假此成立。谓减一节水起一重天。如严冬急流重重水结。四虽起总处。无别庄严故。须第四。三如是皆由下。显彼因起。谓上云等。略由二因。一众生外增上业。言共业者。谓多有情应生此界共业同变。于中有四句。谓共中共等。二菩萨善根。此有二意。一约同居。谓地前菩萨。二约能化。谓随诸众生。应以何国起菩萨根等。便修彼因以取彼国故。有众生类即菩萨佛国。令于其中下显受用果。谓先成器界。后起众生依之而住。如俱舍婆沙等辨。各随所宜者。谓水族众生得水受用等。又人罗刹宫殿无碍。菩萨众生净秽同居。第四佛子如是下。性相结成中。先结前生后。后法性如是下正结。此句为总。此法性言通于性相。无有生下别显性空亦遮其妄计。谓非冥性微尘等生。非自在梵王等作。无神我能知。上三显能作空。无有成者显所作空。虽能所俱空不碍相有。故云而得成就。如是无碍为法性如是。次合中略不合第三显彼所因。以次下二喻自别合故。合四轮中。前三是因。后一二利果满。因圆果满佛出现故。一品之内多以依喻正者。非唯义类相似。实则外由内变故。令外器全似于内。是以上云菩萨善根所起。众生共业所生等。华藏品中已略开显。第二洪霔大千喻。此之云雨即前喻中兴云降雨。正喻出现法门。广大难知周十方故。言心相续力者。若约信受但是圆机。坚种相续能受深旨。若约具受。则八地已上得无尽陀罗尼力。方能受持乃至十地。方受如来云雨说法。是以文言除大菩萨。由初义故但拣二乘。第三云雨无从喻。菩萨善根。如生共业感彼出现。法云法雨机感而现。非先有一方所从彼而来。机谢而去。亦非归至旧所故。体无生灭。第四大雨难知喻。喻深非心境故。古云。教广行大因深果远。故非预二乘。亦不乖理。但是大机即世间主无能所行。即能知之。第五大雨成败喻。况佛灭惑成德喻中。初一即坏界之时。三即以水止水合中。初二灭惑成智福。次一灭障成智。即止观双运。后一权智照机。又无二同二乘。无三同外道。无四增无明无五非种智。此即分上总中法雨令差。第六一雨随别喻。喻佛一味随器。随器即合前差别。第七胜处先成喻。喻佛胜缘。先济德文中先正明。后佛子譬如下。牒以释疑。先成由业力。法异由机殊不乖第六一味。第八事别由因喻。喻佛成办大事德。亦是德殊由智喻。喻中分三。初莲华表佛。总中略无名出现者。表佛现故。而言大者。准五卷大悲经第三云。有千叶故光照十方者。金色光也。言尔所佛者。有千枚华表千佛故。故劫名贤贤善多故。余多同此。二佛子尔时下。风轮起处者。即有力遥持广前建立风轮。三佛子大云下。结因有属。二合中亦三。先合莲华表佛喻。于中一切善根功德合上大水遍满。放于下。合生莲华。谓不断种性如华表佛故。普照十方合上光照十方。与诸菩萨下。合知佛当出。第二佛子下。合风轮起处喻。此十智光次第合前。所成唯果德。能成通因果。又能成即实之权。所成唯差别之德。故下结云同一体等。第三佛子如来下合。结因有属于中三。一结因即能成之智。合上一味之水风轮不同。此轮由一节水减。一重轮生。如澄水垽。今推能成由一味大悲。二佛子一切下结果。即所成之大智。从一实之智随权而生。合上风轮差别。故世界差别。三佛子汝等下结缘。即由众生异。合上以众生善根不同。兼释外疑。于中又三。初牒前正理。一解脱味即能成之水。水具二义。悲及解脱二文影略。种种功德通能所二智。二众生念言举外疑情。然感应之道略有三义。一互相成。二互相夺。三缘成性空。今众生以缘夺因。纯推佛力失因缘义。三佛子此非下。如来为释。于中初以因夺缘。一向言非。次但以下。为说正义初句因缘相成后而佛下。有二义。一成上因缘。虽随众生心无分别。二成第三义了性空故。缘成故无成。无成故无坏。所成既空何有能成作者及作法耶。第九四轮相依喻。况佛体用依持德。亦广建立风之别义。喻中二。先明能持之风。有四者。一一时持水名安住。二多时不动名常住。三与劫齐量。四体性坚密。是以俱舍云。假使有一大诺健那。以金刚轮奋威悬击。金刚有碎风轮无损。其量广无数。厚十六洛叉。彼但有一与此不同。二此四下四轮相依。准俱舍论。次上水轮厚八洛叉。洛叉亿也。次上更有金轮。厚三亿二万由旬。然其世界。或说三轮成。谓风水金。或说五轮。谓下加虚空上加大地。今欲称法合成四轮。则地中含金金亦地故。二合中先合能持四风。有配四摄义。则少似既合。以如来出现则成大局。今谓一未信入者。以四摄普摄示以正理。二已信受者建立教法。三已入法者令其成行。四已成行者令其得果。二佛子下。合四轮相依。一慈悲合地能厚载故。二方便合水曲随器故。出现合风力能持故。无碍合空如空无碍故。故净名云。其无碍慧无若干故。文意虽但取展转相依。不妨有似其事。若准偈中。慈悲之前有一切佛法。以况树林则五重相依。第十大千饶益喻。况佛利世德。别显总中一切众生各随所宜。而得受用。合中次第合前四益。见佛生喜如鱼得润故。戒如平地万善由生故。定如宫室得安息故。慧如虚空不可坏故。于中二句。初不坏事。后不坏理。第三总结成益中有十一句。各别结上十门。以九十二句结第九门。故有十一。一多因出现故。二广故难受。三无生故无从。四非心识故思必发狂。五如空故惑见双亡。六平等无我故一味。七由无尽故诸乘遍化。八后际无断故佛种不断。九无对即无碍慧。十为无为平等。即摄三轮归无碍慧。十一本为众生故今利益满足。若将一一通前十门。未为得意。第二偈颂。三十七颂分三。初十四颂叹深许说。次二十二颂。颂上十喻。后一颂结说无尽。不颂上文。今初分二。前十一颂叹深难量。后三颂诫听许说。今初亦二。初偈总叹。颂前标告不思议言。后十别叹。即次第颂前总结十一句。亦第九偈颂九十二句结。既结喻。今此亦即通颂前喻。喻则性相双明。此中多就性说。古称性起弥复有由。一无边量即无量义。二一毛叵量即广大义。三空际叵得即无生义。然唯此第三偈。似颂第五如空。第六偈似颂第三无生灭。然取义不同故。皆案次。四不能知者离心识故。五遍于一切非一切者。即如空义。六体性平等即平等无我义。七前遍诸刹。此遍三世文绮互耳。八无变易故尽后际。九离言说故无二无对。十本愿现身故能成益。第二诫听许说中分二。初一诫听劝修净意如空。总以喻显。下二句别显。一离妄取。如彼净空无云翳故。斯即真止。二触境无滞。如彼净空无障碍故。斯即真观。此观不作意以照境。则所照无涯。此止体性离。而息妄故诸取皆寂。若斯则不拂不莹而自净矣。无净之净则闇蹈佛境矣。此为心要。谓后学思行。后二偈许说分齐。于中初半偈。结前生后。后偈半正示分齐。牒举十门。略无行者三业摄故。阙正觉者导师中摄。或复略无。第二颂前十喻。即为十段。初喻四颂以是总故。余九各二。今初文二。前二颂总显多缘。后二颂别显缘相。其第九喻。合云方便依智者。智即颂前出现。然初无碍慧。是佛实智中二皆权。于中智即知事方便随机。合上即权实无碍对初即悲智双游。第二别答出现九门。先明身业。后八依故。长行中二。先标举。后佛子诸菩萨下释相。于中三。初就法总明。次约喻别显。后就法总结。然总中五遍通喻中十身。结中十句别结十喻。亦同前出现。今初分四。一总教广见。二何以故征其所由。三诸菩萨下。反释所以。四应遍一切下。顺以结酬。就反释中总举五法。法是所知法界。及调伏法事。是调伏众生行事故。晋经名行。身即是正国土是依。生是所化。四顺结中应翻上五成五无量界。身为能遍四为所遍。一遍法界。二遍调伏界。三遍调伏加行界。四遍世界。五遍众生界。唯有五界非是略也。第二佛子譬如下。约喻别显中。明如来出现有十种身。一周遍十方身。二无著无碍身。三普入城益身。四平等随应身。五无生潜益身。六圆回等住身。七无心普应身。八穷尽后际身。九严刹益生身。十严好满愿身。此即八地十身而为次不同。一法身。二智身。三威势。四菩提。五庄严。六意生。七化。八力持。九福德。十愿。四是菩提者。初成先照故。偈云日照出现故。五庄严者。一一毛孔随好光明。以庄严故。余文并显。显此十身举十喻况。一一喻中文各有三。谓喻合结。今初虚空周遍喻。况周遍十方身故。下结。云以其心无量遍十方故。喻中先直示后征释。征云。至不至别。何得俱耶。以一无身释上二义。由无身故无可得至。亦以无故无所不至。如色中空。空若有身身即质聚。便碍于色。如铁入水水不入铁。今由无身故遍入色中。法准喻知。此以事空以况理空。理空即是法身故。经偈云。佛以法为身。清净如虚空故。为众生下此释外疑。第二空无分别喻。况无著无碍身故。经结云所行无碍如虚空故。空无分别不碍显色。智无分别不碍利生。第三日光饶益喻。喻普入成益身。普入法界故。喻合皆有总别释成。合中别内有十种益。合前八句。初二合初句世出世异故。三拔四流之苦与出世之乐。拯二乘沉定水之苦。与菩提乐。皆变湿令燥之义。四道品通长三乘草木。五信有二义。一成上义。信能增长一切法故。二合成熟信。能必到如来地故。六七二句合廓彻虚空。一得见闻四谛因果智。二得三明十力智如空有日廓净照彻故。八有二义。令心无碍成上彻空。不坏善根成下莲华。如赤莲华不遇日光翳死无疑。三乘善根若遇智日则便不坏。九正合开华。上已开不坏。今未开今开。十合后二句。发菩提心即见大道。成就本行是办家业。第四日光等照喻。喻平等随应身。由住真际故无私平等。文中二。先正喻。后重举释疑。前中黑山喻缘觉者。无法空之光故。不出功德故。不同菩萨十大山王表十地故。高原喻声闻者。不生佛法莲华故。大地一种通含三聚。取决定能生处喻正定聚。得缘方生喻不定聚。砂卤等地喻邪定聚。然亦不舍故皆等照。后释疑云。日光是一佛智万殊岂为同喻。释云岂不向说但随山地有高下耶。故知但随众生智慧不同。佛无私智无若干也。未违前喻。又既约机说异。则照高未能兼下。照下而犹照高。又若舍化先舍于小次舍于中。唯菩萨高山尽日蒙照。思之。第五日益生盲喻。喻佛无生潜益身。有目者睹。非是独为生盲不见。亦未曾灭。以潜益故。合中二先略后广。略中五事皆盲。而无信为总。故云无信眼故。此即涅槃阐提三罪。无信断善即一阐提。无解毁见则谤方等。毁戒邪命。即犯四重禁作五逆罪。此四至恶犹有佛性。亦为饶益令离苦集。后佛子如来下。广显中二。先能益光后所益众。今初二。先列十光。后结分齐。今初。十中初三成二庄严慧中二句。一普照事。一照净理。次三成三慧。初二成闻慧。后一成思修。后四成四智。大圆镜智。无住普照故。平等性智。绝戏论故。妙观察智。随应演故。成所作智。严土化生故。佛子下结数分齐。以日有千光故。结云千实乃无数。五百照下者。五位自分行。五百照上者。五位胜进行。二其菩萨下。所益中有四。初益菩萨。二益二乘。三益生盲。四益恶趣。菩萨有二种益。一益圆机顿证佛境。二益权机令熟权趣实。诸处谓五眼等诸地。谓种性地等。二乘生盲可知。四地狱下。光益恶趣文有六段。一拔苦与乐。二佛子下。因起邪见。二是时下。慈音示正。四彼诸下。回邪报恩。五如来下。佛与授记。六佛子下。结光利益。此中诸益多同随好。第六月光奇特喻。喻佛圆回等住身。谓等住三世无增减故。合中四法者。一圆智映二乘。二常身示延促。三由器见有四无所见无向背。初及后二皆圆回义。菩提器者。堪受菩提之人。睹意生身。若心海澄清妄念都寂。则真见佛矣。第七梵王普现喻。喻佛无心普应。身不分而遍故。第八医王延寿喻。喻佛穷尽后际身。喻中二先彰现德。后彼大下。咒力持身。合中亦二。初合现德。于中初合用药无不尽。次修学下。合咒力为方便。后善能下。合见者病愈二及住下。合咒力持身。用前咒药持住多劫。故略不重明药咒能持。第九摩尼利物喻喻佛严刹益生身。雨宝利贫即严刹故。各有体用可知。第十宝王满愿喻。喻佛相严满愿身。合中先正合。后佛子佛身下释疑。于中初虽合喻。已是释疑。谓有疑云。若念皆见今何不见。故云少福不见。次疑云。亦有贫下薄福何以得见。释云除可调者。第三以其心无量下。就法总结。十句次第结前十身。其有难者前已会释。第二颂中有二十偈。次第颂喻。喻各二偈(已下入第五十一经)第三出现语业。长行有标释结释中三。初就法略说。二约喻广说。三以法通结。昔人亦以初十入于中十为百。后十通前十为千。此亦可通。今更一解。后结则容通结中十。中十则别喻初十。但小不次耳。今初圆音之义。略启四门。一叙昔二辨违。三会通四正释。前三非要广在别章。但正释文自含众妙。文有十音以显无尽。各上句标下句释。一普遍者。即随类音。然有二义。一约体。广无声不至。故云普遍无量音声。斯则人天等异万类齐闻。上云众生随类各得解。二者随前一一之音。皆能独遍。如目连不究其边。二随乐欲音。谓趣举一一类音。能随乐欲说种种法。上经云。如来于一语言中演说无边契经海。又云。佛以一妙音周闻十方国。众音悉具足法雨皆充遍。通证前之二义。三随根解音。谓即上说中。随说一法大小各闻。故云随其信解。宝积云。佛以一音演说法。众生各各随所解。四随时音。谓即上大小之法。令闻不闻皆自在故。云不失时。亦兼随闻一法欣忧不同。宝积云。或有恐畏或欢喜。上四多约即体之用。是圆音义。后六多约即用之体。显一音义。谓五外随缘叩我无生灭。六内集缘成何有主宰。七甚深者。欲言其一则万类殊应。欲言其异一体无生。又欲言其一。随一音中能具多音故。上云一切众生语言法。一言演说尽无余。欲言其异。即上多音唯令闻一故。下喻云。譬如天鼓发种种声。懈怠诸天唯闻无常觉悟之音。故甚深也。八纯称法界。九横入无断。十竖归一极。此十圆融一味。是如来圆音。是知或谓无声随叩发响。或谓唯一直声无宫商等异。皆大地之一尘耳。第二佛子菩萨下。约喻广说中三。初结前生后。次征后释。今初收上十声要不出三。约相则广无量。约体则无主宰。约用则有显示。今并双非以显中道。谓莫穷其边故非量。随机随时有闻不闻。故非无量。多缘集故非有主。纯一法界生故非无主。当体无生故无能示。巧显义理故非无示。更以四句明体用无碍。谓一以用从体。由体无不在故。能令上十类皆遍一切。非唯遍声。亦遍一切时处。众生如来法界等。虽复于色等皆遍。恒不杂乱。若不等遍则音非圆。若由等遍失其音曲。则圆非音。今不坏曲而等遍。不动遍而差韵方成圆音。二以体从用。其一一音皆具含真性。三用即体故。上十类声皆不可得。唯第一义永离所执故。法螺恒震妙音常寂。名寂静音。如空谷响有而即虚。若不即虚。非但失于一音亦不得圆融自在。四体即用故寂而恒宣。若天鼓无心而应一切。长风随窍万吹不同。若不遍同非但失于能圆。亦非真一梵音随缘自在。名为如来圆音妙音。非是心识思量境界。第二征意云。前言无量等。今何双非。第三举喻广释。其大意云。性相无碍体用相即。故约法难显寄喻以明。十喻即为十段。段各有三。谓喻合结。今第一劫尽唱声喻。喻前第六无主喻中。言法尔者。俱舍第二云。生无色界有二种因。一因力。谓近习及数习故。二业力。谓上界后报业果欲至故。若生色界则有三因。谓加法尔力。但器坏时法尔有声故。然四种音非是一时。初二火劫将坏欲界及初禅时。三即水灾坏二禅时。四即风灾欲坏三禅时。四声各别故非无生。但从缘生故非有主。合中明佛欲坏生死世间。亦有四声说五乘法。第二响声随缘喻。喻上第五无生。第三天鼓开觉喻。喻第九无断绝声。遍入法界化无断故。喻合各三。一能开觉。二开觉益。三结用归体。二当知下。合中三者。初合能开觉别有十一声。义分四节。而有二意。一初二通五乘。次六通三乘。次一通第一第二乘。后二唯大乘。二者初一节人天。余三节配三乘。次无数下合开觉益。后而如来下合结归体。由不住方等故。上能普遍。是以庄严论云。若佛音声是有法非非法者。不能遍至十方。反此故能。第四天女妙声喻。喻第三随信解声。多音随乐故。第五梵声及众喻。喻化不失时熟者必闻。即以根熟为众。第六众水一味喻。喻无邪曲声从法界生。一体性故。第七降雨滋荣喻。喻欢喜声称根增长故。离佛无声不从外来。离机无声不从内出。第八渐降成熟喻。喻无变声以皆至究竟故。上先照高山以显顿圆。此先小后大即是渐圆。将降法雨者。思欲说一也。未便即降者。恐破法堕恶道故。先兴法云是说方便。方便含实如云含水。第九降霔难思喻。喻上甚深声。虽多差别。皆于甚深法界之所流故。第十遍降种种喻。喻普遍声。非唯普遍四洲。亦遍出多雷音。喻中有总别结。从四天下别中有五。一云二电三雷四风五雨。此与贤首品文有影略。思之。后虽彼下结。合中亦有总别结。别中亦有五。前四各有佛子。一以身合云有覆阴等故。即菩提等。十身中有四身名异义同。一即愿身愿生兜率故。第四即意生身。随意所生同世色故。八即菩提身。具佛十力成菩提故。九即威势。具四无畏能伏外故。亦可。十力降魔为威势。无畏为正觉。有正觉义故。余六名义俱同。第二合电光。不出通明无畏。第三以三昧合雷声者。略有三义。一若秋之雷蛰虫藏匿。若入三昧诸恶不行。二若春之雷则发蛰开萌。犹彼三昧发生功德。三雷是雨之先相。三昧是说之先兆。十名思而释之。第四以大智合风者。以后得智观机警觉。加被令成法器故。第五此相现已下。以说法合雨。于中初结前标后。所谓下。别有十法者。一将成正觉念相欲尽闻斯法雨便细念都忘。得见心性等虚空界。法界一相始本无二。契同诸佛平等法身。故云说法界无差别。二出胎已后坐道场。前后更无身故。名最后法雨。名游戏等者。此有二义。一开为二。谓游戏是神通大用。秘教即心智所契。二合为一。令于秘教出没自在。故云游戏。言秘教者。即诠如来三德涅槃故。涅槃经名秘密藏。安住于此能建大事。神通作用故名游戏。在法华经以体从用。名如来知见。深固幽远名为秘密。虽初心同禀而穷究在斯故。亦为说三。一生所系者。谓如弥勒更一下生故。所以更一生者。由微细无明能障所知故。今为说令净彼细惑成种智普照。上三皆等觉位。四灌顶菩萨。即十地受职位。十方诸佛法水灌顶。堕在佛数。能受如来大法云雨。令具佛功德智慧。广作佛事为庄严故。五得忍菩萨。若取忍净。八地已上。将止此忍劝满福智。不断悲故。若取初得。有说初地即得。为说信等功德。后后圆净十地。地智一一开发不断二利故。六住向行三即三贤位。令其入证真如现前。依此变化为甚深门。而胜进不息。七初发心者。通信初发心及信满发心。既发上求下化之心。令依愿行故。上皆已得本位故。并为说胜进上位之法。此下二门通有二意。一约初求显说说其自乘。二约已住密说。密授大乘。如缘觉中。约自乘。说则因谢非常。果续非断。逆观非有顺观非无。为离二边。虽离二边而不坏自乘之果。约密十二因缘即是中道。中道者名为佛性故曰甚深缘起。是为上上智观。故。得不坏佛解脱果故。九声闻中二者。一约显说。由彼厌患苦集故。说人空智剑断之。二约密说。应以法空断一切惑。故名大剑。十为二聚众生故。云集善根者。其邪定聚未堪法雨。未定令得名为成熟。已定令增种种法门。三佛子诸佛下合上结中有二佛子。初合结数。后合心等以释外疑。第三复次佛子应知下。通结十喻皆无分量。文显可知。第二偈颂。颂上十喻喻各二偈。第四出现意业。先身次语后意义次第故。长行中二。先征起后正释。释中三。初约法总辨。二寄喻别显。三总结劝知。今初。言如来心意识俱不可得者。约体遮诠也。但应以智无量故。知如来心者寄用表诠。然此一文古有多说。一云识等有二。一染二净。佛地无彼有漏染心心所。而有净分心及心所。果位之中智强识劣故。于王上以显染无。约彼智所以明无量。若必无王所依何立。故成唯识第三。引如来功德庄严经云。如来无垢识。是净无漏界解脱一切障。圆镜智相应则有王明矣。言转识者。智依识转非转识体。一云以无积集思量等义故。说心等叵得。就无分别智以显无量。非无心体故。摄论第八云。无分别智所依非心非思义故。亦非非心为所依止。心种类故。以心为因。数习势力引得此位名心种类。上之二解俱明心意识有。一云。佛果实无心意意识及余心法。云不可得。唯有大智故言智无量故知如来心。故金光明经及梁摄论。皆云唯如如及如如智。独存佛地。论中五法摄大觉性。唯一真法界及四智菩提。不言更有余法。上之二宗遍取皆妨。若依前有未免增益。亦不能通不可得言。又此净分此何不说。彼无垢识而得说耶。经何不言染不可得。若依后义未免损减。亦不能通知佛心言。既云以智无量知如来心。不言无心。可知明非无心矣。又心既是无智何独立。非唯违上二论。亦违涅槃灭无常识获常识义。若二义双取未免相违。若互泯双非宁逃戏论。若尔何以指南。今释此义先会前二宗。后消经意。今初。若后宗言唯如智者。以心即同真性故曰唯如。照用不失故曰如智。岂离心外而别有。如是则唯如。不乖于有。前宗以纯如之体。故有净心。心既是如有之何失。是知即真之有。与即有之真。二义相成有无无碍。后消经意者。言不可得者。以心义深玄言不及。故寄遮显深。言但以智知如来心者。托以心所寄表显深故。晋经云。但知如来智无量。故知心无量。云何深玄。欲言其有同如绝相。欲言其无幽灵不竭。欲言其染万累斯亡。欲言其净不断性恶。欲言其一包含无外。欲言其异一味难分。欲谓有情无殊色性。欲谓无情无幽不彻。口欲辩而辞丧。心将缘而虑亡。亦犹果分不可说故。是知佛心即有即无。即事即理即王即数。即一即多。心中非有意亦非不有意。意中非有心亦非不有心。王中非有数亦非不有数。数非依于王。亦非不依王。一一皆尔。圆融无碍。则令上诸义各随一理不爽玄宗。言寄表显深者。既心不可以智知。且托智以称叹。智是心所尚以十喻明玄。则所依之心玄又玄矣。故十喻之末皆结为心之相。然佛尚不说凡何敢思。有因缘故。辄凭教理以示玄宗。望无咎其繁而不要也。第二譬如下寄喻别显。举十大喻。以喻如来十种大智。十智体用非一非异。亦文各有三。谓喻合结。今初。虚空无依为依喻。喻佛无依成事智。合中谓诸乘之智依佛智生。如十地云此十地智。皆因佛智而有差别。离佛智外无所依学。而佛智果满更不依他。岂不依心及依理耶。岂不向言王所无二耶。良以。佛智照极。无有智外如为智所依。故智体全如。若有所依不名如智。亦犹净名云法随于如无所随故。文殊般若云。若无境界则无所依。况佛智外无法可得。以一切法即佛智故。第二法界湛然喻。喻佛体无增减智即转释前依。依者依此出生故。虽出诸智亦不减少。菩萨解脱成佛智时。亦不增足以同体均故。如上海中板喻。第三大海潜益喻。喻佛体均益生智。即双释前依及出生义。谓与众生心同体。故义曰潜流。穿凿自心得智慧时。即是见他佛智。是曰依之出生。又由体同。令外佛加持资其念力。亦是流入。第四大宝出生喻。喻佛用兴体密智。释上能生。以何义故而能生耶。具四宝故。喻中有三。初总明出处体用。次征列宝名。后结其深胜。合三同喻。列名中。衍英诸公皆云。初证道智断惑障。二助道智断智障。三不住道智舍于报障。上三自利。四利益众生智。即利他行。此释亦无大过。果地具此三道。能令学者入菩萨地。故今更一解。若直就文。文自明显。今以法相收之。即四智菩提。一大圆镜智。以离诸分别名无染著。所缘行相微细难知。不忘不愚一切境相。名巧方便。二即平等性智。观一切法。若为无为。自他平等名善分别。三即妙观察智。此智善观诸法自相共相。无碍而转故。说无量法而不坏法性。无量法者。即摄观无量总持定门等。而言说者。雨大法雨断一切疑故。四即成所作智。知机知时作所应作故。三若诸如来下。合前深胜。于中先明用胜体深。此中用胜喻在总中。此中体深。同法华髻中明珠。不妄与人。然约下智不及故称密藏。不全同喻故。涅槃中明有密语而无密藏。后此四智宝平均下。明体胜用深。平均正直即平等性智。大慈悲等共相应故。故曰平均。一味相续名为正直。二端洁即大圆镜智。端者。纯净圆德现种依持故。洁者。性相清净离诸杂染故。三妙好即妙观察智。四普能利益即成所作智。此约别配。今以四智圆融故。四德亦该四宝。况四智乃十中之一。则永异余宗。第五珠消海水喻。喻佛灭惑成德智由有前智无智不生。由有此智无惑不断。又前则横具四智。此则竖具四智。皆是释前为依之义。喻中二。先总明体用。后佛子此日藏下。别显用相。此为极教了说。而起世婆沙等。说阿毗地狱在下火气上吞销铄海水。盖是少分方便之说。而俗典云。以沃焦石消海水者。或测度而知。或见宝不辨谓之石耳。又云注于尾庐壑者。但见其消以名之耳。合中亦二。先合总明体用。后佛子诸菩萨修习下。合别显用相。然此四智。古德有配四种三昧。初是大乘光明三昧智。二是集福德王。三是贤护。四是首楞严。此释配定理则可尔。案次乖理。以第三名智光普照故。若将初为三以三为初。乃顺文理。今更一解。标其所成即是四定。约能成智应别立名。又若将此竖配诸位。尤异昔解。谓一佛以即事而真智。治于地前。成初四地令得贤守定。以此三昧能守世出世间贤善法故。前三地为世四地为出世。既了即事而真则即散而定。二以即体之用智治四地。未能起用。令得五地入俗成集福德王定。三以平等无相智治五地虽能随俗未得平等。令得六七地般若大光功用后边成光明定。四以平等无功用智治七地功用。令入八地。乃至佛果得首楞严定。所作究竟故果既具四。因亦通修。且约相显为此竖配。不可遍局。第六虚空含受喻。喻佛依持无碍智。亦释前依义。上但云依。犹通外依他力。今明体遍普容。是则五乘等智。皆是如来大智中物。肇公亦云。夫圣人虚心冥照。理无不统。怀六合于胸中。而灵鉴有余。镜万有于方寸。而其神常虚。即斯义也。第七药王生长喻。喻佛穷劫利乐智。喻中四。初总显体用。二彼药王下。别显用相。三此药王下。得名所由。四佛子下。拣其非处。先拣后收。收者亦不厌故。故晋经云不舍生性。合亦四段。而文不次。初合总显体用有六。一以悲愿菩提合根。此为诸佛之本深难拔故。文有四弘。二依实智所生方便为茎。能干事故。菩提体故。三依前二智分为诸度。旁阴为枝。四戒定息热别受业名。五辩才道品等。亲生菩提开发为华。六果可知。上六亦可竖配地位。而下别。显用相。既云一切菩萨故。但从通释二。一佛子越次合得名所由。穷未来际故云究竟无休。得果不舍因。故云不断菩萨行。由此故得因果交彻展转相生。三一佛子却合前别显用相。深心乐修善行。即前方便净戒亦能息热。相好如华为严。文多影略者。为分能所成故。四一佛子合拣非器。亦先拣后收无为正位。一堕难出故喻深坑。又无悲水取灰断故。如彼地狱。邪见拨无贪爱浸烂。皆喻于水。不容善根又阙土缘。非生处故。后收言无厌舍者。上据现恶阙缘。令生厌怖直进一乘故。除二处而同有佛性。久久当成故不厌舍。是知现恶明无则无恶必有。故涅槃云。一阐提人虽复断善犹有佛性。若能发心非阐提也。法华云决了声闻法。余诸声闻众亦当复如是。结云根善安住者。常住大悲故。有引向所拣证无佛性及定性义。不观次后不舍之言。况第十喻平等共有。减损佛性恐毁谤一乘。愿诸后学当诫慎之莫滞权说。第八劫火烧尽喻。喻佛知无不尽智。由此佛智更无所依。第九劫风持坏喻。喻佛巧令留惑智。非但能断亦复能留。谓佛有斯巧。授与根未熟未具万行菩萨。令留润生之惑。由此留惑惑方至尽得一切智。不同二乘不为菩提心期速出。广明留惑润生。具如别章。第十尘含经卷喻。喻佛性通平等智。文中四。谓法喻合结。今初。所以知佛智遍者。无一众生不有本觉。与一切佛体无殊故。以上言潜流。则似佛智遍他众生。今显众生自有。故云遍耳。此有三意。一明无一众生不有。则知无性者非众生数。谓草木等已过五性之见。二者众生在缠之因。已具出缠之果法。故云有如来智慧。非但有性后方当成。亦非理先智后。是知涅槃对昔方便。且说有性。后学尚谓谈有藏无。况闻等有果智谁当信者。三彼因中之果智。即他佛之果智。以圆教宗自他因果无二体故。不尔。此说众生有果。何名说佛智耶。斯则玄又玄矣。非华严宗无有斯理。次但以下释疑。疑云。涅槃云。佛性者名为智慧。有智慧时则无烦恼。今有佛智那作众生。释中先顺答前义。谓倒故不证岂得言无。如壮士迷于额珠。岂谓肤中无宝。后若离下。反以理成。谓若先无离倒宁有。既离倒则现明本不无。如贫得珠非今授与。是以涅槃恐不修行。故云。言定有者则为执著。恐不信有故云。若言定无则为妄语。乍可执著不可妄语。自然智者。自觉圣智也。无碍智者。始本无二绝二碍也。第二喻中二。先明大经潜尘。以喻上文妄缠佛智。大经卷者。佛智无涯性德圆满也。书各称境者。智如理故。潜一尘者。略有三义。一妄覆真故。二小含大故。三一具多故。一切尘者。无一众生不具佛智故。后时有一人下。出经益物。喻上离妄现前。第三合中亦二。先合大经潜尘。无量无碍普能利益。合上书写多事。众生身及妄想俱合土尘。后尔时如来下。合出经益物。如来合上一人。智眼合上天眼。是知不信众生等有佛智。智眼未开复何可怪。然如来藏等经说有九种喻。喻如来藏。为如青莲华在泥水中。未出泥水人无贵者。又如贫女而怀圣胎。如大价宝垢衣所缠。如摩尼珠落在深厕。如真金像弊衣所覆。如庵罗树华实未成。亦如稻米在糠糩中。如金在矿如像在模。皆是尘中有佛身义。与此大同也。大文第三总结。上来十喻。初总明无依为依。二能出生。三能潜遍。四横具四智。五竖具四能。六体广包含。七用无终竟。八知无不尽。九巧能摄持。十处处具足。前九直语佛智。后一乃融自他。此十圆融略显佛智之相。寄显如来之心未尽佛心一毫。故应更以无量无碍等知也。第二偈颂。二十二偈分二。初两句约法总显。余颂上喻。于中初喻一偈半。后一四偈。余八各二偈。并显可知。

　　大方广佛华严经疏卷第四十九



　　大方广佛华严经疏卷第五十

　　　　唐清凉山大华严寺沙门澄观撰
　　(已下入第五十二经)第五明出现境界。正显分齐之境。兼辨所缘之境。依初义者。前约智以显心。此正明智用分齐。依后义者。前明能知今辨所缘。由所缘无边故。显分齐难思。分齐难思故方穷所缘之境。二义相成如函盖相称。文中长行分三。谓标释结。释中二。先法后喻。法中亦二。先广取所缘显分齐境。后近取诸心以况佛境。前中又二。先列所缘无边。后显分齐无量。今初。先令以无障碍智为能知者。非此不能量佛境故。后正显所缘文有十句。一通举所化。二化时。三化处。四化法。五所化人。六七八三皆明所证。于中真如语其体。常一味故云无差别。法界生法所依。故云无碍实际。是穷事至实故云无边。九化处分齐。后一遍通。若约二谛境。前五为俗次三为真。九通真俗。事空理空俱是空故。后一双非。显前九境即同无故。若约三谛空即是真三真为中道。若以五界摄之。初三是世界无量。四即调伏及调伏加行界。五即众生次三即法界。余二双非。二佛子如一切下。显分齐无量中。先约十境以显分齐。境智相称故皆无量。后约无境显其非有。乃至真如皆不可得故。是以诸境云兴而常寂也。如无既尔。如真如等无变易等亦然。第二佛子至应知心下。近取诸心以况佛境。于中二。先正明后征释。今初。无量无边语其相用广大。无缚无脱。明其体性深寂。次征意云。何以将心况于佛境。释意云。菩萨自心。随思即显故无分量。佛境亦尔。随机显现。若身若智何有量耶。智假思显则性无缚脱。不为相缚后无脱故。第二佛子如大龙下喻显。文有三喻。前二喻无缚无脱。后一喻无量无边。无量无边通前二段。今初。前明降雨无从喻。正喻无缚脱。既无来处有何缚脱耶。后明海水从心喻。喻无缚脱所因。水从心力为因。非定内外。智从昔愿。缘起故来即无来。第二海水宏深喻。喻无量无边中三。先标章诫听。二佛子此阎浮下喻显。三佛子于汝意下。法合喻中三。初别显水多文有四节。一四洲水。二龙王雨水。三宫殿出水。四娑竭龙王兼雨兼出。皆后后倍前以显深广。二其所出下。通显水相。涌出故潮上速。为宝消故潮下。此为极说。三佛子如是大海下。通显无量兼水有四。第三合中二。先合水无量。佛智一念即无穷尽。况尽三际周乎十方。重重重重安可喻显。二佛子至应知如来下。合通显无量。非唯智为佛境。菩提分等皆分齐境也。智海合水余合宝等。并显可知。大文第三总结。即结云知意。不知佛境。安能利生。第二偈颂。五偈分二。初一颂法说。余颂前喻亦二。初二合颂前二喻。同喻无缚脱。后二颂大海宏深喻。但颂通显无量。余文略无。第六出现之行。前明分齐境智无边。今彰运用则悲智无尽。虽智海已满悲无息故。长行中二。先标举后释相。释相中三。初双标二行。次双释二行。后双结二行。今初。义有多含。一无碍行者。即理之事行。真如行者。即事之理行。前即行相后即行体。又前是即智之悲。后是即悲之智。前即真之俗。后即俗之真融而无碍。为如来行。第二佛子如真如下。双释中二。先释真如行。后释无碍行。今初。真如之名言含法喻。文中有三。初牒名以解。明体绝三际故同真如。契如成行行即如也。过未非缘故不生不动。现在离缘故非起也。二复举法界无形。明双非契中。是知实相等皆如来行。三举鸟飞虚空喻。释非量义。非量有二。一行广无量故。云如来行无边际故。二即事同真便无分量故。以空喻。既无有量何有无量若谓无量即是量故。双非永寂为如来行故。心弥虚行弥旷。终日行而未曾行。故涅槃云。复有一行是如来行。所谓大乘大般涅槃。第二佛子如来应正等下。释无碍行。文中二。先约法总明。后以喻别显。今初。智无所住悲示所行。即悲智无碍自无二碍。令他无碍皆无碍行也。二别以喻显中二喻。初金翅辟海喻。喻即智之悲。后日月无思喻。喻悲不失智。第三佛子至应以如是下。双结二行。性结真如。相结无碍。第二偈颂有五。前三颂真如后。二颂无碍。第七出现菩提圆行之果。故对缘造修必有成正觉。故文中三。谓征起释相总结。征言正觉略显五门。一释名。晋名菩提存其梵语。此翻为觉。正拣二乘成异菩萨。初会已显。又单语菩提。但是所觉之道。今云成者。即理智契合之名。二明体性。摄论云。二智二断为菩提体。智论云。菩提菩提断俱名为菩提。若依此经通一切法。如文具之。三辨种类。或说唯一如智契合无二相故。净名云。夫如者不二不异故。或开为二。大品明有性净菩提及修成故。亦名性净方便净也。或分为三。约三乘故。如十地论或开为四。涅槃云。下智观者。得声闻菩提。乃至上上智观得佛菩提。又四智菩提亦是四义。或分为五。如大品智论说发心等故。或具明十。如离世间品。唯十为圆是此所辨。三除前二。四除前三。五除前四。余皆兼通。同教一乘之所摄故。若业用所现。则无所不收。四明业用文有十门。而体用参显各随别义立目。今统收之。谓缘二谛断二障。证二空起二智。印群机现万像。具十身遍十方。周于毛端微尘等处。通因及果业用无边。具如文显。五者辨相。即当释文略辨十门。一总明体相。二即现万机。三体相甚深。四三轮平等。五因果交彻。六体离亏盈。七相无增减。八用该动寂。九周于法界。十普遍诸心。十门之中亦可当门别释。今且以初为总余九为别。别虽九门而释十义。初释第一。二释第十。谓举初该后。三从第二次第解释。第十一门释八九二义。至文当知。释文显然不应异解。今初。总明具有十门。皆含体相用三。一寂照为菩提体。故云于一切义无所观察。一切义者。真俗境也。观极于无观故。净名云。不观是菩提离诸缘故。如海无心而能顿鉴。非无所了故。晋经云解一切义。二经合明义方圆。妙解即是观观即无观。既观念斯寂无惑习种。无观是体照断为用。合之为相。二等同万法为菩提体。谓智与理冥同一圆觉。故云于法平等。而不失照。决断分明云无疑惑。既无所疑即所知永寂。上二已摄摄论之体。三一成一切成。不见生佛有异故云无二。以知一切众生即菩提相故。亦是能所不二净名云。不二是菩提离意法故。四总指前三体相寂灭。寂灭是菩提灭诸相故。五即心行处灭湛然不迁。亦是不行。是菩提无忆念故。六虽觉而常定不住定故。七有二义。一横遍十方广无量故。二体无生灭绝分量故。八亦二义。一竖念念成无际畔故。二一得永常无后际故。心无初相冥符于理。无前际故。九离边契中。晋经此前有无缚无脱。并含在二边之内。谓若染若净若缚若脱。有无一异等。斯边皆离不偏住著。故曰离边。非见有边边即中故。无中无边方住中道。十总显离言。上九寄言显深。未尽菩提之奥。故收归性离。令亡言契之。第二知一切众生下。印现万机。即海印三昧。文中三。初法。一念知三世名一切智。次喻即举海印以喻菩提无心顿现。三合。言无所现者。有三义。一无心现故如海。二所现空故如像。三无别体故。如水与像不可分异。自体显现故名为觉。起信论云。诸佛如来离于见想无所不遍。心真实故。即是诸法之性自体。显照一切妄法。有大智用斯即无思。显照同体之境为菩提相用。故上文云于一切义无所观察。第三佛子诸佛菩提下。性相甚深。性离言故。理圆言偏故。第四佛子如来应正等下。三轮平等。释上于法平等。等诸法故意轮等故。何所疑哉。文中二。先别举身等。后类结显多。今初。有十三身。前六等事。次三等理。次一等事理。事事无碍。后三等因果。略举十三故结云无量。皆言量者。是所等之分量。皆言等者。即能等之三轮等有二义。一者等彼事理之量。二者等彼事理之体。所以等者。彼诸理事即我所证。能所冥合彼尚即我。等之何难。是以圣人空洞无像物无非我。会万物以成己也。后佛子如所得下。类结可知。第五佛子如来成正觉下。明因果交彻。释上无二同一性故。文中三。初标次皆同下释。三知一切下结。今初。八相之中。略举其二故云乃至。此文正同净名云若弥勒得菩提者。一切众生皆亦应得。一切众生即菩提相。弥勒示迷此旨。但谓理诘之言。不知真得菩提。实如所诘。又前章以我等彼故。遍同彼量。今明以彼等我故全现我中。是知一性平等。反覆相成。此中之成为理为事。若是事成。何以释云同一性故。若是理成。何以此云成正觉耶。入涅槃耶。此是华严大节圆宗之义。不对诸宗难以取解。然诸众生。若于人天位中。观之具足人法二我。小乘唯是五蕴实法。大乘或说但心所现。或说幻有即空。人法俱遣。或说唯如来藏具恒沙性德故。众生即在缠法身。法身众生义一名异。犹据理说。更有说言。相本自尽性本自现。不可说言即佛不即佛等。若依此宗。旧来成竟亦涅槃竟。非约同体此成。即是彼成。若尔何以现有众生非即佛耶。若就众生位看者。尚不见唯心即空。安见圆教中事。如迷东谓西。正执西故若诸情顿破。则法界圆现。无不已成。犹彼人悟西处全东。若尔诸佛何以更化众生。不如是知所以须化。如是化者。是究竟化。如是化者。无不化时。故下结云。大悲相续救度众生。随门不同种种有异。约成佛门一切成也。又此众生乃是像上之模。令其去模则。自见己佛。亦见他成。如第十段。二释中先总释。同一无性故得现成。妄性本虚生元是佛真性叵得非今始成。故皆成也。
　　次转征所无无何等性同菩提性故。后释所无。有十二句。前四通生及佛。次四约众生。后四唯约佛。非独妄空真有。亦非妄有真空。以性融相法界圆现。故由此无说成正觉。又摄十二总为六对。一能相所相对。谓染相净相相待有故。念念之尽缘所尽故。烦恼永尽本自尽故。二生灭对。约凡则本自不生。即涅槃相。不复更灭故。约佛菩提非始生故。何有灭耶。三我非我对有缘无主故。我尚不可得。非我何可得。诸法实相中。无我无非我故。四缘非缘对。揽缘生故。缘尚不可得故。五能所证对。能证菩提因所证故。所证法界由智显故。六合不合对。虚空非合因有显故。所以性无。成觉是合。理智契合即为缘起。故非有也。三结中。物物无性故成种智。证斯同体而起大悲。一得永常故云相续。又只由不知无性。故教化不绝。第六佛子譬如虚空下。明体离亏盈。释上无相虚空无生。故体无增减。菩提无相成不宁殊。第七佛子假使下。明相无增减释上无行。湛然不异行岂能迁。文中三。初举喻问答。以化现无形喻成不莫异。化多心者。喻修多因。化成多佛喻证多果。次普贤下。赞善以合。三佛子下。结此生后。第八如来成正觉时下。用该动寂释上无止。不滞定故。文中四。初举所依三昧。觉不滞寂故名善觉。觉彼一相故用为方便。二入已下。显一身之用。既以一相为方便则物皆一相故。一则现多。三如一下。类显余身。如来成正觉时。布身云于法界。一一皆是广大之身。并如一身之现。四佛子下。总结多门。谓上来所现一定为门余定亦尔。定门既然。悲智总持等门亦尔。故有无量界矣。是谓高而无上广不可极。第九佛子至应知如来下。明周于法界。释上无量无量有二。一广多无量。一毛含多遍法界故。二无分量皆不生故。文中三。初明一毛含多。释以不生故。此与前段分。有分异。又此唯现佛。即同类相望。前通多类即异类相入。又前则住体遍应。此则如理而含。亦如理而遍。二如一毛下。类显多毛。但容毛处即是毛孔。次征意云。身契无生。可许能含法界。虚空无有能契。何能亦含。释云。无处不至则无非佛身矣。是谓大包天地。细入无间。三随其下释疑。疑云。若尔何以要就觉树。释云。随机所能受耳。是知坐菩提树多身顿成。尚曰随宜。有顶鹿园岂为真极。第十佛子至应知自心下。明普遍诸心释前二门。即分为二。初正明普遍。释上无际。念念常成无际畔故。后广大下。总结双非。释上远离二边住于中道。今初亦二。先指一心。后如自心下。例一切心。前中先标。次征后释。释云不离者。有二义。一众生身心即佛所证故。二全即佛菩提性故。此即他果在我之因。非约因人自有佛性。此文正显佛菩提故。后总结双非。不离不断释有二意。一不离。结上无处不有。不断生下无有休息。二不离者。生佛非异故。不断者。生佛非一。不同众生可断坏故。是名入不思议方便法门。是以不得意者。作众生思故是不可。设作佛思。是亦不可。即亦不可。非即亦不可。当净智眼无取诸情。第三总结。即最后佛子。今依此知映前十门。无幽不尽。离此何有真菩提耶。后偈有六颂前十门。初二次第颂初二门。次三如次颂六七八。后一通颂四五九十。以同是普现无量义故。其第三门。但显离言故略不颂。第八明出现转法轮。得大菩提理必转授。长行中三。初标征次释相。后总结。就释相中二。先显体用。后显所因。今初分三。初法次喻后结劝。今初。文有九句。减数十也。皆先标后释。前五显体性寂寥。后四辨相用深广。前中一能转心。二所转体。三所得果。四能诠教。五所显理。夫转法轮不过此五。今皆即事契真。一能转心者。由知法无起故。正转法时不起心念。言我转授前人名心自在。如是方为真能转也。二所转体者。即示劝证名为三转。此三名轮者。摧障恼故。言离边者。若有惑可摧未离于常。无惑可摧宁免于断。今永离断常等边。方为真能断所应断。知与证修亦然。三所得果者。由断惑故得离欲际。由证性空本无可离。斯际亦遣。四能诠教者。理假言诠。今了本寂灭不可说故。则终日言而未曾言也。五所显理。谓即寂灭。今了性净涅槃。法本不然今则无灭。方为究竟之灭。是知。其轮本来常清净也。后四相用深广中。一触言皆轮广也。二即用而寂深也。下二亦深亦广。三一即多而无主。四即横竖而恒虚。谓横则无遗。无所不转故。竖则无尽穷未来故。而不著内外。则深广无涯矣。第二佛子譬如下。喻中文有二喻。一文字无尽喻。喻第九无尽。二遍入无住喻。喻六七八用而常寂故。于中有法喻合。合中二。先合普入一切。以上法中。但云入一切言故。今明入余法则触类皆法轮。岂同三乘但用佛声为轮等耶。二一切众生种种下。正合前文入一切语。前五易故略不喻之。第三佛子下。结劝可知。第二复次下。显法轮所因。于中三。先辨轮所起因。因机差故。若离物机佛无说故。次佛子如来下。明因所起轮。物既为力不同。教须适宜差别。于中说法所依之定名者。无碍辩才无所怯畏。得究竟者唯佛有故。后能如是知下。结其得失。及第三总结文并可知。偈有五颂分二。初二偈颂法轮体用。后三偈颂法轮所因。第九出现涅槃。转化既周安住秘藏。为物示灭故次明之。然大涅槃盖众圣归宗冥会之所。寂寥无为而广大悉备。形名绝眹识智难思。今以无名强名亦为五别。一释名。涅槃正名为灭。取其义类乃有多方。总以义翻称为圆寂。以义充法界德备尘沙曰圆。体穷真性妙绝相累为寂。而言大者。横无不包竖无初际。此约三德涅槃。若约义开略明三义。一者体大。自性清净故。二者相大。方便修净累亡德备故。三者用大。化用无尽故。般者入义。性入真入示现入故。若圆融无碍即大涅槃。二出体性。涅槃既妙绝常数。恬怕希夷。虽迥出百非。而靡所不在。今以义求不出三法。即摩诃般若解脱法身以为其体。所以三者。翻三杂染故。成智恩断故。成法门法性应化身故。能证大智冥所证理累永寂故。然此三种。不离一如德用分异。即寂之照为般若。即照之寂为解脱。寂照之体为法身。如一明净圆珠。明即般若净即解脱。圆体法身。约用不同体不相离故。此三法不纵不横不并不别。如天之目如世之伊。名秘密藏为大涅槃。三显种类。虽理无不统义类尘沙。今自陕之宽略分一两。或唯说一即大涅槃。或说有二。自有三门。一余无余。二性净方便净。三真与应。或分为三。此有二种。一约三乘。二即自性真应。或分为四。一自性清净涅槃。二有余依。三无余依。四无住处。有余无余义通大小。今唯说大。于三种内不明二乘。余皆具论融而无碍。为大涅槃。如文具之非独应灭。四彰业用。囊括终古导达群方。靡不度生靡不成就。故涅槃云。能建大事则出现法门。皆斯用也。然诸门广义备于别章。略在文具。第五释文中二。先征起后正显。正显中十。一体性真常。二德用圆备。三出没常湛。四亏盈不迁。五示灭妙存六随缘起尽。七存亡互现。八大用无涯。九体离二边。十结归无住。然斯十段。随义虽殊皆含体用。互相交彻显大涅槃。今初分三。初举法劝知。二如真如下。指理同事。三何以下。释显同相。今初。根本自性者。即下所列真如等十。为真应涅槃之根本故。体即自性清净涅槃。以出二碍名方便净。为真涅槃。大悲应物亦自此流故名为本。以是本故。但了真如即了涅槃。二指理同事中。皆云如者如即同义。能同涅槃通真及应。所同如等。即自性涅槃故。上句皆有涅槃之称。应真无本应非不生。何出现之为妙。故以本该末以体显用令皆圆寂为大涅槃。所以列十名者。欲明究竟妙道。穷理尽性无不同故。德无尽故。十名已如前释。于中后二加际言者。穷真于无真。为真如际等故。三释显同相者。向言亦如是者。云何如耶。故云如真如等不生灭故。何以不生。以但了因所显非生因所生故。既无有生亦非出障。始既无生则永常不灭。是知玄道存于妙悟。妙悟在于即真。即真则生灭齐观。齐观则彼此莫二所以真如与我同根。法性与我一体。真既不灭应灭宁真。是知涅槃名灭者。乃在于无灭者矣。第二佛子如来不为下。明德用圆备者。如来之身色相圆备。常现大机前故。文中先标举。后征释。标中约人显实。云不为菩萨。明说永灭是为二乘。迹尽双树并为凡小。据此亦名拣异灰断。后征释中文有二重。初释之中自有二义。一令称实见受用身。即同法身常住其前。涅槃云。涅槃不空者。谓有善色常乐我净故。因灭无常获此常故。二于一念下。令见三际应用。亦即是常。故云皆如现在。涅槃云。吾今此身即是常身。法身下。开栴檀座佛塔。见三世佛无涅槃者。楞伽亦云。无有佛涅槃。无有涅槃佛。亦不起二不二想者。远离觉所觉故。谓既知幽灵不竭妙色湛然。三际大均。何生灭之动静。故不起二也。亦不取此一常。故无不二也。下重征释。征意云。菩萨何以能不起想。释云。菩萨由了法空本无想著故。既无心于动静。终不谓佛常与非常。第三佛子诸佛如来下。出没常湛。谓涅槃无为而无所不为。无不为故能建大事。不碍出没。以无为故住净法界。体常湛然不碍出没故。显迹为生即是有余。息迹为灭即是无余。故余无余乃应物之假号耳。体性常湛。故存不为有亡不为无。是知寂然不动未尝无为。应迹无方未尝有为。岂可随于见闻。以滞殊应之迹。第四佛子譬如日出下。亏盈不迁。先喻后合。然法身无像故。无器而不形。圣智无心故。无感而不应。像非我有。自彼器之亏盈。心非我生岂普现之前后。故摄论第十颂云。众生罪不见如月于破器。遍满诸世间。由法光如日。是以经言非日咎也。持戒器破定水无依。菩提器破智水宁止。无信清珠故。心水浑浊何由见佛耶。然此中虽明现身。即是三德涅槃所流大用。亦涅槃摄。若尔宁殊出现之身。出现身以法身为门而论真应。非无般若解脱二德。智慧日身无不照。故永离戏论。即解脱故。医王之喻即示灭故。此有般若宁异菩提。若分相说。菩提为能证智。唯是修生。涅槃是所证理。唯约修显故。涅槃中说菩提。必从生因所生。涅槃必从了因所显。若摄相说。菩提是即理之智。涅槃是即智之理。即智之理。不碍摩诃般若。即理之智不碍寂灭菩提智性本有。亦是性净涅槃。修显亦方便净。随一为门则皆放尽即大涅槃真菩提也。今以涅槃收之。非唯菩提及身。前后诸门皆从三德所流。能建大事。第五佛子若有众生下。示灭妙存。既为物示灭即体无灭。第六佛子譬如火大下。随缘起尽有喻合结。合中以机喻薪。以涅槃喻火。众生善根未熟。可熟者成正觉。以熟之如为火事。若所应度者皆已度竟。则现般涅槃。寂无所为如火息灭。故法华云佛此夜灭度如薪尽火灭。然现灭现生。皆是涅槃大用。故摄论第十名涅槃如火。既起灭在缘。则益不可盈。损不可亏云云。自彼非佛然也。第七复次佛子譬如幻师下。存亡亘现由顺机故。此灭彼存。非如来身不能长久。前喻约见灭见成。此喻约常见不见。第八复次下。大用无涯。谓正宗涅槃。而便分身无边。穷于来际不动三昧者。究竟寂灭也。由寂无动故。无所不动耳。涅槃受纯陀供处大同于此。而佛数少顺机不同故。第九佛子如来身者下。体离二边。身若是实有不可灭。身若是虚何能起灭。若有方所此现彼无。由非实故起灭无恒。由非虚故能无不现。无方所故感处即形。本愿力故化周法界。随堪度故见则不同。第十佛子如来住于下。结归无住。上来九门。初门多显其体。余八皆体用双明。今此分二。初至实际。通结九门之体。后为诸众生下。通结八门之用。随时示现正显于用。本愿力故显用所因。无有休息皆穷来际。不舍已下。明用分齐。谁独非涅槃而欲舍之耶。是则初住实际故不住生死。后不舍众生故不住涅槃。由双住故能俱不住。前即大智后即大悲。大悲般若常所辅翼。为无住涅槃。自性涅槃众生等有。二乘无学容有前三。唯佛世尊独言具四。故就无住总以结之。即安住涅槃建大事也。偈文有六。初偈颂第四次偈颂第六。次偈颂第七。次二偈颂第八。后偈颂第十。初句无生之生。次句无灭之灭。次句结归涅槃无名。后句结其大用无尽。此二无碍是无住义。余不颂者。含在此中。第十明出现见闻亲近所生善根。前九门出现一期始终。今明于上见闻功深益远奖物进修。文中三。初征起次正显。后结示。就正显中分二。先明见闻信向益。后见闻不信益。前中先法后喻。法中先总后别。今初。见等如后喻合中。后出生下。别即示不虚之相。有十一句不出智断恩德思之。第二喻中三喻。喻其三德。初少服金刚喻。喻于智德。智慧破惑如金刚故。以有智慧者。必无烦恼故不共住。第二少火烧多喻。喻断德。性究竟者。了惑本寂故。第三药王遍益喻。喻恩德。种种利生故。文中先喻后合。合中二。先明为六根境界益。合上药王遍益。六根皆通在世灭后。灭后亦有见故。况忆念等。宝性论中。亦明如来与菩萨。为六根境界。大同于此。后若有众生供养如来所经土地下。明遗迹之益。合上取彼地土。所经土地犹通现灭。其塔庙者。唯约灭后。亦同法华乃至举一手等。皆已成佛道。第二佛子我今告下。明不信益者。此明益深。如来秘密藏经明。骂药服之得力。骂沈烧已还香。骂佛犹胜敬诸外道。若尔岂无骂罪骂罪非无。今语远益故。法华云。跋陀婆罗等。骂常不轻千劫于阿毗地狱受大苦恼毕。是罪已。还遇常不轻菩萨教化。涅槃喻以毒涂之鼓。欲闻不闻无不死者。故菩萨之名。起自闻谤之日。谤尚远益况深信耶。况解行耶。况证悟耶。弘持之者。勉思此文。第三佛子至应如是下。结示可知。第二佛子如来下。总以结酬拣喻异法。上来性起请说因喻。普贤依请明十出现。皆借象取譬。意显佛旨深玄。深玄之旨尚不可以智知。岂言象之能及。故令外亡言象内绝思求。则庶几于出现之旨。大文第五佛子此法门下。显名受持分。于中分二。先长行后偈颂。今初。准晋经。此前有诸菩萨。发二种问。谓何名此经。云何奉持。今但有答。即分为二。先显名后佛子此法门下。明受持令知总名。寻名求旨识受持法。依之修持故。今初。有十名分为五对。一内深外绝对。谓内证三德秘密藏故。外则凡小不能测故。二证寂开智对。三现果成因对。谓性净万德即是佛种。今十门出现即是现义。四越世顺佛对。世尚不知安能破坏。此十通是佛分齐境。五净机演实对。知生佛同源则能净故。随缘不变之性诸佛本故。而性相无碍因果圆融为不思议。过此更无为究竟法。前九别义后一总该。第二明受持中二。先辨定法器后是故菩萨下。举益劝修。今初。有法喻合。法中二。先标器非器。非器不为。所谓权小乘可思议乘。历次修故名余众生。是器则为所谓圆机。不拣凡圣趣向大乘。拣于小乘。不思议乘拣于权乘。一运一切运。十信满心即摄诸位。圆融无碍名不思议乘。后此法门下。明受非受。释上为不为。有圆信手能受众行故。上为之。权小于斯不尽能受。是故不为。法集经云。是经虽行阎浮提。于能信深法者常住如是。众生心手中行亦有以信解行证皆有手义。以后后破前前亦是一理。第二喻可知。第三合中以经合七宝者。若无此法非真佛故。生如来家。合第一夫人所生太子。如来相者。初心顿行佛行故。散灭有二义。一不能信受则教不行故。二不能修行则行不行故。般若论云。法欲灭时者。修行灭故。下释散灭所由可知。第二举益劝修中三。初略标释。二佛子设有下。广释所由。三佛子至成就如是功德下。总结成益。就广释中二。先反显后顺释。今初。若不依此教。纵多劫修行尚非真实。况能疾得菩提。此中设有之言。似当假设。望慈氏赞善财言。余诸菩萨于百千万亿那由他劫。乃能满足菩萨愿行。今善财一生则能净佛刹等。斯则举权显实非假设也。若实有此不信人者。为在何位。文无定判义当三贤。以入证圣必信圆故。若约教道三祇亦未入玄。所以凡夫顿能信者。宿因闻熏为种别故。今更不信当来岂闻。第二若得闻下。顺释中二。先明闻信生家益。后佛子至闻此法已则能下。信闻成行益。今初。先明闻信。后当知下成益。生如来家为总余句为别。别中一以如境为家。无性论云。生如来家者。谓佛法界于此证会故。名为生家。二以行法为家具家法故。三以俗境为家。世亲释云。由此能令诸佛种性不断绝故。四远离非家。五以佛行为家。十住毗婆沙第一云。今此菩萨行如来道相续不断故。广如彼释。六菩萨法性为家亦是佛种性故。亦同如来一如境故。七净当佛家。八住本佛家。九总明因果事理无碍家。前六自分家。后三胜进家。前来初住见心性故。故名生家。四地寄出世故。生道品家。八地无功用故。生无生法忍家。今此通三。兼显凡夫解心亦名生家。因果无碍故。第二信闻成行益。十句分为五对无碍。一即观不碍于止。二见佛不碍入法。三智行法界不碍起福。四智不染世不碍悲入。五体绝三世不碍用而回向。不入而入释上入义。不于已下。复释不入而入。智体即如。如外无法而可攀缘故。无可入心行处灭。寂然无入不失照用故。恒以一如而观诸法故名而入。此二无碍方为真入。又一即是如。便于一中已见一切。第三总结可知。第二偈颂即属第十见闻之益。不颂显名受持。显名受持后文自颂。此颂应在拣法异喻之前。以前长行钩锁显名。亦是见闻益故。若回此偈于现瑞后。与后偈相续。文理甚顺。四偈分二。初一颂法说。后三如次颂前三喻。大文第六现瑞证成。于中二。先现瑞后证成。今初先此界。后类通。动刹等数皆广多者。法难思故。二是时十方下证成中二。先果人证。后因人证。所以具二者法玄妙故。因果交彻之法故。因圆果满之法故。前来诸会唯菩萨者。唯因行故。发心品中唯果证者。果之本故初心成佛难信受故。随义各别。所以互无唯斯具二。今初分四。一现身。二而作下赞说。三佛子我等下引说证成。兼明结通所说。一说一切说故。四今此会下举益证成。于中四一得因位果满益。一生得菩提故。神通三昧即十通十定故。二佛刹微尘下得发心益。与远记者不期速成故。又前明一生即多之一。此辨多劫即一之多。既一多圆融何定劫数。妄生多劫智日不迁。苟执短长未期成佛。同号佛殊胜境者。缘佛出现境故。三我等下护持久远益。四如此下结益广遍。第二尔时十方下因人证。于中四。一明集因。前果人证承前现瑞之因。故略不叙。今此显因果别故。广出集因文显可知。二十方各过下明现身。虽来自十方而周遍法界。则来即无来矣。三示现菩萨下辨其德用。十句文显。四以佛神力下发言诚证皆同普者普法同故。界佛名异者。不失主伴故。普光明者。常寂光土无不遍故。佛名普幢自在者。本智高出无所不摧。事理无碍故。兼亦结通所说。大文第七尔时普贤下。以偈总摄。文中二。先叙意后正颂。前中二。先说仪。后欲重下辨意。欲重显前十门出现故。文有十句。句各一门。而约利生为次不等。一成正觉。二即法轮。三是见闻生善。此三正显益故。四即出现之法。是前总门。五即是心约智显故。六即圆音。七即境界。境界无量生光亦多。八即涅槃动寂自在。大般涅槃为佛庄严故。九即是身约本说一故。十即是行果中说因故。后正颂中四颂。初一颂说分中结酬。以此总包十段意故。后三颂显名受持。初句显名。余皆劝持。且分为三。初偈叹深难闻。次一偈明文由多善。后偈举胜劝持。然此一品文旨宏奥。能顿能圆。究众生之本源。罄诸佛之渊海。根本法轮之内更处其心生在金轮种中。复为嫡子。妙中之妙玄中之玄。并居凡类之心。少功而能速证。安得自欺不受。长沦生死之中。今闻解能欣尤须自庆昔善。出现品竟。

　　大方广佛华严经疏卷第五十



　　大方广佛华严经疏卷第五十一

　　　　唐清凉山大华严寺沙门澄观撰

　　离世间品第三十八(已上入第五十三经)

　　初明来意。来意有三一分来。前明修因契果生解分。则于法起解。今明托法进修成行分。则依解起行义次第故。二会来者。前会因圆果满生解之终。此会正行处世无染。通于始终故次来也。三品来者。前品出现之果殊胜。今明依彼起行圆融。故次来也虽一分一会一品是同。所对既殊。来意亦别。第二释名。亦有三别。一分名者。没彼位名但彰行法。欲显行位无碍。前后圆融。故以名也。二会名者。约法不异分名。约处名三会普光明殿之会。第七重会会终归始故。虽越四天同为生解之会。今复重会通对彼分始终。依解成行故会普光。而前分生解差别故。寄历处以显浅深。今分起行圆融故。一会并收因果。亦表成行。不离普光明智故。此中不隔余处。何有重会之义若约次第。前时后时即是重义。若约圆融。就义名重故。不动前二而升四天。二七相望亦何所隔。明知。约义亦犹灯光涉入无碍。亦似灯炷重发重明。约人名普慧普贤问答之会。三品名有二。一得名。二释名今初又二。一异名。下文十义至彼当辨。有别行本名度世经。度即离义。又有别行。名普贤菩萨答难二千经。此就能离人法受称。二正辨本称。总由超绝世染。故受其名。别有三义。一约法。二约行。三约位。约法之中先世后离世。有三类。一约事相有二世间谓器及有情。此约依正分之。二约粗细亦二。一有为世间。二无为世间。此约分段变易分之。以变易非三有摄。名之无为。故胜鬘云。有为生死无为生死。然粗细虽殊体不出二。三约染净有三。于初二中。加智正觉示同世间。不同世故。如地论辨。二明离者。离有二义。一性离。世间性空即是出世间故。二明事离行成无染故。力林颂云。三世五蕴法说名为世间。彼灭非世间。如是但假名。灭通二义。于事离中。有似离真离分离全离。次下当辨。二约行者略为四句。一随二离三俱四泯。言随者。凡夫沉溺世蕴非离非随。二乘无悲不能随世。虽离非真。菩萨能随方为真离。故以随释离。二离者。有大智故了世性离。处而不染亦异凡小。三俱者。悲故常行世间智故不染世法。既以世与性离无二。为其境故。以悲智无二为其行。境行融通有其三句。一悲无不智则世无不离。是以常在世间。未曾不出。二智无不悲故。离无不世。是以恒越世表无不游世。三双融故动静无二。唯是一念所谓无念。无念等故世与出世无有障碍。四俱泯者。谓境既世与性离形夺两亡。故令悲智俱融二念双绝。又由境行相由形夺齐离。则绝待离言。融前四句皆无障碍。方为真离世间也。三约位者。凡夫染而非离。二乘分离非真。谓果离分段因唯事离。非今所明。菩萨具上真行可得名离。而非究竟。唯佛为离故。经云。佛常在世间而不染世法。然今文中。备六位之行即是行离。行所依位即是位离。故若事若理若因若果。皆名离也。二释名者。约法事离无他受称。离非世间即相违释。若约性离。通持业释。约行四句。前三句俱通持业相违二。事理离故。泯句并非六释。亦可持业泯即离故。第三宗趣。顿彰六位理事二离为宗。令体性离顿成真离究竟为趣。第四释文。长科十分。一序分。二三昧分。三发起分。四起分。五请分。六说分。七结劝分。八现瑞分。九证成分。十重颂分。今初有三。一器世间圆满义如前释。二妙悟下智正觉世间圆满。与三不可说下众生世间圆满。二中明佛二十一种殊胜功德。广引诸论已见升兜率品。今但略明。初句为总具下二十一种功德。故云妙悟皆满。后二行下别。于中前四自利余皆利他。前中一智德。二断德。三恩德。四作用平等德。今初二行永绝即于所知一向无障转功德。佛地经名不二现行。不字此宜言无。即永绝义。谓佛智德离所知障。非如声闻极远时处等有不知。故有知不知即是二行。今无不知故云永绝。二达无相法。则于有无无二相。真如最胜清净能入功德。彼经名趣无相法。趣谓趣入即此达义。然无相法体即真如。无彼有无二相故名无相。诸法中最净无客尘。令自他入胜于二乘。名最胜清净。三住于佛住者。即无功用佛事不休息功德。世亲释云。谓住佛所住无所住处。此即释经于此住中常作佛事无有休息。此即解论。四得佛平等即于法身中。所依意乐作事无差别功德。谓诸佛有三事无差。一所依智同。二益生意乐同。三报化作业同。故云平等。五到无障处。则修一切障对治功德。世亲释云。谓一切时常修觉慧对治一切障。故此明觉慧为能治。一切障即二障为所治。六不可转法。即降伏一切外道功德。谓教证二道他不能动故。七所行无碍。即生在世间不为世法所碍功德。谓利衰等。八法不能拘故。八立不思议。即安立正法功德。谓安立十二分教。余不能思故。九普见三世即授记功德。谓记别过未皆如现在故。十身恒充满一切国土。即一切世界示现受用变化身功德。谓二种身遍二种国。故十一智恒明达一切诸法。即断疑功德。谓自于一切境善决定。故能决他疑。十二了一切行。即令入种种行功德。二释摄论易故不解。意云遍了一切有情性行。随根令入故。十三尽一切疑。即当来法生妙智功德。谓声闻言其全无善根。如来知其久远微善。后当生故。十四无能测身。即如其胜解示现功德。谓随诸有情种种胜解。现金色等身。虽现此身而无分别。如末尼等故无能测。十五一切菩萨等所求智。即无量所依调伏有情加行功德。谓由无量菩萨所依为欲调伏诸有情故。发起加行。佛增上力闻法为先获得妙智。异类菩萨摄受付嘱。展转传来相续无间而转。由此证得一切菩萨等所求智。意云。佛智为一切菩萨等所求故。十六到佛无二究竟彼岸。即平等法身波罗蜜多成满功德。平等即无二义。无二法身为波罗蜜多所依。十七具足如来平等解脱。即随其胜解。示现差别佛土功德。此中解脱即是胜解。随物胜解所宜。如来胜解能现金银等土。佛佛皆然故云平等。十八证无中边佛平等地。即三种佛身方处无分限功德。世亲云。谓佛法身不可分限尔所方处受用变化。亦不可说尔所世界。十九尽于法界即穷生死际。常现利乐一切有情功德。二十等虚空界即无尽功德。谓佛实智如空无尽故。今经缺最后穷未来际。总别合有二十一句义如前说。然佛地摄论约受用身。此约十身。所以知者。处摩竭提国是变化土。而叹受用功德。明知二身二国本相融故。不要地前地上。则五位通见故。第三众生世间圆满中二。先举数叹德。后其名下列名叹德。前则多人具德。后则胜人具德。前中二先举数拣定。二悉具菩萨下叹具胜德分三。初总标。二所谓下别显。后成就下总结。别中十九句皆不出方便智慧。分二。前十叹自分德。后于一念下九句胜进德。今初前八皆有智慧方便。依体起用故。前五以善能为句首。六知空不坏业果。七知根器别明识病。八持法化之后二明有方便慧。皆即事归实。后胜进中。初句总明速成果智。余皆果智之用。及后总结文并可知。第二列名叹德中二。初列名结数。二皆悉下叹德。文有十句。初总余别。别中一契理愿圆普眼满故。二摄法上首为普化故。三受持正法有普慧故。四不断佛种普见有性故。五知佛化仪光普彻故。六示现成佛观见无故。七净染机照其源故。八摧他障有智幢故。九证法界觉法性故。上之九句别明。则初句为愿余八为行。通说则皆普贤愿。宿誓今满故。如十大愿。并普贤行现缘所作故。故总句云成就行愿。又此十句十人通具。文云皆悉成故。亦句显一人之德当释名故。故总句为普贤。余九如次前已配释。大文第二尔时普贤。下三昧分。普贤入者是会主故。说普行故。佛华严者。万行披敷严法身故。即以法界行门心海为体。持无限故。说法成行发起为用。依此能故。大文第三入此三昧时下明发起分。先明地动警群机故。后显出声令闻法故。前皆有加而无发起。此有发起而无加分者。前表解可从他故。有他加此表行由已立故。自力发起。又表行依解起无别法故不加。摄解成行亦须入定。圣旨多端不可一准。大文第四然后从下。起分三义如前。大文第五尔时普慧下请分分三。初总标问意。二佛子下正显问端。三善哉佛子下结请愿说。今初当机众集说法时至此为问意。何以前来诸会先问后定。今乃翻此此有二意。一说仪无定。前表重法感而后应。此明悲深观机欲说。众既已集故先入定令知说主。二约所表则前明从相入实。以成正解。此中依体起用以成正行。故不同也。普慧问者。称法界慧能发行故。一人问者行独已成非如解故。第二正显问端中有二百句。其别行。度世经别作六番问答。番番之中皆先问次答。后动地现瑞。显益证成。古来诸德皆依彼文用科此经以为六段。初二十句问十信行。二从发普贤心下二十句。问十住行。三从力持下三十句问十行之行。四从如宝住下二十九句。问十回向行。五从身业下五十句。问十地行。六从观察下五十一句。问因圆果满行。其第四段中。句虽三十以无碍用一句是总标虚句故。此有五十一句。此经总三遍说六位。此当第二约行说也。以普贤行该六位故。故度世经初请云。唯愿解说诸菩萨行。从始至终令无疑故。彼经虽不配于信等。既云从始至终。末后复明成佛。则知决是六位之行。此经所以不问答相间者。意取位中之行不取位故。如下圆融。若克定约位。何殊差别因果。此经上下及本业经等。判于六位。皆以信未入位十住为首。谓三贤十圣等妙觉故。今何以不开等觉而取信耶。此有深意。彼及此前意在于位。取位成说。今此意明于行。故十信之行正居行始。等觉之位有其三义。或摄属前十地胜进。或摄属后即名佛故。或别开位无垢地故。今为说行摄属因圆之中故。五十一句唯后四句属妙觉位。余皆等觉。若尔此中依言依菩提心等。岂非发心住耶。此难尤非。第二段初发普贤心岂非发心住耶。十信之初岂无发心耶。故贤首云。菩萨发意求菩提。非是无因无有缘。等正是发心所依。不究斯旨空张援据。大文第六尔时普贤菩萨告下。说分中二。先总告。二佛子下正答。答前门二百问。问一答十以显无尽。成其二千。普贤胜行故。英公云。云兴二百问瓶泻二千酬。释此二千略为五门。一约因果。二分行位。三显普别。四明统收。五辨行相。前问例此。今初有四。一约大位前五为因。后一为果。或后四门为果余皆是因。二约细辨。一一皆彻佛果故诸文末皆结得佛。是则二千并通因果。三或总属因普贤位行示成佛故。四或皆属果。下文多云虽得成佛不断菩萨行故。二分行位者亦有四义。一束行成位分。成六分故。二总属位收。以行并是位中行故。三总属行。普贤行体不依位故。四一行遍六位。位位通修故。如此无碍方为普贤行。然文正显后二以揽行成位位虚行实故。故问答并举。不分六番意在此也。三普别者。谓一行相必遍一切。然恒不杂。不杂故别义殊分。必遍故普义该摄。犹如锦文众色成文。常普常别缕缕交彻非如绣。成行法亦尔。即普是别即别成普皆无障碍。若尔此则普别具足。何以独名普贤行耶。非谓守普而不能别。亦非作别而失于普。实谓能别而不坏普。故名普贤行也。又普必有别但语一别。未必有普。如一缕非锦非是锦中缕故。四统收摄者。复有四重。一以位收位。六位各各收一切位故。一位即具二千。为万二千行也。上云一地之中具足一切诸地功德。二以门收门即二百门。一一各收一切门。即成二百。二百为四万行。三以行收行一行具一切行。则有二千个。二千行成四兆行。四以略摄广。此二千行下颂结云。如大地一尘。以此一尘之略说不离十方之广地。是故摄广亦无不尽。此乃等无极之法界。越无际之虚空。下颂云。虚空可度量菩萨德无尽。斯之谓矣。五辨行相。即随文释。释寄相别即分六段。今初二百句。答前信行二十句问。文分三别。初九门明自分行满。二入诸菩萨下八门胜进行圆。三差别智下三门。明二行究竟。今初一门一类即为九段。首明依者。起行所依故。谓依托菩提心等成万行故。贤首品云。菩萨发意求菩提。非是无因无有缘等。然二百门多分五别。一总标二征数。三列释四结数。五显修胜益。或缺后二。或缺第五至文当知。今此依中文具有五。初二可知。就列释中十句各先标名。后释义。一依菩提心者。十皆名依。已为众行之首。而菩提心复是十中之初。以是万行之本故。贯二千之首。释云不忘失者。忘失菩提心修诸善根。则是魔业故。依斯不忘能成万行。此句为总。二上虽内有胜心。若外不依善友。行亦无成故。大圣谓善财言。求善知识是无上菩提最初因缘。释云如一者。若不心行符契岂为我友。三若不增修善根遇友何益。四随所修善须到彼岸。五非独十度触境皆通。上四自利。六愿七行并通自他。上皆依法后三依人。八胜侣智同。九十唯佛究竟为所依处故。净心供养以成福德。长禀慈训以成智严。又前五自分后五胜进。六广菩提心。七广二四五。后三广第二四结可知。五显修胜益者。由依上十成佛大智。为一切所依斯为胜益。岂得不修故亦名劝修。第二奇特想者。前依因缘以成诸行。今依胜想以摄善根。翻妄想源次所依故。并出常想受奇特名。即上文中常欲利乐诸众生等利益之想也。十中一以他善同己者。随喜于他情无彼此故。互为主伴相资益故。同体性故。即我所行故。自他相即故。四六愿行亦然。二一毫微善皆是佛因故。法华中举手低头皆已成佛。三下至阐提皆有佛性故。五思益云。知离名为法故。七诸性相法佛所证故。文殊云。我不见一法非佛法者。皆不可得故。诸轨仪法皆佛所流。涅槃云。外道之法。亦如来正法之余故。八因言契理。而理非言故名言道。九佛以觉他圆满故为慈父。十如来即诸法如义故无有二。益中无想之想名善巧想。第三十种行。依胜想之解造修大行。想唯在心行通三业。空想不行亦无成办。即上文中修学处也。释中唯九者。准晋本此脱第三善学一切戒。具十为五对。一下化上求。二止恶进善。三妙止深观。四修因严刹。五敬友事师。第四善知识者。行起必依善友故。次明之。未知善令知。未识恶令识故。凡所顺益皆我善友故。十皆益也。上云。即得亲近善知识。是第五精进者。行友既具必须策勤。于此十事离身心相。而进修不杂故。上云勤修佛功德。第六心得安隐。进成二利故获心安。自利故智心安。利他故悲心安。即上文增上最胜心。十中初一行本。次二离过。一无诤三昧离一切诤。二越凡小。凡谓凡夫愚即愚法小乘。次二进善次三证入。一入位二入法。三入益。谓谤有二义。一粗言。此非佛说等其过弥大。二细谓说不契实其过则微。若无细谤证实方能。后二因圆果满。得益中究竟安隐。谓菩提涅槃。第七成就众生者。上通明二利心安。今别明利物成就故。上云则能慈愍度众生。然有二义。一以此十通用成就一切众生。二各成一类众生。谓一成就悭贪贫穷众生。二成恃形色憍慢众生。三疑法。四佷戾。五贪爱。六乐二乘。七不乐严刹。八不欣佛果。九邪归依。十邪智狡猾。以经中十法如次成就。第八戒者。欲成就众生须自止恶行善。十中若忘菩提心。乃至诸根犯境皆名破菩萨戒。故上云坚固大悲心则不破也。此十三聚如应思之。第九受记法者。既离过德成。自验已行必招当果故。自知受记故。上云若得无生深法忍。则为诸佛所授记。即此中一义。一见理深悲即发心。殊胜得果无疑。若因他厌苦则非殊胜。未定得记。二无厌修。三长时修。四无余修。五契理修。余五可知。于此十中随有其一。即自知得记此辨得记之行。非显受记相殊。如瑜伽等。又此约十信横具。余约竖位不同。上来自分行竟。第二八门明胜进行中。既自分行成故。胜进入诸所入之处等。即为八段。今初入菩萨。入有二义。一证得义。二观达义。入因则通证。通达入果唯达未证。此下五门皆是智入。四五二入亦通身入。今此即是入因。所以入者。即彼所修是我所修。互相资益为同行故。故度世经名不相求短。即上文中神通深密用等十句可知。第二入诸如来是入果。所以入者必当证入故。上云则以佛德自庄严。第三入众生行。前二入能化。此明入所化心行等。上云悉能调伏诸众生等。问中脱于行字。行有多种如文可知。十时非时。谓熟未熟等。不知时者非大法师。第四入世界。对佛是依报。对生是化处。上云普随诸趣而现身。结云普入者。不离此十故一时顿入。非前后故。第五入劫者。即是化时。此下三门皆是成上一念悉知无有余也。十中前五直入。后五约相即入。此相即入有二意。一彼劫相即智入彼故。二由彼劫相摄相入故。但入能摄即入彼所摄等。余如前发心品。第六说三世者。前劫此世长短有异通皆时分。并是十世隔法异成。十中前九别。后一总。别中三世各三故成九世。未来是续起法故。未来未来名为无尽。过去已起故。过去过去不名无尽。现在现在即事可见。例过未之现在故云平等。过未之现在非可见故。但对前后立现在名。然此三世何以成九。古人释云。义说为九宝唯有五。意云。如五日相望。前三为过去三世。从后取三为未来三世。处中取三为现在三世。若依此释。进无九世之体。退过三世之数。云何一念得具九耶。今谓若不令九缘起相由但以三世缘起相由。即九世成矣。谓过去因现未。则过去之中有现未。现未各因二世亦然。是以三世各三故。中观云。若法所因出是法不异因。中论破执则一中有三为过。此明离过之用。则一中有三为德。以病成药。岂不良哉。总云一念者。前之九世相望以立。今摄末归本不离一念。即此一念现在。是过去未来。是未来过去。自具三世。三世相由九十具矣。故以一融九虽九而常一。以九融一虽一而常九。九一无碍。没果绝言假十圆融为入门矣。况积念成世念外无世耶。又无念等故。又法性同故。此有四义。后三通于余宗。第七知三世者。前之二段明法上之时。此辨时中之法。即化生之法。随彼安立而化故。是上所知之法故。晋经名三世间。度世经名入于三处。皆意取其中事也。十中初七知安立谛。次一通二。成上安立事无有尽。生下非安立性无可尽。后二知非安立。第八无疲厌心。既所化无边。求法化之而无厌怠。由上即知烦恼无所起故。十中初四上求。次四下化。后二通二谓游刹近佛化生故。思惟二利行法故。上八门胜进行竟。第三有三门。明前二行究竟。今初一门明所持差别智究竟。上云则以智慧辩才力。随众生心而化诱也。第二陀罗尼即能持究竟。上云修行诸度胜解脱等。十中初一闻持。次四义持。次四广闻持之用。后一收上义持。又初四如次持教行理果。次二重显持行。即定慧故。次一持理不思议故。次二重显教。后一重显果。第三说十种佛。上能持所持皆是佛法。今知法主究竟。上云则得灌顶而升位等。十信满心便得佛故。然此十佛与下十种见佛名义全同。与前十身名有同异。而义亦无殊。一示成正觉故。即前菩提身。二愿生兜率故。与前全同。三万行因感故。即前相好庄严身。四自身舍利住持故。即力持身。五涅槃佛化必示灭故。即前化身。六法界佛真无漏界故。即前法身。七依唯心故。即威势身。虽光明亦能摄伏。心伏最胜如慈心降魔等。八常在定故即福德身。定为福之最故。九了本性故即前智身。大圆镜智平等性智皆本有故。故下云明了见十随所欲乐无不现故。即意生身故。晋经云如意佛然佛就内觉身多就相故。立名不同余广如别章。略如八地。大文第二发普贤心下有二十门。答前二十句问。明十住行法。古德同分为四。初六门别明发心住义。二十种波罗蜜下六门。明余九住中所成内德行。三从十种说法下三门。明诸住中外化行。四从十种自在下有五门。明无碍殊胜行非不有理。今取顺十住。经文二十门如次明十住行。但与前行互有广略影显。解中之行。广无尽故。若依圆融行行遍通。若不坏相不妨次第。初四门明初住行。二三各有二门。四五各一。后五皆二门。今初四门明发心住。初一总明。后三别显。今初总发名普贤心。前十住中自分之内。即缘佛十力发心。但广发心之境。今发普贤心则广发心之相。影略明故。普贤心者即菩提心。菩提心就果以明普贤心。约相用说。横周法界竖穷未来故。十中初三悲护众生心。次六约起愿心。于中一求果智。即前缘佛十力。二求因行。三竖。四广。四皆上求愿。忍施下化愿。后一智心即三心菩提也。又前七护小乘。于中初三护陕心。后四护小心。余三护烦恼心故。异凡小是菩提心。又初三众生无边誓愿度。度生无吝故一切施也。次一佛道无上誓愿成。次三法门无尽誓愿学。后三烦恼无边誓愿断。即四弘誓愿观理发心。二有十种普贤行法下。别明菩提心。此门即大愿心。亦即是前胜进行。所谓勤供养佛乐住生死等。文相多同恐繁不会。三有十种大悲。即别明悲心。初一总谓外无善友可依。内无自德可怙故。余九别。初五欲求众生。但纵目前之情故。次一有求众生故。没生死海。后三邪梵行求众生。无明邪见之所病故。但欲邪法故。四有十种菩提心。因缘别显智心观境。推理发心别故。此与前自分行中发心因缘。亦互影略。十中前五以萨埵为缘初句总余四别。别中一令灭妄苦。二得真灭。三断痴集。四证真道。即推无作四谛理发菩提心。后五以菩提心为缘。初二福智因。后三希福智果。然上二段文含二意。一成上发心住中行。二成下治地住中行。谓十种大悲。即广彼自分中十心之一。菩提因缘前五。即彼自分中初之五心。一利益二大悲。三安乐四怜愍五安住。后五即彼此互缺。第二近善知识下二门。正明治地住中行。此门明胜进中。近善知识文中标内兼是显意。列中前六事友。后四同修无异。求者不求名闻利养及过失故。二十种清净即胜进近友之果。故云起如是心即得。此十即是前文了达。于义如法修行。远离愚迷安住不动。梵云波利戍提。此有二义。一遍清净即此十种。二极清净即下第六十四段。列中初六三业净。前三体净后三用净。次二主伴果报净。后二愿行净。第三波罗蜜下有二门。明修行住中行。此门即自分行。彼开一慧为十观察。今总显修具修十度。十度皆总相而释。一一多含故。施云一切皆舍等。智即方便。进趣佛力权智立以智名。神通即力度。晋名神力法即是智。从所知名法。二十种智随觉。由前行成无倒了达随事随理善觉知故。即前胜进十法观察众生界等。亦有影略恐繁不会。第四证知一门。明生贵住中行。即彼自分行由前了达故。能证知证故。于圣教中生。十中初三总知一切法。次五广前知众生。九菩萨行愿即前业行中摄。后一即知涅槃对生死故。其胜进但了佛法。无别行相故。略不明。第五十种力。即具足方便住中行。准梵本此名积集。即方便具足之义。下第九十五即是十力。前十住中但云所修诸行皆为众生。不知修何。今显所修之行。又入即了达。兼其胜进解众生等。于中前六解法力。余四上求力。第六十种平等下二门。明正心住。此门即自分行。由了平等故闻赞毁心定不动。然平等之言通有三义。一事等。谓十类各各相望。如说众生等有佛性。乃至诸佛同一法身。一心一智等。二者理等。谓此十类等一真故。三心等。由了前二即之于心故。于十境不生高下。十中一于众生等谓无怨亲故。二于善恶不生分别故。三见染见净无高下故。四同一真道而出离故。五无一善根不为佛故。六于诸同行如自己故。七一一大愿彻来际故。八不谓般若胜檀等故。九随一一行彻事理故。十不谓此佛此最胜故。二十种佛法实义句者。即彼胜进中行。与前虽少前却而义多同。于中初一约遍计都无实故。次四约依他。后五约圆成。一无名相中假名说故。余四各一义可知。第七说十种法下有二门。明不退住中行。于中初一自分。后一胜进。前中由能说深广法故闻说心不退转。十中说业性等。成如来力。随义演说令菩萨不退。涅槃二十八中广明退不退相。余文可知。二十种持。持谓受持奉行。非但宣之于口。十句可知。第八十种辩才下二门。明童真住中行。此门即自分行。由三业无失故。有无著辩。由知众生欲解故辩令他喜。后门即彼胜进。现变化自在身等。皆自在义。第九十种无著下二门明王子住中行。此门由无著故。能善知十法。后门由平等故。胜进学法王处法。第十十种出生智下二门。明灌顶位中行。此门明成就十智学佛十智。后十种变化故。能动刹等。然此变化即实。如化非要化作。上来数段文相并显。虽有深旨类前可知。

　　大方广佛华严经疏卷第五十一



　　大方广佛华严经疏卷第五十二(已下入五十三经)

　　　　唐清凉山大华严寺沙门澄观撰
　　大文第三十种力持下有三十门。答前十行三十句问。古德分三。初六门明大志旷远行。二从十种不思议下九门。明定慧业用行。三从十种园林。下十五门。明德备成满行。然约圆融此意非无。今不坏次。亦次第显十行中行。第一行有三门二三行各一。第四行二门。第五行六门。次四行各二门。第十行有九门。至文当知。所以用门多少者。檀在初故具三。戒忍通世间故唯一。定慧尊胜故有多门。智中既多故。般若中略余次胜故但用二门。又此十行虽约十度。而义多含故。文中或就十度明义。或就行名以释。今初三门明欢喜行中之行。三中初明力持。此含总别。总者以是十行之首。依此十事加持建立。能起诸行故。度世经名十建立。别即欢喜行中凡所布施。皆为修习诸佛本所修行等故。是建立行意。十中初三三宝。即境界持。众生即僧宝。菩萨之僧即众生世间故。余七行持悲所作业故。正起行故。愿持行故。有悲智境行方成故。时即起行之时。后二福智。然第十地大尽分中有十一持。第四加烦恼持故。论判行持中。初二逆行彼约应化不断所以加之。今但约为行本故无烦恼。彼有供养持及劫持。无境界持及善力持。此以时中摄劫。彼以行摄善力依境起供。故并无异。余名并同具如彼释。既数名不同案名以释。此无僧宝有教化众生。亦未爽通理。上辨陀罗尼即总持文义。次云受持即领纳受行。今云力持即加持任持。故不相滥(已下入第五十四经)第二大欣慰。正辨欢喜行义。彼但见乞者来倍复欢喜。今则知由施故见佛供佛等。心大欢喜。初行多同欢喜地故。十中略为五对。一事佛供佛对。二闻法亲善对。三二利行成对。四严土化生对。五难见能见难成能成对。文相甚显。三十种深入者。上明预欣当成。此辨现能证了。即前法施之行故。彼云。我当尽学诸佛所学。证一切智知一切法。为众生说。十中前六有入字。后四以知为初。证入了知二文彰显。于中初四入器世间。前三别入三世。后一总明。别中现在内数谓多少。行谓刹因。说谓彼彼果中说法。清净谓刹体。此是通体。后总句云种种性。即染净等殊。斯即别体。次二入众生世间。后四入智正觉世间。于中前三入三世佛。后一入法。法中初知差别五乘。后虽知下。明权实双行。以性不坏相故。虽无分别而说种种。此中分别即是差别故。晋经云虽诸法无一无异。而说一异次言悉入法界无所入故者。释成上义。谓悉入法界故无差别无所入故。而说种种。何者若别有一入处。则入时失本相不得说种种。以当法自虚名入法界。无别可入则不坏种种矣。言如其下此上辨知。此下明说。夫说法者当如法说。法既权实双融。说亦即说无著。第二十种依止。明饶益位中行。上明证入今托良缘。遍依此十方能饶益。非但依戒。况戒有摄善何所不具第三十种无畏。即无违逆位中行。由依菩萨止善。则于十难作能作。难忍能忍。为发无畏心。一障碍难灭。二遗法难护。三恶魔难降。四身命难舍。五外道难摧。六物心难称。七大众难喜。八八部难调。九下乘难离。十上行难修。于此十难皆无所畏。岂畏众生相恼害耶。第四发无疑心下二门。明无屈挠位中行。于中此门由前于难无惧故。于十所作决志无疑。即被甲精进中行。后门摄善之行。利乐遍在二门。今初十中一十度摄生。二事佛供佛。三光明严刹。四长时调熟。五具一切智。六作世明灯。七说法开悟。八灭障成佛。九离妄自觉十决成菩提。于此十事发誓要期故名被甲。二十种不思议。即所摄之善由决志无疑故所为难测。十中初三单约善根。愿智称性名不思议。余七权实双运故不思议。于中前四约行。后三约智。智约内明行就外相。前中四涉有而一道清净。五悟空而万行沸腾。六修因而八相果成。七现果而大用不舍。皆难思也。后三中八二谛相。即九三事融而不融。十权实即而不即。八中十句五对。一境二心三通一切。四约修起五即名言。亦即五法。一相二妄想。三如如四正智五名。然各有二意。一直就法体无相是真相。即是俗常互相即。下四例然。二约迷悟。五对大同小异。谓一迷如无相以成于相。悟相无相即是如如。二迷于正智无分别。即成妄想分别。悟妄分别即正智无分别。三了如非有真有如如。若执有如则非如有。四智若无作是作。正智若有所作非作正智。五知名非说是真说名。谓名有说非是说名。九中初融三事。后亦不下显离融相。名为不融。三事即心佛众生。皆无差别。如觉林偈。十中三句初明尽而不尽。此约断时以明体用。二无而不无。此将法性对断以明体用。二句虽殊俱是权实双行。三虽知佛法下。明即而不即。于中初正明。后一切诸法下释成上义。悉入法界故说相即。无所入故。不应世中分别佛法等。谓以当法自虚故名相即。非世间中佛法可得。下重释云。知一切法皆无二故不得二中互求无变易故亦非世法作彼佛法思之。第五十种巧密语下六门。明无痴乱中行。于中三。初二门即无痴之行。次二门明无乱之行。后二门双明二门引生功德。虽痴乱有通今从别说。又此三段即是三禅。初即饶益有情禅。二即正法乐住禅。三即引生功德禅。今初二门中。初门不愚巧密之言。后门不愚善巧之智。今初前既明内行今辨外言。彼行文云以正念故。善解世间一切言说。能持出世诸法言说等。皆言密语者。泛明有五。一说深密法故。如出现品。名如来密藏等。二一言说一切法故。上云。如来于一语言中等。亦如仙陀四实九义瞿声等。三近而不闻。如身子在座远而无隔。如目连寻声等。四言近意远。如说三乘为究竟等。言远意近如说寒时得火名。涅槃等此意。亦名隐实说权。五以异言说异法如觉不坚为坚等文中十句。初一具五以是总故一切教故。次二含二意谓示而谓实故即第四意。此二皆是深密之法即第一意。余通前二。或并兼五可以意得。二十种巧分别智。外言既密内智又巧故。于利生无有痴闇故。彼文云。菩萨于善知识所听闻正法。所谓甚深法等。文义多同十句可知。第二二门明无乱行。皆是定体。于中初门明入三昧。显处等不同。后明遍入则触类皆遍。今初故。彼文云。善入一切诸禅定门。此中明十皆通一切。十中通辨缘斯十境。入定不同。别则十门各异而前五一重之事。余五涉入圆融可知。九十皆即一而多故。彼行云。一念中得无数三昧。但从多分对前后说。判为定体耳。非此无用二十遍入。亦犹小乘说十遍处。即令三昧渐更增广。前明一切如众生身。谓童子身等。虽能一切身入而不必一时。今此随入一类皆遍一切。如海慧初来一时皆水等。十句可知。第三十解脱下二门。明引生功德禅中。此门明作用无碍故称解脱。后门于境无拥故曰神通。今初解脱即亦思议解脱。梵云毗木叉此云胜解脱。谓殊胜作用不由依禅成八解脱。十句可知。二十种神通。如依四禅引六通用。此十若以六摄前四可如。次五神境。后一漏尽成菩提故。约位不同与十通小异。第六十种明下二门。明善现位中行。此门正显行体即是般若。故曰智明。后门明离智障故称解脱。今初然皆权实无碍之智。故称善巧。非如十度唯约根本。但约增微分成五行。十中前七单约一智。后三双行。前中初三约所化。次三约能化。各初事次理。后即事归理。七离能所想会归般若。念想观除不受境界。为入理善巧故。后三双行中。八明无说之说无成之成善巧智明。谓双非照寂离言而能差别。照事有说非相遣相非无遣无一性遣多。无性遣有即性相俱寂。住于下。无成之成法界之体。实无所成。照斯法界即说成佛。九明无生起生智明。文中三。初正明。次何以下征释。三是名下结名。今初明无缘之缘。兼显无化之化。于中二。先明无缘。谓众生真心称理不可得故。若无缘即无所化。而知下明真心随缘不坏缘起。则亦有所化。于中二。先知所化。后结成双行。前中文有三节。初有八句别知缘相。因谓无明等。缘谓业行。事即识名色等。境界即触受尘境。行即现在爱取。有生即生支。灭即老死。知言说者。总是随俗缘生不离三世故。二知迷下十二句六对。通知染净迷悟。迷理则倒惑杂染。悟皆反此。随俗则俱可得。第一义中二俱叵得。得非得约理。著非著约智。三知住下明知心行。住谓本性动谓客尘。随客尘则去而莫归。见本性则还源反本。有还有去。皆是起心还住两亡寂然不起。起则诸善失坏。不起则出离盖缠触境寂知。是为成熟。上通物我后兼知机。约自根谓六根不为境牵。即是调伏。后随其下结双行中。谓智随曲化不失无行。二征释中所以尔者。为物发心故。结名可知。十平等教化智明中三。初明实不碍权。二知种种下权不碍实。三于生死下结名并可知。二十种解脱脱二障故。梵云毗木底此云解脱。与前不同。十中初四脱凡三障取增为业故。后六脱智障。初一拣劣余皆显胜。第七园林下二门。明无著位中行。于中此门明游处纵情。后门明栖止适悦。皆通二利。权实方便而无所著。今初可知。二宫殿十中四梵住者。即四无量亦色因故。故度世云修四梵行慈悲喜舍余可知。第八所乐下二门。明难得位中行。于中此门内心愿乐。愿即行体。既处宫殿则情欣胜乐故。二十庄严即外德庄严具。以众德庄严愿故。文并可知。第九不动心下二门。明善法位中行。此门明外缘不动。后门明内心不舍。又此明心坚。后明深入皆是力义。今初十中二。及第九是思择力。余皆修习力。八中有十。一信一生佛果故。二不杂不信浊故。三净无烦恼故。四无细念故。五离所知垢故。六彻事源故。七向果位故。八自分坚故。九德无尽故。十缘不动故。十一证真如故。余并相显。二不舍深大心者。由不动故能穷理事。理深事广故云深大。十句可知。第十智慧观察下九门。明真实位中行。即分为九。一观察智。二说法智。三离障智。四审决智。五照彻智。六无等智。七无劣智。八高出智。九深广智。今初。亦由不舍深大故能观察。前问但言观察者。脱智慧言十句准思。二说法智由能内观故能外说。十中初二说俗。后八说真。一无二可诤。二体德兼广。三相深远。四体坚利。五如如不动。六体绝百非。七在缠不染。八体相一味。第三十种清净即离障智。此离智障晋名无垢故。虽同清净所净不同。十中与七净有开合不同。在文易了。七净如五地初辨。第四十种印者。即审决智。以清净智决定印可一切法故。故晋本中名为智印。后所结益亦是智印。亦犹三法印等。十中一于安受苦境忍智不动。二他不饶益忍行决定。三于佛法深信忍决定。即谛察法忍。四决定成佛度生。五决定知佛智无边。六决欲佛果不退。七决不顾身命以亲人法。八决度已入大乘者。九决平等度。十决同佛体因圆果满。第五智光照即照彻智由印定故照。彻无碍十句易知。第六无等住即无等智由前照彻故不偏住著。双住事理名无与等故。列十中皆权实双行。或即寂之用即用之寂等。并显可知(已下入第五十五经)第七无下劣心。即无劣智。上既望下无等。今望上无劣。于十胜事皆决作。故名无下劣。所以晋经名无怯弱。十句五对。一降魔制外对。二喜他自满对。三积福成智对。四下化上成对。上四单辨。五悲智究竟对。即是双行。于中九是即智之悲。而悲智双行。虽悲而不求果报。十是即悲之智而权实双行。于中四。一列所知。二如是下辨能知。谓知苦觉妄见理证灭修道断集。三然于下拂彼知相能知。无分别故无功德。所知无种种故无境界。四非有下会归中道。广辨双行。于中初二句总辨中道。次以不二下境智对。明皆以实智知权。显双行无碍。于中异约竖论变异差别。约横辨不同。后以究竟法界下。即体起用以辨双行。第八如山增上心。辨高出智。由无下劣故。万行迥出难仰其高。于胜决作故直趣菩提。不可倾动。十中一勤修能证智。二常观所证理。三内修无漏。四外近善人为名利为异求。从他闻言已解为盗法。观佛三昧经说此人堕地狱如箭射顷。后学诫之。五大忍度生弘誓更增者。若薪炽于火。六决超魔境。由成胜德而不著。唯法乐以自资。则魔境皆为佛境。七勤勇修行。摄论云愚修虽少时怠心疑己久。佛于无量劫。勤勇谓须臾。八不舍恶人。九孤标等佛。十权实双行文中四。一正辨双行。二何以下征释。征有二意。一云修须称理。理既无得愿何不舍。既不舍愿何用观无。进退有妨。二释亦二意。一云若有所得不得菩提。以无得故。出生菩提故。虽不舍愿须观无得。二云无得之法非在得外。要求一切法。方尽无得之源故。欲证无得须不舍菩提之愿。三是故已下结成双行。四不作是下显其离过为不怖空而不求故。第九如海智即深广智。非但求升耸峻。抑亦智体包含故。十中前四即四无量界。后六并佛界。无量开出。谓五入三世佛善根。六七八入三世佛界。九供多佛。十求多法并显可知。由此因海得入果海。上来十行位竟。大文第四如宝住下二十九门。答二十九句问。回向位中行。若并无碍总句有三十门。古德分三。初十一门明回向位中行体坚固。二从十自在下一十二门。明行用自在。三从十种游戏下七门。明行德圆备。今亦随次配十回向。于中初有四门明初回向。二三回向各有二门。四五六七各唯一门。第八回向即十无碍。九有三门十有四门。至文当知今初四门明救护众生离众生相回向位中之行。即分为四。一明所回善根。二即大愿救护。三即回向所为。四显所作成满。今初所住善根可贵圆满故。十中一供事多佛。二闻法受持。三自在受生。四说本末法。于中初说从本起末法。如无量义从一法生。其一法者所谓无相。次以一切下摄末归本。释成上义。五知断自在资粮道。厌息加行道。防护无间道。断除而不取解脱道。证入为异二乘留惑不断。方能究竟断证故。云何不证。方便巧学无边佛法满昔弘愿故。如箭射空筈筈相拄故。六悲智双行。七知性相无碍。八无得之得。九观空满愿。十受行无厌。于中先正显。后知如来下释成。第二十种如金刚心。即大愿救护虽回向皆愿此在初故。谓于当作事及现作行皆无齐限。要心坚固穷其际故。十中一法门无尽誓愿知。二众生无边誓愿度。三严刹。四回向。五供佛。上三愿成佛果。上五皆约当成并横论无畔。次二约其现作皆竖深无际。谓六见闻无著。七安忍不乱斩首为级。上二暂断烦恼。后三亦约当成。谓八遍于时处修行二利。九以心要成无际大行。十即寂起用。于中三。一悟寂。二而亦下起用。三何以下释成。于中有三重征释。初番意云。所以即寂而用者。由本愿智不舍悲故。次番云。所以智不舍悲者。智亦为物故。后番征意云。何以要此双行者释有二义。一诸佛皆尔故。二又我下我先愿然故。第三十种发起。即是回向所为。发起令现前故。十中前六自分。初三福业大。次三化业大。严土亦为摄生故。后四胜进。七八胜进摄福。后二胜进起化。谓九证体。十起用。第四究竟大事即所作成满。十句可知。第二不坏信下二门。明不坏回向中行。此门正明不坏十句义如前说。二十种受记即回向行。成十中一解会佛心。二具解脱分善。三大行已修此。三多约三贤四五约对面不对面。法华云其不在此会。汝当为宣说等。六初地证如。七八地成忍。八九地具调化方。九十地三大劫满。十等觉已入重玄故云自在。如记慈氏等。若约行布。此位但有前五因便余来。若约圆融并通斯十。第三十种善根回向下二门。明等一切佛回向中行。此门正明等佛佛为真善知识。同即等义。十中心即悲智为心平等契理。余各一义。皆云同者同一体故。不见二相故。标云由此。能以一切善根皆悉回向。二得智慧亦回向行成故。彼文云。住此三昧。入深清净智慧境界等故。第四十种广大心。明至一切处回向中行。无量无边故无不至境。既无量无边心如境而广大。第五十种伏藏。即无尽功德藏回向中行。于一切法蕴斯十义故。名为藏。即法而观惑者不见故名为伏。一切各十是无尽功德矣。第六十种律仪。即随顺坚固。一切善根回向中行。彼约行首故。广就施以明善根。今约行本略辨律仪。善根皆顺平等之理实通一切故。第八云一切善根皆令究竟。究竟即顺坚固义。通明十句摄善饶益无所不具。通一切善居然可知。第七十自在。即平等随顺一切众生回向中行。具十自在能随顺故。十自在如八地辨(已下入第五十六经)第八十无碍用。即真如相回向中行。如于真如无障碍故。故彼位果云。住于此位得一切刹平等等。平等即是无碍之因。亦无碍之义。又云。得佛无量圆满之身。一身充满一切世界等。即正显无碍之义。文中四。先总标十章。二佛子云何下总征十章。三佛子菩萨下依章别释。四佛子如是下总结成益。今初亦三。谓标征列名。无碍者前明自在。即作用任运。今明无碍显作用无拘。又无碍有二。一智二事。十中有通有局。然法智无碍多唯约智。如身刹等。多唯约事如众生等。通于事智。然事无碍必通于智。智无碍境未必通事。二皆即体之用故。并云无碍用也。然十皆通二利。且约化说。初一所化二是化处。余皆能化。谓化法化身等可以意得。第三依章别释中即为十段。文皆有四。谓标征释结。今初所化众生无碍用十句中。前三约智辨无碍。一了性空故。二唯心现故。此二实智。三知时说法即是权智。余七约事无碍。四能现众生故五近收一毛。六远示他刹。余四示上首之身。第二刹无碍十中。知刹无尽通智通事故。晋经云。于一切刹深入无尽方便。度世云。一切佛界所入无尽。皆通事也。余九唯事无碍。深即微细刹。余并可知。第三法无碍。谓皆约智于性相无碍之法。能知说自在故。一一多即入而不坏本。二实智出权。三无文示文。四一说多相。五无说之说。六一言圆备。轮字之义弥伽处释。七门门互收。八以真收俗。九横知无边十竖穷其际。第四身无碍用。第五愿无碍用文并可知。第六境界无碍。谓于此十种胜劣相违境中于胜现劣回转无碍。是为菩萨分齐之境。文亦可知。第七智无碍。前来虽亦有智各从本类摄之。今则一向辨其智用。然智无若千因法显别。以法从智。前法无碍以智从法。十中初二能化智。次三知所化智。六上入佛智。前六皆权智。七八权实无碍智。后二事事无碍智。第八神通无碍。一无数色身通。二天耳三他心。四分别言辞五宿住通故。度世经名见前世。六往一切佛刹通。庄严乃是其中别义。七未来劫通。前已明过去故。通举三世。八即一切法智通。故度世云。一切诸佛菩萨所建立行。演法光明而照耀之。即是法光照佛法也。九即天眼。度世云。知见一切等故。谓见有所作而守护之。十准晋本云。佛子略说菩萨平等观一切诸法通自在。此即一切法灭尽三昧通平等寂灭故。故度世云。菩萨平等寂诸音响。则以平夷等御众生。今文脱。此文中略举故不曲尽。大旨不异如十通品辨。第九神力无碍。神通多约外用无壅。神力多约内有干能故。其十中多约一毛含摄等。此即身力。后是智力。若以通摄力。十种神力但是一神足通耳。既分通力两殊故。十通中少说神境。第十力无碍用。悲智之力皆无碍故。亦有事用无碍从多说之。第四总结成益中。欲成不成。已得无碍得果不舍因尤显无碍。第九游戏下三门。明无缚无著解脱回向中行。彼有百门。广显以无缚著解脱。成就普贤自在智用。今略其三。此门任志行成游赏自在。次门明境界难量。后门明智用干能。皆由无缚无著故。今初十中摄为五对。一依正染净相作而皆不坏本相。正显游戏之义。如世纵情游戏无损动故。他皆仿此。二大小乘互现。三因果互现。四生死涅槃互现。五定散自在。谓初即定中起用而常定。后即用中入定而常用。第二境界难量通二种境。一即游戏所行之境故。晋经名为胜行。二即分齐之境。谓出没无碍唯菩萨能故。十中前三通所行境。后七皆分齐境。第三十力智能。十中前七自分力。后三胜进力。前中初三自利一一向深求故。释以不杂。二深求佛法佛法即是增上。三所作究竟者。由有善巧。次二利他。后二通二利余可知。第十十无畏下四门。明法界无量回向中行。分之为三。初门明所回善根。次门明法界行体。后二门明所成之德。今初即是法施善根无畏。即说法之德故。十中一闻持无畏。二辩才无畏。上二不畏不能答难。三二空无畏。了达二空不畏妄念。四威仪无缺无畏。五三业无过无畏。上二不畏外讥。六外护无畏。不畏众魔外道。七正念无畏不畏遗忘。八方便无畏。不畏生死如善治船不惧海难。九一切智心无畏不畏二乘。十具行无畏不畏不能化生。第二不共法。正明法界行体。以称法界起行故。不共凡小。又悟不由他亦非他共。十中一自利行。二化他行。三上求行。四善巧行。于中五。一巧离二乘。二善能下巧修三昧。三往来下巧顺世间。四虽现下巧住诸乘。五虽念念下巧穷因果。五双行不共行。有标释结可知。六三业随智慧行行。七悲代他苦行。八大慈摄物行。九坚净自他行。涅槃春池可于中说。十位满常修行。第三十种业下二门。明所成之德中。先明业用十句可知。后门十身显得其体。然若身若业皆同法界无量。略举十耳。此中十身与第九行十身。大同小异。谓此不来不去即彼不生不灭。不实不虚即彼不实不妄。不尽坚固即彼不迁不坏。不迁则横无迁变。不尽则竖说无穷。此中不动即彼一相故。文殊般若云。不动法界法界即一相。由得一相魔不能动。此具相身即彼入一切世界。诸趣身无相名同普至身。即彼入一切世界非趣身。余如十行中辨。上来回向位竟。大文第五十种身业下有五十门。答五十问。明十地位中行相。古德分四。初十二门明十地中三业殊胜行。寄在初地。二从十种勤修下。九门明造修离障行。寄二三地。三从十种离生道下九门。明造修纯熟行寄在四地已上位。四从十种足下二十门。报相圆满行寄八地已上位。此释犹稍近。文亦未尽理。今亦依次分配十地。初地十门。次八渐略文势尔故。谓二地六门三四各五门。五二六一七八各三。九地二门十地十三门。至文当知。今初十门明欢喜地中行。若粗相分总为三段。初二约身。次四辨语。后四明意。总显彼地三业殊胜。若顺彼文且分为二。初九明初住地中行。后一明安住地中行。前中分四。初六门明依何身。次心一门辨以何因。三发心门明为何义。四周遍门显有何相。今初分二。前二约身辨身。后四就语遍身。语属身故。皆是深种善根之所摄故。今初分二。此门约色身业用明身。十句可知。后十种身约法门自体明身。故但云身。十中度摄福智等。即前深种善根集助道等。互有影略。二就语辨身中。四门皆是所种善根。是知彼文虽无义已含有。若全异彼岂为彼行若全同彼何须重说。故彼文节节皆云。若广说者不可穷尽。小异何疑。四门即分为四。初十种语明语体用。若约遮释十中。初一离恶口。二离两舌。次二离妄语。一粗二细。余六离绮语。若约表释。十种各显一德。二十种净修语显语净因。初二摄法次二离过。次二摄善次二法施。后二求法行。由此十事能令语净。三十王守护即净语之果。发其言善幽冥应之。况其人乎。然地经中。善知识善护意通由诸善。不独由语故。度世经亦不蹑前。四十种大事案经。即内善外护故。能成所作。然即地经善集白法善净深心等。余句中义亦不独蹑于语。然皆蹑者以语例余。于理无爽。十句并通二利文相亦显。第二十种心者。明以何因。以大悲为首荷负一切等故。十中一荷负心。心如大地荷四重任故。二深广心包含无外故。三胜心四净心。五利六坚七无染。八希有九智慧十无边。并语心体也。第三十种发心者。明为何义。为上求下化故。发起胜用十句可知。第四十种周遍心。明有何相。以过凡夫地入真如法中故。十中一总明悲广智大。旷若虚空。二智契深极余皆可知。第二十种根即安住地中。行由前初住之行。令此胜用增上皆光显。故名之为根。十中分三。初一信成就。次六修行成就。于中初句乐欲根即近安乐法。多闻能正观故。二不退者。即不著名利。于三昧中亦无爱著及贪求故。三安住者。万行念念现前故。四五悲智不断上皆教道。六即证道之修。后三即回向成就。一总求一切地智故。即金刚智照彻法性故。二别求法身。三求功德身。谓十力等。第二十种深心下六门。明第二地中行。于中二。初二门明发起净十种深心。后四门自体净。今初前门自分直明深心。后门胜进加以增上。今初晋经及论。皆名直心者。然深心有二义。一于法殷重名深。即乐修善行。二契理名深深入理故。若语直心但有后义。正念真如法故。今文具二。初由契理。二由修行。次七广上契理。后一显前修行。二增上深心即胜进。上求增殷重故。十句亦四。初门乐修善行。二标契理。次三成上离疑。一出所因。二彰所入。三成德自在。后五成上积集善根。第二十种勤修下四门。明自体净中行。彼约别地之行但明于戒。而有三聚。今文分二。初一门通修十度。即摄善法戒律仪亦在其中。以地相望是修位之首。故特名勤修。晋经名方便。方便修起故。二决定解下三门。明饶益有情戒中行。此门总显智。于诸善决起胜解。地经约戒但解十善。晋经名乐修由有决解故乐修习。二解世界。三解众生文相并显。

　　大方广佛华严经疏卷第五十二



　　大方广佛华严经疏卷第五十三(已下入第五十七经)

　　　　唐清凉山大华严寺沙门澄观撰
　　第三十种习气下五门。明三地中行分二。前二门明能起厌行。后三门即所起厌行。前中二。此门明熏习成气。后门增盛摄取。今初由此地厌伏烦恼故。于诸行积集熏成气分。方能究竟断伏烦恼。故名习气。十中一行本气。二成行气。三下化。四上见。五受生。六大行。七十愿。八十度。九理智。十量智。二十种取者。明增盛摄取故。晋经名炽然。由前积习爱乐得增长故。第二十种修下三门。明所起厌行。即分为三。此门正显修行。前八修因。后二修果。第二成就佛法明修成胜缘。依托此十能成就故。第三十种退失明修行离过。别举十过总令远离。文并可知。第四离生道下五门。明四地中行分三。初此门明清净对治修行增长因。次门明其清净。后三门明对治修行增长。今初前三地寄同世间。有见等惑。犹如生食在腹。四地寄同出世。对治清净能离彼生。谓离有为行故得无生故。显行纯熟离生涩故。广如婆沙。今是彼清净对治之因。故名为道。地经有十法明门。初是观察众生。今但广斯一句余略不具。结云不杂二乘者。以于十句双行而修故。不同二乘见道离生矣。第二决定法者。明其清净。上明能离今显所得。以得出世决定法故。故彼文云。得彼内法生如来家。十中前五自分。后五胜进。第三出生佛法下三门。明对治修行增长。于中分二。先二门明修行增长。后一门明修行对治。今初亦二。此门正明增长。后门显立胜名。今初从缘出生即增长义。亦犹出息增长其多。十中初二顺人信法。次二愿智不虚。次二时处广长。次二无间普遍。后二胜行摄生。二丈夫名号即立胜名。由德行内增故嘉名外立。十中前四从境立名。五六约当体受名。上皆自利七八利他。九通显胜具二利故。上皆自分因名。后一胜进果。称上皆随德假名故。瑜伽四十六。明菩萨随德假名有十六种。初名菩提萨埵。十六名为法师。显扬第八庄严论十二。皆同此说。又商主天子经五义立名。恐繁不会。第二有十种道明修行对治。地经寄位广明三十七品。今约实位故。增数显十皆为对治。并是正道。十中前二后一名义皆不共。三道则名义俱共。四道至九名共小乘。义唯实教前三可知。言义唯实者故。四行云。善巧回向无休息。故五根定根知三昧入出。六通天眼见死此生彼。七六念成七加念众生为大悲故。亦是广七觉中一念觉故。余例此知。八正思惟顺一切智。九次第定皆寂用双行。初禅离欲恚害而逆化众生。亦用欲等言说。故云一切语业。二禅虽无觉观不坏净觉。以为说因。三禅离喜而生法喜。四禅离乐而受解脱道乐。从此不下。明四无色定。但总相显胜。虽住灭下即灭尽定。此定虽尽灭诸不恒行心心所法。及灭恒行染污一分。而以厌患想受为先故。名灭想受定。由非想地犹有细想。是舍受故。今实教明即受等性灭故。不息菩萨行。是以七地云能念念入。亦念念起等。余如三地及七地中辨。十力中六遍一切下。是一切至处道智。八是天眼。九是宿命。今三世悉知。况乎宿命。余如初会中辨。第五无量道下二门。明五地中行分二。此门明胜慢对治中行。后门明后二分中行。今初分二。先总标四门。以此四门同显道义。义皆无量类例相从。故总标之。约义须分故。后二属后。二从佛子下别明初门。谓十平等心及随如道行。皆是菩萨正道所游路故。以触境皆如道无不在。况虚空等十。一一无量道岂有涯。十中前四各一无量。后四皆佛界无量。语言亦属众生。亦是调伏界。无量劫数即竖论无量。余七横论无量。虚空亦横亦竖。法界非横非竖。虚空法界约无分量。余八广多无量兼无分量。二无量助道即不住道行胜。及彼果胜中行。以智契如是谓正道。万行资缘皆为助道。此二合行名不住道。今以圆融之修无不契如。并为正道。皆互相资并为助道。故举虚空等十不异前章。然正道不随事转同称无量。助道随事故。随所等事名无边无尽等。第六无量修道一门。明六地中行。般若现前为真修故。无去来等即十平等等故。十中前四即胜慢对治中行。摄十平等。后六即彼果胜中行。不住道行胜。十种观缘彼已广故。此略不明。四中前三约法。后一约喻。法中彼从别义开成前八。今总明之。一不起心。二称本性。三遣修相。亦可配三性三无性。如理思之。四举七喻通显无著。后六中五虽证三空。而集福德。六不著教法不可说者。理圆言偏言不能诠故。无言说者性无言故。离言说者忘言方会故。七不坏事法界。八不坏真如理。九总明权实之智故力无尽。上皆自分修。十即胜进修。第七庄严道下三门。明七地中行分三。初门明权实双行。次门明念念进趣。后门取授自在。今初即彼地中。乐无作行对治十种方便智。及双行果发起胜行中行。以权实交饰故曰庄严。列中前五自行无染。次四随有摄化。一无染而化。二处正入邪。三持犯权实。四人法权实。十总显因果权实。于中三。初因圆示缺示现受生。是因未满故。次与三世下。同果境界而不舍因。因有十句行通二利。法即教法业谓利他。道谓正智仪谓制听。取即愿求巧谓权实。上皆所作事。总语因体。生成用者即因成大用。住持力者长用不绝。后何以下征释可知。二十足明念念进趣行。即彼障对治中修行无量种。及双行分中菩提分差别等。十中初二约行。一戒二进。次二约通。一总二别。次二约心。一愿二誓。次二约法。一顺二持。后二约德。一演二伏。三十种手明取授自在行。即双行分中能作大义。十中初一约取。谓念念中修习一切佛法向佛智故。余九约授。于中前五明四摄。一布施二爱语。三四皆利行。五即同事共一手。作而拔出故。后四即四家一苦清净故。二示诸谛故。三般若力故。四舍烦恼故。第八十腹下三门。明第八地中行。以内证无生故。皆约内事明内德圆满。即分为三。初门明含容清净德。即彼集地分中无住道清净等故。及净忍分中得无生故。亦是得胜行分中离一切贪著等故。世人之腹多含秽恶。今此十中。前六后一明恶无不离。七八九三明善无不积。若能如是凡即佛腹。二有十藏前总举其腹。今别明五藏。由得胜行诸佛劝起。一念出生含摄成熟无量德故。十中初三出生三宝。次三成熟三聚。邪定亦有佛性为未来因故。起悲为缘。涅槃云。一阐提人虽复断善。由佛性力未来善根还得生长。即其义也。后四摄授佛果。最后即一切智也。三有十心。即五藏之一最为胜故。五藏主故。即此地能成诸善无功用心。前初地中明心。梵云质多即虑知心。对身口故。今此梵云缬唎陀耶。此云肉团心对余藏故。十中前六自利。于中初二摄善。一勤二策。次二破恶。一破缘二破因。次二成行。一坚二净。次二摄生心。一智令悟。二慈拯救。大梵住即四无量。后二成德。一深。二固。第九被甲下二门明九地行法师入有。备外严故。初门明入地十心。如被甲防内将趣入故。十句可知。二十器仗。器仗破外。以住地心穷十稠外无不破故。十中前五顺仗破障。次三违仗破障。如令贼破贼故。次一非顺非违仗。如以良谋不用兵仗无不破故。后一切成立德仗。第十十种首下十三门。明十地行十地德圆故。寄六根四仪业用明之。且分为三。初一总标德首。次六六根胜德。后六四仪成规。今初居受职位首出众圣故。十中初三果首。次三标之以因释之以果。后四直明行首。第二十眼下六门明六根。即分为六。初明十眼者。即大尽分中。如实知见一切法故。十中前五名同诸教。而体用不同诸宗。肉眼见障内色故。智论三十七。说肉眼见近不见远。见前不见后等。天眼方见远等仍有分齐。今肉眼见一切色。已过二眼故。四十四自指云。不思议经应见远。此中不说。然天眼是假和合不见实相。今明见心即似同于彼。然心通性相则亦不同。此中慧眼似彼法眼。此中法眼似彼慧眼。所以互者。以彼慧眼。不能见众生尽灭一异。不能度生。今显实过权反此明能。彼中法眼虽知于法。不能遍知众生方便道。今反此故明知一切。意欲异权故耳。彼佛眼细无不知。今举胜况劣。又十力无不该故。后五中智眼见事。即法眼开出。光明眼通身智光。义兼法慧。出生死眼者。然涅槃不可见。绝见方见见圆寂故。无碍眼者。总见诸眼境皆无障故。此即一眼具多为不坏相故。须列十眠。一切智眼即是普眼。非但见法界重重。亦乃法界即眼故。为普门故。知十眼全以无碍法界而为其体。若辨次第。以肉眼见生受苦。次以天眼了知其心。次别知根境。次引入如实。次令得佛力。次寻光而见。次同归寂灭。后等同法界余如别章。二十耳者。然眼等六根由得解脱神通无上。见闻嗅触等。皆自在故。总就行辨。此门亦即释名分中。闻持如来大法雨故。初二离顺离违。次二弃小欣大。次二愍苦厌乐。次二满果圆因。后二了俗同真。悲智俱运。三有十鼻嗅行香故。于中初四闻香体。俱舍有四。总名为香。一好香谓沈坛等。二恶香谓葱韭等。三等香。四不等香。谓于前二增益依身。名为等香。损减依身名不等香故。亦不离好恶。今此中俱闻闻其上二。更无别体。非香非臭对前成三。谓如柴炭等。次三闻香表用。瑜伽等中上二界既无鼻舌二识。亦无香味二尘。语其无粗。此闻有顶香者明其闻细。菩萨力故。又有顶言。余处多明是色究竟。准晋经中闻非想香。则有顶言亦是三有之顶。既有通果之色。亦有通果之香。后三闻出世人法。四有十舌演法味故。下三为成六根非显三业。三业前已有故。十中前五约辩显德。后五约用。十降四魔。魔即天子魔。生即蕴魔故。五有十身随行成身故。六有十意。初一总余九别。文并可知。第三六门明四仪动止行。一行者动游行法故。于中令转还者。转有漏定还无漏故。不断生死者。若断非真涅槃故余可知。二十种住者。止息散动故。前七自分住。后三胜进住。三坐者多时安处故。初四世坐以摄物。后六法坐以成德。四十卧者。放舍身心合法体故。十中初三显定。一加行调身心。二习修。三得定。余七定益亦兼余善。然其十事各同卧之一义。初三后二可知。四独已卧故。五离尸伏故。六离依倚故。七思明相故。互警觉故。八右胁卧故。五住处者。智有栖止之所故。前明能住此辨所住。十句可知。六所行处。前辨能行此明所行。于中初四自行。一依四念。阿难四问佛令依住。今辨依行余可思准。十地行竟。大文第六十观察下。五十一门答上因圆果满。若克实而论。成如来力下四门方明果满。前皆因圆。以八相前五犹属因故。为明八相皆示现故。通入果中即分为二。初三十二门明因圆究竟。即等觉位。后十种住兜率下。一十九门明现果圆满行。即妙觉位。前中分三。初一十四门明因行体性。二十种义下八门。明方便造修。三十种魔下十门明因行除障。初中二。初四门起行方便。二十种施下十度行体。前中三。初二门意业观察。次一门身业自在。后一门语业宣畅。前中初观察者解方便故。达通塞故。于中初二观所化。次四观能化法。谓理果教行。后三观位。一超劣。二得位。三同果用。二普观察者审虑周遍故。前六以六度治六蔽众生。后四双明二利。谓顺人证法下化上成。二身业自在中。谓实德内充威德外溢。如师子王奋迅威势。更有异释如法界品辨。于中前五寄喻。次四约法。上皆自分后一胜进。三师子吼者。既勇健无畏则能决定宣唱。二中令物度苦脱集安道证灭故。余并可知(已下五十八经)第二十种施下十门。明其行体。于中先明六度。后显四等十度之义。已如前释。皆言清净者离蔽障故。不同世间施戒等故。然皆寄十表圆。各为一义。与九三施等开合不同。若具会释恐厌繁文。故随显直释。今初十施者。一无向背施。即清净施中别义。二遂求施。三二世乐施。梵本中名应时及济难。不失益故。余七皆一切施。四即观其可不。有损不宜等。极贫下者应先施等。五不希异熟亦清净施。六亦难行施。所爱重物无恋著故。七内外财等无不舍故。八九与十皆巧慧施。此回向巧治二过故。一观诸行性不坚牢。治于当果有为见胜功德。二由具大悲治于二乘趣证无为。故行不住道而向菩提。九益生施。常以财法施之故。名不舍。十忘相成度。然其十度皆有三轮而义有小异。如瑜伽说。此上十施皆通三施。二十戒者。前三律仪七十摄生。余皆摄善。又四即广博戒。五回向戒。上二皆一切种戒。六持微细故。即难行戒。七令他悔除即善士戒。八轨则具足所摄受戒。一切恶止善行故。九永出离戒。上二即清净戒。十令他得二世乐戒。三十忍者初三耐怨害忍。忍他三业恼害故。次三安受苦忍。初后忍不称情中。一忍身苦以济物。后二谛察法忍。七八通后二忍。又四难行忍。于下能忍恕不逮故。五亡身济难。六忍己顺他皆遂求忍。余如前判。四十精进中二。与第十是饶益有情。五是被甲余皆摄善。又初三三业即精进自体四离染法五引白法。上二一切门精进。六无所弃舍及无所退减。七无下劣。八无颠倒及勤勇加行。上三即善士精进。九平等相应。即一切种精进。上皆自分十即胜进回向菩提清净精进。五十禅中初五方便。次一正定坚成。次二发慧断惑。上八现法乐住禅。九利益众生禅。十引生功德禅。又五六奢摩他品。七毗钵舍那品。上三一切种禅。八无爱味及慈悲俱行故。不舍欲界并善士禅。九虽发通明而利众生。十能速入佛境皆难行禅。六有十慧初三解法即加行慧。次四摄生即后得慧。后三证理即正体慧。又前五于所知。如实通达慧。六于五明处及三聚中决定善巧慧。七知能引义利慧。谓同佛差别智故。非凡小所知。上皆一切慧。八难行慧。达深无我于境无碍故。九具教具行慧。十具证智慧。上二即善士慧。余义如十行品所引。第二四门明四等者。六度多明自利。四等多约利他。然四等于境有别。已见十地。今文从通但约于乐等。以为显别。今初明慈。前八众生缘九十文显然。瑜伽四十四三缘之中。初共外道。次共二乘。后方不共。此中三缘皆不共凡小。如文思之二有十悲前七众生缘。次一法缘后二无缘。于中初伤其真隐故。为显后念彼不知故令悟。三有十喜初四众生缘次三法缘。后三无缘。四有十舍文列十一。晋本初二但合为一。于中初四众生缘。次六法缘后一无缘。上明行体竟。第二十义下八门。明造修方便行。于中前五门明自分行。后三门明胜进行。前中初二明法义。次二说福智。后一显圆足。今初以彼法义成行故。若以能诠为法。则以所诠为义。今此不取能诠为法。然法约自体义。是所以法总义别余如九地。四无碍中辨。今初十义。一以修行为多闻之义。意在于修不在闻故。净名亦云多闻是道场。如闻行故。二思为法家之义余仿此。知法即事法余八理法。理法所以在于证入。二有十法法有二义。一持自性。二轨生物解。今此前七通二。八九唯自性。后一唯轨生。乌波提者此云有苦。即二乘涅槃。佛性论第二说二乘无余尚有三余。一无明住地惑。二无漏业。三变易苦故非真无余。今以涅槃为安乐义。略举有苦故应舍之。轨令众生不应修此。第二二门明福智者。福智即道成福智缘名助道具。如云三宝不断。是福劝众生发为缘等。又具二庄严方为正道。偏语皆助斯则福智。即助道具。又以正道福智相绝故。故文中说法布施。皆即是福非福缘故。今初福德中二顺回向因。七不杂小善。回向于果余可知。二智慧具中。一外近善缘。二内调法器。三念慧安处。六念自持。六和众法并见上文。六坚顺位。本业上卷。以三贤十圣等妙二觉为六。谓信坚法坚修坚德坚项坚觉坚。亦名六忍。谓信法修正无垢一切智。复名六慧。谓闻思修无相照寂寂照。复名六观。谓住行向地无相一切种智。即亦六性。谓习种性等。一切诸佛无不入此故。常随顺十种智者。谓法智比智他心智世智四谛智尽智无生智。若开如实异前。则有十一智。今以如实贯上故但说十。如智论二十六辨。由念成智故为方便。四法乐怡神。五真实修行。六自他双净。言三觉者欲恚害也。七遍观法性界。如毒蛇者。净名涅槃。皆以四大为毒蛇性违害故。今居蕴入之中义当十八界。以四大即内界故俱舍云。大种谓四界。今取总中别义。亦可。十八界皆不可执取。处如空聚者中无人故。并如涅槃二十三说。八深解二空无心已下。明其法空。九止观双游。于中先总修止观。后心意下双释二门先释止。欲取我相为我想。正计为我业。正损法身为疮疣。余过未灭为瘢[病-丙+(一/艮)]。能所忍寂故无来去。后观一切下释观。说虽先后运在一时。十修集种智谓见法从缘。则知国由心现。国由心现故有而即空。空为法性万法由生。见法性源是真智慧。皆离妄垢并云清净。五重积集一切智圆。第三明足者。总显圆足惑闇斯亡。智解斯显故称为明。足有二义。一智圆备故。二有进趣故。其犹脚足。斯即十号明行足义。果称圆足因为脚足。又准涅槃十八以明为果。所谓菩提以行为足。谓戒定等广如彼说。此居等觉义通二足。望脚足义。此门亦得名为胜进。十中前七约行。后三别举。三明自分行竟。第二有十种求法下三门。明胜进行。一更求法要。二得已明了。三如说修行。今初依此成行故。一始心唯直。二中后无懈。三内不顾身。四外亡名利。五双圆二利。六得意亡言。七果不近求。八因酬所为。九普决疑惑。十唯满佛乘。离此十求皆邪求也。二明了法者。得不照达求之何用。总以普贤胜智。了知三乘凡圣差别。一是凡夫。若童稚蒙昧未能出世故。随世俗长四善根。二谓钝根随信他言而行道故。名随信行。三是利根由自披阅契经等法而行道。故名随法行。然今既云觉法自性等。即知十中前九亦兼含大。是以智论明有三乘共十地法。此上二人约根分异。四第八人者。即初果向。又俱舍贤圣品中疏云。第八人者。谓苦法忍。八忍之中从后数之为第八故。又智论中有八人地。若约超断容具二三果向。谓具修道惑及断。一至五皆初果向断。次三向二断九乃至八地惑尽至苦法忍。即为第三向也。五初果法断众结者。谓三正三随已如十地亦可。见所断惑八十八使。名为众结由见谛理断无明漏。无明是生死根本。名生死漏。六一来果。观欲味过患已断六品。虽三品惑能润一生故。一往来而知无往来也。七不还果断九品尽故。不还欲界。乃至八地惑皆断故。总云不乐三界。八无学果。八解脱者。一内有色观外色解脱。二内无色观外色解脱。三净解脱。初二如次依初二禅。三依四禅。次四无色为四解脱。八即灭受想解脱。余义已见上文。广如诸论。九十可知。三修行法者。如说修行方得佛法故。常为诸天者为字去声故。晋经云觉悟诸天余并可知。上来造修行竟第三有十魔下十门。明离障行分二。前五门明离障成行。后五门明离障加持。前中分三。初二门明所离障体。次一门明离障方便。后二门显见佛成行。前中初显魔体后辨魔因。今初十魔能障道故。一蕴魔者。身为道器体与佛同。岂即是魔蕴。魔之名特由取著。下九例尔。皆以下句释成魔义。是知以心分别万法皆魔。何但此十。故举菩提法智以胜况劣。不以心分别。一切皆佛岂舍魔界求佛界耶。然四魔直就体明。十魔多约执取。十表无尽故。与四不同。若欲摄者。除三同外皆烦恼。摄法即所证智是能证。能所冥合故名菩提。若不舍于分别菩提之见。即是魔矣。余文自显。二有十魔业者行此十事。皆能讹善亦招天魔。故为其业。十中一由忘行本。令所修善感生死果。不至菩提。故是其业。二于蔽度不平等故。于中初二蔽俱行度。后四嫌弃有蔽之人。文影略耳。夫真道者。不施不悭不戒不犯。不忍不恚不进不怠。不定不乱不智不愚。嫌他不忍忍度岂成。他皆仿此。又悲化恶故。况恶为善资不爱其资。是大迷也。余八易知。然观此文难免魔业。愿诸后学审此省躬。第二舍魔业即离障方便。对障修治故云舍离。然此十句敌对反前。但略而不次耳。一反第五二反第二。三反第七四反第一。五反第四六反第八。七反第三八反第九救护彼故。九反第十。若得佛加蔽恶息故。十反第六。同一善根岂求恶故。然复欲显随其一善。总反前十或以多善共反前一。令不定执故不次耳。第三二门显见佛成行由障离故。果现行成。于中先见佛。后成行。今初即是果现。此中所见即前十佛。亦是八地十身。十身与此名小不同。已如前会。然此中明见。皆称彼佛而见。如云无著。自属正觉。非谓菩萨于彼不著。若菩萨于此不著。下九岂当著耶。是知皆就所见明见亦不得。半就所见半约能见。一无著者。安住世间故。不著涅槃成正觉故。不著生死乘无住道。示成正觉故名无著。称此而见是见正觉。他皆准此。又无邪慧而不离。故云无著。无正德而不圆故云正觉。则佛见影略。此即总句。下九皆此别义。二乘愿出生故。上文云佛愿力故无不现。又乘此愿能生一切德故。三报即相好庄严身业。即万行之因而深信为首。云深信见故。下善财云。一切诸佛从信心起。亦能令见者信故。四随顺众生住持舍利等故。又随顺众生以圆音周遍三世持佛法故。五涅槃即是化身。化身示灭故名涅槃。深入见者。深入涅槃故能示灭。深入生死故示灭非真。六法身充满于法界故。法界为佛体故。七湛然安住真唯识性。是佛心故。八寂然无依。心言路绝即三昧义。触类皆然。故三昧无量。九平等性智了本性故。本觉真性性本了故。十随自他意无身不受故。依上十见则真见佛。既知十佛总别六相圆融。则亦十见无有障碍。又此十种摄为五对。一所出能出对。二正报任持对。三真常普遍对。四内住外寂对。五体深用广对。如文思之。上十佛十身类此成对。又此十见各有十种。并如不思议法等品。二有十种佛业即是成行。前见佛体今辨佛因。又行顺佛行故名佛业。佛以利生为事业故。十中初总余别。又总别合为五对。一觉导梦化对。二开缠净戒对。犯戒疑悔故为彼缠。令其忏除故名出离戒。有多种出离。亦多总相言之不过二种。一事二理。事随轻重篇聚悔除。理观性空是真奉律。若具二者罪无不离。又如瑜伽九十九有五恶作。即是悔缠。一谓作是思惟后定自责。二诸天呵责。三大师同行责。四恶名流布。五死堕恶趣。亦有五相能除此恶作。谓佛许还净故。由无知等我已灭故。当来无犯意我已生故。已于同梵行悔故。佛说悔除为善哉。恶作相续以为盖故。余如净名第一及随好品辨。三现相说法对。于现相中由如来相从六度生故。除六蔽见此殊胜不希二乘。睹慈善根决知尊胜。住心佛境自失威光故无害等。四降魔护小对。五悲摄双行对。双行中有十一句。初一总明无作四谛。不惊怖者。妄惑本无今有故应惊。妄苦逼害身心故应怖。今皆了本寂即同灭理。故不惊怖。虽了本寂而修福智为能治道。余十一句别中初一约苦。次一约集次八约道。后一约灭文并可知。第二有十慢下五门。明离障加持行中二。初二门内成离障行。后三门外得加持行。前中初门举障。后门显治。今初慢者。恃己于他高举为性。能障不慢生苦为业。然经论中说多差别。且明七慢。俱舍论十九云。一慢。二过慢。三慢过慢。四我慢。五增上慢。六卑慢。七邪慢。今文开十。四五与九具有其名。余七但有其义。前三即慢但约有高心故。故彼论云。一慢者。谓于他劣谓己胜。于他等谓己等。虽能称境以心高举。说名为慢。初一轻人次二慢法。四中自高陵物。是于他等谓己胜。即当过慢过前慢故。五即慢过慢。今言过过者过前慢故。有德应赞。即于他胜见赞不喜。是谓己胜应合赞我故。六即邪慢。谓于无德谓己有德故名邪慢。成就恶行名为无德。恃恶高举名之为慢。自起诽谤即恶行故。七即卑慢。耆旧有德即是彼多分胜。不应执事。即谓己小劣何得事他。八亦邪慢起恶行故。九即我慢我慢所吞故。十即增上慢。新善未起即是未得。不应诤而诤。即是谓得故。其但以曾发下。准梵本应回安于百千劫前深坑之下。彼梵本从消灭。下云不应说而说。言多斗诤发起怨嫌。数行此法应堕大坑。然以曾集菩提心。力得受豪贵自在之力于百千劫尚不见佛。何况闻法。晋及度世大意皆同梵本若但依今释。当堕深坑。语其慢过。终自醒悟。明非长没。若约八慢前三皆是憍慢。亦名傲慢。皆于尊境不肯礼敬。故余如别说。二若诸菩萨下有十种智业。显对治行。谓既识障惑。不令增长。制情从理敬重法行。故名智业。文中初结前生后。文通两段。后何等下。正显并是智之作用故名为业。第二魔摄持下。三门辨外加持行分。二此门所离障。后二门能治行。今初即怨障加持。由内行乖理外魔得便。名为摄持。又行乖理即是魔摄。初二心怠志陕。次二行少解滞。次二舍愿趣断。次二成小舍大。后二舍悲谤法。第二佛所摄下二门。明能治行。由离于邪自然合正。于中先佛后法。今初先结前生后。后何等下正说文显可知。二法摄中前四即四法印。次二总别缘生。次二大小。后二智断。上辨因圆究竟讫。第二住兜率下十九门。明果用圆满行。多约八相显果用者。明是普贤大用之果。不就净土实报处说。又显实报不可说故。又显八相通因果故。长分为十。初一门住天。次一门示没。三一门入胎。四一门住胎。五三门初生。六二门在家。七二门出家。八五门成道。九二门转法轮。十有一门入涅槃。初之二门合属第三。即是八相。今初欲说下生。先明在天所作。一化欲天。二化色天。三化大千。四同类共谈。五为同类说。六善巧降魔。七乐音说法。八诣佛闻法。九供养多佛。十多身益生。第二时至云没名将下生。大乘方便经下卷云。菩萨如其本愿。处兜率天宫。能得菩提转于法轮。非为不能。菩萨思惟。阎浮提人。不能至此兜率天上听受法教。兜率天人能下阎浮。是故下生。一广拔众苦。二遍警有缘。三严刹拣非。四觉诸导从。五密召侍卫。六先告当机。七令辅翼知。八净所生处。九长延天寿。十广现难思(已下入第五十九经)第三正明入胎十事。如有问言。于四生中化生为上。佛为最胜何故胎生。诸经论中。多用初缘以通此问。今明具十以表无尽。一化劣解此通凡小。二摄眷属化生。设有父母等恩养少故。三三时无乱出时无乱。在后初生故。俱舍世品明。轮王唯入无乱。缘觉兼住唯佛三时无乱。以福智俱胜故。瑜伽同此。上之三缘小教亦说。次下四事兼于权大。四演法益物。五乘愿化生。六破胎生慢。谁能于佛恃种族耶七胎障不隔故。令大心同睹。后之三缘唯实教有。八同类共集说智慧藏。为胎藏故。九定力现严。以离垢藏为胎藏故。十兴供闻法。以法界藏为胎藏故。此一是总。八九即法界别义。法界寂然是离垢义。寂而常照是智慧义。又前二是能证。后一所证。能所冥合诸佛生故。又前二不坏小而广容。后一不动此而普遍。如是自在是佛生故。第四微细趣即明住胎十事。初一通现地位。次八明现七相。以处胎为能现故。童子属处宫相故。后一总结多门。并一相中同时齐现。深密难知故名微细。第五十种生下三门明初生相。今初正辨即右胁生时。初一即出时无乱。后一动刹益生中八可知。二现微笑在行七步时故。瑞应经云。菩萨示生即行七步。一手指天一手指地。天上天下唯我为尊。即自誓也。初三自庆。次六庆能遍益群品。谓四无智自憍我能摧故。五昔善今退我能续故。六能为众生良福田故。七见生闻教益不虚故。八伤诸同行不成佛故。九愍诸同会滞凡地故。后一得佛加故。三行七步。谓初生在地十方各行七步。显自在希奇故。七数过三名过三界。随所履地皆现金刚。余并可知。第六童子地下二门明在家同俗行。并处王宫相。童子已在王宫。但此门明幼怀德艺显是超绝。后门贵极无染。以彰德高。今初八云令乐法者。幼而梵行德业殊伦。后见道成必乐其法。余九可知。二正明处宫十中。一化同行。同行处宫故如瞿波。四浊世欣贵故。余八可知。第七出家下二门。明舍家期道行。初明出家后显修行。今初虽能深宫入道而出家者。示斯十意。初二令厌舍苦果。次二欣扬胜道。次二令离利钝集。著常见者。贵常为贵故不出家。著断见者身灭无余。何须出家。既非常断明可修进。云离二边。又非苦乐等。次二显界家系灭。后二显得果同因。二示苦行者。行有苦乐。而遍苦者有斯十意。一为小乘要。谓勤苦方得道故。二示同异道摧邪见故。谓六年自饿无道。后受乳糜方得显饿非真。三一言骂佛六载受饥故。缘如大乘方便经。第二四五浊众生皆有重罪。忧恼覆心不能得道。令彼念言谤佛尚得解脱。况我等耶。即悔除故。亦如彼说。五策懈怠众生故。六令知为法忘饥故。七示著乐非道故。八始末精勤故。九准晋经云。欲令未来众生发精进故。今精进之言合在前句。缺斯一句。十苦行待机者显悲深故。第八诣道场下五门道成证入行。即分为五。一明进趣所安。即从苦行所向于道树。显舍邪趣正故。因圆趣果故。行行后边故。十句可知。二正坐道场明自力安处。初四严处。次三三业现相。观师子座者知将说故。晋经云。观一切佛师子之吼。后三成德。一满自能证明智显惑亡。二受佛所处将契同法界。三大悲同体故能遍加。三有十奇特者。明外感希奇大果先兆故。四降魔者。正觉将显先摧邪故。皆言示者久已降故。魔王多是大菩萨故。无有恶魔能恼佛故。亦如野干。岂能于师子前以振威势。大乘方便经下卷云。若非佛力召来彼等恶魔岂得近佛。魔为欲界尊胜。胜降伏余故。十中一示以德诤。二破魔佛谁愈。三波旬兵众满三十六由旬围菩提树。欲作留难。菩萨住慈悲智慧以手指地。一切散坏。八万四千八部大众皆发大菩提心。故云教化调伏广。如方便经及本行集说。六未免魔者勿懈怠故。七一被降伏。乃至末世翻护法故。余五可知。五有十种成如来力。即正觉现前。前之二门当无间道。此当解脱道。更前二门即方便道。今此十中初一障无不寂。次二因无不圆。次二果无不满。次三德无不普。后二佛无不同故。结名如来也。第九转大法轮下二门明转法轮。道成机熟开甘露门故。于中初门所转法轮体用。后门明转法轮因缘。前中流演圆通目之为轮。自我之彼名之为转。小乘以眼智明觉四行。系于四谛。今显无尽十行。应系十谛以成百行。余如法轮章说。十中初二能转备圆。次二所转深妙。次二生信拔苦。次二因深量广。后二时远益高。二种白净法十事即法轮因。白净法者即所转轮体。谓佛无漏清净法界转入众生心中。成闻熏种子故名为种说应时机言不虚发。还生无漏圣智故。无空过故。摄论中多闻熏习从最清净法界等流生无漏现行。是此义也。亦即前章无碍解脱。所以能种此种者有十事故。初一宿因余皆现因。于中前六德具。后三用胜。前中二三悲具。一内持。二外摄。次四智具即四悉檀。一为人所乐不同故。二第一义应时令悟故。三对治随病所宜故。四世界了世而顺故。第十涅槃谓应尽还源。有斯十意。初二明生死过患。一无常故二无乐故。云非安隐。三明涅槃是乐翻上无乐。以涅槃寂灭为真乐故。四翻色身无常法身为常故。故晋经云。令求常住净法身故。今缺常字。以法身是三德之一性出。自古体无变异偏语其常。今已出缠故名为净。次三句明生死无我不自在故。一一期无常不自在。故云不可转。二别明念念无常不自在。此通变易生死。三即分段不能坚住。亦非自在。八明涅槃是坚即自在我。亦兼常义。九翻有为以明净德。不净者即有为法故。言聚散净者。诸佛菩萨正法名无生起。然是性净涅槃。随缘生死即相之性。方为正法。然涅槃第二翻破凡小四德。通诸佛法故。以如来为我此正显涅槃故。亦就涅槃明我。余并相顺。然常等四德。虽遍通佛法。从其别义各显不同。上以四荣翻枯具遣八倒。十明法尔诸佛常规。上来说分竟。大文第七从佛子此法门下。结劝修学分。于中二。一结义劝修。二佛子此一切菩萨下结名劝学。前中亦二。初举名结义。后佛子若有下劝信修行。二结名劝学中。先显十名。初一约能诠依此生行故名为处。前约所诠行体但云清净行。余九约所诠功能立称。二决彼行义定能感果故。三证所证故。四能证分明故。五有智超胜故。六悲兴万行故。七一一圆融故。八轨则具足故。九即理涉事故。十即事而真故。后应尊重下劝学可知。大文第八从说此下现瑞分可知。大文第九尔时十方下证成分。于中二。先赞法证。后佛子汝已下叹人证。大文第十尔时普贤下偈颂分。总有二百一十五颂半分三。初有八偈七言叹德深广。明说分齐。二其心下百三十一颂半。总示行德略显深广。上二并是伽陀。三从依于佛智下七十六偈。颂前长行方是祇夜。今初分四。初四许说广深。次二举德诫听。次一重总许说。后一示说分齐。第二总示行德中分三。初二颂略标法喻。二五十五颂半托事表法。以明深广。三从菩萨等于佛下。听十四颂即法明行。以彰广大。初标可知。二托事表法中总五十喻。难以区分。今类例相从且分为十。初四偈半二喻明悦物覆荫行。二师子下十偈。摧邪导迷行。师子吼义。法界初说。三有十一偈明高深坚密行。四迦楼罗下六偈。观机照益行。五有六偈自在统御行。六智慧心下二偈包含无染行。七二偈周遍成益行。八如珍宝下六偈。检束修身行。九二偈调御运载行。十优昙华下六偈。外用游处行。第三即法明行中二。初十偈总明深广。许说诫听。后一身能示现下六十四颂。别明深广以酬前许。前中三。初三上同佛觉。次三下超群品。后四许说诫听。第二别明深广中。束为十行。初六偈三业深广行。二菩萨身下五颂。二严无碍行。三有三颂逆顺成满行。四或现行成满下。十颂普门示现行。五四颂时处圆融行。六菩萨知下六颂。知根说法行。七四颂寂用迅疾行。八譬如工幻下十偈。悲不失智行。九有十四偈智不失悲行。谓末后二句不失悲。前皆智德圆满。十有二偈结德无尽行。第三颂长行中二。初有三十九偈颂前说分。后虽令下三十七偈颂结劝修学分。今初颂前六位即为六段。初四偈颂十信位中行。二有四偈颂十住行。三有六偈颂十行。四有五偈颂回向行。五九颂半颂十地行。六有十颂半颂因圆果满行。其初所行二字义属前段。第二颂结劝修学中。然小异前势。分之为四。初一偈结前所说为少。二有三十偈别显德用广深。三有四偈总结深广。四有二偈结劝修行。二中分二。前二十一颂半结约法显行。后八颂半结托事显法。今初分五。初五于刹自在行。二有六颂三业自在行。三过去下三颂明三世间自在行。四有五颂明身智自在行。五有二偈半总结难测。后结托事显法中。或前来所无。或事同义异并可意得。第三总结深广中前二结前已说。后二结末说难穷。四结劝修行可知。离世间品竟。

　　大方广佛华严经疏卷第五十三



　　大方广佛华严经疏卷第五十四

　　　　唐清凉山大华严寺沙门澄观撰

　　入法界品第三十九(已下入第六十经)

　　初来意者。先辨分来。夫行因证立证藉行深。前分托法行成故。此依人入证。亦为远答解脱海故。会品于意不异分来。无别会品故。二释名有三。初分名者。谓依佛菩萨诸胜善友。深证法界故名依人入证。证法在己谓之成德。二会名。约处名逝多林园重阁会。林名战胜。以表依人。园名给孤用表悲厚。重阁之义以显二智互严。悲智并为能证。亦为重义。若兼取城名闻物亦表依人。约法如品名释。三品名者。入通能所。谓悟解证得之名。法界是所入之法。谓理事等别。然法含持轨界有多义。梁论十五云。欲显法身含法界五义故。转名法界。一性义。以无二我为性。一切众生不过此性故。二因义。一切圣人四念处等法。缘此生故。三藏义。一切虚妄法所隐覆故。非凡夫二乘所能缘故。四真实义。过世间法。以世间法或自然坏或对治坏。离此二坏故。五甚深义。若与此相应自性成净善故。若外不相应自性成壳故。上之五义皆理法界。复有持义族义及分齐义。然持曲有三。一持自体相。二持诸法差别。三持自种类不相杂乱。与法义同。族者种族即十八界。上二并通事理。分齐者。缘起事法不相杂故。于中性通依主持业。因唯依主。后六唯持业。心境合目名入法界。始则相违终则持业。入即法界故。三明宗趣者。分会品同既入法界为目。即以为宗。于中三门分别。一约义。二约类。三约位。初中有二。先明所入。总唯一真无碍法界。语其性相不出事理。随义别显略有五门。一有为法界。二无为法界。三俱是。四俱非。五无障碍。然五各二门。初有为二者。一本识能持诸法种子。名为法界。唯识云。无始时来界等。此约因义。而其界体不约法身。二三世之法差别边际名为法界。不思议品云。一切诸佛知过去一切法界。悉无有余等。此即分齐之义。二无为法界。二者一性净门。在凡位中性恒净故。真空一味无差别故。二离垢门。谓由对治方显净故。随行浅深分十种故。三亦有为亦无为法界有二者。一随相门。谓受想行蕴及五种色。并八无为。此十六法。唯意所知十八界中名为法界。二无碍门。谓一心法界具含二门。一心真如门。二心生灭门。虽此二门皆各总摄一切诸法。然其二位恒不相杂。其犹摄水之波非静。摄波之水非动故。第四回向云。于有为界示无为法。而不灭坏有为之相。于无为界示有为法。而不分别无为之性。此明事理无碍。四非有为非无为法界二门者。一形夺门。谓缘无不理之缘。故非有为。理无不缘之理。故非无为。法体平等形夺双泯。大品三十九中。须菩提白佛言。是法平等。为是有为为是无为。佛言。非有为法非无为法。何以故。离有为法。无为法不可得。离无为法有为法不可得。须菩提。是有为性无为性。是二法不合不散。此之谓也。二无寄门。谓此法界离相离性。故非此二。又非二谛故。又非二名言所能至故。是故俱非。解深密第一云。一切法者略有二种。所谓有为无为。是中有为。非有为非无为。无为非无为非有为等。五无障碍法界二门者。一普摄门。谓于上四门。随一即摄余一切故。是故善财。或睹山海。或见堂字。皆名入法界。二圆融门。谓以理融事故。令事无分齐。微尘非小能容十刹。刹海非大潜入一尘也。以事显理故令理非无分。谓一多无碍。或云一法界。或云诸法界。然由一非一故即诸。诸非诸故即一。乃至重重无尽。是以善财暂时执手遂经多劫。才入楼阁普见无边。皆此类也。上来五门十义。总明所入法界。皆应以六相融之。二明能入亦有五门。一净信。二正解。三修行。四证得。五圆满。此五于前所入法界。有其二门。一随一能入通五所入。随一所入遍五能入。二此五能入如其次第。各入一门。此上心境二义十门。六相圆融。总为一聚无障碍法界。第二法界类别亦有五门。谓一所入。二能入。三无二。四俱泯。五存亡无碍。初所入中亦有五重。一法法界。二人法界。三俱融。四俱泯。五无障碍。初中有十一事法界。谓十重居宅等。二理法界。谓一味湛然等。三境法界。谓所知分齐等。四行法界。谓悲智广深等。五体法界谓寂灭无生等。六用法界。谓胜通自在等。七顺法界。谓六度正行等。八逆法界。谓五热无厌等。九教法界。谓所闻言说等。十义法界。谓所诠旨趣等。此十法界同一缘起无碍镕融。一具一切。二人法界亦有十门。谓人天男女在家出家。外道诸神菩萨及佛。此并缘起相分参而不杂。善财见已便入法界。故名人法界。三人法俱融法界者。谓前十人十法同一缘起。随义相分融摄无二。四人法俱泯法界者。谓平等果海离于言数。缘起性相俱不可说。五无障碍法界者。谓合前四句。于彼人法一异无障。存亡不碍自在圆融。如理思之。二明能入亦有五重。一身。二智。三俱。四泯。五圆。谓入楼观而还合身证也。鉴无边之理事智证也。同普贤而普遍俱证也。身智相即而两亡俱泯也。一异存亡而无碍自在圆融也。余可准知。三能所浑融无二际限不分。就义开殊理仍不杂。此五能所如次。及通可以意得。四能所圆融形夺俱泯。五一异存亡无碍具足。如理思之。上来约类辨竟。第三约位明入法界者。准下文中。所入法界大位有二。即因与果。于前人法。无不皆是佛果所收。即如来师子颦申三昧所现法界自在是也。又于前人法。无不皆属因位所摄。即文殊普贤所现法界法门是也。因中曲有信等五位法界不同。二明能入准文亦二。对前果位。明诸菩萨顿入法界。对前因位。寄显善财渐入法界因果。既其无碍渐顿。亦乃圆融。但以布教成诠寄斯位别耳。次正释文。一品大分为二。初明本会。二尔时文殊师利从善住楼阁出下明末会。亦前明果法界。后明因法界。又前顿入法界。后明渐入法界。又前总后别。总别圆融本末无碍。又前即亡修顿证。是正宗之极。后是寄人修入。以辨流通。通正圆融中后无碍。就本会中长科十分。一序分。二请分。三三昧现相分。四远集新众分。五举失显得分。六偈颂赞德分。七普贤开发分。八毫光示益分。九文殊述德分。十无涯大用分。今初。虽义贯末会。以从处别独判在初。文分为三。初智正觉世间圆满。二在室罗下器世间圆满。三与菩萨下众生世间圆满。今初。言世尊者。梵云薄伽梵。包含六义。如佛地论。一自在义。永不系属诸烦恼故。二炽盛义。猛焰智光所烧炼故。三端严义。三十二相所庄严故。四名称义。一切殊胜功德圆满。无不知故。五吉祥义。一切世间亲近供养。咸称赞故。六尊贵义。具一切功德。常起方便利益世间。安乐一切无懈废故。今举后该初。亦是标人取法。具无尽德故曰世尊。二器世间圆满中有三。一国城。此云闻者。西域记云。昔有古老仙人住于此处。后有少仙名为闻者。于彼禀学老仙。没后少仙于此建立城郭。故取其名。亦云闻物。以此城多出聪敏博达。名闻人物故。即中印度境。二逝多下明林园。逝多者梵音华言战胜。即太子之名。给孤独者梵云须达多。正言赈济无依义云给孤独也。即长者之称。长者仁而聪敏。积而能散。拯乏济贫哀孤恤老。时美其德故立斯称。长者侧金买地。太子施树同成功业。二人式崇共立伽蓝之号。三明重阁即说法之所。表所证法界。体无不周曰大。德无不备曰严。依体起用为重阁。第三众生世间。即辅翼圆满。于中三。一菩萨。二声闻。三世主。初中亦三。一举数。二列名。三叹德。今初。此会菩萨标名乃少。列名乃多者。有所表故。数中欲显五位同证入故。位各十度。一一相融成五百故。第六妙觉是所入故。又表解行者多证者稀故。二普贤下列名分三。初标上首。二列别名。三总结数。今初以二大圣是助化主故。又有所表故。至下当明。二其名。曰下别列中。有十四位。位各有十。其间亦有增减。成百四十一人。名各一义皆有深旨。今且寄表大分为二。前四十一人通表住等四位。后天冠下十位百人。别表十地十度。今初十幢表向行德高出故。二有九威力者。表行能进修故。三十藏表地义如前释。四有十二眼者。表解能照法故。所以不次者。欲表圆融之位无前后故。后十位中如次。别表行布十地十度。一十冠者。初地冠于诸地之首。檀冠众行之先故。又一一位中各具十者。一地之中。具足一切诸地功德故。一度之中具足十度。为庄严故。二十髻者。持戒无垢检束尊高故。三十光者。发闻持光照法忍故。四十又名幢者。焰慧精进超世高出故。又道品伏惑精进伏慢故。五十音者。禅定发生难胜悦机故。六十上者。般若现前最尊上故。七十胜者。远行方便有中殊胜行故。八有十一自在王者。相用不动大愿无碍故。九十又名音者。善慧演法自力生故。十有九人同名觉者。法云受职堕佛数故。智觉诸法无所遗故。然其幢等亦有通义。类释可知。三如是下结数。第三此诸下。叹德有十一句。初句为总。上名以随宜别显。各以一德立名。今德以据实内通。故言皆悉成就普贤行愿。余十句别。于中前六明智用普周。后四明智用离障通为五对。一境遍身多对。穷依近正故。二见用诣实对。十眼离障不往而见。一念契实身心普周。三内照外演对。四智净色随对。五悲深智广对。以即智之悲故于生无翳。无外之智故照同虚空。前对虚空自取净义。今取广义。第二及与下辨声闻众文二。初标数类。后悉觉下叹德文有十句。然此声闻皆是菩萨。欲显深法托为声闻故。所叹德言含本迹。今释为二门。一就迹约小十句。皆声闻德。一得现观。于四真谛善觉了故。二入正性离生。无方便慧已作证故。三所学已穷故云深入。法华云。我等同入法性。即三兽渡河。理无二故。古人亦将上三如次配见修无学。四生分已尽由缺大悲。故自永出。五有为无为之德依佛成故。即逮得己利。六已尽有结。谓九结十使现行离故。七无烦恼碍种子亡故。八心善解脱故。寂如虚空。九慧善解脱故于佛无惑。十明非定性。皆可回心故。信入佛智。二约本门。就菩萨叹故。如来不思议境界经云。复有无量百千亿菩萨。现声闻形。亦来会坐。其名曰舍利弗大目揵连等。广如彼说。明皆是权故。下身子令海觉等观文殊德十中。一觉第一义。二方便已具善能入于无际际故。三二空真理穷其源故。四具足大悲能入不染。方永出故。五依十力等离小见故。六不断不俱方能离故。七已净所知无二碍故。八处乱恒寂了本空故。九佛不共德。虽未证得亦无疑故。十一切种智证信入故。第三及与无量下诸世主众亦先标数类。后悉曾下叹德十中。初一叹福。次四叹悲。于中初句总余三句别。一无缘普应。二护念初心。三誓不舍恶。次二句叹智德。一智入权门。二行护理教。正法兼理护兼行故。上七皆行。八即是愿愿行具故。第九入位。上九自分十即胜进。上序分竟。大文第二。时诸菩萨下请分。众集本为闻经故。文分为二。初标众念请。二如来境下显所请法。今初声闻下如聋盲。此能念者释有二义。一约本迹。就本能念就迹不知。二唯就迹说。意法师云。理处不隔故得同疑。未积大心故不厕其次。此亦有理。犹叶公好龙真龙难视。同居法会同仰法门。所现超伦故如聋瞽。二所念中有六十句。初后三十句是所请法。中三十句但是请仪。其三十请法多同初会四十句法以初会为总。此说将终会同本故。就文分二。前三十句念德难思。后唯愿下三十句。请随机演。以初十句明自体圆著。寄显果海绝言。最后十句明化用普周。令寄言显果。由斯文有影略。理实兼皆请示如初会辨。今初念德中。初十句。正明所念果法。次十明玄妙难思。后十明缘会可了。今初十中。前八摄初会。最初十句。即内行成满德。以如来自在摄彼神通及无能摄取故。一境界者。即所缘分齐故。如出现等品辨。二智行者。悲智无碍无功用行。亦如出现品辨。三加持者。谓胜力任持令有所作。如不思议法品辨。四谓十力等。五即四种十种无畏等。六即师子奋迅等。七所住者即初会佛地。佛所住地故。若别释者。即常住大悲等如不思议品。八谓十自在等。及摄二句如向所辨。广引诸文释义并如初会。后二句即摄初会。次十句体相显著。德前有六根三业。今身合六根及于二业。智即意业心意俱不可知。但以智知故。所以合者。欲显身兼十身故。合六根三业智导故但云智。二一切下十句。明玄妙难思人天莫测。于中初二句总明解行不及。谓智慧不能通畅。心行不能诣证。次五句明三慧莫测故不能成自利。谓初三句闻慧莫测。一妙故不能印持于境。二深故不能晓了于心。三广故不能忍可包纳。次句玄故。修慧不能观察委照。后句融故。思慧不能拣其优劣故。晋本拣择名思惟。在观察上。后三句四辩莫宣。故不能成利他。谓法义不能大开曲示。词辩不能宣明。乐说不能令他解了。三唯除下十句缘会可了中。前四佛力上加为缘。后六自根堪受为因。具此可知。前中初三现缘。后一宿愿。后六中初一宿善。余五现德。于上十句分有分知全有全知。又此十句通有二意。一成上显深。二起后请说。第二请随机演中二。初十一句请随机宜。后显示下二十句请所说法。今初。前云缘会可知。今请以缘随器。于中初三约内心器殊。次一约外类音异。上四通于凡圣。后七多约菩萨。一财等有殊。二地位优劣。三依根除障。四作业差异。五缘境不同。六曾依何德而修。七曾听何法为种。又六宜依何德以化。七宜何广略而说种种不同。皆请随顺。第二请所说法中二。先列所请后如是等下结请。今初分二。前十句请说往因。后十句请今果用。今初此十句中。七与初会名义全同。诸道即彼助道海。此中方便即前智海。即名异义同。彼有乘海无此本事。则名义俱异。以彼通请一切菩萨故。显乘乘不同。今约本师为问故。加本事则乘通诸句。为成十故略之。或本事即是乘海。昔所乘故。余如初会。后及成下十句。请果用中。此十望初会第三十句义即多同而文多。异欲显果用无边。故影略其文。一因圆果成即佛。海二成必演法即演说海。三法诠净国即世界海。四皆为调生即名号海。五双开菩提涅槃之果城。即涅槃防非止恶故。即解脱海。六示生行业为至果之因。即众生海。七遍入机处随机立寿。即寿量海。八为众生田令得常命。即波罗蜜海。檀为最初故。九说诸度为安立世界海之法式故。十三轮变化犹水月镜像即变化海。结请可知。大文第三尔时世尊下三昧现相分。酬前念请示相答故。于中二。先明三昧为能现。二入此三昧下明所现净土。今初无方大用依体起故。故先入定。即以此义先明入定。后集众海。前来诸会为明从相入实。前集后定与此不同。佛自入者表证法界唯佛穷故。不言答者表证离言故。又令目击而自证故。文分为三。初入定缘领前念故。二大悲下明入定因。三入师子下正明入定。就入因中有四种悲。以为入定益物之本。各有二义。一身二义者。一是入定所依之身悲所熏故。二身者体义依义。欲入深定。全依大悲而为体故。二门二义者。一佛有大智大定大悲等门。今欲益生唯依悲门。令物入故。二者定为所入。悲为能入故。三首二义者。一者初义。凡所益物。皆以大悲为先导故。二者胜上义。谓非不用智定之门。此增胜故。四方便二义者。一悲智相导互为方便。今以悲为入定益物之方便故。二者以是即智定之悲不滞爱见。故名方便。方能令物普入法界。又此四悲。亦是从佛向机之渐次矣。此上四悲皆遍虚空。亦有二义。一广周故。二无缘故。第三正明入定者。以定业用从喻为名。言颦申者。有人云。梵音讹略。具正应云毗实廪多。此翻为自在无畏。如师子王群兽之中自在无畏故。然旧经翻为师子奋迅。且颦毗二言小有相滥。奋迅之语殊不似于毗实廪多。涅槃二十五中。既云颦申欠呿。明知颦申奋迅俱是此言下婆须蜜女。亦云见我颦申。但敌对而翻为自在无畏。从义而译以为颦申。曾何讹略故依古德。用此方言释之。颦申奋迅。俱是展舒四体通畅之状。总相释者。即用之体寂而造极。则差别万殊无非法界。即体之用不为而周故。小大相参。缘起无尽。名曰颦申自在之义。若别解者。涅槃师子吼品明师子王自知身力牙齿锋铓。乃至晨朝出穴而吼。为十一事故广有喻合。又离世间品显菩萨师子王。白净法为身等。合首足等。与涅槃复异。此文以大悲为身。故知但取义似。未必揩定。今会取诸文。先以十义合彼师子。后依涅槃为十一事。今初谓以同体大悲为身。以增上大悲为首。以即智大慈为眼。纯以智慧为牙爪。大悲方便为振尾。悲为方便居其末故。方便振动义故。总取四悲为足。依此立故。以法界三昧为窟所入证故。以无缘大悲为窟门。入出由此故。以体用无碍为颦申。舒展自在故。以演法界法门为哮吼。决定宣说一切众生。本与如来同法界故。如此师子随一一毛皆称法界。次言为十一事而颦申者。一摧破魔军诈师子故。二示众神力十力等力为十力故。三净法界土佛住处故。四为邪见凡夫知归处故。五安抚生死怖群党故。六觉悟无明眠众生故。七为行恶法兽舍放逸故。八令诸菩萨及邪见诸兽。来归附故。九调诸外道及二乘香象。令如聋盲舍憍慢故。十教诸菩萨子息令顿证故。十一庄严正见。四部眷属俱增威势。不怖一切邪党。一切邪党皆怖畏故。又野干随逐师子百年。不能作师子吼。二乘安处法会如聋如盲。五十七中十奋迅义。亦应此说。第二所现净土者。总相而言。即前十一事中净所住处。别相而论具前多义。然此现相云何酬前诸问。令其目击可现证故。云何目击。此净土分具答三十句问。且从相显。此中答初果体十问。所现境界答境界问。四种大悲为众生现。即答智行问。令众证见即答加持问。知是如来威力答佛力问。三昧之用答无畏问。正入三昧答三昧问。净法界土答住处问。令大小融摄答自在问。见如来身遍于法界答佛身问。则见如来大悲方便答智慧问。余二十句集众中答众集。亦是三昧力故。是知能现所现种种境事。无非教体。又二圣开显中广明无尽之用。亦显答相至文当知。就文分三。初结前标后。二于时下严此园林。三如于此下结通法界。二中有二。先正显严即器世间严。后何以故下出严所因。显智正觉世间严。今初有三。一严重阁。二严园林。三严虚空从略之广说。有此三表三缘起。谓严阁显自体缘起严。林表有为缘起。严空表无为缘起。今初分二。先明广处。谓破情显法即事会真故。自内而观广博无际。然不坏事故。自外而观阁外有园。园外有空庄严各异。斯即事理交彻。十方三际无不圆融。林空例然。二金刚为地下。正显庄严。表缘起万德无不备故。其间表法以意消息。第二尔时复以下。明园林严。第三尔时逝多林。上虚空下明虚空严。并显可知。第二出因中先征后释。释即智正觉严。是前为众示其身力佛力。上加文有十句。一慈善根力。二无漏智力。以上二力而加众故。三福威德力。余皆自在神通力。于中一展二卷。三横包四竖摄。五一切即一。六一即一切。七成坏相即余义准思。第三结通法界中二。先结前标后。二所谓下正显严相。言见如来身住逝多林者。住彼彼十方界中之林。此明一会遍一切处如光明觉品。非是彼界遥见此佛。住于园林下诸严事皆尔。现相分竟。大文第四尔时东方下。明集新众分。即远集同证。亦三昧中。令诸菩萨皆来归附。文中三。初别集十方。二通赞德行。三总结集因。今初十方即为十段。段各有十。今初东方。一来处远近。然皆远集者。表证入甚深故。唯初会及此皆远集者。初为所信此为证入。证入于初一合相故。中间随位深浅不同。义似金刚矣。二有世界下。明世界名别。可以义思。三本事佛号胜德王者。福德有于光明遍照。所以为胜。二严无碍自在称王。四主菩萨名愿光明者。于遍照光中主此愿光故。上皆带此佛号者。显是此佛胜德愿力故。五眷属俱来者。对上成主伴故。六广兴云供表因严果故。皆云天者自然成故。七诣佛作礼表因趣果故。八化座本方。本方者表参而不杂故。座表法空阁表空有重显。九冠网严身。以显胜德严法身故。有髻珠者。表一乘圆旨居心顶故。十眷属同坐表主伴同证故。余方十段仿此可知。其间刹佛菩萨之名。本意难定。但可说者随宜。初二及六无珠冠者。盖文略耳。又此等供具非唯表法。并是以人同法。依正因果无碍法界自在之德耳。二南方中供具皆云持者。表修持故。三西方皆言须弥山云者。四德妙高清凉利物故。四北方皆言衣者寂忍惭愧严法身故。五东北方云楼阁者。悲智二利相因显故。六东南方云圆满光者。权实二智无缺行故。七西南方云焰者。以净智慧烧惑薪故。亦表皆想所持不可取故。上之七方兴供表法。通答菩萨神通。下之三段。兼亦别答前来问中后二十句。八西北方十句。皆答前最后为一切众生现诸佛影像。若约表者。为显缘有似非真故。九下方毛孔中十句。答前九问十句。皆言方便海。则通答往昔成就方便。初一句通显所随众生言音。次五句答因中五问。谓二答诸行。此句应显趣求一切智心。以第五明行圆满。此为行初故。三答所起菩萨大愿。四答所净诸波罗蜜。五正答圆满诸菩萨行。六别答所作神通。然问就如来因中。此通一切菩萨。通别之异耳。其助道及出离问。亦是通答。以诸句中皆是助道。并即出离故。余四句答果用中五问。谓七答第一正觉问。八答转法轮。九答调伏众生。其国土一种现净土分通答。十答开示一切智法城。及示一切众生道。以能证是道所证是智故。而皆言音声者。表无言之法假言显故。十上方相好等中十句。通答因问中第十本事因缘。兼答波罗蜜及所入诸地。以十度即是别地所行故。别约初句。答入一切众生所住处。及受一切众生所施。并为一切众生说布施功德。如文思之。其答问中或不次者。以十方齐来诸供齐现。文不累书随方异说。以问次往收无不次矣。又皆言本事者。表三世之法体常住故。由得体用非一异智。以用随体无不存故。德相业用皆自在故。蜜严第三云。金刚藏菩萨。现种种形说种种法。乃至云净所依止入于佛地。如来蕴界常无变异故。若理事别修则不得尔故。不同余处现法体用俱有。过未体用皆无。况于小乘三世有耶。以彼过未有体无用故。第二如是十方下通赞德行中三。初总。次以净智下别。后如是等下结。就别赞中三十四句分三。初五句明上近诸佛德。二于一尘中下十四句。下摄众生德。三一切菩萨神通下十五句。大用自在德。亦名三种三业。今初一净眼见佛即是意业。二闻如来法即净修语业。余三句并显身业自在。第二下摄众生德中三。初微细化生。二知一切众生下七句。明摄众生之智故。末句结云十力无畏。前六别明。一缘集非真故。二随机本质映光有胜劣故。三诸趣思所起故。四随照映质有妍媸故。五想所持故。六无而忽有暂有还无故。三勇猛下五句明摄生语业。于中初句总显决定。下四倒明四辩。第三大用自在德中。初句总明所得。余别明通用。于中三。一三业摧邪勇进通三故。二恒以智下六句。明意业自在。皆权实双行故。一智了三世事慧达三世空。二知法如空空无可诤。而不坏有故不著空。三进无进相故曰无来。四即有而空。五即空而有故云方便。六智入性土。三以自在力下七句。身业自在可知。第三如是等下总结集因。大文第五于时上首下。举失显得分。亦名举劣显胜明不共故。于中三。初明不见之人。二皆悉下明所不见境。三何以下释不见所由。今初。舍利此云鹙鹭。其母目睛明利似彼鸟故。弗者子也。从母立称故标子言。目揵连此云采菽氏。上古仙人山居豆食。尊者母是彼种。从外氏立名。有大神通拣余此姓。故复云大。摩诃迦叶此云大饮光。本族仙人及尊者身。并有光明饮蔽日月。头陀第一拣余迦叶。故云大也。离波多此云室星。祀之而生故。或云所供养。或云假和合。即智论二鬼食人之事须菩提此云善现。生而室空现善相故。阿[少/(兔-、)]楼驮此云无灭。一食之施九十一反天上人间。不没恶趣故。难陀此云欢喜。性极聪敏音声绝伦故。劫宾那此云黄头。黄头仙人之族故。迦旃延此云翦剃种。富楼那此云满愿。具云满慈子。其母甚慈亦从母称。而言等者等取五百。广辨古今译殊。德行缘起如智论及音义中说。第二明所不见境中三。初不见果有十句。初总余别。多同念请果中。初之十句。重阁同空等即是神变。不坏本相即是游戏。余可准思。次亦复下明不见因。即诸菩萨初总明即分齐境界。次菩萨大会下别显会通新旧。入谓身遍刹尘。智入诸法等。普至即新来普诣即此往。皆言普者一横竖遍故。二一即一切故。余句准上诸来菩萨作用中辨。及上离世间品十十所明。后如是等下总结不见。第三不见所由者。然皆废本从迹。以显一乘因果不共深玄。笃诸后学令习因种。文中二。先征后释。征意云。身厕祇园自对尊会。而莫睹神变。其故何耶后释意云。彼境殊胜宿因现缘皆皆缺故。其犹日月丽天盲者不睹。雷霆震地聋者不闻。道契则邻不在身近故。菩萨自远而至。声闻在会不知。文自广释分为三别。初法次喻后征以结成。今初分二。先明缺宿因故。后复次下明缺现缘故。今初分四。初一总标大小善差。二本不修下举劣异胜。三如是皆是下举胜拣劣。四以是因缘下结不见闻。今初有小善根得厕嘉会。大小善异不睹希奇。二举劣中有十八句。前十二句释不见佛果之因。后六句释不见菩萨之因。前中初句总余句别。由不赞等。即是不集见佛自在善根于中二。初二句不赞果故。后九句不修因故。于中亦二。前五句缺自分行。后四句缺胜进行。亦是前明陕心。后显劣心故不能见。二本不得菩萨眼下。释不见菩萨所因。一不见十眼所见无碍法界。二缺无障碍智之因。若但修真常离念。即共二乘菩提之善。法华游戏神通。即闻而不乐。此中乐而不闻余可思之。既本因中不修不见。愿诸后学修见佛因。勿滞冥寂。第三举胜拣劣。言如是等者。指前佛神通等所不见法。普贤智境即是举胜。不共二乘名为拣劣。第四以是因缘下结不见闻。以前缺因。境胜因缘故不能见。于中初后总明。中十别显。谓眼不见心不知耳不闻。本有不证新成不获。无方便不能念观。无后得不能筹量浅深思惟旨趣。分别事理。第二明缺现缘故不见中三初明无胜德行故不见。次何以故下。明住自乘解脱故不见。后是故虽在下结成不见。今初分二。先十句明无胜德行。即是前所不见境。亦即是前宿因不修胜进。四句不修故无。无故不见。初总余别。势力即是加持。余皆同前。后是故于此下。十句显不能见。入有二义前文约证。今约了达余可知。第二明住自乘故不见中。先征后释。以此二段反覆相成故。征以释之。谓何以无如是善根等。由住自乘作证故。亦应征云。何以作证。由无上善根故。所无在前故略不明耳。此段亦同法华。自释心不喜乐。云何以故。世尊令我等出于三界得涅槃证故。释文亦二。先明住自乘作证。后于彼智慧下结成所无。今初十句初总余别。别中一道者。以见修等道断感集故。不同菩萨无住道等。二三行果可知。四观谛智别。谓我空法有。不能我有法空。名无有谛。以证现观名决定智故。无菩萨中道第一义三谛之理。亦如涅槃声闻有谛而无真实。五已证理故。六舍事故。下三句成上声闻行。一内无悲。二外舍物。三但自调。又上十句总为四失。一初句出粗而不出细。但出分段故。次四句得权失实。次三句滞寂失悲。后二句舍生自度。二结成所无即由住自乘故。无前智等亦有十句。但于前一智有十不能。余三昧等例此可知。第二佛子如恒河下喻显。文有十喻。自古诸德。皆将配前所迷佛果十句。唯第九二天一喻。喻上第二如来严好。余皆如次。此亦有理。今解有二。一者随一一喻总喻不见因果等境。以合文中亦言不见菩萨众故。又不喻菩萨之德义不尽故。又合文中多从总合。但言不见如来神变。明通诸句。二者别喻诸德。若全不别何俟多喻。然虽别喻亦通因果。而前九约胜境为喻。谓恒河须弥等喻佛德故。后一就劣法为喻。入灭尽定喻二乘故。于前九中。配所迷菩萨之德。其义则次配所迷如来之德。义少不次。所喻义别至文当知。又第一五十单喻声闻不见。第二三四七。双喻菩萨声闻见不见别。余三佛对声闻论见不见。有此三类者。文影略耳。又唯约声闻说者。十喻皆喻彼无德故。就中初一兼喻有障故。后一兼喻住自乘故。且就前九约胜境为喻。显九种胜德。其后一种总明不共显十无尽。前九德中。一一皆具通别二意。今初鬼对恒河喻。其恒河清流。通喻佛及菩萨润益甚深德。别喻佛神力及菩萨境界德。以此二句为初总故。鬼喻二乘有所知障故不见亦喻不得诸法喜故。言饿鬼等者。生分已尽为鬼。未得无生忍衣为裸形。不得法界行食为饥。不得真解脱味为渴。由此故称为饿。此上并无真道。即是业余行苦所迁。为举体燋然。即是苦余空见为乌鹫。有见为豺狼。于斯作决定解为搏撮。内含大机有真脱分。名为渴所逼欲求水饮身在法会名住河边。不睹神变名不见河。虽睹世尊但见丈六。为见枯竭。无明翳瞙名为业障。即烦恼。余后彼大下合中先合业障。不曾已下合裸形等。第二觉梦相对喻。梦游天宫。通喻佛及菩萨高显广大德。别喻如来游戏神变。二句及菩萨大会已下十一句。喻甚相似。然此下八喻约二乘喻。明其无德亦有通别。通则于一一德不了。皆由前缺因缘故。别则各喻无德不同。此一喻无如是神通故。又不知菩萨如梦故。然合文中。明无如是智眼故者。从通相合故。下数段皆合无眼。文中先喻。后一切菩萨下合。合中二先合梦者自见。后一切声闻下合大会不见。并可思也。第三愚对雪山喻。雪山良药通喻幽邃难见德。别喻亦喻佛境界所悲境故。喻菩萨所住处。悲救众生为所住故。其捕猎等。喻声闻无大悲救众生病亦是无如是境界故。第四伏藏难知喻藏。则通喻秘密难知德。别喻如来尊胜可宝重故。喻菩萨所入三昧。及观察颦申勇猛供养。如喻思之。薄福喻声闻无如是威德故。第五盲不见宝喻。宝洲通喻迥绝难测德。别喻如来妙行积行圆妙故。喻菩萨受记成熟勇猛可知。盲喻二乘无如是善根故。第六净眼无障喻。通喻智照难量德。别喻如来威德。菩萨法身已下五句不睹威仪喻二乘无如是自在故。第七遍处定境喻。通喻周遍难思德。别喻如来净刹菩萨常光。众色庄严菩萨放大光明网。不见定境喻声闻无如是三昧故。喻中言遍处者于一切处周遍观察无有间隙故名遍处。然喻伽智度俱舍等论。皆说有十今有十二。前八同彼。彼中九名空遍处。十名识遍处。先观青等普遍。次观青等为何所依。知由地等。次思所观由何广大。知由于空。次思能观知由依识。前八依第四静虑。观欲可见色。后二依无色定。瑜伽十二云。何故遍处唯说色触二处建立。由此二种共自他身。遍有色界常相续故。眼等根色唯属自身。香味二尘不遍一切。声尘有间是故不说。无色界中空遍一切处。识所行境亦遍一切。故立此二。今以宗别合空识二。为天遍处。前论所拣。皆容假想称性周遍。加于三事。十名种种众生。身遍处者即前所拣眼等。根色十一。语言音声即前声尘。十二一切所缘即六尘境。则收前香味及法尘境。例此天遍处言。亦可通于诸天。次如来所现下合文可知。第八妙药翳形喻。通喻隐显超世德。别喻如来住持。喻菩萨起变化云德。不睹者。喻声闻无如是解脱故。第九二天随人喻。通喻微妙难坏德。别喻如来严好。菩萨身遍十方。诸行圆满德。不睹二天喻二乘无如是势力故。亦喻无悲舍众生故。第十灭定不行喻。唯喻声闻。安住自乘证实际故。亦总喻无德。又上十喻。从后逆次配前缺因。后之十句谓一喻无法喜。二喻不知菩萨如梦。三喻不从如来加被之所生等。如理思之。其前十句。但通为不见之因。第三何以故下征以结成。文有十句结前十喻。唯第七八为顺前合故有前却。余皆如次。上来法喻广显声闻不见闻等问。般若经明声闻若智若断。皆是菩萨无生法忍。若是其忍。何以上文。皆言无菩萨德耶。又文殊巡行经中。五百声闻闻而不信。法华不轻亦令其闻。何得此中不令闻耶。答为显不共故。故智论明般若有共不共。指此不思议经。不共二乘说故。又大圣化仪其类不等。或令闻不信以为远种。如上所引或以威力令其出会。如法华中五千拂席。或令在会使其不闻。即如今经。然法华渐教之终将收败种故。加令其去笃励在会。使其信受。此经顿教之始为显深胜。留使不闻。令诸后学修见闻种。又复大乘该于小乘。则其智断皆是菩萨法忍小智不知大智故。此云于有无谛作决定解不见不闻。又若已开显即权为实渐。故法华云。汝等所行是菩萨道。若权实相对。则如聋盲非其器故。其犹黎庶以对于王。贵贱悬隔以王收人。则率土之内莫非王人。是以若约普收。即一切众生无不具有如来智慧。况于二乘无漏因果。若校优劣。则权教久行菩萨尚不信闻。况于二乘。二乘上首尚如聋盲。况凡夫外道。既非其分本不合列。为显法胜大权菩萨示为聋盲。是知聋盲于胜有力。能显胜故。胜劣相望力用交彻。成大缘起方是深玄。

　　大方广佛华严经疏卷第五十四



　　大方广佛华严经疏卷第五十五

　　　　唐清凉山大华严寺沙门澄观撰
　　大文第六尔时下偈颂赞德分。既至咏德显所证故。文中十方菩萨。即为十段。初二赞道场三昧等用。余八通赞佛德。今初。东方总赞一会。十颂分二。初总余别。别中亦二。前四叹佛。于中初二叹内德。一广二深。次一叹内外无碍。后一结成今用。后五叹菩萨。一总显云集。二愿行深。三超下位。四智地高。五定用广。第二南方唯叹菩萨。然既结归佛力。亦为叹佛。十颂分五。初二令观内德。于中初偈二严究竟。后偈定智广深。次二示其集处。次三明寂用无碍。初一偈半即寂。后一偈半起用。次一结归佛力。后二结其德广同诸佛故。第三西方下唯叹佛德。然虽通诸德随多显名。今此叹智用应时德。十颂分二。初三法说。一内德。二外用。三总结离言。后七喻显。一喻前广大。二喻圆满。三四喻现通。一长时。二无碍。五喻演法。六喻摧邪。七总喻前德诸佛同依。第四北方十偈。九喻叹三德深广。于中二。前五偈四喻喻内德。一恩二断。次三喻喻智。前一高远。次二深广。后五喻大用。一巧示。二随欲。三照机。四合理。五结益。第五东北方法界。愿月王十颂。叹普益众生德分四。初偈总喻见无不益。次三别明益菩萨。初一净二障。后二成妙力。三有五颂明益周遍。一成道遍。二神通遍。三示行遍。四了法遍。五转法遍。四有一偈结益周普。第六东南方十颂。叹大用难思德分三。初三明凡小难思。次四出难思之法。后三显能知之人。第七西南方十颂叹智身难思德分四。初一总显难思。次一举因显果。次三别示难思之相。于中三。初三智照净障。次一示现深广。后二念智圆融。四有二颂结劝。谓从不思议生佛智身。令绝思议之念。是思佛矣。第八西北方十颂。叹佛成就菩萨德分二。初总标观成决定。余九展转成益。于中前七偈各一行。后二总结深广。第九下方菩萨叹佛难见闻德分二。初一标名难闻近必断疑。余别显益物之相。于中初一生福益。次二向菩提益。次二成智益。余四就人结益。第十上方菩萨叹佛恩深重德分四。初二总举佛德意在于恩。次一恩深难报。次四发荷恩之心。后四释成荷恩之意(已下入第六十一经)大文第七尔时普贤下普贤开发分。现土显于法界普贤主此方能开故。于中长行与偈前中。三初明开发意。二能开方便。三正明开显。今初观众会者。上佛入定现相。令众睹亲证。今假言开显使寻言契实。二以等法界下明能开方便。有十一句。初句总以含事理深广故。句初以字贯下十句。谓颦申三昧业用深广。要以此十无分齐之方便。方能开显。况十复表无尽。余句别。虚空明其广无际限。余八显其多无分齐。光影一种兼显深义。如光影清净故。又映光之影随机别故。拣异水镜似本质故。三为诸菩萨下正明开显分三。初总标。次征释。后总结。今初。以十法句者。此法望前方便。即是所用。望三昧境界即是能开。二何等下征释。释中一一法句。皆用前来十种方便。一一方便皆能演斯十句。然此十句所开即前所现。亦念请中果用十句。文少开合不次而义无缺。初二即净佛国土。一依正净。二法流布净刹成坏即土。佛于中兴明是佛土。前念欲知佛土之相。今明一切佛刹尘中皆有佛土。土无边矣。皆佛所净下诸句例然。皆一毛一尘。即含摄无尽故。次三即成等正觉。一主一伴。五即为一切众生现诸佛影像。六即入一切众生所住处。七八二句通显能现神通即开智城。而境粗尘细为别。九即含前调伏众生等四句。十即转法轮。三佛子下总结。第二尔时普贤下偈颂中二。先说仪意有十句。初四句说仪。后六观其所说。然多同前念请果德难思。余如前辨。二正偈中。颂十法句而开合不次。初偈颂初句。二颂第三。三颂第二。四颂第四。五颂第五。其六七二颂同颂第六。八颂第九句。九却合颂第七八句。十颂第十文并可知。大文第八尔时世尊下。毫光示益分。令寻智光为能证故。文中四。初毫光普示。二时逝多林下依光见法。三其有见者下显见证因缘。四是故皆得下明其得益。今初有四。一标光意。二从眉间下主光体用。表即法界中道无漏正智。方能证前所现之法界故。三世是相相即法界。法界体用互为其门。又通皆为门。若见法界之性相。即入三昧之体用故。三以不可下光摄眷属。差别之智皆入法界故。四普照下明光分齐第二依光见法中二。先明此众普见。后如此会下类通十方。前中亦二。先能见人通新旧众。后悉见下明见法亦二。先见此会遍。法界之尘刹。后或见于不可说下。多类摄化遍周法界。于中分三。初明广大会遍。二或见在天宫下。明遍处不同。并在前尘刹之内。三现种种姓下别彰所现。亦通答前诸所念请。故云种种。第二类显十方。则十方众会同见。于中二。先举此显彼。后如是尽下以彼类此。于中亦二。先举能见分齐。谓彼十方微细大会。并同此会之见。后皆亦如是下。明其所见自在。谓虽广现而不坏本相故。第三明见证因缘。谓顿尔证见非无宿因。然成前为见因。顺下为证因。皆是如来所摄受故。可知。第四明其得益中二。初明因见得法。二尔时诸菩萨下。荷恩兴供前中二。先略明后广显。前中三。一明所入初句为总。言是故者。是前宿因之故。或入下别列十门以显无尽。二彼诸菩萨下。显前能入亦列十门。一解者鉴达分明种种不同。如发心品。二道谓一道。二道乃至无量正道。三门谓无常门梦境界门等。四入谓所证差别。五理趣谓意旨不同。六机法万差并皆随顺。余四可知。即此能入亦是所益。三入如是等下结其所入。谓用前解等入前法身等。前略列十。实有不可说尘数等。二云何下广明得法。先广能入。后其诸菩萨皆悉下广其所入。前中但广三昧一门例余九句。文中三。初句征起。次所谓下别列一百二门。皆从业用受名。并以法性真如为三昧本。随一一事。皆能契实正受现前故。于中前百一门别别业用。后一总相同果。初言普庄严法界三昧者。入此三昧。能令法界普妙严饰故。斯即颦申现净土之一义。下诸三昧。皆是颦申大用别义故。以多别入佛之总。诸门别义说者随宜。后师子颦申者。若不总相分同。无以能究佛境故。三菩萨如是下总结能所。上略列百门。如前之例有多尘数。方能入佛神变之海。三昧既尔。解等九门亦然。文略不结。二广所入中二。先别列。后其诸菩萨具如是下总结。前中有其十德。广前十门别句。而小不次。总句即前三昧结中。一智位高深德。即前诸地。二为诸众生下调生无染德。即三轮严净。三智慧解脱下成满诸度德。四以不颠倒下智力无畏德。虽有四辩意在于智。五善巧下成就昔行德。六普见诸佛下。法身圆满德。七已得自在下色身自在德。八决了下辩才自在德。九得佛境界下三昧神变德。十一一尘中下成等正觉德。第二总结可知。第二荷恩兴供中三。初总。次所谓下别。后是诸菩萨下结。结其所因。由得前十种德故。大文第九尔时文殊下。文殊述德分。文殊主智故光后述德。光本令证三昧。智本为显法界。寻智得理故。述叹林中。又前普贤门以行显理。此则以解显理。解行无二方能入故通明。即以文殊权实无二之大智。普贤体用之理。行此二无二。共显如来三昧之果德。文中二。先述意。二正颂。颂中十三偈。通赞一会三种世间自在之用。分之为六。初二总叹。初一普遍。后一广容。次一偈赞众生世间。即通前诸来及向得益菩萨兴供之事。次二偈赞依正互在。初偈依中有正。后偈正中有正。四三偈述上林空。五有三偈述于正觉依正无尽。六末后二偈总显普收。大文第十尔时彼诸下无涯大用分。开必得益。益必利生。于中二。先总显用因。谓由佛三昧得前三昧。成此悲门故能有用。后于其身下依体起用中。二初别明毛孔世主化。后佛子此逝多林下。通显分身多类化。今初分二。一总明。二或现下别显。于中四。一明能化法。二以如是等下所化处。三以平等大悲下能化心。四或有见已下明所化益。今初。总有二十五门分二。初八门杂明欣厌等门化。余门明十度门化。于中前六门各一度可知。次三门明方便度。次降魔一门是力度。余七门皆智度。前欣厌中已明于愿故此略无。第二化处中二。先结前生后。后所谓下别明及第三化心。第四化益。文并可知。第二通显多类化中二。先明住处化异。结不离逝多林者。明不动而普遍繁兴而恒静。末不离本故。下文殊游行。亦不离于本会。本末事理非即离故。二佛子此诸下明现身化异。于中五。一能化身异。有十二种。初二总余十别。此中多同善财所见。故知善财诸友。即此会之菩萨。二往诣下化处异。三随其下化类异。四或说下化法异。五教化下总结末不离本。上来本会竟。大文第二末会。亦即一部流通略启十门。一总显会意。二会数开合。三会主多少。四定会名义。五二位统收。六五相分别。七圆摄始终。八会主类别。九法界事义。十随文解释。今初。夫圆满教海摄法无遗。渐顿该罗本末交映。人法融会贵在弘通。故非顿无以显圆。非渐无以阶进。非本无以垂末。非末无以显本。非人无以证法。非法无以成人。故前明不异渐之顿。多门而众人同契。此明不异顿之渐。一人而历位圆修。前则不异末之本。虽卷而恒舒。此即不异本之末。虽舒而恒卷。本末无碍同入法界。今托人进修以轨后徒。使大教弘通即斯本意。二会数开合者。若约所摄之机唯有三会。一比丘。二诸乘人。三善财会。若约能所通辨。有五十五会。善财自有五十三故。虽人有五十四。文殊一人四会说故。德生有德同一问答。遍友无答不成会故。若以遍友承前指后。得名会者。善财则有五十四会。是以唯就能化不足定会。若约主伴。成百一十会。至下当辨。若约散说。则佛刹尘数会。尚顺三乘。若约普贤德则无尽会。如普贤结通处说。三会主多少。若以人克定唯五十四。若以会显人则五十七。文殊分四故。或刹尘数。或无尽无尽思之。四定会名义者。此下诸会虽无佛说。以本收末亦得名经。谓文殊滥觞出此会故。诸友皆本会得益。菩萨不离而周故。若尔下文善财应收归重阁。何乃见在菩提场耶。以菩提为诸会本故。所为既终摄末归本。况诸众会不动觉场。五二位统收者。此中诸会不出文殊普贤。略有二门。一相对明表。二互融显圆。今初。略明三对。一以能所相对。普贤表所依法界。即在缠如来藏故。理趣般若云。一切众生皆如来藏。普贤菩萨自体遍故。初会即入藏身三昧故。文殊表能信之心。故佛名经说。一切诸佛皆因文殊而发心故。善财始见发大心故。二以解行相对。普贤表所起万行。上下诸经皆说普贤行故。文殊表能起之解。通解理事故。慈氏云。汝见善友皆文殊力等故。三以理智相对。普贤即所证法界。善财入身故。又云。得究竟三世平等身故。普贤身相如虚空故。文殊即能证大智。本所事佛名不动智故。见后文殊方见普贤故。又理开体用智分因果。二互融显圆者亦二。先以二门各自圆融。谓解由前信方离邪见。信解真正成极智故。依体起行行必称体。由行证理理行不殊。故随一证即一切证。二以二圣法门互融。谓始信必信于理故。能所不二称解起行。行解不二智与理冥。则理智无二。是以文殊三事融通隐隐。即是普贤三事涉入重重。由此故能入遮那颦申之境故。前本会明二圣开显。序分之中标为上首。余如别说。六分五相者。若意法师及台山论。但随文散释更无别配。光统等师皆配地位。二皆有理。谓随一一位具多法门。岂容凡心不得习求善友之法。故不配有理。然无次位中不碍次位。显位是常规配亦无失。横竖无碍。且依古德配为五相。谓初四十一人名寄位修行相。寄四十一人依人求解显修行故。二从摩耶下九会。十一人明会缘入实相。即会前住等。成普别两行契证法界故。初得幻智后得幻住。该于中间如幻之缘。入一实故。三慈氏一人名摄德成因相。会前二门之德。并为证入之因故。故法门名三世不忘念。则摄法无遗。四后文殊名智照无二相。谓行圆究竟朗悟在怀。照前行等唯一圆智。更无前后明昧等殊故。五普贤一人名显因广大相。始觉同本圆觉现前。称周法界无不包含故。其后四相亦得称为寄位。前三义同等觉故。摩耶慈氏并入重玄门。文殊表菩萨地尽心无初相。普贤义同妙觉。才见普贤便等佛故。今从别义目为五相。此五亦是菩萨五种行相。一高行。二大行。三胜行。四深行。五广行。七圆摄始终者。上寄法显异布之前后。据实圆融一位即一切位。乃至无尽故。所历差别并一中之多。一多同时无有障碍。八法界人类。于中有二。先明类别。谓知识虽多不出二十类。一菩萨。二比丘。三尼。四优婆塞。五优婆夷。六童男。七童女。八天。九天女。十外道。十一婆罗门。十二长者。十三先生。十四医人。十五船师。十六国王。十七仙人。十八佛母。十九佛妃。二十诸神。二显义相有四。一约果摄化。并是如来海印所现。二约因成行。皆是菩萨随力现形。三约义显法。总是缘起法界之人法。四约相辨异。不出菩萨五生所收。一息苦生。如良医等。二随类生。如外道等。三胜生。如善见比丘等。四增上生。如无厌足王等。五最后生。如慈氏等。通即前四。各具五生可知。于中菩萨有六。三处现身。一初文殊信位劣故。唯显一人。二中间渐进现于二人。谓大悲正趣。三位后成满显于三人。谓弥勒等。九法界事义者。通下诸位总有十门。一正报法界。二依报法界。三现相。四表义。五言说。六义理。七业用。八说往因。九结自分。十推胜进。此十门法界同一缘起互融无碍。十随文释。依五相中。今当第一寄位修行相分五。初文殊一人寄十信。信未成位故但一人。余四十人寄十住等位。各有十。谓二从德云至慈行寄十住位。三善见至遍行寄十行。四鬻香长者至安住地神寄十向。五婆珊夜神至瞿波寄十地。今初。信中分二。先明能化发起。二尔时尊者舍利弗下成彼化事。前中分三。初标主出阁。二与无量下别明伴从。三文殊下总显出仪。今初。文殊菩萨本是童子。而前列菩萨。此彰童子者。表创入佛法故。亦显非童真行不能入。故。权实相依悲智无住。名善住阁。从此利生为出非离此矣。二伴从中初一同生。余皆异生。并约通称表法之名以明般若导万行故。随一一类各有众多。故云诸足行等。或缺诸言盖文略耳。余如初会。三总显出仪中。前约无住化生名善住阁出。今约依自利而利他。云出自住处。又前依佛法界流。此依自所证出。二文影略。第二成彼化事中。通有三会。一比丘会。显回小入大故。二诸乘人会。显通收诸权入一实故。三善财会。显纯一乘机一生成辨故。又前二会表居信未久尚不定故。善财信终可入证故。今初有二。一明助化摄大。二正明化益。今初。小乘之智亦助大故。文中亦二。先明睹缘兴念。二时尊者下摄众同游。于中亦二。先总辨摄仪。舍小趣大为出自住处向文殊所。后此六千下别明所化。于中三。初指数辨位。比丘义如常。六千者。表六根性净可入法界故。自所同住者。同居权小故。同住法界故。出家未久者。未证实际易可回故。信心尚微须诱化故。二所谓下列名。三悉曾下叹德。文有十句。初二叹宿因。次七明现德。后一结德属缘。既皆约大乘以叹。明本大器。托迹比丘显收诸类非小乘矣。结属文殊今成其善。非无因矣。第二尔时尊者舍利下正明化益。于中二。先以身仪摄益。则令根熟起欲。二尔时文殊告诸下。语业摄益正授法门。前中四。一示胜境。二得胜益。三诣胜人。四蒙胜摄。今初有三。初标告。二海觉汝可下正教观察。有十胜德。一身相胜。二常光胜。三放光胜。四众会胜。五行路胜。表常依八正故。六住处胜。举足下足无非道场随心转故。七福严胜。常观空有二边。心地之下具如来藏恒沙万德。无心忘照任运寂知而显现故。八林树胜。树立万行严法体故。九自在胜。于我无我得不二解自在。主中为最尊故。十上摄胜。此有二意。一约事心常上摄诸佛法故。二约表。诸佛显扬皆依般若究竟至于一切智。故三尔时下结略显广可知。二彼诸比丘下得胜益。中上既劝观义兼修观益。相可知三即白尊者下明诣胜人可知。四尔时文殊下蒙胜摄于中二。先示摄相。以回观法器故。如象王回者。身首俱转无轻举故。后时诸比丘下。设敬兴愿为后正说之由。第二语业摄益中二。先受自分法。后尔时文殊下受胜进法。前中亦二。先受法。后时诸比丘下得益。前中三。初举益标告。二何者下别示行法。皆言无疲厌者。法门无尽众生无边。取相而修多生疲厌。厌则退堕二乘。若无爱见而修则无疲矣。无疲则佛果非远。况我身耶。十句摄为五对。一内因外缘。二求法成行。三深定妙智。智入三世故四严刹调生。五长时广大。广大亦胜进修也。三比丘若善男子下举益劝修中。亦为五对。一长善离生。二超凡越小。三生家具业。四习果修因。五摧邪入证。第二得益中二。先别明一定。后又即成下通显多门。前中亦二。先明所得定体。言无碍者。略有三义。一能见离障故。二所见无拥故。故云见一切佛境。三一具多用故。虽具此能而无见相。故名三昧。二得此三昧下别明定用。有四。一正明天眼用。二及亦闻下天耳用。三亦能观下他心用。四亦能忆下宿住用。一眼具斯四用故称无碍。二通显多门者。上一定之用既尔。多门无尽例然。此显圆教摄机创立大心。乃得十地之后十通之用。以始摄终故。如发心功德品等辨。第二受胜进法中亦二。先教劝。上但明大心无疲。今令广住行愿进趣普修。后以成就下明展转获益。上来初会竟(已上入第六十二经)第二尔时文殊师利菩萨劝诸下。诸乘人会中四。一结前所作。二渐次下明至化处。三时文殊下显所说法。四说此经下明所益众。就化处中。其城居人多有福德故曰福城。城表防非。东为群方之首。亦启明之初。表顺福分善入道初故。又表福智入位本故。娑罗林者。此云高远。以林木森耸故。表当起万行庄严摧伏故。大塔庙者。即归宗之所。日照三藏云。此城在南天竺。城东大塔是古佛之塔。佛在世时已有此塔。三藏亲到其所。其塔极大。东面鼓乐供养。西面不闻于今现在此处居人多唱善财歌辞。此城内入并有解脱分善根。堪为道器。此表所依法界本觉真性。诸佛同依。故云往昔诸佛曾所止住等。三显所说法。名普照等者。智用宏舒。故云普照。所照深广称为法界。即入法界经也。四所益众中有二类别。初明诸龙。得主教意故云正求佛道。即住海水中堪受得闻。后复有下。摄三乘机得眷属教意故。但云复有众生调伏。不别演说故非别会。自此第三时福城人下摄善财会。亦为十门。一趣求有异。二修入众殊。三示方不同。四见处差别。五遣不遣别。六叹不叹别。七推不推别。八结不结别。九去不去别。十正释本文。今初。有三句。初文殊自往福城。以机尚微故。未发心故。大悲深故。二德云已去善财往求机渐胜故。已发心故。显重法故。三末后普贤知识不就。善财不往。显法界位满无来去故。二修入众殊。唯初信内有三会。四众诸类不同。显创修故。表通收故。住位已去善财一身行别。在已入位希故。三示方不同大位有三。初地前知识多在南方。地内无方。地后兼二。然南者古有五义。初一约事。谓举一例诸。一方善友已自无量。况于余方。余四约表。二者。明义表舍闇向智故。南方之明万物相见。圣人南面听政。盖取于此三中义。离邪僻东西二边。契中正之实道故四生义。南主其阳发生万物。表善财增长行故。北主其阴。显是灭义故。世尊涅槃今棺北首。五随顺义。背左向右右即顺义。以西域土风城邑园宅皆悉东向故。自东之南顺日月转。显于善财随顺教理故。此五义中。初一则通。次一后二地前表之。契中道义地后表之。亦通地前正证离相。地中不以南表。地后显于业用不同地中。后文殊有示无方。表般若加行。有行正证无二故。普贤无方无示表法界普周故。有人唯取随顺一义。非前诸释。谓正明之义出此方故。宁知西域南非明等。况通方之说言旨多含。四见处差别者。三贤未证散在诸处。地上证真生在佛家多居佛会。地后起用亦散随缘。普贤因圆克果还居佛所。五遣不遣者。初之文殊以在最初。表内重起信。前更无遣见。后文殊则般若照极自见普贤法界故亦无遣。中间诸友显缘起万行相资圆满。故皆教遣以指后人。亦显诸友不独己善离摄属故。六叹不叹者。初文殊中。未发心前所以不叹。劝发心已方乃叹之。后二不叹表位满故。离心相故。中间诸友皆应有叹。其不叹者略有二缘。一正在定故。如海幢等。二行非道故。如胜热无厌婆须蜜等。叹违逆化故。无此二缘不叹者略。七推不推者。诸位知识。皆有谦己知一推胜知多。唯初一后三缺斯二事。为显人尊德已备故。而有遣者。令增修无厌法门别故。普贤不推佛者。显果海离修故。佛属本会故。八结不结者。唯普贤有结通十方尘刹。显位满证理周故。余皆反此。九去不去者。末后二位无有辞去。以文殊无身显离相故。普贤位极收尽法界故。余皆辞去。学无常师。成胜进故。十释文者。于摄善财十信行中。文别有四。一四部云奔。二三业调化。三上根随逐。四大圣重教。今初分二。先总明。后时有下别显。别有四众。一优婆塞。此云近事男。谓亲近比丘而承事故。别名云婆须达多者。此云善施。或云财施。余可思准。二优婆夷。此云近事女。亲近比丘尼而承事故。上二并由受五戒。故立近事名。三童男四童女。并可知。而数皆五百者。表五位证入并通此故。第二尔时文殊下。三业调化中二。一身意调机。二尔时文殊师利菩萨如是观下。当机授法。前中亦二。先总调大众为授法方便。故云将说。后复于下。别观善财知其不群。特回圣眷。善财会名因此而立。偏所为故。于中二。先总标。二知此下别显。别中二。先观外缘。后观内因。前中亦二。先别明。后以此事下总结。财多属依善通依正财现是其善相。称曰善财。亦犹善现立称。二又知此下观内因者。此亦称善对上为财。又解心顺理曰善。积德无尽曰财。文有十句。初一唯宿因。信解已去皆通过现。第二当机授法中三。初结前标后。二所谓下别举法门。三尔时文殊师利。童子为善财下结说劝进。就别举中十句。初二约佛因。一积集万行。二念念不断。次七约佛果。于中前三妙用摄生。后四体用圆备。第十句通因通果通理通事。三结说劝进中。结前所说普及无偏。指前因法劝令进修。令发大心求前佛果。令忆宿善使不自轻。余非此机随宜更演。第三尔时善财下。上根随逐同餐妙旨。独颖众流重法随师。说偈求度。文中二。先总序说因。二正陈偈颂。今初。由已发心故。此菩提心为当何位。善财童子为圣为凡。有古多释。一云即地上菩萨。言发心者。证发心也。一云是地前宝报凡夫。但有宿善信根现熟。有云。古不足依。自引安住地神处。众神相谓云。此人已生法王种中。斯文可定。然自为二解。一谓智契法性生在佛家。名法王种。即已入地。二谓据多闻熏习胜解真性成就佛种。名生法王种中。即三贤内种性菩萨。然此师解依于前义。不异初师。依于后义未殊次解。何足异焉。又以此文为证者。则慈氏云。一生净菩萨行。见普贤处等诸佛等。复云何通。无执一文自相矛盾。贤首云。应是善趣信行中人。依圆教宗有其三位。一见闻位。即是善财次前生身。见闻如是普贤法故。成解脱分善根。如前叹德中辨。二是解行位。顿修如此五位行法。如善财此生所成。至普贤位是。三证入生。即因位穷终没同果海。善财来生是也。若尔定是何位。谓以在信是信位。在住是住位。一身历五位随在即彼收。以遍一切故。如普贤位。此之一解甚顺经宗。但更有一理。谓历位而修得见普贤一时顿具。地狱天子尚三重顿圆。何以善财克定初地等。又定初地。言为是未见文殊前耶。为是已见普贤竟耶。一生有增进耶。始末定耶。无得管见以害经宗。二正陈偈辞。三十四颂分二。初四颂。伤己沉溺自勉不能。后三十颂。仰德依人请垂拔济。前中亦二。前二明依果起因。长迷不出故。喻之以城。后二明依因趣果。生死无穷故。喻乘恶乘。又初二迷于苦集。后二失于灭道。今初文也。三有悦情即起惑之处。愚迷三世即起惑之因。魔王即起惑之缘。童蒙乃起惑之者。余皆所起之惑。然三界受生皆由著我起。依我起高而难逾故。六趣门中出入不息。余可思准。后二中初偈失正行邪道。后偈入苦无涅槃。徽者束也。缠者索也。又三股曰徽。四股为缠。盈者缓也懈也。第二请拔济中分三。初十三偈赞人求法。次十五偈赞法求乘。后二偈双结人法。前中二。初六偈对前苦集希垂拔济。后七偈对失灭道冀成行果。皆上三句赞文殊德。偈各一德。后一句正求运济。就后七中初一总求其道。次二求涅槃道。次二求菩提道。后二求见道缘。第二愿轮下叹法求乘中。亦对前恶乘以求胜乘。尚异二乘。况驰骤三界。于中分四。初四求悲智定摄利他乘。次三求十度自行乘。次四求二利灭障乘。后四求运载广大乘。上四即同三贤十圣皆文义多含。可以意得。后二偈双结中。初偈结法愿见。后偈结人请摄。第四尔时文殊师利菩萨如象王下。大圣重教成其胜进之行。文分四别。一略赞略教。二广问广答。三指示后友。四念恩辞退。今初先赞。一赞发心。发心在前长行之中。二赞近友。问行在前偈内。后善男子亲近下。教往近友。云何近友是种智初因。法无人弘虽慧莫了。故下德生中广显其相。涅槃二十云。一切众生得阿耨菩提近因缘者。莫先善友。乃至广说。以为全分等。靡不有初鲜克有终。历事多时故宜勿懈。第二善财白言下。广问广答中先问后答。今初。有十一句。望前偈中文有二势。一前别此总。谓于前悲智等别行总修学故。二前横此竖。悲智等行。位位同修趣入圆满等。从始至终故。就此诸句初二为总故。下诸友中多但举此。谓若学解学行始修终修皆名修学。唯因圆无学果满无修故。又学摄于解修摄于行。二句已收解行尽故。余九句别。一始趣向。二即事造修。三治障离过。四达证分明。五具足获得。六随顺人法。七长时无间。八无余修习。九究竟圆满。若竖配者。谓十住解能趣故。十行正行故。十向普贤悲愿能净障故。初地始入如故。二三四地世出世行皆成就故。五六七地能随世故。八地无功无念无间断故。九地知诸稠林广利益故。十地等觉方圆满故。横竖无碍是则问意。二尔时文殊下答。于中二。先以偈颂别赞别教。后长行内总赞总教。今初。十偈分五。初二偈赞其发心。于中初二句总赞。次三句指其发心之体。即三种心。谓悲以下救智以上求。大愿为主故。慈氏云。菩提心灯大悲为油。大愿为炷光照法界。后三句显发心意乐。谓不求五欲及王位等。但为众生故。二有一偈略教。谓若厌苦趣寂。则大道不具魔小所坏。若能了生死之实息爱见之疲。则摄众魔为侍。不溺实际之海故。一切莫坏三有一偈重赞其发心之德。以为物发心福之胜故。有智之福为福光。凡小不坏之福为威力。能生众福为福处。离障深广为净海。四有五偈广教具答十一句问。初偈答二总句。谓若见多佛闻法则能受学。于解持而修行。次偈答次三句。谓若趣向见佛。成就大愿则能具行。具则行净。次二句答入与成就。谓证入真空而不碍涉有。了达妙有而不迷于空。是入方便。若如是入即住菩提。何行不成。次二句答随顺问。若顺佛学是真随顺。自然顺于一切智法。次一偈答忆念。谓刹尘诸劫相续修行。斯为忆念。后一偈答后二句。谓多时处修则增广圆满。大圣此中总教诸法。显十信中总相信故。下诸善友各别教示。显入位后别修证故。五有一偈结益。第二长行总赞总教中。先赞。但言发心已含前别义后善男子若欲下。教谓但能求友离过则前诸问皆圆。于中先按定上令求友不得犹豫。言善知识者。谓能令于未知善法令知。未识恶法令识。或二字并通。识约明解知约决了。真为拣似。然知识有五。一知识世间善恶因果。而令修断。二厌世乐而欣涅槃。三有悲心相心修度。四以无相慧令物修行。五令无障碍修满普贤行。此五前前非真真唯第五人能行。此是人善友。若约法友。教理行果皆善友也。后善男子求善知识下诫劝。随顺是劝。余皆为诫。设有实过尚取法亡非。况权实多端生熟难测。

　　大方广佛华严经疏卷第五十五



　　大方广佛华严经疏卷第五十六

　　　　唐清凉山大华严寺沙门澄观撰
　　第三善男子于此下指示后友。于中二。初举友依正。后汝可往下劝往教问。今初。国名胜乐者。次下知识寄当初住。胜过前位是信所乐故。山名妙峰者。山有二义。一寂静不动义。二高出周览义。以况初住。解心创立依定发慧。寂然不动。智鉴无遗彻见果原。下观万类山以表之。登此心顶便成正觉。故曰妙峰。友名德云者。具德如云云有四义。一普遍。二润泽。三阴覆。四注雨。以四种德如次配之。一定二福。三悲。四智。然此德义。就事就表通皆具之。而创出外凡。故以比丘为表。教问可知。第四尔时善财下念恩辞退。庆闻后友故喜跃。怅辞德音故悲泪。下诸善友仿此可知。然后二段。义虽属后文属前会。问大圣有智能演。善财有机堪受。何不顿为宣示。而别指他人历事诸友明此深旨略申十义。一总相而明。为于后学作轨范故。谓善财求法不懈。善友说法无吝故。二显行缘胜故谓真善友是全梵行。如阇王之遇耆域。犹净藏之化妙严等。三破愚执故。谓令不师愚心虚己遍求故。四破见慢故。谓令不观种性不耻下问。遍敬事故。五破遍空执故。谓不唯无求。无求之中吾故求之。六令即事即行宁可少闻便能证入。不在多闻而不证故。七为破说法者摄属之心。我徒我资彼此见故。八为显寄位渐修入故。若不推后。则位位中住无胜进故。九为显佛法甚深广故。善友尚皆谦推。凡流岂当臆断。十显善财与友成缘起故。谓能入所入无二相故。无善友之外善财。则一即一切明善财历位也。无善财之外善友故。一切即一多位成就。皆在善财。由见卷舒自在无碍。上之十义初一通于师资。次五多约资说。第七约师后三约教。思之可知。大文第二向胜乐国下有十善友。寄于十住即为十段。然下诸善友古德科判。从一至十虽皆有理。今略存一二。谓一依辩法师。科为三分。一闻名求觅是加行位。二受其所说是正证法界三仰推胜进是后得位。或分为五分。一举法劝修。二依教趣入。三见已请敬。四正示法界。五仰推胜进。上二并约位科故。取前段指示后友。以属后段方便以后友名属后位故。约义甚善而文小不便。今依意公及五台论。约会科之分为六分。而名小异。一依教趣求。二见敬咨问。三称赞授法。四谦己推胜。五指示后友六恋德礼辞。而诸文多具其有增减。至文科判。今初发心住文具斯六。
　　初依教趣求中见心陟位。故曰登山。智鉴位行为十方观察。情怀得旨为欲见德云　七觉。助道为经七日。忘所住位方为得旨故。见在别山。见则定慧双游为经行徐步。徐即是止。不住乱想故。行即为观。不住静心故。若约事说。即正修习般舟三昧故。二见已往诣下即见敬咨问。于中四。一设敬仪。重人法故。二作如是下。申己发心明有法器故。三而未知下正陈所问。彰己未知请随机说故。问中于前十一句举初略后是经家略。若善财略友云何领。四我闻圣者下叹德请说。有智善能有悲无吝。故应为说。诱谓诱喻。即是教授。以成前解。诲谓诲示。即是教诫。以成前行。下皆仿此。前问但问因圆。此中结期果满。即发心所为。第三时德云下称赞授法。即正入法界。于中二。先赞器希有。后正示法界。今初。先标二难。所以赞者。令自宝固欣闻法故。后所谓下别牒前问。有十一句。初句牒总余十牒别。文小开合而皆案次。一境界即前趣菩萨行。趣通能所境约所趣。二即前行。行则出故。三即前净。四即前入。入即不滞空有广大心故。五即成就六七及八。皆前随顺。其解脱门是能随顺。示所作业即事业随顺顺众生心即逐机随顺。此第八句亦是忆念。念众生故。九即增广。谓不住涅槃是生死门。不住生死即涅槃门。以不住道即能增广。十即速满普贤行。若了为无为非一非异。而无著者则速满矣。亦即为满矣。第二善男子我得下。正示法界即念佛三昧。于中二。先示体相。后普观下明其胜用。今初。先标名。后信眼下释相。今初。自在有二义。一观境自在。二作用自在。决定亦二义。一智决断。二信无犹豫。解即胜解亦有二义。一约为信因于境忍可。二为作用因于境印持。近处为远等。信智相资他境不动。故名为力。即三昧义。二释相中信眼清净。释上解义。谓欲修念佛三昧先当正信次以智决了。今由胜解于境忍可故。于实德能证信心净了见分明。故称为眼。次智光照耀释上决定。谓决断名智。智故决定故。文殊般若明一行念佛三昧先明不动法界。知真法界不应动摇。即是此中决定解义。然约寄位正是发心住体。以本解性闻熏之力。今开发故是决定解。二明胜用中亦是展转释成。于中二。先约内用。后往诣下明其外用。今初。普观境界即信眼用。亦释眼义。以如为佛则无境非佛。故云普观。又若报若化一时观故。次离一切障释清净义。若沈若浮诸盖诸取皆三昧障故。次善巧观察释智光照耀谓于无色相而观色相。为善巧观。后普眼下结成上义。谓信眼普观境界名为普眼。穷如法界名曰明彻。如是离障见如。是谓具足清净一行三昧。一行者一法界行故。二明外用者。以前即用之体。则以无心之觉契唯如之境。不动法界穷乎寂照之原故。能即体之用用无不穷。亦由前胜解于境印持。随心去住。于中三。初明不动而往。二常念下不念而持三常见下明不往而见。于中三。初标次。所谓下别显所见数多。于中三千即一佛刹。而重言佛刹微尘数者。准梵本中脱十字故。应言十佛刹也。后一一方下明所见事别。第四善男子我唯下谦己推胜。于中先谦己知。即结其自分。后岂能了下推胜知多。即增其胜进。今初。一切诸佛境界者。结其所观。横通十力。竖该三世。故云一切。即上普观境界一行三昧。观其法身十方诸佛亦通报化。种种色相兼相海故。次智慧光明者。结其能观。即上智光照耀。次普见法门即总收前二。以结其名。即前普眼明彻。最初善友先明念佛法门者。以是众行之先故。故智论云。菩萨以般若波罗蜜为母。般舟三昧为父故。依佛方成余胜行故。又初住中缘佛发心乐供养故。二推胜中三。先总。次所谓下别。后而我下结。今初。无边智慧即下诸门。及所不说能观之智缘无边境故。清净行者。即下诸门离障之心。而言门者。随其一一入佛境故。二别中有二十一门。各先标名。后释相。并从业用以受其名。准晋经一一皆云念佛三昧门。今略无三昧字。理实应有。古德判此。前十念佛胜德圆备。后十一念佛妙用自在。亦是一理。克实细论。一一皆念体用无碍之佛。又此诸门当文标释已自可了。细穷其旨义乃多含。然其念佛三昧总相则一。别即三身十身。修观各别。且寄三身释者。即总分为三谓念法报化。为观各别于三身中各有依正。便成六观。谓念法性身土为法身依正。念报身华藏等刹为依。十身相海等为正。念余净土水鸟树林为化身依。三十二相等为化身正。又后二正中各分为二。谓念内功德及外相好十力无畏等。为化身德。如不思讥法品为报身德。三十二等为化相好。十莲华藏等为报相好。则成八门。而初法身二门为后六门之体。若体相无碍成第九门。若融前诸门为一致故。于一细处见佛无尽。如是重重成帝网之境。则入普贤念佛三昧之门。今此二十一门。通是后一而随相异。故有多门。与前十门互有开合。一智光普照门。即通法身报化依正。以此门为总故。一切诸佛通于横竖通诸佛国。故云种种严净。如无量寿观经。先观莹彻琉璃之地琼林宝树。及作华藏观者。一一境界无尽庄严。无土之土方为真净等。二即观色相身令见得净故。而标名中念佛门三字。既是通名。令一切众生之言。未知令作何事故。准晋经。应云令一切众生远离颠倒。念佛门义方圆备。三念内德。四亦内德无倒说。授菩萨见佛本为得法故。五通三身依正内德外相。以十方诸如来同共一法身故。一心一智慧力无畏亦然。故皆能随本誓愿化众生故。余等可思。即此亦是一行三昧。随念一佛等一切故。六即第九事理无碍观。以理融事故。随一细境见多神通。唯智眼境名不可见。七八皆约时并通诸身土。而七约所念佛事无断。八约能念时分无间。九双念依正。亦通报化。十念即应而真。过去诸佛安住不涅槃际。未来诸佛亦已现成故。文殊般若云。今佛住世。则一切诸佛皆住。以同一不思议故。又约随相门。即欲念何佛。佛便为现。十一亦即体之用。由了无非佛境故。境境佛现。十二念应。十三亦念应。然上十一境中见佛。或谓诸佛住于境中。今明知诸佛无住故。远离时处之想。则见一日念念而去。十四念报身相好眼耳等。皆遍法界故。十五中念即体之用。前第六微细。显依中有正。此约正中有正故不滥前。十六念劫圆融故。上二皆即体之用。十七念内德。十八十九皆念色相。二十念依。二十一通内外真应等一切身云。如上出现品及上下文然。上就所念辨异。成其十门。若与经文互开合者为门非一。二十一者。盖略说耳。然约能念心不出五种。一缘境念佛门。念真念应若正若依。设但称名亦是境故。故上诸门多是此门。二摄境唯心念佛门。即十八十九二门。十八即总相唯心。是心是佛是心作佛故十九虽随我心。心业多种见佛优劣故。三心境俱泯门。即前远离念佛门。及不可见门之一分。及如虚空门。四心境无碍门。即如初门。双照事理存泯无碍。故云普照。五重重无尽门。即称前第十门而观察故。如微细等门。亦是此门中总意。若约十身各以二门而为一身。后一总显。谓愿智法力持意生化威势菩提。及福德相好庄严身。以念佛之门诸教攸赞。理致深远世多共行故。略解释无厌繁说。三结可知。第五善男子南方下指示后友于中二。初正示善友。后叹友胜德。今初。即治地住善友。海门国者。彼国正当南海口故。表观心海深广。为治心地之门故。比丘海云者。观海为法门。以普眼法云润一切故。表治地中观生起十种心。深广悲云故。后海云比丘下。叹友胜德。于中十句。先一总叹。后善男子下九句。别就益当机叹。句各一义。即预指后说。初一即见竟得益。二即闻化宿因。三即叹发心处。四即闻彼受持处。五六及七皆普眼法门所证。八闻依正庄严。九即显发心之相。至文自见。第六尔时善财下。恋德礼。辞生难遭想故。恋喜见后友故辞。第二海云比丘。寄治地住善友文亦有六。第一依教趣求中二。初依教正观。此明温故。后渐次下趣求后友。意欲知新。又前即学而能思。后即思而能学。然思前犹属前文。谓上来近友。次闻正法。今辨正念思惟及如说修行。即涅槃四近因缘。今以前义属后进趣。后义属前指来。互为钩锁显主伴交参。且从会判属于后耳。下皆准此。今念前中有十一句。初总余别。别中皆云正念观察者。不沈不举寂照变流故。十中一即是前观境自在。二即前作用解脱。三即一行三昧体。及推胜中诸三昧门。四念前种种众会。五即前见佛。六即前十方。七即寿命神通等。八即通观佛遍。九即种种成正觉。十即随种种众生心乐。后趣求可知。第二向海云下见敬咨问。于中三。初设敬。次自陈发心可知。后而未知下咨问法要。于中言愿轮者。愿穷三际无有终始。故对生死以立轮名。余文自显。第三时海云下赞示法界。于中二。先赞法器。后正授法。前中三。先本问。以发心者难故若不发心不堪授法。非法器故。次善财下答。非虚妄故。后海云言善男子若诸下正赞。于中二。先赞因缘难具故。发者为希。后发菩提心者下。显发心相胜故。发者难得。今初。先友赞。后要得下顺赞。事友为缘余皆是因。通有十句。初句为总。即宿植普贤法门成种性故。二具真下别。初得真如三昧智光。名具真实道。此即了心寂照生佛德故。余可知。二显发心相中有十一句。前五即大慈悲心。初二总余三别。次四深心修行大愿尽空界故。后二直心不违法性证果智故。又此十心多同治地自分十心。恐繁不会。第二善男子我住下正授法要。谓观法海睹佛闻法。次前念佛而明此者。显闻法弘传次为要故。于中二。先明修观。后善男子我作是下观成利益。前中二。先托事显诠。二善男子我思惟下欲忘诠求旨。今初。先总标。言十二年者。一纪已周。表过十千劫已入第二住故。亦表总观菩萨十二住十二入故。后所谓下别显皆托事表法。智海十义如十地说。今是悲海。二忘诠求旨为见佛亲因。可知。第二观成利益中二。先明见佛。后得闻法。今初。即见法界无碍依正。于中先见依后见正。前中三。一总标体相。以深观心海法海。则心华行华自然敷荣。无漏性德无不备故。二百万阿修罗下外相为严。三此大莲华下举因显胜。第二我时见彼下明见正报。谓心行既敷。则本觉如来忽然现故。于中先明德相圆备。后又念下因圆用广可知。第二时此如来下明得闻法。所以海中说者。表从悲智海之所流故。于中三初演说。次受持。后转授。今初先总标。普眼者诠普法故。普诠诸法故。得此法者。一法之中见一切故。后开示下别显所诠可知。二我从于彼下明受持。于中二。先总显所持法多。以是一多相即无尽法门故。后善男子下别显持多之相。于中先标长时。千二百岁表义同十二年。后于日日下别显能持所持有十种持。初一闻持余皆义持。二契本寂智方能入故。三于一义中旋转无量故能普入。四地地义殊。故能分别。五威力者普摄在怀故。若约所诠明摄。即以威力摄诸众生。同九地中威德陀罗尼说。六如华开引果。今开发于教引于果故。又华开见实以为庄严。今开发言教见其旨故。七可知。八如空无相而包含一切。显明妙理示法相故。九以多智光聚于一法。则义理增广故。十若海含十德各辨析故。诸持经者应仿此文。第三若有众生下明其转授可知。第四善男子我唯下谦己推胜。谦己结前推胜进后。我唯一海岂得与彼同年者哉。第五善男子从此下指示后友。六十由旬者。修六度行净六根故。聚落名海岸者。是往楞伽山之道。次南海北岸故。然楞伽梵言。此云难往。又含四义。一种种宝性所成庄严殊妙故。二有大光明映日月故。三高显宽广故。四伽王等居。佛复于此开化群生。作胜益事故。然体即是宝具斯四义。名无上宝存以梵音。此山居海之中四面无门。非得通者莫往。故云难往。表修行之住。是入智海绝四句。离分别之道故。比丘善住者身住虚空故。表此住中观一切法如虚空无处所故。亦比丘者。入道未久宜依僧故。又初念佛次闻法今依僧。修三宝吉祥为所依故。第六时善财下恋德礼辞。第三善住比丘寄修行住。文亦具六。一依教趣求中二。先念前友教有十句。初一通念示教人法。次三念前闻佛说法事。次三思入海观事。后三证理治障摄法观修。二渐次下趣求后位可知。第二见此比丘下明见敬咨问。于中三。初见。次时善财童子下敬。三作如是言下咨问。于中二。先自陈发心。后而未知下正陈请问。于中二十句问。文分为三。初十句总问。于法起行故。佛法言通一切行法。于中净治者对治净故。深净者契理遍净故。余可知。二我闻下结前请后。欲显后问异前问故。三菩萨云何不舍见佛下。十句别问行起胜用故。十句中所行各别。于中初三句明不离三宝行。次二句不舍二利行。次二句摄佛依正行。次一句悲智无住行。后二句摄法证入行。皆言不舍者。无暂舍离故。第三时善住下称赞授法。于中二。先赞后授。前中佛法是总。一切智法约智。然唯局果。自然者法约性通果及因。后善男子我已下。授法中二。先总标所得二若来若去下别示其相。今初。无碍有二义。一智慧于境无碍。以证无障碍法界故。二神通于作用无碍由内证故。所以次前明此法者。闻法受持。意令于境无障碍故。显此住中善观众生等十种界故。二别示其相中二。先明修习得法。由一切威仪顺法思修。故能获得。言究竟无碍者。若事若理无少碍故。后得此智下显法功用。于中三。初通明智用无碍。次何以下总相征释。三善男子我以下别明通用。今初。有十二句。初一他心。次四兼三明。谓现未劫事含漏尽故。次四三业化物。次二知时。一知时分。二知流转。案俱舍论。时之极少名一刹那。百二十刹那名一怛刹那。六十怛刹那名一腊缚。腊缚即是罗婆。三十罗婆为一牟呼栗多。牟呼栗多即是须臾。三十须臾为一昼夜。言时分者。西域记第二云。五牟呼栗多为一时。六时合成一日一夜。亦有处说。昼夜初分时等。又黑分白分六时四时等。又准仁王经。九百生灭为一刹那。九十刹那为一念。此则刹那非时极促。以刹那之中生灭唯佛智知故。小乘中略而不说。后一即神足通。二总相征释。以不住不作故无碍也。三别明通用多显神足通十八变相。且分为三。初于空现变。二或一念下十方遍供。三如是一切下现形益物。并可知。言十八变者。一于空行住等即所作自在。二或隐。三或显。四或现一身即卷。五或现多身即舒。六穿度下往来。七入地下转变。八遍身下炽然。九或时下振动。十或时以手下。即众像入身。以高大故。十一或现烧下放大光明。皆悉广大弥覆十方。成上放光起下遍满。十二或一念下遍满。十三一一佛下显示。十四一一如来所有宣说下。施他辩才。由能受持故。十五如是一切下施他安乐。菩提为真乐故。十六彼诸世界下所往同类。十七若有众生亲近下。施他忆念。十八由总具无作通力。故能伏他神通。三段之中具矣。第四善男子下谦己推胜。于中先谦己知一一念遍往故云速疾。现形益物为成就众生。后如诸菩萨下仰推胜进。而皆明戒者。意显上得无碍解脱。皆由持别解脱戒为依地故。非戒不能修治心故。有二十句。初十一句明具胜德戒。一本为益生故。二自行胜故。三具二利故。上三异小。四道共故。五无能令不持故。六定共故。七不失行本故。八顺法不谤故。毗卢遮那经第六云。有四根本罪。乃至活命。亦不应犯。谓一谤法。二舍菩提心。三悭吝。四恼害众生。今此七八不犯初二。无损无浊不犯后二。九缘果智故。十称法性故。十一般若相应故不住三界。次六句明离过戒。一无过失。谓不自贡高言我能持戒。见破戒人亦不轻毁。令愧耻故。二不损恼。谓不因于戒学咒术等损众生。故。三无缺犯。谓具足受持十善业道及威仪故。四无杂秽。不著边见故。五无悭贪浊不现异相彰有德故。六无悔恨。谓不作重罪不行谄诈故。后三显清净戒。一忘能所持究竟净故。二不染六尘故。三无心垢故。第五善男子从此下。指示后友。即生贵住善友。国名达里鼻茶。此云消融。谓从圣教生消谬解故。城名自在。于三世佛法了知修习得圆满故。言有人者。晋经云。彼有良医名弥伽者。此翻为云。演轮字门含润雨法故。以三世圣教法云雨一切故。第六礼辞可知(已下六十三经)第四弥伽寄生贵住。亦具六分。第一依教趣求中二。先念前友教。十句初总。即前所得法门。深信已下皆别起观修。文显可知。后渐次下趣求后友。第二乃见其人下。见敬咨问中三。初见次敬。后而作下咨问。于中二。先自陈发心。后而我下正问。有十二句。初二句总。余十句别。释通横竖。横释可知。竖配十地。一证发心故不退。二不误犯故。三得禅定故。四精进故。五入俗故须总持。六般若现故。七权实双行为甚深义。得观察智慧地故。具足辩才。八无功用方为正念。九力增上故。十智增上故。第三尔时弥伽下。称赞授法中二。先称赞法器。后授己法门。前中二。初审定。二弥伽遽即下敬赞。于中二。先敬。后然后起立下赞。今初。所以师礼资者。以菩提心是佛因故。能广出生诸功德故。故法界无差别论云。敬礼菩提心者。如人礼白分初月不礼满月。以希现故。满月由此故。又发心毕竟二不别。如是二心先心难。是故我礼初发心人。况未说法未定为师。后授己法方升本座。不乖重法。前诸知识而不尔者。为僧敬俗事不便故。后赞中二。先赞发心。后善男子应知菩萨下。赞其求友。前中二。初总赞。二善男子若有下别赞。于中三。初有十句因德深广。斯德终成功归初发。而汝能发是谓希奇。其相多同初发心品。此中亦具深直悲心。可以意得。次则为一切下十王敬护。后则今一切众生界下。外益众生。第二赞求友中。以菩萨难遇而能求能遇。故知善财是深法器。亦预诫求友之心故。解脱处历十二年。不生疲厌。于中二。初总赞机应难得。二菩萨为下别赞善友。于中二。先法后喻。有十三喻。初二喻恃怙。次四喻拯济。次君喻依处。余喻救护。第二弥伽如是赞叹下。授己法门中二。先现通益物。令其目睹。后弥伽于是还升下。升座说授令其听闻。今初。言轮字品庄严法门者。贤首引日照三藏解云。轮有多义。一约字相。楞伽中云。字轮圆满犹如象迹等。二约所诠。尽理圆备如轮满足。三约用。谓妙音陀罗尼有转授义灭惑义。如法轮等。即轮字教法诠示庄严。此释已佳。今更依毗卢遮那经第五。别有字轮品。彼经云。是遍一切处法门。谓菩萨若住此字轮法门。始从初发妙菩提心。乃至成佛。于是中间。所有一切自利利他种种事业。皆得成就。如是初阿(上)字。即是菩提之心。若观此字而与相应。即同毗卢遮那法身之体。谓此阿(上)字轮。犹如孔雀尾轮。光明围绕行者而住其中。即是住于佛位。又阿(平声长呼)娑嚩三字总摄三部。阿字如来部。娑字莲华部。嚩字金刚部随一部中皆有五字。所谓字轮者。从此轮转而生诸字轮。是生义。如从阿菩提字即转生四字。谓一阿字(上声长呼)是修行轮。既已发心必修诸行。二闇字是成菩提轮。既修行已必证菩提。三恶字是大寂灭涅槃轮。即菩提所至。四恶字(长呼)是方便轮。而阿字当中四字绕之。从下次第右旋亦如轮相。举一为例。余字准之。若行者如是了达。则能入陀罗尼门。旋转无碍故名字轮品。种种布列员位故名庄严。余如彼释。其字下深义。至众艺中当广分别。所以次前而辨斯者。前无碍解脱即无相智光。今将入俗兼存有无。寄字表义。又为总持令不失故。既为医人亦以字轮消伏障故。圣教中生宜持字故。第二升座说授。妙音陀罗尼者标名。能分别下显用。此妙音持即前轮字法门。然字即四十二字。音即十四音。谓哀阿亿伊等。以十四音遍入诸字故。出字无尽。若于音穷妙。则善万类之言究声明之论耳。二处互举理实相成。第四善男子我唯下。谦己推胜中二。先谦己结前。言光明者智鉴妙音故。后如诸下仰推胜进。别有十四句。前四可知。五诠深密故。六无余说故。七法融时法故。八胜故。九胜中胜故。次三可知。十三十四即前所得。而言际者穷理尽性故。第五善男子从此下指示后友。住林者方便具足住。众德建立故。年耆德艾事长于人。故称长者。于其身内现无边佛境。定用自在故名解脱。表此住位所修善根。皆为度脱一切众生。乃至今证大涅槃故。第五解脱长者。寄具足方便住分六。初依教趣求中二。先思念前教于中亦二。初十一句思修前法。初总余别。后誓愿坚固下显修之益。二渐次下趣求后友。十二年者。昔云自分胜进。各修六度故。亦显遍观十二住故。亦表不住十二缘故。故云游行。若不住缘则得解脱故。下云得见。第二既得见已下见敬咨问中三。初明见敬。而自庆者。希望多年故。二圣者我已下自陈发心中。先总。后为欲下别陈发心之相。于中三。初欲上穷佛境。二为欲闻一切下。欲罄尽法源。三为欲与一切下。欲齐菩萨行。亦僧宝境。文并可知。三圣者我今下方陈请问。于中亦三。初结前生后。谓结前发心之相。便为请问之端故云以如是心至圣者所。二我闻圣者下赞能诱诲。三唯愿圣者下。请说所疑。第三时解脱下。正示法界分二。初入定默示。后出定言答。前中所以此中入定示者。亦显此位定增上故。文中三。初彰入定因缘。宿善为因表自修故。后二为缘主佛威力表本觉故。文殊念力显信智故。已彰善财因文殊故。二即入下举定名体。谓普摄诸刹在于身中。由唯心之智称性总持。令如体用旋转无碍。故以为名。三入此三昧下明定业用。即普摄等义。于中三。初总明普摄。次种种形下别彰广多。三彼诸如来所有言下。令善财闻见。第二尔时解脱下。出定言告中四。一明起定二告善财下示定名体。名如来无碍庄严者。总有五义。一一切如来各具一切无碍庄严。二一一如来互遍无碍。三一切如来庄严。悉入长者之身。四长者彻见十方佛海。五长者智持不以为碍故。无碍言兼得旋持。不违上文经家所序。三善男子我入出下明定业用。四善男子我见如是下彰定体相。即无来去唯心观故。所以次前显此定者。唯心之观亦其要故。亦显此位知众生界无量无边皆心现故。于中二。一结前所见体无来往。二我若欲见下广显随心见佛体相。于中四。一明随心念佛诸佛现前。二然彼如来下。正显唯心念佛观体。三善男子当知下。以唯心观遍该万法。四是故善男子下结劝修学令证唯心。初中既了境唯心。了心即佛故。随所念无非佛矣。何难见哉。二观体中。初总明相无来往。知一切下释其所由。所以上言普见诸佛又无来去。其故何耶。了彼相虚唯心现故。于中前别显。后结成。别中文有四对。意含通别。谓通显唯心。喻无来往。别喻唯心。兼明不出入等。一如梦对。般舟三昧经云。如梦见七宝亲属欢乐。觉已追念不知在何处。如是念佛。此喻唯心所作。即有而空。故无来去。又云。如舍卫国有女。名曰须门。闻之心喜夜梦从事。觉已念之。彼不来我不往。而乐事宛然。当如是念佛。此正喻体无来往。但随心变。二水影对中。若月满秋空随水而现澄潭。皎净则月影圆明。水浊波腾则光昏影散。有水月现曾何入来。无水影空未曾出去。虽水中见月谁能执持。心之定散准喻思择。三如幻对。如幻非实则心佛两亡。而不无幻相则不坏心佛。正喻空有无碍故。即无来去不妨普见。见即无见常契中道。四如响对。以心为缘而佛响应。佛无分别以佛为缘。而心见佛心何去来。此但总喻缘成之义。后结成唯心故。无量寿观经云。是心是佛是心作佛。诸佛正遍知海从心想生。般舟三昧经结云。自念佛从何所来。我亦无所至。我所念即见。心作佛心。自见心是佛心。是我心见佛。上方摄境归心。下又拂云。心不自知心。心不自见心。心有想为痴。无想即泥洹。是法无可示者。皆念所为。设有念亦了无所有空耳。此即喻中意已具矣。第三心该万法。谓非但一念佛。观由于自心。菩萨万行佛果体用。亦不离心。如有偈云。诸佛从心得解脱。心者无漏名清净。五道鲜洁不受色有。称此者成大道。第四结劝修学中。既万法不离自心。但修自心万法行备。亦遣愚人妄解之失。谓有计云。万法皆心任之是佛。驱驰万法岂不唐劳。故今广明心。虽即佛久翳尘劳。故以万行增修。令其莹彻。又但说万行由心。不说不修为是。又万法即心修何碍心。文有十句。一如彼病人非杖不起。烦恼病重假善相资。二若无法水法芽不生。三对境忘心。即六尘不染。四旧善不杂新善进修。可谓坚固。五违顺不干则坦然宽廓。六寂照内证皎然无瑕。七触境了如无不鉴达。八六自在王性同于佛。开尘发用知见分明。九与佛同如体周法界。十以调生十力察获疏遗。如是修心则圆前佛法。第四善男子我唯下谦己推胜。不住涅槃际生下。当知余文相显。第五从此下指示后友。阎浮提畔者。此洲南际表将邻不退。故亦云所得。般若六度后边故。摩利伽罗。晋经译为庄严。比丘海幢者。业用深广而高出故。正心不动如海最高胜故。第六海幢寄正心住。文但有五。初念教趣求文显可知。第二乃见其人下。见敬咨问中二。先见敬。后善财童子赞言下咨问。今初。小异前来。谓便见其入定体用。即同前文正示法界下诸夜神类多如是。文中有五。一见入定相。二睹定胜用。三瞻敬证入。四所经时分。五睹从定起。今初。此通二定。一即灭受想定。谓无别思觉。七转已息唯第八识持身定。前加行誓愿力故。令于定身起诸业用。若圆教中融摄法界。自在无碍故。业用无方未曾起念。是以六地能入灭定。而起通用住似地故。净名云。不起灭定而现诸威义。正当此也。二者即第四禅。以起用多依彼故。四禅无出入息。亦无觉观。内净喜乐诸思觉故。通表此位心定不动故。又经行地侧。是动之所。而灭思觉者。表即动而寂故。而言侧者不住行故。二从其足下见定业用中二。先别明身分作用处别。后海幢比丘又于其身下。总显毛孔光明业用。今初。总十四处作用不同。总相而明。从下至上渐渐增胜。别则各表不同。一足出长者等者。足有二义。一最初故。多显施行万行首故。二行住义长者行之长故。居士得安处故。婆罗门净行故。成就菩提是利行故。二膝出刹帝利等者。土田帝主屈申自在故。行由于膝故出净行。次前二摄故。说爱语同事。三腰出仙人者。腰谓脐轮之下。气海之间是吐故纳新。出仙之所故。梵本云那髀曼陀罗。此云脐轮。四胁出龙者是旁生故。五于胸德相出修罗者。胸是能生能灭憍慢幻术之所故。又明德相能降魔故。六背出二乘者。背大乘故。七肩出夜叉等者。肩是可畏勇力之所故。又是荷负之所故。为守护业。八腹出紧那罗等者。鼓腹弦歌音乐之所故。九面门出轮王者。布十善令向佛法故。十目出日轮目。等日照故。十一眉间出帝释者。于地居中最尊胜故。中道般若化众生故。令离五欲得净法故。十二额出梵王者。梵王超欲故。次于眉上。又是稽颡请法之所故。十三头出菩萨者最上首故。说十度行并显可知。十四顶出佛者。尊极无上故。文中三。初总显所出身语之相。次所谓下别彰法雨不同。后如是下一句总结。就别彰法雨中。总有三十二种。前十二法雨为菩萨。余为杂类。今初。一普知平等法雨者。略有三等。一始觉同本。无始本之异故。二等诸佛故。三生佛一性故。得此三等则转成妙觉。二普门法雨者下。十法雨即十住者。圆教位中十住位满。便成佛故。此前更无别位。此约以位摄位非一乘宗。余无此说。然此十法皆是劝学。十法已住自分劝胜进故。普门即三世等。十种智慧劝佛灌顶。令其进修。下皆仿此。三令普学法王善巧等为庄严故。四令学知刹动刹等。皆无能坏最高出故。五令学说一即多说多即一等。十种广大深法故名海藏。六令学一切法无相无体等。既一切皆然名普境界。七知众生无边。乃至知众生无自性。皆是自性门。以无边等亦入自性故。八了知圆满三世佛法。皆是随顺世间故。九遍观察众生界等为悲愍故。十诵习多闻虚闲寂静。近善知识等皆为积集包藏于法行故。创治心地故名新学。十一令其勤供养佛。主导世间为摄众生。若作十地等释类可思准。十二即十信菩萨。令普缘如来及普贤无尽境界。而生信心。分明现前进入位故。后为色界下。二十法雨。普为人天杂类。一总为色界众生舍外住内。令得心境无碍故曰普门。二偏语初禅。以宿习多慈而偏己眷属。今令慈普含福无穷。三即他化自在天转世自在。生十力自在。四就他化中分出魔众。魔好摧他自高。今令得慈心法幢摧其邪慢。五随念化乐但污自心故。转令净念。六虽于世乐知足宜生出世之意。七世乐时时称快。不及法喜之欢。八地居之极羡空居为胜。不及福智严法性空。九夜叉性多暴害。故令欢喜于含生。此约对治明喜。前夜摩天约随便宜。十以彼善奏乐音。上德声闻亦为摧坏。今令得金刚智。无所不摧无不圆满。十一彼恃大身而生憍慢。令见法身称法界境。十二彼以净眼观海。意欲吞龙。令以慈眼智光遍照机感。十三随彼善歌。令得即空涉有殊胜世智。十四人王著乐故偏对治。十五龙多恚毒故为说喜。有热沙等怖。说法幢能摧。十六蟒多毒害。又为虫唼食无休故。说内休毒心外苦休息。十七地狱众生身受无边苦。心念无边恶。若以正念三宝为严。则顿脱众苦。十八畜生多痴故。十九焰魔鬼卒互相怖畏。乃至王身。亦有热铁镕铜等怖故。二十诸难者。所谓八难及在人间狱囚系闭等。而多不安故普安慰悉令得入贤圣众会。翻彼难处。后结周遍称性用故。二总显毛孔光明业用可知。上来见定相用竟。第三尔时善财童子一心下。瞻敬证入中十句。初句思人证人法界。余句思法证法法界于中初一句总。谓三昧是体解脱是用。体用合明。二别思彼体。次二句别思彼用。一益生广多。二无思普遍即用而寂故。次二句思前体用所因。一内智净故。二外缘加故。后三句思其胜进。依前体用进益后三故。第四如是住下所经时分。六月六日者。第六住中满第六度故。以法味资神故。身心都忘不觉时久。第五过此已下。明出定者所作讫故。第二正明咨问中二。先赞后问。今初分二。初标赞深胜。后以能除灭下出赞所因。由具此下诸因故。上云甚深广大等。其中云能令增长有为乐者。不舍有为故。出有乐者不染有故。又上句为凡夫。次句为二乘。下云引发菩提。即为大器。第二圣者此三昧者下。正问有二问答。先问名后问用。初中先问后答。今初。上既修入何更问名。其犹世人得大王膳。虽餐胜味何必知名。答有三名者。初一从智立。次一双就境智。后一双融境智立名。普眼舍得者。般若之智照一切法故名普眼。皆无所得故云舍得。若有所得。不能即寂而用。以无所得即无所不得。菩萨无得心无挂碍。诸佛无得则得菩提。昔云障无不寂曰舍。理无不证曰得。非无此理而未造玄。二合称中般若清净故。境界清净。清净之境皆般若境故。三双融立称者。般若了境无境非般若。何所不严。故智论云。说智及智处俱名为般若。是则若般若清净若境清净。无二无二分无别无断故。故一庄严一切庄严。名普庄严。及摄眷属可知。二善财童子言圣者下向境界中。先问后答。问云唯如是者。上所目睹颇已修入视听之外。更希异闻。后答中皆示上来之所不及。于中三。初明于器世间无碍。次见一切佛下于智正觉世间无碍。后大悲摄受下于众生世间无碍。其中见佛亦为摄生故。文并可知。第三谦己推胜中。初谦己知一。后如诸下推胜中二。先举彼所知。后而我下显不能测。第四指示后友中。处名海潮者。但言有处。则犹是前国显方便行不离般若故。言海潮者。谓潮所至处。显方便就机不过限故。亦将入生死海以济物故。能知三世佛法海故。故上法门名为海藏。园名普庄严者。约相广有众严故。约表以生死为园苑。万行为庄严故。又文义相随等庄严总持无漏法故。友名休舍者。此云意乐。亦云希望。亦云满愿。谓随众生意乐希望。得圆满故。亦能圆满性相法故。前般若了真故寄比丘。此以慈心方便入俗故。寄优婆夷矣(已下六十四经)第七休舍优婆夷寄不退住文中具六。第一依教趣求中二。先念前友教文有十句。前五集经者序。后五正陈所念可知。二渐次下趣求后友亦可知。第二见普庄严下。见敬咨问中三。初见次敬后咨。问前中二。先见依报殊胜。有十事庄严。一宝墙围绕。二一切宝树下林树行列。三其地下堂阁崇丽。四一万浴池下浴沼清华。五其中复有百万陂下。映带池流。六园中复有广大下。严敷殿座。即别明善友所坐。先殿后座可知。七园中复有下罗以帐网先帐后网。八有百万大光下耀以光明。九常雨下雨散杂严。十百万天子下凡圣欣敬。二时休舍下明见正报端严。于中四。一正报殊常。二百千亿下十方云仰。三其有见此下业用难测。四尔时善财入下正见身仪。二往诣其所下设敬。三白言圣者下咨问法要。文并可知。第三休舍告言善男子下。称赞授法。略无称赞。但有正示法界。于中四。一举法门体用。二穷因浅深。三显果久近。四彰法名字。今初分二。先总举体用名。下当显用约不空。二善男子若有下别明胜用。于中三。一明益物不空用。先反后顺。见皆不退者。显若得方便至不退住故。二善男子东方下。诸佛被益用。以与三宝同住故。与我住皆悉不空。三善男子我此下引证不空。现与同住皆不退故。亦表方便入俗。则八万尘劳皆成波罗蜜故。二穷因浅深中。先问后答。答中二。先约因缘答。婆楼那者。此云水也。总三十六恒者。近佛既多发心已久。而要言三十六者。显已过前六位。位位具修六度。六六三十六。皆是恒沙性德故云尔耳。涅槃亦有此数。后善男子菩萨初发心下。约心量答。意显发心称法界故。亦等众生。众生亦无初际。从痴有爱。而菩萨发心痴爱无初。心亦无终故。三显果久近中。亦先问后答。答中明无齐限故。不应作久近之问。文中三。初反释无齐限。于中先别明二十四句。初八化生。次六供佛。次四严刹。后六持法。后如是略说下总显。二欲教化调伏一切众生下。顺释无齐限。亦有别有总可知。三善男子菩萨行普入下。总结无尽此同初地十无尽句。众生无尽故。成佛无期。若尔岂都无成耶。因此略辨成不成义。勒为四句。一以向约因缘厚薄。对今无尽则有始而无成。此约悲门得果不舍因故。二以称法界发心故。不见初相方为真成。则无始而有终。此约智说。三悲智合明不坏相故不妨始终。前后诸文其例非一。四约称性之谈。则无终无始故。天女云。但以世俗文字数故说有三世。非谓菩提有去来今。故下大愿精进夜神云。不可以生死中长短劫数。分别菩萨智轮等。喻斯四句无有障碍。欲成即念念成。常成常不成无有障碍。四彰法名字先问后答。答云离忧安隐幢者。此有二义。一以大悲高显所以称幢。其有见者。离业惑苦不退菩提。是谓离忧安隐。二者即智之悲涉苦安隐。即悲之智多劫无忧。双摧生死涅槃。特出凡小之外故名幢矣。第四谦己推胜可知。第五指示后友中。言海潮之处者。但约大悲摄物无失。受童真名故。不异前处国名那罗素者。此云不懒惰。动刹持刹观刹诣刹。无休息故。仙人名毗目瞿沙者。梵言犹略。若具应云毗目多罗涅惧沙。此翻名最上无恐怖声。亦云毗沙摩。此云无怖畏。乌多罗此云上。涅瞿婆此云出声。二译大同。谓常出增上无怖畏声。安众生故。彼住文云出广大遍满音。以童真清洁无漏故。寄仙人表之。第八毗目仙人寄童真住。六段初依教趣求中。初念前友教。有十二句。前二总明顺前解行。后十依前增进胜心。前四约福。后六约智。第二见一大下。见敬咨问中三。先见次敬后咨问。今初分二。先见依报。树名波吒罗者。正如此方楸树。尼拘律者。如此方柳树子以枇杷。余如音义。后时善财童子见彼下见正报。领徒一万者。表万行故。二善财见已下设敬称赞。于中三。先身敬。次言赞。见夷险者。涅槃为夷平。生死为险难。又二皆为险。不住为夷。余可知。后作是语已下重明身敬。将欲问故。三白言圣者下咨问法要。第三时毗目下。称赞授法中二。先称赞法器。后正授法要。今初中四。一总赞发心。示徒众者令敬学故。次善男子此童子下。别赞发心之相。三时诸仙众下眷属敬赞。言险易者。易亦平也。四时毗目下述赞结果。第二时毗目瞿沙告善财下。正授法要。文中有六。初示法名体。童真净智变化自在。高出功用之表所以名幢。相惑不动故云无胜。即此摧惑亦名幢义。二善财白言下征其境界。三时毗目下授令证知。摩顶显加持之相。执手表授与之义。相摄有力故。所见可知。四尔时善财童子为菩萨无胜下。得解脱益文有十句五对。谓为五法照得五种益。能照皆是无胜幢之别名。然初对为总余四为别。展转相生。且初总对。由见彼真智作用。即知是法界体。上寂而遍照故云三昧光明。二即上所得三昧光明。乃是能照之智作用。无尽之寂照故。得所照十方智。总持之明鉴无遗。三即上总持以智为体。坚利圆满由得此故。能令自心障净智明。为寂照之光。四得上净智般若。则无行不严无德不备为庄严藏。此光照心能照如来法性空中包含圆满。正受现前。五上虚空藏轮。即一切佛法圆满寂照。以此照心。则智穷三世无尽法源。此约展转释。若约能照皆是总中别义。则不相蹑义不异前。而其所得即三时中事。五时彼仙人放善财下。明舍加持所作托故。还在本处者。不移本处而遍十方处。既还本时亦多劫。未逾一日故。近远无碍念劫圆融。皆圆教善友法门之力。是以善财一生能办多劫之行。普贤位内或经不可说劫。非但三祇。皆法力加持。不应以时以处定斯玄旨。六时彼仙人告下。明言承领可知。第四仙人言下谦己推胜。第五善男子于此下。指示后友。伊沙那者。此云长直。谓里巷径永。表善知三际故长。善知胜义故直。婆罗门胜热者。于五热中成胜行故。表体烦恼热。成胜德故。不染烦恼成净行故。

　　大方广佛华严经疏卷第五十六



　　大方广佛华严经疏卷第五十七

　　　　唐清凉山大华严寺沙门澄观撰
　　第九胜热善友寄王子住。义如前释。文亦有六。一依教趣入中二。初证前。后趣后。前中二。初显证所因。后住诸佛下正明证益。于中二。先得自分益。后求一切智下得胜进益。及于趣后文并可知。第二见彼胜热下。见敬咨问中三。先见苦行。四面火聚者。更加头上有日。即五热炙身。今但云四者。四句般若皆烧惑薪故。中有刀山者。无分别智最居中道。无不割故。高而无上难可登故。故智论云。般若波罗蜜犹如大火聚。四边不可取远离于四句。四句即四边。取则烧人离则成智。又火有四义。一烧烦恼薪。二破无明闇。三成熟善根。四照现证理。投身入火者。从无分别智遍入四句。皆无滞故。又释刀是断德无不割故。火是智德无不照故。投身下者障尽证理故。即刀山为能证。火聚为所证故。此火等即是法门。不须别表现所用故。称性事故。此为甚深难解不可轻尔。二敬三问文并可知。第三婆罗门言下。正示法界有六。一示法劝修。二疑惮不受。三胜缘劝引。四疑尽悔愆。五诫劝见容。六依教修证。今初。然刀山不可执。火聚不可取。若能不住无分别智遍入四句。则远离四谤不滞空有何行不成。所以要令入者破其见心。令解菩萨深密法故。顺相易解逆相难知故。此中示于邪见。无厌足王示嗔。婆须蜜女示贪。显三毒相并有正法故。然有五义。一当相即空空故是道。非谓此三即是佛法。诸部般若其文非一。二约幻用摄生。亦非即是如净名云。行于非道先以欲钩牵后令入佛智等。三在惑用心如俗流辈。此在观心为道亦非即道。四留惑润生长菩萨道。亦非即是。如净名云。不入生死大海则不能得一切智宝等。五当相即道。不同前四不思议故。无行经云。淫欲即是道。恚痴亦复然。如是三法中具一切佛法。亦斯义矣。二时善财童子作如是下。疑惮不受非惜身命恐失道缘。示智未深故生此念。文中先明道缘难具。于中离诸难者。非佛前后等。得无难者。非生聋等。具诸根者。谓信进等。后此将非下正疑魔坏。三作是念时下。胜缘劝引中有十三众。各述曾为胜热化益。故劝勿疑。初一即色界梵天多是初禅。文中有三。一总劝莫疑。二今此下彰其本意。智慧坚利犹如金刚。烧诸惑薪发诸智焰。烧而常寂为三昧光。三善男子下自述蒙益。梵王最初。生此余众念而后生。故生邪见。次五欲天。次六杂类。各有复有以为拣别。十三欲界诸天众。然此欲界即是一类。从地狱出者。义通六天及前夜摩四天王。前所不列皆在其中。第四尔时善财闻如是下。疑尽悔愆。第五时婆罗下诫劝见容。上疑为拣其真伪。此劝为显其实德。魔亦能为现劝。何故闻即疑除。以此善友前友指来。况劝中正说非魔能作。善财亦得超魔之眼故。若尔何以生疑。以显法故。如第八地中佛之七劝。纵佛不劝岂容趣寂。又为后代之轨令审察故。第六尔时善财下。依教修证。于中二。初正修证。未至得善住三昧者。上不依山下不依火。正处于空即显般若。离于二边无所住故。名为善住寂静乐。神通三昧者。亲证般若实体。即性净涅槃故。云寂静乐。而大用无涯故云神通。触者。亲证也。故净名云。受诸触如智证。二善财白言下。自陈所得显后得起说。第四谦己推胜。谦己中云无尽轮者。有二义。一智轮摧惑。照其本源无可尽故。二反常智用用周法界无有尽故。圆转不已所以名轮。推胜可知。第五指示后友。师子奋迅者。师子幢王所居。表振动照耀住持世界自在无畏故。慈行童女者。知众生根令其调伏。慈为行故。智中生悲便能处世无染。是谓童女。以学如来十种智故(已下六十五经)第十慈行童女寄灌顶住。文六同前。初依教趣求中二。先修入前教。于中初二句重友解生。次二句念乘思佛。次观法下智证实际。初句能观智。现决定下所证穷极。后于一切佛下离障自在。二渐次下趣求后友。于中初至处。次闻名五百为侍者。以一期位满总摄五位十十法门。互相涉入之法。而相应故。第二善财闻已下。见敬咨问中亦三。初见中先明远见。表得门未证故。后善财入已下。亲睹依正等。二敬三问并可知。第三时慈行童女下。正示法界中二。一令观亲证。并依中见正。小大念劫皆无碍等。十住位终故约报显。二尔时善财下。以言显发于中二。先显法名因。后彰法胜用。前中初善财默请。后童女言答。答中初示名。名般若普庄严者。有二义。一由般若照一切法。依中有正一中有多故。所得依无所不现。般若中云。了色是般若一切法趣色。即其义矣。二由能证般若已具诸度庄严故。所证所成亦庄严无尽。次下显因云。彼诸如来各以异门令我入。此即其义也。总摄三十六恒沙之别。归于普门。则一严一切严故名普严。言三十六恒沙者。住位既满。则六度之中一一具六。故为三十六。皆恒沙性德本觉中来。故云佛所求得。二善财白言下显法胜用。先问后答。答中先总。后所谓下别。总中初明修习契证相应。后得普门下。总明所得业用陀罗尼。以智为体。由得般若普严故能总持万法。一持一切持故云普门。以圆融十住。亦同十地所得无量百千阿僧祇陀罗尼门。又彼总此别。但举一持余三昧等。略而不说。二别显中有百一十八门。略分十位。初八总知依正理事持。二福德下九门明愿行持。三业下九门明业持。四三昧下六门明正受体用持。五心海下五门染净诸心持。六知众生下十门知所化持。七普见十方下十七门知能化持。八世界成下十七门明知刹海自在持。于中言世界转者。晋经云回转世界。九见诸佛下二十五门知佛海自在持。十菩提心下十二门明菩提因果持。自心清净即性净菩提。总摄诸门不出于此。第四谦己推胜可知。第五指示后友。国名三眼者。施为行首复开导自他。如目导余根故名为眼。财施无著成于慧眼。无畏之施成于慈眼。法施开于法眼故复云三。用上三眼见无不善。又施行内成胜报外现。见者皆善故出住之行。故以出家表之。又行本令物得出离故。上明十住竟。大文第三善见已下有十善友。寄十行位。位各一人。初善见比丘寄欢喜行。文亦具六。初依教趣求中亦二。先念前友教中有十三句。初总余别。别分为三。初二约菩萨论深。一所证法界即事而真故。二入菩萨地智唯证相应故。次有七句。约众生辨深。一报类难知故。二妄想为因。即无性故。三染分行业。唯佛知故。四感异熟识。若种若现恒转如流不可知故。五所变影像若内若外缘无性故。六名无得物之功。而不失所名之物故。七文字言说皆解脱故。后三句合辨前文。一染净二分。皆严法界而无严故。二上二分业不相知故。三各自庄饰净染世间果报无失。即同真故。总上二分。皆是般若波罗蜜普庄严故。所以思之。二趣求后友于市肆等处处求者。显随缘造修无不在故。第二见在林中下。见敬咨问中。先见次敬。后问。见中三。先见身胜相。见在林者。行之初故。同佛相者。如说修行顺佛果故。于中七处平满者。两手两足两肩及项。言其身殊妙如净居天者。准晋经即师子上身相矣。上下端直如尼拘陀树者。准晋经。云其身圆满如尼俱陀树。此则但是一相。言诸相随好者。上但列十四故总结之。目视不瞬圆光一寻。复是二相。都列十六耳。余至瞿波处释。二智慧下明其心相。即止观双运。止过则沈。智过则举。不沈不举则正受现前。不智不愚则双契中道。起念止观皆成动转。双非再遣未离戏论。虽止观双运而无心寂照。则一切皆息。为践如来所行之道。随所履道即是法门。三无量下明诸侍从不无表法。恐繁不说。敬问可知。第三善见答下正示法界中二。初示依缘得法。后又善男子下显法业用。今初分三。初总序。初入行位故云年少。创离十住之家。名为出家。又近言我此生者。略有二义。一念劫圆融故。如毗目处说。二显入解行生。非见闻生故。供三十八恒沙者。过前位故。次或有下明所修时分。后听闻下所作成益。于中初自修愿智行。次见果用。后知佛修因。二显法业用中有十二句。各先辨业用。后出所由。然不出愿智行如文思之。总云一念者。以得无依无念智故。无法不现。第四谦己推胜中。谦己结前。名随顺灯者。用无念之真智。顺法顺机无不照故。后如诸下推胜中。初句为总。亦别显家族胜。上但云灯照未必常。故今推之。明金刚智灯亲证真如为真正。生则常照矣。不同解行生也。二报命胜。由所证常故。即金刚义。三内智胜。如于所证无尽灭故。即是灯义。四报体胜。法性成身相不迁故。亦金刚义。五现于下明业用胜。即对上随顺义。以是即体之用故。皆不可坏余并可知。指示后友次文当说。第二自在主寄饶益行。初依教趣求。国曰名闻者。能持净戒现世果故。河渚中者。若持净戒。生死爱河不漂溺故。又无量福河常流注故。童子自在主者。三业无非六根离过故得自在。则戒为主矣。戒净无染故云童子。第二尔时善财下。见敬咨问。中见聚沙者。恒沙功德由戒积集故。第三自在主言下。正示法界。于中二。初举法门名体。二善男子我因下明业用。今初文殊所学者。有智能护戒故。书者。能诠止作分明故。数者。表四重十重乃至三千威仪八万细行故。算者。一一之因感几何果故。印者。持犯善恶感果决定故。等者。等余医方成五明故。上明所学下辨所悟。工巧神通皆智所为故。亦表修戒发定慧故。二明业用中三。初总明。次亦能疗下杂辨诸明。三善男子下广显知算。于中初辨能算之数。后善男子我以此下。算彼所算余三段可知。第三具足优婆夷。寄无违逆行。城名海住者。近海而住故。安住于忍。如海包含故。友名具足者。一器之中无不具故。忍器遍容一切德故。忍辱柔和故寄女人。文中初依教趣求可知。第二善财闻已下见敬咨问。初见中四。一见外依报。二见友正报。端正可喜者。忍之报故。素服等者。忍华饰故。三于其宅下见内依报。四复有下明其眷属。万行皆顺忍故。二敬三问并可知。第三彼即下正示法界。于中二。初举法门名体。器中出物兴福无尽故。称法界福之所招故。后能于如是下辨业用中三。初正显业用。次令见同益。三使其目验。前中三。初益众生。次益二乘。后益菩萨。今初亦三初总明。以是称性之具。即一小器融同法界。无尽缘起故。用无不应应无不益。而其法界体无增减。又表忍必自卑故小。法忍同如一味为一。内空外假为器。忍能包含无外。故随出无尽。次出生下别明出味。后如饮食下举一倒余。二又善男子假使下明益二乘。二乘虽不立忍名。亦忍尽无生理方成果故。三又善男子东方下益菩萨。约事如受于乳糜。约法谓餐上品寂灭之忍。得菩提故。净名香积与此大同。二善男子汝见下令见同益。三且待下令其目验。及后三段文并可知。第四明智居士寄无屈挠行。初依教趣求中。初依前修治。后渐次下趣求后友。城名大兴者。起大精进故。友名明智者。进足必假智目导故。第二尔时善财下见敬咨问中。先见于市四衢者。表处喧不挠无不通故。敬问可知。第三长者告下。称赞授法中三。初叹发心胜能。二善男子汝见下。示己所化发心眷属。生如来家者。同四住中生也。三善男子我得下正示法界。于中二。先举名。财法无尽蕴在虚空。随意给施故。名随意出生福德藏。亦表见空无不备故。后凡有下显业用。于中二。一略举。二善男子且待下。举事现验。于中先见众集。后尔时居士下。广施财法。先施财。后然后下施法。于施一食令成八行。初二约施。余六约食。食有五果。一得如诸法即是慧命。二得喜悦即常安乐。三具相好即是常色。四六即常力。五即常辨。言上味相者。牙有甘露泉故。余可准思。第四尔时居士下。谦己推胜可知。第五善男子下指示后友城名师子宫者。禅定无乱如彼深宫处之。则所说决定。作用无畏故以为名。友名法宝髻者。绾摄诸乱居心顶故。定含明智加以宝名。以喻显法名法宝髻(已下六十六经)第五法宝髻寄无痴乱行。六中初文可知。第二见此长者下见敬咨问。市中见者。表处闹忘怀乱中常定故。第三尔时长者下。授己法界。于中四。一执手将引。即授法方便。显加行智归正证故。二作如是下示其所住。即正授法界。三尔时善财见其下正证法界。四尔时善财见是下。问答因缘即后得智。初二可知。三中二。先总。后善财入已下别。今初。十层八门者。如八角塔形。层门各有三义。层别中解。门三义者。一通约所修之道。以八正为门。八正通入于诸位故。二约所依之道。即以八识为门。于眼根中入正定故。根若能入境则可知。三约教显理。即四句入法。教理各四故有八门。谓若失意有空俱泯。便成四谤。得意通入并称为门。寻教得解即教四门。于理得解即理四门。别中十层三者。一表十地。一施食。显初地行檀。二地持戒。以惭愧为衣服。三地忍行。以为严具。四地。道品为内眷属。精进可珍。五地。文显。六地。般若现前故。文中三。初总。次所谓下别显十五门。一照体即寂而无不包。二即寂之照无机不鉴。三外缘不转。四内照无求。五惑境不摧。六遍摧诸惑。七包含胜德而甚深。八普见法界而无碍。九一即无尽。十巧化无边。十一内证世间。十二外演胜辨。十三曲随物欲。十四事理交罗。十五观缘授法。后说如是下总结。七地有殊胜行。知种种教法故。云得如响忍。八层之中含于二位。一八地无功用之神通。三种世间自在。二即九地法师。一音能演。九层亦二位。十地等觉俱可为一生故。十层即如来地。二表十行。以十行即十度故。前七文显。八大愿所成神通等故。九一生所系力最上故。十唯至如来智方满故。此即当位自摄诸位。向摄十地。即摄后诸位故。以十层双表二义。还如海幢。当位摄尽十位才竟说成佛故。前寄第六位摄。此寄第五位摄。前约正报摄。此约依报摄者。皆显位胜前故。三者总不表位。但此菩萨以行就机。现居胜报渐次增胜。十显无尽。初四以物施。后后渐难。次二集法施。前浅后深。次二得法。初陕后广。后二现胜德先因后果。总上三义因果行位等法。以为长者之宅。四问答因缘中。先问后答回向三处者。谓离贫穷招前四层之报。二三两果即后六重。一九之微因愿力故报胜。又表万行混融发起向佛。则随一行无不具矣。何果不阶。第四善男子下谦己推胜。谦己云菩萨等者。世宝三宝蕴积十重之中。故云宝藏。常用无尽是为无量福德。后推胜中当法显胜故。功德宝藏皆不思议。即是总句。入无分别下别明。由无分别而具诸法。故不思议。后二可知。第六普眼长者寄善现行。国名藤根者。夫藤根深入于地上发华苗。表善现行般若证深能生后得。后得随物而转。故取类于藤。城名普门者。实相般若无所不通故。长者名普眼者。观照般若无不见故。第一依教趣求中。言深入诸佛无量知见者。无量有二义。一多故即权智境。二无分量故即实慧境。境无量故智亦无量。知见亦二义。一别。谓知即是智。见即是慧。即照二境之智慧。二通者。谓知见二字俱是如来能证。如实知彼义故。即无障碍智。若尔何假重言。为拣比知所以言见。为拣肉眼见所以云知。此如世亲般若论释。悉知悉见。入谓证达余句易了。第二然后乃得下见敬咨问中。先见依正。百千聚落周匝围绕者。眷属般若也。雉堞崇峻者。般若防非高而无上也。五板为堵。五堵为雉。堞即女墙。衢路宽平者。般若诸佛常行非权迳。故荡然无涯。第三长者告下称赞授法。先赞。后善男子下授己法界。于中二。先能疗病。即下化众生。后善男子我又下。明能合香上供诸佛。今初有二。先除身病。后治心病。前中亦二。先治无不能。后善男子十方下。来者皆治。兼与身乐。二然后合为下治心病。亦二。先明除惑义通大小。后为欲令其下令其成益。此唯大乘有十六句。初五通显大心行愿。次十别明十度之因。感十身之果。施满他心故。相好悦物。戒遍止恶故。净身遍至。忍兼忍理故不思议。进策万行故无能胜。禅唯一心故无与等。般若照理故显法身。方便显用色身可睹。愿穷来际住劫无穷。力不可摇悉过一切。智穷事法故随物成身。后一句总离诸恶。故究竟净妙。二上供佛行中二。初知香体。辛头者。即信度河也。波罗是岸。即彼河岸之香。阿卢那跋底。此云赤色极。乌洛迦者。西域蛇名。其蛇有毒绕此檀树故。和合者。戒定慧等融无碍故。次兴供起愿。后能成大供文处并显。第四谦己推胜中。谦己知一中。谓身心病除成二世乐。故皆欢喜以香普供。得佛十身。则何佛不见。余并可知。第七无厌足王寄无著行。第一依教趣求中。先念教成益。后渐次下趣求后友。既入其国必闻其政。言多罗者。此云明净。幢者。建立表无著行依般若净明立胜行故。王名无厌足者。如幻方便化无所著故。无疲厌心。第二遥见下见敬咨问中。先见有四。一见胜依正。二其前后有下睹其逆化。三善财见已下不了生疑。四作是念时下空天晓谕。于中二。先令忆前教真实使不生疑。后善男子菩萨善巧下。辨后行深玄令其信入。然善财虽常忆教而生疑者。逆行难知故。贪益此世不疑婆须。嗔痴现损故。胜热此王并生疑怪。言深玄者通达非道故。梁摄论戒学中。明菩萨逆行杀等生无量福得无上菩提。要大菩萨方堪此事。此有二种。一实行。二变化。实行者。了知前人必定作无间业。无别方便令离此恶。唯可断命使其不作。又知前人若舍命已。必生善道。又菩萨自念。我行杀已必堕地狱。为彼受苦。彼虽现受轻苦必得乐果。瑜伽菩萨地戒品之中。亦同此说。言变化者。即当此文。下王自说。二时善财下敬问可知。第三时阿那罗下。授己法界中二。初授法方便。执手同坐示无间之仪。表摄彼加行令趣真故。二告言下正示法界。令证相应。于中四。一举果令入。二时阿那罗王告善财下以实显权。三善男子我得下示其所得。于中初名如幻者。了生如幻故。以幻化幻。次我此国下明法门业用。后我以如是下明法门胜益。四善男子我身语下。直显实德慈念之深。然诸位至七皆方便故。休舍观自在开敷树华。多约慈悲。第四谦己推胜。推胜云无生忍者。由了如幻方证此忍故。又后位中当此忍故。第八大光王寄难得行。第一依教趣求中。先念前。后渐次下趣后。于中初推求得知。城名妙光者。前位悲增。今得无住妙慧运众生故王名大光者。慈定之智无不该故。广大愿中皆彻照故。后时善财童子下自庆当益。第二作是念已下见敬咨问。初见中三。初见依报中二。先所见殊胜。云十由旬者。欲明圆满。既有十亿衢道道各无量众生。岂世间十小由旬之所能受。故此中事物皆应圆融。表法如理思之。后尔时善财下能见无染。二渐次下见王正报。处四衢道者。以四无量用四摄法摄众生故。二十八相者。因未满故。三于王座前下主伴摄生。于中亦三。先列所施通情非情。六十四能义如别说。次一一道下明能施人。即是助伴。后为欲普摄下明其施意。二三敬问可知。第三时王告下。授己法界中三。一总示法门。谓大慈首出离染圆满故。二善男子我于下明得法因缘。问难是闻慧。以三种慧庄严此慈。三我以此下明其业用。于中五。一以法摄化。二我国土中下以无畏摄。三若有众生下以财宝摄。四此妙光城下随机遍摄。五善男子此国土中下以三昧摄。于中二。先以言告。后时大光王下。正以定示显定业用情与非情咸成胜益者。谓同体大慈物我无二故。如世间王德合乾坤。则麟凤来仪宝璧呈瑞。况于出世慈力。不令草木屈膝耶。第四时大光王从三昧下谦己推胜。先谦己知一。慈本为物名顺世间。高出众行故名为首。即是幢义余并可知。第九不动优婆夷寄善法行。自发心来于一切法无不得定。烦恼二乘不能动故。亦令众生心不动故。以智修慈故。示以女居安住王都者。王子位故。智契实法不为缘坏名为安住。第一依教趣求中二。先依教。后趣求。前中有五。一思修前法。二生欢喜下因修得益。无浊约无他。清净约自体。三如是思惟下推功归友。至此偏悲者修悲将满故。四又作是念下广叹友能。五善财童子如是悲哀下。胜缘印劝。于中先印。天字两用。故晋本云。如来使天随菩萨天。随菩萨天是已业行之神。如来使天是佛力摄生神。但修行位已著。皆有二天常随其人。后汝可诣下劝诣后友。二时善财童子从彼下。趣求后友可知。第二入其宅内下。见敬咨。问见中分二。先见依获益。后善财童子前诣下见正超伦。二尔时善财曲躬下。敬问可知。第三时不动下称赞授法。于中先赞。后善男子我得下正授法界。于中二。先示法门名体。后善财童子言下征业用之境界。今初。不同前例而举五法者。亦同九地当法师位。须广知故。五中初二所持内德。一智慧无羁偏名解脱。有智则烦恼不可坏。取著无能胜故云难摧伏。此智包容故名为藏。二受持坚固偏得行名。谓遇恶众生而能堪忍。遍生诸趣而心不迷。故云坚固。三即能持深入法门。得法性地则无不持矣。四即外化由正思佛法明照差别。故得辩才。能转法轮称众生欲。五即上求。一心求法故云三昧。近佛无厌受法无足故。二征业用之境界。中四。一征问二显难。三重请四广答。答中二。先明得法因缘以彰深远。释上难知。二善男子我得菩萨求一切下。显其业用以酬初问。今初分六。一举往见佛为发心缘。二便从楼下内兴观念为发心因。先观后念。念福智等即前五法之因。神通自在是行坚固。三善男子尔时下佛劝发心。能成前五有十种心。初二成智慧。次一成总持。次二成神通。次二成三昧。后三成辩才故。上来取斯十句释五法门。四善男子我于彼下。正明发心坚固。五我发是心已来下。经久无违。六我从是来下彰发心胜益。即前五因之果。二显其业用中四。一许现。即举五法中二。二申请三正现。入一万三昧者。于一求法无厌三昧即入一万。明知。余解脱等亦摄多门。四出定即述并可知。第四优婆夷言下谦己推胜。第五指示后友中。都萨罗者。此云喜出生。谓此城中出生无量欢喜之事故。以智度圆满则能无所不生。友名遍行。巧智随机无不行。故名真实行。示外道者。能行非道故。非道不染故曰出家。余可知(已下六十七经)第十遍行外道寄真实行。第一依教趣求。第二城东有山下见敬咨问。见中中夜见者。智入生死故。善财将入此位故。上云日没入城。于山顶者。表位极故。光明照者。以智慧光破于生死及二边闇故。第三遍行答言下称赞授法。先赞发心。后善男子下正授法界。于中二。先彰名体有四者。智遍知故。四义虽别而得相成。一化境。普周遍行之名亦从此立。二入定观机。三由无作神通故。能遍至前处。四由普门般若故。能在定普观。若约别者。无作无依用而无住。普门般若无法不穷。二善男子我普于下显四业用。即分为四。一明至一切处用。二或住诸见下普观世间用。观其所宜随宜说故。三又善男子此部萨罗下。明无作无依用故。云不知从何而至。四善男子阎浮提内下。普门般若用。九十六种皆能穷故。上来随胜别配。实则义通。大文第四有十善友寄十回向。今初。青莲华长者。寄救护众生离众生相回向。在广大国者。创入回向故。回向众生故广。回向菩提故大。回向实际义通广大。言鬻香者。鬻者卖也。香质虽小。发气弥布。善根虽微回向普周。又若卖若买二俱得香。自他善根俱可回向。青莲华者。莲华处淤泥而不染。犹护众生而离相。青莲华为水中之最。救护为入生死之尊。文亦分六。第一依教趣求中。先依教兴愿。以是回向大愿之首故。后渐次下趣求后位。第二诣长者下见敬咨问。第三长者告言下称赞授法。先赞后授。授中二。先总标所得。后所谓下别显业用。今初知世诸香以表法香。谓以戒定慧慈悲等香。熏修生善灭恶习气故。善知一切香者。差别行也。亦知调合者。融通行也。以金刚杵碎之。实相般若波罗蜜调和。令纯杂无碍。悲智圆融成回向故。二别显业用中二。先总相显知。后指事别显。前中四。一知香体异。二又善了下约类辨异。三又善别下知力用异前。二约世此兼出世。四如是等下明委穷本末。上四各有事理思之。二人间有下。指事别显中有十种香。初象藏香具前本末十事。一但语香名必有形相。二龙斗为生起。三兴云为出现。四雨雨为成就。五金色为清净。六喜乐为安隐。七无病等为方便。八慈心等为境界。九意净为威德。其业用一种义通前七。十我知下是根本。本为菩提心故。若就菩提心显十义者。以菩提心香似如来藏。因善恶相攻而生。若一发心兴慈云注法雨。心所及者令归真净。得法喜乐离惑业苦。展转兴慈志愿纯净。余之九香皆应具法喻之十。略故或二或三。摩罗耶者国名。国多此香故。此即忍香嗔火不烧。三即进香魔军退散。次五如次是五分法身香。九即称法界香。先陀婆一名四实。此宜用盐香似此故。十忘能所香故名夺意。余三可知。第二船师婆施罗寄不坏回向。婆施罗者。此云自在。谓于佛法海。已善通达于生死海。能善运度。于一切法深信不坏。故名自在。在楼阁城者。由此回向令菩提心转更增长。悲智相依而胜出故。文中第一依教趣求中。先依教观道。于回向道初得不坏故。佛道为高余皆是卑。生死涅槃为夷险。障无障为净秽。二乘为曲菩萨为直等。后渐次下趣求后位而兴胜念。谓菩萨道因人得故。即于菩萨法师得不坏信。于中先正明。后征释可知。第二既至彼下见敬咨问。见在海岸者。若佛法海以生死为此岸。不舍生死故。若生死海。以大悲修因而为此岸。住大慈悲令离因故。第三船师告言下。称赞授法分二。先赞问。赞其发心。后能问法文有十句。前五能问果因。后五能问因因。故云道因。三昧旋者。旋谓深澓沈而不流。二乘沉寂动八万劫故。能远离是菩萨道。二善男子我在此下授己法界中二。先标名体。谓大悲超出为物所归故。后我观阎浮下。辨其业用中二。先明于陆化生令知有海。后我知海中下善知海相。于海化生于中二。初明善知。后彰化成益。今初此宝洲等。生死法海义皆有之。且约生死海释文中。略举知五种事。一知宝。宝即是智故。不入生死大海。则不能得一切智宝。于中有十二句。一生死海中湛寂不动。谓之宝洲。二空不空如来藏为宝处。三恒沙功德皆宝类。四佛性为宝种。此上皆约本有。次四约修成。以净戒头陀等为能净以缘起智为能钻。以发一切智心为出因。听闻为能作。后四为宝用。谓三乘等器智慧有殊。照理断惑所用各别。所缘境界万品阶差。破愚显明各各不等。二我知一切龙下。即生死中嗔贪痴之三毒。部多此云自生。亦如夜叉。但不从父母生故喻多痴。三亦善别知旋澓下。即知心识相色无色等依识心定。劫数浅深。七识波浪染习远近。随善恶缘心水色异。四亦善别知日月等者。即能知时。谓机之生熟。如是时中宜修定慧等。五亦知其船。即知万行不同。有方便为坚无方便为脆。曾修为滑不曾则涩。水之大小者。谓生死有边与无边。风之逆顺者。八风四顺四逆。又谓修行有住与无住故。若开第三第五。各有三事。则总具十二。我以成就下彰化成益。既列十海则知前海。准此应思。前四自利后六利他。后三文显。第三无上胜长者。寄等一切佛回向。以得胜通无过上故。等于诸佛。更无胜故。在可乐国者。由等佛回向不见美恶。皆得清净欢喜悦乐故。文中第一可知。第二见无上胜下见敬咨问。初见。在城东者。启明佛日故。处无忧林者。同佛回向无爱憎故。商人等围绕者。佛为商主菩萨为商人。法财外益功归己故。次尔时善财下设敬。后白言下咨问称名者。声名久闻。表重法之器。冀有闻故。第三时彼长者下。称赞授法。授法中先标名体。由无作无依故能遍至。遍至是用广。无依是体胜。无依者。不依他故。无作者。离加行故。二善男子云何下征释业用。释中明至一切处广说法故。文中先举三千。后如于此三千下类显十方。第四谦己推胜中。加清净法门者。遍至本为说法故。即前所说。后二可知。第四至一切处回向。善友名师子颦申者。舒展自在无不至故。比丘尼者。纯净之慈合善遍故。国名输那者。此云勇猛。勇猛之力。能使善根无不至故。又以十度明义。义当进故。城名迦陵迦林者。以义翻。为相斗战时。谓因斗胜而立城故。表此回向愿。以信解大威力故。广大智慧无障碍故。令修善根无所不至义同战时。文中第一依教趣求。言胜光王舍施日光园者。准律。尼之头陀多在王园。藉外护故。表因实际胜光。令其善根遍法界之园苑故。并皆即智故有光名。第二时善财童子即诣下。见敬咨问中三。先见次敬后问。前中二。初见依。后见正。今初有六。一无漏林树无漏法行而建立故。文中有八。各有所表思之。二园中复有下明八解泉流。八功德者。谓轻冷濡美净而不臭。调适无患。三无量宝树下敷法空座。而随法严异。于中有标列及结可知。四此大园下杂明诸严。万行非一故。五尔时善财下出其所因。六三千下明果用自在。二尔时善财见师子下。明见正报中四。初总明遍坐胜德显彰。二别明所遍。演法各异。三总结多类闻法发心。四通显所因释成自在。今初婆楼那者此云水也。此天能满人愿故。二或见处座下别明所遍中有三十处分三。初十六为八部人非人等。次二为二乘。后十二为菩萨。今初中先有七处为天。一为净居天。说无尽者。治彼那含求尽身智故。二梵王。普应。但于己众广及三千。为说普门则无不应。梵音清妙但是世间。为说法界胜流方为净妙。三他化天。令得出世净心超世自在故。四化乐。乐具庄严不及善故。五旋归如来藏心。则真喜足故。六遍严法界方尽时分之乐。七释天。耽欲甚故。次一为龙。龙能通变耀电雨庄严故。三夜叉。性好飞空害物故四乾闼婆众。能奏乐喜乐故。上三亦四王众意存八部。故阙南西。五修罗。善幻为庄严故。六迦楼罗。动海怖龙故。七紧那罗。是歌神。以佛行光明破其著故。又头有一角亦云疑神。令同佛觉离疑光明故。八摩睺罗伽。多嗔毒故。上来八部。除第一第七及夜叉众摩睺罗伽。约对治说。余皆约随便宜。随其世能转入出世故。紧那罗众通其二义。第十五一座为人。人多行不善行。设行仁义亦非胜故。故令起出世胜行。十六一座为罗刹。则是非人。亦治多残害故。次二为二乘者。声闻智劣故。缘觉修福止百劫故。缘起智光未能亡缘故。后十二为菩萨分三。初一为地前。说定慧之光。次十为地上。初发心者。证发心也。发十大愿故。五地妙华藏者。华谓十种平等净心故。晋经云净心华藏。华藏者。以真俗双修。于难得胜为因含藏故。余八可知。后一义当等觉说金刚喻定坏散尘习故。既为等觉而说明此位非小。言回向者。约寄位耳。他皆仿此。第三善财童子见如是下总结多类闻法发心可知。第四何以故下总显所因。释成自在有二。一由能化具般若故。二此日光下由彼所化根已熟故。二时善财童子下设敬。于中三。初睹胜发心。次放光摄受。后正申敬仪。三白言下问法。第三比丘尼言下。授己法界中三。初标名。一切智者同佛智故二善财言下征释其体。一念普照故。三善财白言下辨其业用。先问后答。答中二。先明通用。后明智用。前中亦二。先辨用所依。谓由一切智能入王三昧故。王三昧者。智论第八云。一切三昧皆入中故。体即如如。如体本寂真智契此。故名三昧。以一切智言有其二义。一遍知三世一切事故。二对于种智名根本智。知一切事皆一实故。以即权之实智。契即事之实理故。一切三昧皆入其中。又由王三昧体无不遍故。意生身随类能成。二往十方下辨能依业用可知。二善男子我见下明其智用。又前即差别智用。今即无分别智用故。触境无取(已下六十八经)第五无尽功德藏回向。善友名婆须蜜多者。此云世友。亦云天友。随世人天方便化故。国名险难者。逆行非道下位不能行故。城名宝庄严者。逆随世行能生无尽功德藏故。第一依教趣求中二。先依教成益。谓由闻一切智光故。思修趣入得二种益。一得见实法性益。由前实智故。二得了知下得权智益。由前穷。三世差别智故。二渐次下趣求后位。于中四。一专心寻觅。二城中下浅识致疑。逆行难知故。不自疑者。贪顺于悲。障行劣故不同前二。又于前二已调伏故。此中不疑。三其中有人先知下深智赞教。先赞。后善男子婆须下教示所在。市者喧杂。北主于灭。自宅即毕竟空寂。谓在欲行禅。处喧常寂故。在市廛之北等。四时善财下依教往诣。第二见其下见敬咨问。见中先见依报。毕竟空中无德不具故。广显其严。后尔时下见正报具有主伴德用。二尔时善财前诣下。敬问下知。第三彼即告下授已法界。于中三。先标名。离贪欲际者。凡夫染欲二乘见欲可离。菩萨不断贪欲而得解脱。智了性空欲即道故。如是染而不染。方为究竟离欲之际。二随其下显业用。于中先身同类现。后若有众生下。以法益生中有十种三昧。皆随受欲便宜。得斯甚深三昧。思之。三善财白言下得法因缘。先问后答。一宝钱施者有二义。一宝而能舍故得离贪。二一钱虽微。以菩提心故。成斯自在。第六入一切平等善根回向。善友名鞞瑟胝罗者。此云缠裹。义当包摄。塔中包摄一切佛故。或云摄入。摄诸善根入平等故。城名善度者。无一善根不度到究竟故。常供佛塔者。善根中最故。未详何缘偏供此塔。有云。以塔中空有栴檀之座。为欲普供无尽佛故。亦是一理。文中第一依教趣求。阙无念法第二诣居士下见敬咨问。第三居士告下正授法界。于中四。一标名。不般涅槃际者。般者入也。穷诸如来不入涅槃之实际故。故出现品云。如实际涅槃如来涅槃亦如是。二善男子我不生心下显体。谓心契实际知佛常住。三唯除下释疑。并如出现品辨。楞伽亦云。无有佛涅槃。无有涅槃佛。四我开下显其业用。于中二。先辨用所依。亦是证前不涅槃义。举现见故。佛种无尽者。佛种从缘起。佛缘理生。见理湛然故见佛无灭。以佛化身即是常身法身故。后善财白下问答境界。第四谦己推胜推胜中长者。虽知三世不灭。未能一念而知及能所平等。第五于此南下。指示后友中。先长行后偈颂。以大悲菩萨众尊重故。偏加于颂。言海上有山者。大悲随顺入生死海而住涅槃山故。即南印度之南。第七等随顺一切众生回向。善友名观自在者。三业归向必六通赴缘。摄利难思名观自在。由此能遍随顺众生。在补怛落迦山者。此云小白华树。山多此树香气远闻闻见。必欣是随顺义。又观自在者。或云观世音。梵云婆卢枳底。观也。湿伐罗。此云自在。若云摄伐多。此云音。然梵本之中自有二种不同。故译者随异。而法华观音品中云。观其音声皆得解脱。即观世音也。若具三业摄化即观自在故。彼中初语业称名除七灾二身业礼拜满二愿。三意业存念净三毒。而今多念观音者。以语业用多故。又人多称故。今取义圆故云自在。然观即能观。通一切观。世是所观通一切世。若云音者。亦通所观。即所救一切机。若云自在。乃属能化之用。文中但有五段。阙第六礼辞。第一依教趣求。第二见其西面下见敬咨问。先见有三。初见胜依正。在西面者。西方主杀显悲救故。又令归向本所事故。二善财见已下彰见之益。以得胜念熏心故。善知识者。则是如来者。引至究竟同于佛故。三尔时观自在下。友垂赞摄大悲深厚。随顺摄受故。二尔时善财下敬问可知。第三菩萨告言下称赞授法。先赞后授授中三。初标名。二我以此下总显体相。亦是释名。平等教化即是大悲。以同体悲故云平等。相续不断即是行门。又门即普门。普门示现曲济无遗故。三善男子我住此下广显业用。于中二先约普门以显业用。后约大悲。前中先总明。以上同如来妙觉真心故。常在一切诸如来所下。与众生同大悲体故。普现一切众生之前。普现即普门示现。然大圣久成正觉号正法明。示为菩萨。义言等佛耳。后或以布施下。别明普现之义。有十一句。方法华经三十五应。乍观似少义取乃多。彼三十五应。但是此中或现色身及说法耳。二善男子我修行下约大悲行以显业用。救诸怖畏故。于中三。初离世怖有十八种。初三约烦恼即是因怖。余皆约果。缚杀贪三不活开出。黑闇已下皆五怖中事。上约所离。二复作下即能离因。念即是意。三业皆益故。三我以此下。今进大心方能究竟。离二死怖。第四我唯下谦己推胜。久成正觉尚不失谦。第五尔时东方下指示后友。于中二。初后友入会。从东来者。后位如相智明方证故。名正趣者。正法遍趣化众生故。以智正趣真如相故。从空来者。智体无依方契如故。智轮围上者。如依妄惑显故。足动界者。以定慧足除杂恶故。同前会者。不离随顺众生得如相故。又以智会悲成无住故。后时观自在下。前友指示以在此会故阙礼辞。第八正趣菩萨寄真如相回向。善友文中具六。初二可知。第三正趣菩萨言下授己法界分二。先标名体。十方无际故名普门。一念超多故云速疾。二善财言下显其业用。于中四。一申问。虽有三问意在速疾。二告言下显深。三善财下承力请说。四正趣菩萨言下正答前问。于中五。初答得法处。谓从自本智如来藏界。普生万善本觉而来故。行能速遍知一切法。不离心性万行顿成。二从彼发下答时久近。三一一念中下答处近远。以多时发多步则知远矣。即是速疾。四一一佛刹下显其成益。五如从东下类显十力。后三可知。第九无缚无著解脱回向。善友名大天者。现大身故。无缚无著智净自在。故名为天。称理普应故名为大。妙用难测故名为神。在堕罗钵底城者。此云有门。谓有此无缚等微妙法门。为法师故。初二可知。第三尔时大天下。授己法界中二。先授法方便。后正授所得。今初现相。赞友难遇令欣入故。长舒等者。约事则发心难遇。净目而观散华而供故。约表谓展四无碍解手。取所证胜流相应法门。先当自净以洗身心。后因利他故云华散。亦表四摄远展摄取四众故。二我已成下。正授法界中二。先名体。谓以六度大悲。如云覆润如网罗摄故。后善财下问答业用。四摄摄生故。先问后答。答中二。先现宝令施教以檀摄。后如我为汝下类余通教。及利行摄。如是等言亦兼爱语同事。后三段易知。第十入法界无量回向。善友名安住地神者。地为万法所依。即所入法界。安住即入义。在菩提场者。所入法界即得菩提之处故。菩提是本。前南有所表。从本之南。今摄末归本之法界故。不云南矣。又地上证如亦同本故。今回向终故摄归此。文亦有六。第一依教趣。求第二百万地下见敬请。法于中五。初友见称赞。既云友见则已含见友。二时安住下。严处摄生以显胜德。三时安住告下。许示昔善引其问端。四尔时下设敬陈请。五以足按下正示昔因。第三善男子我得下示己法界。于中四。一标名体用。谓一念之智冥乎法界。则不可坏。此中则无所不生故名为藏。由贤位既满。总会三贤。为入地之因故。显善财之福常随地神之智不坏。是则昔因不失能入证矣。常以此下略明其用。二善男子我忆下别显业用。由智不坏故常忆等。三乃往古世下显得法时处。四我于此下总结纯熟。后三段可知。十回向竟。

　　大方广佛华严经疏卷第五十七



　　大方广佛华严经疏卷第五十八

　　　　唐清凉山大华严寺沙门澄观撰

　　入法界品(入六十八经)

　　自下大文第五有十善友。寄十地位。即分十段。第一婆珊婆演底夜神寄欢喜地。城名迦毗罗者。此云黄色。往昔黄头仙人依此处故。黄是中色表契中道故。又此是佛生之城。表初地生佛家故。婆珊者。此云春也。婆演底者。此云主当。以于春时主当苗稼故。谓显初入地能生长万行。护众生故。地上多见夜神者。证智玄妙杂相破闇故。下九天神准梵本。皆是女神。瞿波亦女者。地上证于同体慈悲女之状故。第一依教趣求中。先依前修证。后渐次下趣求后友。于中先至时处从东门入者。开明之初。显入证之始故。见日没者。是夜神故。表分别见日皆已亡故。后心念下生渴仰心。第二作是念时下。明见敬咨问。于中二。初见友依正。于空见者。城表教道空表证道。宗说兼通。如日处空故服朱衣者。证智明显故。法门星像。不离一身如体。化生作用。不离一毛之性。二善财童子见闻下设敬咨问。第三时彼夜神下称赞授法中二。初称赞。后善男子我得下授己法界。于中三。一标名体。二显业用。三得法久近。今初。一切众生痴暗者。即所破二愚。法光明者。即是能破二无我智。又破众生闇为悲。法光明是智。悲智具故。二我于恶慧下明业用中二。先长行后偈颂。前中二。先兴救物之心。二我于夜闇下。正明对缘救摄。于中十门。初一总明。为海难下别显。今初有四种。一夜等为救时。二海等为救处。三遭盗等为所救。四种种方便为能救。后九门别显中。文皆有二。先救世苦令得世乐。后以回向大愿。令其究竟离苦得乐。九中一救海难众生。二为在陆地下救处陆众生。三一切众生下救求不得及行山险众生。四救乐国土众生。五救著聚落众生。六救闇夜众生。七是诸众生无有智下。救惑业众生。八或病所缠下救八苦众生。九入见稠林下救恶见众生。文并可知。二偈颂中二十一颂分四。初一颂法门名体。二有四颂举因劝修。即四无量。三有十颂显果令入。即六处殊胜。四有六颂明业用广大。三得法久近中。先兴二问后还两答。答中有二。先答发心时节。后答得法久近。今初有六。初总显本事因缘。二时彼城东下明初佛兴世。三莲华城内下善友劝发。四令王夫人下正发大心。五时王夫人下结会古今。六我于彼佛下发心成益。二过此劫已下答得法久近。于中二。初总显得法因缘。后我才见佛下正明得法。于中三。初得方便三昧。谓上见诸佛下化众生。次以闻法故下得此解脱。后得此解脱已下广显业用。第四谦推可知。第五指示后友。云菩提场内者。得无误犯。由契理故。理即菩提场。友名普德者。最胜法界无德不具故。净光者。正智证入离误犯之垢故。即前净月。故云本从发心。第六尔时善财下恋德礼辞。于中二。先以偈赞表恋德之深。于中十偈分四。初四赞身心超胜。次三明大用无涯。次二益物不虚。后一结德无尽。二时善财下作礼辞退(已下六十九经)第二普德净光夜神。寄离垢地。善友义如前说。文则具六。且分为四。第一依教趣求。第二见敬咨问。第三称赞授法。第四恋德礼辞。今初。先念前法有十一句。初一念发心余十念得法。第二顶礼下见敬咨问。第三夜神答下称赞授法。先赞后授。授中二。先长行后偈颂。长行中三。第一正授法门。第二谦己推胜。第三指示后友。初中二。先总答所问。后别示己法。今初。有标征释结。释中有十句。初总余别。别中三。是智法光明。四放光利益。五常光发焰余可知。二善男子我得下别示己法。于中二。先标名体。谓契理无著为寂静。止观双运为禅定。正法乐住为乐。大用无涯为普游步。后普见三世下广显业用。于中四。初明攀缘如实禅。同如来清净禅。即寂静业用。次现法乐住禅即定业用。三明引生功德禅。四饶益有情禅。此二即普游步业用。今初。文中有标征释。标以见佛无著故寂静。释云所以无著者。穷了如来之体性故。文有十非。大同中论八不。谓不去不来不生不灭为四。其非实非妄即是不常。非迁非坏即是不断。一相即非异。无相亦非一。二善男子我如是了下明现法乐住禅。先牒前起后。后思惟下正显四禅。初禅中。思惟观察即是寻伺。当对治支。坚固庄严犹是寻伺之相。次不起一切妄想分别。即所离障。然世禅但离欲恶不善。今一乘深妙故。离一切妄想。次大悲救护一切众生。即利益支。谓离自忧念众生忧故生喜乐。后一心下即所依支。谓彼二依止二禅中息一切意业。即灭觉观。次摄一切众生。是一心智力勇猛。是内净无觉无观。次喜心悦豫是定生喜乐。修第二禅即彼二。依止下三四禅准此。
　　三禅中初思惟一切众生自性。即舍念二支。谓舍离前摄生之喜。于此舍中不失念故。厌离生死即慧乐二支。谓正知生死不可喜故。厌离即得真寂之乐。四禅中二句通具三支。谓苦喜忧乐皆是众苦热恼。于下苦中横生乐故。四受俱亡故。云悉能息灭即舍念清净。既无苦乐即是中受。三增长圆满下引生功德禅。游戏神通即普游步义。上来皆约一乘。异于三地寄法故。乃至云普入法界。四善男子我修此下明饶益有情禅。种种方便无不饶益。亦普游步义。文中三。初令修四念处等观。次若有众生下明作道因缘。后复次下令修四正断。第二我唯下谦己推胜。第三去此不远下指示后友。去此不远者。同寄世间故。菩提场右者。依理发光义便易故。喜目观察者忍恶视物故云喜目。发闻持光故云观察。后偈颂十三偈分三。初十偈颂正授法门。次二颂谦己推胜。后一颂指示后友。前中颂前十法。文小不次。初四如次颂前四法。五超颂第七。六颂第六。七却颂第五。八颂第十。九颂第八。十颂第九。第四礼辞可知第三喜目观察众生夜神寄发光地。文具六段。第一依教趣求中二。初依前友教。念友成益。后作是念已下趣求后友。得友加持于中四。一欲趣后友。二时喜目神下得友加持。谓加令知近友之益。三时善财童子遽发下加所成益。谓依前能加而起念故。如次以此十句对前十句四。尔时善财下正明趣后。第二见彼下见敬咨问中。但略明见已含敬请。第三入普喜幢下示己法界。谓悬为示相义当答问。于中三。初标名体。次显业用。后出所因。今初。无不摄伏为大势力。遍称群机故云普喜。摧伏高显所以名幢。第二于其身上下明业用。于中三。初显无涯之用。次尔时善财见闻下睹用获益。后尔时善财得此下庆益称赞。初中谓毛孔身云无有尽故。于中二。先出通说修行身。后复于一一诸毛孔下出演说本行身。前中三。初总标亦是释名。次所谓下别显十度。如次十度各有又出。以为拣别。其间深旨如理思之。后如说菩萨诸波罗蜜下类通余法。种种行法者。神通度生菩提分等。二出演说本行身中四。一出能说之身。二于彼一切众生下明演法之声。三以如是等声下显所说之法。四如是说时下彰说之益。前二后一可知。三所说法中二。先说本行十度行法。后又说下类通所余行法。今初忍中。恶作属身恶说属口。禅中有六句。一名体。二资缘。三造修。四获得。五治障。六起用。下之五度句虽多少。例此可知。般若中日约破闇云。约演法。藏显包含。方便中体性通事理。理趣谓意趣。后类通余行中。具四菩萨行思之。二睹用获益。即证入法界。于中三。初显证因缘。次则得下正明证入。后何以下征释所由。三庆益称赞中十偈分四。初一偈现说之因。次一现说之意。次六现说体相。皆即寂之用。后二总结现说无碍。第三尔时善财下明出所因。于中先兴二问。后具二答。于中先以偈答。后会古今。前中总九十一颂分二。前七十九颂答发心久近。后十二颂答得法时节。前中有十。复次初寂静音劫。正是发心之时。有三十一颂分六。初一偈总标。二有八偈显其本生三有十偈明发心本事。四一偈正显发心。五六偈明发后之德。六有五偈转值余佛。未得慧眼者。未得十解正慧明故。二天胜劫中有四偈半。无而计为有者。未解即心自性故。余之八劫偈数可知。三梵光明劫中。未能明了法者。未了十行真实行法故。四功德月劫。未得善巧回向深智趣佛智海故。五寂静慧劫。未得地上二空真如清净法故。六善出现劫。未净修道之障故。七集坚固王劫。未得六地缘生深顺之忍。八妙胜主劫。修最胜道者。六地般若为胜道故。九千功德劫。未得八地净无生忍故。十无著庄严劫。四颂半。但言供养者。下明得法故。又前次第皆言未得。后后则已得前前思之。亦可。初劫已得初地未得第二乃至第九未得第十地第十劫中方得圆满故。其劫名亦顺地义。如文思之。第二次有佛出现名为功德幢下。答得法时节中。即前无著劫得此法也。于中二。初四偈得无功用之三地。谓八地无依大愿。九地灭定总持。十地成如来力。后八结成普贤行位。于中三。初四偈半牒举大心之始。次二偈半明成德之终。后一偈总结圆满。因果圆融初后该彻故。入普贤道。二结会第四谦己推胜并可知。第五指示后友。同在证位。故云于此会中。起精进行为普救众生。智焰吉祥称为妙德(已下第七十经)第四普救众生妙德夜神。寄焰慧地。文但有五。二三合故。第一依教趣求中。先修入前法。后一心愿得下趣求后友。第二时彼二神下。闻见法界即合二三。谓约善财则是见敬。若约夜神所现即是解脱业用。便为默授法界。若约二文开辨则先明见敬咨问。后答因缘。方为正授法界。今依合科总分为四。一现光加持。二蒙光获益。三三业敬赞。四问答因缘。今初调伏众生解脱即光所依。是己法门名体可知。第二善财尔时下蒙光获益谓得三昧见大用故。于中二。先得定。谓三业六根皆离障故。云究竟清净。即净智圆满。摧障为轮故所见无碍。后得此下明见大用。于中二。先见用所依处。后一一尘中下明所见事。于中三。一所化处。二能化益。三所化意。前中二。一总明处类。二又见下别明尘中之刹。趣杂秽等者。转变向染净故。杂染清净者染多故。下句反此。一向净者对上二故。初之二句乃是总明。二如是等下明能化益亦二。先总明。后令地狱下别显。于中先化五道。后又见一切众生下明化九类。三为成就下明化意中。为成诸法通能所化。第三时善财童子见此下。三业敬赞中三。初身心敬重。二时彼夜神下显友自在。三尔时下口以偈赞。二十偈半分二。初偈总余偈别。别中二。初九偈半明光用无涯。后我承下述前蒙光获益。于中三。初半偈推功归本。次二偈半述得三昧。余述见大用。第四问答因缘中二。先问后答。问中有三。一问名前来标名集经者言故。此方问。二问得法久近。欲显久修德远故。三问修因净治。求入路故。后夜神言下答中二。先叹深难说。后我承下承力为说。今初。深相云何。若约得时时久远故。非久近故。若约修因因行广故。若通上二契理深故。若约名说名如体用故。名者实宾。难穷实故。文有标及征释可知。后承力为说中。先长行后偈颂。前中先标许。后善男子下正说。于中二。先通答三问。后别答修行治净问。今初分三。一答得法久近。二明发心之始。三结会古今。今初十段。一总举劫刹佛兴已略。酬其久近。二其佛世界下通显刹相。三此界东际下别显生处。四有转轮王下明本生父母。五其有一女下明本生身。六尔时众生下。众生起恶为佛现因。七时彼城北下佛兴益物。八时普贤下明善友引导。九时转轮王女下。明德女修因。十普智宝焰下闻经得益。前六可知。就第七佛兴益物中三。一明得道之场。二须弥山下总显佛数。三其第一下别明初佛。于中七。一总明成道。二其彼如来下成道前相。谓放光调机有十一重。一一重中。各有光明业用成益。以益对名可以思准。若约表法。则前十为次第十度光。后一为圆融十度光。以此照心则自智出现。三满七日已下动刹集众。四尔时彼世界中下现相显德。五善男子此普照下明成道依正。六善男子彼普智宝焰下始成正觉。一成一切成故。七随众生心下转正法轮。于中三。初总标转法。二于一一下显其成益。于中初益凡夫。次益二乘。后益菩萨。菩萨中先成行。后发菩提心下成位。菩提心是住位。菩萨道是行位。净波罗蜜是回向位。以大愿海净治前度故。后二句是等觉位。三善男子彼普智下结无间断。第八善友引导中六。一知机起恶。二化现妙身下现身超胜。三时诸众生下物机惊怪。四尔时普贤下告语佛兴。五时圣王女下女发大心。亦是入法之因。六善男子时转轮王下父王诣佛。于中四。一身处虚空。二以偈赞引。于中十偈初一总劝。次五偈释劝。后四偈结劝胜故应往。三尔时下广兴供云。四到已下至彼修敬。第九德女修因。于中三。一严具奉佛表修万行。向佛果故。二时庄严下见佛现变。表因小果大故。三既见是已下睹变获益。第十闻经得益中三。一佛为说经从总相为名。二时彼女人下正明闻益。于中亦三。初得三昧益。文有总别。次得如是等下得大心益。即悲智等心。后一心思惟下成夫愿益上之三益。即调伏众生。解脱三事皆调伏之法故。三时彼如来复为下显发昔因。第二善男子复于此前下。明发心之始。于此前者。即得法劫之前也。显前得法非无因也。第三善男子于意云何下结会古今。于中三。初结会得法时身。次我于彼时下结发心之始。后次复引导下正结得法。此方酬其名即前三益。第二善男子过彼毗卢下。别答修行净治。前有闻法修行。是得法之前。此是得法之后。于中二。一别举大光劫。二善男子此世界中下。总显诸劫。今初分三。初总明。次其最初佛下别显。其中经名说者当演。后善男子如是下显其最后。二总显诸劫中三初总标。次彼诸如来下得法修行。后善男子我依下见佛行成。第二偈颂四十一偈分三。初二偈举法诫听。次三十八偈颂前正说。后一偈举因劝修。今初即颂前标许。就颂正说中。通颂得法久近及修行清净。于中二。先三十六偈颂最初一劫。广前长行。有百一十佛。表十地等觉。各以初佛为主余九为伴。思之。后二偈颂前总显诸劫。亦表智满行圆无非佛故。第四去此不远下指示后友。亦以证同。又禅依进发。故云不远。禅故寂静入俗演法化物深广。故云音海。然此神即普救之母。表真精进却从定生。起心动念是妄非进故。余可知(已下入第七十一经)。第五寂静音海夜神。寄难胜地。文中具六。第一依教趣求。第二顶礼其足下见敬咨问。第三时彼夜神下称赞授法。于中先赞。后善男子我得下正授法界。于中二先略标名体。准下有二意。一化生遂志故。生喜即福德庄严。二观佛菩萨胜用故。欢喜即智慧庄严。观化既无间断故。喜亦念念出生。后善财言下广显其相。于中三。初显解说业用。次明解脱所因后彰发心久近各有问答。今初先问有四。一问所起业用。二问所行之境。三问能起方便成上所起。四问能观之观成上所行。后答中即分为四。初答起何方便。以悲智双运等心。为能起之方便。二发是心已下答为何事业。正以化生为事业故。三复次善男子我常观察下。答作何观察。谓观察菩萨如来。四又善男子此解脱无边下。答行何境界。以无边无尽甚深广大能所不二为所行境。问中欲显能所别故。先问所成后问能成。答中欲显能所相成故。隔句相属。又由能起所故先辨能。又观察中虽有所观意在能观。所行境中虽是所行而义兼能所故。四问全别。是以晋经行何境界名何境界。云何此则兼通分齐之境。非但所观。今初能起方便中有二十心。前十起上求大智心。后我发起令一切众生超过下十心。下化大悲心。第二答所作事业中。有标释结。初标可知。二所谓下别释。有三十七门分三。初十五门随其便宜。以十度化治其十蔽。于中初五门双明舍戒。以舍一切著则戒净故。后十心明余八度。而般若及愿各有二门。次色相不具下有十二门。化无功德众生。令得佛因果功德见第一义。后贪行多者下十门。但以对治门破其惑障。三善男子我以此等下总结化意。见物成益故大欢喜此即释名中初意。第三答观察问中二。先观菩萨境界。后善男子我观察此道场下。观佛胜用。于中三。初结前生后。知佛神力下义当生后故。次我观毗卢下正显有其十门。后我见是已于念念下总结。近结前之十门。亦远结前观菩萨境。以所观境皆称性故。于中先标喜成益。后何以下征释益由。以能观之大智称法界之体相故。所生信等等一切智。第四答所行境界问。通二种境。如言入法界门即所观境。发一切智性心即分齐境。余可准思。文中分三。初十门法说。次犹如影下二十二门喻说。以深广相难可知故。后我今为汝下一句总结劝修。第二尔时善财童子下。明得解脱因中。先问后答。答即十度为因可知。第三善财童子言圣者下。明发心久近。欲显道根深故。先问后答。答中二。先长行中三。初于余刹海中发心修行。二然后命终下。于娑婆界中修行得法。三善男子汝问于我下结酬其问。今初分二。先于第一刹尘劫修。后于第二刹尘劫修。前中分五。初总显刹海。二此世界中下别彰时处。三有佛名不退下。显于初佛发心得定。此即正酬发心之问。自此已去皆显修行得法。是知先问。亦含问其得法久近。神名具足等者。亦表五地入俗福智高胜故。四此道场中次有如来下。略举次前九佛。五善男子清净光下。结略显广。此举一劫之中刹尘数佛。皆悉供事。二从此命终还即下。于第二刹尘劫修行。界不异前故云还即。劫时有异言历刹尘。前虽数数命终。今语前劫之末。是知前普光明幢劫。即是大劫。其中已含有刹尘数小劫。此中但明尘数小劫。略无大劫之名。二文影略故下结云。于二佛刹微尘数劫中。修菩萨行。是则前段一如来兴义当一劫。若以普光明劫为刹尘之一。此命终之下结成刹尘之劫。则阙二字。故晋经言于彼世界。经二佛刹微尘数劫。方顺下文二劫之言。一劫已有刹尘之佛。则佛弥多矣。第二于娑婆世界修行得法中二。先举此前三佛。后次值毗卢下显遇本师得今解脱。则前所得望此皆因。于中二。先名体。后得此解脱已下明业用。此中业用。非独事业。良以前之四问皆业用故。故此通包。于中二。初标所入海数。后见彼一切下明海中所见。展转深细略为四重。一刹海中尘。二尘中之刹。三刹中之佛。四又亦见彼下佛毛变化。于中二。先通力演法。后我得下明夜神悟入。于中有二。一总显能所悟。二一一法门下明重重微细。于中二。先总显十重。后一一智光下。别显智光之用。今初有十重一切。显无尽法门。十中前五约所悟。一法门者。如般若一门中有多契经。二随一契经诠多深广之法。谓含诸度等。三随一深法有多品类。四随一类中有多事法。其一一法含旨如云。五随一根本法云。流出众多支派后五约能悟可知。二别显智光之用者。是第十一重但广最后一重。功用无边则类前重重不可尽也。于中初句总该横竖后知无量如来下。别显横竖之中所知于中五。一知如来因地之行。二知往昔超菩萨地下。知佛因地之位。三知为菩萨时常见下。知因地作用。上三知因。四知无量如来放大光下知果用。五彼诸如来下总知因果。第三结酬其问中三。初结此前。次及此劫中下。类显未来及于余界。后善男子下结劝修学。第二偈颂有十偈分三。初一诫听劝修。次八正明昔行。于中前四智行上供。后四悲心下救。后一结行分齐。第四谦己推胜。第五指示后友。般若为得佛之所持。言菩提场。般若若现则善守心城及一切智城。万行由生为增威力。第六恋德礼辞中。初以心观。次以偈赞。后以身礼。偈中十偈分四。初一明因友得见。次二寄对显胜。次六当相显胜。后一总结圆融。第六守护一切城夜神。寄现前地。第二见彼夜神下。见敬咨问可知。第三时彼夜神下。称赞授法。先赞发心之相。后善男子我得下。正授法界。于中三。初标名体。二显业用。三辩法根深。今初即事契理。故曰甚深权实无碍蕴摄妙辩。称为自在。依此演法普应群机。是为妙音。二为大法师下显其业用。于中三。初总明次别显。后结益。初中二。先十句彰法施之德。后佛子我以此等下显法施之意。第二善男子我以如是净法下。别显业用。于中三。初释甚深。次释自在后释妙音。初中三。初总标。次何者下征列。列法界中十种别义。约十种行显之。以行必称理理由行显故。谓一无分量。二无边际。三无齐限。四无涯畔。五竖无断绝。余可知。后善男子我作下结前观益。二又善男子我如是正念下。释自在义谓总持权实故。各就所持立名可知。三善男子我或为众生下。释妙音义。于中二。先别明后总结。今初有二十三。向初三约三慧。后二十句为十对。约广略辨。略言一者通理通事。理一有者二十五。昔理无二故。事一有者。同一有为故。余可思准。后我以如是等下总结。第三善男子我入下结益中二。先别结甚深益。由入无差别故住劫而不疲。后我成就下。通结妙音自在总持故。增长解脱。妙音故充满法界。第三时善财童子下辨法根深。先问后答。答中二。先辨初劫修行。后后是已来下类显多劫成益。今初分二。一总举刹劫。言世界转者。谓世界为尘一尘一刹。复末为尘故。亦犹无量无量为一无量转等。若取回转形。世界尘者。何以偏取此形。二善男子彼世界下别彰遇佛。于中四。初总举佛数兴处。二其最初下。别明于初佛得法。三次有佛兴下。略举次前百佛。四善男子如是等下。结略显广。二中分六。一标佛现。二彼佛出时下父王出家。三法欲灭下恶世过兴。四时王比丘下灭过弘阐。五时有比丘尼下。王女见闻发心得法。即正答得法久近也。六于汝意云何下。结会古今成益。三略举。四结广及类显成益。文并可知。第四我唯知下。谦己推胜中先显己知一。略显四种业用。若约妙音释。则不绮不离间不妄不恶口如次配之。若约甚深释者。不与理合皆名戏论。理外发言即是二语。既与理乖则非真非净。反此可知。后如诸下推胜知多。第五指示后友分三。初指后位。次颂前法。后善财得益。今初开敷树华者。约事在香树阁内故。约位七地是有行。有开发无相住故。二颂中颂前法者。临去殷勤属令修学故。十一偈分二。初二偈颂前体用。余颂显法根深。于中亦二。初颂初劫。后一偈颂类显多劫。前中三。初三通颂初后。次四别颂于初佛得法。后一颂中间百佛。及后结文。三善财得益。虽通由前。文亦近由此。于中先长行叙益。后观察下偈颂庆赞。十偈分四。初一赞福智超绝。次四叹悲智甚深。念念攀缘一切境。不碍分别事故。心心永断诸分别。常契理故。又上句约观下句约止。即止观双运了达无性。成无分别而起大悲。成上攀缘。攀缘即分别耳。不唯属妄。次四总显德圆离障摄益。后一成行入位(已下入第七十二经)第七开敷一切树华夜神。寄远行地。初二可知。第三夜神言下授已法界。于中四。一显法行。二立法名。三明业用。四辨根深。今初亦是法门所作业用。对先问行故。总示其行未举法门之名。于中二。先明安乐众生行。后善男子若有下利益众生行。令物断恶修善故。于中先总。后为悭吝下别显十度。治十蔽障。第二善男子我已成下立法名。此有二意。一望前称已益物悲智之心。故生大喜。二者望后照佛摄生广大悲智故生大喜。第三善财言下明业用中。先问后答。问中以是业用分齐。故云境界。答中三。初总标。谓知佛摄生之智为业用分齐。二云何普摄下。略显普摄之相。谓一切物乐皆由佛得。故知佛摄。三云何知然下。广显巧方便智。先征可知。后释意云。我见如来从因至果。大悲巧摄故。知乐由佛生。于中二。先总明。后善男子世尊往昔下别显。于中亦二。先发善巧普摄之心。后起善巧普摄之行。前中亦二。先见发心之境沈苦集故。后见如是下正发救心。令得灭道。于中先并起慈悲后起观察下双运悲智。二起如是心已下。起普摄行中亦二。先别明利益众生行。后善男子毗卢遮那下。杂明种种行。前中三。初举摄生行体。次以是方便下明摄生本意。后菩萨如是念念下辨摄生周遍。即广大义。二杂明种种行中二。先明观机彰苦集无涯。后起大悲心下显修行无量。于中三。初总明化益。次为说种种下别明化法。后令诸众生下总结化意。第四善财童子言下辨法根深。先问后答。答中二。先叹深许说。二乃往下承力正酬。前中二。先长行亦二。先叹深难知。后承力许说。前中四。一标难知。非唯久远难知。抑亦当时发心。已得深法满佛境故。况无久近相非常见闻故。难信非闻慧境故。难知非思修故。难解难入上皆心缘处灭故。难说者言语道断故。二一切下显不知人三唯除下拣去能知即善财之类。四何以故下征释所以。以是佛境故。权教菩萨尚不能知。况前劣耶。二然我今下承力许说。后尔时下偈颂。二十一偈分二。初十九偈颂叹深难说。后二偈颂承力为说。前中四。初一偈颂标深难说二有三偈颂不知人。三有一偈超颂前释。以是佛境故。惑者不知。四有十四偈总颂拣去能知。次第颂前佛力所护等。恐繁不配。说者随宜。第二承力正酬中二。先长行亦二。先正说后结会古今。前中四。初总显发心时处佛兴。二善男子彼普光明下。别举本生时处。三其中有王下。明发心胜缘。四时此会中有童女下。正显发心本事。初二可知。三中有四。初明大王治化。即铁轮王故云阎浮。二时彼世界下。五浊为因感三灾果。寿命短促即命浊。资财下众生浊。不修下烦恼浊。任情下见浊。劫浊则通三。咸来共绕下悲境现前。四尔时大王下正明起行。于中二。先深起大悲。后作是语已下广行大施。于中八。一施令弥布。二其坚固下施会大敷。三时彼大王下施主超伦。四尔时阎浮下施田云集。五时王见彼下施心殷重。六善男子其王尔时下施愿广深。七已能深入下施慧玄微。八不拣方下施时均普。第四正显发心本事中六。一发心身德。二时宝光明女下。正发大心同王心故。三尔时大王下王发摄言。四时宝光明下女赞王德。五时彼大王下大王述赞。六王赞女已下施行摄持。六中前三可知。四女赞中三。初标心净。次发口言。后展身礼口言。偈中五十二偈分二。初二十五偈总显王德。后王父下二十七偈。显王本生。前中有四。初六偈明王未兴时损。次二偈明王兴世之益。三有十偈翻损成德即翻十恶。四有七偈明依正难思。后显王本生中四。初四偈明先王世末。次八偈明王兴先相。三有七偈正显诞生。四有八偈生后之益。身礼及王赞述等可知。第二善男子尔时一切下。结会古今。第二尔时下偈颂。但是总相显已能知。于中先九明能知。后一结劝(已下入第七十三经)第八大愿精进力夜神。寄不动地。无功用道任大愿风普救护故。第一依教趣求略无念法。亦表无功离念故。第二见彼夜神下见敬咨问。然亦含二意。若约显说则自此。尽偈皆第二段。至夜神答言下。方属第三授已法界。若约密授则此现胜用已。为授已法界。善财发同善友心。便已得益。义虽通二为欲顺文。且依前判就文分三。初见胜用。次时善财童子下设敬证入。后尔时善财说此偈已下。咨问法要。今初先总见所依。后现日月下别显身相。有二十四身。初十即应机摄化身次现一切佛所下。六身是应法成行身。余是离障契理身。多随内德显身差别。见身了心。二设敬证入中四。第一设敬陈礼。第二于善知下发增胜心。第三发是心已下深证悬同。第四既获此已下以偈庆赞。初二可知。三中有标释结。今初由前起同己等十心故。得同善友等行。通论同有四义。一人法无二。与一切法界同。二因果无二与一切诸佛同。三自他无二。与一切菩萨同。四染净无二与一切众生同。今云得彼夜神与诸菩萨同菩萨行则正是第三。义兼余三。由见初。故则不殊余二。方为究竟之同。良以八地证无生理。自他相作皆无碍故。偏此明同。故下列中有无生忍。二所谓下列释。八十四同。各有标名释义。文相自显。三时善财童子观察下总结第四以偈庆赞。十偈分三。初八颂前发增胜心。次第颂前十句。初六偈各颂一句。第七偈上三句。颂第七。下句颂第八。第八偈上半颂第九。下半颂第十。二有一偈颂前深证悬同。三一偈颂荷恩深重。第三咨问法要。前已睹解脱之用故。不问云何修行。直征名而已。文有三问。第三夜神告言下授已法界。前即默授。今方言授于中二。初答名问后答发心久近。所以不答第三成菩提者有二意故。一显悲增如休舍说。二显久成示居因位故。下所救千佛尚已久成。况能救耶。前中二。先标名。谓现身广化。令生诸善究竟得佛。故名为根。后我以成就下。显其业用。谓契理之用故用而无涯。动寂无二。于中三。初明内契理事。二而恒下明大用无涯。略显九十八种色身。并初后标结即为百身。起信等论。明八地当色自在地故。此广辨色身种种。约其类别非一。约一类而多余可思准。三念念中现下总结深广。于中四。一结所作之业。二善男子当知下结能现所因。三善男子我入下双结寂用无碍。四一一身下结成深广。第二善男子如汝所问下。答发心久近中二。初叹深许说。后正答所问。前中三。初牒问许说二善男子菩萨智轮下叹法甚深三佛子菩萨智轮虽复下。结承力说。二中先法说后喻明。今初先标后释。释中先正释本性约理。离分别约智。超障约所断后随所应下释妨。既无长短。今说长短者为利生故。欲长则长显法根深。欲短便短显法超胜。后喻显有五。一皎日随时喻。谓日体恒明映山出没。智无三世心障见殊。二日轮现影喻。谓白日无来随处隐显。智轮常寂机见短长。三虚舟运物喻。喻菩萨无住摄生。四太虚无碍喻。喻于菩萨无功益物。五幻化无真喻。喻即用而寂。然上诸夜神叹深。皆仿斯法喻。三结承力为说可知。二佛子乃往下正答所问。先长行后偈颂。前中三。初善光劫中行因得法。次日光劫内供佛修行。后总结时处。初中二。先明最初佛所修证。后转生值佛修行。前中三。初古佛出兴。二是时国王下先王治化。囹圄者周之狱名。三王有太子下夜神修因。于中有三。初明在家本事。二结会古今。三出家得法。今初有十一悲救罪人。正答发心之始。榜笞捶击也。膑谓刖足之流。二臣议非理。三请代囚命。四臣执令诛。言宝祚者祚位也。易云圣人之大宝曰位。五王后哀祈。六王夺子志。七太子确救。八母请修因。九正设施场。十经半月下如来亲救于中六。一就戮时临。二时法轮下如来降德。三尔时太子下敬申礼请。四以佛神下就座谈经。言普照因轮者。谓令知善恶各自有因。罪人恶因所招。太子善因当满故。五时彼会下广益当机。六善伏下太子得法。二善男子尔时太子下。结会古今分四。初结自身正酬发心之问。二结大臣。三结狱囚。四结王属。并文处可知。萨遮有也尼干不系也。裸形自饿不系衣食故。三佛子我于尔时下。明出家得法。各言百万。义当彼时已得四地。二佛子我于尔时命终下。明转生值佛修行。略列八佛通结一万。第二次复有劫下。明日光劫中。值佛修行。中三。初总标举。次最初下别列十佛。后于彼劫下总结得法。第三如于此劫下。总结时处修行得法。第二偈颂中有三十四颂分四。初一颂承力许说。次二颂古佛出兴。次一偈半先王治化。余颂夜神修因。于中四。初九偈半颂在家本事。次一偈颂出家得法。三有二偈颂一万佛。四次于佛刹下有十七偈。颂总结时处得法。于中三。初一略标。次三总会古今。后十三偈。重颂末后得法深广。四谦己推胜。第五指示后友岚毗尼林此云乐胜圆光。昔有天女下生此处。因以为名。表九地总持光明无不照故。友名妙德圆满者。善慧无缺故。然此园在迦毗罗城东二十里。是摩耶生佛之处。又从九地当得受职。是故今问生如来家(已下入第七十四经)。

　　大方广佛华严经疏卷第五十八



　　大方广佛华严经疏卷第五十九

　　　　唐清凉山大华严寺沙门澄观撰
　　第九岚毗尼林神寄善慧地。初二可知。第三彼神答下授已法界。于中四。一显法义。二立法名。三明业用。四辨根本。初中二。先长行后偈颂。前中四。一标数叹胜。二征数列名。三依名释义。四结叹胜益。初中生如来家。即正酬其问。第二何等为十下征数列名。此十通于六位。一当十信。二即十住。三通行向。四是初地。五从二至七。以是功用边故。六七皆八地。然六即自分。七即胜进得劝之后。八即九地。九当十地。十即等觉入如来地。然依行布竖配定。然若约圆融。初后通用故云成就。此法则生如来家。若定须具十方得生家。何以文中。第二第六皆有生家。第十复言于三世佛所已受灌顶。故知须竖约证分异。若定竖者。则违具十则生之言。是知须横约圆融修观。第三善男子云何名下依名释义。一中即信发心故。贤首品云。常欲利乐诸群生。庄严国土供养佛故。故文云始集善根。二中初住发心。文具三心。生如来家亦初住生家。三中十句。一观法门海标十行。二向一切智标回向。以行愿相资故合为一。余八通行向。四中契理断障名深净心。即净心地已证理故。坚如金刚已得离生道故。舍诸有趣已破二障碍山故。为物依处。五中证如起行为平等光明。戒忍进等为次五地。得无碍下即是七地。七地得无生忍光明故。入一切真实法六中以得无生忍契同法性。为生佛家。愿度增上善根一体。惑等不动为白净法。七中因佛劝起能顿修行。名佛力光明。无功用修故无疲厌等。八中从第八地入第九地。故云住童真位。观一切智智门。即法师之德故。于三性等皆如实知即事知理之如实故。于有差别境入无差别定。即理穷事之如实故。于无差别法现有差别智。余可准思。九中以佛庄严而庄严。故名普庄严。已得离垢等诸三昧故。虽复常用而常在三昧。十中约其自分为此菩萨。约其胜进名入佛地。已受职位云受灌顶。智齐佛境云知一切。如十定品辨。第四佛子若菩萨下。结叹胜益可知。二重颂中十偈如次颂前十法。第二善男子菩萨具此下。立法名中先牒前所明。后我从无量下指前立目。机感便现无所拥碍名自在受生。通能所现。第三善财白言下明法门业用。于中先问后答。答中知见此境即是业用。于中二。先明依愿受生。后经于百年下如昔愿睹。于中四。初睹降神瑞相。二善男子摩耶下见出城现光。三摩耶夫人于毕洛叉下。睹将生神变。于中二。先标征。毕洛叉者此云高显。后别显十变。一集众息苦。二卷舒无碍。三毛现佛因。四现佛本事。五现行所依身。六遍现舍行。七现古佛受生园林。八现今佛所处宫殿。九出菩萨同类。十地现莲华将承至圣。四善男子岚毗尼下正睹诞生。于中三。初睹外相有四种相。释通事理。约事谓一回耀挺特故。二高显邕容故。三威光赫奕故。四分明可睹故。约理则一依性空无住现故。二依涅槃山无心出故。三大慈云中现无住之化身故。四为破众生生死无明之大闇故。二菩萨尔时下了其内德。三当我见佛下。结其周遍。则横竖无穷。第四时善财童子白彼神下。显法根源。先问后答。答中先长行中六。一古世佛兴。二其四天下显昔父母。三其喜光下攀树诞生。四时有下观佛得法。五善男子下结会古今。不结父母者。意明即净饭摩耶。佛即今佛故。六我从是下显用周遍。后偈颂中二十三颂分四。初一诫听许说。次九最初修证。次十二偈历事增修。末偈结叹无尽。第五指示后友中。言瞿波者。此云守护大地。在家为父母守护太子。储备守护国地。既为其妃依主得名。表十地既圆故无地不护。然太子有三夫人。一名瞿波。次名耶输陀罗。三名摩奴舍。今因位之极故取。其第一法喜已满故。寄之昔妃。此位亲能得佛。故在生佛之城矣(已下入第七十五经)第十释女瞿波寄法云地。第一依教趣求中。二初依前修证。后渐次下趣求后友。于中四。一趣求诣处。二其中有神下伴友迎赞。三善财童子言下善财印述。四尔时善财下神敬增深。二中四。一赞行究竟。二我观仁者修诸下。赞精进得果。三我观仁者勇猛下。赞精进得法。四何以下以理释成。三善财印述中二。初印受所说。后圣者我愿下述自所作。于中二。先明四等摄生。后明万德益物。前中有四。谓法喻合释。法有慈悲合中兼喜。释中不贪兼明有舍。于中先征后释。释中先总明。后不贪生死下别显。于中先明不自为。后但见众生下明其所为。二圣者菩萨摩诃萨下。明万德益物。于中二。初有十六句。别约喻显为物归趣。后圣者菩萨如是下结成益物。四神敬增深者。以闻上法故。文中三。初长行申供。次以偈赞德。十偈分二。初三叹下益众生行。后七叹上求无碍行。后尔时下以身随逐爱重情深故。第二尔时善财童子下。见敬咨问。先见次敬后问。前中二。先入堂推求已见依报。此文亦可属前。二见在堂内下见其正报。初见主。后八万下见伴。广叹伴从胜德主德。固已绝言。二尔时善财下设敬。三作如是言下咨问。于中先自陈发心。后而未知下正问。有十一句。问悲智逆顺权实寂用无碍。双行之行。前十句摄为五对。一过凡越小对。二离果超因对。三现生示色对。四极相穷说对。五下化上供对。十一总显诸善真俗双行。第三时瞿波女下示已法界。于中四。一法义二法名。三法用四法根。前中先长行。后偈颂前中亦二。先赞诫许说后善男子下正显法义。于中二。先明帝网智光行。谓依此十则照重重无尽法故。有标释结可知。后佛子若菩萨下承事善友行。前明依法此辨依人。法假人弘故。由得此出无尽法。亦是广前初一。亦有标释结。后偈颂中有十二偈分二。前十偈如次颂前十帝网行。然前长行但名帝网光明行。则十法通称。今偈中初二取前总名。后之八行。各别立称。则知十名一一通其十行。重重无碍方受帝网之名。叉须得斯偈意方了前名。后二偈颂前事友十法后二。以后二相隐故。余略不颂第二时释迦下立法名。谓一切菩萨普贤三昧深广如海。如法界。故深如众生名故广。以殊妙智念念观察故立此名。第三善财言大圣下。明法门业用中。先问后答。答中二。先显广知。后释知所以。前中三。初知娑婆世界。次类知刹海。后别显毗卢因果。前中二。先知刹尘劫事。后善男子此娑婆下。类尽未来前中亦二。一知世间善恶因果。不善根所摄善根者。如嗔心持戒等。下句类知。二又彼劫下知出世因果。于中亦二。先知佛因果。后亦知彼佛众下知佛众会。于中有三。初知声闻。二知缘觉三知菩萨。及后类尽未来。文并可知。第二如知娑婆下。类知刹海于中二。先通显知多。后别显所知相状。今初有六重类知后后广于前前。初二皆全刹摄多刹。而初但摄同类刹故云尘数。二即异类刹故云一切。一切种类故。三即尘中摄刹故。细于前。四即十三佛刹尘数围绕界。及广大眷属世界。故云娑婆世界外等。五即普照十方炽然宝光明刹种所摄刹。通二十重。六即全莲华藏世界海。后所谓下别显所知相状有十种。一广博即所依种。二安立即因缘或所依住。三即轮围。四即其中场地。五体类各殊。六转者有二义。一如轮侧转形故。故世界成就品云。或有世界随轮转。二即劫转变故七所依莲华。八即其中须弥九随缘立称。十即结果属因谓华藏世界海。是佛本愿所严故云由力。第三亦念如来下别显毗卢因果。于中二。先明因。然有二义。一者成上上。但总云本愿力故。今别显成刹之因。二者顺从亦通正报之因。后得于如来下显果可知。第二何以故下释知所以。第四善财白言下显法根源。先问后答。问中虽但问得法久近。而义已含修行久近。得此法门故。答中分四。一明最初佛所发心修行。二于中间多佛修行。三正明得法之时。四多劫修莹此法。初中分二。初正显本缘。二结会古今。前中分十。一王都时处。二太子超伦。于中先具相后游观。三宝女求归。于中分四。一具德端严。二见其下白母求事。三彼香牙下梦睹佛兴。四时妙德下自陈心。总有十偈。前三自述德堪。后七赞彼求纳。四太子审问。有十二偈分三。初二问其属缘。次三审其内过。后七邀其进善五女母代答。明有德无过。亦不属缘故应纳受。三十一颂分六。初十一偈总显报胜。次三偈别赞端严。三有三偈明其绝伦。四有五偈伎能内满。五有八偈离非具德。末后一偈结赞所宜。六太子重邀。谓若不障道当随汝意。于中先长行分二。初自述行深。后当于尔下恐其为障。后偈颂十偈分三。初六偈颂其行深。次二颂半邀其莫障后一偈半结令审思七女敬顺从。有十四偈分三。初三忘苦眷德。次六希同胜行。即正是发菩提心。后五劝诣如来。八太子摄受由敬佛心欢故。九母陈庆遂故。重赞女德。十偈分四。初一标其遂志。次二德行悬同次四身语超伦。后三内心蕴德。十正共修行。亦分十段一诣佛供养。二时佛下闻经得法。三时彼太子下辞归白父。四尔时大王下王审庆闻。五作是念下禅位往观。六尔时下闻经得法。七其众会人下兼益时会。八时佛下佛重现通。九时彼父王下。父王出家修证法门。十尔时太子下。太子绍位弘通大化。第二佛子于汝意下。结会古今。第二彼佛灭后下。见中间多佛略列四十。第三其最后佛下。正明得法之时。最后者。即六十亿那由他之后耳。第四佛子我得此下。明多劫修莹于中二。一于一刹尘劫修行。于中亦二。先多劫修行。未穷菩萨之境。后佛子若有下。明菩萨难遇见者不空。二佛子我见下于百刹尘劫修行。于中亦二。初多劫修证未知菩萨解脱。后何以下释不知所由释中亦二。先总显深广。谓所以不知者。以称事理之无边等诸佛之境界故。斯则等觉菩萨解脱。十地不知故名普贤解脱。后佛子我于佛刹下。别显深广难知之相。谓一毛即不可穷。况多毛多身广大之用。以是无尽无边之法门故。于中五。一毛中见器世间。二见智正觉世间。三见众生世间。四见菩萨修行。五佛子我于下总结不穷深广。第五指示后友分二。先指后位。如后当释。后颂前法临行再述故。三十一偈分三。初一总显菩萨益生。超颂前见者不空。生下女人染心之益。次十五偈明远劫前事。长行所无。长行语真净发心。但论德女。今则收其杂善故叙远缘以粗况妙。后十五偈正颂长行德女因缘。第六礼辞可知。上寄位修行相竟(已下入第七十六经)自下大文第二从摩耶下。有十一人。明会缘入实相。谓会前诸位差别之缘。令归一实法界生于佛果。如摩耶生佛故次明之。然人虽十一约法唯九。约会为十。初一为总余九为别故。摩耶得智幻法门。末后亦得幻住。始终相会该于中间。总别圆融归实无二。故摩耶既会缘入实。何得更须十人。岂不向言总别相会。非别无以成总故。又显是所会之缘。语十表其无尽。无尽之缘。皆成摩耶之实德故。又此一相义当等觉。等觉方能亲生佛故。等觉却入重玄门中故。有十人多明入俗。初天主光且须正念无失。次可为世师。遍穷众艺字智之门。无依无尽无著清净。清净则净智发光。发光则智相无尽。无尽则诚愿不违。方能还归幻住故。虽十一不失入实之言。始末皆幻方知诸缘体虚即实。今初总中文亦具六。第一依教趣求中二。初将诣观成。后胜缘引导。前中三。初标将诣观成。次作如是下别明观念。后如是之人下思欲亲承。今初摩耶昔云天后。天后能生佛故。权教中说生佛七日命终生天。而晋经指在迦毗罗城。则显常不灭矣。又上云此世界者。亦表即佛境界故。得观佛境智。然说摩耶或云是实非化。或云是化非实。或云亦化亦实。或云非化非实皆带方便。约此宗说。即法界实德人法圆融。二别明观念中。初总念胜德已能闇合愿智幻门。后随意生下。别念一十七身唯普眼见。冥契下文天后所现。三思欲亲承可知。二作是念已下胜缘引导中三。初城神显教修心。次身众神密加授法。三法堂罗刹教求友之方。初中有三。初以华散。二作如是下。正以言教城神令护心城。是知无有一事非法门矣。心名城者。中有正觉法王万德所聚故。有三十门分三。初有十二门明十度行。初后合二。中八各一次扶助成十一句。即初地净治地法十种胜行。文少不次而数全足。一信二慈。三坚固四悲。五舍六七皆惭愧。谓不容恶故。八无疲厌九如说行。十知诸经论。十一即成就世智故。能普晓众生。后住持下七句福智圆满。初二是福。后五是智。智中前三权。后二实。三佛子菩萨下结赞征释。第二身众神密加授法中三。初赞友令欣。次从其耳下放光加被。后善财即得下善财获益所谓十眼言不思议身者。十身无碍故。佛平等者佛佛同故。故异于前。但明法身余可思之。第三时有守护下教求友之方。于中三。初教次问后答。初中二。先教十法增其智。后示三昧息其乱。各有标释结。今初释中有十一心。一直二悲。三智四进。五信六深。七慈八净。九益十巧。十一常。后示三昧释中。于境不舍离等者。凡夫染境二乘舍境。权教纵观空有互陈并为缺减。若圆修者触目对境穷尽法源。不取不舍故。央掘经云。摩诃衍者。所谓彼眼根于诸如来常了了分明。见具足无减修等。又云所谓眼入处。于诸如来。常明见来入门具足无减修等。余可知。结中处处遇友者。既定慧双游无境不契。并为道品。则真友悬通能如是行。为护正法堂也二说是语时下问。三罗刹下答有四法。一以友无不在故。二以法为体故。三身同友遍故。四智与境合故。如梦如影。又前三即离境界相。四则离心缘相。求善友者幸思此言。第二尔时善财受行下见敬咨问。先见次敬后问。初中先睹依后见正。今初先受行其教蹑前起后。近蹑罗刹之言。远通前三胜友。以前二神并未有答故。即由前三位调练故。得睹斯胜报。后即时下正明所见。于中三。初明莲华所证法界。自性无染故曰莲华。无明既开不离心内如从地涌。亦表性净万行之四从法性地而出现故。此即十定中普贤之华也。二于其台下明台上楼观。谓能证权实二智。依于所证而重现故。智包无外云普纳十方。总摄五位自分胜进。故云千柱行列。其一一事皆有所表。恐厌繁文。三其楼观下。明楼中宝座即智体自空。故云楼中有座。空具性德故广显庄严。二尔时善财下见友正报。于中二先结前标后。前但明主座。今双结主伴。后所谓下别显身云。于中亦二。先明身相。后显身业。前中亦二。先明万类难思身。后明一类超胜身。前中亦二。先显别相。后明通体。今初有四十身。于中或唯约事。如普遍色身。或唯约理。如十二十三不生不灭身。以本无生起灭亦不为灭故。或事理交彻。如第三十二三十五无生不生色身。以事显理故。于中无生。则约自愿所成。无别有生。不生则随他而现。生即不生。余可思准。后如是身者下明其通体。谓离有取蕴故。二尔时善财下。明一类超胜身。约唯女故。二现如是等下明身业中二。初总标。后行于平等下别显亦二。先明十度行。唯精进在于忍前。余皆如次。谓初明檀。次出生下戒。戒能生长故。三修习下进。四观察下忍。五具众下定。六恒转下般若。七见诸如来下方便。八成就大愿下愿。九心恒遍入下力。十得佛智光下智。后修习一切如来下明二严行。未为佛母者是其本行故。第二尔时善财下。设敬自道已深故。现身等彼。上二并是住体遍应。第三白言大圣下咨问所以。叙文殊等者。若约等觉则因位极故。若约会缘。从初发心一一善友皆是所会之缘。同入比故。第三答言佛子下示已法界。于中三。初明体二业用三根源。今初大有二义。一愿大。愿为一切诸佛母故。二智大。智亦二义。一权智即能起大愿。能成幻事。二实智即是般若。生佛真身。幻亦二义。一愿智体虚当相名幻故。上文云。幻智即是菩萨。菩萨即是幻智故。能无不为。二者即智所作生佛之义。谓于己身不坏小而广容。若于佛身无生起而现起。又愿收普贤智收文殊。皆入大幻同为般若。亦名佛母。二是故常为下业用中二。先总。后佛子如我下别。于中有四。一为现在遮那母。二善男子如今下。为过去诸佛母。三如此世界下为贤劫千佛母。义通三世。四如于此三千下。结通横竖无穷。初中二。先标为刹海舍那母。后又善男子下别显生佛之相。于中四。第一毛光为先相。于中五。一光入身。二光现变。三见八相。四现因果。五令身难思。谓不大而容十方故。第二尔时菩萨下。正明自在入胎。于中亦五。一眷属翼从。二菩萨现通。三光明息苦。四现变入胎。五入已游步。第三又念念中下腹包众海难思。第四善男子如此下。举此类于百亿。本来无二者称一性故。非一处住者体周遍故。非多处住者不如事故。又上句不坏多故。下句不坏一故。又上句理如事故。下句事如理故。又一与多相即入故。此并释中智幻之义下。二三四段文并可知。第三尔时善财下辨法根源。先问后答。答中六。一轮王久远。言非后身菩萨所知者。显唯佛知非但久远。亦显时无时相佛智契故。二彼王城下有佛魔来。三圣帝助降。表智王助体本觉现故。此时已得菩萨神通。明今始成非实始也。四场神兴愿智假慈兴故。神生子想。五结会古今。六为母普周前来为生时之母。即是愿母。此明为成道时母即智母矣。脐中放光者。生长同气之所表。佛佛皆从无二理生故。后三段可知。第二遂往天宫下十友别明会缘。然位德已极托迹凡流。深悲接生不标神异。但以法利人。又显求者道深。或但示法门之名。则悬领旨趣。第一天主光即幻智念力。善友言天主光者。谓悲智胜用光净自在。破闇义故。父名正念者。此由定发。故故法门名无碍清净念初一句即依教趣求。第二见彼下。见敬咨问。第三天女答。下示已法门于中二。先标名。谓以一念无碍智普观三世。无不明现而无去来今。为无碍念不杂异念。为清净念。念佛功德有益悲智。故曰庄严。后善男子下明业用。于中三。一念最初一劫。二又忆下中间诸劫。三善男子如是忆下总结多劫。非唯忆念。亦于彼多劫多佛闻持此门。余并可知。下诸善友六段之文。多有不具皆可思准。第二童子师遍友幻智师范。善知识谓为童蒙师。遍与众生为善友故。居迦毗罗黄色城者。中道轨物故。不得法者略有四义。一与众艺法门同故。二法有所付显流通故。三表一切法门体无二故。四表无所得方为得故。第三善知众艺幻智字母善知识中。初二可知第三时彼童子下。授已法门中二。初标名体。谓以无碍智穷世间之伎艺故。二我怛下显其业用。字母为众艺之胜书说之本。故偏明之。有标列结。列有四十二门。皆言般若波罗蜜门者。从字入于无相智故。字义为门故。毗卢遮那经中皆言不可得。智无所得即般若故。又文殊五字经云。受持此陀罗尼。即入一切法平等。速得成就摩诃般若。才诵一遍如持一切八万四千修多罗藏。然初五字若准阿目佉三藏。即全是文殊真言。若准今本。而第二一字不同。今依彼经释之。一阿者是无生义。以无生之理。统该万法故。经云。无差别境而菩萨得此无生。则能达诸法空断一切障。故云威力。二多者。彼经第二当啰字。是清净无染离尘垢义。今云多者。毗卢遮那经。释多云如如解脱。金刚顶。云如如不可得故。谓如即无边差别故。如不可得。此顺多字义。应是译人之误。啰多二字字形相近。声相滥故。若顺无尘垢释。以无边之门。方净尘垢。三波者。五字经云。亦无第一义谛。诸法平等。谓真俗双亡是真法界。诸法皆等即是普照。四者者。诸法无有诸行。谓诸行既空故。遍摧差别。五那者。诸法无有性相。言说文字皆不可得。谓性相双亡故无所依。能所诠亡是谓无上。又云。以那字无性相故。者字无有诸行。者字无有诸行故。跛字无第一义。跛字无第一义故啰字无尘垢义。以啰字无尘垢义故。阿字法本不生。以阿字法本不生。故。那字无有性相。汝知是要。当观是心本来清净无染无著。离我我所分别之相。遮那经中字义与此无殊。下多依彼经。及阿目佉所译。而梵音轻重有殊释义无别。六逻字悟一切法离世间故。爱支因缘永不现故。离世故无依。爱不现故无垢。七拖字。悟一切法调伏寂静。真如平等无分别故。方为不退转方便。八婆字悟一切法离缚解故。方入金刚场。九茶字。悟一切法离热矫秽得清凉故。是普摧义。十沙字。悟一切法无挂碍故。如海含像。嚩字悟一切法言语道断故。能遍安住。哆字。悟一切法真不动故。不动则圆满发光。也字。悟如实不生故。则诸乘差别积聚皆不可得。瑟吒字。悟一切法制伏任持相不可得故。普光明即能制伏。任持烦恼即所制伏。息即伏义。迦字。悟作者不可得则作业如云。皆无差别。娑上字即时平等性。么字。即我所执性。我慢高举若众峰齐峙。我慢则生死长流湍驰奔激。伽字即一切法行取性。他字。即是处所性。社字即能所生起。锁字即安隐性。拖字。即能持界性。奢字即寂静性。佉字即如虚空性。叉字即尽性。娑多字即任持处非处令不动性。惑障为非处。开净光明为其处。坏字即能所知性。曷攞多字即执著义性。执著为生死境。义即智慧轮。婆字即可破坏性。圆满之言。不空译为道场。然此婆字宜蒲饿反。诸本多云蒲我。则与第八不殊。车字即欲乐覆性。娑么字即可忆念性。诃婆字即可呼召性。无缘召令有缘故。縒字即勇健性。伽字即厚平等性。吒字即积集性。拏字即离诸諠诤。无往无来行住坐卧。谓以常观字轮故。娑颇字即遍满果报。娑迦字即积聚蕴性。也娑字即衰老性相。室者字。即聚集足迹。谓聚集即一切众生。法雷即是足迹。侘字即相驱迫性。谓无我晓之。即为驱迫。陀字即究竟处。所谓此究竟处含藏一切法轮。然新译乃是茶字。去声引之。上来从娑上字来。皆上有悟一切法。下有不可得言。今并略之。若具皆如瑟吒字耳。其中难者已释。余以经疏相对文并可知。更有对会及修观仪所得功德。并别章具也。结云四十二门者。谓表四十二位故。故智论中诸位圆融。明初阿具后诸字。第四谦推中。推胜即就其所知众艺。寄胜推之不舍世俗。皆与实相不相违背。会同般若之门。五指后中。婆怛那者此云增益。以无尽三昧能出生故。友名贤胜者。贤犹直善。无依道场直善之最故。第四贤胜优婆夷。幻智无依善友。初二可知。三贤胜答下授已法门中二。初得解脱。后得三昧。今初直就经文。内外无依即是道场。贤首云。梵名那阿赖耶曼茶罗。那者。此云无也不也。阿赖耶云依处也依止也。曼茶罗云道场也。圆场也。谓无阿赖耶染分依处。而有净分圆场。出生胜德不可穷尽。即转依究竟显德无尽故也。下二句即二利之用。后得三昧先名。后非彼下用即为释名。于中初拣滥。后以能下显是。谓体则双超尽及无尽。但从用出生说无尽耳。然则二门相成无依道场。即空如来藏。无尽三昧即是不空。要心无依契于本空方见不空具性功德故云出生。智性眼等息妄显出故曰出生。出非本无犹称智性。指后云沃田者。是南天竺近水沃润故。显无念定水能滋长故。长者名坚固解脱者。无著清净惑不能坏。即解脱故。第五坚固长者。幻智无著善友。示法门中先显名。无著约境。离所知故。无念约心。心体离念故无烦恼。二障永尽是曰清净。净则能严法身。后我自得下彰用。既二障不生则无爱见故。无求求法无厌无休。第六妙月长者。幻智智光善友。真智廓妄名为净智。后智照法名为智光。能净能光若秋空满月。故名妙月。第七无胜军长者。幻智无尽相善友。法门之名。即所成德相无穷尽故。我以证下以用释名。得无尽藏谓闻诸妙法。又诸心境无非佛法故。若佛若法皆无有尽。既见佛得法无尽故。无能胜众德所聚。从喻如军。亦能普胜诸魔军故。皆从体出故。城名出生。第八最寂静婆罗门幻智诚愿语善友。授法中先标名。有二义故。一始终无妄故。如从初发心立弘誓言。必如言行不乖先语故。二者随行不虚故。如忍辱仙人言我不嗔令身还复。后过去下以用释名。即如次释前二义。虚诳言息故云寂静。寂静即为净行。言行君子之枢机。苟能诚实斯则可法。故城名为法。指后云妙意华门者。妙意华者即苏满那华。其城门侧有之故。亦在南天当受其训。得求友之妙意胜因之华故。童子表于净智。智则万德由生。童女表于净悲。悲为众德之本。以悲智相导故。二人同会。会缘之终此二满故。将见慈氏绍佛位故(已下入第七十七经)。第九德生有德幻智归幻门善友。第一依教趣求。第二见德生下见敬咨问。第三时童子下示己法门。于中二初标名后业用。今初谓能所境智染净之法。皆从缘起无定性故。如幻而住。二得此解脱下明业用中二。初别明后结叹今初有十种幻。皆上句标幻。下句以缘生释成。十中初一为总。缘生世界并通染净。刹海亦名世界故。余九为别。初五约染分依他。如幻缘生故。一约有情苦果。从业惑集生。二约十二因缘顺观即世间故。次第相由故云展转。三就五类法中但除无为。故云一切。以无为无有起。非幻缘生故。异熟识等。从无始恶习内执为我。四惑相应故云我见等。及外取妄境。云种种幻缘故。感心等悉皆如幻。四五二句别明不相应行。四即是时。谓依行相续不断分位。建立为时。所依行空时何所立。妄计有体是颠倒智。五即无常生老等。谓依生已坏灭分位。建立无常等皆妄分别有。次一切国土义通染净众生。染土多从三倒所生。以不了唯心妄取境界故。上云一切国土但想所持。既有妄想故心见皆倒。言无明所现亦通净刹。谓登地已上无明未尽。所见国土种种不同。既云无明则拣非佛土。后三种但约净分依他。从缘如幻可以意得后善男子下结叹。言自性不思议者。幻法非有体不实故。非无相非无故。非一性相异故。非异无二体故。空有相即一异两亡。既离二边亦忘中道。由斯交彻故。能一中现多多皆即一。重重无碍为不思议。故推胜云善入无边诸事幻网。第四善男子我等下谦己推胜。第五时童子下指示后友。于中二。初以力冥加。后而告下以言显示。于中三。初指处。二示人。三教问。今初国名海岸者。南海北岸。一生菩萨临智海故。园名大庄严。因圆万行而严果故。又生死园苑以万行树林严自果故。广大楼阁等者。约事则其中广博同虚空故。有多光明能遍照故。阿僧祇等宝所严故。蕴多楼阁包多事故。约法则二智相依缘起相由。故云楼阁。智即法界是为广大。名毗卢等顺成上义。二智光明遍照事理故。智能包含万德。即庄严藏。华严万行不离此故。上约其果。从菩萨下出因。善根果报约其宿因。是彼善根之果报故。念力愿力等约其现缘。后住不思议下现依所为。二弥勒菩萨下示人。先正示。后为欲下显住因。弥勒梵音具云迷帝隶。此云慈。是其姓也。然有三缘。一由本愿。过去值大慈如来因立大愿。愿得斯号故。二由此得慈心三昧故。三由母怀时有慈心故。如满慈子名阿逸多。此云无胜。以生具相好胜德无过故。今以姓而呼但云慈氏。慈依智住故曰处中。悲智双游皆为利物。故云为欲等。三汝诣彼下教问中二。先正教。兴十问者。表无尽故。后何以下释广问所由。先征后释。征意云。何以要须广问释有二意。一所求德广能具说故。后善男子汝不应下。能求大心。法应尔故。前中二。初通显弥勒德圆位满。后善男子彼善知识下别显是其真善友故。设若德满非已有缘亦难求故。二明能求大心法应尔故者。即广诫劝。于中二。先诫劝求法。后诫劝事友。前中二。先标不应。诫其去劣。后何以下。释所应作令其广修。文中先征后释。释中亦二。先别明应修。后善男子举要下。结略显广。前中有九十八门。分为十段。一上求菩提行。二应化下下救众生行。三应断下自断惑障行。四应令无量众生下。劝物出离行五。应消灭下净自根欲行。除三不善根。则成三善根等故。六应生净信下。力用自在行。七应分别下摄法治惑行。八应严办下供佛摄生行。九应修总持下。悲愿深广行。十应入差别心下证入圆满行。二结略显广者。谓别陈难具故。第二善男子汝求下。诫劝事友中三。初诫次劝。后双结二门。今初分二。先正诫其离过。后何以故下举益释成今初。言见随烦恼行勿嫌怪者善友有二。一实二权。权能行于非道。内外生熟善巧难知。故不应嫌。实中复二。一行二解。今但求解不应观行故。如智论五十说。亦如有目跛人犹能示道。二举益释成中有二。初明善友能示行故。二明善友为外护故。今初先征意云。但起广心足成大道。何以要令事友诫离过耶。释云。法假人弘。不因善友何能闻诸妙行。于中有三十五句。句各一行。二善男子菩萨由下。明善友能为外护。前即能生此能养育。于中二。前正明能为摄护。后何以下举因释成。于中初征意云。善恶在己。善友何能令我不堕恶趣等耶。释意云。由友令离恶因故。因亡果丧。岂非友力。以此四十句。释上正明十五句。有通有别。通则后诸恶因。通对前果。别则各各配属。如由除诸难不退大乘。由止诸恶不犯净戒。由破无明不随恶友。下诸句或有二三对上一句。可以意得。恐繁不配。

　　大方广佛华严经疏卷第五十九



　　大方广佛华严经疏卷第六十

　　　　唐清凉山大华严寺沙门澄观撰
　　第二善男子善知识者。如慈母下教劝。谓教其事友之方。文有四段。皆约喻显。一教念友胜德。于中先叹胜。后常当如是下结劝。二复次汝承事下。教起事友心行。有二十一句。文显。三复次汝应于自身下。身友对辨文有十句。句各四事可知。四善男子汝应发如是心下结劝成益。于中二。初正劝。后何以下举益释成。于中亦二。先正释事友之益。后复次下。重赞友为能益故宜承事。第三善男子举要下。双结诫劝二门。谓别说难穷故结广从略。于中亦二。先寄数结多。后我复略说下总收结多。既通一切何但百千。明知前云十不可说意显无尽耳。第六时善财下恋德礼辞。自下大文第三慈氏一人明摄德成因相。前既会缘入实。定堪成佛故。办一生补处成因之义。文唯五段。以补处位极显彰阙谦推故。第一依教趣求中二。初标念前趣后二自忆下。别生胜念悔往修来。于中四。一观昔非以行对治。二复观此身下。观其现苦策进当善。诸修行者愿审此仿之。三作是念时下。明观念之益。益其胜观。四如是一切下结益所属。第二善财童子以如是下见敬咨问。于中二初见敬后咨问。前中亦二。先见依后见正。各有申敬。前中二。先入定申敬。后出定敬赞。前中三。初结前标后。二别显定用。三总结成益。今初。位念者标定。思察者定加行。信愿者是定因。入遍下辨定名相。二普现下别显定用。即双运定慧。于中二。一明即智定之妙用。于中先罗身云于法界。后等虚空下契法性之真源。二又决定知下明称法界之深观。于中三。初了法从缘。次离于断下智契无性。三知一切法如种生芽下会归中道。此三无碍即三观一心。今初报酬善恶故云业起。果自种生云从因起。自修成佛信为道源。感他化身敬心便现二契无性。中离颠倒见者。通三四倒。四倒谓常计无常是名颠倒。见于实理则无斯倒。若以无常为常亦非。见如实理以坏相故。自在见者。谓自在天能生万物。故知由自业故不由他。离自他见者。单执自他则乖缘起。边执见者。坚执生死等有其始末故。离有无者。从无之有名生。自有还无称灭。体无生灭何得有无。知空无生约理遣法。知不自在约缘遣法。知愿力生约因遣法。三会归中道者。然随一句皆离上诸过。今且通说。如种生芽者。从水土等缘生故非无。此如初段。缘生则无性故非有。如第二段。非有非无即是中道。如是离断常等可以思准。种芽横喻万法。如印生文即竖喻诸法。涅槃云。此阴亦灭彼阴续生。如蜡印印泥印坏文成等。自下诸句通于横竖。了世心现亦唯心观。以心为缘现而无性。即中道观。余并可知。三善财童子下总结成益。第二从地而起下出定敬赞。于中三。初以身敬绕。次作是念言下以心敬念。后偈颂中以言敬赞。二中举能住者德叹所住楼阁。初句具显故。此大楼阁之言贯通诸句。于中分十。初约境显胜。二是入一切甚深下约德显妙。三是以一劫下。约用显自在。四是于一切众生前下约行显胜。五是能住难知法下约观显深。六是住大慈悲下约对治显胜。七是虽住四禅下约止观明自在。八是虽于一切业烦恼下。约利他行显胜。九是虽行九次第定下。约护小乘行明自在。十此大楼阁下结德所住。于前九中除初二及五。余皆约权实事理双行。第三偈以言赞中。五十五偈分二。前三十四偈七言举德叹处。后二十一偈五言指处明德。前中二。初二总叹。一约行位。一约名德。余偈别约德行。于中四。初有七偈。约自利。行胜。二有十偈。叹利他行胜。三有八偈。叹功德胜。四有七偈。叹方便胜。后五言指处明德中。虽复语依意在叹正。于中六。初二下化。次二上观。三有五偈。明三昧自在。四有七偈。明智慧广深。五有一偈。显其平等。六有四偈。结德申敬求哀请加。第二尔时下见正报中二。一见二敬。见中二。先翘心愿睹。后乃见下正睹慈尊。言别处来者。摄化就机故。还来归本故。亦显慈氏应念而至。不著处故。第二善财见已下明设敬仪。于中五。一身心敬礼。二时弥勒下赞德记别。三尔时弥勒下重申敬仪。四时弥勒下再赞再记。五时善财下庆遇念恩。二中有二。先长行。指示者令众同睹仿而行故。后偈正赞有百一十三颂分三。初一指众总叹。末后一偈略示后友。中间诸偈别叹胜德。于中三。初二十二偈直对善财叹。于中亦三。初九赞德善来。次二明来因缘。以外由善友内具德行故。后十一偈明来所为。二汝等观下二十六偈。对众令劝赞。于中五。初四总赞。次四赞其即智之悲。次七叹即悲之智。尔焰者此云所知。入大乘论云。尔焰地者。是第十地。此约尽断十种所知障故。次六偈总叹诸德。后五偈赞妙果当成。三汝行下重对善财赞。于中分五。初二十六偈叹其当果德。初二总余皆别。二汝于下七偈双叹当现德。三诸根下八偈赞其遇友德四有五偈叹速成位行德。五有十七偈。总明诸德结叹令欣。第三重申敬仪中三。初辨敬因闻赞德故。次善财闻下身心悲敬。后以文殊下华供展诚。言文殊心念力者。表由信智故。华因德立璎珞行成。云盈手者。信智满故。散弥勒者。摄成因故。办当果故。第四再赞再记。第五庆遇念恩。文并可知(已下入第七十八经)第二尔时善财童子合掌下。咨问中二。先自陈发心。后而我未知下正问法要。于中三。初标所问次大圣一切如来下。叹慈氏有能答之德。即以此德亦为问端。初总后别。别有五十句。皆因圆果满德。三大圣菩萨下结问请说。兼显问意。第三尔时弥勒菩萨下。称叹授法。于中二。先称叹。后授法前中二。先为大众赞叹善财。即是叹人。后为善财赞菩提心。即是赞法。前中亦二。先指人示众。后诸仁者此长者子下正赞其德。于中四。一明求友精勤。二明所乘广大。三明具德无缺。四明速证超权。初中二。先总显精勤。后诸仁者下别示精勤之相。谓一时之勤犹未可叹。自始暨末一念无懈。故为可称。言一百一十善知识者。古有多释。一云理应具有。但文脱漏贤首云。前后诸友总五十四位。分出德生有德为二。则五十五人。各有自分胜进故有一百一十。若依此解则违此已言。既云经百一十已方至弥勒。弥勒等三。非百一十之数明矣。有云。减数十耳。实唯一百八人。谓此前除遍友。但五十一人。各具主伴成百二人遍友指示众艺。虽非主友而是伴友。为一百三。更加无厌足王处。空天瞿波处。无忧德神摩耶处。莲华法德身众神。及妙华光明神。守护法堂善眼罗刹。合前总有百八。以空天等相问答故。得在友数。非前主友称名指示故。非主友但名伴友。若尔则违下余城之言下自释云。前至童子童女。已经一百一十。今更后文殊所故云余也。谓若此为百八。加于慈氏尚始百九。并后文殊方正一十。何有余耶。若会通者三释皆得一种。取前更加不动处觉悟菩萨如来使天。足成一百一十。则余义亦成。以彼二圣亦教善财。故得为伴友其余己之言。但是译者之意故。晋经无有已字则通取前后。于义无妨然下复云百一十城。又云过百一十由旬。皆言百一十者。有所表故。谓除佛位取其证入十地等觉为百一十。一中具十故。亦显位位十十相融。设有三贤亦唯具十。若合等觉属十地胜进。则开十信为一故。进退行布及与圆融。皆顺百一十言。何必克定前后。第二诸仁者此长者子甚为难有下。明所乘广大。于中三。初总叹希奇。二如是之人下别明难遇。于中二。先标举。后何以下征释。释意云。悲济深广故。即开前总中救护众生。于中二。先明总护一切。后为被四流下约类别明。汩者流急之貌。言界城者。即十八界。一一根境识中别别解脱故。言界地者。即地等四界六处空聚痴闇无人。不以智光引之。必为尘贼所劫。三诸仁者此长者子恒以下。总结所作。第三诸仁者若有众生下。明具德无缺。有十三句。有一在已已为希有。况有二三乃至全具。故云展转难有。又复后后难于前前。故云展转。第四诸仁者余诸下。明速证超权。以依实教修行故。谓即凡身一生亦解行生故。千年之鸟不及朝生之凤。普贤生位互融摄故。依实修者。悉皆能尔。胡不勉旃。文有十句。初二总明具诸位行。三入十住。四五入十行。六入回向。又上四句亦皆十地行。又上四义义含通别。下四句通诸地位。第二尔时弥勒下为善财叹菩提心。文分二别。初结前生后。后告善财下正叹。于中四。初标叹发心。二汝获善利下叹其发心之器成益。三何以下广举菩提心德释成四善男子菩提心者成就如是下。结释所属前二可知。三中先征意云。所以叹善哉获善利者何耶。释意云。菩提心具德故。文有二百二十一句皆通三种发心。顿具诸位功德。且分为二。初一百一十八句明菩提心。遍该诸地。后得无畏药下一百三句。明菩提心顿具诸位功德。又前多明信成就。及解行发心。后段多明证位发心。故文多云得。又前段明菩提心殊胜功德。高齐佛果。后段喻菩提心自在功德。广多无量今初段中分二。先别明。后总结前中文通横竖。横则一一发心。皆具诸句之德。竖则别配诸位发心。以从菩萨种性至于究竟。不出三种发心故。光统配十二住。初三句即种性住。故云如种如田地。皆是种生之义。二如净水下六句。明胜解行住中之益。三净目下十六句。极喜增上住。皆初地中义故。四如大海下七句戒增上住。五调慧象下十句。增上心住。六善见药下十句。觉分相应增上慧住。中云毗笈摩者。此云普去。七如意珠下十句。诸谛相应增上住。八利刀下十句。明缘起流转止息相应增上住。九卧具下十句。明无相有功用住。十命根下十句。明无相无功用住。十一好种性下十句。明无碍解住。言寿行者。梵本云则为磁石。不吸声闻解脱果故。十二净琉璃下十六句。明最上菩萨住。梵本云因陀罗网。网取烦恼阿修罗故婆楼那风此云迅猛风也。其中文义皆与彼位相应。恐繁不属故。始于种子终于惑习。明竖义彰矣。然断习等推功归本。由初发心。则横具诸德于理明矣。二善男子下总结。即功成由于始篑故。初心具于诸德。况复初后圆融。第二善男子譬如下。一百三句明菩提心自在功德。文中各有喻合。说听之人所见深远故。所引喻多非凡境。亦显不共菩提心故。虽通横竖且竖分五段。初有七句摄十住德。觉心自性离恶觉等故。二无生根下十喻摄十行德三。帝释著摩尼下九句。摄十回向德。四有宝名净光明下。六十喻摄十地德。即分为十。初四摄初地德。二如自在王下三喻摄二地德。持戒头陀等净功德故。三善调龙法下四喻摄三地德。入诸禅定离惑热等故。四须弥山下四喻摄四地德。同一切智焰得无漏故。五椰子树下四喻摄五地德。利人不染俗故。六一灯下六喻摄六地德。般若现前顿破闇故。七迦陵频伽下五句摄七地德善入方便得自在故。八如人学射下十四喻摄八地德。无功发心能灭相惑等故。九服延龄药下十喻摄九地德。延寿益生等故。十譬如有药为咒所持下六喻摄十地德。深除惑习成一切佛法故。五金刚非劣恶器下十七喻摄等觉位功德。以金刚智终成菩提故。其间梵语具如音义。第四善男子菩提心者下。结释所属谓上来多德。释获善利之言故。第二善男子如汝所问下正授法界。于中四。一授法体。二显法名。三穷严因之本源。四核正报之性相故。初中四。一摄入方便。二加令证入。三见所证境。四事讫起定。初中先牒问劝证(已下入第七十九经)后尔时善财下求证方便。第二尔时弥勒下加令证入先约缘加。令其就法亡言会旨。则佛法门开故云前诣等。即开理智门。示令其悟入也。后善财心喜下。约因自证悟佛知见。则入法界。从迷之悟加行趣入。有门理之殊。证已契合能所两亡。即妄而真更无入处。故云还闭。第三见其楼阁下明见所证境。于中二。先别明所见。后总显见相。前中六一见依报。二见正报。三见伴菩萨。四见诸佛。五见阁中主阁。六总见严具作用。然此六皆是悲智之中所有。今初先见。后益前中三。一直见一重庄严。有标列结。同虚空者称法性故。次又见其中下依中有依。一中见多即微细门。亦主伴门。后善财童子下一处见多即相在门。二尔时下明得益。第二才始稽首下。见正报中二。先总标。所谓下别显。于中五。一见初发心时。二或见初得慈心下。见其修行得法时。三或见弥勒为转轮下。随类摄生时。四或复见为护世下。见处会说法。于中先明所处会殊。后或见赞说初地下。显所说之法。五或见弥勒于百千下。总见行用。第三或见诸菩萨下。明见伴菩萨身云演法。即前与无量眷属。第四或复于中见诸如来下。明见诸佛摄化之德。第五又复于彼下。见阁中主阁。别明慈氏一生当作。于中先见。后尔时下得益可知。第六复闻一切下见闻严具作用。于中十段。一闻网等演法。于中三。一近闻。次又闻某处下远闻。后善财下得益。二见宝镜作用。三见宝柱放光。四见宝像威仪。五见璎珞等出生。六莲华重现。七宝地现像。八树现半身。兜沙罗者。此云霜冰。九半月现光。十壁现本事。于中初见慈氏修行随类摄生。后又见下睹所事友劝喻善财。二尔时善财下。总显见相。先法后喻。今初。谓何力能见。以何眼见将何智见。依何位见。于何处见。如经属之。及结前来所不说境。后譬如下喻显见相。所以有十喻者所喻别故。然有二意。一喻能见因缘不同故。二喻所见境相别故。具初意者。十中初一总喻能见所见皆如梦事。大小无碍等。如喻合文寻之。余九皆别。二喻自因力随自业故。凡命将终故。三四并喻缘力龙鬼所持故。然鬼持自他不同。龙持自他同体。五喻友依报力。六是定力。七喻性空力。八喻法界自在力。九喻智定无二力。大智海印之三昧故。十幻智自在力。二约所喻境相别者。亦初总余别。别中一临终现业喻。喻所见冥应。二非人所持喻。喻所见能说。三龙宫淹久喻。喻念劫圆融。四梵宫广现喻。喻一多无碍。五遍处定境喻。喻所见明了。六干城依空喻。喻事理无碍。七同处异见喻。喻隐显自在。八海现三千喻。喻顿现远近。九幻现众多喻。喻所见纯杂无碍。第四尔时弥勒下事讫起定。于中四。一警觉令起。亦弹指者前来得旨。所谓忘言。此中得旨令不滞寂。二法性下略示体相。初句标。此是下释所见之相。从法智缘生。缘生故无自性。故云如是自性如幻梦等。悉不成就者。结成上义。从缘无性故事不成就。无性从缘故。理不成就。由不守自性故能从缘。成上之法。虽成不离法性故。即事得云法性如是。亦是性自具故。三尔时下得旨而起。四弥勒告下问答所见。约问亲证推之在因。云住不思议。答中谦敬推之在缘。云善反力。师资互推反常情也。第二圣者下显法名。先问后答。答中先明主门。后善男子下眷属。前中三世一切境界者。即此所入所见之境。不忘念智者。即能入能现之智。良以三世。一如故念劫圆融。随一世中现三际之境。智入三世了法空寂与如冥契故。一念之中无所不见。庄严藏者有二义。一以法性严故。一庄严中包含出生无尽严具。如一阁中见多阁等。二以无碍智契圆融境。严如来藏则本具诸法故。上云法性如是。非是新成故。此门中具不可说解脱。第三善财问言下穷严因之本源。于中有二问答。初番穷其所归由上睹希奇摄力之后。忽然而失。故问其去处。答中以从本流末故来。摄末归本故。去去不异来故引之于来。一时并答。后番彰其本起。于中先问。虽蒙引归来处既不究。终归宁知本起。故复寻之。答中先法后喻。法中先相后性。谓智力缘作故来。智力缘加故住。既从缘来则无来去。故此严事非在阁中而住。亦非别处持来。从缘而来故非集。缘谢则灭故非常。若先定有来处则堕常过。先有今无则为断灭。既离断常何有生灭一异等相。故云远离一切。后喻有二。先龙王降雨喻。偏喻无来之来。合中不住内者。菩萨力故不住外者自善力故。以内外因缘互夺。则内外两亡。后幻师现幻喻。双喻来去则无来去。第四善财童子言大圣下。核正报之性相。于中二。先问从来。后问生处。前中先问。后答问中。上见慈氏从余处来。遽即设敬问法。未遑咨问所从。故此因前严事之来。便问来处。答中有三来处。一约体实法身。即无来之来来即无来文有十对思之。二善男子菩萨从大悲下。约相实报从万行中来。亦犹净名从万行道场来矣。三汝问我下。约用化现。随机熟处而来。此三即法报化身。亦体相用。亦理行事。又初唯理。后唯事中一具理事。摩罗提者。具云摩罗耶提数。摩罗耶者。此云鬘施。即山名也。提数云中。谓其山在此国中故。或国中近此山故。瞿者地也波罗云守护。即守护土地及心地故。第二善财下问答生处。问中由前云从生处来故。今穷之。答中二。先通明诸菩萨生处。后别显慈氏生处。前中三。初正答生处。次明生缘眷属。后校量显胜。今初有十。皆上句为能生之行。下句为所生之家。谓若发菩提心。则是菩萨名为生家。若有深心则见善友。若得诸地则满诸度。教化众生即是觉他有智慧故了法无生。有方便故不取无生之相。不滞二乘之寂。故生无生忍家。余可思准。又上句亦通所生思之。二善男子下明生缘眷属有二十句。般若为母方便为父者。略有三义。一实知虚凝与阴俱静。权智流动与阳齐波故。二亲生法身。实由般若。若无方便多共二乘。成菩萨种乃由方便故。三者内解外济如父母故。次檀以福资尸以防护。余可思耳。三善男子菩萨如是下。校量显胜于中二。先总辨生家胜。后生于如是尊胜家下。别彰智胜。第二善男子我身下。别显慈氏生处。于中二。先彰实报等周法界。文有十句。初句总次八别。后一结。二我为化下显为顺机当现生殊。于中先明现生。拘吒者此云楼阁。此聚落中多楼阁故或慈氏阁在此中故。后我为随顺下明当生。于中先正显当生所为。如莲华者有三义。一释迦下种彼华开故。二昔因含果如华未开。因亡果现故如莲华开。三闻熏含实如莲未开。见实亡言故云开悟。智论云。菩萨善根不遇如来智慧日光。翳死无疑通证前义。后我愿满下结会三圣。言俱见我者亦有三意。一俱助化故。二善财表行。文殊信智。成正觉时俱证此故。三者文殊古佛善财当佛。慈氏现佛。三世圆融浩然大均。故云俱见。第四善男子汝当下。指示后友中三。初劝往教问。次何以下释劝所由。三是故善男子下结劝重释。初中令往文殊者。因位将极令反照心源故。二中先征意云。文殊已见何为劝往释意云。彼德深广宿缘重故。于中二。先明行广。后显缘深。今初。出生菩萨功德者。主信法门长养一切善。故为佛母者。主般若门住甚深智见法实故。为菩萨师者。具善巧智通达解脱究竟普贤行故。后是汝善知识下。显其缘深已多成益。三结劝重释中三。初结劝具上二义应往勿疲。次征释。先征意云。何以的知具前二义。后释意。云已所成益皆是彼力。故知德深缘重。若当见者获益尤增。后文殊下结德究竟。前见为信之首。后见为智之终。故云一切究竟。第五尔时善财下恋德礼辞(已下第八十经)。自下大文第四明智照无二相。显前因法生果体无分别。绝境智等诸二相故。又善财障尽惑除未始动念。是故反照唯是初心。更无异也。即信智无二文但有三。第一依教趣求。第二见闻证入。第三转遇胜缘。今初言经游百一十余城已者。百一十义已见上文。然此游城复有二义。一但从弥勒至于文殊。自经百一十城。非连取前。二者加前百一十友。故云余城。即通取前友。普收诸法归一照故。若尔前友此城岂得同耶。亦有二义。一者友必依城。则一城一友。二者或于一城值于多友或求一友历于多城而。要具一百一十以。顺表法故到。苏摩那者此云悦意。即华名也。谓智照一性悦本心故。即德生城。有本云至普门国。显摄诸差别归无二相。即普门故。言住其门所者。显解心已极将入般若无二之门故。第二是时文殊下见闻证入此。下即是所漏脱文义。如前说然。以极照无二心境两亡故。略无敬问。信解双绝故。不见现身而反照。未移信心故申右手。又不见乃为真见。但了自心空般若故。文中三。一摩顶摄受。过百一十由旬者。彻过前位故。始信该于极果。故曰遥申。随顺行成故曰右手。然过城约超封域。由旬明超数量。又前越诸位断德。后越诸位智地。按顶表于摄受。亦以普法置心顶故。信至极故。二作如是言下诲示法门。即举失显得。谓若离信根等不了法性等。反显善财有信根等。能了法性等。于中先列所阙行法。文有九句前七阙因。一阙行本故。二求小故。心劣处生死而忧悔。三横不具。四竖不进。五滞一善。六不广求。七不起无住行愿。后二阙缘后不能了下。不能成益中有十五句。前六约所知理事。后九约能知分齐。例前诸文思之。又前九中。初一信根是所阙因。余皆不能成益。约法功归于信。约人前友之法皆由文殊。三是时文殊下结益归本。于中十句。前九结益甚深。初一总余八别。前智光明即般若方便。后无边智即智波罗蜜。普贤行道场者。举足下足皆与普贤行相应故。自所住处者。即是法界。是文殊大智无住住故。又普贤道场即法界理。自所住处即文殊智。此亦义同。示于后友普贤之境。后一句摄用归本。所作竟故信穷智境。信相便亡故云不现。第三于是善财下。转遇胜缘修行敬事。然此诸友及后普贤皆无指授者。表证法界离此彼相故。此三千友乃有多义。一者成前尚是文殊之益。二者顺后为入理方便。又通论诸友更分三分。初文殊一人为信心之始。次至后文殊为智满之终。故此总见三千等友。后之普贤理智无二。又前诸友一一各逢即是纯门。此中诸友一时顿见。即显杂门。后普贤一人具前诸友。即纯杂无碍。又此诸友所得法门受行各别。文所不具结广从略。故总云三千耳。大文第五增长趣求下。显因广大相。以前照理无二显其甚深。方堪成佛广大之因。以随一一因皆称法性故。文殊般若即摄相归体。普贤法界即秘密重重。若以二圣相对。则文殊为能证。若以二圣对善财。则文殊亦为所证。未得般若今证得故。文中分三。初依教趣求。二闻睹前相。三见闻证入。今初有二十六句。初一标求佛果。后一总观圆因中间诸句义通前后。皆是趣佛之因。并是普贤解脱境故。就中间摄为十对。初四四等普周寂静即舍故。次二福智无外缘境是智故。次二入正增助次二修因知果。次三入法现生。次二证愿修行。次二照上增下。次二得实照权。次二智周身遍。后三摧障入理。其入无碍法向上成无二碍。向下即成无碍法界。其住平等地即前文殊自所住处。后总句观普贤境。即前普贤行道场。以是显因广大相故。文殊通指善财普观。不同前文一友指于一友。良以普观方见普贤故。第二即闻普贤下闻睹前相。于中先闻后睹。今初有十三句。初一闻人名。后十二闻行位。即闻二字贯下诸句。此中闻者。非从一人多人闻之。即称法界而闻耳。诸地者。普贤位中自行依地。及圆融所摄地也。此句总下八别。一地方便者即加行也。二即入心。三出心四住心。五即修施戒等。六即遍行真如等为所证境。亦是所得分齐之境。七即神通作用。摧邪摄生等。八即同依佛智而住。二渴仰欲见下明睹。于中二。先仰德修观。后睹见希奇。今初。初闻前人法故生渴仰次。即于下修观。菩提场者是所观处。金刚藏者约表。即于本所信自心佛果菩提体中金刚智内。起一切因陀罗网普贤心观。约事即前其地金刚。而蕴德具严故名为藏。然此经体势应具十会。以顺无尽。又始起觉场义应归本故。今且依文。对前本末二会。即是摄末归本之义。是以善财不假别指。便于初会始成之处如来座前。而起观求。后起等下正显观心。有十一句皆称普贤境。而起于心故后得见。二善财下睹见希奇。于中二。先结前生后。兼显见因。后见十种下正睹希奇。于中二。一见瑞相十句五对。各先所依净土。后住处众生。二睹光明前瑞。则直见一重净刹。此明重见。又前粗此细。前体相此业用。然皆是普贤依报之刹。第三时善财下见闻证入。于中三。初结前生后。由睹前相生必见心。二于时善财普摄下起观增修。初摄散住定。次策勤无退。次观其体遍以法界为身故。次悲智横广。次愿行竖穷。后得果圆因。此乃总摄诸观。行人欲见当仿此修。离此观心见亦非胜。三时善财下正明见闻证入。于中二。先正见闻证入。后闻佛德难思。前中亦二。先显得益圆因。后位满齐佛。前中分四。一见身得益。二摩顶得益。三显因深广。四观用无涯。初中二。先见胜身。后得深益。前中四。一总见胜德身相。二别见毛孔出生。三重观体内包含。四结通周遍。今初由前于菩提场师子座前起胜想故。二见普贤身下。别见毛孔出生广遍法界。实则重重无尽。略显二十重。亦对前善财渴仰所起十一心故。其初等虚空广大等五心。遍此诸句。余之六心别生诸句。且除初一句。次之五句。由前观道场明了心故。出云等皆严道场。次叹菩提心下三句。由前入佛法海心。次一句及最初一句。由化众生界心。次四由前净一切国土心。亦兼化众生心。后六句由前住一切劫。及趣如来十力究竟心。并如文思之。是知各由自心所见分齐。三尔时善财下。重观体内包含。于中二。初结前生后。后重观下正显。于中亦二。先见三千。后如见此下类通十方三际。四如于此毗卢下结通周遍。文有四重。举类未结。尘中普贤。是知前则身中包含法界广无边故。显其普义。今则全此含法界身。潜入尘中调柔无碍。明其贤义内外周遍。限量斯尽故名普贤。二善财童子见下明得深益。既得智度已彰地满。况十表无尽耶。第二善财童子既得下。明摩顶得益。于中三。初摩顶。次既摩下得益。前向外观故得智度。此摩顶亲证故得三昧。后如此娑婆下结通。良以善财等普贤故。第三尔时普贤下明因深广。因深则果厚故。文分为三。初问答审见。二显因深远。三结因成果。二中三。一别明求菩提行。于中二。先顺显所行。后善男子我于下结离过成德。二我庄严下通明悲智行。三我法海中下。别明求法行。于中先反显无不能舍。一文尚无所不舍。况全部耶。以一文即。一切之一。如海一滴故。后我所求法下。显求所为结说无尽。第三是故善男子。我以如是下。结因成果。于中先结因。以有成果之功故云力也。文有十句。初四缘因。次二了因。后四通于缘了。后得此下成果。谓由了因故得法身果。由缘因故得色身果。第四善男子汝且观下观用无涯。于中三。初举益劝观。次观见奇特。后校量显胜。今初有标释结。初标可知。二我此下释中二。一明难见闻。二若有众生下明见闻皆益。于中三。初明不退菩提益。次或有众生下善根成熟益。后我以如是下总结多门。皆不退成熟。于中先多门皆不退。后若有众生见闻下。种种皆成熟。净刹可生身云何生。此有二义。一约法性身刹。则与刹为体名清净刹。与身为体名清净身。从能依有殊。欲显所依体一。故言生身。二约相用净刹是所依之刹。净身则身内之刹。欲显身土互融故言生净身耳。后汝应观下总结。第二尔时善财下观见奇特。于中三。初见毛内含三世间。次又见普贤下。见普贤身遍诸刹中出生大用。后时善财童子下。自见己身等普贤化。第三又善财下校量显胜。于中三。初校量善根。二从初发心下。校量所入刹海。三善财童子于普贤下。双显上二超胜之相。于中二。先别明横竖深广。于中有三世间。一器世间。一步超过显横广。尽未来劫明竖穷。犹不能知显深远。藏约包含。普入约广遍。余可知。后善财童子于下。总结平等周遍。不于此没彼现者。以没现相如法性故。以此彼相相即故也。第二当是之时下明位满齐佛。于中初句明自得。余皆等上。初一等因圆。次一等果满。一身下别显等相。此即义当等觉。因位既满更无所修。故但说等不辨更求。此则一生顿成。行布亦足。非唯但约理观初后圆融。上明见闻证入竟。第二从尔时下明闻佛胜德难思。前长行但显因圆。此偈方陈果用。非颂前文。然有二意。一对普贤。普贤意云。上见我难思。尚是因位。今示汝果尤更甚深。二对善财。善财等佛但是因圆。以果海离言故不说成佛。今寄现佛之德。以显善财果相故。长行偈文因果绮互。文中三。初偈颂标德。诫听许说。二尔时下长行举众渴仰欲闻。三尔时普贤下。广陈德相令众求满。于中二。先长行重诫许说分齐。后偈颂广显佛德难思。九十五偈分二。先九十三偈别叹佛德。后二偈结德无尽。劝信勿疑。前中前八十偈法说。后十三偈喻明。然通赞毗卢遮那十身圆满二十一种殊胜功德。即分二十一段。初有二偈。即于所知一向无障转功德。谓佛无障碍智。于一切事品类差别。无著无碍故。二有一偈。明于有无无二相真如最清净能入功德。谓了真如无二故无动念。三有三偈。即无功用佛事不休息功德。谓住佛无住处作佛事不休息。故云或见等。四有十五偈。即于法身中。所依意乐作事无差别功德。谓由诸佛所依智同。益生意乐同。报化作用同故。前经云得佛平等。亦同摄论四种意趣中平等意趣故。此广列诸佛皆互相遍。此释已妙。今更以文理证。此诸佛皆遮那之身谓此文言。此三十界阿閦在中。阿閦本在东方。今云在此明不异此。又无量寿佛月觉如来。皆遍十方岂容隔此。又皆言或见。则知一佛随见不同。若言别赞余佛。直言阿閦在此。何成赞德。况华藏刹海皆遮那化境。无量寿等未出刹种之中。岂非是此佛耶。法华央掘并说十方分身。故知法藏别缘十六王子皆方便说。以理推之。皆是如来海印所现。何缘不说自所现佛而说他耶。故知贤首佛等。皆本师矣。然此段文。亦兼显第十七随其胜解。示现差别佛土功德。文中三。初八主伴严土摄生同。次四微细含容转法同。后三总摄多门结前生后。五或见释迦下三偈。即修一切障对治功德。谓一切时常修觉慧。治六蔽等故。既云已经多劫。则不定始成。六有三偈即降伏一切外道功德。于中初二即教证二道。后一现所摧同类之身。七或现兜率下十六偈。即生在世间。不为世法所碍功德。于中初五八相现世无碍。次三处天宫殿无碍。次六随世巧化无碍。后二结无碍智之能遍随机。八如来住下有十八偈。明安立正法功德。于中初四偈。立三乘法轮兼显业用。次三明立六度道品对治法。次七明一音随类闻法不同。乃至无量。后四明平等语业而应一切。九具足下三偈明授记功德。谓记别过未如现在。故云悉明见。十有四偈。明示现受用变化身功德。十一或持下二偈。明断一切疑功德。谓于一切境善决定故。能断他疑。十二有九偈。令入种种行功德。谓遍了一切有情性行。随根令入故。十三如来无碍智。一偈即当来生妙智功德。谓佛知久远故。十四有五偈。随其胜解示现功德。谓随解现身故。十五有三偈。即无量所依调伏有情加行功德。意云。佛智为无量菩萨调伏众生加行之所依故。十六如来清净下二偈。明平等法身波罗蜜多成满功德。然同摄论法身具五种相。初句白法为相。以是极果圆满自在故。次二句不思议相。次一是无二相。次一无依相。次句常住相。次句二喻者空画喻无依。梦喻非有无二相。余不可喻。或略不喻。十七有一偈。明随胜解示现差别佛土功德。既随解而现故不可喻。此偈亦总拂前喻。如山等必不依空。有等必不能喻佛。十八一偈。明三种佛身方处无分限功德。十九一偈。摄三种功德。同法性等。即穷生死际常现利乐一切有情功德等。虚空即无尽功德等。实际等即究竟功德。以如实际之际穷未来际故。后二偈结德无尽。亦是别显无尽功德。虽是总结即当别文。于中前偈结德后偈劝信。古德亦有将此二偈为一部流通。已如前说。
　　法性深广难思议　　我已随分略开解
　　愿斯功德同实际　　普令含识证菩提

　　大方广佛华严经疏卷第六十


