  阿弥陀经疏
　　唐 窥基撰




　　阿弥陀经疏

　　　　京兆慈恩寺基法师撰
　　窃闻。三宝之宝理超系象之表。三乘之乘事涉名言之迹。原夫真际之理平等性空。赴机启权实之门。接凡施净秽之土。识其路者即语默一途。迷其趣者则理事天隔。故身子以高下之累则镜地而见丘陵。梵王以彼我俱亡则石田而观宝砾。是知净土之净志洁开极乐之门。秽刹之秽心尘起纯苦之域。良以物怀取舍。指悬鼓而可欣。人竞是非斥溷囊而可厌。故使励诚十念则高升日宫笃崇三行则迩登莲座。今言佛说阿弥陀经者。则越危城之要躅载苦海之慈船。语事目前论生界表。华手经曰。佛者名为觉。而诸众生长寝生死不能觉悟。唯佛能觉。既自觉已能复觉他。故名为佛。说者十住论云。开示解释义。阿弥陀者。此经下文自释。问何故名阿弥陀。答为含二义名阿弥陀。一无量光明故名阿弥陀。二无量寿命故名阿弥陀。经者法也常也。法即举直以措诸枉。绳墨以譬之。常即汲引而无竭。涌泉以况之。故言经也。佛地论云。能贯能摄故名为经。以佛圣教贯穿摄持所应说义故言经也。文之初略申七意。
　　第一叙佛身。第二叙其土。第三叙不退转。第四叙偏赞之心。第五叙体性。第六叙部类宗趣。第七判释文义。
　　第一言叙佛身者。问诸往生者见佛何身。答见二种身。若登地菩萨见佛受用身。若地前菩萨凡夫二乘见变化身。问依何得知。答摄论云。若离应身登地菩萨善根则不得成就。若离化身声闻缘觉及愿乐位中菩萨所有善根亦不成就。故往生者见二种身。问西方有二弥陀耶。答约报即一。若化即百亿弥陀。问彼报化两身为同处现生者皆见。为别处现诸往生者但见一佛耶。答同一三千界内各见不同。若登地菩萨即见他受用身亦见百亿化身。若地前人等但见一身。问若同处不异者。何故入大乘论云。诸佛色身于欲界成道。法性生身者住净居天。其处即异。菩萨生者应生净居。众生生者应生欲界。云何同处。答上下虽殊。同是一报所生之境。但上人生者正见受用土无处非净居。众生生者即见化土在阎浮提。故真谛云。诸菩萨于净土见佛。此约报土一向纯净说。波颇三藏云。应佛净土有凡夫二乘地前菩萨。报佛净土唯大菩萨。如此经说彼佛有无量声闻弟子及大菩萨者。此约化说。问众生生彼亦知是下界否。及知是化身否。答下界知之。佛谓真佛。问彼佛有报化者。何故大乘同性经云如我今释迦牟尼佛及西方阿弥陀佛皆是报身耶。答此约本身说。谓极乐国土是一报佛所王之土。然百亿四天下中者即是化佛。释迦莲华藏世界中者即是报身。百亿阎浮中者即是化佛。问弥陀何不但现一实之身令圣凡同见。答由机福力不同故身现有其粗妙。问如彼观经云彼佛身长六十万亿那由他恒河沙由旬。又鼓音经所说是刹利种者。此并是何身耶。答如彼观经者是报身。鼓音经者即是化身。问何以知之。答准净居天身身量皆大。如来报身皆在净居色究竟天实报净土故报身大也。若在阎浮提示有种姓父母生处及有得道菩提树。如无量寿经说。其树高四百万里。鼓音经说。其所住城纵广十千由旬。又观音授记经云。弥陀灭后观音补处。据上因缘此身即小。又去来生灭故知是化。问若是化者。众生生彼即见化佛之身。至得初地之时复见何身。答若登地已上即见报身。问登地见报身者。为灭前化相而见报身。为复不灭而见报身。答即于前所见身相上而见妙身。如人服药惺时即于针上见种种华草。如是地地见佛身相转转胜妙。唯佛与佛见常不异无增减相。
　　第二次问净土有几种。答有四种。一法性土二自受用土三他受用土四变化土。问四土之中西方是何净土。答若法性土者即是无垢真如。自性清净第一义空。本来湛然不假修成。为一切法之所依止。无一佛出世间法不有。名性净土。凡圣同有。凡夫尚隐。诸佛明显。若自受用土从三大阿僧祇所修善根万行所感。其土净诸佛亦不可见但可得闻。唯佛自受用。佛地论云。此自受用土周遍法界。无处不有。不可说言离三界处。不可得言即三界处。若他受用土者佛地论云。诸佛为令地上菩萨受大法乐进修胜行。于后得智中以大悲故于大圆镜智相应净识之上。依诸菩萨业力如来与作增上缘。随其根宜现其净土。或胜或劣改转不定。地地优劣。如轮王所感。其土与众生同处。所见即异。若化土者佛地论云。随菩萨所宜。或在色界净居天上。或在西方等。处所不定。今取相而言。西方有二土。若登地菩萨各见他受用土。若地前生者便见化土。问云何知见化土。答若报净土诸佛平等无有优劣。若化土者随众生现而有差别故。华严经云。娑婆世界一劫当阿弥陀佛国一日一夜。彼国一劫当袈裟幢世界一日一夜。又首楞严经云。文殊未来于南方成佛名普现色身。其土胜阿弥陀国不可为喻。又观音授记经云。过去金光师子游戏佛土及观世音未来成佛佛土胜今阿弥陀佛土无量。又准大阿弥陀经等。其土既在欲界。上有六天复致优劣。故知是化。问众生生彼为生何土。答生化土。问若是化土。何故二乘女人不得生耶。答论据报土说。平等觉经云。众生生彼始得初果。乃至后得阿罗汉果作大菩萨。或生于彼始发菩提心。既有凡夫及初发心菩萨者即是化土。若言二乘亦不生彼。即谓一向是报净土者。彼观经中三辈九品云何得生。此经下文彼佛有无量无边声闻弟子。何得不生也。又女人亦不得生者。此阿弥陀经等皆云。善女人闻说彼佛名执持不忘。必得往生。此云何通。又若彼土一向无女人故即谓是报土者。鼓音经云。彼佛父名月上。母名殊胜妙颜。此岂无女人也。女人根缺不生者。由彼佛本愿愿生我国者皆作男子六根具足端严胜天故。清净觉经云。女人往生者则皆作男子。故言无女人及以根缺。非是此处女人此间根缺不得生彼。问若是化土。何故摄论称别时意。答论言别时意者有二意。一以彼土增上乐处非少福能生。二见众生多不修道空唯发愿。有斯二意故道别时。即是弥陀经云不可以少善根得生是也。若六时念佛即三业无非。便是持于十善。或一日乃至七日由念佛故一念即除八十亿劫生死之罪。此即有多行又复愿生行愿相资。问若是化土。何故大论云非三界摄。答彼言非三界摄者。非谓出过三界。但谓异三界故。故大论云。地居故非色界。有形故非无色界。无欲故非欲界。故言非三界摄。又佛地论云。此是佛出三界净识心所现。为化地前诸有情类令其欣乐修行彼因。令声闻等见。若谓非三界者即谓出过三界。与彼平等觉经相违。问若是化土。何故解深密经三地已上乃得生彼。答此约他受用土说。他受用有二。一为登地已上现者。令登地已上人受用。二为地前人现者。令愿乐已前人受用。即化净土。彼经据诸大菩萨生彼者约受用土说。非是西方一向是初地已上净土。由有凡夫二乘亦得生故有化土及受用土。问若是化土。众生生者初见何土后见何土。答初见化土后见受用土。问何处见此二土。答于一界中一相之土初见粗后见细。非灭前土而见后土。亦非异处见其二土。故佛地论云。释迦如来说佛地经时。地前大众见变化身居秽土说法。登地菩萨见受用身居佛净土说法。问若生彼见化佛又居净土。我此释迦亦是化身。其土何以不净。既自不同。明知彼净土是报土。此秽土是化土。答依大论引目连问经。释迦亦示目连己身净土。又佛说言。一切诸佛皆有净秽两土。如释迦牟尼有净秽二土。今十方诸佛阿弥陀佛亦尔。问诸佛既同有净秽二土。何故阿弥陀不见有秽。释迦牟尼佛不见有净。答由此众生有乐见净土者。但说净土之名。又由众生不苦则不求涅槃。所以释迦于众生恶业之上作增上缘示现秽土令众生厌。然非释迦亦处其秽。故涅槃经云。诸佛无有出于不净土者。为化众生示现净秽。故维摩经云。若诸众生应以此缘得入律行者佛即为现。问若彼土是化又居欲界者。亦应有须弥大海。答以佛本愿力故无诸山川江海四王忉利。以福力故依空即住。
　　第三次问彼是不退转地。众生生者皆不退转。云何但以念佛发愿而不断惑即得往生。答彼言不退者。但以彼地胜缘强时长无间遂得不退。非亦生即是不退。言地胜者。众生有宜安乐适悦即能发心。即有比丘愿得七宝房舍卧具者是也。彼土既无三恶道。又无贫穷生老病死。国土清净百宝庄严胜第六天。故是地胜。言缘强者。彼无五退具。如婆沙说。一无长病。二无远行。三无常诵习。四无常营事。五无恒乖诤。此五因缘令心劳倦故多生退心。又无女人无淫欲无迷爱。于六尘境虽见闻触心全不染。又无恶友常与诸菩萨每至平旦历供诸佛。水流风树皆演法音。以是缘强故令不作恶业更退三途。言时长者。娑婆一劫当彼一日一夜。又彼众生寿命无量无边阿僧祇劫。经尔许时修行。何为不至不退转位。言无间者。胜人胜法无间资持受最后身。斯何可退。又不退转者有其三处。一若依璎珞本业经。地前第七住名不退转住。若修行者进退多在第六住末。若至第七住毕竟不退。是人入种性菩萨数。二者依弥勒问论及智度论云。菩萨若未至初地正位。虽无量劫修习善根。而未能得不退转。若至初地。以见道力离身见等诸烦恼。故断发菩提心相违退因故更不退。三者依资粮论云。若菩萨得无生忍时即住不动地。必当作佛更不退转。此即当于八地。以无生忍在七地故得无生忍已至八地中更不退转。今准观经。众生生彼得不退转者。但谓初地得生法二忍更不退转。非取七地。究竟而论亦得成佛。何但七八地也。若言念佛非断惑者。此非解烦恼性故不能断。然能伏惑令其不起。且如人一心念佛。意地更不起贪嗔嫉妒邪见也。由念佛故转无始恶业生无量功德。遮无量恶业止无量三不善根。又纵不断烦恼。但生到彼地方断烦恼。然后渐渐乃得不退。于理何过。
　　第四叙偏赞之心。次问十方更无净土。何以独赞西方。答非为更无佛土。恐众生境繁心乱。故随愿往生经云。此处众生信向者少习邪者多。心意无定故令众生专心有在。故偏赞也。又若言十方皆有净土。众生之心则便慢缓。若唯一处心即殷重。问弥勒下生此土亦净。复是同界。佛劝生彼何胜此间。答此虽言净由劣四天。当知西方胜过自在。又复此界有三恶道女色淫欲便利之秽。何得同彼。地既非胜终还退转。所以赞彼。
　　第五叙体性。次问净土以何为体。答摄论云。唯识智为体。谓佛及菩萨唯识智为体。即金刚般若论云。智习唯识通。如是取净土。若佛地论。以佛自在无漏心为体。非离佛净心外别有宝等净色也。又释者。是彼佛大慈悲愿力无分别后得智为体。
　　六次问此经部类多少宗趣所明。答穷括部类。有其四本。通明净土即以净土为宗。一观经二无量寿经三小阿弥陀四鼓音经。又如晋时帛延译无量清净平等觉经。又有大阿弥陀经两卷成。即与宋元嘉年中所译无量寿经及前清净觉经而同本异译。准此观经亦宋元嘉年中求那跋摩译与彼全别。今寻捡四经。部部之内虽则俱明净土。然旨趣不同。如此观经教修净土之业。即以定散二善为宗。如无量寿等三经。如来观众生净土机熟宜闻说时至。故释迦颜色胜常。阿难因起发问。世尊颜色欢悦者。应念过去当来现在诸佛胜妙事也。佛赞阿难善哉能问。因为广说西方净土之事。即以净土为宗。如此小阿弥陀经又问何故名极乐。极乐之事未知虚实。如来因为释得极乐之名。及引六方诸佛证成非妄。此经即以断疑证实为宗。如鼓音经人疑彼佛为天为人是何趣类。又彼净土增上报处。众生多有业障。或恶魔留难。云何得生。如来为辩弥陀是刹利之种。又教忏悔诵咒令转业除魔。彼经即以转业护难为宗。上来即辩四经宗趣及部类多少。然四经前后者准其道理。先为说令知。次教修净业。次断疑证实。后护难不生。即无量寿经初。观经第二。小阿弥陀第三。鼓音经第四。然以事推验。即观经为初。无量寿为二。何以知之。准说观经时阇王犹为太子。创夺父位。母时见害因请净土。如来为现西方教修定散二善。若至说无量寿经时。阇王已登位。太子作储君。故大弥陀经等云。如来说西方事时。阿阇世王太子与五百长者持盖献佛。闻说弥陀二十四愿。其太子发愿愿如彼尊。佛记却后皆得如弥陀佛。以此知居第二也。人云。阿阇世王太子者阇王身是。尔时由未篡位故为太子来至佛所。今释不然。若尔应除王字但言阿阇世太子。既标王及太子。明知即父子名殊。是故无量寿经当第二说。而观经自为夫人侍女。无量寿经自为人天大众说也。问若观经是初为夫人说者。何故下经佛还灵山令阿难重演而众无所请。明知大众已曾闻故。由已闻故更欲令闻修生彼业。所以如来敕令重演定散二善。何得即以观经为初。答如来意令大众知定散二善三世诸佛为净土因故令重说。又冀此经永传末代。后若结集知阿难所传不虚。所以令说。非为已闻后不请而说。即当第二。其余二经如前所释可知。
　　七判释文义。今判此经遵之往古亦为三节。谓序正流通。然依大悲开五分。一信分。即彼经云。在在处处佛所说法。谓如是我闻等。二证分。即彼经云。在在处处大众所集。谓与大比丘也。三缘起分。亦名发起分。即彼经云。随其因缘。随其由序也。此经略无人云。以尔时佛告舍利弗下为发起。彼土何故名为极乐下为正宗分。今恐不然。但如来初略举示。次广分别。此总是正宗非发起分也。四正说分。即彼经云。随其名句味种种广为人说等。即尔时佛告舍利弗下是也。五奉持分。即彼经云。佛说经已大众欢喜顶戴奉持故即佛说是经已是也。然诸经论中初之二分并为证经非谬。开合无在。就初信分文复为五。一信二闻三时四主五处。流支云。此之五句文为证三义故佛教之。一证是佛说令物生信。二表异外道经书阿呕吉义。三为息诤论知非结集者言。又智度论云。说时方人欲令众生闻之生信。是故此五句名为信分因缘。广如彼论说。
　　经曰如是。次释信也。智度论云。佛法大海信为能入。若人有信能入佛法。是故信者闻之即云如是。若不信者言不如是。故知如是者表信也。人疑云。经尚未宣。预信何事即言如是。答如指题目及题后经。是佛所说非我自言。闻者应信。故真谛云。如是之言标所闻法。明一部文理决定可信从故云如是。流支云。如是之言具有四义。一发心义。谓自念言我当如是发心如是修行也。二教他义。谓汝当如是发心修行也。三譬喻义。谓是人威德智慧得如天如日也。或汝今如是富贵如树提伽。四决定义谓我所见闻其实如是。今取此义故云如是。又佛地论云。如是有四义。一譬喻二教诲三问答四许可。如彼论说。即许可义故言如是。谓我当为汝如是说也。真谛云。如是者谓所信法体有二义。一就佛解。谓三世诸佛所说不异故名为如。以同说故即知非妄故称为是。正以诸佛同说其法可信故言如是。二就理解。谓诸法实相古今不异名之为如。如如而说不增不减决定可信故云如是。又有问者。此之五句皆为证是佛所说令人信受。何但如是两字独名为信。答义实如是。但为指名定实可信义彰故言为信。
　　经曰我闻者。次释举能闻人也。佛地论云。如来慈悲本愿增上缘力闻者识上文义相生故曰我闻。又我谓假者。即一身之总称。闻谓于耳。即六根之别名。今废别就总故曰我闻。问谁言我闻者也。答据元意。但结集者教作此言。然大悲经第四云。佛将涅槃执阿难手付属一切佛法。及第五卷教结集法用。又处胎经第五当结集时令阿难升座。迦叶告言。佛所说法一言一字汝勿缺漏。菩萨藏声闻藏律藏等各集一处。时阿难即言如是我闻。即是阿难称我闻也。
　　经曰一时者。次释说经时。谓说此一部经时故佛地论云。说听究竟总名一时。若流支云。佛说此经。我及大众闻无异时故言一时。又如来正演之际。群生即听之辰。说则教尽其宜。听即法充其量。故曰一时。
　　经曰言佛者。次释教主也。所以此中标佛者。为简余人。故智度论云。有五人说法。一佛二佛弟子三诸天四神仙五变化。表非余人说故故言佛。梵魔喻经云。所言佛者。生死根本燋然尽无余。诸疑已尽无所不达。得一切智。尊号为佛。放光般若云。诸佛所行所证之道名觉。诸佛皆共觉故故名为佛。大法炬陀罗尼经云。梵天王问佛。何故名佛。佛言能于生死得觉悟者名之为佛。
　　经曰在舍卫国祇树给孤独园者。次释说经处也。此又有二。一境界住。谓天子所统之方即舍卫国。二依止住。谓如来所居之处即给孤独园也。舍卫者此云闻物。故法镜经云游于闻物。三字生经胜氏树十二游巡经云。其国无物不有。天下闻之故名闻物。善见律云。此名多有。昔道士修行于此。时王出游见此地胜。就乞立都。地从人立名为舍卫。舍卫者即地主之名故言舍卫国。祇树者是彼国太子之号。谓之祇陀亦言誓多。此云战胜。施其林树与佛经行故言祇树。即阿含经称林者是也。给孤独园者。别译阿含第九云。长者须达多诣王舍城初见于佛。即自称言。我舍卫国人名须达多。此翻善施。乡人以我好给独老。众人称为给孤独也。后买祇陀之园造佛精舍故言给孤独园。良以君上而臣下故先只后给。以别归总故初树次园。
　　经曰与大比丘众。次释别证也。即举同闻此经众。准经首末略标五众。一声闻二菩萨三天四人五修罗。今经初有三。经末有二。经初三者。一声闻二菩萨三诸天。声闻众有五。一标类二唱数三举位四列名五结定。与者。其义兼人及己。大者。名称位高。善见律云。僧中功德极大者名大阿罗汉。又最小者名须陀洹。又多比丘众故言大也。比丘者。智论云此有三义。一者名为能怖。能怖魔王及魔人故名比丘。二名乞士。能离邪命清净行乞以资身命故名乞士。邪命者此有三种。一离口邪命。不以禁咒妄说吉凶得资生具以活命故。二离身邪命。不行合药书符耕田种作及手作器得价资养。三离身口邪命。谓口不诵禁咒。身不然火及杨枝折等。出僧祇律。又智度论有四邪命。一仰口谓仰观星象薄蚀。二下口田种作器。三方口为他驱使四方。四维口合药卜筮兼前三事。若作此四得活身命名四邪命。比丘之法不行此四事。应清净行乞名为乞士。三比名破。丘名烦恼。能破烦恼故名比丘。言众者。比丘非一故称为众。或多僧和合故名为众也。
　　经曰千二百五十人俱者。唱数也。谓常。旧谓如来所度三迦叶二外道师弟合有千二百五十人。为报佛恩恒随给侍。今按名讳事恐不然。即如罗睺大迦叶等常在其中。岂亦是彼之徒侣也。今据长阿含第一云。佛言劫将欲末诸物减损。如前迦叶佛一会说法弟子常二万人。今我释迦牟尼一会说法弟子有千二百五十人也。言俱者。善见律云共在一处。
　　经曰皆是大阿罗汉众所知识。次释举位也。初举得位即罗汉。次举名闻即众所知识。所言大者。谓腊高德上。即迦叶结集中言。若阿罗汉具三明八解脱大罗汉者住。故言大也。阿罗汉者。善见律云。阿罗之名义舍五种。真谛云。其名有六。一名杀贼。即阿罗名杀贼。汉名为能。谓三界见修烦恼侵善法财喻之如贼。又六尘如贼。是人能以智慧力断之令尽。证六尘空。况之如杀。真谛称杀怨。即涅槃经云。一切烦恼是菩萨怨。佛应害之故言杀贼。三果虽断未能全尽。不与此名。二者阿罗名一切恶业。汉名远住。是人远离一切恶业住无漏善功德中名阿罗汉。真谛称不生。谓是人虽有故业。无烦恼缘润故。彼旧业如六年陈种无力能生。故阿罗汉言我生已尽。故名不生。不生何处。谓不于三界烦恼之中更受生死之报。三者阿之言无。罗汉名覆藏。世人作恶即自覆藏。彼不作恶亦无覆藏。是故罗汉自称梵行已立。四者阿罗谓三界车轮。汉称打破人。能打三界十二因缘轮转车轮故名阿罗汉。即真谛称为破轮。谓破十二因缘轮。即以无明爱取为辋。谓烦恼贯穿故即以行有为毂。由业能生种种报故。即以现在五果识等未来二果谓生老死总七果为辐。五者名应供。是智断具足胜福田堪消物养能生大利故名应供。若真谛云不偿。谓不偿生死债故。是人由三学圆满四流永绝一向涅槃不入生死故名不偿。六名应教。谓自觉已满。将己所证堪应教人故名应教。若大品经云。是人断五上分结尽名阿罗汉。五上分者。一色爱二无色爱三四慢五无明。此五是上二界结性。谓将至上分故随生上界。生上界缚故说上分结也。此五一向思惟所断。是人由断尽故名阿罗汉。众所知识者。此举名闻。法华论云。诸王王子大臣帝释梵天王等皆知识故。又声闻菩萨佛等是胜智者。皆善知识故。又释一切凡圣识其形容知其种姓故。
　　经曰长老。次释四列名。今列十六人。其中阿难虽非罗汉。以德望隆重亦是众所知识故在此会。善见律云。老者而言大德。少者而称长老。增一阿含云。佛言自今已后诸比丘不得君卿相向。大者称尊。少者称贤。又小比丘向大比丘称长老。大比丘称小比丘字。准此二文尊卑不定。今据长阿含云。老有三。一年耆二知法三善作。又智度论引宝顶经。普化菩萨呼舍利弗为耆年。今称长老者。一是年尊。二者知法。如俗有先生之称长老之名。谓赞美其德不言其讳。
　　经曰舍利弗摩诃目犍连。次释此二人。本为外道情同莫逆俱时悟道。所以合列。增一阿含云。富楼那问舍利弗言。仁者诸人称仁者何等号。答曰我父名优婆提舍。我母名舍利。从母称名舍利弗。大论云。其母目如舍利鸟目。佛华严入如来智德不思议经云。舍利此云鸜鹆。弗多罗此云子。故涅槃经云。如舍利弗因母立名名舍利弗。良以女仪端齐贤才冠世清扬之目眸子圆明。母擅令名。子承嘉号。又罗云忍辱经名鹙鹭子。又中本起经云。舍利弗者本名优波替。佛言汝与目连者同时发愿。我成道为佛左右弟子。今既遂心。优波替者高世之号华而不实。复汝本愿还字为舍利弗。拘律陀亦复如是。汝自本目连。婆沙论云。舍利翻为身。弗之言子。名为身子。然优波提舍亦名优婆替舍。大论此翻为彗星。谓身子父名优波。此言彗。提舍此言星。故言彗星。舍利弗若逐父名应名优婆提舍。摩诃言大。文殊问经云。大目犍连此云萝茯根。其父好啖。因物为名。若涅槃经云。目犍连是姓与过去因果经同。此云赞诵。字拘律陀。因接拘律陀树而生。故真谛云应名勿伽罗。此云爱胡豆。胡豆即菉豆也。上古有仙人唯食此豆。是彼仙种因姓为名。
　　摩诃迦叶。迦叶者此翻为饮光。真谛云。其人先祖是大仙。身有光明能饮诸光皆令不现。是彼仙种故名饮光。但迦叶之身尚胜金色。饮光之号继祖未详。文殊问经翻为龟。良恐误耳。律毗婆沙云。以迦叶多有胜故以大标之。以五事胜故名大。一富贵长者所生故。二能舍大富贵豪族出家故。三能行头陀少欲知足故。四国王天龙鬼神多知识可供养故。五舍世间大利养行少欲知足行乞食故。又迦叶本起经云。王舍城内有大富梵志名尼拘律。此云无恙。有子名毕拨罗。即大迦叶也。迦叶是姓。毕拨罗是字。佛弟子中头陀第一。佛当见来分座令坐。
　　摩诃迦旃延者。真谛云。此翻思胜。古昔有仙。由闻思胜余人故。是彼仙种故名思胜。旧号肩乘。人云。将应误。应名扇绳。义将稍切。其父早亡唯母孤养恋不再嫁。如扇系绳。以此为号。又释。迦旃延者是姓。扇绳是字。
　　摩诃拘絺罗。此云大膝。骨高大故。是舍利弗舅。甚大聪明初为外道师名长爪梵志。
　　离婆多者。文殊问经翻为常作声。未详其义。相传云。依智度论。此翻为假和合。谓假死人头顶手足而成体故。按彼论第十四卷泛说一人不言名字。未知此是此人不。有人路行夜寄神庙中宿。有一老鬼持一死人来欲吃。即被一少鬼欲夺。各言我许。分竞无定。乃引彼人为证。彼人思惟。我实语亦死妄语亦死。宁实不虚。即云老鬼将来。彼少鬼发怒。便擒彼人挽取臂咬乃至头脚。老鬼惭愧此人为证。便取死人手足及头挟著。天晓而去。口云为是我身为非我身。遂至一伽蓝问僧是我不。因问自说如上之事。僧云汝身本来四大五阴假和合成。何但今日方和合。即出家后得罗汉。
　　周利槃陀伽者。依佛华严入如来智德不思议经云。翻为继道。善见律翻为路边生。有一长者。止有一女与奴私通。遂逃他国久而有孕。垂产思归。行至中路即诞其子。因名路边生。如是二度凡生两子。长名槃陀伽。弟名周利槃陀伽。以兄弟相继于路边生。兄名路边。弟名继道。即周利槃陀伽也。增一阿含云。其人父母并亡。兄厌家入道。其弟寻复出家。性甚愚钝。兄怒之曰。汝不能持诵。又加懒惰幸即归俗。牵出祇洹门外。号泣而立。如来见之知其道根将熟。唤之在侧付扫帚与。汝诵此名。此名亦号除垢。日诵之得扫。忘帚乃即思惟此名除垢之义。除者应是清净。垢者应是身中结缚。思惟忽然悟解成阿罗汉果。处处经其人过去遍通经论。藏秘不说。临死悔恨曰。我所解不为人说。用解何为。由我秘惜故今则暗钝。以临死悔恨故今经二十四年记五字因之得悟。又五百弟子本起经云。我昔放猪驱令渡水。以绳系口。猪不得喘息中流而死。以是罪因于是后身犹尚曚昧。我讽学一偈三月乃知。增一云。然能化形体作若干变。
　　经难陀者。大威德陀罗尼经云有四。一者但言难陀此云喜。二修难陀此云善喜。三阿难陀此云欢喜。四婆难陀此云贤欢喜。今言难陀者。即佛之亲弟。本姨母所生孙陀罗婿也。所以名喜者。时王白净适有悉达弃家入道。无人嗣位心常致忧。及生难陀。仪貌似兄堪继洪业故心生少喜。别译阿含云。佛言我弟难陀者能摄诸根不著六尘。饮食知节才以止饥故名难陀。又增一云。身形端正与世殊异。诸根寂静心不变易故名难陀。五百弟子本起经云。由过去施僧暖浴室及洗一比丘僧。即得无垢身形端正色妙如华。又曾修饰辟支佛塔。又见迦叶佛塔建立刹柱安承露盘。以是诸因今生释氏得为佛弟。有大人相身长一丈五尺二寸。
　　经曰阿难陀者。智度论云。如来得道夜生。朝有天人空中告白净王曰。悉达太子昨夜明星出时成一切智。王闻欢喜。又王第三弟斛饭王复是其日来启王。昨夜生一男。王曰贵弟生男我心欢喜。今日大吉。尔所生子应字阿难。此云欢喜。又以其人世世修忍辱故生身端正。父母欢喜。因以为字。观佛三昧经云。佛告阿难汝名欢喜。此则依名定实。增一云。阿难有四希有。令人欢喜。一者默然至大众之中见者皆喜。二者正有所说闻者亦喜。三者至四众皆生欢喜兴敬仰心视无厌足。四者正有所说闻者无厌故心生欢喜。大论云。其人昔作长者。因施诵经沙弥食。遂发大愿言。小师成佛愿我为多闻弟子。故今如来所有法藏悉能受持。
　　罗睺罗者。此云覆障亦曰宫生。五百弟子本起经云。我昔为王。有一仙人犯罪。禁安后园忘经六日不与其食。然我无恶心以忘因缘遂堕黑绳地狱经六万岁。最后身受胎六年乃生。故言覆障。谓被胎膜久所覆障也。佛出家六岁罗睺罗乃生。诸释皆疑非是释种。佛成道后还宫说法。其妻耶输陀罗此云名声。欲自雪身知其清白。乃以欢喜丸与罗睺罗令奉汝父。佛知其意乃变弟子皆作佛身。罗睺罗献奉而不错。佛既受已化佛皆灭。诸释方信实是宫生。入大乘论云。罗睺罗久住世者是变化身。
　　憍梵波提者。佛华严入如来智德不思议经云。翻为牛王。大论翻为牛呞。处处经云。昔作比丘摘他一穗谷观其生熟。五百生来与他作牛偿力。如今得道足犹似牛食后即呞。因名牛呞比丘。分别功德论云。恐人毁谤得罪。佛令居忉利天。尸利弗沙树下坐。解律第一。佛涅槃后结集法藏时。大迦叶令使命之。今阎浮提有大法事。问曰佛般涅槃耶。答佛已涅槃。我和上舍利弗在不。答先已涅槃。乃叹曰。我大师已灭度。和上复涅槃。世间眼灭。不能复下。即化火烧身。四道流水注阎浮提结集众中。水说偈云。憍梵钵提头面礼妙众第一大德僧。闻佛灭度我随去。如大象去象子随。于是天上涅槃。大论亦如是说。
　　宾头卢颇罗堕者。大智度论云。宾头卢颇罗堕誓能师子吼第一。按请宾头卢经云。宾头卢是字。未详其义。颇罗堕誓是姓此曰利根。但一切新作屋宅浴室斋会新衣上服先奉请。凡欲请者。当于静处烧香礼拜向天竺国摩利山至心称。南无大德宾头卢颇罗堕誓受佛教敕为末法人作福田者愿受我请。毗奈耶律云。其人本贪木旃檀钵。为树提长者现神足往取之。佛责之不听住此界。即往西衢耶尼教化众生。三摩竭经云。佛欲度彼事裸形外道难化国王故。令诸弟子皆现神变一时至彼受其所请。时宾头卢在于山中。缝衣乃忘去忽忆。以针刺地綖犹著衣。便运神足即往。其山以针綖所牵遂随后去。时彼国有一怀孕妇人。见大山蔽空而至惶怖堕胎。佛遥知之令目连往语。汝后何山。宾头卢回顾见之。把得此山一掷八千里。佛语之曰。我教化众生皆欲涅槃。今汝失期又杀一人。人命既重我所不喜。汝从今已后不得复随我食及预众会。留汝作后世福田。至弥勒佛出乃得灭度。宾头卢闻忧恼自责食讫入山。入大乘论云。阿罗汉无烦恼者与八住菩萨同修如意足能随意住世。即宾头卢是变化身非实身也。
　　迦留陀夷者。正法华云。此名黑曜。毗奈耶律云。名黑光。增一阿含云。迦留陀夷其身极黑夜行乞食。时天大闇而至他家。天有闪电。彼家妇人身正怀孕。于电光中见谓是黑鬼怖而堕胎。乃谓之曰。汝何鬼耶。答曰我瞿昙弟子今来乞食。彼女人即发声恶骂。如来知之即敕比丘。从今日已后不得过中食亦不得预乞食。
　　摩诃劫宾那者。此云房宿。相传云。以其初入道门在僧房宿。佛知道根将熟。即自化为老比丘与之共宿。因为说法而悟圣道。故名房宿。亦名房星。因祷房星而生故以为字。
　　薄拘罗者。此云善容。谓好容仪。过去曾持一不杀戒。今得五不死报。一釜煮不死。二鏊搏不燋。三堕水不溺。四鱼吞不烂。五刀割不伤。五百弟子自说本起经云。我昔曾施病僧药及施沙门一呵梨勒。九十劫以来不堕恶道。今年一百六十未曾有病。又分别功德论云。薄拘罗者昔作长者因醉入寺唱曰。诸比丘有须者当至家。明旦有一比丘来索药言患头痛。长者曰此膈上水仰攻其头头遂痛也。即施一呵梨勒果。比丘服已得差。由是九十一劫未曾有患。至年八十出家学道至今八十余年。合一百六十年。中阿含经云。我持粪扫衣来八十余年。未曾忆受用针线缝衣及针绵囊乃至一缕。未曾从一大家乞食。未曾视女人面及入比丘尼房。亦不共语。未曾忆畜一沙弥。且不曾暂患头痛等。亦不曾服一片药。八十年来常结跏趺坐未曾倚物。杂阿含云。佛灭度之后时阿育王遍礼诸塔广施珍宝。闻薄拘罗少欲第一乃施一金钱。时彼塔神还掷出之。王言善哉真实少欲一钱亦不受也。
　　阿[少/兔]楼驮者。亦云阿泥卢豆亦言阿[少/兔]楼陀。此云如意。正法华名淳[少/兔]。是白净王第四弟甘露饭王之子。其人过去曾以一食施辟支佛。十劫来天上人间受胜妙乐。末后生此释种之中得阿罗汉。常求如意故以为名。
　　经曰如是等诸大弟子者。次释结也。等者等及余人也　次明菩萨众文有三。初标类次列名后结定。
　　经曰并诸菩萨摩诃萨者。初释标类也。智度论云。按梵本应名菩提萨埵摩诃萨埵。今此释云菩提谓无上智慧。亦名为觉亦名为道。萨埵言众生。或言大心或云勇猛心。摩诃言大。是人为无上智慧道故。发生大勇猛心故。菩下去提萨下去埵故言菩萨摩诃萨。小品经云。是人为觉一切法无障碍义名为菩萨。常为大众作上首故名摩诃萨。道行经云。是人于一切法悉了悉知故名菩萨。天上天下最尊胜法名摩诃萨。十地论云。摩诃萨者有三种大。一愿大。起愿普及法界。不同二乘但求自度故。二行大。菩萨起行无有难行不行难舍不舍难作不作故。三利益大。菩萨愿深行远。凡所施作皆欲利益一切众生故。
　　经曰文殊师利法王子者。次第二列名。按梵本云曼殊室利。此云妙德。新译称赞净土经名妙吉祥。正法华名溥首。有经名濡首。悲华经云。过去有佛名宝藏如来。时转轮王第三子聪明智慧。发深大愿修菩萨行。彼佛语言。我今字汝为文殊师利。今依旧目为名。问彼人为实菩萨为示现人。答依首楞严经云。过去不可思议阿僧祇劫于此南方作佛。世界名平等。佛号龙种上尊王如来。即文殊菩萨是也。央掘魔经云。今北方有刹名常喜。佛号欢喜藏摩尼宝积如来。文殊是也。又菩萨处胎经云。文殊言本为能仁师。今为其弟子。二尊不并化故我为菩萨。璎珞经第四云。过去久远有佛名大身者文殊师利是也。又文殊师利佛土经云。却后于南方作佛名普现。世界名离垢心。胜阿弥陀国。又文殊涅槃经云。佛告言我灭度后四百五十年。文殊从雪山出。趣本生处舍卫国多罗聚落。现其妙身三十二相八十种好放大光明。奄然光灭遂即涅槃。留全身舍利一丈六尺。如净琉璃内外明彻。心中有真金像。结跏趺坐莲华上。长六尺。其文殊全身左臂有十佛印。一一印中有十佛名字。右臂有七佛印。一一印中有七佛名字。若人念文殊者。先当心想琉璃像及心中坐像。又一念其名除十二亿劫生死之罪。若至心者七日必现所愿得从。香山有八鬼神。移置香山顶上供养。法王子者。谓从佛化生从佛口生。佛为法王。人为法子。彼菩萨堪嗣圣种故言法王子。佛地论云。从世尊口正法生故能绍佛种令不断绝名法王子。十住菩萨名法王子住。何以故。次绍佛位故。何况其人过去佛也。但示为菩萨堪继法王故。放钵经云。释迦佛言我今得佛是文殊恩。文殊是我过去本师。过去无数诸佛皆文殊弟子。当来亦尔。文殊者佛道中之父母也。
　　阿逸多菩萨者。依新译称赞净土经翻为无能胜或言弥勒。此云慈氏。由彼多修慈心多入慈定故言慈氏。修慈最胜名无能胜。
　　乾陀诃提菩萨。未详所译。然称赞净土经第三菩萨名不休息。未知为即翻此乾陀诃提为当非也。若是不休息者。即教众生不绝名不休息。正法华名不置远。
　　常精进菩萨者。正法华云常应时菩萨。涅槃云。如是时中任修布施。乃至任修智慧。随时不懈名常精进。
　　经曰与如是等诸大菩萨。次释结也　第三明天众。
　　经曰及释提桓因等无量诸天大众俱。次释天众。智度论云。释迦为能。提婆为天。因陀罗为主。谓能为天主。又云释是字。提桓因是号。或称憍尸迦者。彼于往昔在摩诃陀国作婆罗门名摩伽。姓憍尸迦。此人有大福德。与三十二友发心修迦叶佛破塔基故俱生忉利天上。摩伽为主。称为帝释。佛呼本姓故言憍尸迦。或言千眼。以其过去聪俊故。少时能断千事故称千眼。问是何位人。答有言是须陀洹。有言是大菩萨。有言是凡夫。所言不定。等者。谓兼及下。其数非一故言无量诸天大众俱。谓上来别证分亦言证信序了　自下第二正说分。有人用此以下为发起分。今谓不然。此净土之事如来前已说故。但舍卫国有人未闻者故无问自说。若以此下乃至无有众苦名为极乐是发起分者。如观经指西方日没等观亦应是发起序。故知此下即为正说分。文有六节。一标净土果。二举净土因。三引六方以证诚。四指三生以显实。五他述希有。六自叙甚难。就初文复分二。先略后广。就略中复有七段。一指方处。二述远近。三举国号。四显导师。五明垂化。六征题目。七释得名。
　　经曰尔时佛告舍利弗从是西方。次释指方处也。善见律云。尔时者发起义因义。谓发言之因起。有释。传经者言当尔之时佛告身子故曰尔时。从此西方。即清净觉经及观经当日没处是彼国土。随愿往生经云。普广菩萨白佛言。十方可无净土。今乃偏赞西方。佛言十方净土理实无穷。以此处众生信向者少习邪者多心意无定。欲令众生专心有在故我偏赞。即涅槃经云。一切诸佛无有出于不净土者。为化众生示居秽境。又智度论引目连问经曰。佛言如我释迦牟尼有净土秽土。西方阿弥陀佛一切如来亦尔皆有净秽。但以机缘有宜故致差异。即维摩经云。应以此缘得入行者如来为现。今之西方机所宜矣。佛知根性故赞仰之。
　　经曰过十万亿佛土。次释第二定远近也。若观音授记经云过百千佛刹。清净觉经云过千亿万须弥山佛国。无量寿经云去此十万亿刹。语虽似殊土数相似。菩萨处胎经云。去此西方十二万亿那由他有懈慢国快乐安稳。人欲往生阿弥陀佛国者从此国过。人多染著即愿生其中遂不得到阿弥陀国。若见不贪不爱。即得越过到安乐国。
　　经曰有世界名曰极乐。次释第三国号也。此即处圆净。无量寿经名安乐。若清净觉及大阿弥陀经并云国名须摩提。须摩提者应是梵语。安乐极乐应是汉音。若鼓音经世界名安乐。如来所生之国名清泰。圣王所住。其城纵广十千由旬。于中充满刹利之种。国名如后释。
　　经曰其土有佛号阿弥陀。次释第四显导师也。此即主圆净。名如后释。
　　经曰今现在说法。次释第五垂化也。谓以法教众生。
　　经曰舍利弗彼土何故名为极乐。次释第六征问题目也。
　　经曰其国众生无有众苦但受诸乐故名极乐。次释第七得极乐之名。其国者即如来所统之境。众生者是如来所化之机。大法鼓经云。一切法和合施设名为众生。谓四大五阴十二因缘十八界等合成假名为人号曰众生。般若灯论云。谓有情者数数生故名为众生。大品经云。无有法可名众生。但假名故号为众生。是名字本无有法。强为立名名为众生。不增不减经云。此法身本性清净。但为恒沙烦恼所缠。随顺世间往来生死即名众生。无有众苦者。无量寿经云。彼无苦难之名亦无三恶道。但有自然快乐之事。亦无少苦故。央掘魔经云。无有少苦。纯一快乐故名极乐。又无八苦故莲华化生即无生苦。国无老病无有病苦。年寿欲尽愿生十方净土。随意往生离念念灭名无死苦。喜乐相随无怨憎会苦。心皆平等亦无怨憎。虽为去留无爱别离苦。所欲如意无求不得苦及贫穷苦。又身金色端正如天神通自在。香风拂钵天味自盈无五盛阴苦。目观诸佛显爀耳听树网风铃。水流天乐随意闻见。故名极乐　次下第二广明彼土依正两果。初明依报器世间清净依果。后明正报如来功德清净正果。就初文中有八。一宝林曜颖。二德水澄澜。三妙妓鸣天。四檀金饰地。五时华舞回。六羽驾游方。七鸟韵法音。八风生善念。初文且五。一下绕金栏。二上罗珠网。三树同严饰。四国遍周围。五结成极乐。
　　经曰极乐国土七重栏楯。次释第一下绕金栏也。无量寿论云。此即地庄严宝栏周匝围绕。说文云。栏门遮也。楯木栏也。按彼所释。楯即遮遏之体。栏即防护之名。此即形净土也。若第一义土。华严经云。清净心为楯。即意无三恶为楯之体。七业不生即为栏之用。
　　经曰七重罗网。次释第二上罗珠网也。无量寿论云。空庄严也。无量宝绞络罗网遍虚空。若观经云以妙真珠弥覆树上。无量寿经云总覆佛土。何但树上。其网四边皆垂宝铎。网用真珠金百千宝饰。
　　经曰七重行树皆是四宝。次释第三树同严饰。谓皆七宝庄严也。若无量寿经云皆以七宝间错。清净觉经或以四宝百宝一宝庄严。随念即现。若观经云。一一树皆高八千由旬。其叶华果一一皆作异宝色也。若无量寿经说权不言大小。唯佛菩提树高四百万里。其本周围五十由旬。枝叶四布二十万里。一切众宝自然合成。彼土天人闻此树动演出法音。皆得无生深法忍。住不退转。见嗅及触皆得适悦。此且形相净土也。第一义土者。净名经云。无漏法林树敷觉意妙华。解脱智慧果。
　　经曰周匝围绕。次释第四国遍周围也。无量寿经云。七宝诸树周满世界。国之四境及随所在绕池绕舍。皆七重行树及以栏楯。
　　经曰是故名为极乐。次释第五结成　次明第二德水澄澜。无量寿论云水庄严也。文有七。一池莹七珍。二水含八德。三下填宝砾。四上匝玉阶。五珠台际天。六鲜华吐褥。七结成极乐。
　　经曰有七宝池。次释第一池莹七珍也。准观经但有八池。此应据大者胜者说。若清净觉经等处处皆有浴池。或绕佛讲堂。或绕罗汉菩萨讲堂。如来浴池最大纵广四万八千由旬。其诸菩萨声闻及天人等各洗浴已。或于堂中诵经说法坐禅者。或在虚空中讲法诵经入定者。于是未得道者悉皆得道。或得初果四果及不退转。彼无大海江河溪涧。但有诸池及小芙渠。其池四边皆七宝间错。令水亦作诸异宝色。
　　经曰八功德水充满其中。次释第二水含八德也。称赞净土经云。一澄净。二清冷。三甘美。四轻软。五润泽。六安和。七饮时除饥渴等。八饮已长养诸根四大。准此水即具四尘。清净即色入。冷软触入。甘美味入。余三水之用。阙无香尘。成实论云。一轻二冷三软是触也。四美是味。五清净是色。六不臭是香。七饮已调适。八饮已无患。是水之用也。正法念经云。一具六味。谓甘苦辛淡醎酢。二清净。三香洁。四除渴。五凉冷。六饮之无厌。七无尘垢。八饮之无患。清净觉经云。其池中水浅深随念上下逐之。观经云。水随莲华树上下。水流之音或闻三宝声空无我诸波罗蜜声。此则弥陀神力使之然。即是形相净土摄。若第一义土者。净名经云定水湛然满。
　　经曰池底纯以金沙布地。次释第三下填宝砾也。无量寿经即互相厕映。若黄金池者下布白银沙。余亦类之。其池底有紫黑栴檀沉水香泥。
　　经曰四边阶道金银琉璃颇梨合成。次释第四上匝玉阶。问经言众宝所成。何以言玉也。答凡言玉食玉貌。非以玉为之。但贵美之言。彼亦如是。
　　经曰上有楼阁亦以金银琉璃颇梨车渠赤珠玛瑙而严饰之。次释第五珠台际天也。无量寿论云。谓地庄严。即色相圆净。谓七宝台阁光明净也。准观经处处皆有众宝楼阁。何独地上　次第六释鲜华吐褥。即依止圆净。若如来所居处有大宝莲华王座而为依止。自外诸人若或生莲华之中。即以莲华为依止。此文中为四。一华名。二分量。三光色。四香气。
　　经曰池中莲华。次释华名。谓之莲华。
　　经曰大如车轮。次释第二分量也。此经据小小者说。谓如车轮。观经清净觉经约大者说。或二十里乃至六十万里。然随念大小遂无常准。
　　经曰青色青光黄色黄光赤色赤光白色白光。次释第三光色也。然此经但有四色。准清净觉经观经。一一华叶皆作异宝色。何独青色但有青光也。按诸经据彼华非一一华有种种色。此经但据纯色者说。
　　经曰微妙香洁。次释第四香气也。清净觉经云。其彼华香八方上下最胜无比。闻其香气无不适悦。
　　经曰舍利弗极乐国土成就如是功德庄严。次第七结极乐。
　　经曰又舍利弗彼佛国土常作天乐。次释第三妙妓鸣天也。准观经等。无量乐器常悬在天。不鼓自鸣。又随物有处。或舍或林皆悬乐器。悉自和鸣随众生意。皆奏法音无非法声。人天闻者俱发道意。
　　经曰黄金为地。次释第四檀金饰地也。即形貌圆净。故佛地论云。无量佛所游行地处处庄严希有。按诸经多以金为地体。诸宝间错而中表映彻。故观经称琉璃地。又彼经云。地下有八楞金柱。杂宝交饰光明赫奕。其地犹如日宫悬处虚空。其宝地柔软下脚即凹举足便起。又彼国土无须弥山及诸山等。无量寿经云。佛言彼四天王忉利依空而住。
　　经曰昼夜六时雨曼陀罗华。次释第五时华回舞。无量寿论云雨庄严也。依庄严论。雨华意为严饰地。故无量寿经云。其华覆地厚四寸余。随色次第而不杂乱。光泽香软。足蹈上行才下四寸。举足还起。若更雨新华之时。旧华即渐渐地裂受之。故华没尽新华已满。或雨宝衣遍覆其地。人践上行。称赞净土经云。见此华者心虽适悦而不贪著。更增众生殊胜功德曼陀罗者。此云赤圆莲华。亦云如意华。正法华经名适意华大适意华。曼殊沙华名为柔软华。大品经中帝释雨曼陀罗华供养般若波罗蜜。须菩提言此华从心树生。即如心所欲而雨。释之者。华之所生从其心生。然华之色貌终是赤圆　次第六羽驾游方。问若仙人乘鹤等可言羽驾。彼乃运身而往或乘宫殿。何言羽驾。答谓飞若驾羽疾若乘龙故言羽驾。此即乘圆净。谓乘大定大慧之力。文复有三。初捧华历供。次限晨旋路。后结成极乐。
　　经曰其国众生常以清旦各以衣裓盛众妙华供养他方十万亿佛。次释第一捧华历供也。准诸经或乘七宝宫殿百宝莲华。或但尔而去。或乘佛威神。一念之顷游十方界。于诸佛前随心所念种种诸佛称心供养。礼佛听法或蒙授记。衣裓者谓衣衿也。
　　经曰即以食时还到本国饭食经行。次释第二限晨旋路也。谓限晨至斋时即便还归国。即任持圆净也。谓或以大乘法味喜乐持身。故饮食已说法诵经。经行者。谓旋绕思惟。问言食时者为同此处已午之际为别时也。答曰虽短长不等食时亦是同也。问四食之中彼有何食。答彼有段食。然竟不食。见色闻香意以为食。自然饱足无所味著。事讫化去。时至自来。故无量寿经云。彼欲食时。七宝钵器自然在前。百味饮食湛然盈满。若清净觉经欲食时有自然劫贝及[疊*毛]以为座。食者坐之诸菩萨罗汉皆食。食亦不多不少自然平等。亦不以美故喜食。何故此二经不同。答有食不食。食者故不多不少。若不食者见之便足。此即形相土也。若第一义土即净名经云。甘露法为食。解脱味为浆。
　　经曰极乐国土成就如是功德庄严。次释第三结成极乐　第七次明鸟韵法音。即眷属圆净。谓净土中如来化作天龙八部异类眷属。示庄严徒众眷属也。问彼土是三界摄不。虽言无须弥山。而六欲天皆空居者即是欲界摄。何得无实畜生乃是化也。答据无量寿经等。说是欲界。然智度论云。若他方化土杂恶不净者是名欲界摄。若清净者非三界摄。又有形故非无色界。地居故非色界。无欲故非欲界。是故彼土住似欲界而非欲界。故非三界摄。无实畜生。故正法念经云。四天已上即无实畜生。诸天福力为庄严处所亦有禽兽。然非实报。何况净土而得有之。言诸鸟者。或弥陀所化作宝光状似。此文有二。初叙后释去外疑。叙文有五。一总标羽族。二别列禽名。三啭和雅音。四诠论妙法。五闻声动念。
　　经曰复次舍利弗彼国常有种种奇妙杂色之鸟。次第一总标羽族也。色类非一故言种种。容貌绝群故言奇妙。
　　经曰白鹤孔雀鹦鹉舍利迦陵频伽共命之鸟。次第二别列禽名也。佛华严不思议经云。舍利者此云鸜鹆鸟。迦陵频伽智度论云。迦陵频伽者此无正名号好音鸟。此鸟子虽未出[穀-禾+卵]其音已胜众鸟。何况出[穀-禾+卵]。共命之鸟者。相传云一身两头。
　　经曰是诸众鸟昼夜六时出和雅音。次释第三啭和雅音也。
　　经曰其音演畅五根五力七菩提分八圣道分等。次第四诠论妙法也。三十七品亦名三十七助道法。亦名三十七助菩提法。言三十七者是数也。谓三十七心数法也。若言品者。谓三十七法各各别故名品。言助道者。谓能随顺资助尽智无生智。能令圣道势用胜故。故云助道。智也。若言菩提者。菩提亦名觉。即前二智也。故四谛论云。三十七助道觉法。此法小乘正学。菩萨兼修二智。智度论云。如来何故多说此法不增不减。但说三十七品。答此三十七品譬如众药和合疗众生病正须尔许。是故常说不多不少。又常说者。以是初欲入道次第名字。如人初到师处听法先用心念记持所闻法。故先明念。念已依行故次明正勤。勤断二恶勤修二善。若多精进则心散乱。欲令摄心便住定中。故次明如意足。心定已便生五根。五根渐增能遮烦恼能入深法。故次明五力。五力既增能分别圣道。故次说七觉分。既见谛已须除修惑趣涅槃城。故次明八圣道。若广分别具如别章。问准鸟所诠应当具说。何故经中但说四科。答然彼化生身无脓血不净等。故无倒执净不净心。故不说身念。虽无苦受亦无乐报心倒。不说受念。心知无常励诚修道。不说心念。知法无我而无我倒。不说法念。以是因缘不说四念。又不曾造恶无烦恼不说断。炽然自励修诸圣道不假说修。故鸟不说四正勤也。又定慧兼修非恒散乱。五通报得无劳说四如意足。是故前三众鸟不宣。又复释者是义不然。但经略举非鸟不宣。亦言三十七助道法者。谓四念处四正勤四如意足五根五力七觉支八正道。四念处者谓身受心法。四正勤者谓未生之恶方便令不生。已生之恶方便令断。未生之善方便令生。已生之善方便令增长。四如意足者谓欲定足精进定足念定足慧定足。五根者谓信根精进根念根定根慧根。五力者谓信力精进力念力慧力定力。七觉分者谓择法觉支精进觉支喜觉支猗觉支舍觉支念觉支定觉支。八正道者谓正见正思惟正语正业正命正精进正念正定。体性有十。谓净信．精进．念．智慧．及喜．猗．舍觉品相应舍．思．戒．三摩提。信分有二。谓信根信力。精进分八。谓四正勤为四。精进根精进力精进觉支正精进。念分为四。谓念根念力念觉支正念。智慧分八。谓四念处为四。慧根慧力择法觉支正见。喜为喜觉支。猗为猗觉支。舍为舍觉支。思是觉支数谓正思惟。戒分为三。谓正语正业正命。三摩提定。定分为八。谓四如意足为四。定根定力定觉支正定。问曰何故名助道法。助道是何义。答曰尽智无生智是菩提。谓此诸法随顺彼法令势用胜故名助道法。
　　经曰其土众生闻是音已皆悉念佛念法念僧。次第五闻声动念也。谓闻鸟说法皆生善念念三宝也。问诸经多说六念。此何独念三。答六念者约此处及下界中教其六念。以诸众生诸根不具得恶趣身。欲令持戒故教念戒。以诸众生贫穷困乏。欲舍悭故教念施。以下界人不及天故。意欲令其修天行故。故令念天。彼国众生无恶趣故。自念修善。无犯戒垢故。不念戒。无贫乏者故无念施。然亦持华历散诸佛。是供非施。由彼众生无悭吝垢故不念施。彼人形貌及所依止胜第六天故不念天。以三宝福田最胜无比但念三宝也。大涅槃经云。盲贼念佛还得眼根。释女念佛手足还具。商人念佛即免鱼难。摩诃斯那念佛得除疮痛。又观经云。一念阿弥陀佛除八十亿劫生死之罪。法华经云。一称南无佛皆得成佛道。是为念佛之力。大品经云。念般若波罗蜜除四百四病离灾难消诸恶业。或念诸三昧得胜知见。是念法之力。若人念观音地藏虚空藏菩萨。诸难消除所愿果遂。是为念僧之力。问佛藏经云。诸法毕竟性空。空中无佛无法无僧。若有言说形相是可念者为是颠倒。当云何念。答若彼经据毕竟空理说。今此经据接引说。从浅至深。故十住毗婆沙云。新发意菩萨若念佛者先念色身。应以三十二相八十种好念色身佛。心渐渐得入深法者应念法身佛。次转深入得上势力。应以实相念。莫以色身念。亦莫著法身。善知一切法永寂如虚空。故无所念亦无能念者。是真实念者。今为新发意者旦以事相念。即优婆塞戒经云。佛有七胜事故须念。一身胜。具诸相好圆满故。二如法住胜。三业常无失故。三智胜。具一切种智故。四具足胜。一切福德圆满故。五行处胜。常在三昧故。六不思议胜。六通具足故也。七解脱胜。一切烦恼正习俱尽故。又摄大乘论云。佛有三身。诸菩萨念佛者当缘念何身。答缘念法身。法身虽有无量甚深道理。然依法身念佛七种相。此七相是法身正用。亦是法身圆满德。一身平等利益圆德。谓能示现化身成道亦作大利益。若地前菩萨二乘凡夫未下种者令下种。未成熟者令成熟。未解脱者令得解脱。二无失圆德。由一切惑智二障永灭离故。无有烦恼令生过失。三无碍圆德。由智慧故于世八法不以忧喜碍心。四能施大法乐圆德。由有内外财故常受富乐。亦得清净土自受法乐。亦令他方诸菩萨受用法乐。五无功用圆德。谓一切事如来无功用自然成就。由本愿力故所欲作事自然而成。六心圆德。诸佛于六通境得最极自在。虽同类人及下人等不能为碍。在有心无心位中恒不废忘。已久修习成就故故得自在。七常圆德。谓法身常住故及众德亦常。由真如是常住故诸法以此为身故诸佛身常住。故依身所有众德亦常住。故言念佛等。三宝之义广如别章　次下第二释去外疑。其文有五。一遮二征三答四例五释。
　　经曰汝勿谓此鸟实是罪报所生。次释有畜生。由此疑心故佛遮扫。莫谓实是罪报所生。
　　经曰所以者何。次释第二征也。既有鸟演法音。何以非实罪报也。
　　经曰彼佛国土无三恶趣。次释第三答也。彼国实无三恶趣故。所以无者。由阿弥陀佛昔发愿言。设我得佛国有三恶趣者亦不取正觉。乃至国中天人寿终之后复更生三恶道者亦不取正觉。故知无也。
　　经曰彼佛国土尚无三恶道之名何况有实报之鸟也。次释第四例答也。三恶道之名尚无。况有实报之鸟。
　　经曰是诸众鸟皆是阿弥陀佛欲令法音宣流变化所作。次释第五释通也。人疑云。此鸟既非实报。当是何身。答彼佛所化。或宝光明所作。意欲令其助宣正法。故智度论问云。净土中诸佛有无量神力。何不但多化作佛处处说法度众生。乃化作畜生树木等说法也。答若处处皆见佛身说法。众生即不能信受。谓为幻化心不敬重。故于道难入。所以不化作佛。又如本生经说。若菩萨化作畜生身为人说法。以希有故闻者皆信受。又以畜生心直故不诳于人。闻则信受。又恐谓有情众生是欺诳故。亦令无情树木而演诸法。闻即信受　第八风生善念。谓风摇树网出妙音声时。闻者便生善念。无量寿经云。众生闻彼风树网音者。得深法忍住不退转至成佛道。耳根清彻不遭苦患。此文为四。一清风所摇。二歌音所演。三闻生善念。四结成极乐。
　　经曰舍利弗微风吹动诸宝行树及宝罗网。次释第一清风所摇也。
　　经曰出微妙音譬如百千种乐同时俱作。次释第二歌音所演也。谓妙声和雅譬如五音百千乐同时俱奏也。
　　经曰闻是音者皆生念佛念法念僧。次释第三闻生善念。
　　经曰舍利弗成就如是功德庄严。次释结成极乐。次明第二如来功德清净正果。无量寿论曰。又分有二。初明如来功德庄严。次明菩萨功德庄严。就初文中先问次答后释外疑。
　　经曰于意云何彼佛何故名阿弥陀。次释第一问也。彼佛从何义趣名阿弥陀　自下答中为含二义名阿弥陀。一无量光明故名阿弥陀。二寿命无量故名阿弥陀。
　　经曰彼佛光明无量照十方国无所障碍故名阿弥陀。次释光明无量故名阿弥陀。无量寿经云。佛言无量寿佛威神光明最尊第一。诸佛光明所不能及。由光多故名无量光。乃至有十二光名。其有众生遇彼光者罪垢消灭。若在三途受苦见光皆悉休息。寿终之后皆蒙解脱。平等觉经云。彼佛项光常照十方千万佛国。智度论云。阿弥陀国诸菩萨众身之光常照十万由旬。若是佛光遍十方界。问诸佛德行皆同。何故弥陀独胜。答智度论曰。诸佛常光亦无大小远近之异。但由众生根有浅深德有厚薄。诸佛常光所照现不同。然实平等。故十住婆沙云。诸佛常光不可以由旬数量为限。遍满十方莫知边际。又准彼国菩萨声闻身光亦胜。故无量寿经云。彼佛国菩萨光明常照百千由旬。声闻身光一寻。大品经云。欲得寿命无量光明无量。当学般若波罗蜜。
　　经曰其佛寿命及其人民无量无边阿僧祇劫故名阿弥陀。次释第二答寿命无量故名阿弥陀。无量寿经云。彼佛寿命长久不可称计。假使十方世界无量众生皆成阿罗汉共尽思惟百千万劫不知寿限。菩萨天人寿命亦尔。清净觉经云。阿弥陀佛欲令十方一切有情之类皆生其国悉至于泥洹。若诸作菩萨者皆欲令悉作佛。作佛已更转教十方众生之类得作佛。作佛已复教一切众生悉至泥洹。是故菩萨寿命无量。十住婆沙云。寿谓受业报因缘故得命根相续。一期得住故名寿命。大品经云。量不可得名无量。边不可得名无边。大法炬陀罗尼经云。不可算数故名无量。不可穷其际限故名无边。智度论云。阿之言无。僧祇言数。劫言时也。谓无数时。摄论云。不可数有二。一阿僧祇劫。谓年月岁数不可数菩萨修道此是小劫。二劫阿僧祇。谓菩萨修道以劫为量。此劫又不可数故名劫阿僧祇。此是大劫。今阿弥陀寿劫者是年岁阿僧祇也。其劫义如别章。人闻彼佛寿越僧祇。未知作佛已来于今久近。若久则恐临灭度。虽十念而难逢。近则固未涅槃。终百年而可望。良有斯问故下答云。
　　经曰阿弥陀佛成佛已来于今十劫。次第三释斯疑也。谓成佛已来始经十劫。愿生必见亦何疑也。问是何劫。答是小劫。如梁朝摄论。以行年双等岁为一数。数过六十数为一阿僧祇劫。谓五年两[門@壬]为一双。即一双二双乃至十双百双千双万双乃至阿僧祇双名一小劫。所以知是双等劫者。华严经云。娑婆一劫当彼一日一夜。即以彼三十日为一日。乃至十二月为一岁。五年有两[門@壬]为一双。乃至僧祇双故　次明第二菩萨功德庄严。文分为五。一常随众。二新贤。三旧圣。四劝往生。五释劝。初文有二。一总标二众。后结成严土。
　　经曰彼有无量无边声闻弟子皆阿罗汉非是算数之所能知诸菩萨众亦复如是。次释第一常随众也。声闻者。成实论曰。闻法得悟故云声闻。故佛地论云。闻佛言音而入圣道故名声闻。即观经称小乘根者生彼得四果也。问彼既是有四果。何故经言皆是阿罗汉。答此举随佛众。即如释迦弟子无量无边经初但标千二百五十人。举常随众也。问无量寿论曰二乘种不生。云何得有声闻众。答彼论据佛受用报土说。以诸佛受用土唯有十地诸大菩萨无二乘凡夫故。今此经中约化土说。有地前菩萨及二乘凡夫同见同受用故。观经言小乘根性亦得往生。诸菩萨者亦举常随菩萨众也。言声闻者。宝积经云有四。一是应化。二增上慢。三定性。四发菩提心。言应化者。实是诸佛及大菩萨。为度众生示作声闻。为引接实声闻故。即富楼那罗睺罗等是。言增上慢者。未得谓得未证谓证名增上慢。言定性者。谓本少慈心一向为己不为众生。怖畏世间唯住涅槃。是名于小乘中决定性也。言发菩提心者。彼从本来慈悲心少。亲近于佛所信心。虽住涅槃诸佛劝化方便诱引遂发菩提心。然而迟钝。问彼国声闻弟子皆是罗汉其数甚多。四种之中有何声闻也。答准观经无量寿经等。彼但有三种声闻。无增上慢者。何以知之。准此土有增上慢者。或恶魔作佛示与授记。即自念言。有所得故谓证涅槃与大阿罗汉同。或有坐得四禅言得四果。即将自身为阿罗汉等想。悉受他供养。准成实论。此人后当忧恼。谓临命终时乃见三恶趣中阴相现即生忧恼。彼国无此故无也。清净觉经云。其国菩萨罗汉自共语言皆说经道不说余语。其声如三百雷声。皆悉相敬爱无相憎嫉。悉存长幼上下。问彼土何众最多。答大论云。菩萨僧多声闻少。
　　经曰极乐国土成就如是功德庄严。结也。
　　经曰极乐国土众生生者皆是阿鞞跋致。次释第二新贤众也。故无量寿经云。诸众生明信佛智作诸功德。信心回向愿生我国者。于七宝华中自然化生。须臾之顷身相光明智慧功德如诸菩萨。悉皆三十二相身真金色。若不尔者不取正觉。故清净觉经云。生到彼者悉具诸相。智慧成满神通无碍。或得百法明门入欢喜地。是知生至彼者有到地前三贤位中。故言新贤。阿鞞跋致者。阿之言无。鞞跋致言退转。故大品经云。不退转故名阿鞞跋致。问阿鞞跋致有何胜用。答大品经云。若至阿鞞跋致位。是人不为诸魔所动。更无退转。故大论曰。此入不退转位菩萨名入菩萨位。自知自证不随他语不堕凡夫数名为得道人。一切世事不能动心。闭三恶趣门。若据彼论。与弥勒问论同。故彼论曰。菩萨未证初地正位。虽无量劫修集善根报。而未能得不退转。未得毕竟无怖畏心。此二论即取初地为不退转位。故弥勒问论云。云何不退转。答以诸菩萨得初地毕定因故。以见道力离身见等诸烦恼。如须陀洹人。菩萨初地断菩提心相违退因。离身见等烦恼。方得名为入菩萨位。自知自证二空真如过凡夫地。尔时有九种过。一入位过。谓初入菩萨位初得出世间心故。二家过。谓生在佛家。以依般若慧生故。三种姓过。种姓尊贵无可讥嫌。以大乘行生故。四出过。谓一切世间道所不能摄故。五入过。由入出世间道法故。六身过。以善住菩萨法中以大悲为体故。七处过。以善住菩萨正修行处而不舍世间而不染故。八业过。谓入三世平等真如法中。顺空圣智生命相似法故。九毕竟过。谓入如来种中令佛种不断究竟证涅槃道故。是则不退转位在于初地。若依资粮论。菩萨若得无生忍时即住在不动地。必当作佛更不退转。是则不退转位在于八地。故彼自发问云。何故从初地乃至七地。皆决定向三菩提。而不说为不退转。唯说住不动地者。答不动地菩萨所有信等出世间善根七地菩萨及二乘不能障碍令其退转。是故彼地名不退转。若据众生生彼得至七八地者。其位太高。若至初地者。即与观经相应。故彼经云。众生生彼有经一劫半劫得入欢喜地。若依璎珞本业经十住位中。彼经云。若新发意菩萨若进若退多在第六住欲入第七住中。何以故。若善男子一劫二劫乃至十劫修行六度得入七住。是人尔时从初一住至第六住若修般若波罗蜜。正观现在前复值诸佛及诸菩萨善知识等所护念。故即得出到第七住中即常不退。自七住已前名为退分。若众生生彼得入七住名不退转。此事必然。以彼时长久修缘强故。又有释者。彼无七种退缘故。故令生者皆不退转。一无五退具在。婆沙云。一长病。二远行。三常诵习经业。四常营事务。五恒和诤讼。此五因缘令心劳倦。是名五退具。二寿长于无量劫供佛听法陪随胜人。即长时修道故是名不退。三无女人故无淫欲迷爱。而六尘境界见闻触知令心不染而发菩提心。即无染爱缘故是名不退。四无不善及不称心故不退转。五无恶友常见诸佛及一生补处菩萨故心无慢惰。即恭敬修行故心无退。六由彼佛愿力故不退转。无量寿经云。其有众生一生我国乃至成佛不受恶趣。除示现生。若不尔者不取正觉。又十住婆沙云。若人欲得现身至不退转者。当学般若波罗蜜。当称念西方无量明佛。七为利益众生故不退转。智度论云。阿鞞跋致有二种。一得无生法忍。二未得忍者即是众生生死肉身。结使未断。佛知其人必当断故。为利傍人如来亦记彼菩萨是阿鞞跋致。释迦如来亦知我等众生得生于彼必不退转。故远记亦名不退。故言皆是阿鞞跋致。又纵生彼渐渐得至七地得无生忍。入于八地不动不退者。于理无妨。何以故。上言彼佛欲令十方众生生彼悉得作佛。作佛已更化众生。彼所化众生复亦得佛乃至涅槃。此乃住经六大阿僧祇时。彼众生尔许时修道。亦令生彼即至得佛。非但七八地也。
　　经曰其中多有一生补处非是算数所能知之但可以无量无边阿僧祇劫说。次释第三旧圣众。即助圆净。谓诸菩萨助佛扬化。一生补处者。谓十地菩萨更于兜率天一度受生。从兜率下即补前佛处而成佛故。故资粮论云。一生补处及最后身问为一为异。答不同。谓第十地菩萨更有一生所系者方欲入兜率天也。若正住兜率天中者名最后身。大品经云。是菩萨一生补处。是菩萨最后身。大论问云。兜率天有一生补处菩萨。如何余国亦有。答天上者是三千国土常法。余处者不定。无量寿经云。设我得佛。他方佛土诸菩萨众来生我国。究竟必至一生补处。除其本愿自在所化者。以佛本愿力故生彼国者入补处位也。
　　经曰众生闻者应当发愿愿生彼国。次释第四劝往生也。汝等未来现在众生若闻我上说者。应当发愿愿生彼国。
　　经曰所以者何得与如是诸上善人俱会一处。次释第五劝生意。所以我劝汝愿生彼国者。得与一生补处菩萨共聚会故。上来标净土果竟　次明大段第二举净土因。文分为五。一简少因。二陈多行。三圣众垂接。四众生托灵。五结劝敦励。
　　经曰舍利弗不可以少善根福德因缘得生彼国。次释第一简少因也。良恐众生曾闻佛说临终十念即得往生。我今天命未究且当放逸。为遮此念故言不可以少善根得生彼国。有人释云。此文正与摄论别时意相应。今释不然。论言别时意者。如人诵持多宝佛名决定于无上菩提更不退堕。又唯由发愿于安乐土得往生者。皆是别时意。今念佛者但愿往生。不论菩提退与不退。又专念佛即离十恶。一念便除八十亿劫生死之罪。何况多念。即是有行非唯发愿。十住论云。诸菩萨凡起小行发深大愿。愿大故得大果。我今多念于佛。是即多行。又愿往生。愿行相资扶。何为不得生于净土。众生由闻少善不生即怀疑惑。几许功德方可得生于彼乎。故下经云。如来教令一日念佛。乃至七日也。是知念佛发愿必得往生。非别时意。今经言善根者。未必要是无贪嗔痴三善根也。然亦不离。但今所论一日念佛等所修善根三业无非往生。决定非别时也。
　　经曰善男子善女人闻说阿弥陀佛执持名号若一日乃至七日一心不乱。次明第二陈多行也。优婆塞戒经云。若受三归名近住男女。兼受一戒乃至五戒不作恶业。故名之为善。即修行人。闻说阿弥陀佛者。所修行也。执持名号。诵念无忘也。若一日等者。行所经时也。一心不乱者。专注无散也。故十住毗婆沙云。一心者用意。即是念佛。念佛三昧经云。此是诸佛要法。二乘所无。占察经文殊般若并云。若人欲生他方现在净妙国土。应当随彼国土佛名一心诵念。愿往生者必得往生。观佛三昧经云。此念佛三昧欲成就有五因缘。一持戒不犯。二不起邪见。三不憍慢。四不恚不嫉。五勇健精进。鼓音经云。令念彼佛名十日十夜六时礼拜。贤护经云。能持戒者专念阿弥陀佛七日即得往生。清净平等觉经及大阿弥陀经并说三辈得生。一上品者舍家业弃俗。行作沙门修无为道。奉行菩萨六度修戒忍慈。专念彼愿生。彼佛不舍。其人现身眠梦得见彼佛菩萨声闻。若命终时彼佛菩萨必亲自来迎。于七宝池中莲华台上化生。受身长大即作阿惟越致菩萨。与诸菩萨飞行十方。供佛听法。二中品者是人在家不舍妻子。常持经戒。至诚忠信饮食沙门。作佛造寺起塔。烧香散华然灯悬缯幡盖。行慈断欲。愿生彼国。一日一夜念佛不断。其人现在亦梦见彼佛。若临终时彼佛更化作佛来迎。即得往生宝池华上。若人虽念彼佛及愿往生。然狐疑不信。是人终时亦遣化佛来迎现其人前。彼人见佛心生惭愧悔昔疑惑。亦愿往生。虽至彼国不得到于佛所。彼边界七宝城中欢喜便止。即于彼城宝池华上化生。于五百岁不见佛不闻法不见僧。彼名胎生。故成实论云。如经所说轻心布施生于边地受少果报。是知念彼佛者疑心亦然。所生之城纵横二千里。舍宅园林床衣皆众宝所成。百味饮食应念而生。所受快乐如忉利天。然不得出彼城。但时时见佛光明。以不见闻三宝故心生恼恨。经五百岁已乃得出城。至于佛所见佛菩萨。虽得闻法心不开解。亦不得在彼菩萨比丘僧众中听法。以去所居舍宅远故。又不能令舍宅在空随身来去。久久已后亦得如彼上品。其下品者无一切功德。但一心念彼佛愿得往生昼夜不绝经于十日是人亦生。若其狐疑亦如前说。复过五百岁得出城见佛舍宅去佛亦远。又彼经云。当作十种善业。一不杀。二不盗。三不邪淫。四不调欺。五不饮酒食肉。六不两舌。七不恶口。八不妄语。九不嫉妒。十不贪欲。不悭惜不嗔怒不愚痴。不随心嗜欲不中悔不狐疑。常孝顺忠信。能善奉戒持斋。勿共妇人同床。断爱欲心专念彼佛。经一日一夜乃至十日十夜不绝。必得往生。若观经云。当修三行。一孝养父母奉仕师长。慈心不杀修十善业。二受持三归具足众戒不犯威仪。三发菩提心深信因果。读诵大乘劝进行者。修此三业亦得往生。又九品修行皆得往生。如彼经说。若无量寿论修五念门成就亦得往生。一礼拜门。谓身业礼拜。二赞叹门。谓口业赞叹也。三发愿门。心常愿往生。四观察门。以智慧观察彼国佛及菩萨故。五回向门。不舍一切苦恼众生故。无量寿经云。设我得佛。十方众生至心信乐欲生我国乃至十念。若不生者不取正觉。唯除五逆诽谤正法。又法华经云。若人得闻药王菩萨品愿生西方亦得往生。药师经云。念药师如来亦得生于西方极乐。涅槃经云。旷路造作井。桥梁树荫僧房佛塔。回愿往生悉得生彼。
　　经曰其人临命终时阿弥陀佛与诸圣众现在其前。次释第三圣众垂接也。准观经等。或见彼佛菩萨持紫金台。或金莲华。如梁朝珍禅师。见白银台或见化佛菩萨来迎。但随行浅深迎相优劣也。
　　经曰是人终时心不颠倒即得往生阿弥陀佛国土。次释第四众生托灵也。心不颠倒往生者。谓不改善心夙愿也。准往生者皆生于彼七宝池中。莲华化生身形端正如诸菩萨。人天无别皆黄金色须臾长大。
　　经曰我见是利故说此言若有众生闻是说者应当发愿生彼国土。次释第五结劝敦励也。谓我了了见有如是胜利。故劝汝往生也　次明大门第三引六方以证诚。文分为三。初叙自言。次引他证。后释名目。
　　经曰如我今者赞叹阿弥陀佛不可思议功德。即是叙自言也。如我向来所赞西方之事。非独我说。六方诸佛亦如我所见。知说不虚也。
　　经曰东方亦有阿閦鞞佛须弥相佛大须弥佛须弥光佛妙音佛如是等恒河沙数(至)一切诸佛所护念经。次释第二引他赞叹证也。称赞净土经举十方。此本略举六方。一一方中皆有五句。一证处谓东方等。二证人谓阿閦鞞等。三证多谓如是等恒河沙数等。四证相谓各于其国舒舌相也。五证辞谓说诚实言。所以先引东方者。准西域法。以东方为上。天子正殿及以临朝皆面向东。又东方即阳之初。故日行东路为正之始。故先举东方也。阿閦鞞佛经云。名无嗔恚。在东方阿比罗提国。法华经云在欢喜国。须弥相佛者。谓金容尊大状类须弥也。大须弥佛者。谓仪容甚大如山王也。须弥光佛者。谓光大如山王也。妙音佛者。其声慈润清彻逾于梵响也。恒河沙者。长阿含第十八云。此阎浮提雪山北面顶有香山。四宝所成高二十由旬。顶有龙池名阿耨达。此云无热恼。此池流出四河。东方金象口中流出大河名曰恒河。智度论云。其河既深且广。其沙细而复多。真谛云。此河出池口。方一由旬。满中有沙。其沙皆细与水同流。东天竺地最近此河。世人多见故引之为喻。问如来大人何表信时乃舒舌也。答大论云。佛同人间相法故也。谓舒舌至鼻者必不虚语。况覆三千得无实也。然如来为证小事但舒舌覆面或至发际。若证大事即舒舌覆大千。今微因著果。恐人不信。舍苦轮之要躅。登涅槃之庄迳。其事不轻。其证须大。故覆三千大千世界也。当信是称赞等者。称即述其德。赞即光其美。心虑所不测名曰不可思。言谈所不及名曰不可议。诸行虽积靡方念佛之功。诸德虽多难俦此经之德。故使恒沙诸佛护持而不灭记忆以在心。故言称赞不可思议功德一切诸佛所护念经。南西北方上下同前说也。须弥者此云最高也。其山高十六万八千由旬。半在海中　次释第三释经题目。文有三。先问次释后劝。
　　经曰于汝意云何何故名为一切诸佛所护念经。次释第一问。汝知题此经否。此经所以得一切佛护念名者。
　　经曰若有善男子善女人闻是经受持者及闻诸佛名者是诸善男子善女人皆为一切诸佛共所护念皆得不退转于阿耨多罗三藐三菩提。次释第二释也。若善男女等者。是所护人。闻是阿弥陀及闻上六方恒河沙诸佛者。是能护人也。是诸善男子善女人皆为一切诸佛所护念者。正得护念也。如天亲般若论云。说根熟菩萨为诸佛所护念。即防其外慢缘。即诸外恶不及。内心无苦念。即记其内德。盖智慧以自成加外佛力以利物也。又经为起行之本。修以内资。佛则防行之缘。敬称而为外护。故言由持是经及闻诸佛名故为所护念。由蒙护念令善男女闻是经者皆不退无上道心。十住婆沙云。若人能称阿弥陀佛名一心念者。即亦得不退转。问为但念阿弥陀佛即得不退转。为又有余方便。答非但称念礼敬。又应至心于诸佛前忏悔劝请随喜回向发愿。由忏悔故即能转诸定业。如如意珠随愿易得。若有愿生之处即当忏悔令心不退。问不退及不转何异。答弥勒问经论云。诸菩萨见法时即永离菩提障。谓身见等一切诸烦恼。出过二乘地证得深心故名不退。以证胜法成就施等行故名不退转。即生自在。阿耨多罗此云无上。三藐言正遍。三菩提言知觉。谓无上正遍知觉。又无上者谓法身菩提。正谓如理智。遍谓如量智。又正谓无分别根本智。觉谓无分别后得智。谓由诸佛护念故于求无上果智之心遂得不退转也。
　　经曰是故舍利弗汝等皆当信受我语及诸佛所说。次释第三结劝也。是故者。结上之辞。皆当等者。劝励之语也。汝当信我上来所说及六方诸佛之言　次明大门第四举三生以显实。文有四。一发心。二获益。三遂志。四劝生。
　　经曰若有人已发愿今发愿当发愿欲生阿弥陀佛国。次释第一发心也。已发愿者是过去。今发愿者是现在。当发愿者是未来。欲生等者一心希望也。
　　经曰是诸人等皆得不退转于阿耨多罗三藐三菩提。次释现获益也。由念佛发愿故。一即彼佛冥加。二即此佛潜卫。遂令求道之心不退愿生之志不移。故言不退转。问已发愿今发愿可令得不退转当发愿者既未发愿云何得言得不退转。答若已发愿者已得不退。若今发愿即现得不退。若当发愿亦当得不退。
　　经曰于彼国土若已生若今生若当生。第三释遂志也。谓若已发愿者谓过去。过去发愿者已生也。若今发愿者谓现在。现在发愿者今生也。若当发愿者谓未来。未来发愿者当生也。
　　经曰是故舍利弗诸善男子若有信者应当发愿愿生彼国。次释第四劝生也。汝等若信我语者发愿生彼国也　次下大门第五他述希有。四。一彼赞扬。二讶能堪处。三怪登胜果。四赞授秘方。
　　经曰舍利弗如我今者称赞诸佛不可思议功德彼诸佛等亦称说我不可思议功德。次释第一彼赞扬也。我赞六方诸佛能为众生作真实证。众生因此心得无疑。又弥陀如来大慈悲摄引。我偏赞彼。彼佛复赞此。
　　经曰而作是言释迦牟尼佛能为甚难希有之事能于娑婆国土五浊恶世劫浊见浊烦恼浊众生浊命浊中。次释第二讶能堪处也。自誓三昧经云。释迦者此云能仁。十二因缘经曰。牟尼者名为寂灭亦名无分别。过去因果经云。谓身口意满足。即能证寂灭涅槃。能证无分别智。能令身口意功德满足。故言释迦牟尼。能为甚难希有之事者。讶佛堪忍五浊恶中。娑婆世界者。今翻杂恶。自誓三昧经云名忍世界。真谛云。忍是世界梵王之名。由能忍他胜事不生妒忌故更从主立名为忍界。又悲华经云。此界众生忍受三毒及诸烦恼。是名忍土。五浊恶世者。五者是数。浊者是滓。十地论云。有无明杂智。名之为浊。浊是最下滓秽。譬如酒水苏油等淳清在上滓浊在下。若众生劫初生时。人能长寿衣食精好。烦恼轻微诸见薄劣。身色端正孝顺慈敬。无五滓秽。名之为清。劫将欲末时。恶寿短烦恼厚重。诸见深固反逆不慈。有兹五滓。名之为浊。今此浊义广如别章。此略释名。一劫浊者。劫谓时也。菩萨善戒经云。由众生内有恶故外有三恶时。谓饥馑疾疫刀兵。此三劫起时名之为劫浊。饥经七年。病经七月。刀经七日。时虽长短不等。但众生死者一种。逢一一劫死者过半。若今众生施僧一抟食者不逢饥馑劫。施僧一丸药及与贫病者不逢疾病劫。行不杀戒起慈悲心不逢刀兵劫。而此三劫先饥后刀中间有病。然非相继而有。但次第有。谓一樚栌劫下时有饥馑劫。次樚栌劫下时有疾病。后樚栌劫下时有刀兵也。此三灾劫起时必其人寿十岁之时。故言劫浊。二见浊者。见谓五见。邪智推求邪心作解故名之为见浊。善戒经云。如今众生非法见法。法见非法。非法说法。法说非法。以不正见妄生分别。破坏正法增长邪法。令他修习故名见浊。三烦恼浊者。谓三毒在心能令心生烦恼造诸恶业。即善戒经云。令诸众生因烦恼故造诸恶业及畜恶具。谓刀兵仗等损害众生。俱名烦恼浊。四众生浊者。揽假名色而生。名色非一。即多法假和合成说名众生。而诸众生忘恩背义傲慢欺诳。不修三学及十善业。多造十恶五逆。即善戒经云。令诸众生不能孝养不敬师长不造善业名众生浊。五命浊者。谓报得非色非心一期命根名为命浊。若修善业所得命根长远或八万岁。由诸众生多行杀盗损命缘业不满百年。即文殊问经云。人命渐减短下至十岁即老名为命浊。故名五浊。所言中者。谓释迦出五浊之内。
　　经曰得阿耨多罗三藐三菩提。次释第三怪登胜果也。怪能于此恶时恶处恶众生中能忍诸恶能得菩提。
　　经曰为诸众生说是一切世间难信之法。次第四释赞授秘法也。一切世间难信之法者。谓一日乃至七日念佛即拔尘滓高升净境。微因著果俗情难信。人恐如来引接之语故言难信之法　自下大门第六自叙甚难。文分有四。一显难行之因。二显难得之果。三说难信之法。四结成甚难。
　　经曰舍利弗当知我于五浊恶世行此难事乃至是为甚难。释此自叙甚难中分有四句。一我于五浊等者。叙出秽方。二得阿耨多罗三藐三菩提者。叙证胜果。三为诸众生说等者。叙授秘术。是为甚难者。结上三事难作能作也　自下第三明流通分。即依教奉行分也。文有三。初能说已周。次所闻已备。后欢喜顶受。
　　经曰佛说是经已长老舍利弗及诸比丘一切世间天人阿修多罗等闻佛所说欢喜信受。释曰。佛说经已者。结集者所叙。即能说已周。长老已下即所闻已备。闻佛说经已下即欢喜顶受。言一切世间者。世间物非一故言一切。大集日藏经云。世间有三。一众生世间。谓六趣之类。二器世间。谓三界四十居止处。三五众世间。谓有漏五阴。云何名世间。杂阿含云。危脆败坏故名世间也。涅槃经云。天名灯明亦曰光明。能除黑暗而为大明故名为天也。又吉祥故名天。能多恩义故名人。。大法炬经云。阿修罗名非天。彼非天故名阿修罗。等者。即应等取龙金翅鸟紧那罗乾闼婆等。略而不数也。欢喜者。心欢体悦故言欢喜。即十地论云心欢体悦也。又伽耶山顶经论云。具三清净名为欢喜。一能说者清净。谓佛是一切智人。普为众生尽说顿尽无垢藏之法。二所说清净。谓理教相应随顺无逆句义依之出离。三受者清净。谓彼从受而诚信不生轻谤。具兹三义故言欢喜。又颜舒曰欢。神悦曰喜。闻之不谤称信。领之在心为受。故言欢喜信受。奉行末代奉行。

　　阿弥陀经疏(毕)

　　后批云　福州开元寺常契和上以大中七年九月日舍与珍。

　　阿弥陀经疏跋

　　自什公译阿弥陀经以来。历朝诸师制之疏记者亡虑数十家盖亦盛矣。慈恩基师所撰有二。一名通赞疏。一单名疏。二疏互有出没影发经义。犹一室两灯。照物愈明。岂可废其一乎。余尝读长西录。又见记主禅师之所援引。知通赞外更有疏。而切惜其不传于今焉。一日与智积之慧岳麟瑞二公话次。语偶及此。因知犹存于彼藏中。遂嘱二公写得一本。粗加校订。藏之箧中。顷有人镌梓。共之同志。藏版于华顶之库中。余因不愧鄙拙。略述得此书之颠末。以跋其后云。
　　　宽政四年壬子二月谷旦
　　　　　　　　　　　　江户沙门典寿撰

