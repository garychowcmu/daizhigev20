  阿弥陀经义记
　　隋 智顗说




　　阿弥陀经义记

　　　　天台智者大师记
　　夫至圣垂慈照机应迹。开导六道普济十方。逐境升沉随缘净秽。斯则善权摄诱引趣菩提。是故大觉弥陀昔弘誓力应形极乐现处道场。三辈愿生皆入定聚。色像殊胜寿量难思。宝树天华咸能演法。清风流水俱说妙音。闻唱苦空证无生忍。释迦圣主本愿弘深。不舍慈悲。化兹秽境五痛烧然八苦煎逼。广明诫劝遍洽群品。示其妙术十念往生。四众奉行依教修观。说有广略时处不同。灵鹫宣扬三种净业。舍卫敷演六方护念。阿弥陀天竺梵音。震旦译言为无量寿。化主极号以立嘉名。经者训常。由圣人口此即释尊所说语西方事故言经也。即斯一教在文虽约明义实繁。总语西方安养国界。第一释名。从人。标称。依教修习往生彼国。第二辨体。法性真如谛心观察证常乐果。第三宗致。净土机缘妙乐庄严化像迎摄第四力用。破除爱见五住尘劳正习俱尽。第五教相。带别挟通生熟醍醐总为教相也。分文三段。序正流通。略无别序。通中具六。第一如是者决定之辞。大圣观机。为多嗔者略说深妙。为多贪人广开秘密。为多无明者处中而说。言不虚发应物逗缘。我闻者。如来正法无量无边。我所得闻犹如微渧。所不闻者喻大海水。一时者。有感斯应。机悟之辰。即于会革凡成圣。佛者正标化主。应供遍知四辩六通三明八解一音演说随类闻晓。在舍卫国者名闻物。多有名贤。又饶珍宝觉徒商侣诸国共臻。复名为无物不有。祇树给孤独园者。祇陀舍树创起门坊。须达赈贫金布地共立精舍也。与大比丘僧者。大义三种。天王大人所敬故言为大。遍知内外经教是故言多。超九十五上故名为胜。比丘者此言除馑。在因三义。乞士怖魔破恶。果地三德应供杀贼不生。僧者四人已上和合羯磨事理无隔匡维正教。千二百五十人俱者。三迦叶众共有一千。舍利目连二百五十。常随圣尊为证信众。长老舍利弗智慧上首。翻鹙鹭子。大目揵连神力标名。此翻读诵。摩诃迦叶亦言钵罗。此翻龟氏。又曰光波。摩诃迦旃延善能清论。此翻扇绳。摩诃俱絺罗辩才无滞。此翻大膝。离波多翻为室宿。亦曰常作声。周梨槃陀伽此土翻译曰小路边生。难陀尊者此翻欣乐。阿难陀者翻善欣悦。罗睺罗者此言障持。憍梵波提译曰牛迹。宾头卢颇罗堕翻走闭门。迦留陀夷翻大粗黑。劫宾那翻为房宿。薄拘罗者翻曰善容。阿[少/兔]楼驮翻为如意。文殊师利此翻妙德。阿逸多者翻无三毒。乾陀诃提翻为香意。常精进者此土方言。如是等者结菩萨众。释提桓因翻能天主。等诸天众。总结同闻列众序竟。
　　正说为二。初明彼佛依正二果。次劝物往生。初复为二。前标次释。前标国界。后明化主。此经命章对舍利弗。余经皆有诸主。此经无问自说。十二部中亦不具足无两种偈。其余诸部亦不全有。不对菩萨者。适化无方欲令凡夫小乘厌此欣彼也。标依果中前明近远。从是西方过十万亿佛土有国名极乐。望贤首犹是下品。但比娑婆故言极乐。彼有三名。极乐对苦。安养从用。无量寿者逐人名国。次出正果号阿弥陀。其实有量。以余人不能称数。既云观音补处下地。不知说无量耳。彼土何故下解释。前明依果有三。初总次别后结。初总如文。七重行树下别释有四。一明宝树池楼阁奇丽。二明天华天乐映显庄饰。三明为宣道品。四树奏乐音。其树七重皆是四宝金银琉璃玻璃等宝。七重罗网七重行树微风徐动畅发和音。闻此声时即入正位。八功德水充满盈溢。轻清冷软美而不臭。饮时调适饮已无患。底布金沙。四面阶道四宝合成。池中莲华大如车轮。光色炫耀微妙香洁。上有楼阁。亦以四宝而严饰之。二明天乐。不抚而韵弦出无量法化之声。听发慈心。闻便悟道。昼夜六时雨曼陀罗。天华至妙名曼陀罗。色妙无比香气芬馥。常以清旦衣裓盛华。供养他方十万亿佛。即以食时还到本国。衣裓是盛华器。形如函而有一足。手擎供养。三杂色鸟白鹤孔雀鹦鹉鸲鹆。亦如此闻水禽之类。迦陵频伽妙音清高。可譬佛声。共命两头而同一体生死齐等。故曰共命。此等众鸟昼夜六时演畅五根五力七觉八道。妙音和雅。即道品中法门名义。初五根者信进念定慧。次明五力名不异前。根生有力别更号。七菩提分念择进喜舍定等。八正道分正见正思正语正业正命正进正念正定。善修道品即得见谛至于无学。勿谓此鸟罪报所生。皆是彼佛欲令法音宣流变化所作。四明七重行树及宝罗网。妙音譬如百千种乐同时俱作。自然皆生念佛念法念僧之心。悟无生忍。怡然快乐。
　　次辩正果文复有二。前明化主次辨徒众。化主又二。初辨光明无量次述寿命无限。大品云。欲得光明无量寿命无极。当学般若。就此徒众前辨声闻次明菩萨。前问前云有无数声闻。后何得云众生生彼国者皆是阿鞞跋致。解云彼土二乘亦皆不退。二乘不退为凡夫。菩萨不退为小乘也。从众生闻者下第二劝物往生有三。初正劝往生。次引证劝。三结劝又二。初正劝。次示往生方法。就初又二。初正劝次释劝意。舍利弗以少善下次示方法。问前云不可以少善。后那云一日七日心不散乱皆得生。答今不以时日多少。特由用心厚薄耳。若能七日一心不乱。其人命终阿弥陀佛以宿愿力化佛迎接。心不颠倒即得往生。何以故临终一念用心恳切即当得去也。我见是利即是释意。应当发愿一心修行。发愿庄严行愿相扶必当得往生也。如我今者下引证劝。非我独叹彼佛正劝物往生。六方诸佛皆悉劝发称扬赞叹恒河沙数各于其土往生彼国。若男女闻是经名。皆为诸佛共所护念。皆得不退无上菩提心。故汝等当信我语及诸佛说。发愿欲生皆不退转往生彼国。彼诸佛等亦称释迦。能为难事于娑婆杂恶五浊境界。为诸众生说难信之法。当得菩提。秽国障深五浊垢重。贪嗔是烦恼浊。五见为见浊。二为本揽此作因得有连持之命。于五阴假立众生。此四经时名为劫浊。秽国苦多其浊极重。同居净土其浊即轻。因顺余方有其名字。无此迫恼号极乐耳。
　　佛说经已下即流通段。说经既竟。四众天人修罗等类欢喜信受。圣主难遇若优昙华。庆今得见。正法难闻而今闻。昔所未悟而今得悟。具此三喜是故欣悦。得之于怀踊跃无量也。

　　阿弥陀经义记一卷


