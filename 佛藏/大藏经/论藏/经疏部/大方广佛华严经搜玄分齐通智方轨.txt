  大方广佛华严经搜玄分齐通智方轨
　　唐 智俨述




　　大方广佛华严经搜玄分齐通智方轨卷第一(之上)

　　　　终南山至相寺沙门智俨述
　　此经本外国凡有十万偈。昔晋道人支法领。从于阗国得此三万六千偈。以晋义熙十四年岁次鹑火三月十日。于杨州谢司空寺。天竺禅师佛度跋陀罗手执梵文。译胡音为晋。沙门释法业亲从笔授。时吴郡内史孟顗。右卫将军褚叔度为檀越。至元熙二年六月十日出讫胡本。至太宋永初二年辛酉之岁十二月二十八日校毕。
　　今分判文义以五门分别。一叹圣临机德量由致。二明藏摄分齐。三辨教下所诠宗趣及能诠教体。四释经题目。五分文解释。
　　初叹圣临机德量由致者。夫如来大圣。自创悟玄踪发轸于无住。融神妙寂志崇于菩提。故能殖道种于先际。积善业于无我。晕正智于金刚。朗如如于尔焰是以妄想弗剪而霄翔累表。灵鉴弗莹而圆明等觉。澄深我净至寂所不隐。凝迹常乐无所而不施。生死涅槃夷齐同观。德备圆通大智无障碍。解脱方便妙极然矣。
　　第二明藏摄分齐者。斯之玄寂岂容言哉。但以大悲垂训道无私隐故。致随缘之说法门非一。教别尘沙。宁容限目。如约以辨。一化始终教门有三。一曰渐教。二曰顿教。三曰圆教。初门渐内所诠三故。教则为三。约所为二故。教则为二。言其三者。一曰修多罗。此云线亦名经。以线能贯华经能持纬义用相似。但以此方重于经名不贵线称。是以翻译逐其所重。故废线名存于经目。譬圣言教能贯穿法相使不差失令法久住。经与线相似。此从譬立名。即诠定教也。二毗那耶此云灭。以身口意恶焚烧行者义同火然戒能灭之故称灭。此从功能彰目。教从所诠亦名为灭。即诠戒教也。三者阿毗达摩。此云无比法。亦名对法。能破烦恼及分别法相。无分别慧最为殊胜。更无有法能比此者。故曰无比法。此从无他得名。教从所诠亦名无比法。此即诠慧教也。名对法者。即阿毗是能对智。达摩是所对境法。即境用立名。此后二藏并从所诠得名也。问若然者。何故摄论云。为说三种修学别立修多罗。为成依戒依心学故立毗那耶。以此文验。即经诠三行。戒诠二行。慧诠一行。答有二义。一克性门。二兼正门。克性如前说。兼正门有二义。一本末义经为本教。余二次第末也。二者兼正门。经中定为正。戒慧兼也。律论亦尔。准可知耳。此经即修多罗藏摄也。所为二故。教即为二者。根有利钝。法有浅深。故约声闻钝根就分别性立于三藏。成声闻行法故也。为菩萨利根。约无分别等三无性。义立三藏。为成菩萨行法故也。问经云为诸缘觉说因缘观法。即缘觉亦有教。何故不立藏。答依普曜经。三乘教即立三藏。今依摄论及地持等。但假教即入声闻藏。故不立也。此以二义明之。一声闻声闻。是人本来求声闻道乐观四谛。今遇佛说四谛法得道。先有种性。今复闻声故曰声闻声闻。如经中说。求声闻者如来为说四真谛法。据此为言。二缘觉声闻者。先求缘觉道。今遇佛说因缘教法。如经中说。求缘觉者如来为说十二缘法。就此为论。初义总相知法。后义别相知法。利钝虽殊。同期小果。总为一藏也。若上利根出无佛世。自悟因缘。而得道果。有行无教。据斯废也。依普曜经。望理教别也。就声闻中有其二种。谓初执性教及顺破性等诸部执教。破性教者。分知法空。同依四谛趣于小果故同入声闻藏也。二菩萨藏内有二。一者先习大法。后退入小。今还进大故。经说言。除先修习学小乘者。我今亦令入是法中名渐入也。二者久习大乘今始见佛。则能入顿。故经说言。或有众生世世已来常受我化。始见我身闻我所说。即皆信受入如来慧也。此经即入大乘教摄也。第二顿教摄者。故下经云。若众生下劣其心厌没者。示以声闻道令出于众苦。复有众生。诸根少明利。乐于因缘法为说辟支佛。若人根明利。饶益于众生有大慈悲心。为说菩萨道。若有无上心决定乐大事。为示于佛身说无量佛法。以此文证知有一乘及顿教三乘差别。又依真谛摄论。一者一乘。二者三乘。三者小乘也。问顿悟与一乘何别。答此亦不定。或不别。或约智与教别。又一浅一深也。一乘藏即下十藏也。相摄准之。第三言圆教者。为于上达分阶佛境者。说于解脱究竟法门。满足佛事故名圆也。此经即顿及圆二教摄。所以知有圆教者如下文云。如因大海有十宝山等准之。问此经何故上来通三乘分别及摄者。答为此经宗通有同别二教三乘境见闻及修等故也。如法华经三界之中三车引诸子出宅。露地别授大牛之车。仍此二教同在三界为见闻境。又声闻等为穷子。是其所引。故知小乘之外别有三乘。互得相引主伴成宗也。藏摄分齐讫。
　　三释教下所诠宗趣者有其二种。一总。二别。总谓因果缘起理实为宗趣。别有四门。一教义相对以辨宗趣。二境行。三理事。四因果。教为宗义为趣。境为宗行为趣。事为宗理为趣。因为宗果为趣。次能诠教体者有其五种。第一义者实音声名味句。第二义者可似音声名味句。第三义者不可似音声名味句。第四义者唯识音声名味句。第五义者真如音声名味句。故经云一切法皆如也。
　　四释经题目者。大方广佛华严经世间净眼品者。大谓体相用莫过故也。谓平等不增减体。具足性功德相。生世出世善因果用故。方者理正非耶。广者法门理数具德尽其边也。佛者觉也。此通十佛及三身佛。华有二种。一集果华不与果俱。如生死为道具等乃至因位善根等也。二庄果华与果同时。如七净华等及满果位诸德。修生本有互严可知。严者庄饰也。又言大者标以胜极之都目。故论云。大胜高广一体。而异名乘旨道富。参罗无外。谓之大本。非局然矣。言方者圆通之致。处无不善。触缘斯顺。不择物而施。故曰方。言广者。冲而幽微而远渊而且博。谓之广也。言佛者中国正音云佛陀。此方称觉者。以其朗达穷源。尘习永亡。怀明独曜。晖光大夜。启导群惑。自觉觉人故曰佛陀。言华严者。此况法身行德之美故。体非真无以彰其妙。功非极无以显其胜。互相莹发义并超殊。可谓自体圆通胜妙之极然矣。其犹众彩奇珍纤饰金颜。特甚瑰丽世之无比。故就斯喻标名。故曰华严。经者真净之教。训议常则。文诠理纬。显用行心。故曰经也。世间净眼者。谓时中器等三世间也。及能况之相。又体用差别。故现世。无碍无染况净眼。亦可如来未出世。无善导故如盲。佛今出世。现自他净喻明眼耳。言世间净眼者。此应名序。但今之时会并是胜流入佛众海数。德居净域尘所不染。出自天真。信非有为。故托以显至极圆道缘起之妙。不舍生死而无沾污。是以就事为目故曰世间净眼。难测。非喻莫晓。故设以拟状。若于眼内外俱净中表清彻。色像参罗并属于一运。无小无大无远无近不相妨碍。故可准况标之如眼。故下偈叹。世间清净犹如眼。义显圣说然矣。品者语言理均。挌类相从。称之为品。此经有三十四品。此品贯之在首。故称第一。经之都目宗要之况旨明于此。故言道大方广佛华严经。
　　第五随文解释者。初总料简教之分齐。次别释文分齐。有二。一对耶显正明其分齐。二约所诠义明其分齐。初对耶者有其四门。一约缘辨耶。如八时不应语等。二约业辨耶。如求其名利。自是非他。乐世有等。三约惑明耶。闻作闻解不得不闻。乃至依法不依人等。四约始终辨耶。如经云八大善人等当成不善故。二约就所诠明分齐者略有十门。一同时具足相应门。于中有十。一教义具足。二理事具足。三解行具足。四因果具足。五人法具足。六分齐境位具足。七师弟法智具足。八主伴依正具足。九逆顺体用自在具足。十随生根欲示现具足。此等十门相应无有前后也。二因陀罗网境界门。此中具前十门。但义从喻异耳。余可准上。三秘密隐显俱成门。此亦具前十门。但义从缘异耳。余可准上。四微细相容安立门。此亦具前十门。但义从相异耳。余可准之。五十世隔法异成门。此亦具前十门。但义从世异耳。余可准之。六诸藏纯杂具德门。此亦具前十门。但义从世异耳。余可准之。七一多相容不同门。此亦具前十门。但义从理异耳。余可准之。八诸法相即自在门。此亦具前十门。但义从用异耳。余可准之。亦可依性。九唯心回转善成门。此亦具前十门。但义从心异耳。余可准之。十托事显法生解门。此亦具前十门。但义从智异耳。余可准之。上之十门玄并皆别异。若教义分齐与此相应者。即是一乘圆教及顿教法门。若诸教义分与此相应而不具足者。即是三乘渐教所摄。余义依下天王等法门。准之可解也。随文解释者。初略举八种教明互相成。及约三教相明其次第。次随文释。其八教者。一一乘三乘分齐。二真应。三回三入一。四空有。五凡圣相由。六常无常。七三乘同行。八辨法邪正。此之八义上下皆通。广说略说相从成就本末二相。宜可准思。约三教相成者。谓始于道树。为诸大行。一往直陈宗本之致。方广法轮其趣渊玄。更无由藉以之为顿。所言渐者。为于始习施设方便。开发三乘引接之化。初微后著。从浅至深。次第相乘以阶彼岸故。称为渐。所言圆教者。为于上达分阶佛境者。说于如来解脱法门。究竟穷宗至极果行。满足佛事。故曰为圆。如穷之以实。趣齐莫二。等同一味究竟无余。何殊之有。但以对治功用不等故。随根器别其浅深。言分有三。其次第者就于一乘了义实说。约对治方便行门差殊。要约有三以明次第。一者据方便修相对治缘起自类因行以明三教。渐即在初。顿中圆后。三义从渐说也。初渐以生信。次顿以成行。次圆以成体用耳。若约实际缘起自体因行以明时。顿初渐次圆后。初示顿以令修。次示渐彰为物。后示圆果德备故也。若约穷实法界不增不减无障碍缘起自体甚深秘密果道时。即初圆次顿后渐也。所以尔者。正以冲宗不遗于玄想。圆道不拣于始门。是以事虽近而至远。相虽著而至密。浅至极深方穷故。初示圆令见闻。次彰顿令随喜。后辨渐阶位。显德起信行也。此即约圆以明三耳。然教乃可尔。论其旨也。正明如来法身无上菩提至极圆道。契穷实相德盈海奥。义兴真本显明后际。语果彰之于无得。论因显之于无发。故无相之相。其趣幽微凝同太虚。旨绝名相。可谓至道无言而玄籍弥布。真容无像而妙相备严。入于佛慧具佛所行。德显殊美逾越于世。故经首贯以佛华严之称者。当以旨南之说。宗要在兹。随文释者。此一部教大分有三。谓序正流通。若竖料简。随其八会有十义别。余准可识。此经一部凡有七处八会。人中三。天上四名七处也。重会普光名八会也。此为阶法故有七八耳。此七八文相有无不同。略以十门分别。就八会内所以初明佛者。佛是化主。今摄物必以化主为先故。初明也。二大圣说法有所栖托。次辨处也。三摄化有所。次明菩萨。四器虽具足。请若不满。则不为说故。次生疑。五法润无崖。次辨集新众。六微法不审不可即说。次辨入定。七欲辨法胜故明佛加。八显法始终分齐。次明出不出异。九胜法既宣。次明法益。故辨动地雨华等也。十然功用既彰。化不偏屈。十方齐转契合不虚故。次辨结会平等显证述成。此十若离雨华等乃有十五。散华烧香放光作乐雨宝。摄五为一也。今并摄在十耳。二对会释有无者。七处佛三身中是何。此解有二。一局一通。局者八会俱非小见。故是报身。问既报非化。何以处与下同。答此为先化流于末世。故寄世处以辨也。又问若寄世者何故经云阿迦尼吒天成。答此有二义。一寄化显报。即八会是。二寄报显化。即色究竟是。为彰欲界是化故约相是化。今论教意耳。通者三身具有。一一互成。又普贤文云。在我身内无障碍。又辨华藏世界海又寄道树等。故知也。此约三乘辨。若约一乘即下十佛并皆通有也。分文三者序正流通也。序者方便相。正者说体相。流通津用相。此净眼品是序。卢舍那下辨正宗。经不来尽故无流通。所以知。大论云。不思议经有十万偈。此唯有三万六千偈。故知也。亦可有流通。众生心微尘已下文是。但为龙树菩萨会事等处十万。准省之故不足耳。若从文义以分。至文别辨耳。序文分二。初明证信。二天王设供等已下明其发起序。证信序文有二义。初二句四字局此证信。二一时下义有通。此约一义耳。又亦可二句义通一部而文局。初一时已下文通而义局也。约此义即有六句。一如是。二我闻。三一时。四佛。五住处。六同闻众。初释如是者。众圣理教文义相应故也。亦可我传文义如佛所说也。是圣教义也。又信顺辞耳。我闻可知。一时者根授相应时也。时有三义。一平等时谓无沉浮颠倒。二和合时谓令闻能闻正闻。三转法轮时谓正说正受。佛者可知。处者谓摩竭提寂灭道场。此是大圣所托。以一在释一切在。国通场局。此云无害国。寂灭表离障圆果净寂德也。始成者有二义。一得道始。初七日时。二现世始。说法第二七日时也。由令他知成道始故。此文有二。初二句总开依正立宗。二别辨。别内分二。初释依报。二如来处此下辨正报也。初即器世间也。文有三。初辨道场地二其菩提树下辨其道树。三不可思议下明师子座。此立意者。地为住行之本。树为众德建立。座为摄益之用。初场中有三子句。一辨道场体庄严具足。二佛神力下明果德资成。三无量善根下出其因行。初体文复有三。一总辨体。二众杂宝华下六句辨自利德。三雨无尽宝下二利自他德也。自利六句中。初一句微妙圆净。次一具德净。次一色相净。次一高显净。次一眷属净。次一隐映净。利他二句内。初明津用净。次一覆润净。此二句通自他。次佛神力下第二子句中有三句。初明变净土令地广博。二光明普照下德用也。三一切奇特妙宝积等者体摄众德。就道树文二子句。一有九句辨树体庄严。二佛神力下辨果德资成。初文分三。初明树体高胜能阴覆也。二清净琉璃下五句正辨庄严。三树光普照下三句明利他用。此中有三业。初意次身次口。坐文分五。初明座体出过情量。二众妙宝华下正辨庄严。三流光如云下辨利他用。亦有三业。初身次意后口。四如来光明逾等下。上果下加。有五句。一阴覆胜。二感化胜。三无碍胜。四疾遍胜。五具德胜。五无量众宝下总结成也。第二辨正报文有二。初如来处等总释。二了三世下别辨。第二别释文有三。初明法身。二其身遍坐一切道场下明报身。三悉能普现一切众会下明其化身。此约三乘判文。若依一乘此中即具十佛体德用。准以思摄。初法身文有三句。初辨身业德有二句。二妙音遍至下二句明口业德。三平等法相下三句辨意业德。二报身文分三。初身用有四句。一座分齐。二知根行。三除惑染。四生德也。二普放三世智海光明下三句辨口业。三力无畏下一句明其意业。三辨化身文。初身业有三句。二了达一切下二句意业。三一切光明下二句口业。就口业文分二。初辨放光能普现诸义。次诸佛世界下辨益分齐。第六同闻众。即众生世间文明大众圆集。此作二门辨。一明诸会有无不同。二依文释。有无分二。一大小。二杂类。大小者七会皆大。第八通小。所以者前为显顿教大乘体。第八为入法界。普摄小乘令入大。显人力故。二杂类者唯前一后一。列杂类神王名。余略不列。所以者。前为表仰修信如称法界人信解万行相。后为表称法界摄法界人修入德满相也。问若尔何故涅槃经摄众类多。此少也。答彼望熟故远说。此约始近论也。所以可知。又亦可始约初位为分齐故不通小下。余如下辨。第二释文分三。初别如来法身净土摄三十四众。二尔时于佛师子座下复以法身净土方便之力摄起一众。始末合有三十五众。初略列众名。二列名叹德。初文分二。一辨菩萨等明无为缘集众。二诸神等明有为缘集众。下列名叹德准可知。初菩萨众中分三。一举数。二列菩萨名。此有三。初辨。次结。三叹德。与俱者有二。一佛与俱与之俱说。二传法俱与之俱闻。普者德满法界曰普。至顺调柔曰贤。所以此中明菩萨名杂者有二意。一为显下粗细等杂世界故。二为此众通下八会序显多类法故也。余者可知。三叹德文有四。初总叹。二诸波罗蜜下别叹自分德。三无上智愿下别辨能入他分德。四悉得诸佛下辨普贤行愿自在摄化。总文分二。一皆是善友者显人胜。卢舍那者此云广博严净。二辨自分文有三子句。一明自利行。二辨才大海下利他行。三住于一地下明以行成位。辨所摄分齐。云住于一地普摄一切诸地等者。就行相次第终至穷实自体以论。略要有四。一者以于始故能生于后。终竟满足。故名摄也。二者虽足初始。然皆能行于诸地所行。诸法无殊。故言摄也。而所成之行但在于自分之位。上下忧劣但以明昧为异也。三者但是初始即摄一切诸地功德。故名摄也。四者非谓以初后故名摄。但是初始。即正是终故名摄也。就自利分三。谓总正助也。利他文有三。初一辨口业。次一身业。次三善知下意业。此中初知根。二知理法。三知事法。他分文有四句。一明自利五句。一得愿。二得教。三得果法。四得位德。五得定也。二于众生海下利他二句。初立次释也。三善入下二句善入法身。初立次释也。四遍游下二句为物出生净土。初世界海。次国土海也。第四普贤愿行文有四。一得诸佛三世方便。二辨供养。三得普贤愿。四摄生成智德。亦可对物摄胜。就有为缘集文有三十三众。从下向上列名所以者。为表进行增微故。问此诸众住何土中。答此众一身住土四土之中三土化土中之一分。此可思之。何故下赞佛文从上向下列者。为彰尊位次第也。初力士众分三。一举数。二列名。三叹德。叹德文有三。初总。次五句别。一具愿门。二具德门。三具定门。四具神力门。五具解脱门。即自利德也。三处一切众生下二句利他。余众列名叹德可知。迦楼罗者金翅鸟也。紧那罗此云疑神。作乐也。摩睺罗伽此云莽神也。夜摩者此云时天。亦名妙善。兜率者此云知足。大梵者此由新离欲染也。摩醯首罗此云大自在天。文有三。前二可知。就叹德文有四子段。一总叹。二于一切众生下别叹利他。三无量妙色下叹自利。第四睹佛姿颜乃至所以者何下。因事辨成二用所以。第三自利文分三。初明法身身业。次于十力中下明意业。处一切众下口业。此文有五句。展转可知。第四所以文有二初明所依。二辨所以。所以中初问次答。答文有三。初辨所依缘。二于诸如来下明依缘成行。三各随下结别所成。推功在佛。第二文中有六子句。一在信位为佛摄生善根。二为佛引入解位。三为佛摄入证位已上。四从逮得无量功德下明得八地已上无功用势力。五皆悉成就下辨十地已上普贤愿行。六菩萨所行下结别所成。第三结功在佛文中分四。一结。二正推如来智光普照。三得成因乘解脱力入佛果海。亲辨所由。四于法门得自在成述已行满。亦可四句展转辨成。次就叹佛文十八众内。此但略上隐显。故明十八。大分为二。一善海等各于一法门得自在。二第十八普贤菩萨于一切法门得自在。此中约缘起楼观显同生异生德门分齐。宜可思之。亦可前十七异生。后第十八普贤菩萨是其同生。就异生文有十七。初善海内有二。一举法门自在即意业行供养。王身现在即身业供养。二说偈下辨口业供养。偈赞文总为叹如来三业满法界用。就中初六偈总叹佛三业在世胜。二有一切世间众生下六三业在世起殊胜德用。次如来妙色身下二偈别叹身业。次如来音声无碍下二别叹口业。次一切十方无边佛下二辨佛意业。次二偈举因释成。二乐业光天偈叹佛寂用双行德。文分三。初一总叹。次十六偈别举。三无数无量劫下二举因结成。三禅有七天。净智有二十二偈。总叹如来身业功能。初六叹法身。次六叹报身。次六叹化身。次四总叹如来慈悲德。二禅十天。二十偈总叹佛大方便行及所证法。初六偈总叹佛方便行。次六叹以法门摄化。次六叹八相成道化。次二举因结成。初禅有十天。颂内十六叹佛寂用无碍自在德。初四叹佛身业。次四叹佛口业无碍。次四叹佛意业。次四总叹三业无边。他化十天诵文有二十偈。叹佛后得智用。初四法身普益生善灭恶。次四佛口业用。次二意业用。次六总叹佛能灭恶生善。次四叹佛应机自在而无高心。化乐天有二十偈。中叹佛三身德。初六叹法身德用自在。次十四叹报身。十四中有四。初二辨佛口业。次六身业。次四叹佛本因。次二叹佛摄生自在。兜率有八天。颂中十六偈总叹佛周遍法界说法自在。初六总叹佛用无碍。次六叹佛除生三障德。次二叹佛能成众生行益不空。次二叹众圆集显圣摄力耳。夜摩十天。颂十六总叹佛三业功德。初八意业。次二口业。次六身业。忉利有十天。颂有二十偈。总叹三世佛权实菩提智门。初四辨念佛者得遇圣缘。次八辨佛方便被物。次六叹佛成胜智身令修入者成胜利益。次二结劝念佛灭三障也。即惑业报耳。日天有十。颂中二十二总叹佛智日功。初十二叹佛众德庄严。次八叹佛胜智善巧。次二叹法深广。月天有十。颂中十六总叹佛于痴闇中放智教光成其观行也。初十辨佛智光益生成证心不倾动。次六明放光智转相教示成其正观。次下乾闼婆等四众即四天王是也。从所领为名故作此说。若从主名者。大论云。东方天名提头赖吒。此云治国。领二部鬼神。一名乾闼婆。二名毗舍阇。南方天名毗楼勒叉。此云增长。领二部鬼神。一名鸠槃荼。二名辟荔多。西方天名毗楼博叉。此云杂语。领二部鬼神。一诸龙。二富多那。北方天名毗沙门。此云多闻。领二部鬼神。一夜叉。二罗刹。此所领即是经中八部鬼神。此即二十八天中一天。东方天有十。谓持国等。颂中有二十。总辨慈悲方便示法事净土成利他益也。初六叹佛摄生令见法身。次有八偈叹佛在净土化生得果。次有六偈叹佛随处益物。南方天有十。颂有二十偈。叹佛慈悲法门。初六叹佛大悲忍苦调伏众生。次十四明佛悲德周遍十方用无相也。于中有二。初十二辨慈悲相。次二辨用离相。西方天有十。颂中有二十。叹佛悲益故令生得法喜。初六偈辨佛悲力救生。次四叹佛在生死者令入法海。次四令在苦者得其净土。次六偈叹佛在净土中说妙法海成法供养。如须弥藏经说。龙报有五种形。一善住龙为象形。二难陀龙为蛇形。三阿那婆达龙为马形。四婆楼那龙为鱼形。五摩那苏婆帝龙亦名摩那斯。为虾蟆形。变形如律说。各领所形龙。北方天夜叉者轻捷。颂中有十六。叹佛为拔苦故在世间。初八偈叹佛平等慈德。次六辨佛智身法身摄生趣正道。次二举因结成。上三十三众中名此为鬼王者。八部中唯紧那罗龙毗舍阇是畜生。但夜叉罗刹力大故与鬼名。此中五皆鬼也。金刚力士有十。颂中有二十。辨佛法身三业难坏。初六叹佛身业自在。次六辨佛口业。次八叹佛意业。此上诸类并像现劣而体是胜故。大集云。诸佛诸菩萨言。汝欲往释迦佛所者当现作梵王等。故知也。又此华藏界岂有此实类也。意如摄论。次解第十八菩萨众说偈叹佛。此唯列普贤不列余名者。此形居道位。德标普门。彰一即一切一切即一故也。此文有二。初列名叹德。次偈颂表三业供养可知。上下二众长行叹德。是经家列非当时文就长行有二。初总。次所谓下别总文分二。初自分德。二能入如来下入他分德。别文分二。前八法门广前自分。后二法门广前他分。又此五对十句。二二自他利颂中二十偈。义分有六。初二叹佛住处及眷属净。次二叹佛土主净。次二半叹利益圆净。次有七偈半化用圆净。次二叹佛果位胜出圆净。后四体用净。就七偈内初三半佛身业净。次二偈口业净。次一切三世下二偈辨佛意业净。后四偈文分二。初一辨法身体净。次三用净即三业用也。即为三耳。此中释普贤分齐以八门明因陀罗。可以知之。一理。二土。三身。四教。五法。六行。七时。八事。事即尘等也。凡论大意。约文有二。一但有使习烦恼染业及报并入凡境。自外入圣境圣中有二。谓理量二法。此二各有二法。因陀罗网境界即理中量也。及量中之一分耳。此可思准之。次下大段第二不动而集众。此上诸众未必有动。但欲显同体摄。故有此耳。又显果位具因法故也。就中有八子段。一明出处。谓师子坐楼观侧。二举数。三列十名。所以列杂名者。欲显说增微多类法故。四设诸供养下列供具。五皆大欢下正供佛。六随方而坐。七彼菩萨等下叹德。八说偈叹佛。前地总。此楼观别住也。供具有五。散华烧香放光作乐雨宝。就叹德有十句。一自分因行门。二胜进证时。他分无碍。三真佛境中无尽辨才。四得佛意业成不思之用。五得普门境佛身业普现。六总说悉能入三世智地。七总叹常无常二涅槃因力具足。八方便净涅槃。九自净常果因。十总结成法供养行。颂赞有十九偈分为四。叹佛三业及坐道树自在德。初三偈叹佛意业用。次十偈辨身在树王自在。次二偈口业自在。次四叹座庄严大用自在。次下第三诸王兴供养行亦可。第二发起序。就中分三。初佛神力动地等。所言动者一方动。遍动者四方同时动。等遍动者八方动。此解十八动出大论。吼觉震是声。余者色也。下文有六种动。即东涌西没等是也。诸经有异动。不出此二。准以思摄。二明兴供养。三此世界中佛坐道场下结所得业。第二文分四。一总。二别。三结。四等余方。诸王德业文有二。一正叹此王。二等余世界。就正叹文有六句。前三自利。次一利他。次二自他行成满入胜分。初一总说各随乐所入法及能入方便法门。二依证出观心生欢喜法门。三别说方便对治法。四通达诸方勇猛利他法门。五如来位境胜分已入。六诸佛所证无量法海皆已得度。结文二意可知。释净眼品已。总有四种生解法。以起下文。除立破四答善巧翻依等。一次第门。相形取解故。二总别门。如六相等。从相入实故。三摄取门。如依言摄义故也。四例声门。七种例声例文取义故。

　　卢舍那佛品第二

　　自此已下正明正宗。文有四门分别。一辨名。二来意。三明宗趣。四释文。
　　一释名者。卢舍那此云广博严净。问此品辨依报。何故从主名者。此土与主为所依。正报强故举人显土。
　　二来意者。何故此品来。既众集已。次明所显法故也。
　　三辨宗趣者有二。一人。二法。人有二。谓能加及所加。各有体相用。下诸会并一约处会分异耳。能加体者以内证法智为体。七日思惟庆喜以显德相。加说为用。所加助化人体者入定为体。蒙加为相。起说为用。余会升沉优劣准之可解耳。法者四种净土为此会宗。又亦可法界及世界海为宗也。其法用真如为体。别德为相。益物为用。
　　第四分文释者有二。一对会。二随品。此卢舍那品果广而因略。故属果德。二名号下因广而果略。故判因行。更有别判。如第二会初释。二就品分者有三。初至光觉等来举果劝乐生信分。二明难下明修因契果生解分。三离世间下辨依缘修行成德分。所以须尔者。为众生薄少善根信心难发故。此品内佛加普贤说净土依果。第二会内文殊承力说佛三业明其正报。以此胜依正以起信心。既起信心已。次须为说法令其起解故。明难品下广辨行相劝依。已见法明白。次须劝依起行归有所得故。离世间下明依缘成德分。亦可依会分文定耳。余义可知。又依璎珞经云。第一会明世界及法界海。第二会明净土。此依经判。大妙。文有此意。甚须思简。至文当知。次第二引证者。如维摩经佛国品在先。如是非一可知。此品大分二。一总通释。二别约文辨。初总有三。一能诠教。二所诠法。其法义不定。广如四十无碍辨才等中释。二别约文辨有二。初大众生念陈疑。二尔时世尊知诸菩萨心下明其答相。因初请问料简八会。诸问不同。即十门中第四也。此略有三。一辨有无。二明法门广略前后。三辨问人多少不等。初有无者。初二会后三会初有问也。所以者初为通问因果二法故。第二所以者复问行法初故。后三所以问修行中同异故。余对文辨。次依文释疑问中分二。初长行。后偈颂。长行有三。初举能问人兴念。二何等下正请。三唯愿下结请。请中有二十三句问。又佛作头成十四句分二。初二十一句问得果法。次一切菩萨下问因法就果文。准下五海十智答文有五子段。初十二句明三身果体差别。又若依一乘即体德用也。余准之。次世界海一句辨净土依果。三众生海一句辨所化生。四法界方便一句辨化生法药。五佛海下六句辨果德摄化作用之义。初十二文分三。初四辨法身德。二佛力下五句辨报佛德。三佛眼下三句明化身德。此约三乘定文耳。佛地者果位出生众德故。佛境界者分局也。佛持者法身持众德也。佛行者行业也。化身文眼耳等辨身业。佛光明等辨口业。佛智海辨意业。就佛海下六句化用文中。初三辨报佛化用。后三辨化佛作用。就因问分二。初一切菩萨所修行海者总也。次别。别文分二。初大乘心等辨地前信乐等种为因也。二出生诸度下辨地上行。即摄十度。波罗蜜即六波罗蜜。愿即愿方便。智即力智也。颂文有二。初长行。次偈颂。偈有十八。偈准地论此名口业也。就中分三。初六偈总赞请。次十一偈半颂上请文。次半颂上结。请前六文内分三。初一自利德圆。次三利他满。后二根器乐闻。就十一句巧略故不可周尽。初八颂三身十二句。次一颂世界海下三句。次二颂上佛海等六句及因行等二句。次第二明答相。文分七。初辨放光集众明其序分。二尔时普贤即入净藏定下三昧分。三普贤入定已下辨加分。四大众同声下请分。五尔时普贤菩萨承佛神力已下明本分。六尔时普贤从定下辨起分。七尔时普贤菩萨欲令众欢喜下明其说分。文分二。初广集说仪。二如此四天下已下结通平等。初文有四。初放光。二集众。三示众令知说法者。四于彼有莲华生下显说仪则。次放光有二意一。现相表实。二起其信心。此文二意通下会耳。因此放初光即明。诸会放光集众偈颂三义不同。此即十中第五番也。集众说偈对文辨。诸会序内显解行法及德位浅深不同。但第六七八三会无放光集众。所以第六不放者。凡放光表往来众集等。地前世间故有往还。地上证体无漏尽其性。处无可摄聚在异处也。但可共加显深方说也。七八不放者起光本显为集众彰法。后二法已先显。今依修行。故不假也。然彼第八会正说中放光者。为明果德摄益分齐不为集众也。又第七会证行境界法唯相应。辨信非言事能证成。故无光及众集耳。又初会光为集众证经。二光觉品显所依法浅深。通下为则。三第三会已去三会光为显当位得理分齐。又问第六会放光集众俱无者。欲显无漏德位不可以事彰故也。放光文分二。初面门是身业。二光中起声说偈是口业。莲华藏海因人非及故。须光加方可见也。所以面门放者表正向教道旷被说故。言面门者面之正容非别口也。所以一一齿者表能对资成功立也。就放光文中有五。初辨所依。次总列十门。三如是等下出光眷属行。四后一一光下辨用。五显光摄益。光十门分三。初六法身正报相。次二明净土依相。次二明摄化相颂文十九偈有三。初十叹佛德行善能开觉。次七劝诣导师兴其供养。往佛所也。次二重叹佛德用内证谛海生物胜欲。就第二集新众文中。先明诸会有无。二次分文有无四。一有无。二来处远近。三本处佛号及菩萨名不等。四供养多少有无者。唯他化天说十地。及重会此二无新众。有四意众集。一为表所摄机。二为证法。三为兴供养。四明众圆集如是等所以可知。其第八会定后集者。表知识方便善巧令自他入于法界。不为显法。亦可为显摄他用非证自义。仍是众集为证法耳。二辨来众远近者十百千等如文。余义对文释。集众有四相。一处名彰法相。二佛名显解。三菩萨名明位始终。四座名辨摄法利用。此但局新众。余即通也。就十方新众文有五。一圆众来此。二如是等下总结。三菩萨次第坐下各显已所得法门显有化德。四念念中于一一世界下明缘起力用自在化物。五明说偈。初文十中各有七分。一处海。二佛刹。三佛名。四彼菩萨名为某佛开觉。五与侍俱来。六兴供具供佛。七各据本方坐。第二结文十亿佛刹等有十亿菩萨来者。此是国土海体同不别。此众生土名字不同者。为表果德普通摄益现法差别不同故也。第三有六。一坐已。二毛孔出光。三光中出菩萨。四菩萨方便周遍诸尘。五一一尘中有佛刹。六一一刹中有佛现。此是实事非化权也。次第四文有三。初辨所化生。二以梦自在法门下辨能化之法。初辨次结。三于一念顷下辨化成益。就成益文有六句。一益人天。二益内凡。三益成十果向。四益令成十回向已还。五益令得七地已还。六益成八地已上。五颂文有二。初十偈颂前十方菩萨久修胜行赴此。后十偈颂前次第坐下及益生文。前十中分三。初二偈辨菩萨自德。次有五偈辨能拔生离苦。次有三偈由德成故。能遍游十方佛所显其殊能。后十偈通颂上坐已下所得法门化德等文也。余相可知。第三佛示普贤使知说法者令众敬请文有四。一辨放光益意。次正放光此有五句可知。三光所照处正示。四从足下入摄用归本。显因果二融。第四出莲华及菩萨。显说仪中有三。初于场处华出。亦可相轮。此有七句。此显摄化分齐。二从佛眉间出一大菩萨。约人显教。三说偈赞叹明教分齐。就第二出菩萨中有七。初辨处。二明所出人。三列名。四眷属。五出已敬绕坐。六退坐有二。七成就下叹所出人德。此有四句。第三偈有二。初胜音说六偈。叹佛化身应器自在。及显法分齐。即显教声德。二师子焰光奋迅说十七偈。总叹卢舍那及普贤能同诸佛。及辨转法轮相也。即显教威耳。初颂分三。初二明化身充满法界现生前意。次二现用说法亦教分齐。次二威德难思。第二奋迅音菩萨偈内。初三辨卢舍那自在转法轮。次十四偈明三业转。即缘具也。此明约缘显三种法轮。初文有四。初半总显。二半辨轮体。三一行明所应方处随转。四一行明义相耳。法轮有四种。一教。二行。三理。四事也。问此转法轮与三乘三转十二行轮何别。答此但一转成其十行。所谓一转无尽转。广如下说。又佛本行经云。佛于箕宿月初十五日内十二日昃过半人影难胜时。北面坐。于鬼宿及房宿时。转梵法轮也。就第二中。初六偈明意业化。次四偈辨身业化。次四偈辨口业化。又释有七。初二总辨因果起化分量。二有二辨身业。三有二明其口业。四有二明意业。次二重辨身分齐。次二重口。次二重意。二明三昧分法体。即敬承佛力。受加以发起。于内有二。一约诸会料简。二释文。料简分四。即第六番也。一有无者入定为表法深。唯第二会所对机浅。法不可深故。又是住方便无自位体。故不入定。法对机位故也。二重入不重入者。初会义重。余会无也。亦可不重为此本分定中说故。所以下别释耳。三因果体别者第一第七及八明。是佛定。三四五六并菩萨定。何为者。初为无垢如藏是净体故入净藏定。第七会自利果行成熟故入佛华严定。此语望化主。若就行者修因华严果故。为修从始故重普光。第八法界解脱利他果满。故佛自入师子奋迅定。此亦约化主。若就修行表因人操境建志立身故。又此三会所显法并通因果。故入果定耳。中间四会入因定。对文方释。四能入人异者。七处入定中前六会明菩萨入。为彰分契理故。亦明踊悦因人。第八佛自入定者明法界解脱究竟果体唯佛能穷故。亦可举佛显法际故。又对佛显诸人所知分齐故。余意在下辨。次依文释分三。初辨普贤入净藏定二照诸佛无碍。此中智断分二也。三于此已下辨等诸佛所得定也。亦可结通也。第三入是三昧下明佛加分文二。一因是料简诸会加被差别。即第七番也。二释文。料简有二。一辨有无二辨诸佛远近及多少名字有异。有无者二七八会不明诸佛加何为。凡加被为果摄益令下位下智得力堪说上法及胜进起行。第二辨机初不定防其进退故不入定。以表法决深故。又人不入定审见法故不加也。第七会有二。一即此会行所依法与前不异故。二明行者起修粗细不定故也。第八会辨佛自入三昧。法界解脱之果大周圆极。故不假加。次佛名不同者显德差别也。次依文释分三。初口加与辨及加所为。二尔时一切诸佛与下明意加与智。三尔时十方下明身加摩顶与其无畏。又此文分二。初辨入定故加。二所谓下辨加所为。即是加相。初文有三。一为加故诸佛现身。二彼诸如来下赞入深定有力能说。三是皆下明加赞所由也。口加文中分三。一总。次二句辨自他行体。次七句明利他行用。意加分三。初一总。次别辨十智。三何以故下释成。初十智文。前三自利。后七利他。此与下十智多同。何故既说果德。佛不自说者此为表胜果下因堪克故。又普贤得定故。长子故。众首故。尽卢舍那佛愿底故。本愿故也。又自善根力故。准下于此应有摩顶已即出。今略无出。下始明出。及益意可知耳。因此明诸会出定说法不同。即第八番也。先辨起定不同。诸会说法对文方辨。第八有入无出。表入法界无返故。第二会出入俱无。初会文不定也。亦可真俗双观。或文家交错。余会具出入耳。第四段菩萨同声重请普贤。即请分。文分二。初少长行怪不说意生后请文。普贤为先唯自众请未新旧共请请不满故不说耳。颂请二十偈分二。初叹德请。二下二偈结请。前文有五。初二辨普贤久诸佛所修诸愿行应依大愿为众即说。次四辨普贤常见诸佛在尘道中应同示说故今应说。次六辨普贤久成定力遍知器海能广为说应同于彼愿为众说。次四辨普贤三业。能云雨利他。何故不说。次二正举性报二土是十力修得。劝应机为说。下二结请。所以唯十地内具加请者为成因证行法。余即不尔也。

　　大方广佛华严经搜玄分齐通智方轨卷第一(之上)二十四

　　　　　　　乙巳岁分司大藏都监开板

　　大方广佛华严经搜玄分齐通智方轨卷第一(之下)

　　　　终南山至相寺沙门智俨述
　　第五正本宗答文。大分为二。初观五海等明其本分。二明十智。即五海之智。初文有二。一明承佛神力显不自力能入。二正观五海审察其法。今此通说兴教所为有十义。一成佛本愿故名诸佛本愿经。以此准之。二成菩萨本愿可知。三利益时机可知。四末代见闻益可知。五欲显本有理及明修成因果二行。六辨因果二位增微不同。如因中果果中因者是。及明初粗次细等。七明行位相对辨通局。此望同时可知。八因果行位前后通局不同。九辨修德相成之相。十欲显阿含教轮圆净。及约时事显真应二行相。此可思之。依寻下文八会通有十义。至下会文可亦准之。若横取文相显可知。世界海者答上世界海。为净土行成众生住处。众生海者所化生也。答上众生海。法界业海者业用也。成下法身耳欲乐诸根海者通答上因行二句。三世诸佛海者辨佛化用广周。答上三身十二句及化用中六句。亦可此六句属上诸根海。但心境界异以相显根耳。亦可相即入业用海。二十智者分五。一告。二列名。三结难思。四许说。五明说意耳。即上佛所与十智。今叹能显深法故也。亦少有不同者对根别拟。故异耳。佛子者有五义如论。十智者。一世界成败清净智。答上果问中佛世界一问。二众生界起智。答上果问中所化众生海一句。三法界智。答上能化法药一句。四如来自在下答上三身德十二句。此一句即答上法身中佛地佛持等三句。次净转法轮智答上佛行一句。次力无畏不共法智答上报佛中佛力佛胜法示现菩提等三句。次光明赞叹音声智答上佛光明一句。次三种教化智答上佛眼耳佛智海等三轮化佛德。次三昧法门不坏智答上报佛三昧。以果德体故别答之。次如来自在智答上化用德中佛海等六句。下广文随相准释上五海。初世界海十智中世界成坏智。亦可通说下广答也。此之十智即三世间智。一器世间。二众生世间。第三第四智正觉。次愿转法轮智说前三世间行。六力无畏不共智依法成治。行力治魔。无畏治外道。不共治二乘。七光明音声智以佛事善成赞扬三宝。第八三种教化智兴隆三宝使不断绝。第九三昧法门不坏智明证智。十如来种种自在智即后得智。又此说前一海。即具十智耳。以智法正助各相成故。为五海依下三世间转成十身。法相似故。如是下三结叹难说闻。四我当下显承力方许说。五欲令下明说意。又义言观佛五海十智说自十智。又通观因地五海十智说自十智。为起说方便智与本法施设不同故。又亦可下别辨文中论土者是知习境也。此可思准之。亦可唯佛地耳。又亦可地前人说是智习境。地上菩萨及果人说是证非习也。第六起分文分二。初辨起益。二毛孔赞叹。初文分二。一正起主伴定有二句。初起定。二不坏本体。二一切三世三昧下辨起定益用有二。初内益。二动地下外事益有三。动地及二益也。初用文二。一此众益。二如此下他方益。此众益有四。一得定。二得内方便。三得外用辨智。四得大悲愿行。第二毛孔偈赞普贤德。文十四偈即是加赞光也。分二。初八明普贤菩萨自在尽佛源底。次六偈明普贤应化及土普应众生自在成义。前八中初三身业自在。次一口业自在。次一行意业自在。次三总叹三业自在尽佛境界。第七菩萨令众增喜敬。文即说分有二。初令众喜即授说方便。二正与法。初文分二。初长行明重欲说意。二正说偈令喜也。偈文分五。初十约佛叹德用深广。二普贤菩萨下四明普贤善入能广利物。三无量下二推功在佛。四一切刹土下二释普贤益其功在佛意。五有二结德劝听。许说在当。初文分四。初二总叹。次二叹佛功用。次四举众生界及法难思。复能遍摄促入。次二举法利益。第二文有二。初二普贤善入。次二明普贤利物胜能。普眼者具五眼自在智故普也。又具十眼也。理量等知故云普耳。次第二正说广文。诸会能说人异者。唯阿僧祇小相二品佛自说。余品别人说也。依大论说有五。一佛。二弟子。三神仙。四诸天。五变化。此据出声名句味。若望授与即通情与非情。又有五种说。如下文也。就文分二。初广出世界体相即答上果德二十一问。二乃往过去下答上二问因法。初文分三。一总明世界因缘等庄严十种事义。二尔时普贤菩萨欲分别下明此世界海集起因缘之状相。三法界不可坏下以偈颂上二段文。问何故本分观海说智。此说分废智说海而不具明。但论世界海者何也。答此为立文者但成信解智而未尽海源。又世界由智成。说海即是智。复此略明显互为诠相故也。又此说由是方便相故。即是智也。此须思之。初文分二。一列十名。二别解总列十名庄严文分四。初举数并引证。二列十名。三结体。四引余世界尘等庄严具成。二别十中后一初一列名不释。何故尔。由说通余九。今约不明。欲成莲华世界略不明坏。亦可成即坏也。凡依三乘净土有四种。一性。二报。三事。四化可知。若依此部一乘但有二种。谓世界海及国土海。或十种如下瞿夷说。今将此十名。对摄论十八相圆净对辨同异。彼文摄佛别住处合有十九也。佛别住大宝重阁上已明故。此中略无。即是彼论别住处也。今此起具因缘。是彼因圆净亦通第一色相净及三量圆净。故偈云众宝成及无边际故知。文中分二。初长行。次偈颂。诸偈皆尔。长行分四。可知。三别中有八。一佛神力即胜进力。摄成即佛后智也。二缘起理然。三是因得。四行业果感。五普行摄成。六共因所得为生取土摄成故。七是佛依果。八普愿所感。偈有二十文有三。初一总次十八以广显略。三后一偈结之。第二住中三十半偈。初八明土相。二二十偈广显事安住义。三有二行半五字偈显因陀罗安住相。第三形偈中有三。初三行广显形。二四字偈下六颂土因。三一切业海下八半辨因陀罗住持。第四体内十偈以广显略可知第五庄严中二十偈亦以广显略可知。第六清净十八偈中亦以广显略可知。第七佛出世二十偈中有二。初四辨佛出世。次第二广明利益可知。第八劫文略无颂耳。次第二广开示成立世界海因缘状相。文中有四。一辨普贤重分别意。二明净土因有三。谓时缘行等也。三辨相成。四常说法处结处属人也。此中事状广说。余理行教等略说。可思之。第三文有三。初明风轮上香水海辨本末相成。二香水海上已下复持世界性显重成义。三彼众香水中下复持向上十二佛国等七世界性明分齐义。就初中有七子段。一风等地通是本。二宝王地。三有斫迦罗下明有宝王映现受用如意。四大地处下明地上有小香水海等。五明香河绕香海广作利益。六明河中有宝树庄严。七有少长行。一一境界有尘数庄严。亦可结分齐耳。诸文并有二。初长行次偈颂。第一风本末中五。一风。二水。三华。四世界金刚。五金刚山风文有三。谓一总二别三结等。二别中有十重风耳。偈文有二十。但明用相略不辨持。文有五。一有七辨因住持严。亦颂前文。次五佛德圆周十方。次一明此土穷因陀罗网体。次六明佛事随心自在大用。次一辨具普贤智行得见闻此土。次金刚地文有五。初宝地。二地上海。三众宝。四金刚地出生宝。五光明颂中十七。初九颂上五句。由佛力故。次八法轮及佛充遍十方。即地用也。九中初三颂上圆珠地。次一颂金刚地。次一颂宝庄严。次二颂海。次二颂光明。斫迦罗此云轮也。八中分二。初四身业体。次四辨用。三摩尼宝王映中有五句。颂中二十偈。初三就地以明映净。次五颂华。四颂云。次二颂刹庄严。次四明此世界十方菩萨常来不绝。下明修普贤行得入无边佛刹。四明地上香海中。初总中有十四句。别颂二十颂上妙宝香等广作佛事。五河中有二。初长行次偈颂。长行有四可知。颂有二十。初十二颂河体及光明。次八广佛圆极自在。六宝树文有五可知。颂有四偈有二。初二明果行自在。次二明因行自在。七当知下明世界清净庄严及结也。第二风所持香海上别持不可说佛刹世界性住。此中有二。初长行次偈颂。初文分三。初总明佛刹。二或有下别明住。三或须弥下明世界形。颂有二十。颂前长行中第二文。初一颂净土性相。次三略颂住。次五颂形相庄严。次二明约业浅深显土优劣。次三总显优劣。作入深方便。次二辨成。次四明能成方便功力。三明向上持世界文有四子句。初牒上香海河等并列名。二明所出莲华。三明华所持十二佛国海七世界性。四如是下结等余方。此有二可知。若依下瞿夷文内。除三千界外有十世界。一性。二海。三轮。四圆满。五分别。六旋。七转。八莲华。九须弥。十相。又义言此十界互为首。余九庄严成一百句。今此世界。或是莲华。或是海。余者共严也。可准思之。世界成相虽有众多。义由难解。所以知耶。依此经文更有刹名。不知是何。今依一义。此刹非是如上诸相。由说佛刹无上诸相高下别故。依佛取处名刹名土。即无别异高下。若约众生取土。即有诸相高下。文言常转法轮处者约众生说也。若依此解文少可寻。又大论中第五十卷内。复次三千大千世界名一世界。一时起一时灭。如是等十方如恒河沙等世界是一佛世界。如是一佛世界数如恒河沙等世界是一佛世界海。如是佛世界海数如十方恒河沙世界是佛世界种。如是世界种十方无量是名一佛世界。于一切世界中取如是分是名一佛所度之分(此约三乘说)。又大经本中十种世界。一世界性。是同类义。二世界海。色类多义。复深广义。三世界轮。齐用义故。四世界圆满。具德义故。五世界分别。是不杂义。六世界旋。是正旋义。七世界转。侧转义。八世界莲华。敷发义。九世界须弥。是胜妙义。十世界相。是形貌义。何故说十。欲显无量故。问何故一中具见一切土答为修行者居自报土各各不同。佛摄众生所现世界及佛土等似彼报土引诸众生。仍摄佛境尽故使然也。又问何故大论明世界海。与此经不同。答彼为三乘人方便渐释故不同也。第三颂上二大段文有七十偈。大分为九。初二十颂上成坏世界海次二颂上庄严及住世界。次十八颂清净世界。次五颂体世界。次五颂起具因缘世界。次六颂形世界。次二颂劫世界。次五颂佛出世界。余七颂说世界。就初二十句内。初十一法说。次九喻说。又此结对染器世界交络结之。所以者。为欲引下信心显入上法方便。故此准之。次第二文辨得果之因缘答前二十三问中一切菩萨所修行两问。论土因者如经可知。文中分四。一举往世佛及土是起因缘。二佛子彼焰光城中下辨因人即童子也。三明见佛得定。即为自分正因。四彼佛灭后下明复见佛得定。有二可知。即为胜进因。此文具彰因门理教行事因果三世自他主伴人法因缘本生记别普贤法门等具成。可准前取之。又此等何以无重颂偈者。答凡颂有二。一少摄多义。二异时为后来者。此等若颂即无上二义。此可思之。初文分四。一明久远劫数。二尔时有世界下明土处。三时彼林中下明有道场华座。四过百岁下明佛出世。第三见佛得定有四。一时彼童子明得定有二可知。二时普庄严童子下以定力说偈。三尔时善慧王下明王闻偈喜复更说偈。四尔时善慧王下明与劝大众往佛所。童子偈文有三。初生起。二正颂。三明音分齐。偈中初四赞佛难闻。次三颂佛慈光益世。次一劝众诣佛供养。王九偈中。初生起。二正颂偈。初一总劝众诣佛。次七教令严供具。次一教令与眷属俱供见佛。四往诣佛所文分四。一往佛所有二可知。二尔时如来下佛为说经。三尔时童子下明获益。即自分中胜进也。四尔时功德下辨佛寿命起后说文。三闻经得定获益文分四。一明得定。二童子偈赞令众得益。三说是偈时下正明益相。四佛说偈印成令发心者心坚固。就童子十偈初二赞佛法身。次七明佛久修愿行今令众见。后一举佛德劝菩萨修行。佛偈文分四。初三叹童子有勇猛力。次四叹普庄严大精进力。次一授记。由供佛故成佛。次一引证。劝令勇猛遍诸世界。此中因得定其位者。童子第一见佛当十信满心自分。第二闻法当十信满心胜进。第三见佛当解位初心自分。第四闻法当解位初心增上也。所以知者。以童子所得三昧用比上下诸位经文。是以得知耳。此略无颂。何以竟会不明得益者有二意。一此经佛初成道总显法轮体。但表佛有法益在后时未即利也。二如日初出光照高原。此八会次第益菩萨令其胜进。即是益也。由无中下根故不别辨益相耳。初会竟讫。

　　第二会普光堂如来名号品第三

　　有四。一释名。二来意。三宗趣。四分文释。
　　释名者有二。一处名。普者德普。光者智光。亦可光普。二品名者。名即通名。号者别号。
　　二来意者此有二意。一会来意。二品来意。何故会来。前举净土为所信境。次辨能信心故也。二品来意者。前辨所依土。次土中化主人名故也。
　　三宗体者分别有二。一约人。二约法。人者化主及助化各有体相用。如文应知。但局此会。二约法出体者。谓十信行法。后当分别。名号品以化悲德自在相为宗。亦可是佛国海为宗。
　　四释文者。依大光律师云。前会普贤承力说净土依果。此下明因行。此意从会判故也。此为前会果广而因略。此会因广而果略故尔也。问何故因与果同会者。答计行应别。今但为显法依人弘故。同一会不分别也。就前三品正报中。初名号明佛身业。二四谛品是佛口业。三光明觉辨佛意业。又亦可名号品显土以生信。二四谛品彰法是宝。三光觉品显法增微成下轨则也。就名号大分有二。初辨此会序。二是时文殊师利下明其正说。序文分四。初明住处及佛德。二与十佛国土下辨所被机及其助化。三诸菩萨作是念下明欲请。四尔时世尊下辨集余方新众以发起。今约长分为定。何者长分为八。一举处及化主并叹佛德明显法因缘。二明所被机。三明陈所疑事。四辨集新众。五文殊叹曰快哉下叹化事甚深成土难测。六四谛品下教法甚深谛言设则。七光觉品下许说方便显法渐次彰其浅深。八明难品下正陈行仪辨法浅深之状相也。何意树堂并说者。为此堂在树南同处。诸鬼神龙为佛作故尔也。就初叹德文有二。初辨证性明自利。二至无碍趣下辨利他德。自利有五句可知。利他有五可知。二列所被众。此中有四。一简大异小。二简始异终。三简新异旧。四叹德。就叹德文有十分二。初举二章门。二有八句。四句对前一门也。二二自他利。三时众请文有四十四句。问所以此会通问上位及果德者。此会是起行初并复对化主。文次故尔也。亦可此问佛土。非世界海可思之。问内分三。初十问辨法身三轮果即生信之境。即先际佛法即此会答之。次开示下有二十问辨中际佛法。至菩萨住处品已来答之。次佛无上下有十四问辨后际佛法。讫小相品已来答之。大光师但作三十三问。即合随喜等十句总为一问。此最好也。先际内初五问名号品答。次二四谛答。次一光觉答。次随佛刹起等者明难等三品等答。示成正觉亦光觉答之。贤首品亦有答相。亦可并尽性起品来答之。中际内初三及第五问位法。第四十藏十愿下有五。问行法位法可知。十愿十自在等从升忉利天品尽十地品答之。次十定等十四句从十明品讫菩萨住处品答之。后际十三问佛不思议品讫小相品答之。十愿十明品答。十自在下十无尽藏品答之。十顶不见别答。十忍品答此十定。定即忍也。此由品分故尔。若通即对文当知。第四集新众文有二。初明能集。此句文局而义通下会也。二辨所集。即如其像者。一如器像。二如器所对境像。像者缘集似故。影现故也。即如其像现神通力者。正以果德圆极体融至顺冥津无外缘无不在故。能随其行别位殊故。显会相应也。所以放光下觉品重明者。此为一事表二法故。分文二处也。一为集众。二为寄法浅深三辨所集。土同色者表功德显外也。佛同智者内解元也。菩萨同首也进行始也。座同莲华将成果初也。所以集众等先从东方。为显开明之初生长之始故也。第二正说文。若长分此即第五叹化主甚深。所以此会不入定者。明法体不住随器不同。若对胜器法深故须审。今十信解劣不表法深。加劝等准此可知。所以文殊说三品为平等妙慧智住胜境方显法故。所以文殊说此品为妙慧善达佛国海故。此文有四。初叹众希有二句可知。二诸佛子下略牒所问法明不思议。三何以故下列名广释。四是皆如来下结叹摄化益。第二有十句可知。第三文内初总次别。总内分四。初责。二答。三重问。四重答。此中初一总。余十六别可知。诸四天下列十六句。所化机相不同。证成名号各异。此等名是别非通。此中正举诠显其净土也。二何以故广文中分二。初责。次答。答文分三。一明此三千大千界名号不同。二有密训下明余三千界。三如是东方下广解尽界名号也。此既明一佛土名。何以取上下者。此为上下亦无方傍亦无际以显教圆也。此意如文耳。

　　四谛品第四

　　四门同前。
　　一辨名四者。数谛者有作无作圣谛实故也。
　　二来意。何故来者。前叹化主。此叹所说教法。何故独此会明。答此起化初故。总叹人法深胜故。
　　三辨宗。此叹教法谛实甚深为宗。
　　四分文释。此文分三。初略列此方三千谛名。二列十方三千四谛。三佛子如此娑婆下广辨无边界者。凡四谛有二。有作。无作。此中文通意唯无作。真实不虚。问何故不依一谛而依四谛设则者。为通与下三乘人作见闻境成后起信入道缘故。又亦可此通有作无作。为是一乘共教故。一乘有作即空。一乘无作不空。此可思之也。所以文殊说者妙慧善达虚实故。四谛义讫。

　　光明觉品第五

　　四门同前。
　　一辨名者。如来即化主。光者智体。明者用。觉者开晓于缘耳。又觉诸菩萨。
　　二来意。何故来者。将欲说故。集有缘众并显法分齐也。
　　三宗为集同法众亦显法增微。人法体相用准之。
　　四分文释者。此上三品并通下第六会已来。增微有异文局义通。可思准之。此文有十。初文分六。初佛两足放光。二明光所照处。谓此三千世出因果所有法各有二文也。三结分齐。四由佛神力故见诸菩萨来集有二。初总次别。别有菩萨土佛三文也。五文殊说偈叹佛一乘。三乘小乘法是一乘信法方便也。六如此处下结类余方。余九同然。略无结文。因此料简诸会放光隐伏同异者。第一会放光有十意如文。即为证法始。名号品初神力集众显其位相。光觉品初相轮光显信位所依法分齐。次佛神力集众显当位中所成德。此经中云神力。未必放光。次菩萨说偈者即明当会所解理事法分齐。此法依位成耳。问此处显位集众。何故别品明。下四会不尔。欲显摄化所依佛土及显教谛实入其当位并与下为则故尔。佛足相轮放光示十信是行足圆备故也。此中放光分齐有二十五重。初九别列。余者总结。文相如经。第二文辨光照现可知。第四文内所以文殊在前贤首在后为表智先福后故。又明前智行后位故也。文殊者此云妙德。妙慧行也。又此中光觉在于一时。而能别见远近。又诸方运集只是一人而令众异见。未必有多。又诸方往来者唯见当处集。未必见余方交往者。又诸方光及现十方所有者并见当中。未见偏处者。此为以报法摄化土所有故也。又亦前机自变当处自心为本。所以诸事随心为正化者无此别相也。此可思之。第五偈颂文言出文殊。意表余十菩萨。所以文殊说者示法从慧出故。偈云总明般若所证。真性相同初地行。又亦可并渐渐增多故。不可偏表其十地及十菩萨颂也。又亦十名显数圆。渐多远者显法渐深耳。大分有三。初一辨取相不应真法。二有八偈辨离取应实法。次一叹解者有胜能也。八中初三辨分别无性。次三辨依他不生。次二真实离相也。亦可八行俱依一境观。又今辨增相者。约因果各二种。一竖。二横。因竖约法明净。横即知法宽狭。果者竖即自分非他分。横则得处多少也。又下诸集众叹德并叹当位分齐。所成知见下可准之。第二觉首偈文。此下九偈倍为异耳。总明知善恶等慈化物益。相同二地戒行。文分为二。初六明佛觉他令离二边。二有四明菩萨利益同佛。第三财首偈总辨平等法财资成益物。相同三地。后智教流益物。文中初一明佛德性能无碍利生。次九辨幻现八相正说法身。第四宝首偈相同四地无摄义。此虽未得但解见也。偈文中三。初五明佛成其无摄。次四如自所解利众生。次一喻以显净。第五德首偈相同五地中相续不异义。明不住道慈悲益物。偈文中三。初五辨菩萨慈悲不住道。次一正观相续不异义。次四辨令他成真实净境。文又得十平等净。一行为一义可知。第六目首偈相同六地无染净义。偈文中有十七。为四。初二辨执取不见真佛。即辨失。次四成如量智者得见报佛。此即德耳。次六辨得正体智者见法身。次五明法深微显解分齐。又此中上下有二文同异。一者一中多一数中见十故。多中一者十数中见一故。又一即多者一数即多而不见一故。多即一者多数即一而不见多也。此可准之。又即事辨一多。二异事辨一多。可思之。第七进首偈相同七地中种种法无别异义。偈文中三。初六辨空中方便智有中殊胜行。即叹德也。次十劝观实性显解方仪。次四明于理量二境入得胜法也。第八法首偈相同八地无增减法界义。文中初二明佛成理智故能灭障。次六叹佛深法益。次十二劝摄果性三世用力也。于二为一对。初一辨智入法。次一结成智用。又长分为十耳。外即净土摄生。内则成其自实也。第九智首法门相同九地明大悲利他自在智。偈文中初二辨意业。次十六明口业。次二辨得法无碍故大用无碍。又初二总。次广叹用相也。第十贤首偈相同十地业自在后智用也。偈文初十四正辨业自在。次六喻说十四中。初五明观实性得依果因。次九明观业自在故得正果因。初五文中。二行体。三行用。九文内分四。初三明顺真如观故得菩提果。次二修事观故得法身果。次二修慈悲故得化身果。次二从佛闻法故得报身果也。此品答上第八佛功德势力及第十示成正觉二问。问何故约增光觉集众。答为表法有浅深行有增微故也。此文与后为则。今略开诸位为二十二门。六道因果即为六门。声闻辟支二人因果。通说复为二门。声闻辟支所依之佛。为彼二机说四谛教及十二因缘教。即分佛通因及果复为二门。声闻缘觉回心入大乘。于初教处。通因及果复为二门。直进初心菩萨通因及果复为一门。直进熟教及回心熟教通因及果复为二门。顿教因果复为一门。从愚法声闻总摄诸位干慧地已上菩萨及佛复为一门。普贤位中从信已上乃至十地。皆通因果菩萨及佛复为五门。此依普贤阿含说。

　　明难品第六

　　五门分别。
　　一释品名及来意。明难者有二。一约法。明十义深微故也。
　　二约辞。论难显义情故也。明者教。难者十义。又明者智。难者论道也。来意者何故来。众集已。为说信法成解故来也。余义可知。二出所治。一嗔障百法明门之障。此下生解断障凡有四义。一约生信。即初地断使种。二约位。即解位使习种俱断。
　　三约行。即十信满心使习种等俱断。
　　四约实。即本来不须断。自体净也可准思之。又问断惑相云何。答非初非中后。前中后取故。云何断。如虚空。此是三乘共学义也。三明所得。得百法明门。若约行门即得华严三昧。四辨所成成其信。谓十信心。一信心。二念心。三精进心。四慧心。五定心。六不退心。七回向心。八护心。九戒心。十愿心。如经初发心住未土住前。有此十心名字增修是心。一劫二劫三劫乃得入初住位中增修百法明门。十心之中心心有十故成百法。常发有行无行大愿。得入习种性中修行一切愿。依此下文有一百四十事上行愿。依璎珞经。有二十四行中成愿。即此品宗。此约别相语。通义如论应知。宗者有二义。若约品即以十深义为宗。若约会即用十信位法为宗也。
　　五辨文者。正宗文中上辨举果劝乐生信分。自下第二修因契果生解分即所学法也。亦可是第八显其解行义。或辨法浅深之状相也。文中分二。初讫小相已来明方便对治修成因果。二普贤菩萨品下讫性起品明自体因果。释意可知。初为修成者依闻熏修起故。所以名性起修显者本性今成故。又圆明因果实觉发中故。约三际辨者。此明难品讫贤首明始起于先际。二忉利天下善修于中际。三不思议法品讫小相终显于后际也。次约四成就者。初辨未信令信。二忉利天下明已信成解行。三十地品下已入者成就。四不思议下已成就者令解脱。余准可知。又约修成分亦好。又从此下并是序分。第六一会是其正宗。前是阿含。后名义证故。又为第六会中广出本有修成体相等故知也。此可思准。初信文分三。初一品明依法生解。二净行品依解成行。三贤首品明依行彰德以成位耳。初文中分二。初明问答显十种深义。二尔时娑婆界下显解行入法界圆通无碍。即明法益耳。初文有二。一文殊问众人答。明妙慧导众行。二众人问文殊答。明以众行成妙慧。文有十义。一缘起甚深。二教化甚深。三业果甚深。四佛说法甚深。五福田甚深。六正教甚深。七正行甚深。八助道甚深。九一乘甚深。十佛境界甚深。所以初缘起者由菩萨初学应先观诸法如实因缘故也。缘起者黎耶共善等三性及无为集起故也。文中问答即为二耳。问内有四。初总告。次立正义。三申问。四起后难有二意如文。共成一缘起相违难。问意云何心以无分别为一性。云何能成种种事也。若能成者不应无分别耳。二既诸法并无知者。所作云何仍有真俗事也。又解但是一问。后文是结耳。问文十事可知。答意但为无分别不住故能成众事。若知分别不可成也。问既不分别。云何成因果。答作无主故。反示可见耳。偈文分三。初一赞请劝听以许说。二有七偈法说譬况以显理。次有三对彼前法明观行也。第二文分二。初五举法答上问。次二遣伏执。初有二。初法次喻。所以得知不住故作。偈云诸法不自在故。云何知作时不知。偈云求实不可得故。余可知耳。次喻有四。初约缘成相续经时喻。次一约缘起有为生灭喻。次一约因缘腾击动成喻。次一约缘起体相互依喻。伏疑云既不分别云何流转。偈云由眼耳故。复云既也无自。云何有现相。偈云示现转故。文言不相知者非谓情知。今言有力性作也。二自不对故云不相知。用自性为知法之始也。观文分三。初牒前理。对法辨观。成分别无相观。二一依他无生观。三一偈真实无性也。所以觉首说者知觉法始故。第二教化甚深中分二。初问后答。何意来。前摄心入理。此后智度生。财是法财。问有二。初总告。次别。别中有三。初一总。次十一别。三一结问也。第二文有十一句相生。问文可知。问意云何如上说。若众生无性。云何教化。若随教化。云何心住无性。答文有二。初生起。二偈答。义意但以知境无性。虽在缘即离取非也。但为无生故化反示可知。偈文分二。初赞问者许说劝听。二示正义。正义文分三。初三偈总示正义。次四约观门显示。次有二偈示伏疑。初文分三。初一总示。次一正明约内身示观行。次一以内类外辨化生无取。第二约观门辨者有四。一举因缘无始明所观法。次一劝观。次一明诸法是无。即约观释相。次一正约唯识门以遣。三伏疑有二。一既世法本然无性。众生何故不知。偈云悉虚妄故。二若法无者何以种种现。偈云从缘起无异相故。所以财首说者能以正法财施众生故。第三业果甚深有问答二文。问有五。初告。次立义。三问。四结。五生后。第三问文有五对十句可知。问意既性无我所。云何受苦乐。若受苦乐云何仍说无性。此是理事相违难。问与前缘起难何别。答前是二事相违故别也。答意为苦乐即性无别体。为是不违耳。偈文分二。初法。次喻。喻文有九。一辨依他离性喻。二缘起成有喻。三因缘现果喻。四缘果离性喻。此望能熏。五因体无杂喻。六受生离作喻。七果报无本喻。八胜事无根喻。此望用耳。亦可互彰。九有无同性喻。此并不坏世间说第一义也。所以宝首说者能事中显理。初得可贵故。第四说法甚深。初问次答。问文总别二文。别中分四。初辨所得法。二十句正陈问。三而法下结。四生后难文有十种相违。问意法若非一可随言并实。法若不应言教便是妄。此是教义相违难。答意所言一者法唯一不住义也。亦可一善巧是故能贯。众教仍一义成也。偈文分二。初赞问者。二约喻显示。喻中有九。第一明法能荷负万机喻。二缘灭众惑喻。三入器无变喻。此望德用。四拂动诸根喻。五应欲随润喻。六缘生众德喻。七拣染赴净喻。八应物无往喻。九应缘住体喻。所以德首说者为初显法多能故。第五福田甚深。文相准前可知。问中有二。初告举正义。二成难。难中有四。初总告。次别。三结。四生后。别有十句。问答相可解。此是因缘相违难也。偈文有十。一缘能现果喻。二对机随解喻。三权巧令喜喻。四应感令喜喻。五物感现形喻。六缘灭众惑喻。七对治诸惑喻。亦可起缘分齐。八悲情普被喻。九动拂诸有喻。十毒灭三有喻。所以目首说者初见法明白故。第六正教甚深。文有二。初问次答。问中有四。初总告。二正问。三结。四生后。问文约所知十法为问。问意云何若教能断。即不须更后知因果方得断也。若要须知因果方断者立教有何益也。答意有二。一进二退。退者自无益。进者教。即有胜用上难是教力相违难也。偈答文分三。一劝听开二门立宗。次一劝精进以彰教力。即对初门。次八辨懈怠失对上第二门。此文初一多闻懈怠喻。二无力懈怠喻三遍修懈怠喻。四倒修懈怠喻。五过求懈怠喻。六少力懈怠喻。七少治懈怠喻。八无有出意喻也。又执我慢高喻。所以进首说者初进能显成胜德故。第七正行甚深。有问答二文。问文有二。初告。次问。问中有四可知。第三所陈句有八可知。问意云何圣说云闻说法有能断烦恼。云何有闻法不断惑而惑依心心无所行反能断惑也。此名圣说行教相违难。答意教不无力。但取不得方故也。答文分二。初总敕听略说。二以喻况成。喻文有九。此但举失以显德也。一不如说行喻。二随说废思喻。三计文迷行喻。四自谓非分喻。五恶业障碍喻。六不解自说喻。七辨聪持说喻。八废正成助喻。九隐非现是喻。所以法首说者能初显法可轨非邪故。第八助道甚深。偏执此圣说正助相违。问文有五。初告。二立正义。三正问。四结。五生后。答文分二。初赞问者许说。此赞者通能所。二正答。答文分三。初一总答。次四会偏赞意。三有四偈明正助相成不可废意。会佛说文有二。初总。次别。文相可知。正助相成文有四可知。所以智首说者能初善用正助故。第九一乘甚深有问答二文。问文有二。初告。二问。问中有四。初立正义。二问。三结。四生后可知。此是因果体用相违难。答意我佛因果体用皆同一法。谓法性一法。亦可一大慈方便法。但众生见异耳。偈文分六。初二举因果俱一以答上问。次二明自业各异见。次一成佛本一无别精粗。次一明善行者得见。次一明佛自在业随物应机。次三释伏意。意有三可知。亦可唯一耳。所以贤首说者善开圣法顺理得中故。上来辨一人问多人。次下明多人问一人。即是第十佛境界甚深。有问答二文。问文有五。一告。二结已说。三叹所问者辨德以进问。四正问。五生后偈颂。今所问有十一相。何故先文殊覆却难。今但直问者。为彰长位故也。十一问内文分四重。初三自利德。次四利他德。次三所利众。又此三通能所也。后一总明所问广大。一佛所证知分量境界。二能证境因。三问所入处。四佛境界内度几许众生。五随顺境界智。六随众生所说法。七如量智分别知。八佛境为分别识。所不识。九于何境界中能令众生决定知佛境。十智照何等众生心为境。十一如境中说何等广大义。所以文殊说者妙慧达佛境界为始故。答文有十偈。初一答上佛证境界。次一答上佛境因。次一答上所入境处。次一答上佛所度。次一答上何等随佛境智。次一答上佛境法随众生说。次一答上何等是佛所知境能分别智知。次半答上识佛境。下半答前何等能决定知佛境。次一答前佛境界广。次一答前境界照。亦可依问次第答。次第二大文明既得信解平等无碍现莫二之相义也。文中有二。初明承力见此刹无碍。二如是下类通余方齐见获益。此文有二。可知。初此方利益文中。又云初总次别三结。别中如所行法者如上第八智首所辨六度行法。如所行业者如上第三宝首所辨随所行业受报亦然等也。如世间行者如上第六进首所辨精进速出懈怠难脱。亦如第七法首所辨修行出离多闻不得。随身行者如上第二财首所辨随身随行见为教化名随身行。随根行者如上第四德首所辨佛法虽一随根分多。亦如第五目首所辨佛田虽一随行分多。随其行分多随其行报所生之处。持戒毁禁者如上第一觉首所辨心性虽一随行不同受报各异善恶等别。说法果报者如上第九贤首所辨随众生欲诸业及果各令见实名说果报。又如向前文殊所辨佛境界法亦得名为说果报矣。又此显现有二。一表法顺理是法皆真成圣方便。二表法体应理功能明净一切皆见。

　　净行品第七

　　四门同前。
　　一辨名。此中广菩萨修行胜妙净行之相故名净行品也。亦可净者德无垢故。行者体。又净者愿。行者所净耳。
　　二来意。所以来。依解起行故也。亦可前行次愿故也。
　　三以诸愿为宗。
　　四释文者。此文有二。初智首问次文殊答。所以智首问文殊答者。初愿相微非智不受。随相发愿非妙慧而不明。问中义类相从有十一事。总分有二。前七云何问自分因相。二得是处智下明问胜分果相。就初文内。前一福因行。次一福果行。次一智因行。次一智果行。次一法智因行。次一证智果行。次一修满成诸度。初问有九。初三种离三毒。次一坚固不退。此不同凡夫。次一自利成。次一利他胜妙。此异二乘。次三离信位前假名菩萨见。又解初三断对治。次三体。后三性治也。思即知之耳。第二问事有十也。第三问亦有九事。第四问中有八。余文可知。第二果内问中。胜进果文有四。一入果分故堪受物养。二为天神等敬护。三辨大悲行德。四辨位德也。就第二文殊答答尽。思之可知。举一愿答前多问无余耳。文有三。初长行略答。二偈诵广答。三长行结也。初文有二。初赞问者晓喻其怀有二可知。二佛子下正答。答文有三。初辨自利。次去来今下利他。三明达实相下明胜进果行。文有二可知。第二尊导者佛为一。能请故为二也。又对普贤因人望果故。又自利道满为初。今利他德圆为次耳。二偈文。初牒次偈释答。愿有二种。一行前。二行后。此是行后。亦可同时由即行故。此总有二意。一即转其见心即成行体。二转求异事成彼愿事也。此愿有十种势。一会事入理。如菩萨在家等。二以因同果。如若在聚会等。三以自同他。如见无惭愧等。四以人同法。如见疾病人等。五以染同净。如见背恩人等。六以世同出世。如在房舍等。七以境成心。如若入僧房等。八以体随用。如见苦行人等。九相似类成。如布施所珍等。十以实同虚。如若在伎乐等。如是准之。偈有一百四十大分为二。初十一明在家菩萨法不舍世间行。余文明出家行。是不住有为行。出家文有五。初十五明出家受戒法。二若入房舍下二十辨住处进以威仪行法。三手执锡杖下五十七明道路行法。四入里乞食下二十明入城邑聚落乞食行法。五若入水时下十七明出离修道行法。愿有三种。一要期誓愿。二行愿。三自体无障碍愿。初未成欲成。二正成行。三成已是真愿。即六决定及性起等一切诸愿皆有三文。初一句自分境。次一句及众生。次二句摄同胜事也。又问何故璎珞经对入理处愿多。此经对事愿多者。答此经顺一乘教在事益大。璎珞经顺三乘教在理益即多也。可准思之。

　　贤首品第八

　　四门同前。
　　一辨名者。十信已满位是贤圣之初。为凡顶菩萨中初故曰贤首品。
　　二明来意。何故来。行既成立。次须广叹德用成位故来也。
　　三宗为叹德。
　　四释文。此品有七百一十五偈半。文中有三。初文殊问。二有七百七偈半贤首正答。三贤首说。此品竟时下有六偈。经家所显诸佛证成。问文二。初长行。经家总显文殊问意之相也。次有二偈。牒前净行成是信因。以正请问。初一结前。次一起后。所以文殊问贤首答者十信位中圆通之德非妙慧不受。深义净德唯贤始得。明第二答中。文有四。初十三偈总明信位发心行相。二深心下五百一十九偈半广明信位德体殊能。三一切诸佛皆共说下一百五十四偈明所说旨深群情莫晓以喻为况。四如我所说诸譬喻下二十一偈校量劝发。初总文有三。初半敕听许说。次六偈半举广义以显略文。次六偈正说发心功德行相。二举广显略文。初有三偈半明说分齐。次二显广是深。次一成初略说。三总赞德文内有三。初半举因缘二门总叹德。次一半略辨发心缘及因通辨上二。次四表发心意有二。初一明所离。次三辨所成。此三偈中初一开二门。次二释前二也。第二五百一十九半中有三。初一百三十二偈辨自分因中集菩提具。次施戒忍辱精进禅下三百五胜进果中集菩提具。三神力于此得自在下八十一偈自他无碍成就功德。初文分二。初一百一十九辨自利差别相。二或有刹土无有佛下有十四利他行事。初文有十。初十八明十信初位相明四不坏信。二若信恭敬一切佛下有十。是第二位同二地相。三若信坚固不可动下七偈明第三位同三地相。四若为一切佛所护下有八。明第四位同四地相。五若能具足摩诃衍下九偈明第五位同五地相。六若得大悲心坚固下有八。明第六位同六地大悲为首观等。七若解一切众生行下八偈明第七位同七地相。八若能超出四魔道下十九偈辨第八位同八地行相。九若说微妙甚深法下十三偈明第九位同九地说法相。十若身功德智慧具下十八偈辨第十位同十地相。初位文有二。初十六偈辨初位德。二是故下二偈通叹十位次第德。初文有二。初四辨所信境。二有十二偈广叹信德生善灭障义也。初境文有二。初二三宝。次二三种佛性。若信不可坏者。何故论云善根薄喜舍等也。解有二。一此明一乘顿入人。二明此种子非上心行位也。亦可此信满心一向不退。此语住信满心行十解能成行也。故诸经异说准之思摄。二是故下结有二。初一法说。次一喻况。二二自分因行文。第二利他中有四。初八明清净方便八相成道化。次二无染方便化。次一明大用体。次三结叹自在。二施戒忍辱精进禅下辨胜进。文有二。初九十偈明自利行满足佛事。二说法教诫及神足下有二百一十五明利他行。自利文有三。初七十偈身业不空。二柔软美声如哀鸾下四偈口业。三众生苦乐利无利下十六偈意业。声有八种者如梵摩喻经说。一最好声其声清雅如迦陵等。二易了声言辞辨了。三调和声其声朗雄。四柔软声。五不误声。六不女声。七尊慧声言无惮怯如尊重人如胜慧人言无所畏。八深远声脐轮发声犹如雷振。初七十偈文有三。初十出身业用。体谓定。次若欲供养一切佛下三十四偈正明身业。次欲安一切下二十六偈明现诸法门化。亦即所作事也。二胜进利他文有三。即三轮也。初二十八明神足化。二若见世间无正见下九偈说法轮。三安隐众生下一百七十八宿住轮化。即忆念化。此约本因说。若望现缘即是记心轮也。忆念文有三。初总。次别。三如是等比下结。别中合有四十四事。各有三。一列名及体。二光有本用。三说本因。文中有十种非法语者依下论用经本十七种语为十非法语。谓侵恼语。粗犷语。苦他语。令他嗔恨语。上四语为一。现前语。不现前语。鄙恶语。不断语。上四语为四。不喜闻语闻不悦语。此二语为二。嗔恼语为一。心火能烧语。心热恼语。不爱语。不乐语。上四语为一。不善自坏身。亦坏他人语。此二语为一。此十非法语生他事惑障其定也。又依燃灯经十种非法语。一妄语。二痛心语。三粗语。四苦恶语。五不喜语。六不乐语。七不爱语。八不入心语。九恼他语。十结怨语也。结文有四。初四举法体。二六辨益。三有七喻。四有三。结劝可知。次第三有八十一。明自他无碍成就功德有三。初神力于此得自在下十七明于器世间自在。二东方世界无有余下十偈明于智正觉自在。三于眼根中入正受下五十四偈明于众生世间自在。众生世间文有五。初有二十四明自身入定。二童子身入正受下十四于他身入定。三一毛孔入下四偈明自他入出自在。四一微尘入下十偈于外四大入定。五是名下结叹无尽。自身文十二入即为二十四耳。此上三世间且约一相说。理有二义。一菩萨自身作三世间。二菩萨于三世间处示现自在。上文即是第二门也。第三有一百五十四明法旨深群情莫晓。引喻类答。上来正答创基建立。善根行德义显于此。而位次言之。盖是外凡始起发心之行。然经文所辨。乃云十地终于入佛境界无上菩提满足佛事。言状矛盾。其故何也。如究其实。当是一乘通宗行要。义兴真本而不舍于世。鉴彻玄源旷周法界。妙绝情卑功显无外。体无不融行无不在。先后莫二旨在一味。故果无异因之果。因无异果之因。而因果之称寄显于缘。其缘乃差殊流同轶亏盈自彼。于我无为。是以据其所学以彰发轸之迹。功成有在。而法通行局。事显常仪。或有鉴真。故须明简。圆宗之致镜曜玄真胜出言表非思量境界。然矣而浅识情滞。旨玄难测。反于视听。封教守诠益增情惑。自非假况以拟导达其心。无由取信。故举近事以镜玄趣耳。文有二。初二总举龙神佛等不思议事。次今说下广示喻说有二十事喻。一德行深广相形喻。二实德离非喻。三持法明了喻。四辨才令喜喻。五善用令喜喻。六缩大增小喻。七定用自在喻。八变化自在喻。九胜德仇怨喻。十利生广大喻。十一安生除怖喻。十二随机应现喻。十三摄行自在喻。十四解脱自在喻。十五知法速疾喻。十六无碍成事喻。十七顺法令喜喻。十八明了增机喻。十九举下成上喻。二十穷源自在喻。如我说诸譬喻者第四劝发修行文有二。初四辨能说难。次七明信者难。次十借喻况难有五事结叹胜妙。而所说既玄。其真趣义兴成感应之圣心故。次第三六偈明于瑞相赞说摩顶等成说善也。

　　大方广佛华严经搜玄分齐通智方轨卷第一(之下)

　　　　　　　乙巳岁分司大藏都监开板


　　大方广佛华严经搜玄分齐通智方轨卷第二(之上)

　　　　终南山至相寺沙门智俨述

　　第三会佛升须弥顶品第九

　　四门同前。
　　一释名者。佛者化主。升者上进。须弥者妙高山。顶者居胜尊上也。问何故此下四会在天说者。答德行位成。除障净胜故在天说耳。此答前十住位问也。
　　二来意。何故来者信故解也。此初辨会来意。又何故会来。既报体成已。次须起化赴机故来也。因此略料简教兴所表。今诸会但不舍离本处。即表起行成报体坚固不移也。而往诸会即表起用随机。此释约修行体。若望生解起信门即显行位增微耳。又解文中约佛起用赴机以解者即善知识力也。若约分位等解者即约自修行解也。可思准之。又此会已下四会并位相增。与前信行少别。于三乘一乘法义亦须交络。思准之。余会并同此意。品来者前说信法已。次辨赴后说所依处耳。
　　三宗者。约会分别有二。一约人。二约法。人有化主及助化。各有体德用。但局此会。二约法者。谓十解法。后当辨耳。约品宗者。若依利他时现处及供养。即显法缘。若约自利时此即机感相应。机缘体用成也。
　　四辨文。此会有六品分三。初二品明方便发起。次二品明正位相。次二品明后成满足行相。初二品分二。初起用随物。二帝释遥见下辨机感相应。前文有二。初辨依正二融。即显前体净。二复显后用净。自在无碍成事之本也。诸会有文。并同此释耳。但进胜异也。问此文何故不在初会后。乃在后会前。答若初会后。即但显说法利益义明。与后化用体义不显。故在后会前辨耳。余会同此。何故不在第一会后。料简为前会兼余义意在彼释。后第六七八会亦显别有余义意耳。体中身口意三也。二尔时世尊下彰用应物。即用净也。余相可知。第二相应文有五序。一住处序以动静无碍无处不至。为此说法德也。二请佛序。三集众序。四放光序。五赞叹序。若通下住品即八序。谓入定加劝及起定也。又约品分文亦好也。初住处序及请序有六。一见佛来用从实起。即发心缘。二即于妙胜殿下明天主严供养故请佛。具显从解成法供养行。即成根也。三世尊即受赴感施化。释音寂然表息乱应真也。五说偈下表从定发慧。六佛升坐下正明化用事成相。严具文分二。初严具即成根也。二请即成欲也。初严中有三。初总。次严坐具。三结。二尔时帝释下明其请佛。即表欲也。偈文有三。一忆本行。二偈赞。三结通十方。六化成中有三。初处坐。二辨用相。三等通余方也。

　　菩萨云集品第十

　　四门同上。
　　一释名。菩萨者是人。云者润益故。又龂腭貌也。集者聚集。妙胜等者别处也。
　　二来意者。何故来。辨处已次明集众。
　　三集众叹德顺法为宗。
　　四辨文者。此文有三序。一集众。二放光。三叹佛。今此下三会集众何故不在初品。复何故一一方各有十。又放光下何以不渐集众。答前会位相未成。但显行圆故在初品说。今此行位具成。同彰行位利润益故共在此品也。所以一一方具十者欲显解相分明圆融数等一方即一切方也。所以此放光下不渐集众者。欲显行位圆成无有增减之相故也。于中别有增减。义用上准成即得也。上下应可准思之。上第一会释集众光者亦是准义。初为后则耳。初集众序内有二。初指方辨数。此中一一方者。或通上会。或不通上。信行又不成位相。为此不通。下三会位显。故通义也。二其世下列名耳名有三。初明十方佛土菩萨。三种世间即为二也。二此诸佛神力下明集诸菩萨有三。净行云集依方坐可知。三如此世界下结类十方成法界会。佛同名月者依月起光故。清凉故。解法准之。菩萨同名慧者解之始故。足指放光者表立解位不退故有二可知。三赞叹序文有十菩萨。相生次第叹。解相明白耳可知。一法慧偈有二。初长行生起。二正偈颂下并准之。此文有二。初七牒众明是佛力所成。即结前品中六段义。次三明胜行者得见佛余莫知者。即通赞前难思。下诸人偈并约理成也。二一切慧偈有六。初三明谓见之徒不见真佛。次三显解无生法身常现。次一明取著者失。次一明慧解者益。次一明解佛因缘成即离痴惑。次一推功在本。三胜慧偈有六。初三明妄取者失。次一明有解者德。次一约法辨观益。次三推功在佛。次一能净慧者见法身。次一推功在本。四功德慧偈有五。初四明迷者失。次一示胜方便。次三明得法性益。次一叹佛利生方便。次一推功在本。五精进慧偈有三。初一彰失。次一辨德。次八广辨观式获益相。八文内前四无相生。后四真实性也。六善慧偈有四。初二明有解能度自他。次五明无生故应真性。次一半叹解胜能。次一半推功在本。七智慧偈有三。初一明因教成正解。次六明迷教理者失。次三重成解德。八真实慧偈有五。初二挍量胜劣得失。次二辨所观境。次一举益劝学。次一释知者名。次四示其观仪。九无上慧偈有四。初一释人名。次六叹自利。次二叹利他德。次一推功在本。十坚固慧偈有四。初四叹佛是真归。次二举德劝依。次二引自劝物令入。次二举胜人显德无尽以劝依也。

　　十住品第十一

　　分别有五。
　　一释十住名。即辨来意。十者数。住者不退位也。何故来正说故。
　　二明所治。是前百障应位断故。若三乘熟教所断外道我执。
　　三所得光增定及顶善根。
　　四所成即十解成。即是三乘熟教说。即此品宗。
　　五释文。自下第三品分为正宗。此中二品即为二。初通道俗。二梵行品是出家别行法。初品若义分文。此初有三序。光师云有八序为三。初品二合名住处序。次品三合名集众序。此品三合起说序。又依地品此下三会各有六分。初名三昧分。二加分。三起分。四本分。五说分。六利益分。分齐至文应知。又此文有二。初明三昧序。次告众菩萨言下正宗。三昧序加意上已辨。定名无量方便定。方便是智。定成胜智知法故。所以法慧菩萨入定及说者如下论应知。二加序有三。初辨同加。此有三。一明现身及显同名即为二也。二同赞亦有二可知。三释得所以有四可知。二欲令汝广说下明加所为有十一句。一总。九别。后一结成位也。第二九句内。初五自分。次四胜进耳。三善男子下辨加相。谓三业也。加相文有三。初善男子下辨口加。二如来即与下明意加。三各申下身业加。云何意加。与法同缘资故也。意加文有二。初列十智。次何以故下释所以也。问何故与智者为智解法故也。起有四意。一定事讫。二得胜力。三说时至。四定无言说故也。第二正说文有四。初叹种性深胜。并列十名。即本分。二何者下广解住相。三尔时佛神力故下明地动。显实证成。四以偈重颂。初文有二。初总叹种性义。即性习二种性体也。二菩萨十住下列十解相。明佛同说也。即性习二种性相也。此约克性为语。若就分位时即有六种性。一习种性当十解位。二性种性当十行。三道种性当十回向。四圣种性当十地。五等觉性当十地终心。六妙觉性当佛地。复名六坚。亦名坚信。亦名坚法。亦名坚修。亦名坚德。亦名坚顶。亦名坚觉。亦名六忍。信忍法忍修忍正忍无垢忍一切智忍。复名六慧。闻慧思慧修慧无相慧照慧寂照慧。亦名六观。住观行观向观地观无相观一切种智观。此约三乘寄位语耳。此中十解十行中。六决定内但无大善决定。十回向但有观相善大善及不怯弱余三并无。所以有大善及无余三者。为回向是方便事中显成故大善显也。余三无者为义隐故不说。观相等可知。十解行等何故无大善。解行自行义显。故无也。余者思之可知。初体文有二。初总告。二别明六决定也。第二解相文有三。初举数引证立宗。二别列有二可知。三引证结也。十解名者。一发心上期。二治地灭惑生自他利。三修行定成前二耳。四生贵行成生佛家。五方便具足自他行满。六正心住得缘起正解。七不退理量止观双行。八童真无生妙解以立身。如童无染。九法王子善施佛教故。十灌顶位满受职相应故也。此即是下诸位行相也。第二广辨文一一住皆四段。一问列名。二辨解相有三。初总次释三结。三明仰修胜进助行亦三。立释结。下并同此。亦可当位所习。四何以故下释学意。唯初及十有六句。一牒寄问。二辨发心缘有六句。三辨行体此有三句。一体发心有四缘四因四力。四缘者。一见闻佛菩萨神通大事。二闻法。三末世护法。四见苦众生故发心。四因者。一种性因缘。二佛等为善友。三起大悲心。四不畏众难。四力者。自力他力因力方便力。如地持说也。二所起。三不退此有二义。若约一乘通教。入十住位即四退等皆无。二若依三乘。十地已来有念退。地前有行退位退。不进退亦退。十信已前有实退。已后有示现退也。此约位语。四明所得。五明学。六辨前学意。又此下诸文并有三。一问。二答。三辨成行胜能也。此文有三。初责。次辨意。三明所成德也。诸位并同此。亦可通释耳。即自开解者通因果其义有三。一不由他小教等解。二不由他教境成。三不由他性外别集也。后文所为各同异。思之可知耳。二治地内。初十同二地十种集。后十同集果中令诸众生舍倒住正见等。三修行内。前十同三地护烦恼行。后十同护小乘。四生贵内。初十相同四地十种法智。后十同修道品等。五具足方便内。初十同五地大慈等观。后十同大悲观深重苦。六正心内。初十同六地十平等中第十句。后十同前九平等也。七不退内。初十同七地十种乐无作对治。后十同彼障对治亦同双行分。退有四种。一位。二行。三念。四应得不得。此中无四退等。八童真内。初十同八地胜行分何等身乃至供养佛等。后十同彼三世间自在。九法王子。初十同九地智成就入行等。后十同彼口业法师成就等文。十灌顶有五。初列名。二广释。三显胜。四进学。五除伏疑。初十同十地三昧分。次十同彼受位分。三十句同彼大尽分即入住出也。上来依一乘生信为言。若约三乘寄位别观时。如经初住中厚。集一切善根成四弘誓。未度苦令度。未解集令解。未安道令安。未得灭令得灭。第二住中修习无量善行。谓四念观身受心法此四皆空。第三住中善集佛道法。谓观十一切入四大四色空处识处皆如实相故。第四住中。一切佛前受法而行八胜处观。内实五阴中。广相略相二胜处。外假众生法中。广相略相二胜处。四大法广略。四胜处。如是观一切法空无相故。第五住中修诸清白法。谓八大人觉。少欲。知足。寂静。精进。正念。正定。正慧。不诤论。顺一切法故。第六住中为诸佛所护。八解脱观闻慧得。内假外假二相不可得故。一解脱思慧。内五法外一切法不可得故。二解脱修慧。六观具足。色界五阴空。三解脱四空五阴及灭定观皆不可得故。五解脱如相故。第七住中广正法。谓六和敬。三业。同戒。同见。同行。入此法和必竟空故。住不退位。第八住中信喜大法。所谓三处一切因故无作。一切果故无相。因空果空。空复空故空空。如是法如虚空故。第九住中住四等法。谓化众生教四谛法。三界非乐为苦。无明习因受生无穷。三空道品。无为寂灭。四谛无二。一合相故。即是众生缘法缘无缘也。第十住中好求佛功德。谓六念佛法僧戒舍天得一切佛功德念念入。不约三昧。常前修故。此约三乘寄位观也。第三显实证成文有二。初动地显实。二复云佛神力下菩萨证成。前文有三。一动地。二雨华。三等余十方世界等。第二文有二。初菩萨证成。二结会平等广周法界。前文有四句可知。二结会中有二可知。第四重诵文有二百三偈有二。初一百八十五颂十解相。二如是十住诸菩萨下有十八。总颂十住结叹劝修。初正颂文有十。初九十颂初住。次第二治地下颂第二住。余并可知。初文有三。初对三十五事广成发心体。二菩萨如是发心已下辨初住用。三是说菩萨下结也。治地内初四颂解。后八颂所学行。修行前四颂解。后六所学行。生贵前六解。后六行。方便具足前六解。后三行。正心前八解。后二行。不退前四解。后四行。童真前六解。后四行。法王子前四解。后二行。灌顶前十德体。次二诵住位相。下四颂后方便行。第二结叹文有二。初十四总颂十住难知。次四结说无尽也。

　　梵行品第十二

　　四门同上。
　　一释名者。行中上净故名梵行也。要论梵有二。谓报及方便。始修为净。成就为梵。若据报者。欲天为净。色天为梵。若约自利利他。自利为净。利他为梵。故涅槃经云。三学为胜圣行。四无量为梵也。
　　二明来意。何以来。其进道多方从相分二。谓一缁。一素。素从利他无方利物。故不住分齐行。缁从自利故。不可轻坏出世容仪故。唯成内观也。故地品辨出家人唯成三昧。问前诸会何不亦说此品。答有二意。一此中行劣。二以始通终故也。何不十信明此品。答此正宗为彰以法成人。不以人成法。何名人成法者。法无高下。随人器物。显法精粗故。十信法解未明。不可以法成人。十信解劣故但随信根定法。若语形局即诸见更增不成正信也。问梵行发心明法何故不通下三会。答理有。以此类彼耳。
　　三辨宗者。无念理观当是自体果涅槃圆寂行也。即为此品宗。又问此中始明十住初发心因。何故乃言是果行也。答此明自体真发心故。契于后际体包无外也。又是自体发中果。无戏论行耳。故品下结云。初发心时便成正觉。具足慧身不由他悟。
　　四释文者此文有二。初问后答。所以正念天子问者表定显理故。又正念不妄净报堪受也。问文有四。初总问。次牒事。三自分成出家行。四速成下胜进明他分。又佛境界。又问上净行品何故在家出家合明。此即不尔者。上为信根弱故。始约缘修相易处双明。此中已去会法明出家相者。欲明自体缘起性离非断故离也。此如维摩经说。
　　答文有三。一答前自分。二又复修习增上十法下答前他分问。三菩萨如是观者下结梵行成益耳。初文有三。初辨寻思。二正念下辨正观。三是名下结。初文有二。初辨寻思。二又知过去下明如实。初复分三。初举十法明所观。此有二。初总。次别。次应如是下正明观。三当如是下结。何者梵行体。理实自体发中正智是也。何故法慧菩萨说者。圆通性德非顺法之慧不明也。十中前六是行及行缘。四所信境故偏说也。余相可知。如实文有二。初辨观行。二此梵行法下反验。第二菩萨正念无障碍者辨正观。文有三。初辨无相。二如是观者下辨依他无生。三一切佛下辨真实无性法。喻可知。第二胜进文有三。一自利有四句。谓立问答结可知。二如是观察下明利他有句。三如幻下喻说。前二无体如幻。现实如梦。起用如电。缘聚如响。成事如化也。第三结利自他文。亦可答上速成问也有二。初牒次结益。益文有二。初结前少行多能有二可知。二初发心时下成疾所以有二可知。言即菩提者有二。一约位即十解菩提。二约解觉正理也。余信行证等准以知之。又即普贤证得自体圆明究竟因果。此解约一乘耳。

　　发心功德品第十三

　　此下辨此住胜进德。四门同上。
　　一释名。发心牒行体。功德行所成功德也。就二义得名。
　　二来意。所以来。前行已成。今辨叹德相故。
　　三功德分量为此品宗。
　　四辨文。此文有四。初问。次答。三证成。四偈颂。所以帝问者在天故。亦即功德自在也。又净解自在方堪受德耳。所以法慧菩萨说者称法之慧方穷功德。二答文有二。初略。此中有三。初总。次别。三许分齐。教量难知。义深难信。思惟难解。应教难说。欲证难通。数极故难分别也。次假使下广答。广文有二。初辨十二喻。次发是心已下合喻。初文有四。初喻。次征。三答。四校量。余文不定。十二喻中有五。初五戒二十善等。此二取所益为况。第三身通即所利生处。四知成坏知法时也。下根悕望等七喻明所利根器厚薄。下一明诸行德广入胜位也。第二合文长分为七。初总辨德能。二何以故下责初非劣成等胜义。三答所由。四何故下重责始同终。五此初发心下以终摄始。六悉与三世诸如来等下广辨。七彼初发心下结因胜缘由耳。又得证者行证也。身证者位证也。又得证智相应。身证者身相应也。此中并是普贤实德也。又问何故诸世界等善顺菩萨心转者何也。答为菩萨得诸因缘和合自在心是诸法因缘故随转也。此可思准。又上文十欲等者。随有一善欲即具上十德也。余可准之。又所以身证通三世者。为下文菩萨常不离三世佛前故也。第三动地成证等文有五。初动地雨华等。二诸佛同证有二可知。三利生获益有三耳。四别佛同说证成前义。有二可知。五辨成所由有十耳。问何故佛证。答为胜进举果摄成。又恐不信。又表因与果同一性故。余事可知。第四重颂有二。初长行生起。次偈颂。初文有八可知。偈文有二百四十一半分四。初广叹发心现成功德。二十方世界中下重举前十二喻述德难思。三三世人中尊下辨能成当果。四菩萨初发心下结。此中不得细科。若细即失旨也。又住位已去所有解行理事教义等法门并皆常行无间应知。又从信位成已去普贤行。乃八相与佛已来并无差别。此可思之。余三乘行义等并别不疑也。

　　明法品第十四

　　四门同上。
　　一辨名。言明法者有二。一约教。阿含法照理现故名明。法即义也。二约行。由行增胜后位相现故。即用前位法义解行等为明。用后位教义等为法也。
　　二来意。所以兴者。用前行德更修。与后地为方便故也。
　　三即行教法义等为此品宗。
　　四辨文者。所以精进问者。若不精进行不能受此胜进法也。所以法慧菩萨答者称法之慧能申此教故。文有三。初问。次答。三末后少长行略结流通也。问文有二。初问。次重颂。初文有三。初先牒前住位中行德为生后次第。次彼菩萨云何修习下正问胜进中先际行德。初牒文有六句可知。次问胜进先际文有十一句分四。初六自利。次随其下三利他行。次兴隆下一住持建立。次一成事不虚。第三胜进中后际利他分法有二。初总次别。别文有三。初明成熟德。此文有二。初自利成熟行德。二具足佛刹下利他成熟众生行法。初自利分有四句。一离障。二成体。三成德。四成用也。二利他中有三。谓体德用。体有十二事。准此可解耳。第二天王下明眷属行法有四可知。三得善根力下辨自他德满成就不虚义有四句也。第二重诵文有二。初生起。次偈颂。偈有二十二偈。初四颂前牒前初发心菩萨前住位中所进德文。次云何下七颂第二彼菩萨下正问胜进中先际正行。次人雄下十一颂善哉下后际果德利他文。就第二云何下先际自分中。初有三偈颂上自利六句。次二颂利他行中三句。次一颂建立文。次一颂果行成就不虚。第二答中有二。先长行。后偈颂。初文有三。初叹所问今时多益。有三可知。二敕听许说。三佛子此菩萨下正答。答文有二。初答胜进中先际自分正行。二菩萨摩诃萨若得成就下答上胜进中后际果行。初文有一百七十句。亦可百八十句耳有四。初一百一十答上十一句中初六句自利行。次四十答利他行三句。次十答住持建立。次十答成事不虚。答自利文中。初一百答前五行。后十答第六行。答前五文中。一一皆二十句答之。二十内前十自行相应法。次十胜进修行法。云具足净慧等者。牒前自利行生起后利他。令势相连也。诸十文各有四。初生起。次问。三答。四结。亦有不定者。可准思之。利他前问有三。此答中有四十。亦可五十句。此初二十答三中初句。次不舍诸波罗蜜十句答前第二句。次佛子下十答前第三句。前二十句亦可三十句也。初五知器所宜。次十应诸病授药。次十五应器与法。言能如是行者则兴隆三宝者有十答第十句内住持建立。此中有二。初总次别。此别文中分四。前三别。第四总。前三文初依教道。次依证道。后依不住道。六和敬者。身口意业及见戒施同也。菩萨如是不断三宝下有十句。答上自分行第十一句行成事不虚有三。初十辨行成事不虚。次第答前五句。二有十以德自严。即答前不虚句。三有十以自严故能摄化不虚。亦同答一句。于中法喻合三文。次若得成就下第二答后际果德行中有三。初菩萨摩诃萨下答前灭除痴闇果熟德行法。此文有二。初辨自成熟行。二次第方便下明利生行耳。二于大众中下辨眷属行。三成就如是胜妙法下辨行成不虚。唯除如来者以下过上也。第三行不虚文有三。初立。次责。三答。答中有十一句。前六因。后果行。第二重颂有二。初长行生起。二正颂偈。胜进中有二十偈有二。初十三颂先际缘起。次七颂上答中胜分果德自分行法。前中初六半颂自利行。次三半颂利他。次一颂住持建立。下二颂成事不虚。后七中初一半自利果及利他果。次三半颂眷属行。下二颂行成不虚也。

　　第四会佛升夜摩天自在品第十五

　　四门同上。
　　一释名。佛者化主升者上进夜摩者时天亦云戏乐。天者明故。自在者游空无碍也。约行准之可知。即答上十行问。
　　二来意者。所以来依解起行也有二意。一会来意。二品来意。并如第三会说准之。
　　三宗者有二。约人约法同上。准思之可知也。此品宗为明处及兴供养。
　　四辨文者。此文四品分三。初二辨序。次一明行体。次一明胜进方便也。此初序文一同前会。但增胜转上寄法不同耳。尔时如来威神力故。十方一切诸佛世界诸四天下一一阎浮提。乃至无不显现等者。若约三乘教辨时。阎浮苦空秽恶。厌苦情敏。忻上志猛。故在阎浮成道佛身非出世。若约一乘三乘共教时。欲显阎浮是实即空。是似成假为事缠绵圣恒悲愍。佛以本愿力悲愍众生。应于世处成道佛身。现佛故身即出世也。若约一乘时。此阎浮处即一心法界境界。若佛若处俱显处染无秽之最佛故。显在此方成道也。但诸应化事义并皆准此别之。第二供养成机中有四。初文有二。初明兴供养即根也。二合掌下明请佛即欲也。初供养行中有二。初严。次结。初有二十三事。初辨事严。次善根下行严。三如来下佛德加严供养。显因同果。余可知也。问何故十解赞偈别列佛。此即不者何也。答解相别知。行即通成故也。

　　菩萨说偈品第十六

　　四门同上。
　　初释名。自体妙因。行集文班。教则显彰。故言菩萨说偈也。余义可知。
　　来意及宗并同上准也。又问若义次第相生。意同但所显别者。何故名目不与上同。答此但欲交络显义意故尔也。但增胜及托法为异者可知。
　　四释文者。此内第一集众序中世界同慧者。用前解慧即为行所轨故。佛同眼者行心见法明白故。菩萨同名林者但以此行益物炽燃俱兴显备集之相故也。第二段中足指放光与前会何别。答况足指有行住二力。前彰住。此显行。故况别也。第三说偈序内十人即各以自已得缘起真如。法因叹佛。即归行相也。初功德林偈有二。初长行生起。第二说偈下并准之。此文叹法身自在功德有十一偈。初六牒前升天云集自在之相。次五法身自在甚深。二慧林偈文有二。初二辨佛具德难遇。次八释前具德难遇。八中分三。初二明上具德门。二如来无与等下四释上难遇。三不可思议劫下二校量劝修。三胜林偈有四。初二喻说微深。次一法合。次二辨深所以。次五叹其胜用。四无畏林内有三。初二举体胜。次五举用胜。次三劝学。初体用二文各有二。初举法深。二叹胜。五惭愧林偈有五。初一总叹佛法胜益。次一叹胜用相。次六反成胜用所以。此中初一总。次五别。次一重顺成人德用。五结人难见也。反成文内。初一愚智性别喻。次一同成虚妄喻。三二性乖违喻。四愚智缘隔喻。五用无相感喻也。六精进林有三。一总叹人胜。次八广举法成人。次一明人法深故难见。八中一法体无异喻。二法体空无喻。三法体无实喻。四法体离相喻。五法体成真喻。六一成多用喻。七起用依缘喻。八体坚难坏喻。准初说之。七力成就林有三。初四依他缘起观。次五分别无相。次一约心叹用也。初文分二。初二法。次二观。八坚固林有二。初七辨佛性相二身难议。次三叹胜。前有二。初二喻辨性身。次有五。喻合并叹应化也。九如来林偈有二。初九法喻双显。次一劝学。前文有二。初五喻展转答五玄疑。一疑法是实。初行答之。二见生异解疑法离因。三疑分别实法离心有之四疑既是心作何为非有。五谓心作法有知。此可思准。次四法合。造如来者谓无作佛也。所以者乘前来意不得为有作佛故。十智林有二。前八叹法身甚深。次二结叹劝学。初文有二。初三叹体。次五叹用也。

　　功德华聚菩萨十行品第十七

　　分别有五。一释十行名及来意。二所治一乘如前解。三乘终教者声闻畏苦障。三所得通行定及忍善根。四所成即十行位。即此品宗。五释文。
　　一释名者。功德者行体。华聚者喻名也。叹行胜妙能与果为依众行集故也。众德聚集能严无上菩提果。是因故安菩萨也。十行者数行之本相故。文云譬如数法十增一至无量皆悉是本数。智慧故差别。从五义得名耳。前众既集。次须彰说故次来也。
　　四此品以所修行体及位为宗。
　　五辨文者。此文有七分。初三昧分。二加分。三起分。四本分。五说分。六利益分。七偈诵。善伏定者行力也。加劝序者。明此行法其旨甚深分在非已。自非诸佛加持道力说之莫由故次明也。此内有二。初总辨加所为。二佛子当承佛下明加相差别。初文有三。初明佛加赞。二十方下明加所以。三欲令汝广下辨加所为。初文有三。同上会。所以中有四句可知。所为中有十句。初一欲令等者总也。次八句广。次一句结差别。二加相差别三业可知。问何故意加与法。答法是正行之本也。故与法也。又问前会何以不与法乃与智者。答法从智生故亲能成行。智境即通。故前会但与智也。此约地前。非证位故作此解耳。二意加中有三可知。四告诸菩萨言下即本分。文有二。初叹十行宗本广大即体也。二列十名即相也。六决定同前解。但行异耳。问何故前观相约性。今此约行业者。答前解相非胜故约性。此行相即胜。故约相也。此可思准。所以并无常果因者为显在有流因位耳。第二就本分相中有五。初问。次略答。三重问。四答。五结也。第四答中。一释欢喜者施成自他喜。二饶益者持戒摄益故。三无恚恨者忍息自他恨。四无尽者精进获无穷德。五离痴乱者得定故也。六善现者智现缘起法。七无著即方便度故。八尊重即成愿。九善法者力智善说。十真实者得智顺理善说。五说分中有十可知。佛子何等者此初文有三。初牒问。次释。三结释。文有三。初辨布施行相有二。初释次结。行相有十七句可知。二菩萨修欢喜行时下明行熟广摄令他喜也。此文有四。一修施仪。二离过。三设方便。四明所为。此文三句。谓自因果及为生。第三句有二可知。三离诸我相下明离三轮成檀度也。此有二句。自利利他也。二饶益相文有三。初问。次答。三结。第二文有三。初明性成。二戒体有八句。二菩萨如是持戒时下对缘辨持相。此有四。初持戒仪。二辨方便。三离过。此有五句。初句分二可知。四明所成。此有二句可知。三何以故是我业下举行离相成戒度也。此中有二。初问次答。答文有三。初明观有五句。二未度者下明意。三我当下明所起。无恚文有三。初问。次答。三结。答文有二。初辨忍行体有八句。二菩萨成就如是净慧忍下对缘辨忍相。相文有三。一他不饶益忍。此能所分二。能中口身分二也。二菩萨作是思惟下安忍有三。谓立责答可知。三复更思惟下辨法忍。此中初法。次是故下所为有三句。三佛所行法下辨疑也。无尽相文有三。谓问答结。答文有三。初辨精进体。即勤勇进有十一句。二菩萨复作是念下加行进有二。初明所离。二辨所趣。三菩萨成就如是下辨难坏无足等也。此有二。初有二问答辨难坏。二释分齐可知。离痴相文有三。初问。次答。三结。答文有三。初辨入理安乐住定。二是菩萨成就寂静引通定。三菩萨闻此能坏下随利他定。此初内有三。初辨定体无失。二菩萨成就如是等下辨定业用。此中有四。初总辨。二何以故下释所以。三此菩萨下别辨有二。初辨。次对因明也。四如是等下以广显略也。三菩萨于三昧中下辨观行成前自在耳。此中相性成治分三。余文可知也。善现文有三。初问。次答。三结。答文有三。初辨加行般若。二无所依无所住下正证智。三分别一切世间法下后智般若。初文有二。初明智体。二无所有下释成前义。正证文有十八句有四。初七辨智与理相应。二离业报下六辨正证离诸相。三无所依住下二句辨所住分量。四入离虚妄下三句明观成分入无性问也。后智文有三。初辨如量智中如理即显所知法。二安住三世平等下辨如量智中如量即对所化生。三是菩萨住此行时下德用自在。余文思之可知。七无著文有三。初问。次答。三结。答文有三。初辨自利方便。二初得受记下辨利他方便。三菩萨如是观察下二自他利善巧满足有二。初辨二行。二所以者何下辨所以可知也。自分文有二。初自分位中修。二不舍菩萨心下辨胜分位修。有二可知。自分位有三初于净法中修无著行。有二可知。二见不净刹下于染行中见不净修。三何以故下辨前无著所以有三。初问答总辨。二广辨。三对生明离过。二利他文分三。初辨大悲方便观。观二不著身等下正明不著行。此中有十句。三何以故下明不著所以。初大悲观有三。初辨大悲深重。二尔时菩萨见彼生下明增上。三尔时菩萨作如是念下明为首耳。尊重文有三。初问。次答。三结。答文有六。初辨所遵法。二此菩萨行时下辨所趣。此有二。初趣。二益。益有三益。一成愿。二成生。三显理理中有二。初法喻合即立宗。二有二责可知。三菩萨如是下辨所成用有法喻合三文。初法中初行行离非。二得法为人。三成功入法界。四而菩萨摩诃萨下明行自在。五如是菩萨成就下辨用无二。此文有四义。第四义答中法喻合三。文可知。六此菩萨下明行成就有二。初自利。二利他。他文有二。初教。二申己意以去疑。有二。初申意。二有二责可知也。九善法文有四。初问。次答。三结。四利益。答文有三。初举善法以为佛种。二清净陀罗尼下释成行体。三菩萨摩诃萨安住善法行下约修辨成。第二释成行体文有二。初辨行体有二可知。二尔时菩萨下明行作用。作用有二可知。三约修辨成文有二。初总。次别。别文有三。初总。次佛子下别有二可知。三成就如是十种身下结成行用。十真实文有二。初问次答。答文有七。一言行相应故真实。二此菩萨下行相应此即释名。三菩萨成就众生下辨行体。此有二。初立。次是故下结胜。前文有二。各有立责答。四不舍下辨行用。谓身口意即为三也。五菩萨摩诃萨住大悲下辨即位以因成果。六是名下结。七此菩萨安住下成利益也。上来约一乘信行相。若约三乘寄位别观时如经。初行之中为自得一切种智故起四精进。勤修二善。勤断二恶。为求佛果故。第二行中为得自身有大力故为四如意足。念守境。精进驰求。定舍摄。慧照境。得法无生自在故。第三行中愿无畏具足故。谓五根信进念定慧皆无相故。第四行中求具足三宝故。谓五分法身戒除形非。定无心乱。慧悟相虚。解脱无累。知见一切众生无缚知见解脱故。诸法虚空无二故。第五行中为化一切众生故。谓八正道从师生慧名正知见。得法生思名正思惟。出家受道得三道分名正语正业正命。入法性空名正定正觉。于无生无二观一合相故。第六行中大悲故起七观。择法念法精进法观法喜法定法慧法入一相故。第七行中为得四无碍故。谓五善根正观暖观顶观忍观三界空第一观能生十地无相大明慧。圣人胎未变第一空平等故。第八行中一切佛国中行行故。谓四化法。法辨义辨语辨乐说辨。此四名慧。性照一切法无生。第一义谛中行故。第九行中于一念中照一切法。谓三世十二因缘皆假合会以成性。实不可得故。第十行中为自在转大法轮故。谓菩萨三宝。智觉中道一切法无生佛宝。则用为法宝。常行六道与物相应名僧宝。转一切众生流入佛海故。此约三乘寄位语也。六尔时佛神力故者证成所说。此文有四。初动地雨华等。二如是四天下结会平等。三尔时各过下明十方菩萨证成。以此十方菩萨证成文即知。诸会后但此处同名佛菩萨并为证义故来。会初十方同名集者。但是影响标位分齐未是证法。余可准之。四结通十方。七重诵文有二。初长行辨说偈意。问此中佛种性菩萨种性何别。答因位菩萨由佛而成即是佛性。由菩萨自成即菩萨性也。此等可思准耳。二说偈有一百一十二偈。此中有三。初七字偈总叹。二别叹。三后有四行总结大情。思之。又此众德上十行一一位中皆具有也。

　　大方广佛华严经搜玄分齐通智方轨卷第二(之上)


　　大方广佛华严经搜玄分齐通智方轨卷第二(之下)

　　　　终南山至相寺沙门智俨述

　　菩萨十无尽藏品第十八

　　四门同上。
　　菩萨者人。十者本数。无尽分齐也。藏者蕴积也。良以体非数分。行无穷竭。而生灭所不易故云无尽。一摄一切统含无外。故曰藏也。余可准知。
　　二来意者。所以来。正位自分已成。次明进胜入后位故来也。所以前问在回向后今答在前者欲显行通故也。亦可回向属助方便。藏从行本故在初前耳。
　　三品以能所甚深功德蕴积诸义为宗。
　　四辨文者。此文有三。初举数引证。略叹列名。二何等为菩萨下辨相。三此藏有十下结叹也。初文有二可知。十名者一信即十地第一。及摄论中书持。二戒即地中慈悲。及论中第六教他得。三惭。四愧即地中行。及论中第九独处空闲等。五闻即地中知诸经论。及论中第四恭敬听受。六施即地名舍。及论中名施他。七慧即地第十如法修。即论中第十修相入意。八正念即地中不疲惓。及论中自读。九持即地中坚固力。即论中第七如所说一心习也。十辩即地中六善解世法即四辨也。即论第八为他如理广释。地论及摄论皆有供养。此中何故无者。此中分惭愧为二故也。亦可此藏与彼一向义别也。
　　二广辨文有二。一释相。二是为下结叹行用能成大果。初信藏文有四。初列名。二辨相。三结。四重叹行用。二辨相有三。初自性住佛性。二佛如是知下约至得果性。三此菩萨成就如是下约引出性。初自性文有三。初入理。次辨信坚固。三何以故下决疑也。第二至得果文初辨信境。次菩萨成就下明信解成相。第三引出文有三。初牒前。次不退下即明信境界分齐。次护持下辨信行成。戒藏有三。初列名。次别释。三是为下结。已下诸文三段准此可知。二别释文有三。初牒十名。次何等下辨相。三此菩萨持如是等下大悲利物用。就不诤戒中不非先制。不更造立者随顺实际体非集起。心常随顺向涅槃者一切诸事即涅槃相不复更灭也。惭文有三同前。第二辨相内有四。初知已过。二一切下识生有罪。三自惟下上圣知见。四是故下离过显惭心。愧文有三同前。第二辨相内有四。初知已过。二复作下知生有罪。三上圣见知。四我当下离过显愧耳。多闻第二辨相内。初列所闻十种事。二辨十相。三菩萨作如是念下利他。十二因缘是无为者。婆沙一师云。有为不自立因无为故也。此中文有六无为。又解一空约事相辨。二涅槃约位论。三数灭约性散。四非数灭就事散。五缘生约理从事。六法界理不对事耳。对情即有为所以。及余意思之可解也。此等义并是自体缘起。参而不杂。不可以事相论也。是以大乘教相。若论方便解入时。一切教相要况诠中取也。若论正解时。要是秘密教诠。方得显大乘义相也。甚须得意。勿惑其声。无记有六十也。施第二辨相。夫言施者以舍济资益为义。故文言乃至自受资用无非是施。若就事相中明时。如文所列。若据诠表以明。但使解远穷宗。莫问玄想之以正智。一开情已乃至三业起动进参随缘所作。无不随顺如实与无尽藏相应。故能建立无上菩提根本种子。文有二。初列名。后广辨。前施法中有三种施法准可知。余文相显可知。慧第二辨相内有五。初七句所知境。前四各有二义。一色苦是报色。二色集是业色。三色灭是分别性色。四色道是道共善色。第二色苦者色无常。二色集生后。三色灭即如。四色道谓成道具也。余准之。声闻菩萨等者初知人。次知所轨法。三知道因。杂烦恼习故得集名。四知灭果也。体相如下说。次云何知下辨加行观诸法。即自利有问答二文。答中有六句可知。三广为说下利他有五句。初总。二问答明义分齐。三问答显说仪。四责。五答所由有四句耳。四菩萨成就下辨利自他行成相。有二可知。五此智慧藏有十种下辨慧摄无尽。有四可知。念藏第二辨相文有三。初辨所念净法。云念佛者随顺实觉也。云授记者实觉妙轨显此心怀也。云念持修多罗者。圆觉等满相彰于外。妙轨备时以为世则故也。次菩萨作如是念下辨十念体。三此菩萨住是下明念坚强也。言妙者妙过余人。净念者所记分明。不浊者不杂闇障。遍净念者于法悉明。离尘念者于所念事不生贪染。离种种尘念者不生余结。离垢念者不计我能。光曜念者广照无极。言乐念乐修不息。无障碍者发意即知。不得思量等也。持文有四。初问。二辨相。三结。四叹德耳。辨相文有三。初辨持人。次佛明所闻缘处。三闻持一品下辨所闻法。辩释相有四。初牒。次辨。三结。四叹德。第二广辨文有五。初明后智辨体。二广为下明辩功能。三何故下释成。四成就此藏故下广明辨德所成之事。五此菩萨成就百万下成辩无尽之用事也。此文有二。初释。次问答去疑。云佛子是为下第二结德用能成大果无尽。次此藏有十种下第三结叹辩藏深奥生德无尽。有四可知也。

　　第五会佛升兜率天宫一切宝殿品第十九

　　此即答上回向门。四门同上。
　　一释名者。知足天约行准之。又前第三会但说其殿。第四会但论庄严。第五会云一切宝庄严。第六会摩尼宝等者欲显慈悲德相随物转增故也。
　　二来意者。所以来者。若不回向进行莫由故也。一会来意。二品来意。同前准之可知。
　　第三会宗者分别有二。约人法。同有体相用。准上可知。又因此会宗体更举上下诸会别。宗有二义。一举普贤性起实德随差别缘以起信心故说。即初会明世界海。第二会十信。第三会十解。第四会十行。第五会方便回向。第六会明修成本有无漏因果二行法等。第七会依法成因果行德。第八会依人成位差别德也。此并是一乘三乘共学法。第二摄差别缘以从本实。即初会观圆明五海十智以起说。第二会位信位成就本实因果分量德。第三会解位显证性德普贤因果第四会行位显证本性普贤因果。第五会方便回向位显证法界如相普贤因果。第六会证位显证性普贤因果。第七会依法以显通教普贤因果行德分齐。第八会依人显证普贤因果缘起理事德。位分量差别义也。
　　四释文者。此文三品分二。初二前方便序。后一正宗。此初品有二。初体用。二融体。融内有三。谓身口意又因果相应为后方便也。上皆同此耳。第二时彼天王下赴缘摄化。此文有六。一时彼天王下从体起用为摄化缘。二即于下辨王修供养具即成就根。三尔时世尊。以佛庄严下明佛受请升座明机感相。四尔时佛神力为天王故下明胜力加被息乱住静。五尔时天王下明从静定发智偈叹也。六尔时世尊升一切宝殿下辨佛法身平等摄益成事不虚。第二文有二。初成根。二尔时天王为如来敷坐竟下天王出迎世尊辨敬仪也。即根熟成欲。初严供具。文有三。初总严立宗。二所谓下别广辨修入方仪。三如是四天下结叹同等显机应法。初文有二。初总明严座。二过去修习下辨因缘。因缘有十三。初一总。余别。次第除疑可知也。就第二所谓下广说在殿修供养行成方仪中。大文有三。初辨器世间庄严自在行。二百万亿诸天神王下明众生世间庄严自在行。此能供养人。第三百万亿诸大菩萨下智正觉庄严自在行。此分证理故。有异解云。此中有五十八众可知。初器文有二。初外尘庄严具。二百万亿神力自在下明内法庄严。智正觉中初十三辨人。次二十句行德。诸大菩萨者入道场会人。华手等信解位也。第二迎佛文有三。初出迎辨敬仪有二。谓初结前。二生后也。二设供养。三正申请。二设供文分三。初明自分行供养有二。初外。二内可知。二佛神力故下明胜进分行供养。三尔时一切诸天众下辨二行入佛界也。二胜分德中有三。初总。二别庄严虚空。三出华供养如来也。三尔时一切诸天众下明入佛界中有三。初辨利他。二时诸天见如来身一一毛孔下自利德。三尔时如来下辨自他平等圆极自在。就前段中初知利他德。二如是正念下十句结观解益。初知中有二。初人雄等报身德。二顺众生根为现佛身下化身德。报身中初身业德。次住一切智下辨口业德。三佛智慧月下明意业。二化佛中。初身业。二常以法施下明口业。三皆由从心起下辨意业。此等上远佛境。即是回向因人用事。可准之。二自利德中有六句。初辨放光相。二自然下辨光说偈。三显现阿僧祇下明庄严相。四显现不可思下出化身说法。五又佛身中下出宝光明显其因行。六又睹自在神力下明说法教化。三自他平等圆极文有四。初牒前慈悲德。二欲令无量下随机摄益。三成就如来下入佛界德成。四如来显现下结叹难尽。第三赴缘摄化文有三。初正赴。二等余方。三辨益可知。第五智文有三。初长行忆念。即是智体。二说偈明智相。何意叹一佛德者。为彰回向多方便归一慈悲善巧也。三等通余方。第六摄化成事文有四。初辨赴机。二正摄化。三成益文有二。初二句顺理。次顺事。所以但辨具德不广殿如来处者为显方便别庄严也。四等通十方也。

　　兜率天宫菩萨云集赞佛品第二十

　　四门同上。
　　一释名者有四义。一处。二人。三身仪。四口业。或六句可知。
　　二来意同前。但所为别耳。
　　三宗亦同前准之。但回入此品叹方便佛行为异耳。
　　四释文者。此品三序。初文集众序内。先举佛神力显分齐。次辨所集众。后如此下结所集众。第二内三世间可知。众生世间中有五句。初列名。次依本修行。三俱来。四依方而坐。五叹德。叹德有三。初明自利行。二一切众生观无厌足下利他行。三此诸菩萨下辨自他德用自在。第二放光序中有三。初辨光出处。二明所照处。三彼诸菩萨下光所摄益即叹德也。两膝放胜光者法身行中入佛境界增长胜妙相也。膝者表进方便相也。叹德中有三。初总。次别。三结。别中有三。初自利。二教化成就下一句利他。三胜进可知耳。赞佛序中。金刚者因行坚也。幢者行成高出也。亦有摄伏义耳。又十菩萨中。初名金刚幢者明自体真实能消殄相累。超世之道标别胜负故名金刚幢也。余相可知。此中诸偈并约回向方便显其佛德。即以此教为诠善巧相也。余准思之。诸偈文若有二。初长行生起。第二正说偈。初偈有三。初五自利德。次三利他。次二劝修也。坚固偈有三。初三叹佛自利坚固。次四叹利他坚固。次三劝修也。勇猛偈有三。初二辨法界海深。次五辨利用广大。次三结体用圆极也。夜光偈有二。初四叹法身自在。次六叹化用自在。智偈有二。初一叹即位德。次九辨所见胜。所见文有二。初一总。次八别。别文有三。初二叹佛德。次四明佛离数相。次二辨离世相耳。宝偈有三。初一化身。次二法身。次七报身。又问何故科此经文。多依三乘者何也。答所为人三乘者多。故尔也。一乘义文准之可知。精进偈有二。初六通三身自在。次四约四喻辨成。离垢偈有三。初七叹智身。次二叹法身。次一总释。真实偈有五。初二叹化身自在。次二法性身自在。次四重成前化。次一辨趣方仪。次一结成身离相。法偈有四。初二辨明策修者意。次三总举损益释成。次四广辨损益相以叹德。次一显德相也。又亦可此十菩萨德叹不须别科。一一句义即一方便法也。此约一乘意取文也。

　　金刚幢菩萨回向品第二十一

　　分别五门。一释十回向名及来意。二辨所治。一乘如前准三乘除独觉舍大悲障。三所得无间定及世间第一善根。四所成十回向行位即宗体也。五释文。
　　一释名者。回向者回前行向菩提。亦可通众生及法性。金刚等是人。回向等是法。就二义得名也。来意同前耳。但法体异前耳。今此论所治及成得等并约三乘说之。若约一乘别教辨者。即或治或不治等可准思摄。
　　四宗者总相可知。广在下文。
　　五释文者。此文有七分。初入定三昧分。二加分。三出定分。四本分。五说分。六利益分。七偈诵。
　　初云入定者显法体非思境也。明智定者显行无惑照明故也。亦可方便净智依止能成净智。加序有三。初总明赞加因缘相。此文有三。初总诸佛现身及同名证法有二可知。二时彼下正赞述。三善男子下得入现定。所以加入定有五因缘。一诸佛力加。二卢舍耶本愿力。三卢舍那今神力。四金刚幢自智净力。五余菩萨善根力也。二欲令下辨加所为中有二十二句。初十二自分德。次十胜进。今此二十二句内所有诸文。及上下意加内所有文相。不可一一具解。但准下地品初加分内论主所判。约分此文意即可知。仍此中文相或通果及因。或初总后别。或自他利异。或同异成坏。如是一切及上会诸文。并准地论初六相取之无不明了。余相可知。三善男子汝当下辨三业加相差别。就中初口内有十句可知。意加亦十句。初一总。次别。问何故此意加与杂法者。为方便事不定心境及理事非一法故也。准之可知。本分正说文有二。初总辨体。二列名辨相。初文有二。初总叹。二辨方便体。即六决定于中但有观相大善及不怯弱。所由上已辨也。二相文有五。一问。二举数及引证。三重问。四列名。五结及证成。不思议大愿者是地上愿因。亦即十回向愿也。四列十名者。一救护一切众生。离众生相回向化事离二我也。回向有三。一回向众生与物同成故。二回向菩提舍诸世有故。三回向实际用归极体故。此三相成。所以知有此三。下弥勒令善财见菩萨修三种回向也。般若经中亦说此也。下并通此意。二不坏者自行坚固也。三等一切佛者自他等入佛境。亦可量等。四至一切处者分得佛力故。五无尽功德藏者修用出生不穷尽故。六随顺平等善根者亦名坚固德用无尽获得。三坚固随顺涅槃也。七随顺等观一切众生者得大涅槃而不舍世间故。八如相者行依如修故。九无著解脱者。理等离缚脱无脱相故。十法界无量者称性用也。此十相成共有二。一以十门摄诸行回向。约此门即是行。二以行依十门明回向也。回向有三。所谓实际菩提及众生回向。实际有二种。一现修诸行即是真如。二为显真如故修诸行也。众生亦二种。一为度生故修菩萨行。即是众生道具。二菩萨所成即众生所与。菩提亦二。一所修诸行为成大果。二菩萨众生诸行即是菩提芽果。一一回向并有此门。具述总意。准以思之。第一中有四。初问列名。二辨相。三是为下结。四以偈重颂。二辨相内有四。初明行体。二摩诃萨复作是念发菩提心宝下回向众生及菩提。三菩萨复作是念如日天子等下回向实际。四以如是等善根回向下结叹胜妙德用自在。初辨体内有三。初以六度四摄等为济众生法。二修善根下明救护众生。三此菩萨为怨亲故下明托依起行。此中有二意。一为离众生相故得成三回向。二由离众生故是三回也。此可思之。二正救众生文有二。初令生不堕地狱等。二复作是念下得法身乐。于中因果分二也。三托依起行文有二。初以善回向众生不拣怨亲有三。初立。次问答释疑。三常以爱眼下对缘成行。展转有四辨疑。第四疑文有三。初立次责三答可知。二菩萨不为一众生下显意广大。有二可知。第二回向众生及菩提有五。一行等诸佛及起心究竟即为二也。此二子段中复各为二可知。二菩萨以诸善根回向时下令生得清净趣。三复作是念以此善根下为生得见佛获益。七财净满足者谓信戒闻施智慧惭愧。四此菩萨复作是念下代受一切苦。此文有四。初对物生心。次何故下除疑。三以大下明善巧有二可知。四复作是念我悉当为下正明为生受苦。此中有三。初代受苦。二除疑此文有三。第二文中有四。第三文有三可知。三是故不以下结可知。三复作是念我当以下辨所成也。有二可知。五菩萨以是无量下令生得具助道因缘有三。初起意。二喻况。三合可知也。第三回向实际文有二。初简择前二回向。二令一切不著等下正回向实际。此文有三。初辨分别无相。二不起虚妄因缘下依他不生。三观察一切众生平等下真实无性。彼不生诸法不灭诸法以如是等善根回向者。即第四总结文有三。初总。次修行下别。后菩萨下结叹。别中初修行对治法等结初行体。次观一切结回众生及菩提。后于彼善根不作二相下结实际。余相可知。重颂有二。初长行辨意。次偈颂有五十六偈有三。初十二总结。次别。此别有三。初十一结行体。次十三结回众生及菩提文。次十五结实际。第三后六总结之。可准取解。二不坏者有五。此中初问。次答。三结。四叹德。五偈颂。答文中有五。一辨行体。二欲令一切众下回向众生。三诸佛成就无量德下回向菩提。四菩萨如是舍离痴下回向实际。五如是菩萨成善根下结叹德用。体文有五。一对缘成信有二。初立宗。二何故下除疑二如是安住下依信成行因。三菩萨如是等善下辨行所成果。四菩萨如是精勤下结兴行益。五菩萨善根回向已下辨依行成愿事。此有二意。一为不坏故得成三回。二为不坏故是三回也。此可思准。二回众生等文可知。实际文有三。初简前二回向。二观察平等下正回实际。三常为诸佛下功感圣念。四结叹内有五。初结行体。次摩诃萨如是下结众生。次究竟清净下结回菩提。次得平等下结实际文。次菩萨行如是下通结胜妙。偈文有二。初长行。次偈颂有五十有五。初二十一颂行体。次二颂众生。次二颂菩提。次十颂实际文。次十四颂结叹文等。三等一切佛者有五。初问。次答。三结。四叹德。五偈颂。答文有五。初辨行体有二可知。此回向有二意。一为等故成回三种。二为先应三回故得等也。可准之。二此菩萨得如是乐时下回佛菩萨及众生。此文有四。初向佛。二回菩萨。三回众生。四菩萨摄取行等行下明仪式也。菩萨文有二可知。第三回众生文中有三。初回仪式此有二可知。二灭恶。三生善。三菩萨若在家时下辨起心分齐。此文有二。初释。次如是菩萨今集下结。初文有二。初在家摄生回向。二菩萨作是念乃至小大下大悲深重。初文有四。初起心。二对缘辨摄有二可知。三明成行无间即显智坚固。四结。第二深重文有二。初离苦。二得乐可知。四复作是念如彼下回向实际。文有三。初牒前。二回向。二而无所著下正回实际。三摩诃萨下结同佛回。正回实际有二。初约入观智回。二常乐习行普门下出观智以回向。第五总结中。初牒前行体。次第一回向下通结偈有二。初长行。次偈有四十八。初二颂体。次三十四颂回佛众生等文。次四颂实际。次八颂结叹。四一切处者有五。初问。次答。三结。四叹德。五偈颂。答文分四。初辨体。二如是庄严下回向菩提及众生。三菩萨如是善根回向了无所下回向实际。四菩萨如是善根回向下结叹德用。初体中分二。初明行体有四。一法。二喻。三合。四辨所成。此有三句。法喻合喻如诸天者第一义天。余相可知也。此有二意。一为顺一切故得回三。二为顺三故得至一切处也。二菩萨复作是念下广明行相。此文有二。初明所依方土及佛。二菩萨于诸如来下广明行相。此中有二。初对境兴心即为二也。前对境明心。次辨心德。二复作是念下对境成行。则复为二耳。如是庄严下回众生文有二。初开理事二门立宗。二令一切等下别辨得成至一切处所以。有法喻合。三文可知。三实际文有三。初牒前行。体及二回向。次了无所有下正回向。三如是菩萨乐观下结回成益。正实际有二。初约入观智。次如是菩萨圆满下出观智辩也。一切法众因缘地者依因缘解证一切法故。四总结叹中初结行体。得佛自在下结菩提。次教化众生结众生。次菩萨如是下结实际。偈文有二。初长行。次颂偈文二十二。初八颂行体。次六颂菩提及众生。次六颂实际。次二颂结叹文。
　　五无尽功德藏者此有三义。一出生无尽。二所成。三自体。以此三准之。初问。次答。三结。四辨德。五偈颂。答文有四。初辨行体。二菩萨诸善根皆悉下回向菩提及众生。三菩萨以如是等下回向实际。四菩萨如是善根下结叹胜用。此初行体文有二。初辨行体有四。一忏。二劝请。三随喜。四回向也。随喜有四。一成佛。二说法。三涅槃。四流通等文有二。初悔过。第二劝请随喜回向也。此三义由是有为德义分相交故。同处合说。此文有二。初总举。二别辨。别中依随喜四义即为四段耳。此有二意。一为行顺三回故得成无尽藏。二为成无尽故回三处也。此可准之。二菩萨作如是念下辨行相有二。初严土。二严成人。严土有四。初成世界土。二菩萨修胜善根下庄严佛国土。三彼诸世界中下三世庄严。四如一世界下结成究竟。二菩萨复如是下严人有二。初辨次结。辨中有四。一人。二此诸菩萨下略具显德。三成就下别显德。有二可知。四成就等下结有三可知。二如一佛刹下以结略显广可知。回向菩提众生文有二。初以法界方便回向二处。二如是菩萨善下辨方便分齐。实际文有二。初牒总回向趣向萨婆若际。二菩萨行如是下别回实际。此文有二。初入观智以回向。此有二可知。二菩萨如是起下出观智回。生死非杂乱涅槃非寂静者此有二解。一就破相。生死体空故非杂乱。涅槃体如故非寂静。二寂用解生死体寂故非杂乱。何者是体。近说空是。深则不空如来藏是。大涅槃能建大义。妙用繁兴无所不为。故非寂静。今依后释。此二佛境佛所行道名境界道。无别生死故非他作。生死涅槃体无定相。故曰无法。诸圣同依名为同止。如义同先解。第四结叹文有二。初牒结前文。次菩萨初发下总结。初文有四。初牒前行体结成回向菩提及众生。二以如是等下牒前回众生结成实际。三菩萨如是回向眼终下结所得益。四菩萨如是回向时下行德胜妙。第四叹德用文有三。初举数。二释。三结可知。偈内有二。初长行生起。次偈偈有五十偈。初十八颂行体。次六颂回向众生及菩提。次十四颂实际。次十二颂结叹文也。第六随顺一切坚固善根回向者有五。初问。次答。后是名下结。四叹德用。五说偈。第二答有四。一施门中辨行体。二菩萨善根回向令一切众生下回众生及菩提。三菩萨摩诃萨以此善根回向时下回实际。四菩萨以一切善根如是回向下结叹德用。初文有二。初举轮王位舍叹成行德体有二可知。二若施饮食下辨行相。此文有四。一略列所施诸物名。二作如是念下辨修行意。三若施饮时下广辨施仪则。于中或四五六不定。四者。一人。二所有事。三回向。四结前。五者第三增田。六者第三增叹事德。又有成施心。四此菩萨以如是等无量下结利益也。初列所施名文有三。初列六十章门中所施财。二心不贪著下辨施心无染。三若诸众生下辨所施田。第二意文有二。初辨施回向意。二菩萨如是回向已下明回所成。三广文虽有一百二十事无不皆在六十门摄也。此有二意。一为顺三回向故得顺坚固。二为顺坚固故得三回。此可准之。又今此所舍并通三义。一是分段依正。二变化依正。三是变易依正。可准思摄也。地前具五生身故。四轮乘者运度八难也。一住正国。此度三恶道北单越及长寿天。二正士度佛前后。三本功德度诸根不具。四平等愿度世智辩聪。又正国轮者真如法性土也。依正士轮者般若正观也。本功德轮者施等五波罗蜜也。平等愿轮者菩萨十种无尽大愿也。菩萨净行由斯满足。又字肆者恣也。第四结叹中有二。初叹益。二菩萨尔时下庆得成益。此二文各有二。初释。次结成究竟也。二实际文有二。初牒前行体。二于身口意业无缚著下正回实际。于此正向中有五。初约入观智辨行成。二菩萨如是回向时不著内下明所离。三菩萨若于此法中下辨利益。四何以故下释成。五菩萨如是见法下结说是非。此文有九句相生可知。前文言禅头者。众生有形有体名禅头。今无此想也。四结叹中有四。初菩萨等总释体用。二回向者何义下结回向名义。三菩萨若能以此下叹行回向德。四菩萨如是回向已下结益。偈有二。初长行。次偈偈有八十二。初四十八颂行体及二种回向。次菩萨观下三十二颂实际文。后二颂结叹文。了达菩提从缘起于法真性无所坏者用不违体也。
　　七等心随顺一切众生。初问。次答。三结。四叹德用。五偈颂。第二答文有四。初辨行体。二菩萨离垢清净下回向众生及菩提。三菩萨修行如是善根下回实际。四菩萨行如是下结叹胜用。初体文有三。初辨行体。二菩萨行如是等下辨行用有二。初离恶。二生德也。三不求生天下辨修意。此有二意。一随他众生所作善根不逆善令进故。二菩萨自善根随众生根性三品授与故。此可思准之。二众生及菩提文有二。初辨修行。二菩萨以此善根下正明回向。初文有二。初自分。二修习平等下增上修也。初文有五。初辨所依之缘谓善根也。二菩萨复作是念下明依缘起心。于中分三可知。三菩萨如是下显心具德。四辨时分。五复次菩萨下广辨所施之物。第二增上施中有二。初辨施心。二菩萨复作是念下明心具德。二正回向中有二。初正回向。二如是菩萨下结德自在。此有二。初自分。二以如是等下胜进可知也。实际文有二。初牒前利益。二菩萨如是等下正明实际。初文有五。初离垢。二明所得。三明无等。四对果校量。此有二。初总。次别。五结成具德也。二正回法界。文相显可知。四结叹文可知。偈有二。初长行。次偈颂。偈有四十二。初二颂体。次十七颂众生及菩提。次七颂实际。次十六颂结叹文。
　　八如相者有五。初问。次答。三结。四辨利益。五偈颂。第二答中有四。初行体。二菩萨以此下回向众生及菩提。三菩萨善根如是下回实际。四菩萨如是回向时下结叹胜用。初体文有三。初集善根体。二菩萨如是下摄助成正行。亦可摄因助果也。此中有二。初摄次辨观相。二菩萨以如是等下成三业大用自在也。此大用内有二。初明心所趣即略也。三业即为三也。初一句身。次一句口。次下并意耳。二一佛世界下结略显广也。此有二意。一此善根是如家相故回三处。二以相等体无碍故回向三也。二回众生及菩提文有五。初总明回向。二菩萨如是回向修下辨行广究竟。三复次菩萨下对事辨成行仪。此有二可知。四菩萨善根如是下辨修意也。五如是菩萨长养下回向功力所成。三实际文。此中回与上下何异者。诸回摄相从体。此中摄相从相。此可思准之有三。初明回向体用。二善解回向下成胜所以。三如如下约法广辨。初门有三。初辨体。二顺如来道下明用。三观察寂灭下结前二。第二胜用所以中。初举意。次如是菩萨下释。三如法门下约法辨成。第三广辨中有一百句文。初一句所轨则下诸句依回耳。又广辨文中三种言说。初取无著。第二取施设法。第三正取言说教事。文中三种时者初唯法耳。二拣时论法。三时法双论耳。此等依文次第舍之。即知所由。过去非同者非同一灭也。未来非故者非现后故也。现在非异者非异前后二世及自同类法也。此亦反外人见。思之可知。四结叹中。初三句结叹回众生及菩提。次等观诸佛无有二下结叹实际德用。第四成益文分二。初辨德。二结可知。第五重颂有二。初长行。次偈颂。偈有二十九。初二颂行体。次四颂生及菩提。次九颂实际。次十四颂结叹利用。九无缚无著解脱心。初问。次答。三结。四辨德。五偈颂。初答文有四。初辨行体。二摩诃萨以无缚著下回众生及菩提。三摩诃萨以如此无缚下回实际。四摩诃萨如是回向时下结叹胜用。初体文有二。初总辨不轻众善。二菩萨常乐摄受下由不轻顿故。于行摄成自在。此有二意。一为善根无缚著故回三处。二以善根顺三处故无著也。二回众生及菩提中有二。初辨普贤三业。二从此生尽未来际生下广约别事显成自在。初文有四。初总。次身。三口。四意可知。二广显内有三十二。一得因果位。二得方便。三得身业。四得口业。五得意业。六成根。七得神力。八于佛刹自在。九得家。十得因陀罗智。十一得时自在。十二身容受。十三入果位自在。十四入世界自在。十五知想。十六知心。此等中各有二文。初知。二叹知德。十七知处。十八知业。十九知法。二十知声。二十一说自在。二十二知根自在。二十三智方便知微细。此文等有二。如前可知。二十四行方便知微细。二十五知入解位菩萨微细。二十六知初地微细。二十七知生性微细。二十八知世界微细。二十九知法界智微细。三十知劫智微细。三十一知法智微细。三十二知出生杂法微细也。上知微细中。何故知智而不知法者。为智能显成法也。三实际文有二。初入观。二约出观可知耳。四结叹胜用文。满足等者满因果行也。约位如此。若约行即通一切耳。偈文有二。初长行生起。二正颂偈有一百二。初六颂行体。次七十颂众生及菩提。次如是一切诸法王下十八颂实际。次八颂结叹文。十法界无量者。此文有六。初问。次答。三结。四叹胜用。五证成。六偈颂。亦可此二段从会初科。第二答文有四。初所成行体。二复次菩萨以法施下回众生及菩提。三复次菩萨安住法界下回向实际。四菩萨如是回向时下结叹胜利。问此第十回向与前八九何别。答第八趣理。第九约修成。第十二俱通含及所作事也。初体有三。初总除障显德。此文有二。初受记辨位。次明益用也。次菩萨行法施下修行所趣。三菩萨于彼善根下辨行广大。所成自在福智庄严也。此有二意。一以行体回依法界至于三处。二所有行体即是法界故可回至三处也。此广大文有四。初总明行智庄严。二诸佛菩萨所赞下别辨庄严行。三何以故下辨成自行所以。四复何以故下释自成能得利物所由也。第二回向众生等。文中有二。初明恭敬无间。三业恒行故也。二菩萨以此法施下三业起用不空。初文有三。初意业随智慧行。二令一切众生皆悉具足下口业不空。三令一切众生得净法身下身业不空。初意业中有十门。知法等可知。一令自他得佛无尽法门。此文有五。初立宗。二以此下总辨其德用。三悉得下得佛法。四于一一下述自能。于中有二。初总开十门。于此文中其十海者。一名生法立义相。二引证相。三方言语则。四施名于义。五文教成轨。六说则。七所依门。八能入智。九境智资成相。十义住立不动也。五菩萨善根如是下明所成也。次广辨文可知耳。第二复次菩萨下明自回向所成德。三菩萨复作是念下令同己等得。四复次菩萨以此等下缘成性德。五复次菩萨以此善根下行成得佛随喜。六菩萨以此善根如是下辨回向所依。此文有二。谓佛及法界可知。七复次菩萨下辨所趣意。八菩萨摩诃萨下得用自在也。九菩萨以此善根如是回向下以行成位有二。初明所离。二明辨所得可知。十菩萨如是平等心下位依成胜进行用。此文有四。初辨回行体。二令一切众生下明回意。此有二文。一自分。二胜进可知。三菩萨善根如是下明所离。此文有三。初立。次责。三答可知。四菩萨如是回向时下明起行益也。第二口业可知。第三就身业文分三。初辨身体。二明身德。三辨身用。此有三。初总。次别。三结。二三业起用不空。文有二。初复次菩萨修善下具辨三业。第二如是菩萨下不空行成。初具明三业。文有二。初辨宝庄严。二广说香华等下类辨十门庄严。初文有四。初辨所供境。谓佛等。二彼一一刹下供养具。三菩萨复作是念下以略示广。四是为菩萨等下结。初供境中。初总次别。别中依正分二。二供养具有四。初明百句别宝供养。二宝身庄严下八句明三业行。三宝眼下六根妙用。四宝身业下后以三句成三业智用。二三业不空行成中有二。初令生成自分行。二菩萨复作是念下令成胜分行。此上各有二段应知。三复次菩萨安住法界下回实际可知也。四利用文有二。初牒前诸行也。二安住法界等无量净身下依行成胜三业。大段第三是为下结文可知。四叹德文有二。初明已成就普贤广大众德。二于念念中下明别叹已分成自他胜用一切行事也。上来依经。是一乘法通而非局。次明三乘寄位法者如经。初向心内。一二谛正直所谓学习第一义谛。观一切法相如不可得故。以慈悲喜舍教授六天人。剃头被三宝衣。出家菩萨共一切僧。佛法无二。第一清净故。第二向内第一义智。五神通是慧性差别用。即以六通为观境也。第三向中。于无生慧内四不坏净。于佛法僧戒中信不可坏故。于第四向中量同佛力所谓。三相诸法本无。故假名生。已有还无假名灭。不空有法假名住。是故一切通达空而不二名世谛相。空空一谛相故。第五向中善计量众生力所谓五阴。色者异空。色集成大色分。故色相空。刹那刹那成心。故心相空。受想行无集无散。一相无相故。第六向中佛教化力。所谓十二入。外六境内六根为识所入处。故名为入。其慧观者。不在外。不在内。不在中间。一切法无自他故。第七向中趣无碍智为十八不共法。六境六根六识。一合相一切法亦尔。第八向中随顺自然智所谓因果。善恶名因。苦乐名果。所由为因。所起为果。因果二空无生无灭。皆一合相也。第九向中受佛法僧故。谓二谛空因缘集故。谓之有。非曰有是有。因缘散故谓之无。非曰无是无。故有无无二相也。第十向中以自在慧化一切众生。所谓中道第一义谛。般若处中而达一切法而无二相。转增入圣地名相似第一义谛观。非真谛观。初地已上是真观。此是三乘寄位说。所以知者为经中明已前三十心并凡夫法非圣位故也。初地已上经本无通三乘。立其教义文相多同故。不须料简也。尔时佛神力故动地等下第五明证实显成。此文有二。初动地雨华等证成。次云十方菩萨悉云集者第二明诸圣证成劝信流通也。于二文各有二。谓辨相及结通余方也。偈初意后颂。颂文有九十四。初十四颂行体。云无相妙智观法真相者末用依体也。世行穷故最妙。次菩萨法施下六十八颂众生及菩提。次譬如如下二颂实际。次如是殊妙下十颂结叹。就菩提众生内。初八颂三业随智行。次十方一切下二十颂身业不空。次恭敬下二十二颂口业。次众生数等下十八颂意业等也。此会答上回向问耳。

　　大方广佛华严经搜玄分齐通智方轨卷第二(之下)



　　大方广佛华严经搜玄分齐通智方轨卷第三(之上)

　　　　终南山至相寺沙门智俨述

　　第六他化天会十地品二十二

　　此会初四门分别同前。
　　一辨名者。他化自在天会从处得名也。十地品者数义以彰名也。
　　二来意者有二。初会来意。前是阿含。次入证故来也。二品来意者。前方便回行向于菩提。今行相增明转入十地。义次第故也。
　　第三宗者有二。一会。二品。会者有四。一明所治。谓正使烦恼业报及性三障上心种子。二能治。谓正无分别智及普贤性起智。三所成德。谓有二。所谓人法。人有二种。谓正化及助化。各有体相用并通性起等。法者谓理教行果。并通性起及修生等也。准以思摄可知。四明所成位。谓十地位及普贤性起无漏法门等也。若论品宗四义。准上唯取修生为异耳。又此品以不说为说义即证普贤德位。以说为三乘宗。
　　第四释文者。问此会共上二三四五会何异者。答且有四异。一漏无漏别。二本末别。三共不共别。十地人天声闻等共采故。地论云。亦能生成人天道行余则不然。可准之。四位别如是一切。问何故此会独不显别处及彼体用二融放光往来集众严具者何也。答欲显此会是证了法无二。体用远近并无别异故。不须表显别处等也。又此会等是证法不可以事别标玄趣。但得总相显耳。准上思之。此会有十一品大分有二。初有九品辨缘成德用。次有二品明性起体用。以为诸会所学法也。初九品内大分有二。初有六品辨因行满足。次不思议品下有三品经辨因成所得果。问何故果不别处说。答此经上下显法尽理。推高佛地不可说为正也。此中说者为彰同证。略为举果显因故说也。就初六品内有二。初一辨行位体。次五品辨德用。就体门有三。或复为六。或分为九。或判为十。或复离为四十八。又此中所辨通解论中难文。所以然者为此释共论合成一疏故也。三者所谓序正流通。就此三中所辨之法要唯证教。证教既殊三分亦异。就教三者。初至起分是其由序。以此起发正说故也。本文已去是其正宗。于中虽复有广有略。同说地法判为正宗。地利益下劝信传持。津及末代判为流通。亦可分四。后分重颂偈。就证三者。初一序分判为由序。入三昧是证正宗。因入三昧正显实证故。地论言此三昧是法体也。流通之义释有二种。一以已德流被信地说为流通。若从是义加分已去皆是流通。以说自得令信菩萨证入地故。二流末代名曰流通。若从是义地利益分名曰流通。言为六者随所行以分。初至起分起化之由。为生物信。第二本分略说地法。叹其殊胜起众乐欲。第三请分彰地出言令生正解。第四说分广明修相令物起行。第五影像分寄喻显德。第六地利益明德既成契证地法故。地论言以得法力大地动等。言为九者。始从序分乃至请分则以为六。说分已去判为第七。地影像分说为第八。地利益分是其第九。亦可分十。增其重颂。就此十中所辨有三。一就化相通为起说。二就化意通为显证。三随宗要证教双辨。言起说者。如来将说。先托时处。现相集众。发起所说。以之为序。由序既兴。将为众说。时金刚藏默入三昧显己自证能为众说。又为受加故。次第二明三昧分。由入三昧。十方诸佛赞叹与力故。次第三明其加分。既得圣力欲为众说。但定无言宜从寂起故。次第四明其起分。从定起已。略宣地相起后广说故。次第五明其本分。然彼本中略说地名不广分别。大众渴仰闻名欲义。相与稽请故。次第六明其请分。众既请已。正为广陈故。次第七明其说分。乃至十地通亦是说法难解。宜以喻显故。次第八明地影像分。为说既竟。宜显胜益劝信传通故。次第九明地利益分。显其法已。宜以偈述故。次第十偈赞结前。言显证者为化之意。宗为显证。于中初分显证由序。后九正显。九中前三就相显证。次有四分。就说显证。次有一分。就所摄化显证利益。次有一分。重述证德。前三之中。初三昧分寄入显证。第二加分因加以显得证之相。故地论言。以何故加。由得大乘光明法故。第三起分寄出显寂。说必宜起。即显所入寂灭离言故。地论云。定无言说。是故宜起。次四之中初本分者略说显证。第二请分拂相显寂。说及影像寄相表德。说分之中寄修表德。地影像分借喻显德。地利益分就所摄化显地利益。故下文言以得法力动地雨华。偈颂同前。此等差别同为显证。言随宗要证教双辨者此品之要无出证教。九中初一是其由序。后八正显证教之相。八中初一入三昧分显示正证。后七次第明起言教。言次第义如初门。所言十者随地不同分为十也。已上三会并同此。准可用思摄也。言四十八者。初地八分。二地两分乃至十地八分差别。一品合有四十八分也。此经文与地论经本多有增减。就不同文中以四法简之。后至文当知。一诸文内漏少者当增。左相安竖画。脚中点少句数记之。诸文背而意顺者。句中第一字间点之。诸十句中与论前后者。当句左相齐等点数记之。诸句多增者。左相上下相拘之。此并约论取定耳。若论不辨者诸亦不论。又论中增者依此知之。又此四十八段文者但一地即成四十八。余地类然。如是准之。所以知者其论主自分诸地前后隐没废兴不同。以义推之理合俱有也。就初序分四。一明说时。二辨化主。三明说法所栖托处。四辨同闻就住处有二。一明通处。二摩尼宝殿下明其别处。四明同闻中有六。一简定其人。二此诸菩萨下叹其人德。三其名曰下列德者之名。四无量下辨名者之数。五明来处。六标列上首。经脱第五句。前中有四。一简大异小。二于阿耨下简终异始。三简住异退。四从他方下简新异旧。前中先定所列之人。次明诸经辨人之意。人者泛释有二。一圣化所被当机之众如论所说信地人等。二圣化所对影响之人如此所列诸菩萨等。辨人意者。诸经列人凡有四意。一彰化所益。如涅槃经辨列无常诸学人辈。二为对人显说决定故。经说言虽于空地多有所说。不得名为真师子吼。今于如是大智人中有所宣说。方得名为真师子吼。三为寄人彰别其法。如说十信广对诸首等。四举同闻证成可信。今此列众义兼后三也。简住异退者。泛论退有三。一者得退。谓先所得后还退失。二未得退。谓于胜进退住不入。三习行退。先习多行同成在已。后一现时余则不现。所不现处名之为退。今以此三准约地位。非无斯义。解行已前分未坚固。随其所得容可退失。具有三退。初地已上尽于六地次第修道不能顿起。故有习行及未得退。七地已上位分未穷。有未得退。退相如是。随所离处即是不退。然彼三退广分为五。就初得退随义分三。一是灭退。谓外凡夫所有善根为彼邪见所断灭故。二是失退善趣之人信未成者容可退失起二乘心。如舍利弗等。虽不退灭作一阐提。而菩提心不复能显。三是废退。种性已上或时暂起烦恼业迹。废其所习不令现前。名为废退。以此三种通余二退。合说为五。此之五种外凡具有。善趣信位唯无灭退得有余四。以不断善作阐提故。种性已上无灭无失。得有余三。初地已上无前三种。得有余二。七地已上唯有未得。余四悉无。第十地中。克就因位五退悉无。若望佛果由有未得。退相如是。不退可知也。又若依此经。信行及解位已去但有未得退。余者并无也。此约一相也。若约普贤自体并无诸退。准上思摄。地法深密。非粗智知。所以然者。为地教法托彼诸乘及世间善事。以显阿含法义分齐。虽托显一乘理。仍三乘小乘当宗自住不失自宗。如盐成羹盐自住性而羹义得成。下之文义应准此知之。菩提有三种。一入性地名得菩提。二初地。三佛地。故涅盘中说须陀洹八万劫到。乃至辟支佛十千劫到。谓到性地。问阿耨菩提在果何故通因。答此亦不定故。大品经说五菩提。所谓发心伏心与明出到无上菩提也。一乘有十菩提。如下离世间说。生者五种。一法性生。六入殊胜无始法尔。二实报生。谓从先来修善所得。三者生灭变易法身。所谓缘照无漏所得。四分段身。谓彼凡时三界业所得。五应化身。随物现受。此等并约三乘解非一乘也。何故此会首多约三乘明者。为地品通三乘信向故。就叹德文有二。一别。二总。菩萨功德不可顿彰故。先别叹。非别能尽故须总结。别中复二。一者略叹。二善能化下随德广叹。菩萨广德非可顿彰故。先略叹。非略能具故须广叹。略中有二。一叹自分。二诸佛如来下叹其胜进。二广叹文有二十句。前十二句广上自分。二有八句广前胜进。广自分中摄以为二。初六明其行修具足。次有六句明德用圆备。行修具中。初三利他。后三自利。前文初句是总。后二是别。依经二中脱一句。二自利文中有三。初愿。次修。后明成行。第二圆备文中有六句。前三利他。后三自利。利他之中。初明身业。次明意业。后彰口业。第二自利中三。一行修殊胜。二诸德圆备。三诸所下妙用自在。第二广前胜进文句别有八。前四明其殊胜三业摄修所行。后四明其广大三业备具诸德。前中初三明胜三业。后一明其摄修所行。后四亦尔。初三明其广大三业。后一彰其备具诸德。初殊胜三业之中。初明身业。次口。后意。就后四句文。初有三句明广三业。其身普现是广身业。其音遍闻是广口业。其心通达是广意业。第四一句备具诸德。此处感果者。感是根。果是欲也。又下地人果决能成耳。余如论辨。又明不共者。一外道不共。二二乘不共也。又二法喻金刚中。法前是能破。后是坚也。喻即前树取心坚。孕子取子能破也。三昧分中承力入定有三。一为推化在于如来故现承力。二虽自得对佛胜人不得自在。必须仰承。三于此定虽分得证。穷满在佛。今此欲为佛之胜化故。须承力。科文可知。
　　就加分中有三。一入三昧故诸佛同加。二欲宣一切下明加所为。三金刚藏汝当说下示现加相。初文有三。一诸佛为欲加赞同皆现身。二同声赞下诸佛同赞。应前入定显证能说。三如是十方下佛彰已加。应前入定为受佛力。又释得加所以。又显示多佛故者多佛同证此法也。余文如论应知。二所为文。一对地法明加所为。二所谓入智慧下对所化人明加所为。又见智得证者。前二观解。后二行解。见始智终。得始证终也。又信乐得证者亦同前。但为未得向得故安信乐名。对人明所为中有二十句。前之十入是自利行。后十始终是利他行。何故自利名之为入。利他之行说为始终。答但入始终义一无别。语入其必从始至终。论其始终必有所入。为分两行各随一义。就入及始终二十句内。各初一总余句别。第七中复有善根能为出世间因者地中加行善根等也。又始终内经脱第二句。又论言阿含者有九种。一行教相对。音声言教名为阿含。一切功德说以为证。犹下说中字义两藏是也。二位地相对。解行已前依教修行名为阿含。初地已上说之为证。犹下解脱第二请中叹众是也。地前所起闻思修等名阿含净。初地已上一切行德通名证净。三修成相对。一切地中闻思修慧报生识智。此等四心缘照之解名曰阿含。真智出言说以为证。故下论言。闻思修等是则可说。以可说故名为阿含。地智离文。名之为证。四真伪相对。一切地真伪合修名曰阿含。舍伪契实名之为证。犹下所明义说二大。说大阿含方便修也。义大是证行成就也。五相实相对。世间修中得彼证相名阿含。契本实相名之为证。犹下所说增上妙法光明法门。增上是证。光明是教也。六体德相对。就彼离相所成行中。无始法性本隐今显。名之为证。依本所成方便行德。依教修生名为阿含。犹下文中炼金所况。金体喻证。环钏严具喻于阿含。七体用相对。前体及德相从为证。依此所起。随顺世间教智之用名为阿含。犹下文中珠光明等所况法是。珠轮等净喻于证体。光焰等喻于阿含。八自分胜进相对。自分所成体德及用皆名为证。能受佛教称曰阿含。犹下文中叹金刚藏二力是也。妙智及辩名为证力。于佛教法念坚净慧名阿含力。九约诠就实相对。真智之体说以为证。即此证体约言分十。名为阿含。犹下文中虚空迹处所况法是。虚空平等喻地证智。故下论言。字身住处证智所摄。空中之迹喻地阿含。故下论言。非无地智名句字身。名句字身是阿含法也。此之阿含及证通上及下。可准思摄。余相知之。第三加相文内。谓口意身。口则劝说以增力。意则冥被以加威。身则摩顶而令觉。何故先口次意后身。乘前诸佛显加所为。因则劝说。故先明口身摩则起。理宜在后。意无此义。据中而说。口加中有二。初总次别。又身净中经脱佛尽一句。第二意加文有二十句。初之十句正明意加。后十解释偏加所以。何故就意解释偏加余不如是。意是加本故就释之。又前口加有其自他二力辩才。意加亦尔。前十正加明其他力。后十释加显其自力。故此释之。就前文内。初无畏身亦总亦别。通摄十句为无畏身。所以通是总别。于中别分。初之一句显色身胜。是故名别。余之九句一向是别。又此中论法成者依相续解脱经中有四种成。一以有成。因缘名相言说诸法得成。二所作成。一切所作各有成辩三者法成。一切诸法性相成立。四者助成以智言说助成诸法。今言缘者是彼以有成也。以有因缘诸法得成。故名为缘。法者即是彼中法。成作者是彼所作成也。成者即是彼中助成也。又三种同相智者释不一种。依金刚仙论知一切法皆无常苦及与无我也。依别翻论知一切法自相同相不二相。谓世谛真谛一实谛也。又知空无相愿也。又六正见者是能知智。依金刚仙论。一真实义正见。能知理法。二行正见。能知行法。此二教旨。三教正见。能知教法。四离二边正见。知前理法不同情取。五不思议正见。知前行法成德出情。六根欲性正见。知前教法说随物心也。第二释所为中。初何以故责。次答文有二。初一总。后九别。又佛法欲坏时假余尊法诵持者。随坏时何尊教也。第三身加文有四句。一不离本。二以神力。三申右手。四摩顶。经阙初二句。就释本分文内有二。初告次述。第二文有三。初明愿善以为地体。二列十名显其地相。三举佛同赞显地要胜。此三之中皆各有二。初地体内。初一句总。二无有过下别。余如论辨。第二相中文别有二者。初问。次答文有三。初立有二。次列有二。三结。第三段文别二者。初我不见者举佛同叹显地要胜。二何以故下彰地要胜释显诸佛同叹所由。此文有二。初问次答。答文有四句。初句举此证行释佛同叹。第二句非但是彼出世所证。亦是世间方便所行。三所谓一句显前第二光明法门。四诸佛子下显前第一增上妙法。此约论中经本科也。余文可知。又论云决定者。依地持有三种。一种性决定为定佛种。二解行决定定发心。三证决定定得法故。此即第三也。又善决定者。初辨善。决定随来。次决定者辨决定义。善字随来。就善释决定义也。三胜善决定中依论合有四义释。初一总。后三别。三中谓证助不住也。又解初理。次智。第三位及教法。四约相即无漏亦即助道。准思摄也。依大品经论有三乘十地名。一干慧地。二性地。三八人地。四见地。五薄地。六离欲地。七已作地。八辟支佛地。九菩萨地。十佛地。此十地是一乘所用。是三乘所入也。此中本分依自义阿含说也。就请分文中大判有二。一金刚藏说已默住。菩萨及佛咸皆共请。二观察下示说分齐令众正知。前中随人分请为三。一解脱月请。二大众请。三佛加请。就此三中。初解脱月请内文别三对。皆初说者默违不说。后明启请。第一对中。初金刚藏说已默住。后解脱月知众心疑为之问请。仁者堪说。大众能闻。何故不说。第二对中。初金刚藏乘前请问显已默意以为酬答。以法难说证信难得故我不说。解脱乘此叹众重请。我谓仁者更有何意。乃云证信难得不说。今此菩萨善净众集有证有信。仁者宜说。此第二对。上来两对叹人以请。第三对中。初金刚藏乘前请言举损以违。虽此众净余乐小者闻生疑惑长受衰恼。有斯两损故我不说。解脱月乘此叹法重请。仁者但说。莫虑众疑。诸佛护念令人易解。有说多益。勿惧衰恼。然解脱月请义有余。彼金刚藏违请。理尽于斯绝言。但为重法默待余请。初对经中初金刚藏说已默住。是时一切已下明众心疑解脱为请。前中两句。初金刚藏说地名已。牒前起后。二默不说正待后请。下众对此生欲生疑。就下请中。初明大众闻名欲义睹默生疑。时大菩萨下明解脱月知疑为请。复就前中。初对说名闻已欲义。各作是念下对不分别睹默生疑。何因者对彼说人以生疑念。言何缘者对其听众以生疑念。第二解脱知疑请中句别有三。一标请主解脱菩萨。二知众疑为之启请。三举请辞。请辞偈中文分有五。两门分别。征请分别。征者征默拂遣众疑。请者请说遂众心欲。偈中初二征问默意。第三一偈请其宣说。后之两偈略无征请。理应齐有。二就所叹说听分别。初偈叹彼说者堪说。为遣大众何因之疑。后之四偈叹众堪闻。为遣大众何缘之疑。就听者四偈中。初之两偈叹同法众。次有一偈叹异法众。后之一偈总叹二众。然此亦名同生异生。又论云。有非现前决定无现前等者。证教二决定非现欲决定也。又第一行慧字当论中觉也。第四行中瑕字即论不欲也。秽字即论中威仪浊也。实者即除论中异想也。余准可知耳。就第二请内有二。初金刚藏乘前启请显已默意。后解脱月乘言重请。前文有二。初长行生后说意。第二偈释。偈有六偈。初之二偈明法难说。次有二偈彰法难闻。次有一偈喻难说闻。后之一偈举难结默。又喻中文意者。空喻证地体。风画喻字句言说。风画住处喻所说差别十地。问此与下喻何别。答下取鸟迹处为喻。况之以证。此中宣说动笔之画飘忽之风以为喻故。况之以说。有此左右耳。又此画及鸟足并下悉昙章喻。及下普贤品总为一类。是言显证十地下鸟迹处等以不言显证十地为己许说十地名故。此亦可准解之。所以故十地总名。亦可是三乘熟教名故。前二偈中法有四重。一总举法难。二第一等显其难相。三菩萨行出难法体。四微难见下彰难所以。此依论经。可准取思摄也。第二解脱乘请文中有二。初长行次偈颂。长行有三。一解脱月闻违重请。二是大菩萨众直心清净下广叹众净。三是故下结请令说。二广叹众净文中。初总次别。阿含净内别经文中第二句在论第四句。经中第五句在论第二句。亦可依文定仍须思准。二重颂文内有二。初长行生起。第二偈颂。偈中初一颂上结请。次有一偈颂上请文。第三请内。初金刚藏举损以违。后解脱月叹益重请。初文分二。初长行。次偈颂。初文有二。初领前所叹举得兼失。二其余乐小下简所不叹举损以违。此文有三。一败善之损。二是人下长受衰恼失乐之损。三我愍下结默所以。二重颂文。初明说意。二正颂。此文有二。初一行半结牒前文。次一偈半结上彰失。第二解脱请中。初长行次偈颂。长行有三。一自宣己心彰欲重请。二愿承佛力下正请令说。三是故下结请令说。就初段中可知。二正请文有二。初立宗请说不思议法。二佛所护念下辨诸佛法应护念。此文有四。初护然有三可知。二何以故下辨要胜。三譬如下喻况。四如是佛子下法合。第二重颂文有五。初一半明颂请说文。二一偈颂前第一护。次一颂第二要胜。次半颂喻。次半颂第四合喻。第二大众请文。上来解脱为众先请。请虽言众堪未知虚实。大众宜须自彰己能成前请辞。又为起说显法尊重故。下共请。请文有二。初同声生起。二正偈诸偈文有五行半。初四行半叹人以请。后一叹法。就初段中。初二叹其说者。后二半叹众堪闻。初有五句叹金刚藏自成证力及阿含力。下之三句叹金刚藏能令听者入证及阿含。初文有二。一有四句叹成证力。次有一句叹成阿含。就叹听者中。初一偈半大众自叹具智断德及先有根。次有一偈叹堪思持。第三佛加请内。上来虽复菩萨众请。率感由微显法未极。故次佛请。又菩萨请显法未胜故须佛加请。此文有二。初明身加。后明口加。身加经中有五。一释迦放光普照十方。二十方佛放光照此。三此大众寻光见彼。四彼大众寻光见此。五光台说偈。光台说偈应属口加。何故在此。然所出声口加所摄。今此正取能发声业判属身矣。若依经本无此见彼及彼见此。二俱无。又经脱第五降伏业也。又此光为显佛力分齐及加说者。不为集众等。余文如论。就第二口加文有二。初长行生起。第二偈颂。偈中有七偈半。于中有二。一教请分别。前六偈是其请说。后之一偈半是其教说。请彰法胜令人重敬。教显说真使众深信。二加请分别。就此偈前六偈内有三。初一偈半正加。二有一偈加所为。三有三偈半彰得益此文三。初一闻益。次半修时益。次二转生益。又此转生文中偈迮难解。文意趣者。其经法胜力加其闻者。乃至若火劫尽时由得闻经。论言等者等余二灾并得闻也。问彼云何闻。答彼天先从佛闻。今为说也。此在极为言。非局此时也。龙中先有经。故引之耳。又三渐次者即加行正体后得三智也。此可准思摄之。亦可教证不住耳。第二尔时金刚藏菩萨下示说分齐令众正知。就此经中初集经者明金刚藏将说之相并显说意。后正明其所说偈辞。就前文中初示说相。观察表说。内心照察名之为观。亦可目眄说之为观。显已无偏。故观十方。下明说意可知。金刚藏有二意故说偈。一自显有智堪说。拂遣大众何因之疑。二彰已不畏大众不堪听闻。拂去大众何缘之疑。问众有何益。答有二义故益。一义大益。彰实出言唯深是乐所以获益。二说教大得闻在今。是以欢悦深生正信。就偈文内有十三偈半。初七偈半明其义大。后有六偈明其说大。就义大文中文分为二。初三偈半显其佛法。次四行偈举彼佛法显地出言。今为明地。何须显彼佛法微妙。以地在因辨深义隐。佛法在果彰深义显。故明佛法显地深微。因之与果高下天殊。云何相显。然此虽复随人高下。法体不别。其犹虚空约尺分异异即是空。地法像此。就初文内初一偈半直彰法微。后之两偈出微体相。谓二涅槃初文有二。初总辨微。二唯智者下释相也。初文有四。一者是微。二难知之道。三非思量论名非分别。四名无垢浊。经无此句。下三句有。又无垢浊下有四义亦可。难得属上无垢向下。又二向并属。可思准之。初观解清净。二智者下行证契真。三自性等下体性清净。四不灭等下德用自在。此依论辨。经亦同然也。又有世间智慧随闻明了知。下举世智随文显真智不随闻也。又论结云观解甚微结不浊。二依止结智者等。理与智为依耳。三清净。甚微结自性灭等。功德等结不灭不生等。又第一出世故不同世间定也。第二实成故不同外道。第三本净故不同始净尊者。第四即静恒用故不同声闻等也。余义可知。就下两偈出微体相文分有二。初有两句是其同相。后一偈半是不同相。不同相有二。一何处脱。谓离诸趣。二有五句是云何脱。五句即分为五。一观解入如。所谓等同涅槃相也。二对治离障。三明体德圆备。四是其法身常故出矣。五有一句是其解脱自体无碍。又论云非唯初中后前中后取故者此约智义。非约智事。义言智起惑次灭耶。又智生惑灭耶。同时耶。此名中耳。又惑灭次智成耶。此悉不可。并有恒生恒不生恒灭恒不灭等过故。初中后如缘起性取也。又如是观智等者次第结前不同相方便坏涅槃。五义可知也。二举前佛法显地离言内。于中有四偈。初一偈半举前二种涅槃以类地法。次一偈半正明地体难说难闻。次有一偈喻难说闻。前中三句牒前佛法寂灭出言。下有三句显地难说又复难闻。又论云地者境界观者。或名分齐或是所缘耳。第二说大文中有六行偈。义分有五。初之一偈三句彰说分齐。次之三句彰已无过劝众除失。次一偈半显其说相略而非广。次有一偈劝众敬听彰已善说生众敬爱。次有一偈显已得力结说分齐。又论云但说一分者谓因分也。地有二分。一因二果。因谓世间方便行修。即加行智分齐也。果谓出生离相真证。即正证分齐。真证出言。因相可论。今唯说因故说一分。又亦可约位也。因渐成者谓闻思等非顿渐成故云也。又约资成之义。此有二义。一资成其因。二资成其证。教说修中有二者。一真心究竟成德满足故云也。二者观修者真心离妄内照法界故名也。此二与后得正说相应故名教说也。不相应义属义大耳。余文可知。就说分文内六门分别。一释名。二明所除障。三辩所显理。四明所成行。五所得果。六释文诸地同此。一释名者。初名欢喜。成就无上自利利他行。初证圣处多生欢喜。故名欢喜地。二所除障者。依地论名凡夫我相障。依摄论名凡夫性无明。又分二障。一法我分别。二恶道业。又治二种业及一种报。谓方便生死也。云何治。如虚空等。广如论释。三明所显者。谓显法界遍满义。四明所成者成檀度及十愿等。五明所得果者。若局取果唯通达障空义得一切障灭果及地位等。若通判果则得唯识三无性理。及得奢摩他毗钵舍那等。六释文者有二。初长行后偈颂。长行有二。初结前生后。二若众生下辨地体相。此文相二。初辨说分。二菩萨如是安住下校量胜分说分文有一百句。初四十句名为住分。次三十句名释名分。后三十句说为安住。前四十句如论应知。又初十句中经脱净心集。就释名三十句中。初十多喜。此中经脱庆喜文。依论中云心喜者。心体非喜摄喜从心也。体喜亦如是。根喜者以体成后为根。非喜根也。次十念当得。后十念现得。就念现中。有二第一正明所念现得。二何以故下广释远离五种怖畏。亦可就第十中分之。就释怖畏文内有二。初责。次答。答内有三。初明所离果。二何以故下释成离相。三如是菩萨下总以结之。又论云前说身畏后异身畏者。前总明后别辨。故云异身也。非身外耳。就安住分文有三。一总明安住。二所谓信心下有三十句。别明安住。三菩萨成就如是下总结安住。就广辨三十句中。初十信。次十修行。次十回向。余文如论。第二愿校量文有三。一愿校量胜。二行校量胜。三果校量胜。言十愿者。一供养佛愿。二护正法愿。三摄法上首愿。四知众生心。五名化众生。六名知世界七是净土。八同心行。九三业不空。十成菩提。依摄论有十愿。一供养愿愿供养胜缘福田师法主。二受持愿愿受持胜妙正法。三转法轮愿愿于大集中转未曾有法轮。四修行愿愿如说修行一切菩萨正行。五成就愿愿成就此器世界众生三乘善根。六承事愿愿往诸佛土常见诸佛恒得敬事听受正法。七净土愿愿清净自土安住正法及能修行众生。八不离愿愿于一切生处恒不离一切诸佛菩萨得同意行。九利益愿愿于一切时恒作利益众生事无有空过。十正觉愿愿与一切众生同得无上菩提恒作佛事。又此十愿与前十愿义同不别也。
　　就经文内有四。初结前生后。二正明愿体。又初愿脱二句。第九愿中脱如意宝身也。三诸佛子乃至大愿等明修愿方便。四以十不可下总以结之。若依论本别明十无尽成前大愿。若依经本即是第四结愿无尽。就此文中有四。初举法及愿立宗。二何等为十下列十尽法。有二可知。三若众生尽下将法对愿逆显成尽。四而众生下顺结无尽又第六愿中论云辨粗细中。并云随何意识身色心粗细故土亦粗细也。余相如论。又三种三转者。就十尽句别中众生界世界空界及心缘界等四是世间转。法界涅槃界佛智入界此三名法转。佛出世界如来智界此二为智转。就第二行校量胜文有三。初牒前起后。二正释行体。三诸佛子悉知已下总以结之。二释行文内有三。一大愿薰心成利安等益。二如是则成下人成信者。三乐以信分别下广明信相。此文十行即为十段。初信文有三。一总立宗。次别释。三举要言之下总以结之。第二释慈悲文有二。初举三门为所观。二对起慈。前文有三。如论应知。又论云辨远离第一义乐中三空离三障者。谓分别相取舍等即三性障也。余行如论可解。第三果校量胜文有四果。如论应知。初调柔果内。初法次喻后合。法中有四。一见多佛起行之缘。二心大欢喜下明能练行。三多以二摄下乘前练行明别地德。四是菩萨下明所练净。二发趣果内文分为二。初释后结。前文有四。一法。二喻。三合。四结。法喻合中皆有四句。一问地法。二是菩萨善知下明知解法。三诸佛子下明能行行。四得诸地智下明其能到。喻合四句同此。三摄报果文有二。一在家果。二出家果。在家有二。一上胜果。二能以大施下谓依王报起胜行也。愿智果如论应知。第二偈颂中四十五半。初二十二颂上说分。次菩萨如是下二十一半颂校量胜分。次二总结叹。初文之内。初十一偈颂地方便及住地文。次是菩萨下五行偈半颂彼释名及五怖畏。次常行下五行偈半颂安住文。次二十一半偈文内初五偈半颂十愿结及无尽文。次六行偈颂信等十行文。次智者于日夜下十行偈颂果校量。于中初一颂调柔果。次三颂发趣。次五偈半颂摄报果。次若以愿力半行偈颂愿智果。第二地内六门同前。言释名者。离能起误心犯戒烦恼垢等。清净戒具足故名离垢地。二明所离者。依地论邪行于众生身等障。依摄论依身业等于诸众生起邪行。无明又治二障。一微细犯过。二种种相业行。又治二业障及一报方便生死。三所显者显最胜义。四所成者成戒度。五所得果者。若通达法界最胜功德得于一切众生最胜无等菩提果。通果同初地。六释文者有三。初偈生起。二长行正释。三偈颂结前。初偈有二。初三偈文大众获益。三业供养即为三也。次有二偈解脱月请生后地文。第二正释文内有二段经。一发起净。二自体净。发起者趣地。方便生后地中三聚净戒名发起净。三聚净戒地中正行故名自体净。就初文内有三。初金刚菩萨结前生后。二何等为十下正释发起。三菩萨以是下结成利益。二自体文大分有二。一明行体。二辨地果。初行体文有三。先解律仪。次释摄善。后辨摄生。此十地内科文不定。初及第十同分为八。此地为二。三四九地为四。五六同三。第七地为五。八地为七。各随一法耳。此为地法甚深故方便影显。非唯一地有斯一门也。就律仪中大判有二。第一明其性戒成就顿离诸过。第二菩萨如是下毕竟护持。就初文内复分有二。初明自性成就。二远离一切下顿离诸过。又论云此二种朋者。忆二家语往其二家诈为亲朋也。又经云此闻不向彼说此坏故等者此辨持意。恐彼此相坏故不说也。又第十邪见中七种邪见异相者。一异乘邪见依别出世行。次二依似法起。仍记无记分二也。次一依无中妄计。次二依隐伏法生。仍一用内一用外分二也。次一依世间法生也。经脱第一第三句等文。又决定深信是异乘。罪福因缘是覆藏见。如文应知。宜须思准也。余文如论。第二摄善法戒文。文别有五。义别有四。要摄为二。言文五者如下文中。五处举经论别解释。义别四者。一智。二愿。三观。四行。初思众生。随一切恶皆由十不善道。是其智也。我当自住等是其愿也。此文有三可知也。又深思惟下乃至如来是其观也。是故我应下是其行也。要为二者。初二一对智为方便后起正愿。后二一对观为方便后起正行。余文如论。第三摄众生戒文大分有二。一广明摄生。二诸佛子是菩萨如是下总结摄生。余义如论。又问杀生等得二种人中果何也。答此之习者非是气习。此名残习。顺人道业者在人中别报受。正报随断等者仍是人中不定报也。宜可准之。若以名言求之二报亦有忧劣。有无不定。此可思之。迳历三道义亦不定。广如大论说也。又二倒恶意专念行者伺缘名意。常乐二倒缘中现起故名意也。违理名恶。是起烦恼作意而生名专念行。二倒恶心非专念者。根本集起是其心义。我净二倒望前常乐。根本集起故说为心。我是常本。净是乐原。此二性成。非作意生名非专念也。又追后报中经脱障中第八句共中第一句也。又界差别内。第二别句内经中第一句是论中第三句也。第二地果文内三果同前。调柔中有三。一调柔相。二菩萨尔时下别地行相。三佛子是名下结说果相。前中有三。初法次喻后合。法中有三。一见诸佛起行之缘。二能练行。三所练净行。能中有三。初明供养。次明回向。后受十善法行。依经略无回向。摄报同初地。依摄论中二地已去有八种清净。此见多佛即彼见佛净。此中衣被乃至恭敬心即彼信净。此中净戒即彼波罗蜜。此中作王即彼第六成熟众生。此中念佛即彼心净。此中为首等即彼慈悲。此住千劫等即彼生净。此动地等即彼威德。余地准此。三重颂文有二。初明说意。第二正颂。颂有二十六文分有四。初二颂发起。次十六偈颂自体净。次有七偈颂果利益。次一结叹。自体文中初有四偈颂离戒净。次有四偈颂摄善法。次有八偈颂摄利生。利生文内初有三偈颂愿行集等。次有五偈颂集果文。果利益中初二颂调柔。次四诵摄报。次一颂愿智。
　　第三地内六门曰前。一释名者。随闻思修等照法显现。故名明地。二所离者。依地论闇相于闻思修等诸法忘障。依摄论心迟苦无明。闻思修忘失无明。复有二无明。一欲爱无明。二具足闻持陀罗尼无明。有二业障及一报方便生死。三明所显者显胜流义。四明所成即成忍行及四定也。五明所得果。通达法界胜流文句功德得无边法音。及能满一切众生意欲果及三地位。通果如初地。六释文者有三。一偈颂发起。第二正明住地体。三偈重颂。初偈文中有二。初有六偈。大众三业敬赞前说。此中有三。初一喜。次一雨华。次四叹德。二四偈生起后请。此中初三偈是大众请。次一解脱月请。就第二地体文差别有四。一起厌行分。二厌行分。三明厌分。四厌果分。初文有三。一结前生后劝修起入。二何等为十下正辨起厌。三菩萨以是下结行能入。就厌行中有三。一修行护烦恼。二修行护小乘。三修行方便摄行。初文有二。初十辨无常。次十无救者。就护小乘中有三十句。初有十句明求佛智护彼小心。后二十句念益众生护彼狭心。前文有二。初总次别。二护狭心中。初十起悲。后十救度。度是悲益。亦可初十是其悲心。后十是慈心。于前中初总次别。于后救度十心中。初牒前起后总明度心。
　　第二别明度心。别中九句。初三度处。次二度行。次三辨前。后一度果。三方便摄中此内有五。一起观方便。牒上三心起后观求。二即时欲具下标趣方便。标其佛慧彰其所趣。三作是思惟下观求方便。观察推求度众生法。四即时知住下正知方便。五菩萨如是知已下转修方便。修闻法行摄取正法。
　　第四正知方便者。前念众生堕在烦恼业苦之中。以何方便而拔济之。令得涅槃毕竟之乐。即知不离无障碍智者是如来智。智由何生。即知不离八地已上如实觉起。觉由何生。即知不离四地已上无生行慧。慧由何得。即知不离三地禅定。定由何生。不离闻法。是故菩萨先求正法。既闻法已。静处思惟。思已修习入禅无色。依此禅定观法无生起出世慧。依无生慧如实觉。依彼实觉得无碍智。既得智已便来救生。知相如是。第五摄生方便文中有二。初明求法生难遭想能舍外财。此文有二。初生难想。二但于说法者下重人轻宝中有五句。此即为一句。为求法故是第二句。为法舍施。又为求法下为法走使为第三句。破除憍慢无苦不受为第四句。于上不恭为憍慢。于下执我名为我慢。于等自大名为大慢。若得一句已下得胜财心即为第五句。此中入校量总成有三句。此初成一句。得闻一偈下第二校量。是菩萨若有人来下是第三校量。余文可知。第二又如所闻下随文能行。释厌分中文分有三。一牒前闻法静处思量以起后说。二明厌体。三明入意。为顺法行而不乐著。第二文内。初禅中即离欲恶不善法者是离障也。释有四种。一总相释除欲界恶不善故名离欲恶不善法也。二依龙树远离五欲名为离欲。断除五盖名离不善。故龙树云趣向初禅远离五法断五法矣。三依毗昙五欲离故名为离欲。断十恶故名为离恶。除五盖故名为离不盖。四依成实断贪欲心名为离欲。亦舍杀等名为离恶不善法也。有觉有观者是对治也。粗思名觉。细思名观。故龙树言。譬如振铃。粗声喻觉。细声喻观。离生喜乐是其利益庆背欲恶。是故生喜离过倚息。故名为乐。入禅行者是其定体一心支也。何故独此名为禅行。一心禅体故名禅行。就二禅中灭觉观者是其灭障。灭障之中觉观有三。一即定心。二出定时。三识身中粗动觉。此二并是动乱之心。二禅胜静同皆灭之。言内净者是对治支。若有觉观浊乱不静。此禅胜静离彼外乱故云内净。言一处者彰其治相。彼内净心住于一境。更不余缘。故云一处。故彼舍利阿毗昙言。欲界地中心行六处。以六识身取六尘故。初禅地中心行四境。以四识身行四境故。以初禅上无鼻舌识故。但云四耳。二禅已上心行一处。唯意识身缘法尘故。又复相续无间不断亦名一处。下论释中具此两义。无觉观者显其能治。能治觉观。前灭觉观直彰离过。如说灭谛以为无漏。今就能治彰无觉观。如说道谛以为无漏。定生喜乐是其利益。前初禅中创背欲恶。庆离故喜。今此禅中法从内生。庆得故喜。乐同前释。入二禅行是禅体一心支也。就三禅中。言离喜者是灭障也。二禅喜心分别想生动乱多过。此禅定心转寂故灭。行舍念慧是其对治。言行舍者是其舍支。行心调停舍彼喜过。故名为舍。此是舍数简异舍受。故彰行也。言忆念者是其念支。念前喜过守心一境。故称为念。念与忆俱通伴而说。故云忆念。忆能发悟助念力强。所以通举。亦可即说念以为忆。如四念处体性是慧而名为念。此亦同然。言安慧者是安慧支。分别喜过说慧。慧静名安。身受乐者是利益也。释悦名乐。言身受者。受有二种。谓身与心分别有二。一约根分别。五识中受依色根生。故名身受。意识中受从意根生。故名心受。二约所益分别身心。下品之受释畅在心名为心。受上品之受释遍身心。就所遍处从末为名。故曰身受。今从后义。乐处心法。此处增上遍满身心。故说身受。显乐增上乐是心法。心中受之义不待言论。言诸贤圣能说舍者此乐深胜唯有贤圣。能说为过。堪能舍离。非凡所能。彰此乐深。言念受乐入三禅者是其禅体一心支也。谓念自地受乐之过以入一心。就四禅中断苦断乐灭忧喜者是灭障也。革绝四受明禅不动。言断苦者苦实在于二禅中灭。为欲禅彰此是不动免绝四受故此说断。亦可指彼三禅之乐以为苦故。断三禅乐即名断苦。何故如是。彼三禅乐望粗心人说之为乐。望后静心即是大苦。如似世间指手打木于彼寤者说之为乐。睡眠之人用为大苦。此亦如是。故说断乐。断乐者断三禅乐。彼乐粗动。故此断之。先灭忧者初禅灭也。先灭喜者三禅灭也。并在前灭。是故言先。既非此灭。何故论之。亦为显此不动禅故。若使忧喜前地断故彰先灭者苦亦先灭。何不说先。释言彰先。理亦无伤。但此为明苦虽先断对苦之乐此中断故。对乐之苦不得言先。若当说言先断苦者。人谓彼乐亦是先断。故不彰先。忧之与喜能对所对。并是先断。故云先灭。不苦乐者是其利益。余禅之中皆先明治。今此何故先说利益。乘前所明断苦断乐。对之即明不苦不乐。彰益义便。故先论之。行实在后。此乃舍受不同苦乐。是故名为不苦不乐。何故不名不忧不喜。释有三义。一以此禅正断乐受而复无苦翻对彼二。是故名为不苦不乐。二前文中先断苦乐故。此偏对之明不苦乐。三五受中忧喜名别。三受分别。忧喜二名摄入苦乐。苦乐宽故。舍受对之名不苦不乐。舍念净者是其对治。舍是舍支。念是念支。前三禅中有乐故舍念不净。今此无故舍念净也。入四禅行是其禅体一心支也。四空定义广如别章。此应论之。四空定文如论分别。顺法行者。为依禅定顺起无量神通等故入诸禅定。非爱著也。余文如论。释厌果中分文有三。一明无量。二明神通。三总结自在。余义如论应知。又四无量中经脱不二又清净并无念中二句也。又身通中经脱第六注水句。他心中经脱第七妄行正行句。就释地果文分有三。三果同前。调柔果中大判有四。一调柔行。二忍辱行德。三明别地行。四结说相。前中初法次喻后合。法中有四。初见多佛起行之缘。二供养下明能练行。三于百千劫下明垢障薄。四不复积集下明所练净。余文如论。第三重颂文有二。初生起。第二正颂。颂有三十五偈。初二颂十深心。次二十四颂厌行文。次二颂厌分及以果分。次六颂调柔三果经文。次一总结就厌二十四。初四颂护恼。次六颂护小。次十四偈颂方便摄也。第四地中六门同前。言释名者。不忘烦恼薪智火能烧故名焰地。二所离者。依地论离解法慢障。依摄论微细烦恼行。共生身见等无明复有二种。一三摩跋提爱。二行法爱又灭二业障及一种方便生死。三所显者显无摄义。四明所成者成精进行及道品等。五所得果者。若通达法界无摄功德得如所应一切众生利益事果及四地位。通果同初地。六释文者文内有三。初偈颂生后。二正辨地体。三以偈结前。初有八偈。一有两偈菩萨供养。次天女供养。次三天王庆遇以兴供养。次一大众请。次一解脱请。所以此有王及女请彰此地正体智及外用俱成故也。就体文中大判有四。一清净对治修行增长因分。二清净分。三对治修行增长分。四彼果分。初文有三。初牒前生后劝修趣入。二明行体。三菩萨以此下结行利益。又论云处顺行者。地前方便思量正地而未证得。正在地中名曰已证。此二处行同依所说故名顺行也。余文如论。清净分有三。初总次别后结。总中有三。一明佛家转有势力。二得内法。三谓十智教化成就。又论云如来自身所有诸法以是诸法显示如来者。人法互显佛证得法还以胜法显示如来也。修行增长文有二。一护烦恼是自利行。二护小乘是利他行。此二各有初总次别。又护烦恼中就身念中。先观内身。次观外身。后二合观。何者内身而复云外。若当就彼十二入中分内外者。若自若他六根为内。六尘为外。今四念中自身名内。他身为外。何故初别而后总乎。释有两义。一破病不同。有人著内情多。著外情少。如人为身弃行妻子及诸财物。著内多故须教观内。有人著外情多著内情少。如人为欲财丧身为欲没命。著外多故须教观外。有人内外俱著故须合观。二随观始终行者本来于自身中取有净相。故先观内。内求不得谓外有。之故须观外。向者观内不及其外。观外之时复不及内。是故第三内外合观观内身者标别所观。循身观者明其观相。循犹顺矣。其身相审悉观察名循身观。精勤一心明其观仪。行者今欲破坏身相。非勤不辨。故须精勤。故龙树云。离别常人易。离别知识难。离别知识易。离别亲戚难。离别亲戚易。离别自身难。行者今欲离别己身必须精勤。勤由专意。故云一心。除世贪忧彰观所离。何故此中偏离贪忧。如龙树说。行者此中多生贪忧。故偏除之。云何多生。始弃五欲念本所爱。是故生贪。未得道法。所以生忧。是故但言除世贪忧。又复贪者凡夫多起。著境难舍。受生之本三毒之初故。烦恼中偏说除贪。忧心一向贪欲者起。障定最重。禅中先离。故五受中偏说除忧。若说除贪结余法随之。若说除忧诸受随遣。譬如破竹。初节为难。若破初节余节皆随。贪忧亦尔。下观外身及观内外类亦同然。就受念中。亦初观内。次外。后合。十二入中。受唯在其外法入摄。故今四念中自受为内。他受为外。又复意相应之受说以为内。五识相应名之为外。亦得定受说之为内散受为外。于此内初别后总。就心念中。亦初观内。次外。后总。十二中心唯是内。意根摄故。今四念中自心名内。他心名外。又复意识名内。五识名外又得定心说以为内散心为外。就法念中亦初观内。次外。后总。内谓心法。外谓非色非心不相应行及三无为。第二正勤义者。初二断除恶法。后二摄善。前离恶中。先断未生。后断已生。斯乃说时非是行体。亦可已生是其先成无明住地。细故后断未生是其四住现起。粗故先断。未生恶者举其所断。为不生者勤之所为。欲生进者勤方便心。发心断者正明勤体。已生之中类此可知。已生谢往云何可除此。乃断于已生种类在未来者令不相续。非谓断于起已灭者。后生善中。先起未生后广已生。善非本有习之方起。是以要须先起未生后广已生。未生善者举所修也。为生故者勤之所为。欲生勤者勤方便心。发心行者正明勤体。已生同前。已起谢往。云何可策。此必策彼已生种类在未来者令其续起。非谓策彼起已灭者。第三如意义。就此文中。初总标举。后别释。言欲定者直举行体。欲能生定因从果称。故名欲定。亦可定心由欲而生。举因名果故云欲定。断行成者辨其功能。以此定行能断众结名断行成。亦可名彼涅槃名断。断家行成名断行成。修如意者就前欲定明其修也。依止厌下明向第二断行成也。于诸烦恼初方便道观过厌背。名之为厌。无碍正断。说之为离。解脱证除说之为灭。趣向涅槃名为向舍。若随位分。见道已前说名为厌。除见谛惑说以为离。断修道结说以为灭。得涅槃果名之为舍。此乃诸行治结次第。不须别对念处行等。余行类尔。何故念勤不明此者。得定成就方有此能故前不说。精进可解。心定者余经论中为念定。系意住缘。故称为念。专心守境。故说为心。思惟定者余经论中名为慧定。慧心筹虑故曰思惟。余广如论耳。二护小中五行内经脱第三句。彼果胜中。初明行果。次别地果。行果有六。始从离恼尽第六本心界满。经中略无第二业染。余义可知。又离恼中文虽背异意亦得足耳又论中业染者有二义。不作一敬佛故佛所呵即不作。二畏恶名失利他。生烦恼失自利。故不作也。增上欲中第三离过别句内脱第一句。发勤精进中经论似有不次。但依论文次第消息。意亦无失也。本心界中亦如是。地果文内三果同前。调柔果中文分有四。一调柔行。二摩尼珠下明教智净。以此地成就净证从体起用。故有教智不同前地。三四摄下明别地行。经本略无此句。四是名下总结说相。前中初法次喻后合。法中有三。一见诸佛为起行缘。二恭敬下辨能练行。三是菩萨乐心下明所练净。余义如论应知。第三重颂中。初辨说意。次正偈颂有二十九。初二颂增长因。次三清净分。次七颂对治修行增长分。次九增长果。次七颂调柔摄报等三果。次一总结叹也。

　　大方广佛华严经搜玄分齐通智方轨卷第三(之上)


　　大方广佛华严经搜玄分齐通智方轨卷第三(之下)

　　　　终南山至相寺沙门智俨述
　　第五地内六门同前。
　　一释名者。得出世间智方便善巧能度难度故名难胜地。
　　二所离者。若依地论离身净我慢障。若依摄论下乘般涅槃无明又有二障。一生死涅槃一向背取思惟。二方便所摄修习道品。又治二业障及一报因缘生死。
　　三明所显。相续不异义。
　　四明所成。禅波罗蜜及学四谛。
　　五明所得果通达法界相续不异功德得与三世诸佛无差别法身果。及成五地位。通果同前。
　　六释文中大判有三。初偈颂生后。二释地体。三偈结前。初十五偈。一有二偈菩萨顺修供养三业庆喜。次二天王赞佛菩萨无染功德。次十天女赞因及果大慈悲用二位圆备。次一解脱请显入后证。就天女文初七叹因。次二赞果。次一显行成因证矣。地体有三。一胜慢对治。二不住道行胜。三彼果胜。前文有二。约慢二种。一自地慢。二他地慢。他地者前四地中得出世智。取彼胜相名之为慢。下以十种净心为治。二自地慢于此十中悕求胜相。复以为慢。下以随顺如道为治。此二文中通名胜慢。慢治同故。初文有三。初牒前生后劝修趣入。二辨十心。三菩萨以是下结成利益。又同念不退转心者。方便净心与不退证心同缘正理不异也。又文中七净者。一戒。二定。三见。四度疑。五道非道。此五大小名同。后二名异小乘。后二者一行净。二名行断。以彼宗趣灭故。大乘名者一名行断。二名思量菩提分法上上净。以此宗依行断起胜求故。行虽有七文有六句。第三句中有二种净。谓见行净及度疑净。余相可知。位者若依小乘戒及定见道前。次三见道。次一修道。次一无学道。大乘三位论之。行断及行在修道中。余悉同前。所由如大疏也。二随如道行有三。一举前起后总显如行。二得大愿下别明随顺如道行相。三生定不退下总以结之。就初总中法体有三。句别有四。法体三者。一是四地所修道品。二此地前十种净心。三此地中顺如道行文四可知。不住道中经文有二。初列四谛实法分别。是护烦恼自利行也。第二化众生分别。是护小乘利他行也。前经有二。初列四谛实法分别。后就此四明十观门。即化生分别。此文有二。初列十名。二次第解文。四谛门中义含法界。菩萨于中穷照无遗。随智异论旷别难穷。今此且就一数之圆略为十门。然此十门菩萨自知。知相难明。故寄化生以显其异。斯乃约化显自知耳。以此通名所知法中智清净故。言开合者此之十门总唯是一化生分别。若随所化大小分二。前九化小。后一化大。随化所起分以为三。前五化生令其生解。次四化生令其起行。后一化生令其入证。约人不同离以为七。初谛化于根未熟者。第二化于根已熟者。第三化于疑深法者。第四化于谬解法者。第五化于离正念者。第六第七第八第九化正见者。第十化于大乘可化随法不同分以为十。若广分别数别无量。言对实法辨通别者。此之十门望前四谛一一皆通。初世谛者通观四谛法相差别。第一义者通观四谛体性空寂。言相谛者通观四谛非有非无。言差别者通观四谛有无各异。说成谛者通观四谛缘起集成相状事也。言事谛者通观迷四谛成苦等事也。言生谛者通迷四谛起作集也。尽无生者通解四谛得证灭也。言入道者通解四谛得成道也。菩萨如来地成谛者通穷四谛缘起实性清净界成大乘道之因果也。又此谛者前四谛直明法界体性无非四谛也。下事等四谛是有非四谛也。中间五谛是方便修相解观次第。后之一谛明正称周法界自体因圆通妙道无障碍德备也。若约教缘法相差别时。初四谛直明法体。次世谛第一义谛明于相。次相谛者明一实谛相。次差别者明法界法相。成谛者明如此法界相以凡夫迷倒故菩提为烦恼。三界繁兴炽然于世众相集成也。次明事四谛显正修对治方便行也。然此有非四谛。乃是菩萨正修方便法。而但以法通无局故。二乘亦得于中修进。下至人天善业亦于中行也。今但此菩萨正修对治方便道满故。能显发称周法界自体圆极无障碍道故。欲明于菩萨地次第入如来智谛故也。此观意如论。信解智非无尽智知者释前如来谛文。谓因智知非果无尽智知也。又可说文字阿含。信智知非不可说义无尽智知也。此文约解简耳。下离世间品中重更简文者约行简也。释云镜像智者。三乘见道前依定成事。如镜中像成事自在也。其位不定。或见前暖等四善心。或光得等四定。或地前四十心。或十行十回向等。或世间修慧。乃至得定已去即是其位也。二护小乘勤方便文分有二。一观有为虚妄诳诈恼于众生起悲慈念。二得如是智慧下别明悲慈。此文有二。初明化他愿。二如实观一切有为下明化他心。此文有二。先悲。后如是苦恼等下辨慈。悲文有二。初起悲方便。二知众生下正明悲观。于中有二。一观如实苦知苦体性。二又作是念下观深重苦。就人显过明其可悲。就深重苦内经文有二。一观众生怪生受苦不知厌离。二无明痴故下明诸众生可怪所以。于中有二。初明深苦。二如是生死下明其重苦。二释慈文中大判有二。一为众生修习善法。二如是思惟下随其所修发愿饶益。初文有二。一于众生念恶无始。此经文脱第三句第五句第六也。二唯我一人为集善法。二发愿饶益中。初一总后九别。此中经文亦有不次。依次消文义亦无失。释果分文大判有四。一摄功德胜。二修行胜。三教化众生胜。四起随顺世间智胜。前二自行。是上所知智清净果。摄功德者自分所成。修行胜者胜进所成。后二利他。是前利生勤方便果。化生胜者化他之行。随顺世智者化他之智。余文可知。四随世智中。初总辨意。二知世所有下别释化智。别中有十。一知书等。二知石性等。三治病方。四作论等。五日月等。六持戒等。七不恼生事。八安乐生事。九怜愍故出。十渐令信入无上佛法。经第三中阙二句。第四义中无一句。余文如论。又论中难解。吉凶入等随时变相。遍身相者是报定相。随时变相有八。日一月二星三。星谓五星。东方岁星。南方莹。或西方太白。北方辰星中有镇星。以为五星。四宿者二十八宿。谓角亢等五星。于中止宿故名为宿也。地动为五。梦六。想七。吉凶为八。狐鸣等并吉凶摄也。又七曜者日月五星是也。入者顺也。过去世八相之业又顺未来八相所表之果也。又遍身诸相者定报爱非爱果相也。又五行对五染者。持戒治破戒。四禅治贪欲。神通治邪归。四无量治妄行杀生祭祠求福等。四空治妄修解脱外道邪修等。就地果文中三果同前。调柔分四。一调柔相。二又如日月下明教智净。三别地行。四结说相。经阙第三句。初文法说次喻后合。初明见佛为起行缘。次能练行。后所练净。能练行中。初供养。次修回向。后受法行。经多不足。又四五地中出家果在调柔中。所以者四地已去得出世无漏行。出家义显故。余义如论应知。三重颂文。初辨说意。次明偈辞有三十九。初十一偈颂胜慢文次十三偈颂不住道胜。次有七偈颂不住果。次七颂调柔等三文。后一结之。初胜慢内。初二颂平等。次九颂顺如道行。不住道内。初四颂智净。次九颂勤方便利生文。第六地内六门同前。一释名者。般若波罗蜜行有间大智现前。故名现前地。二所离者。依地论本微烦恼习障。若依摄论微细相行无明。此文寄在七地。复有二障。一证诸法生起相续。即迷俗也。二相想数起。即迷真也。又治二业障及一报因缘生死。三所显无染净义。四辨所成成般若波罗蜜及解得缘起。五所得果者。通达十二缘生真如无染净功德。得相续清净及能清净一切众生染浊果及六地位。通果同前。六释文者此文有三。初偈颂生后。二辨地体。三偈颂结前。初有十八偈。前有二偈。菩萨赞叹。次二诸天三业供养。次二天王及以眷属赞叹地义。次有十一天女赞地体及诸别行。次一解脱请入后证。女文分三。初一伎乐供养。次九正叹果德及因。后一默然观佛。就前九文中。初四叹果。次五叹因。因文有三。初一大悲行。次三六度行。次一结成德用。地体文中大判有三。一胜慢对治。二不住道行胜。三明彼果胜。初文有三。一牒前生后劝修趣入。二辨相。三结行成。初明胜慢对治者。明十平等法有二种意。一解境。二行境。言解境者即此十门为所轨法。不住道下明所依行观门方便。言行境者即十平等是观解初不住道下明观成相。又依论别定其文亦好也。就十平等释相有二。初一总。次九别。九内有三。初七以无破有。次一以有破无。次一有无双破。初文有三。初一空解脱门即无相观。次五无相解脱门即无生观。次一无愿解脱门即无性观。行次第者此举解成行外。疑云若诸法无云何住持久立决定为答此疑。故经云无性故。言无性者无实性也。又云若诸法无云何现见实有。为破此疑故。经云一切法无相平等。又疑云若法无相者有处法生有处法灭。取心随见不由自意。云何无相。为破此疑故。经云一切诸法无生平等。此下自体空不如无相等故异前也。言无生者一切诸法并从念生无有自立。云何云有。如论念展转故。又云若法从念生即因缘非一。念等诸缘我尽不见。唯见所成安立之法念等不见。自可是无。所成之法应说是有。为破此疑故。经言无成故。言无成者既法从他生汝不见彼从缘而发。既许法从他生汝不见此相。当知所见即是自谓不得实境。妄见所成。故论云无成平等。此二迷苦谛。又云若诸法从他生无自生性。我许非有。能成之因既得成他此有力能。应说是有。为答此疑故。经云一切离故一切法平等。依经在第八句。言离者但所执境情谓是实。论彼所见即无所从。一非先有。二无实理。所以知若从缘生即似非实。故知所见即相非有故。论云染相故。此即计集谛。问若是集谛即心聚摄。解既在境。云何应集。答论能取体乃应缘似。烦恼业用计谓境中。境即是无。义归取相。故说是集。又云诸法因缘寻彼本末俱不可取。究其此意。染法依实迷真而生。染可说无。所迷真俗灭道二谛顺理应有。答汝谓真俗顺理是实。此义不然。灭道真俗乃是梵行正智境界。云何乃云如谓是实。为破此疑故。经云本净平等。若如谓是实。即杂染心生。不可言本净。故论云净相故。此迷灭道二谛。又云若法不如所见是实有者。即不应起世间言说。现有名种种不同即验所目之义非无。答如言所执名非一者。是世谓施设非先实有。所以知。但见世间得义不得名得名不得义。故知诸名不定从义。汝谓义实起名等。此即戏论非实有也。为破此疑故。经云无戏论故。名不实有赖义而生。义不自彰依名而显。此即验。是戏论因缘。又观义因不见名果。又观名果不见义因。此似戏论亦无故。论云分别相故。所以唯说分别者为显即相空也。此迷四谛名上已无生观说。又云我已知相是无了生非有。即验如实决定可趣。答汝谓自见为妄非有。别见离念为可取者。还是分别故。经云无取舍故。无取舍者本为情谓。是取所见。并皆不真。今还见离念为所趣。即同前妄。故论云出没相故。所以唯言出没为出没即空。上来以无遣有。又云我寻相生是无。又知离念非有。当知染净真俗等法并无其体不可进趣。答汝见染净不可进趣谓无法者此义不然。为破此疑故。经云如幻梦等。若法并无者云何有处梦有处不梦。验此即知。一切诸法不定是无。故论云我非有相。所以为破我无唯言无我者。此为离我不住无我故。缘成幻事此不同上见。此即以有破无。又云所以前起八种见为不尽理以无破有。复起一见。又不尽理已有破无。我今体寻不可偏有无取。今具成二义。此可当理。答如外所见由不越情。所以知如所见境无义非有义。有义非无义。据其理也。即无是有。有无是一。为破此疑故。经云有无不二。言不二者法不自住。应缘成起。复不是缘故成果法。寻其诸法不越自他。自他不住。即事辨空。若如见有无此由不越自他两际。故论云成坏故。所以但言成坏者。谓成坏即空故不别求。当知不二平等之法非除灭有无说为不二。此即如实即验。所谓有无名为戏论。亦非有无二法之中别立一法以为不二。不俱取同上以因缘法有无同体各非自性。说彼无法以为有故。有即非有。还即说彼有法为无。无则非无。有非有故。无外更无别有为二。无非无故。有外更无无法为二。故曰有无不二。又复说彼有无之法为不二故。亦无不二自性可取。此破有无双计。第三结文有二可知。义相如论耳。上约十二入明所轨法。下约十二缘生辨所依观门。问上明法唯约十二入。下诸观门何为偏在缘生。答摄法取宽故。约十二入以通依正。今约观门摄外。从内故局缘生。此文有二。一就初住以明不住。即总立宗。二作是念下约彼正住以开观门。即别释也。前地劣故正住地中方名不住。此地胜故初住地中即名不住。初文有二。一观法相等牒前起后。言法相者牒前文中十平等法。随顺牒前得入六地。此依论经可准之。二复以胜大悲下正显不住。于中通下六句分别。一释其名。对前观故说此为复。大悲首者念众生心。拔苦为悲。悲增曰大。大悲增者求心愍至称曰增上。亦可求于增上果故名为增上。为求佛智利众生故名曰大悲。言满足者。离有为心厌有为故观察缘起。观之穷尽名为满足。此即经论二处不同。若依论文为有四句。即以第四生灭一句依前三门以成行相。若依经本第三即生灭。即用生灭为满足观。据经论二处。即有二意释生灭门。一依论者。所谓众生菩提因缘并是有为。今以智知故云观生灭。二依经者。因缘之法顺生逆灭。本为救生故云大悲。又若依经成四句亦得可知也。二明三心次第之义。乘前观空法便念众生虚妄所缠。故先起悲。以悲念故求佛智慧欲以利益。故起第二。佛智必由离过所成故起第三。三就自利利他分别。前一利他。后二自利。四护烦恼护小分别。前二护小。后一护烦恼。五就因果。初后摄因。第二求果。六不住分别。初一利他不住涅槃。后二自利不住世间。二就正住别辨观门。初通经论科简观门。第二释义。初门有三。一就经科。二就论科。三将经论相对分文。就经科中。初别明十观。二重结之。十观是何。一因缘分次第。二三界虚妄下明一心所摄。三无明有二种。下明自业助成。四无明令行不断下不相舍离。五无明爱取下三道行。六无明行是过去下明观先后际。七无明行乃至六入下明三苦集。八无明因缘行生下辨因缘起。九无明因缘是生缚下辨因缘生灭缚。十无明因缘是随顺有下是随顺无所有尽观。于中并各有顺逆观。即为二也。经文如此。二次就论科。论家就此十番观中三门分别。一就厌离有为心中观十二因缘。此即是前满足生灭门。二就深念众生心中观十二缘。下说为悲随顺观。言随顺者此即起悲随顺缘生。即是前悲为首。三求佛心观十二缘。论文名为一切相智分别观。此即是前悲增上观。问前初住先明悲首。次说增上。后彰悲满。今此何故先满次悲后说增上。前初住中生心次第故。先悲首后论悲满。今此是其正行次第故。先悲满后说增上。是义云何。前初住中乘上十法观法空寂。便念众生妄有为法之所缠故。故先起悲悲。欲拔苦须得佛智。次起增上。佛必由离有而成。故明满足生灭等观。今正行中离过为始。先厌有为。因自离过。便念众生处之不出。次辨随顺。前二摄因。理必在前。一切相智是求果行。理须在后。此三门中各有十种观因缘集即为三十。一一门中各有逆顺即成六十。上来分别但依住地明六十番。对下果分有一百八十因缘观门。所以知然。寻果分文以三空门分别缘集。据此门下各摄不同故。经云依空解脱得十空三昧。无生无愿亦复如是。据此三空便有三义。若以空三昧观十二缘即十二缘皆空。所以知已论主将分别无相配空三昧。若以无相门观十二缘十二即似。若以无愿门观十二缘缘生即实。论中又说无相观门为真实性。由真实离相。故以配之。以无愿配无生。为依他无生无所愿求故用配之。此等因缘同异法门。准下十空三昧思之可解。第三以论对经。文分齐者更有别意前依经本十番即成厌离有为因缘等观。故据前后经本十番成一百八十门。又问若依经论无有六十门观相。云何得成一百八十门。答由经初开三观门。后论主仍许经本二十番。而更别辨三门四门九门等。今以前开三观门验。后经中观体。即知定有六十门也。今以论对经摄十门为三番。意从一观厌离有为。此意下更分别。然论摄经分齐者。就厌离有为观中。摄彼经内十番观门以之为三十中初门。即以为一。名成答相。次有半门复以为一。名第一义。后八门半合之为一。名世谛差别。第二大悲随顺观中摄十为四。初门为一名观众生愚痴颠倒。次一为一名余处求解脱。次三为一名异道求解脱。后四为一名求异解脱。一切相智分别观中摄十为九。初有半门说之为一名染净观。次一门半复以为一名染依止观。次有五门各别为一。次有两门复合为一名无始观。次一为一名种种观。通前为九。此三门中文之前却后当分释。二释义者。依大经本。法界缘起乃有众多。今以要门略摄为二。一约凡夫染法以辨缘起。二约菩提净分以明缘起。约净门者要摄为四。一本有。二本有修生。三名修生。第四修生本有。言本有者。缘起本实体离谓情。法界显然三世不动故。性起云众生心中有微尘经卷。有菩提大树。众圣共证。人证前后不同。其树不分别异。故知本有。又此缘生文十二因缘即第一义。言本有修生者。然诸净品本无异性。今约诸缘发生新善。据彼诸缘乃是妄法所发真智乃合普贤。性体本无分别。修智亦无分别。故智顺理不顺诸缘。故知修生即从本有。同性而发。故性品云名菩提心为性起故。问本有修生既是新发义。非是旧。云何乃说从其本性。答此品为是新生之义说是修生。与本义亲。故从性起。如今谷不别劫初。顺本谷亲。对今缘疏故。不说新得。此思可解。三修生者。信等善根先未现前。今对净教。赖缘始发。故说新生。故论云彼无无分别智故。四修生本有者。其如来藏性隐在诸缠。凡夫即迷处而不觉。若对迷时不名为有故。无相论云若有应见。又依摄论云有得不得见不见等故也。今得无分别智始显法身在缠成净。先无有力同彼无法。今得成用。异本先无。故不可说名为本有说为修净。问若说始显为修起者名曰修生。云何说显。答只为是显修生门中义成本有。先在迷心不说体用。今时始说有彼法身。故知与彼新生是亲。先有义疏。如论云。离不离无常。既言无常。不可从本有。上来四义于此缘生理实通有。若对经分文。此十番缘生唯有二门。一修生。二修生本有。余二在性起品。第二染法分别缘生者有二义。一缘起一心门。二依持一心门。缘起门者大分有三。初真妄缘集门。二摄本从末门。三摄末从本门。言缘集者。总相论十二因缘一本识作无真妄别。如论说。依一心法有二种门。以此二门不相离故。又此经云唯心转故。又如论说。真妄和合名阿梨耶。唯真不生单妄不成。真妄和合方有所为。如梦中事知与睡合方得集起。此是真妄缘集之门。二摄本从末者。唯妄心作故。论云名种子识及果报识。对治道时本识都尽。法身流转五道名为众生。随其流处成其别味。法种众苦如此非一。故知摄本从其末也。问当随染时为即染也。为由是净。答体是净本复是净不可名随。故知染时不可为净。若尔者不应说言依如来藏有生灭心。应但是单生灭。今言相依。如此说者是有智人染净双证。故作是说。非局染门。三摄末从本者。十二因缘唯真心作。如波水作。亦如梦事唯报心作。以真性故。经云五阴十二因缘无明等法悉是佛性。又此经云三界虚妄唯一心作。论释云第一义谛故也。问摄末从本应是净品。云何乃在染门分别。答此摄末从本理在净品缘生。今为对染显染如幻故在染门。问义若如此一切净法并对染显妄。云何独辨摄末从本在染缘生。答凡论净品缘起有其二种。一为对染以显妄法故。经云不如实知诸谛第一义故也。二但显净品缘起。即是显理之门。即如普贤性起品等是也。余义准此可解。此摄末从本即是不空如来之藏。此中亦有空义。为自体空。后当分别。二依持一心门者。六七等识依梨耶成。故论云十二缘生依梨耶识。以梨耶识为通因故。问与上缘起一心云何取别。答上缘起一心染净即体不分别异。此依持门能所不同故分二也。问如上诸义并一一门别。云何得成一证境界。答上来所辨并约缘别显。即是证境方便道缘。欲乐既别即今所依观门非一。若寻证境如上十平等说。上来第二释义门讫。次对文释观门别相。就经本十观内。初明顺观。次辨逆观。余皆同此。其逆观相后当释。初因缘分次第者三种分别。一明所治障。二辨观体。三释经文。余皆同此。言治障者治我见执。谓言十二分是我作也。即是身见邪见遍通。若分文别但治人见。此惑通彼三空所治。治相云何。实无有人相。见实人相即空门所治。缘起似我生。不如所取生。计为似相。即无生所治。所以得知有彼似我。故论云自他差别识从我见薰习生。故得知也。成似生及实法相即无愿门。通治前二执。亦可治彼无我空及成八自在见相。所以得知。故论云自体空者有故。此成无性性也。即治惑门。二观体者即显因缘理次第生义。以空及似实等三性为顺观体。逆即成一缘起空无性性观。即用缘起次第理为此观体。即依经辨也。若依论辨但准以思摄。三释文者。就因缘分者即因分也。次第者渐次也。观者照达义。就此以题章也。此文有四。相从为三。要则为二。总摄为一。门别四者。一举彼解惑显成无我门。二依论愚痴下。依经一切凡夫下。责情显理门。三依论无智下。依经常随邪念下。辨相显实门。四不知诸谛第一义谛下依实辨相门。相从三者。四门中初一名成。释成无我中二名答。答显无我。后一名相。谓依二谛立因缘相。要摄二者前之三门宗显无我。即因缘性。后一总显因缘之相。总为一者总为第一因缘分次第。就第三辨相显实中。只由痴爱起诸业行。乃至老死非由于我。于中初顺。次逆。后结。顺中初言无智有无。经云常随邪念。是无明支。无智是痴。求是爱。求常名有。求断曰无也。过去唯痴。实即过去备诸烦恼。痴爱力强。所以偏举。恒随下是行。行有六句。前三行过。后三行体。依经行过三句亦是无明支。以阙论中无明支故。以是行下是其识支。初以是行起心种子。乘前起后。由行熏心令心生后。故说为种。心者是梨耶。二有漏下对后生死显前种义。有漏是爱。取想是见。依经取心心即通想。所谓业为地下复生后有。是名色支。生名色等有七句。一业为地。二识为种。三无明覆。四爱水润。五我心溉灌。六种种见纲。七名色牙生。问如熏习义应业为种识为依地。云何今识为种子。答凡论业种分别有二。一熏习成种时。二引生感果时。若熏习成种时。业为种子以识为地。为识未被熏时未辨有种。今为熏习始说种生。即与上心能熏义亲。与识义疏。故识为地。种为能依。即属业也。二引生感果者。以识为种。用业为地。今言业者是临生。时中阴求生业心为正业种。犹在本识未发。今此上心求生中阴。是种子用相。此用相既非业体。但能引业感得识支。如地引种令得成果。说业为地。种在识内。与彼本识同无记性。先造业识上心已谢。今种现与本识俱成。与识义亲。与能薰疏。故判从识合为种子。此有二义。一是即体。二是异体。此义如上料简中说。问业力无明及诸见等。现今求生用识为依。应从识为种。云何别分为所依地。答理同依识。但有别义不如种子。以种现同识无记性。一体。二相。俱一不分。求生无明虽与识同现变成其色心等别。不如本识体相二义。不可从识为种子也。余文可知。二依止一心观者。即十二缘等能依也。心者即梨耶心。就此以题章。以梨耶缘起为此观体。三门同上。初所治者治彼外境自性执。谓一切境。别治但以惑自性差别积聚等三。通治可知。二能治所依观体者还以三空空似实无生性相为此顺观。故论云阿梨耶识为大空故。无生似实无愿如论思之应知。逆成一观同初门。唯识者有二种。一梨耶识持生诸法。离识即无。二明意识唯识。生死涅槃染净等法现在意地离识即无。梨耶唯识始是解境非行所依。意识唯识此终即是正解所依。心终意始。反前可知。观相云何。如行心见法为境。若无观心觉境。染净等法纵任现前。今知意言所作取谓之心不起。知识作时名用依他遣分别境。问依他与识云何取别。答依他约相。所以知。分别体空相能起识。其识随缘不守自性。此应成空乃现似相。故知约相。二唯识约体。三界唯心。颠倒分别即空。故得知也。识望无性即似非实。体相相成。故通说耳。问如境依心即是果法。似而非无。云何对识辨境即空。答但从心生非分别境。属能缘心依他性摄。所以知。当见境时但见实故。故论主以二谛等文作一依止观也。问后知唯识还是所知。与前谓境有何义别。仍判后境属依他性。答前见境时。不知缘集说唯识作。作义非性见识作。时分杂谓染。缘集作理违分别性。故知别也。遣实境灭时即得一分空无相性。无相现故。唯识想境并则不生名得无性性。此是行门唯识观法。若约生解则三性后辨无性性。问唯识想灭为知无相境遣唯识想。为识想自灭。答更无别知无相观心。但唯识想兼知无性。取想则自不现在前。又亦依前势而得后心不生也。今此文内通二唯识。三界唯心作即本识唯识。如经下偈但从贪心有即意识唯识。此是顺观。此依经辨。三释文者。经本有四。初句立宗。二十二缘分下引圣教证。三所以者何下责。四随事生欲心下答。随者众多义。事者上心作业。生欲心者心是梨耶心。问既言欲心。即是意识。云何言本心。答欲心有二义。一识现起作用分别。二即此识因缘发起作用义边即属其事。能见取边即属意识。因缘发起即属梨耶。为起时同处不可分别。如行诳心名为无明。欲心取境即是不了。岂可欲心之后别辨不了。故知即欲名为不了。但成文故语有前后。事是行者上心分别事即是业行。行诳心名无明者其行现成分别实相。今梨耶识变成不了名为意识。取其实事故名无明。余文可知。此依论辨。问此与经本何别。答经通论局也。
　　三自因观者。自者拣他异之名。唯拣邪因不拣正因。今此观内摄四种因。因缘增上缘缘缘次第缘。以四缘理为此观体。自此已下至因缘观。并用三性相为顺观体。用三空门为逆观体。但义别分有此诸观。于分别性内拣异妄计。三门同上。言所治者治异计因缘执。如修道贪嗔痴实非发业。计具因缘能发生业即戒取见。如自性非因为因及心烦恼。分同此治。二所依观门者明此自因具四缘等能生诸法。此具因缘亲疏二理名俗谛观。妄计不生成一分真也。此经文辨之。三释文者。今言无明有二种作等者。一亲因缘。二是疏缘。一缘中痴是亲因也。二与行作因。即疏缘也。此中摄三缘。余文类可知。又但取疏因。此约论辨。第四不相舍离观者三门同上。不相舍离者无他别时相离生也。三性分同上自因观。初明所治者因果异时计。谓因灭果后生。此即因不生果失。更有余失。思之可解。是戒取见。二所依观门者。以同时生果理为此观体。此亲疏二因俱同时。此约经文辨。观相云何。无明有二种。一子时。二果时。彼二种时非是前后。依子取时名曰子时。依果取时名曰果时其义云何。子者令行不断。果者此子时中所成行果。依此取时名曰果时。问果因同时即别体过。若前后生因不生果过。答我立因果异彼二失。由是同时异第二失。为是因果异第一失。此非逆观。去情说也。但显俗谛理非第一义。所以知同时。故论云有二种义故缘事示现。云何二义。一是因义。二是果义。缘事示现者。依缘二种义示现二种时。如是余因缘分自生因二种义缘事应知。又论引中论偈。云众缘所生法是即不即因。亦复不异因。非断亦非常者。明因果两义各非断常行是无明果不即无明因。由是果故不异无明因。因义反前可知。非断亦非常。行由是果非断。是果无方非常。即此时中无明是因非断。是果因故非常。此义论主削去外情作逆观说。非顺缘生俗谛门。所以得知。论主后自属当经云。自生因缘观义如前说。故知也。此约论辨。五三道观者。三者数。道者通生义。以烦恼业报及通生义为此观体。三门同上。初所治者。对治因缘废事计理执。谓计诸法通因缘理。即废事执理失。故论云若因缘生者一切法俱生。故得知也。问如论文此语属后三际。云何从前以为所治答论主别有异意。科后八门半观。以为俗谛明执是过。故从后说。论主用三道为摄过观。即体是过不可别有所治。今依经本。三道是德故有所治。将在前论。所以知论主别有异意。如前依止一心观分为两门。岂是十番意也。亦有解者。作外人与论主成失若作此释。义转难解。所以得知。疑云若因缘生者一切法俱生。论答云。过去业有二种。一未作业。二已作业。只可未作者非一切生。已作者应一切生。为如是故。今成论主与外成失属前治也。又一因生诸法如计宿作及自性等。分同此治。是戒取耳。二所依观门者对三性分。同上。自因观因缘之道通生诸有。依烦恼道生诸有故。同在有流也。依业生诸有六道不同。善恶有异。依报生诸法相续不断。故得三有成其事业诸相不同。此理事相应理故法齐生。由事隔故不互相生。若但因缘理不藉事生者即三有不成。此依经本辨。三释文可知。依论辨之可知。第六三际观者。三者数。际者显无始分齐。即以三时因果理事为此观体。三门同上。一所治者。治无因执即常见也。谓执诸法不从因生复言未来无生老死即断见也。二能治所依观门者。无明行等是过去世。治现在世执身常见。爱取有等是未来世。对治外执断见过也。此依经辨。三释文者。于是有三世转者谓展转生诸后有也。此明过患耳。余文可知。此依论辨。七三苦观者。三者数。苦是义。三门同上。初所治者谓乐净执。是因缘身具有三苦。迷者不了谓有乐净。即见取摄分有戒见。二明所依观门者。三性同上。理实通论诸因缘。分通三苦。今约相分。无明行等以为行苦。触受二支名为苦苦。爱取有等以为坏苦。行苦渐增治身常住计有乐净。苦苦治身自在有乐净执。坏苦治身究竟计有乐净。此名顺俗观。但以三苦及知苦智为此观体。此苦何得通三性。答如经说不生不灭是无常义等。又云是苦是谛是实。又广如中边论。准之思之可解。此依经文辨。释文者。所以五支名为行者。诸分渐增未对苦具。但行相增。所以触受为苦苦者为此二支对外苦具增。所以爱等名坏苦者是未来世生因缘故违现在身。显其现在非久住世。爱取有体非是坏相。显他坏增名为坏苦。余文可知。此依论辨。八因缘观者三门同上。初所治者谓计单因有力生果。如执自性因能生二十五谛。此身等因缘生。迷者不了谓自性作。即戒取见。二所依观门者三性同上。因缘生理。因有决定用。缘有发果能方得法生。若但因力无缘发果能者。其因六义不现在前。何者为六义。一念念灭。此灭是空。有力不待外缘所以有力不待缘。为因体未对缘事自迁动故。二俱有是空有力待缘。所以者为得外缘唯显体空俱成力用也。三随逐至治际是有无力待缘。所以知为随他故不可无不能违缘。故无力也。四决定是有有力不待缘。所以知外缘未至性不改自成故。五观因缘。是空无力待缘。所以知者为待外缘唯显亲因非有无力能生果也。六如引显自果。是有有力待缘。所以知得外缘时唯显自因。得自果故。问此因缘六义分齐云何。答今言赖缘者。但取因事之外增上等三缘不取自因六义互相发。所以者。其六义者同是理法对因事显。废生因事六义不能自互发成。但外三缘各有理事故。得对显因果之义。若尔六义不应总别相成。答六义六相共成者。六相有二义。一顺理。二顺事。此二义中。顺理义显。顺事义微。其四缘事二义同上。但顺事义增。顺理义微。所以知。因缘生果法起迷义显。为此论主别将六相照令入理。故知四缘顺事增也。所以知总别顺理义增者。为辨六相令见心入理。问何以得知但总别六义得顺理增不取于事。答论主简事不具六相。唯约义辨。故知也。上二微义思之可解。今因缘内各有六义。故说别有胜用能感于果。问如论说。非他作自因生。非自作缘生故。既言非他。云何但取胜力生果。答此举不生形取胜力。若不形夺胜力不成。令此夺中偏取一边胜力属上论主自因观。今此通取二力。不能生义分在其中。准上六义思之可解。有一别空。入后观门至当分别。此即治前独因感果执。业藉缘造后感果时。不赖缘发。此执何失。答若废于缘自因胜力并皆不成。此即俗谛观。即以缘生理事及智为观体。此依经辨。三释文者。因即通亲疏四种缘也。故云因缘能生行。故知也。释名可解。此依论辨。又依小乘六因四缘若依三乘即十因二十因等。若依一乘即随法辨因。为一一因缘理事各别与法界等。今六因义唯一乘能穷。此约别教说也。第九因缘生灭缚观者。因缘牒成俗谛所依。生者所生果法。灭者即离因缘生力。缚者即顺缚。从俗谛依经本阙无。因缘二字三门同上。初所治者。此下二观但治心惑。通义可解。谓因缘共力能感果执。又言因缘法。各有少力。共成一果。其缘起理通有诸义。若见因缘有力共生。即名迷理事分别执。即法我所见。二所依观门者。此用三空门为顺观体。逆成一生缚无分别观。余意下更分别。诸缘生法成俗谛相。不属一缘。但诸已生法随去。一缘果不得立。不简亲疏故。论云。无知者故。作时不住故。若因缘能生不可不住。问若因缘不生而有法者。先因未集亦应生果。又此缚果法因缘生果。二相何别。答因缘生内有二种义。一无自生义故空。二因缘有力故生得果法。此缘缚内亦有二义。一是俗谛缘起。二离缘生力故空。因缘生法。若无生力。果即不成。此缘缚观。若无空义。果即不成。云何是空相。答因内求疏不可得。又求生力不可得。前因缘生果生义。是增空义。是微为因缘法顺生迷增故。今缘缚法空义。是增生力义微为缘起法顺生无分别智故。故下经云。缘起之法离有无也此虽无生力以空力成故。离自性生。经云。无住为本故。问若缘生顺迷增者。此义可尔。缘缚顺空增。应当真谛摄。答空有二种。一为空故得有俗成。二为空成无分别。今取成俗空故不入真谛。问若观生缚当见法时。为有能缚因力以不。答无能缚者。若有能缚即是他义。缚义不成。此义思之可解。今以俗谛无分别理事为此观体。此生缚观不分因果。此依经文辨。三释文者。无明因缘诸行生以生缚说者。无明因缘牒俗所依。以生缚说者。正斥观体。生缚同前释。所以言说者。为欲依言得平等俗故。何者以此缚字通目生不生为缚故。非亲生为缚故。非无俗谛不可以二相取此二义故。以一说缚字印定其义。若废其说恐别取二义故。观依说以取义也。理在说中。余文可解。又经通取空力多有力少。论即不说因也。此依论辨。十无所有尽观依论名。随顺有尽观三门同上。初所治者。此局心惑。亦可通诸使。俗谛通摄故。为执因缘。但有应俗相。自体空义。不现在前故是障也。何者但因缘生法。即自体空理不自住。顺成俗谛。成俗谛果时。仍以不同因缘。以此义求有不偏增。若迷谓唯有俗者故是过失。即法我我所见。二所依观门者。三义同上。生缚意趣有异。后自分别。诸缘生法。不起即已起即双现。如彼渴鹿见阳焰水干湿并彰。又如镜像染净双现。此是正理。问其所现空。为是真谛。为是俗谛。又此观法与前缘生及以生缚。云何取别。答因缘及缚唯成顺有。今第十观空有俱顺。又此空有并是俗谛。泛明真俗此有多义。一体相相对。二空有相对。如此分真俗。其义非一。若空有分真俗。有则为俗。空即为真。即证智所知。若体相相对。空有可以相论故。若约此义。俗谛通空有。此空是自体空。非事空也。故论云。是心真如相。能示摩诃衍体。故知虽是真如得名。俗相不是体也。此即空有同为一相。以缘顺性。理事为此观体故。上文云。十二缘生是无为也。此依经辨。三释文者。随顺即空。随顺于有尽者为空随顺。即有尽灭也。此顺论主后释。不顺经文。若依经无所有尽观者。无所有者所顺。尽者能顺。俗相即空顺于灭理。以俗相求法。即尽其性。此是周尽之尽。亦有解者。以尽字为逆观。此不应经文。为文中别有逆相。又若此尽即是逆者。诸观并应置其尽字。文云。无明因缘诸行生是随顺无所有尽观者。因缘无性即相辨空。空故随顺无所有理尽其性也。十观亦有相生次第。为知诸虚妄过故。故有第一。既识妄已未知妄法依何得生。故有第二。识知所依未知有何理。故有第三。已知生理未知依何时。故有第四。识知时已未知约何义。故明第五。知其义已有何本末。故有第六。知本末已未知有何过。故有第七。知其过已云何对事成。故有第八。知成已未知有何相。故有第九。知相已疑谓乖理。故有第十。依经十番讫。二依论分别者有三。一厌离有为。二大悲随顺。三一切相智。初厌离有为者。解则为顺。行则为逆解中以三空相为顺。大分为三。一成答相。二第一义谛。三世谛差别为知。世无人成。世有为过。故须第一。既知过已。未知趣何理。故有第二。虽知所入法。未知依何而得故。举俗谛辨所依观门。故论云。随顺观世谛即入第一义。初释文如前。问此相即俗谛。何须第三。更明俗谛。答此辨俗谛为取过失。二第一义谛释得脱所以。就彼因缘观第一义得脱因缘。此取依止观中上半门也。世谛观者。世即时也。谛者时中法实。此合经中后八门半为六门观。初半为一取二为一。次三各一。后三为一。初□是染染依止观。染者能依也。依止者所依也。此六门中。初一门明染依止。次二建立染相。次一就染彰过。次二正观防非。后一辨观分齐。又云何染故明染相。染何所依依第一义。何故说依妄法依真。为欲就之求真故也。二言因观者。观染所因问论主合本二观为一因观。经本初为自因。论主云他因。经本不相舍离。论主云自因。此义云何。答经主言自简异外道。论言他者。就四缘内。简取增上缘。成十二因缘义准论主意。消彼经文。即举亲别疏。取其疏缘不取亲者。为不顺十二因缘故也。云何不顺。十二支中但行有二支。报因义显。余者略而不具。又别取增上缘故。简之所以名疏缘。作他因者为增上缘。对亲因为疏。望增上自果为亲。今对亲因说彼增上故。说他因亦可。反之取其他也。经名不相舍离。如前观释。亦通亲疏。论言自因者。增上缘中取亲因缘。即互为因。等由互为因通诸支故。三摄过观者。摄十二缘以为三道观察。唯是苦集过也。四护过者。护彼凡夫邪见过也。五不厌厌者。防离二乘慢心过也。微细之苦。二乘不厌。菩萨能厌。名不厌厌。六深观者。观行穷深。因缘之理妙过情趣。故名为深观。相云何。论主分本三观。以为四法趣其深理。一非他作自因生故。即成自因。具有胜力。离无因计。二非自作缘生故。即显疏缘。具有胜力。即离单因生果不藉缘失。此二种义离自性执。由顺俗谛见心不息。问何故不言各有少力共成多力。答若少多则不成。三非二作但随顺生。此则去前见。因缘相随顺生者。有无不可取为随有故。不可无随顺有故。非自有复随顺有。非定从因生故。离有无不可取也。四非无因作随顺有故。即离意地。谓无分别。其法如上十平等摄。此即深观之妙趣也。问此观为是逆观。为是顺观。答此通逆顺。随顺观世谛即顺也。即入第一义谛故逆也。此观通治诸惑。不别明所治。以一缘起无生唯识为此观体。问如上诸义并是顺观。逆观云何。答真俗二谛非分别知。但对见情故分二相。欲知逆顺者。唯越见情。即逆顺相应。云何作方便。如诸观门。互相形夺。即体其理。得灭诸见。余义可知。二大悲随顺者。大悲随顺因缘。亦可因缘随顺大悲。论主合十为四。一以第一为愚痴颠倒。二以一门为余处求解脱。三以四门为异道求解脱。四以四门为求异解脱。第一辨过为所离。第二所求理。三为所依道。四为所求果。此四门中一一对番。邪为所治。正为能治。初愚痴颠倒者。随所著处愚痴及颠倒。此事观故。以著我故。一切处受生远离我故。即无有生。即以颠倒治法我相用。知过心治执我心。余处求解脱者。凡夫愚痴颠倒。常应于梨耶识中及陀那识中求解脱。乃于余处我我所中求解脱。此义云何。应于梨耶缘起法中求。及于妄我境中求解脱。即用识境以治我境。以唯识智治我智矣。云何异道求解脱。于颠倒因中求解脱。此义云何。应因缘理中求道所依。及于妄因自性等中求解脱。道则以自因理治。自性为因生。二十五谛理法为自性因。不平等故须治也。何者为二十五谛。五知根即眼等五根。五作根即手脚及口大便小便根。并心平等根为十一根。五大即地水火风空。五唯量即色声香味触。加前十一为二十一。忧喜闇亦名染。粗黑即是贪嗔痴合名染。心谛为二十二。慢谛亦名我。心为二十三。觉亦名智为二十四。自性为二十五。人欲死时。不能作业故。先五作根坏变为五知根。肉眼坏变为火大。耳变为空。鼻变为地。舌变为水。身根坏变为风。五大坏变五唯量。地变为香。水变为味。火变为色。空变为声。风变为触。唯量变为忧喜闇。忧喜变为慢。慢变为智。智变成自性。今坏者非灭坏。但无现用。还归于本故名坏也。成反前可知。不相舍离。以治梵作为梵天与众生相离故。三道治苦行因。为苦行非乐因故。三际治无因。前中后际因生故。用四智心治邪智。此有二义。一以缘起为正道体。以修成智为助道体。自因等为正道体。二以无分别智为正道。诸道品为助道。即举法取能观智为道体也。求异解脱者。泛释解脱有三种。一显缘起。第二生智。第三灭惑。今于我我所中求解脱。妄计常乐我净。三义即俱不成。论以四义显之。一用三苦治彼乐倒。显缘起理真实乐德。行苦等迁动无故。二用因缘治彼我倒。即显我德。有为不自在故。三用生缚观治彼净倒。即显净德。缚非自在净故。四用随顺有治彼常倒。即显常德。为随顺三有不常未出故。又用常乐等次第配之。余义如论。三一切相智观者。一切即所观境。智者能观心。一取有分观内半门为染净分别观。染者我慢烦恼染。净者无我慢净。分别者差别而知。仍依止观取十番内一门半观为依止观。前次第半门真俗二法与迷心为依。后一心观与俗谛为依。二依义齐故通一依止一心依止。通生依止及境界依。前半门内唯境界依。三以一门为方便观。方便者。因缘二力方便发果。四以一门为缘相观。缘相者。因缘生果之状相义也。亦可增上缘状相义也。问此一门与上方便何别。答前取因缘力。后取成事状相。又前位后欲明有支无作。唯有缘相义也。五以一门为入谛观。入者观心。谛者所知苦集谛也。六以一门为力无力信入观者。如无明行生识等果名为有力。识等不感后果名为无力。以此因果分齐。令人信入故名信入观。七以一门为增上慢等者。声闻人未断行苦。谓为究竟。故名增上。已断粗惑名非增上。举此深苦令人信入。八以二门为无始观。言无始者。无彼无始也为成因生故非缘作。为成缘生故非因作。此二处求无作者。始复求二作。非自成故无自性。始名无始观。所以二观为无始者。答因缘相形不可说始。以生缚观表法有终。若法无终。不可但说言无始观。问缚云何终。答若缚是果不可说有终为缚。不定果一相故说终。九种种观者。但俗随顺因缘非一故云种种。此九观门是种智境。治无智障。能观法体。即为能治。非理观智境。亦有逆顺。逆者烦恼灭。顺者得法体。三彼果胜者。文分有五。一对治灭障胜者。是前胜慢对治家果。前修十法而为对治。此地满中。更以甚深三脱为治。名对治胜。前治五地染净慢障。今此更治微细我心及有无等。名灭障胜。此中文亦有背向。消息无违也。二修行胜者。是前不住道行家果。依前不住更起胜修。名修行胜。三三昧胜者。望前治胜以说果也。前修三脱而为对治。彼治转增名三昧胜。此中文用论比之可解耳。四不坏心者。望前灭障以说果也。以灭障故。三昧之心不可破坏。五自在力者。望前修行以说果也。依前修行。上进无碍名自在力。余文如论。二修行胜中。初明修行之心。二菩萨作如是念下明修行胜。此文有二。初明修行。二即得无障碍下明修行胜。余文可知。就三昧有二。初辨空门。二无相下等余二空。余义如论。后二果中。各初一总。后句是别。就地果文内。三果如前。调柔分四。一调柔行相。二月光喻下明教智净。三别地行。四结说相。前中。初法次喻后合。就法说中。多见诸佛为起行缘。次能练行。后所练净。余文如论。三重颂有二。初明颂意。次正偈颂。偈有三十九。初三一句颂十平等。次十九三句颂不住道行。三次六偈颂不住果。次有九偈颂调柔三果。次一叹显说分齐。不住有二。初十七一句颂十种观。次二半颂结文。不住果文中。初三颂三脱。次一半颂修行。次半颂三昧。次半颂不坏心。次半颂自在力。

　　大方广佛华严经搜玄分齐通智方轨卷第三(之下)

　　　　　　　　　巳岁大藏都监开板


　　大方广佛华严经搜玄分齐通智方轨卷第四(之上)

　　　　终南山至相寺沙门智俨述
　　第七地者。六门同上。
　　一释名者。善修无相行。功用究竟。能过世间二乘出世间道故名远行地。
　　二所治者。依地论文。细相习障。若依摄论。粗相行无明。此文在六地。又有两无明。一微细相行起无明。即迷俗也。二一向无相思惟方便。即迷真也。及二业障有一报障因缘生死。
　　三所显者。种种法无别义。
　　四所成者。成方便波罗蜜。
　　五所得果者。达种种法无别功德。得一切相灭。恒住无相果。
　　六释文者。经文有三。初偈赞生后。二明地体。三偈颂结前。初有十四偈。初十三大众三业供养。次一解脱请。初文有二。初十二正赞请。次一结供养摄行入上位。初文分二。初三偈诸天总修三业供养。身口意三请也。次九偈是别。别中有三。初一当处天王供养。次有一半明余天王欲闻法益。次六偈半明天女等承力叹佛三业胜用。二偈半身也。次一口。次三意也。二辨地体中。大判为五。一乐无作行对治差别。治前地乐空心。二彼障对治差别。治此地有相心。三双行差别行成相也。四前上地胜差别校量也。五彼果差别纯熟也。乐无作中经有三。初总生起。二正释。三结利益。第二文有二十句。摄为十对。一一对中。皆初明其境界无量。后句明佛无量德业。亦可初句为空中方便智。后句为有中殊胜行也。又论文云。有四障如五地说者。取彼不恼生事安乐生事。怜愍故出渐令入法。对四化行说四障也。又书论等四障如论耳。余文如论。就彼障对治修行胜文。经中有二。一明菩萨观解方便。此方便中论有六问。初问所益生。二问所依世界。三问何慧者。其法界法中两句难可别问。故就能知智慧以问。四以何心者。问根心也。五以何行者。问起行心也。至下解中合举。辨之有通二义故耳。六问所乘也。二菩萨如是下正明修行也。有五句。初所标。二辨意。三明分齐。四出体。五成对治义也。双行文中有四。一二行双无间。二信胜。三能作大义。此文有四。初立。二责。三略答。四广辨。四菩提分差别。此中经文脱四家一句。余文如论。彼前上胜文有二。一胜前六地。二何以故下明胜上胜上三地。前中先略辨相成解脱月问。二金刚藏答。答中初先通对诸地彰此为胜。二何以故下别对诸地显此为胜。此别答有二。初问次答。答中分二。一总次别。二释胜上中有二。一明此地胜过于后。二解脱月下因前所论乘明诸地染净之相。初中分二。初责次答。答内分三。初法次喻后合。余文可知。二乘明染净中有二。初问次答。答中有二。一通辨。二约七地别明分齐。初通中有三。谓法喻合。三文可知。二别辨文有三。立责答也就彼果胜文中。初一业胜文有三。初总次别三结。此经结文中脱一句。别文有四如论。二三昧胜中。初总次别三总结之。经脱总句。余如论也。三过地胜中。分文有三。一行修善巧故过。二作业广大故过。三行修胜入故过。初中分二。初牒前起后。二别解义。第二过中。初正辨过义。二解脱月下显过分齐。此有二。初问次答。答有三。法喻合也。余文可知。得胜行文有二。初明三昧胜。次发起胜。初文有二。初问次答。答文有法喻合三文。发起胜中。初结前生后。次正明发起胜行。又此论文中总为八句。初一自利行。现身世间是殊胜行。深心涅槃是方便智。下利他中。初三顺凡。次一转小。次二随魔。后一转凡。眷属围绕是殊胜行。心常远离是方便智。诸句例然。愿取有者。为首之化必由愿也。家不断者。示有爱染之事也。远离使者。离使性也。入行者。能转二乘上入佛知。资生行者。示有饮食睡眠等也。退行者。示老病等也。言转行者。转诸凡大烦恼心也。见贪转者。转其见惑也。障碍转者。无明不了名障碍。今转灭也。五明智治之耳。贪转者。转贪结也。菩萨现受胜五欲处而不著。令诸天等舍自所欲故也。地果文中。三果如上。调柔果中文还有四。一调柔行相。二教智净。三别地德。四结地相。调柔行中还初法说次喻后合。法中初多见诸佛。次能练行。后所练净。余文可知。三重颂有二。初明说意。次正偈颂。偈有四十二。分文有七。初九颂无作行。次三彼障对治。次六颂双行。次十一颂前上地胜。次八双行果。次四颂调柔等。次一结叹也。第八地者。此下名出出世善法。因此料简上下诸地一乘三乘人天起信生解渐次同异法门。初地中十愿。是一乘三乘共行法。信等十法。是三乘别行法及人天所依。二地戒行。是三乘小乘人天所依。三地禅定。是三乘小乘人天所习。四地道品等。是三乘小乘所得。五地四谛。是一乘三乘小乘共行法。六地缘生。是一乘三乘小乘共行法。第七地方便双行等。是大乘所行法。八地九地十地。是一乘大乘所习法。此等若望见闻修证通说。即等无别。若约相别论。则有此殊分。又诸地调柔果是行门发趣果是解门。摄报果是报门。愿智果是德用门。亦是一乘三乘共行法。以此准之。十地善巧圆通广摄故得藏名。故崔光云。十地经者。盖是神觉之玄苑。灵慧之妙宅。亿善之基舆。万度之纲统理包群藏之秘。义冠众典之奥。积渐心行。穷忍学之源。崇广住德。极道慧之府故也。今此地中六门同上。初释名者。报行纯熟无相无间故名不动地。二所治者。依地论文。于无相有行障。依摄论文。于无相作功用心。无明又有二无明。一于无相作功用。二于相行自在有二业障及一报障有有生死。三所显者。由不增减义。四所成者。成愿波罗蜜。五所得果者。若通达不增减功德。得共诸佛平等威德智慧业果及得法身果。六释文者。大判有三。初偈颂生起二明地体。三以偈结。初有十五偈。初十四诸天菩萨赞请供养。次一解脱请。初十四内初二天王诸天菩萨庆法雨花供佛大众。次十二天女歌叹佛德。此文有三。初一乐供养。次十偈颂赞佛德。次一供已入理观察。第二十偈中有二。初一天女赞佛。次九佛力令菩萨等供具出声赞佛功德及三世间自在。初三偈器世间。次一偈众生世间。次四偈智正觉。次一偈结叹无尽。智正觉文中。初一叹佛口业。次二身业。次一意业。地体有七。一总明方便作集地分。为远方便有二。初总告次释可知。二得净忍行分。近方便。此二俱为趣地前方便。三得胜行分。初入地行。四净佛国土分。五得自在分。此二安住地分。六大胜。七释名分。此二地中满足。余文可知。第二净忍分有十五句有三。初有十句明无生忍。次后四句明其忍净。后一总结。依经不足脱自性无生句及遍一切法相句也。余文如论。胜行分中有二。初胜行。次发起行。初有二。初总后别。别中先法后以喻。法中七句相从为三。初三明此地中境分殊绝。次二正行广大。经中脱修行深一句。次二离障寂灭。喻中从后向前次第喻之。发起胜行内。于中有二。一明此本愿故住诸佛劝发若不与下明劝利益。初明本愿力住。又诸佛下由住劝发。此文有二。一总明诸佛法水中与起智门。二善哉下别明与相依劝能成。第二别中。先叹所得无生忍门。后彰未得劝之修习。此文有七。摄以为二前有六劝举多未作转其住心。后一明其少作能成增其去心。复前六中分为三对。自利利他。前初对之中。前一明其自德未成。后一显其所化未出。此中经脱一句。第二对中。前一明其化愿未满。后一彰其自德未胜。第三对中。初一明其化业未广。后一彰其自己所得法门未穷。此中经脱一句。余文如论。二明劝利益文有三。初法次喻后合。法中有三。一明诸佛与起智门。二于一念下明由劝故起行速疾。三所以者下问答解释。余文如论。国土分中有三。一器世间自在行。二众生世间。三智正觉。初文有二。初总标举。二知世界生下别显之。此文有二。初知法分齐有二。初知次结。初文有五。初知世界生者明随心欲。二知以何业下明随何欲。三经脱随时欲。四是菩萨下明随阔狭欲。五是菩萨入如是下随心几许欲。二善分别下明自在仪式。此文有四。法喻合结也。余文如论。释众生世间中有四。一总明自在。二若于沙门下别明自在。三辨现意。四所有不可说下总结自在。亦可二别辨中及意内。初化同物身。二以声闻下化同物心。智正觉文。初明第一义智。所以明此者。为成世智法相由所以也。二是菩萨善知下是世谛智。此中随所化摄有十身。通已有十一身有三。初举数。二辨相作。三出体释义可知。问何故明器世间乃辨三世间者何也。答为三法相参难识欲别故须明也。此中多漏诸句。比论取之。大胜中有三。初明智大。二业大。三彼二住功德大。余文如论。释名中有二。一地释名。二智者释名。余文可知。智者大分有二。初正明不动。二以不转相故下总以结之。前中合有二十五句。初十五一向不动。二是菩萨入下十句一体不动。地果文中三果如前。调柔有四。一调柔行。二教智净。三别地行。四结地相。前中初法次喻后合。初明多见佛起行缘。次起能练行。后所练净。教智中亦初法次喻后合。余文如论。三偈颂中文分有二。初说偈意。二正偈颂。此文有四十四偈。初三颂方便集。次三颂净忍。次十五颂得胜行。次十二颂净土。次一颂自在。次二颂大胜。次二颂释名。次五颂调柔等。次一举略显广以结前义。胜行中。初五颂胜行体。次六颂七劝不颂第五第六劝。次四颂举劝彰行胜。利益净土中。初四颂器世间。次五众生世间。次三智正觉也。第九地中六门同上。一释名者。无碍力说法成就利他行故名善慧地。二所治者。若依地论。不能善利益众生障。依摄论。于众生利益事不由功用。又有二无明。一无量正说法无量名句味难答。巧言自在陀罗尼障。自利二依四无碍解决疑生解障。利他。有二业障并一报障有有生死。三所显者。由定自在依止。由土自在依止。由智自在依止。义应知法界。四所成者。成力波罗蜜。五所得果者。若通达土及智自在依止得应身果。通果同前地。六释文者。大判有三。一偈颂生后。二明地体。三以偈结前。初有十九偈初二明说前地利益也。次有十七辨四众赞请。初一菩萨供养。次一梵王设供赞叹。次有十四天女赞请。后一解脱请。天女中三。初一半偈总叹佛德。次十一半叹菩萨等具白他德。就此第二文有二。初三半总叹自因殊胜。次有八偈别叹利他果用。次第三摄乱从寂。就别八偈内。初一身业。次六口业。次一意业。就口业中有二。初总叹说自在。二约根辨相。次一约身喻显。此文有四。声闻缘觉渐顿等分四。亦可一乘三乘分四也。第二地体中有四差别。一法师方便成就。二智成就。三入行成就。四说成就。初文有三。初牒前起后。二正辨释。三结入地相。余文如论。第二智成就中。初牒前起后总辨。二有漏下偏广善法。第三入行文中有三。初总十一门。二别辨。三总结之。余文如论。初总门中。论主云。依共者。心稠林是众法共止故也。名共依者依此而知耳。次复共者根欲性深心等。四类同故名共也。经文使难内何处文脱第四句。生难中经脱第二句。习气难经脱第九句。余相可知。就说成中有二段。经初总明说成。二是菩萨化众生下别。别辨中义三。经文有四义。三者一智成就。二口业成就。三法师成就。经文四者。依论分文。又第二法师深妙义一段。经文亦入智。亦入口业。思之可智。口业文有四初立宗。二是菩萨下明辞坚固。三列名。四历法别释。余文如论应知耳。法师成就有四事示现。一持成就有四。一立宗。二释。三结。四以广显略。二是菩萨于一佛所下说成就。此有十句可知。三是菩萨三千下问答成就。有四句可知。四于是中生不受持成就。此有一句也。问此受持与前持何别。答前持是临说时。后持是初受时耳。二地果文中。二果如上。调柔分四同前。一调柔行。二教智净。三别地德。四结说相。前中初法次喻后合。初中见佛即起行缘。二能练行。三所练净。余文可知。三重颂者。初明说意。二正偈颂。颂中四十二半。初四颂法师方便。次四智成就。次十二入行文。次十四半颂说成就。次七三果。次一结叹说成就内。初一智成就。次四口业成就。次九半法师成就。此内初二持成就。次一说成就。次一问答。次五半受持成就也。第十地者。六门同上。一释名者。得大法身具足自在故名法云地。二所治者。依地论。于诸法中不得自在障。依摄论同地论。又有二障。一六神通慧。二入微细秘密。佛法有二业障及一报障有有生死。此在初及住心中。复有二障。一于一切应知境微细著。二于一切应知境微细碍有二业障及一报障无有生死。此在地终心。三所显者。由业自在依止陀罗尼门三摩提门自在依止应知法界。四所成者。成智波罗蜜。五所得果者。通达业依止得化身果。通果同前。六释文者。大判有三。初偈颂生起。二明地体。三以偈结。初二十五偈内有五。初二首陀会天兴供赞叹。为此地行满故色究竟叹也。次一菩萨叹及供养。次二诸天天王共叹及供养。次十八天女叹及供养。后二解脱请天女有五。初二总举乐音供养。次五叹报佛。次六叹化佛。次三叹法身体。次二劝行。初一劝入体观。次一结益归本。二体文中大分有八。一方便作满足地分。二得三昧分。三得受位分。四入大尽分。五地释名分。六神通力无上有上分。七地影像分。八地利益分。初文有三。初总次别三结。三昧分有三。初牒前起后。二正义。三结所成。受位中有六。初座有三。谓主眷属及结。身有二。眷属有三。相有六。座初文中。十德内经脱第八功德一句。及脱第三结文。出处中顶光文有八段可知。六受位文有三。初释觉。第二辨相。第三结。结文有三可知。第二文有三。谓法喻合也。法中有三。一九地菩萨供养有二可知。二同位加威有二可知。三佛正受职。此文有三。谓释光。第二等余佛。三结。初文有三。第一放光。二归处有二句。三辨益。初光有八业可知。光入顶有三。一约事入事顶。二约行入行顶。三约实当果现入行心也。可准之如论应知。大尽分中如论应知。又此大尽已后。一乘顿教三乘小乘等成佛果分齐。可准义消息之。于中诸经句亦有增减。以论准之。释名分中。大分有三。一能受佛云雨说法名法云地。二佛子乃至自从愿力起慈悲下。能注法雨灭诸众生烦恼尘焰名法云地。此文初释次结可知。三复次佛子乃至菩萨住法云地从兜率下。能同果德。大注法雨生物善根与云相似名法云地。初文有二。一总明念力能持佛法。二能于一念至十方无量佛所下。别明受法。别中有三。一于佛所听受多法。二譬如大海下。于多佛所听受正法。此有喻合结三文。三解脱月言乃至于一念中能堪受几所下问答明前二种分齐。前中初法次喻后合。第三问答二种分齐中。文相有二。初问次答。答中有四。初立义。二假说问答。举略显广。第三显其实义。四结可知。神通力无上有上分中有六。一依内。二者依外。三者自相。四作住持。五令欢喜。六名大胜。就此六中。初之一门义贯前四。此处文无。次有一段贯通下四。所以尔者。论主善知文含多义。欲交络显法故作此科也。余之四门文义俱有。余文如论。第四住持中。外内分二。此二内各有二可知耳。第五令喜文有六。初问。此有二。谓念请分二也。次举定事答。三明定业用有二可知。四摄业依本。五结赞有二可知。六问答显定分齐。此文有二。初因后果。各有问答。初因内。初问次结有二可知。初有名用。二问答果。答内有四可知。大胜分如上地。调柔等三果释可知。广如论辨。地影像中。如论应知。上来依一乘圆通佛法约教分齐记。今更约三乘显其两位如经。一名等觉位。二名妙觉位。等觉者。于第十地金刚无碍道中入法界心。谓勇伏定法光三昧。依此定中修行十法。一学佛不思议变通二集菩萨眷属。三重修先所行法门。四顺一切佛国问讯一切佛。五与无明父母别。六入重玄门。七现同如佛现一切形相。八二种法身具足。九无有二习。十蹬中道第一义谛山顶。此位在第三禅说。若约外相当补处菩萨。亦示成微细八相。经百勘万劫变化如佛。菩萨见佛。佛知是菩萨。由得金刚三昧故变现自在。唯生灭为异。广如璎珞经。妙觉位者。经指第四禅说。义相多同故不料简。问此经何故不说等觉妙觉二位者。答若约三乘别行义门。由约分位取相为正故。等觉妙觉相形分成两相。若据此经。圆通自在不以相形定法为正故。摄在因果二义之中。地利益中文分有五。一正显地益。二如此世界四天已下彰地广益。三以佛力十方菩萨下明诸菩萨云集作证显成可信。四金刚藏说如来喜下明其所说。上顺圣心如来随喜下惬下四颂第四功德也。余文可知。

　　十明品第二十三

　　四门同上。
　　一辨名者。十者数。明者用。从二义得名。
　　月此下五品。为明地德胜用分齐故次来也。此即第二明来意。
　　三宗者。此通释五品次第及宗体。所以先明者前既得体。次明依体起用自在故次明也。明用不自起。何以成为证。理法故。次辨十忍即理用也。大果因行非十数测量故。次明阿僧祇以数行法也。既广德已成。非小时而得迁动故。次明寿量品。既德无方随缘依现故。次明菩萨住处耳。初十明者德用相也。即答上十自在一问。亦可地中答也。此通答上问耳。次十忍者即答上卜定一问。十愿在初地答。次十顶及随喜心等十句。僧祇后三品总答之。亦可通前二品答也。问此下五品属前十地。何以不刚藏说。答若德体难明。须托人寄事以说。下五相寄别义显也。所以明忍普贤说。为表胜德大用广高也。
　　四释文者。初十明文有四。初总开数。次第二寄问。三辨德用。四安住已下总明结叹。第三文分六通以为十明。问明与通何别。体一义异无壅。日通识根由日明也。十中第一他心通。第二第四天眼。即现未等分之。第三宿命通。第五第七天耳。亦可第七意法尘摄也。第六第八神足即身通。第九第十普是漏尽智。所以知为此二并达性故知也。第七声与第八色可见不见分也。又第十是灭尽定。又辨六通三明是三乘教。十明十通是一乘教。不可相摄。深浅分齐不同故。初他心内有三。初问。次辨相。三是名下结名。余九皆尔耳。第二文有二。初明知此界。二如是等下摄通余方。初明中分群机大众同欣五佛在下总以结之。此依论辨。依经有三。初总叹。第二说是品时下约事显地胜。第三以佛神力下菩萨为证。初文有三。初总叹。第二有二问答显胜义。第三结胜义。第二事文中有五。初动地。二显所由。三雨花等。四大音赞地德。五等通余方。第三菩萨证成文有六。初菩萨来此。二叹地德。三显同为证。第四举多说为证。第五推证所由。第六等同也。依论初文有二。初法益。二事益法文有三。初反显。二顺辨。三结。顺文有四。谓问答责释可知。经文略而不具。第三重颂中。初明颂意及现颂相生起后文。二正彰偈颂。此前有二。初观法。二显意。此文有二。初为利生。二示不思议下为欲显理。初文有三。初叹人德。次示菩萨下与自利益。三随众生下与利他智断用。二显理文有三。一总显示。二示相。三辨说意。二正颂中有九十偈。初六十九正颂法云等地。次为得佛智下二十一偈颂影像分。余略不颂。初中文有二十九颂方便集地。亦可前二十六通颂前九地。次三颂满足地分文也。次二颂三昧分。次十颂受位分。次七颂大尽分。次六颂释名分。次十三偈总颂无上有上等文。次二金刚藏总结。亦可此等文通颂十地准思。科释可知。方便集地内。初二颂集起功德知慧行相修行佛道等文。次二十七颂同相及别相文。此文初别后同也。别中初六三句颂初地相。次一偈一句颂二地。次一颂三地。次二颂四地。次二颂五地。次二颂六地。次二颂七地。次三颂八地。次三颂九地。次第一妙下三颂同相。三道亦好。影像中。初十九颂影分。后二结地德无尽。初中十一颂第二胜功德。次四颂第三功德二。初直知心知法差别有二可知。二声闻心下约凡圣报类辨智用殊能。此文有二。初随行方便次天心下辨随类方便智。二天眼中。初释次结。初文有二。初明随报别不同知。次菩萨以无障碍明下知造业成仪境界。三宿命有二。初释次结。初文有二。初知自他下位境有二。初总次别。次别又忆过去下知佛上位境也。四未来智明有二。初释次结。初文有二。初知善恶下位人法有二。初总次别。二知未来无量下知佛上位行法。五天耳有三。初立次释三结。第二文中有二。初辨天耳闻持德。此有四句。二十方远近下明天耳用事。此中有三。初总。次于东方下别。三如东方下类九方也。第二东方别辨中分三。初佛。次辨法体。三善解无量下对人说法。第二法体中出理行二教所说等辨理教。二所制下行教也。法略有十句。一教体相。二起信相。三示义宗相。四解释相。五制学相。六受学相。七举事劝进相。八闻轨。九思轨。十修轨耳。次第三对人中有三。初理法机。次所得功德下行法机。三广说下教机。此文意难得。思之可解。此并叹天耳明德也。六身通内有三。初立名义。次释。三结。第二文有三。初身业体。二若闻十方下辨业体用有二可知。三悉自了知下结业分齐耳。又此通约威力。第八约现色也。七分别言音知明有二。初释次结。初有二。初知声。二菩萨随其等下辨知所以。初文有□。初辨知众生报音声。初总。次别。三结知。次善分别知下知二谛教法及根器也。八出色身庄严智明有二。初释次结。初文有三。初达色性。二菩萨入深法界住持下辨缘集成色即明用也。三佛子菩萨入无色法界下辨通成用相所以耳。第二现色文有三。初明自行色体胜。二大慈色下明利他故现净色。三出生如来下辨因果色相大用成就。普贤色总别有一百一十句。此色有体用。凡愚二十五色即空故也。九真实智明中有二。初释次结。初文有二。初约所知理显智明体。二菩萨知如是下辨智巧用。即明其相。前文有二。初约无相境。二知一切法别异下约无生境也。二用文于中有二。初牒前所知二不著下辨智巧用也。用中有三。初明用自在无著。二不舍一切下释顺寂成用相三观察诸法下明用自在。十一切法三昧正受智明中有二。初释次结。初文内有三。初辨住寂名体有二可知。二亦不舍下即寂常用。三菩萨于一切法灭尽正受文下辨分齐。第二结文有三。初结。次叹定行德用深广。三仰推知者。大段第四。结文有一。初结。次明德量可知也。

　　十忍品二十四

　　四门同上。
　　十者数。忍者境与神会情谛可也。
　　余二意前已辨。
　　四释文。此文有三。初总列名。二释。三偈重颂。初文有六。初总告。二叹成忍因果胜相。因果即为二也。三问。四列名。五是名下结。六引诸佛同说证成。第二释文有二。初辨次结。此十忍前二加行摄。次无生忍正体摄。后七后知摄。约位即顺音声三地已还顺忍即四五六地。无生忍即七地已上。后七忍九地已上。若通时即齐等也。此忍前三心境得名。后七从喻受称。别释初忍有三。初举次释三结也。二顺忍三句同前。三无生有三亦同前。就第二释中有三。初立次问三答也。后七忍相生次第如论。此义云何。疑者云。若法无云何现经如幻也。疑云幻法不生取识。世法不尔。云何同也。故经如焰亦生渴心。疑云其焰不得受用。世法不尔。云何同。答如梦。疑云梦则觉者不闻彼声。世法圣凡共得。此云何同。答如响虽共而非实也。疑云响即前得无益。世法不尔。此何也。答如电光无有作者而触照有用。疑云电若有用即是实法。答如化益生岂是实也。疑云若一切是无谁能作化。答如空成诸色。岂是有也。四幻文有三。初问次答三结。答文有二。初辨所观法。此文有三。初总举。二菩萨等下辨观相。三譬如幻化下广辨幻相。此有譬合二文。第二菩萨观察下辨忍行。此文有二。初加行忍。二出生下后得忍也。五如焰忍有三。初问次答三结。答文有法喻合及辨观相。四文可知。六梦忍文同焰忍可知。七响忍有三。初问次答三结。答文有二喻。各有法喻合三文。前是自利后是利他也。八电忍有三。初问次答三结。第二文有四。初法。次不行菩萨下喻。三是名下结。四若菩萨下辨益胜用。第二喻有二喻。初向理体。第二向事用。各有法喻合三文可知。九化忍有二。初问次答。答有五。初一法说。次喻。三如是菩萨处于下合。四是为下结。五佛子菩萨成就此忍下明用利益耳。初法文有二。初明行体所知。二佛子是为下结所知起用自在。合中有三。初总合。二不著世间下辨相。亦可约法譬显行仪耳。譬如化下法喻双结胜用益也。十虚空忍中有二。初问次答。答文有五。初十句明忍体。一一句皆有法喻。二佛子如是菩萨下七句结成忍行。三譬如虚空下复以喻况行体。以合喻成前忍德也。四是名下结。五若菩萨成就无来身下辨忍行用利益。初十句中。一总九别可知。第三广喻况忍行文有二。初十一句明行成。二何以故下释成忍行也。此答文有二。此意难解思之。何者疑云。若法如空者此有二疑。一空体是无。物法亦可如是。二如世事空别。物依现法。亦如是别有异空也。答相可知。第三重颂文有一百二十九偈。初十颂音声忍。次十颂顺忍。次十颂无生忍。次十颂幻忍。次十颂焰忍。次十五颂梦忍。次十七颂响忍。次七言二十行颂电忍。次十颂化忍。次十颂虚空。次七总颂结叹文。彰忍利益也。

　　阿僧祇品第二十五

　　四门同上。
　　僧祇者十数之始名也。此品从三义得名。
　　二来意。
　　三宗上已辨。
　　四释文者。所以心王问佛自说者。上来由是大果之因。非果人莫能辨其际故佛自说。法依心成故心王起问也。又为因果互显耳。亦可数法是知事通果故佛自说耳。故文云如来等正觉佛智之义也。此品有二。初问后答。问意菩萨行德尽其数极。未知菩萨数法云何。亦可问云圣境既宽菩萨尽了。未知以何数法得穷其分量。以示下人也。答中总举一百二十数以答。大数有十一阿僧祇。二下名无量。此云不可量。三无分齐。四无周遍。五下名无数。此云不可数。六云不可称。七名不可量。此脱不可字。八名不可思议。如下在第七。九名不可说。十名不可说不可说。此问。文有三可知。就佛答中有四。初叹心王问。二劝听。三忍可。四佛告下正答所问。就此文有二。初长行。后偈颂。长行即能数数法。偈颂即数所数也。此即交络显数义德用耳。长行中有百二十番数法门。初一百成僧祇。二僧祇下次第成十数以答前问。又一百二十数分齐者。从初拘黎句为因。次不变已下别有一百句为满数。次有二十句者从受等十句为因。从僧祇等十句为满数句也第二偈中。唯取上第九数法以校量德行不颂上文。此中有二百四十五偈。此中诸偈总长约有二种意。一总二别。总者。或事或理或行或境或因或果或文或义等。乃至显发释等文相自彰也。此可思之。二别者有二。一约境有三。一智正觉。二众生世间。三国土世间。二约心谓正助也。此文有三。初十四行明能数。于中有十重积数法即为十文。二对事辨所数。此对事所数中有二。初用第九数量法。二摄取不可言说转已下转取第十数因用以量法。所以尔者。但欲明增数之法非只如此。三后一行总结。问所以不用第十数者。第十数属佛故。文中虽明佛果法。欲取能回善根因位法也。所以尔者。为果相通因二处显故。此可思之。此即数于无数耳。

　　寿命品第二十六

　　四门同上。
　　辨名者。寿者命根。亦可命寿无二。依大乘即阴相续。依小乘别有不相应性。
　　二来意。三宗。上已辨。
　　四辨文者。此下二品。心王自说者。为命处不定随心成故也。亦可唯因位有种种义自在也。即寿于无寿也。此中何故举果土。此为举处。取能修行人故。下云。普贤充满其中也。此文有三。初总告。二举所依土。三普贤下辨能修入因行也。第二文中。初略十土。二广校量耳。

　　菩萨住处品第二十七

　　四门同上。
　　一释名者。人义及所依三义得名可知。
　　二来意。三宗。上已辨。
　　四释文者。约相同下位故辨处也。此即住于无住耳。又虽同人而无生为生无住为住。此文有二。初不住有故。明十方清净八住处。二辨不尽有为故。寄四海十五染处也。

　　佛不思议法品第二十八

　　此下答第二会中三十二问。后十三果德问耳。然问答辨义者。为明圆宗秘教。显于时听修相方便彰在心目致使。说法被益者无隐宗趣。发心崇远者不翳习求。是故经言。于正说中置随语义。于正义中置随义语。随语之义义非别体之义。随义之语语非别诠之语。此是语者之正则不可执。名诠以定法体。是以此经正宗中。因果相从。问答连照。不隐失一意。此即大圣巧也。方便修成因果中。上来答因行讫。次下三品答果。初不思议即法身德。次相海即报身德。次小相即化身德。此依三乘。若依一乘时。初品是体。次品是相。第三品是用也。
　　四门同上。
　　一辨名者。佛不思议法者。此由果故标佛为初果。非下地测量也。法者因人所轨也。亦可自体也。就三义得名。
　　二何故品来。由因行满已。次行成得果耳。
　　三宗。此品三身内以法身为宗。若体相用以分。即果德自体为宗。亦可初体次相后用。约三身通此三耳。
　　四释文者。所以青莲花说者。果不自彰。寔由因花显也。青莲花胜也。所以告莲花藏者。非因净藏无由摄受胜果也。此文有二。初序。二尔时青莲华承佛下明正说。序文有三。初会众疑念。此文有二。初总生念。二出所疑法。二尔时世尊下加威与力。三尔时青莲华即入下明入定审法。亦可不入定所以者。由是果法已自深微。更入定显。退信解故。为以法深故但审法界。下二品从此耳。因此料简上下文中。法界者是何观境。答依此经文及地论有二义。一若依地论判。即是第一义谛理观境。此约三乘判。二若依经上下文。即通理事二观境。其法大通非局。仍位在无为耳。初问中略念十法为是果法。非思量境故。皆不思也。此十句义有五。初一辨依果。次二问因行。次一问正报果德。次三问佛法身音声智慧三业德相。下三句问神力自在。第三审法中十句内。初五自利。下五利他也。二尔时青莲华下正说。此品远答上十句。法身德。次相海答不动一句。报身德。小相答上佛六根佛智二句。化身果。此告青莲花藏者。深奥之胜器也。答文中分二。初十句总亦则是别。从此句下别。别中略举三百二十种功德法门以示也。有五。初五十句答上刹土一问。二十种出生住持下五十句答上净愿及种性二问。三有十种佛事下六十句答上佛出世一问。四一切诸佛有无碍住下九十句答佛三业相三问。五十种最胜力下七十句答上神力作用三问。初五十句中。初十辨行德所依妙住。次十实性随缘以成十种行德。次十以称法起行成十方便智。次十巧用随缘自他德备不失时。次十不思境明境界巧用应机无失故超果独绝。初十句中。初二辨自分相应行德。次七利他摄化行。次一自他契实平等无二。第二十句中有三。初七明法身功德六根作用。次二明依正二法神通自在。次一明佛因圆等诸佛所证也。第三十句可知。第四十句有二。初二自利。后八利他。第五十句可知第二五十句中。初三十答上净愿。后离恶下二十句答种性。初十从正智出。后得住持愿智之用。此有二。初三自利。后七利他。第二十以外用依内成即内德法也。于中初三三业德备。次七三业摄化功德。第三十由前内德成实用外彰。独胜莫加故也。于中初二自利行。次二利他方便。次一自利德满。次六利他德备第四十德彰故净也。初六自行无染。次四利他处无著。第五十净决定故究竟也。初六因行满净。次四三身果满净。四中初一化。一法二报。
　　第三六十句。初十明化德。后五十报身德皆此法身德也。佛事者能兴大用。化身摄益相也。初五利他方便。次五利他正益。后五十中。初十一无尽智用如海。初一明所依法身。次十能依德用。初四自利行。后六利他行体。第三十常法。初四自觉行满。次六觉他行备。第四十无量说佛法可知。第五十常作佛事。初四明于净土三业施化摄益。次三现色等住持。次二现宝等庄严。次一入定益诸菩萨。亦可但默非定也。第六十坚固。初五自分德圆。次二胜进行回向。次三修成化益。第四文九十句有三。初三十答上法身一问。次三十答上音声等口业。下有三十答佛智意业。初十无碍住。初三自行无碍。次七利他无碍。第二十最胜庄严。初三三业体严。次六三业用。次一利他德行满。第三十自在正法可知。言非不先觉诸佛正法亦不住学地而成正觉者。此有二意。一简文中义。此中佛者非同小乘佛。为是共教因大佛也。二者将普贤义简异生信别门。其佛假使前后现成并同先觉。并同在究竟离其学地及以不觉。为普贤法摄三世自在故也。此意思之。第四十一不思议成正觉。初四因圆。次三利他行成。次四三身具德满成佛也。十巧妙方便。初四自行。后六利他。十佛事可知。十法王。初七自利德。次二利他行。次二自他。二果相摄无别耳。十住法。初四利他德。次六起悲等用无尽。十悉无有余。初三知法界等无余。次二知染器世间。次六知出世因法等也。第五文有七十句。初十答上神力一问。次五十答上无碍住。次十答上解脱。初十胜力。初列次释。初四自行成。次六他行备。第十中四住义。佛所住即最胜我是佛住。次无碍即真空定即圣住。次无碍心即天住。次大悲即梵住也。十定可知。十法。初五得世间善满。次五出世行成。十清净法。初六入因行。后四入佛。三身境界。十一切智住离障相应不动也。初二知器性。次一总。三轮化下七别别中。初三神通轮。次一正教轮。次三记心轮化。十不可思议三昧。初二利他方便。次三自利方便。次一利他纯熟。次一自利行熟。次三寂用解脱自在究竟。十无碍解脱。初五于一尘中现诸佛转法轮教化。次五于现在摄三世佛。于一门中现也。又大乘同性经中佛有十种地。善丈夫佛地有十。一切菩萨及声闻辟支佛等所不能行。何者为十。一名甚深难知广明智德地。二名清净身分威严不思议明德地。三名善明月幢宝相海藏地。四名精妙金光功德神通福德地。五名轮威藏明德地。六名虚空内清净无垢焰光开相地。七名广胜法界藏明界地。八名最净善觉智藏能净无垢无边无碍智通地。九名无边亿庄严回向能照明地。十名毗卢遮那智海藏地。善丈夫此是如来十地名号。诸佛智慧不可具说。善丈夫佛初地者。一切微细习气除故。复一切法得自在故。第二地者转法轮故。说深法故。第三地者说诸声闻法式故。又复显说三乘故。第四地者说八万四千法门故。又复降伏四种魔故第五地者如法降伏诸外道故。又复降伏敖慢及众数故。第六地者教示无量众生六通中故。又复显现六种大神通故。谓现无边清净佛刹功德庄严。显无边菩萨大众围绕显现无边广大佛刹显现无边佛刹自体显现无边诸佛刹中从兜率天下托胎乃至法灭。示现无边种种神通。第七地者为诸菩萨如实说七菩提分。无所有故。复无所著故。第八地者受一切菩萨阿耨多罗三藐三菩提四种记故。第九地者为诸菩萨善方便故。第十地者为诸菩萨说一切诸法无所有故。复告令知一切诸法本来寂灭大涅槃故。此应三乘耳。

　　如来相海品第二十九

　　四门同上。
　　一释名者。佛相无穷故如海也。今寄同人说三十二耳。胜诸天故说八十好也。亦可应神耳。此约三乘解。今此文是一乘相。故如海也。所以普贤说寄德无边故也。问上不思议法品别告一人。今何故不也。答上法是体显胜故别告耳。
　　二来意者。前体后相故来也。
　　三宗者。依三乘用三十二等诸大相为宗。亦可增广不同三十二相也。即如文辨相德为体耳。
　　四释文者此文有二。初诫听许说。二广辨。此文有二。初略辨九十三种大人相。次下总明十莲华藏世界大人相也。前文初七顶上相。次名圆满下二十二严顶相。次三眉间相。眼鼻各一相。舌有四相。龂腭一相。大牙有四相。齿有一相。肩有五相胸有一。胁有一。腹有七。下分有二。手有十二。马藏有三。髀有二。[跳-兆+專]有二。毛端有一。足有十三。一一相文有四初列名。二出体。三光。四光照被益。于缘分齐也。

　　大方广佛华严经搜玄分齐通智方轨卷第四(之上)


　　大方广佛华严经搜玄分齐通智方轨卷第四(之下)

　　　　终南山至相寺沙门智俨述

　　佛小相光明功德品第三十

　　四门同上。次第等上已说。
　　小相者相形别德也。所以佛自说者。化身之用唯佛方穷故。亦可化身随物劣令生信。有实德故。佛自说也。此文有二。初总举形好被益。次如来足下有千辐下广辨随功摄益。初文有四。一列名二明用相。三辨眷属。四举往因辨用益。影成如来小相德用难尽。此有四文思之。二广中有六。初辨形好摄益。二汝等应当下教往报恩及识因果。三诸天子闻是音声下兴供养行。四是故诸天子下教发心悔过。五说是法时下辨获益转更回向。六尔时诸天子下得益故传通不绝也初文有二。初辨相轮光照摄益。此有二可知。二生天上已下劝成胜行。劝中有二。初正举下况劝。二诸天子卢舍那下举胜利以示。初文有三。初正劝。二天子赞美。三重示。重示有二。初总举德劝。二如我下引喻以示。有六喻中各二文可知。第一法性无我喻。二无有来者喻。三无方住处喻。四离作成善喻。五法无方面喻。六法无诸过喻。第二教往中有四。初举益以教劝。二天子其有下举损示劝。三汝昔下举恩以示。四诸天子下示法以劝也。第三兴供养文有六。一兴供具。二往。三不见。四天重示。五重生敬念。六尔时天妙音下重敬也。于其内外各有五百烦恼者。十使十恶自相乘即成一百。于内五尘迷生五百。于外五尘迷生五百也。二万一千等者可解也第四教发心中有三。初教发心及悔过。天子得益略有三句。二时诸天子下重问有二句。三尔时天声下答。答文有四。初示悔仪有五句。二譬如明净下喻况有三句。三譬如幻师下释伏疑。四若如是下结教诲义。第五获益文有二。初明得益有二句。二犹未能见下结答分齐。六尔时天子下展转修行教轨不绝有四。初以香华等修供养行。二尔时彼香云下自行熟已。复教摄余人有四句。三摩诃萨安住如是下行益成故复转益。四左手持下举喻以况成观境界也。文中有四。初举喻广大。彰法难信有三句。二佛告宝手菩萨如是下法合成其德用深广。三佛告宝手菩萨譬如千亿下广增喻况。四佛告宝手菩萨譬如定光下举喻分齐结法深广。此文难。须思之。且释迦佛为菩萨时。有一相益于一生益一众生。其一众生展转利益一切众生。并一生至离垢三昧。如是一切众生复利一切众生。如是尽穷后际。下至遍傍。化作如意珠亦利益尽穷后际。菩萨一相既如是用。当知佛相德用不可说。佛一小相德既如是。佛大相海准之可识。文意如此。余相可知。

　　普贤菩萨行品第三十一

　　四门同上。
　　一释名者。行周法界云普。体顺调善称贤。菩萨是人。行者明因。行体从二义得名。
　　二来意者。何故来。有二。一疑者云向前因果以何为体。依何以成。为决此疑也此即第二自体因果。此品是因性起是果。此因果与上修成云何取别。若约缘分齐取。即属上。离性泯始终。即属此。问上地中广明离性。此云何也。答前欲摄别行为趣体方便故也。此中所明正是顺理之行性也。而无二体。义不相是耳。以缘尽缘。以性即并性也。问性起绝言离相。云何有因果。有二意。一为经内因中辨性起果中明性起故二也。二性由不住故起。起时离相顺法故有因果也。问起时离与缘修何别。答缘修离缘则不成。性起无缘即不损故别也。其普贤行亦如性起分顺修生也。何故下文云多法所成出现于世也。答此望解知。非约性体也。故下数云若如是知也。问若不知云何辨起。答余观异见故。缘修即不尔也。第二又解。摄前别行成其普德。以发性起故来也。若作此解由属修生。性起已下文入本有也。问普贤行何位成。答实即不依位。就彼解位已去成。为上经文在解已上说故。余准思摄。
　　三宗者二门分别。约人约法。人体德用修生离始。广大异前耳。二法是普贤行法。亦有体相用。具有理教行果等也。但义异耳。问此二品无定及加集众。云何有体相。答此二品体表在玄。为彰法体极深广故。加集众等如地品初释也。法寄人显。故此人说也。
　　四释文者。此文有四。初序。次正说。三结会证成。四偈诵。序文有三。初举略显广辨说分齐。二何以故下啧。三答。答文意前对缘故局少也。此体通缘非缘故宽也。亦可前缘修举体从相故局。此起依相入体故宽也。有此品摄本有修生修生本有。又前对一品二品机。此即普也。此总约五义。一位。二根。三事。四病。五行等也。文有四。初总辨上说少意。二愚痴众生下别辨随说意。三为如是下结。四佛子若菩萨下略出迷惑过失。此广文意者前教既大。云何局无一机。答为烦恼功力其大。小成大损。上虽非小所治不轻故。若望普贤法界不名为广也。此约嗔惑功能辨失。若约一切惑体时。唯是皮肉心三惑也。此中有六。一总辨失。二啧。三略答。四广释。五结。六重广。显广有三可知。百障约位有六。初十信。二不乐佛法下十住障三离菩萨行下十行障。四诽谤佛法下障十回向。五不乐菩萨住下初地已上障。六不顺三世佛即佛障。此在十地终也。理并通耳。二正说中有三可知。
　　第二文有六十句。初五十因行。次十因中果。前中初十十信。二十十解已上。三十初地已上。次二十九地十地也。理即通耳。初十中前七自利法中修信。次三利他中修信也。第二十初六自行。次三利他行净。次第十因位净。第三十智次第配十地也。第四十巧随顺可知。第五十直心前七九地相。于中初二知根。次二知药。次二知顺正证方便。次一除障。后三十地相可知。第六十巧便初四法身果。次四报身果。次二化身果。次是故下结劝修行。有三可知。三证成可知有四。初动地雨华此有二可知。二等通余方。三十方同证。四复总结也。第四颂中有二。初长行举说意以生起。第二正偈诵。偈文有一百二十二行。初二总颂因行所说分齐。次广叹普贤行德。非诵前文。又亦一行一句即是一德不须更科也。此可思之。文云与诸如来等者。因果俱无相。因缘作及无作二发果力等故也。过去即未来二世等者。因此集果义。但三世一相故。十信即诸位也。如是一切但世相入者。即一一世法入现世。不证位成比也。此约三乘别行成。又亦九世自在摄受皆证也。此约普贤自在故尔。因果等法并然。准之。若临时变化相入等不在此限。宜可思之。

　　宝王如来性起品第三十二

　　四门同上。
　　一辨名。宝王者摄德自在为王。可贵名宝也。如来者如实道来成正觉。性者体。起者现在心地耳。此即会其起相入实也。
　　二来意者。前普贤明能起之缘。次辨所起也。
　　三辨宗体者分别有二。约人约法。人但本有异前。法者如文耳。问性起分齐云何。答此有二义。一始终相对。二阔狭相对明分齐。初始发心至佛性起。终至大菩提大涅槃流通舍利也。阔狭顿悟及三乘始终。出世至声闻缘觉。世间下至地狱等诸位也仍起在大解大行大见闻心中。文义俱在下辨。至当指释。问若声闻等有性起者。何故文云于二处不生根。答言不生者不生菩提心性起芽。不言无果叶。若无者微尘中不应有经卷。准喻可知。若细分别地狱无果叶有体。声闻有体及果叶也。
　　四释文者。所以性起问普贤说者。显器善胜法旷周也。此文有三。初序。二尔时普贤菩萨答下正说。三尔时十方下结说证成。序文有五。初眉间放光发起有二可知。二尔时一切大众下疑念生起。三尔时如来性起下明对佛欲请。四时如来口中下口中出光。以示说者亦通加耳。五尔时如来性起问下正问发起。初放光中有八业。一请业。二因业三敬业。四觉业。五止业。六降伏业。七示现业。八卷舒业。有一流星身也。第三欲请中有三。初长行示现请仪。二偈陈己意。三结偈有五。初六偈叹佛德。三善学下陈己所谓。三大众皆净下叹根胜妙。四叹所说法。五正觉下成所欲意。第四光示文有三。初辨光同前。二明所归。三尔时普下明益相也。第二正说文有三。初示名总答。即本分也。二尔时如来性起问下重请。即请分耳。三尔时普贤菩萨告下即说分也。初本中有三。初举先事。二结说。三辨益。二请中初长行。次偈请。长行中有四。初总请。二叹众器熟。三仁者下叹说者堪能。四善哉下结请。叹器熟中有三。初举众集。二叹德。三结。集德中初自利德。二大悲下利他德。三说者堪能德中有二。初自利。二于诸佛法下利他德。二偈文有二。初长行生起。二正偈颂偈文有三。初二总叹说听者德以请。二有十三半正别请。三十方下四叹众会希有请。别请中有二。初十半问果。次三问因。果中初七半陈事。次三叹德耳。三说分有三。初总叹。二所以下啧。三非少因缘下广答。答中有二。初由多因成。故不思议总叹。二以十种无量下辨相有二。初酬因问。二佛子云何知见如来身下答上果问。此初即答上因问。此文有二。初总明十门。二别解。初分有四可知。二别解文有二意。一释上十门。二上十门中一门即有二。初长行次偈颂长行有二。初辨因体。二佛子菩萨又复应知下辨性起德用。此或在知人或法也。初辨体中有十幡。初有二。初释次结。释有二。初喻后合。余皆同此。初明众缘共起喻。二大机堪受喻。三缘成离作喻。四胜智善达喻五大用现前喻六机感随现喻。七有二喻。初名胜缘先济喻。二随欲所成喻。此释疑耳。八成自大事喻。九体用相依喻。十成益非虚喻。此十中前二第四依缘辨缘。余七约自体辨缘。第二重颂中有二。初长行生后。次偈颂。偈中分九。初二总叹性起无上。次八别叹校量性功德。次十举法以况也。次二结成体用自在。次二示教知者。次二劝听辨说分齐。次二举事许说。次三十五正说。次二教劝也。正说中初五结颂初喻。二四颂第二。次四颂第三。次三颂第四。次三颂第五。次三颂第六。次二颂第七中第二喻。次四颂第七中第一喻。次二颂第八。次二颂第九。次三颂第十耳第二辨身。此次第答上果问有二。初寄起发。二此菩萨知见无量下答。答中初长行。次偈颂。长行有四。一总答。二啧。三略答。四譬如下广释。略中二可知。广内有二。初辨法体。二菩萨具足成就下辨德用。此用或属知人。或摄在法也。余十文相同前。一密身普摄喻。二在缘离无住喻。三辨事利生喻。四中有二。一胜缘先济喻。二机感随现喻。五潜用资成喻。合中有三。一正合前喻。二引光证成。三辨光利益。六随根殊现喻。七一身多感喻。八无思成事喻。九大宝摄德喻。十摄治从愿喻。
　　第二偈颂。初生起。次正颂偈有四十二。初四颂第一喻。次四颂第二。次四颂第三。次五颂第四。次四颂第五。次四颂第六。次四颂第七。次五颂第八。次四颂第九。次四颂第十。问上来所辨。多与初同义云何也。答由能德显即属初因。今此举能取所依止也。三音声有二。初寄问。二答。答文有二。初总。次别。别中有二。初长行。次偈颂。长行有二。初辨法体。二菩萨知见音声十种无量下明德用。亦二通谓能所也。法体有十。初文有五。初法。次如呼响下喻。三知见下合。四譬如世界下重喻示。五如来妙音亦尔下合。前喻无性故顺理。后喻无性故具德。第三合内初叹知见胜。次对法成解以合上喻耳。此名声无本性喻。二声无自质喻。三有用益生喻。四随根开解喻。五随机感见喻。六依缘异现喻。七用无所依喻。亦可大用遍资喻。八审根受药喻。九大音具德喻。十随益非虚喻。第二偈颂有二。初生起。次颂颂有四十偈。四行颂一喻可知。四菩提性起心有二。初寄问。二答。答内初法次喻。问心意识非即佛者何也。此通二故。故文云智无量故心亦无量凡即可知。喻中分二。初长行。次偈颂。长行中分二。初辨十心法。二菩萨如是下结知利益。此初喻名智无所依喻。此何故约智辨。答有二意。一为一心体通染净故不约之。二今论性起智即是心约净辨故也。故文云智无依止也。一智无所依喻。二性无增减喻。三兴用益生喻。四智宝摄德喻。五智用殄非喻。六智堪含受喻。问详其文相似言独佛是性起何也。答须知大意。但菩萨从他受教。即是其果佛及菩萨能授他教。所有行德即属其芽也。此思准之。七坚固随益喻。问树生芽时诸树生芽。所况义云何。答此不异。何者但在一心中本有新生异耳。若尔与前众生不了而有性起。异义相违。答此各别门。所以知。为前义中声闻凡夫不知本性亦是性起。今此不知即非性起。得知别是异门。此约性起芽说。故异前耳。又问二处相违。因何不成矛盾。答一切善根有邪有正。但顺菩提者无问人天善根等。并是性起。不顺菩提者即非性起。此约果处分粗细。是以不违耳。八智用遍资喻。九巧不尽有喻。亦可巧便留惑喻。十性通平等喻。此文有三。初法次喻后合。余文可知。第二偈中有二。初长行生后。次颂偈有三十七有二。初一总示识佛心。余结十喻。初三结第一。次三颂第二。次四颂第三。次四颂第四。次三颂第五。次三颂第六。次五颂第七。次三颂第八。次四颂第九。次四颂第十。五境界有二。初寄问。二答。答文有二。初长行次偈颂。初文有二。初辨境体。二饶益众生下辨利益用。初文有三。初法次喻后合。初法说有四。初总举佛境。二非境界下辨佛境分齐。三佛子一切众生无量下辨境深广。四佛子菩萨知心下约法定体以明深义。二喻有三。初佛境分齐喻。第二境起因缘喻。第三境界深广喻也。境界有二。一所缘境。二分齐境。此通二也。第二偈文有二。初生起。次正颂。偈有十分四。初二颂前法说。次三颂初喻。次一颂第二喻次四颂第三喻也。六佛行有二。初寄问。二答。答中初长行次偈颂。长行有三。初法说。次譬如法界下譬况。三佛子菩萨如是等下结德业用。喻中有五。各有譬合。初一至绝三际喻。二业性无碍喻。三用穷法界喻。四起业济生喻。五无功成事喻。第二颂中有二。初生起。次偈颂。偈有十分五。二偈颂一喻可知。七菩提文有二。初寄问。二答。答文有二。初长行次偈颂。长行有三。初法。次喻。后佛子菩萨以如是下结其业用。初法说有二。初辨体。二知处等下辨用。亦可初自利次利他。二就喻中有二。各有喻合。初名现机定器喻。二至寂离性喻。初合喻文有四。一正合上喻。二佛子一切佛下辨菩提离言。三佛子成菩提时下辨离言相。四佛子如来身中下释离言用事。三辨相文有三。初释相。二佛子随如来下类以成法。三如来具足下结成。四用事中有三。一辨用事。二皆悉一性下释所以耳。三如是下结。第二合喻有二。初辨法。二复次佛子于一毛道下辨依法成解。初文有二。初辨法体。二佛子如来成正觉已下成身业用。此文有二。初辨次结。初法体文有二。初辨次结。初文有二。初正合上喻。二佛子设有下有二。初问答假设类成。二成解文有二。初建万像通体。二复次佛子下解自他无咎有。三结可知。二颂文有二。初长行生后。次偈颂。偈有十二分六。初二结法说。次二颂初喻。次二颂第二喻。次二颂假设类文。次二颂成身用。次二总叹德用也。八转法轮有二。初寄问。二答。答文有二。初长行次偈颂。长行有二。初释次结。释文有三。初总辨体。二譬如下譬况广辨。三佛子若如是下结定损益。初总辨中有六。初辨体。二辨分齐。三明所离。四譬况。五释成。六类释。广辨中有二。初约体辨。二复次佛子下约用辨成。初有二譬各有譬合。初大音无尽喻。二大响遍周喻。第二合文有三。初立。二啧。三答可知。二约用辨成有五可知。二颂文有二。初生后。次颂偈有十分五。初一颂总辨文。次一颂第一喻。次二半颂第二喻。次三半颂约用辨成文。次二总叹也。九涅槃有二。初寄问。二答。答文有二。初长行次偈。长行有二。初辨法体。二复次菩萨如是知涅槃下结知业用。初文有二。初法总辨。次喻广释。初文有四。初总约法劝知。二出涅槃体有三可知。三佛子如来下明不说本涅槃体但辨性起。文有五可知。四佛子但如来下明说事相涅槃。文有三可知。二广辨中有二。初约喻以辨。二如来示现涅槃时下显事用随缘分齐相也。文有二。释结可知。前喻有三。各有譬合结三文。初现局体通喻。二化穷尽灭喻。三赴用随机喻。第二偈文有二。初生后。次偈颂。偈有十二分五。初二颂第一喻。次二颂第二喻。次二颂第三喻。次四颂用随缘文。次二总叹耳。十见闻得益文有二。初寄问。二答。答文有二。初长行次偈颂。长行有二。初辨现未见闻流通益。二尔时诸菩萨下问经得名。辨经文义持利仪式。初文有二。初释。次佛子是为下结。前文有三。初总法说。次譬况广说。三于如来下辨见闻功行广大难说。此有三。初立。次责。三答。初法说中有四。初总辨成益不虚。有二句可知。二辨有中殊胜行。三成空中方便智。四明穷其果位具足胜德。譬况广文有二。初辨现在体益。二若有得经下未来住持用也。此有二可知。初现在益文有三喻。初二喻譬所得福慧坚固行德。后一喻性德胜用。前二喻者。初喻行穷坚实难坏喻。二名小智能焚大惑喻。此等各有譬合也。三者性起善巧资成喻。二问经名义及仪式等中有二。初问次答。答文有五。初示经名并经义用。二如是经典下明所为分齐。三是故菩萨下举益劝持。四佛子菩萨虽无量亿下显经要胜。此文有二。初辨损。次明益可知。五佛子菩萨闻此经已下明教修益方仪。二所为分齐中。初法次喻后合。颂中有二。初生起。次颂偈有八分四。初二总。次二颂第一喻。次二颂第二喻。次二颂第三喻。第三尔时十方下结说证成有二。初长行。次偈颂。亦可此偈是广说中第二重颂耳。初文有五。初动地并雨华有二。初辨次结通。二佛现身。亦二可知。三成行益。亦有二可知。四明得力所以。五菩萨云集为证。亦二可知。二偈颂有二。初长行明说意。二正颂。颂文有七分三。初二总辨法深难以喻显。次三叹闻法利益。次二举益劝持有三可知也。

　　离世间品第三十三

　　解行法相动静无碍此会成也。四门同上。
　　一释名者。离者行体净义也。世间者所离之法。世者时。闻者中。但在时中者名世间也。
　　二来意者有二。一辨教兴会来由。此下第三依缘修行成德分。所以来者。上既得法。次须依法就缘使修成行德故也。故下二品文中皆有劝辞。故知二品来者。前圣性现前。欲得不与凡共分齐故次来也。
　　三宗者分别有二。一约人。人有正助。二人各有体相用。问此人与下知识人何异。答此是能宣教人。下知识是教所诠法人也准取之。二约法。法谓行法。即一乘道品也。三乘及小乘名数虽同三十七而意异也。广如诸经。一乘之行学亦有始。若依定学明始分齐者。若约回心人即用非至定及初禅定等为学始。若据直进人。即用光得意言定为初学始。若约一乘不共教。据行即寂静胜三昧为初学始。若约行解即华严定为初学始。若约行位即十行位定为初学始。若约人知识轨则用师子奋迅定为初学始。若约解信等即用净藏定等为初学始。若约正解用性起法门为初学始。若约解位即十解位定为初学始。此等约归向本实为言。顿悟人意言无分别定为初也。余可准知耳。
　　四释文者此下有二分。初品明托法进修分。二入法界下明依人入证分。问何故对法不明入证。下约人方始入证。答法是所依。善巧由智。若不依善达机仪胜人。虽自有法未可得证也。故经云知识全梵行也。问上来法及此成行并无声闻。下法界知识即通辨声闻何也。答上法是顿。此行亦顿。为此无声闻。下法界中有二意。一为人有胜巧。引小成大。为明人德故说小也。二显法界发心始通二回故。此二品何故分二处说。答只桓重阁摄化之始。普光堂起行之初故也。故上来明菩萨起行发于普光。下明文殊教化起于重阁也。所以知。此重会别本云乃能重启斯义问故知也。此文有七。初序。次入定。三起。四请。五尔时普贤告下正说。六品末证成。七偈颂。初文有四。初时。二佛。三处。四同闻众。处中有二。初辨处。二依处成佛德。何故于此叹德。以因果淳熟功归化主故也。又行相可责故。德文有三。初总辨。二自分行。三能与一切下利他行。四同闻有二。初总列数叹德此初文有四。初举俱。二略叹德有二。初练始异终。二练新异旧。三具足成就下别叹德。四具足如是下结。三别叹德中有二。初自分德。二于一念中下他分德。自分中初自利。二善摄众生下利他。第二列名叹德中有二。初列名。此略列。所以此文菩萨名同普者。为行体顺理成无异相故也。次叹德中有四初总。二随诸世下摄法为首行。三悉能受持下护持正法行。四随诸下示成大事行。二入定中有三。初入定。二列名。三明定力。所以此名华严定。表行严果故。三明起定同前可知。四请问中所以独普慧为法先问。彰今但以慧导行也。复显机广大故。但慧发于体。故普慧略问二百句。巧行随缘故。普贤广答二千句也。此中已下有十意。故行教兴。一由为与胜人同行故。二佛护念故。三成就不可思议诸善根故。四具足菩萨根故。五生佛家故。六得善知识力故。七一切诸佛神力持故。八卢舍那佛本愿力故。九善根熟故。十堪受普贤菩萨行故也。此文正在善知识义通此品耳。此可思准之。问中有三。初总告。二正问。三善哉下总结请也。所以普贤答表行广故。此文有六。即六位也。初二十句十信位。次何等发普贤心下二十句十住位。三何等为持下三十句十行位。四何等宝住下二十九句十回向位。五何等身业下五十句十地位。六何等观察下五十一句问果位差别。故别本云。愿解说菩萨行。从始至终令无疑也。就尔时普贤告下第五说分广答上六位也。初十信位中有三。初九十句自分行满。二十种入下八十句胜分行。三十不可坏智下三十句利他行。初九十中。初五十自利行。二正希望下二十利他行。三十戒下二十当位因成果满。初依果者泛有四种。一国土等依果。二习气依前果生。三习因习果。四因体相依因果。此中不说前二也。亦可说同第一。此可思准。此文有二。初八自分。后二胜进可知。此等文中十十皆有四。一举数。二列名释。三结。四举利劝学唯除佛地及共法行。更无异果等法学故。因果既立能解非胜。智不成故明十奇特想。此中初八自分。次二他分也。既有大解须起大行。次明十行。修行之来必须依善友。故明十知识。初一安固菩提心。次三依道心成自利行。次四依心成利他行。次一依心成普贤行。次一依大行入法界。若不策勤无由进道。次明十精进。欲明精进合理明十悕望。前八自分。后二胜进。离偏名正耳。依正悕有力故辨十种成就众生。初一布施摄。次二爱语。次二同事。次五利行。由利生故恶无不离。善无不积。故明十戒。既前德成。故明十授记。二有八十。胜分行有三。初二十自行。次四十入利他行。次二十入利他因果中。既自行成次入胜境也。行胜故入十如来境也。初一示成菩提。次八三业利物。次一入涅槃。八中初四口。次二身。次二意。用既入胜用须识器性。故明十入众生心行。既识根次明所安处。故明十入世界。既得依处须识时修短。故辨十入劫。虽时自在。说示不明理亦难可。故辨十说三世。既识时次明时中法。故次辨三世间。文言入世间者。一知三法现时中故。二入语法通义力故。又有施设通情曰道故。三入语义体性故。四入语义随方施设故。五入知识语义想故。六入语言因故。七知语言分齐故。八入言义互转无尽故。九知时中离染。言义亦如是故。十知时中性净故。言义亦如是。既达时中法得法解益故。第八十舍离忧恼。心无厌悔。初四自利。次五利他行。次一自他俱行。第三利他内。初成作事无悔其心坚固。次明十利他智不可坏。初二利他。次八自利。既有智故能持法。次十陀罗尼。前九持因法。次一持果法。以持成就分解果法故。次第三辨说十佛化被于他。初三报佛。次三化。次四法佛。此但一相解耳。若依此经即并通摄也。第二普贤心下答十解位问有三。初五十句明解方便。二十清净下七十句解位正修对治行。三十说法下八十句利他行。初中大心为本故发普贤心。初三护众生心。次三趣果智心。次四厌离有为心。既大心成。次成大行。第二十普贤行。初九自分行法。次一胜进行法。大行既备次辨悲济物。第三十大悲。悲心既具次依悲明发心之具。第四十发菩提心因缘。既大心成已次须依善友令增。第五近善知识。前八起因行。次二起果行。解位第二有七十句为三。初二十明方便修。二随顺觉下三十明解成就。三十明所知法门差别。以近善友故能远诸惑。第一十清净。既离障故。高升彼岸。第二十波罗蜜。既行体成。于所知中随顺觉达。第三十随顺觉知。既随知已。成知精立。第四十决定知。既决定多有堪能。第五十力。既智力堪能。第六辨十平等。既得理观须起智用。第七辨十方便佛法句。就第三利他八十句复为三。初四十正对缘说法。显辨才德备。次十无著下三十辨无著智成。次十句辨化德备足。初既解已。须起言说。第一辨十说法。既说法已。次须受持故。第二十受持方法。前七持因行。次三持果法。既受持已讽诵。须第三十才由才无滞。德相殊出。第四辨十胜法。前八方便修胜。次二自在用胜。正以德起胜能。于境缘无执。第五辨十无著。以无著故成平等证。第六辨十平等心。前八自分行中平等。次二胜分行中平等。心既得平等。依证起后得智。第七辨十出生智。从后智起用。第八辨十变化。第三十持下三百句答上十行问有三。初六十句胜入佛境障尽清净。二十不思议下九十句辨对治道成行德清净。三十园林下一百五十句当位修成满足也。初中有三。初十辨行体。次二十入佛境界。下三十句行成除障。初持有四。一因持果。如种性持。二果持因。如地持加持等。三住持力益。四心境相持如论。此中通也。既种性持成。于法悕望不厌。第二辨十正悕望。正以悕法智成。心彻无碍。第三辨十深入佛法。初四约器世间明佛法。次二众生世间。次三智正觉。次一总法界为佛法。既入佛法。缘无不实。皆是起行所依。第四辨十依止。既有所凭。于缘无惧故。第五辨十无畏心。正以于缘无惧。自知得决定故。第六辨十无疑心。初三自行。次四利他。次三自他俱成。第二子段九十句。治行成中有三。初三十方便对治行。次十正受三昧下三十行体等无碍。次神通下三十行成作用。正以无疑于深法中智能解达。故辨十不思议。又亦可无疑入深法。故不思议也。既得深智解巧随生。故第二辨十巧方便能说微密语。既得密语复巧知所入。故第三辨十巧方便分别智。初二约器世间明智。次六众生世间。次二智正觉。即常寂静故。第四辨十正受三昧。从定起通慧。无所不达故。第五辨十一切处。正以处无不在。体遍无碍故。第六辨十法门。起用自在故。第七辨十神通。正以神通自在缘无不达故。第八辨十明。以明智起无明缚尽故。第九十解脱。园林下第三行德具足。一百五十句有三。初四十明报相具足。二十不动心下四十辨实解为行本。三十无垢下七十句大用成满。初行用所依。智游境界。故辨十园林。前七方便行。次三果德。既外游已。复须内安故。第二辨十宫殿。以胜妙能出生道利。为物忻乐故。第三辨十乐。乐心成已。德发法身故。第四辨十庄严。前八方便行严。次二淳熟行严。第二四十句中德严身已。行德坚固故。第一明不动心。以行体坚。于胜理中心能穷达故。第二辨十不舍深心。既深至难坏善能得理故。第三明智慧观察。既达无遗。于法善能拣别故。第四辨十分别法。第三七十中有二。初三十明离障净。次四十行德成就。初辨十无垢智故。智行揩定。故第二辨十智印。问文云知如来法是文字智印者约何义说。答菩萨及佛各知法无边。若用二圣相对时菩萨即不及佛。佛即过菩萨。所以者。为法性体上二门具足法尔故。此约一乘解也。既行不坏照用无碍。故第三辨十智光明。智光无碍旨无不契。故第四辨十不可称量住。以行体难胜勇猛无间故。第五明十发无懈怠心。以策成大心决定正向故。第六辨十须弥山王心正直心。以正心于内决定不动于世间中。利他果成。故第七辨十深入大海智慧成三菩提。前八自行。后二利他也。第四十宝住下二百九十句答上十回向有三。初一百一十明十回向行体成就离障。二十自在下一百二十辨行相自在无碍。三十游神通下七十辨行用究竟。初有二。初四十句行成高栖彼岸。二十信下七十对治道成。离障清净。初行称理成。无住名宝住。既行与理合德位坚固。故第二辨十发金刚心。大乘显彰果位圆备。故第三辨十发大事。初三自利。次三利他。次四菩提果满。正以佛事满足众行圆备故。第四辨十究竟大事。但前明发行。后辨究竟。有此异也。前八自分行成。次二他分行熟耳。第二七十句中。初三十明回向行体。次四十能生出世间行。初十不坏信初三三宝所不坏信。次二同行人所。次一众生所。次四于法成不坏。以信成就生在佛家故。第二辨十授记。既道种成就向果必然。故第三辨十善根。初四回向菩提。次四等诸菩萨回向众生。次二回向菩提。回向位成智用自在。故第四辨十智慧。初四自分行自在。次六他分行自在耳。以智用照明旷周法界故。第五辨十无量广心。前七自分因行。次三胜分行。智用普周体包无外。德穷海奥。故第六辨十藏。前七自分行。后三胜分行。既积德备满。刚[麩-夫+廣]斯尽。故第七辨十调顺。初四胜分境中调。次六自分行中顺。第二十自在下一百二十句辨行相自在。于中初十总辨自在。二有一百一十句别辨自在。初中初五自分行。后五胜进行。此自在六位通有。但约生信胜劣为异耳。下一百一十中初别立十章门。二依章释。门初中有五。初二就依正以辨自在。次二约人法。次二约境智。第四约智用。第五对力用以显。二别辨释中。初释次结。初一众生。二刹。三法。四身。五愿。六境界。七智。八通。九神力。此唯约色耳。十力自在第三七十句中。初二十行周殊胜下无畏不共等五十明行德究竟。初十游戏神通明善巧转变无碍。以智用游化即体殊妙故。第二辨十胜行。其德殊胜智力有余。故第三辨十力。前七因行。后三果满。智力功强外无所惧。故第四辨十无畏。智断具足二乘不同。故第五辨十不共法。不共异小能与净土为因。故第六辨十业。由德行坚固。第七辨十身。第五十身业下五百句答上十地因位所问相有四。初一百二十句辨正修行体。寄在初地。二十方便下九十句辨造修离障。二地已上。三十离生下九十句辨修淳熟德。四地已上。四十足下二百句辨报相具足。八地已上。初文有三。初二十句辨身业。次四十句辨口业。下六十句辨意业。初身二十句中。初十体。次十别用相。第二口业中。初十辨体。次十辨口业因行。初四自利。次六利他。口业善故得诸神加护。次十守护由护成内德。能外化故。第四辨十大事。第三意业六十句中。初十意业体。下五十辨意业作用。初体中初三利他。次七自利行。既得体已须顺理造修。故第二辨十发心。发心行成终于法界。故第三辨十满心。由正智能生后得信等根。故第四辨十根。既行体立解心当理。故第五辨十直心。既理观开明契穷实际。第六辨十深心。前九自行。次一利他。第二九十句中初三十句明自行。二十入众生下三二十利他后十趣下三十辨自他行成。初因行巧修。故明十方便。以善巧方便而能忻求诸行。故第二辨十乐修。由乐修故障累斯亡。道味渐现故第三辨十解脱。由解脱故深知物性。故第四辨十入性由深入性道味渐细故第五辨十习气。道味渐增成其大用。故第六辨十炽然。即炽盛修也。不动胜进无所不至。皆合圣趣。故第七辨十趣。既依正趣德行外彰。故第八十事具足佛法。既得佛法须识退过。故第九辨十退失佛法。初四利他行不成。次六自利行不成。第三九十句中有三。初三十句明因行体。次十名号下二十句辨行用差别。三十无量道下四十句因德成就。初十离生者方便生死障尽也。以顺无生行成坚固故。第二辨十决定法。初五自分。后五胜分行。以自体坚固故。第三辨十出生佛法。以行成故德彰于时。故第四辨十号。以圆德显彰壅滞斯尽自体虚通故。第五辨十道。此即约增数以明道体。前道自体辨道境无量。故第六辨十无量道。即明分齐。正以所观道境界无量故。能观道法亦无量更无别法。亦可道之数也。道法既成次明能成之因。即第七也。第八十修道者一圆数故也。即辨策修方便。第九十庄严道者由别策修显德故也。又言无量道具者起道因缘。又摄在己能资于道。故名具也。无量修道者摄法在己堪能进达。故名修道。无量庄严道者众行互相庄严故也。此等始末真如所流缘起共成。故一处举。次第明之。此等若从所见则道法之道。若摄在己即道行之道故也。十足下第四二百句中有四。初二十辨八地已上根行淳熟外方便用。二十腹下六十句辨报体差别。三十眼下六十句辨报相差别。四十行已下六十句辨报用差别。八地已上同佛身业等故也。初十足者运报根本。进发之初。造用方便授受自他故。第二辨十手。第二报体六十中。初十腹者总能容摄故。复能蕴积。故第二辨十藏。行用缘起斯从本实而立。故第三辨十心。以德业成就互相严饰营发法身故。第四辨十庄严。行德自严防殄诸过。故第五辨十器仗。降诸魔等也。众行集起德成最胜。故第六辨十头。次十眼下六十句辨报相差别。初行德净胜照了缘起。故名十眼也。初五即五眼。后五作用得名。大论云无常肉眼畏风大故不见他方。此常肉眼自在见他方色也。二天眼见二世法。三慧眼见信等根。四法眼见一切法真实相。五佛眼见十力。此等诸经亦不定。次五可知。既有照用。复能摄诸声教。故第二辨十耳。十德备故行受戒香。故第三辨十鼻。众德聚成能宣示轨。故第四辨十舌。行坚自在形无不现。故第五辨十身。既色相外彰。明心内发。故第六辨十意。前九因行。次一果行。第四报用六十句中。以法身成立德用殊能威仪具足故明四威仪行也。造修方便须进发不住。故第一辨十行法。方便进修则有自分成立。故第二辨十住行。既立安固不动。故第三辨十座。初四自行德。次六利他德进行平等众相永夷。故第四辨十卧。众行既备必有相应之境。故第五辨十住。前能住此明所住法。有所依法其行无不。故第六辨十行法。前行始修。故约闻等此约终成故念等为行也。又名行也。次第六观察下五百一十句答上第六问因圆果满行德圆备义有二。初三百二十句辨因行究竟障尽清净。二十住兜率天下有一百九十句辨果德究竟。此中等觉及妙觉合明也。初文有三。初一百四十明因行成就。二十义下八十句辨方便修顺胜进义。三十魔下一百句辨因行成障尽清净。初一百四十句有三。初四十辨行方便。二六十句六度自利行体。次十慈下四十句辨四等利他行体。初十观察者凡辨行相必须善达通塞故也。初四自分行。次六他分行法。一往不尽。故第二辨十周遍观察。所观周悉行无不建。威宿勇健。故第三辨十奋迅。勇健无畏能决定说。故第四辨十师子吼。既能宣说。若自无德无由利物故。次辨十施下六度自行体次第如摄论。一施。二戒。三忍。四精进有三。初四是勤勇。第五是加行。下五不下难坏无足精进。五定。六慧。次十慈下四十句利他行体初十慈与乐意先故。初二平等普摄。次三令离障。后五令行成。次第二十悲。第三十喜。第四十舍。次十义下。第二八十句辨方便胜进有二。初四十自分行成。次四十句胜进修成。初十以义成行也。前七自分。次三胜进。如来义者顺如而来也。第二十法以法成行也。第三十功德具者辨行因缘。后明成智慧因缘故。第四十辨智慧具。次四十句者初十明足解心游履诸法门。既有进趣方便。必于三乘等法无厌。故第二辨十求法行。得法在己善解明达。故第三辨十明了。善法行成趣无上道。故第四辨十回向法。第三辨因行障尽。文有二。初五十句辨见佛行成入佛境也。二十慢下五十句入佛境界为佛加护。初五十中有三。初二十明道障现前。次十对治除障。次二十障尽见佛。初十魔者于道有障故。次第二十魔业。前是体。今此是力用有十一句。前七自行不成。次三利他不立。次一果德不满。然道障交竞。不除而自灭。故第三辨十舍离魔业。前七自分行成。后三胜进行立。体碍既尽。行入佛境。故第四辨十见佛。前信始但解。今行成故见也。既得体相应大用无方。故第五辨十佛业。后五十句佛加被中有三。初二十句对治胜分障方便行成。次三十后障复起摄行在障。三有二十句果德加入佛境界。初慢业者轨道相迷于胜分。故在初也。识障不起敬理重法。故第二辨十智业。若不识道相即随有为。不免羁缚故。第三辨魔所摄持。以正达道相即正觉开明故。第四辨十佛所摄持。以契如实即法被于己故。第五辨十法摄持。次第二佛住兜率天等一百九十句辨果德满足中有四。初四十辨因行胜进与般若法门相应。二十生下五十句明胜行自严建立自在。三十出家下六十句胜治行成障尽清净。四十觉如来力下四十句明果德满足佛事究竟。初住兜率十事业者。自他俱利。后边行满耳。自他行满已。将欲处缘摄化。若不舍无有生死。大果无由得达。故第二辨临命终十示现事。示现已。次十事下降神母胎。就中初五句利他后五句摄因果相应。所现难测旨趣精深。故第四辨十微细趣。无生为生。故第五辨十生。自下五十句第二从母出生现世也。就初十种生中初六自分。次四胜进。德相外彰。故第二辨十庄严。众德备集道超世表。其行旷周功无不建。故第三辨十游行七步。其道始立清净无染。故第四辨十现童子。身若不在染何能显其清高。故第五辨十现中宫。处世不著。缘所非碍。故第六辨十出家。此下六十句明对治行相。以性离相违缘不碍。洮练身心炽然不懈。故第二辨十苦行。舍离二边随顺中道。故第三辨十往诣道场。随顺中道摄果相应。故第四辨十坐道场。摄果在己超升独绝。故第五辨十奇特。善觉三昧等是后如来力中。令将此欲超群惑显智用圆明力。故第六辨十降魔。有为生灭不断而自息。大智真用不拂而自明。故第四段辨十如来力。下四十句明之。此即解脱道中顿得十力也。此善觉三昧即奇特中九也。真相内。显次正轨彰时故。第二明十转法轮。以教被机无缘不益故。第三辨十白法入众生心。同化既毕。息影归真。故第四辨十涅槃。即初十文耳。亦可涅槃是常。依缘现没。故次明也。即后十句耳。佛子是为大妙法门下第六结证述成有二。初总。次别。别文有三。初结劝修行。二佛子此经出生下辨经名叹经德用。有三可知也。经名有四义。一行。二解。三所离。四利他。如文应知耳。三说此出生下明雨华等证成。初文有三初结法叹德。二佛子若众生下辨修行益。有三可知。三佛子是故下明劝修。三说此出一切下证成有三。初牒经名。二动地。三十方佛同叹。有三可知。同名佛对示普贤者明大行不虚也。第七重颂中有二初长行生后。次偈颂颂。文有二百三十一偈有二。初二总举诫听。第二下广辨广文有三。初一百四十九半总颂普贤二千答意。二常依如来智下四十三正颂二千答。三菩萨修诸行下三十八半颂结叹文。初有三。初有十四叹德深广非言可尽。二持众生下六十七菩萨德深。故广举事况。三一身无边际下六十六偈半正叹因果行相德用自在。二事况中有三。初五十六半举三十余事喻因行差别二菩萨等如来下六偈况讫。总明行相。三菩萨悉成就下四半结德劝听。一身无边际下第三六十半为二。初三十六偈半叹因行摄益。二菩萨一念中下三十叹果德摄益自在。前叹因行有二。初十一半叹自分因行入佛境界。二示现种种下二十五辨因行利用。就二十五偈中。初十八明他行自在。如是众生下七明应机授法。菩萨一念下果摄益三十文有三。初十四自他果德摄化。二观色如聚沫下十一辨菩萨道善达真性。三广入下五结成功行利益。其旨深奥宁可悉宣。聊以一尘之说以况玄趣耳。次半常依如来下第二有四十三。颂上二千答有六。初四颂上十信位。次四颂上十住。次六颂上十行。次六颂上十回向。次清净身业下十颂上十地因位。次观察下十三颂上因圆果满佛事究竟。次菩萨修诸行下第三有三十八半。颂上结文有二。初三十二半结因果德自在。下六偈举以劝修。初文中初六半略结叹行用自在。下二十六广辨行用自在。二十六中初十六叹因行自在。二净身等虚空下十叹果行自在。因行中初二叹意业。次四半叹口业。下十叹身业。果行中初二正叹果德三业成就。次八喻果自在。第二劝修中初二总举因果行德。次喻况难尽。下二劝修同会莫二也。

　　大方广佛华严经搜玄分齐通智方轨卷第四(之下)



　　大方广佛华严经搜玄分齐通智方轨卷第五(之上)

　　　　终南山至相寺沙门智俨述

　　入法界品第三十四

　　此是第八会在只桓重阁说。所以在只桓摄化始故。所以在重阁表悲心在正智上重生故。此即第二依人入证分四门同上。
　　一辨名者。何义故名入法界。答其法有三种。谓意所知法。自性及轨则也。此中通三也。界者是一切法通性。亦因。亦分齐也。入者得此法门。
　　二来意者。何故来。上虽得行解法。若不依知识加持无由进会故来也。
　　三宗体者分别有二。约人及约法。初人者正化及助化各有体相用。准思摄之。二法者人法也有二。谓约人。二约法。人者谓因人及果人。各成师及伴知识。并有同生及异生。亦有五生之身。此可思准。二约法者有十。一因。二果。三约行。四理。五教。六义。七事。八人。九法。十解。前人是弘教人。后人是所依法人也。此可思准之。入法界分齐云何。答有二义。一始从初发心。终即不定。若依经文但至金刚心已还。若义求即通果德耳。依文为定。果位不可说故。又望机即不通果。约知识自行则通因果。为用通果因。又果位无求相。此约三乘说。若约一乘时亦通果。如离世间品说。所以准之可识也。二阔狭者唯在大乘心。小菩萨声闻凡夫不说入法界。问性起即通。此品局者何也。答性起宗欲明约法辨分齐故通。此明约入心辨分齐故局耳。性起约法。假使不证不名不起。余义对文分释。
　　四释文者此文有二。初发起序。二尔时世尊欲令诸菩萨下辨正宗。此宗明何义意。明知识力也。已前诸会并先放光令余方知显说法浅深集众增微。复以音声为正说。此会不然。但如来放光显现三世间。令大众入即为正说也。更不别有言下诸知识通耳。今约初明意。知识有四力。近善知识。听闻正法。系念思惟。如法修行。下文具有此意耳。复有四能。如摄论说。初序文有九。一说时。二化主。三住处。四同闻。五大众疑念。六佛入三昧。七十方新众集。八说偈赞叹。九普贤重开发三昧德用也。前诸会并集新众已。然后入定。此何在前。答前即入来趣化主。说有别人。人欲说时方始入定。今此不然。佛自授机佛若不入定诸人来即无由。故先入定显相。后方新众集也。即是因人果人设则不同。又为下文二重显法至第二重方始下趣人入知见故也。此何佛自入。答今为成行人法。若不果人自入显法是真。无由引彼因人令成大果故也。何故入师子奋迅定。欲令菩萨得故。复显表勇健授教令使修者伏妄显真故也。四同闻众有三初菩萨。次声闻。三天王等。何故菩萨在先。答诸经从相取亲教。以通渐故。此经约理以辨。由是顿教故也所以此众独有声闻。此有二意。一为显法界摄相应故。二为回小入大行。故菩萨众有三。一举数。二列一百四十名。有十五位各显别法。可思之。三叹德。德文初总。次别。别有二。初七自利行。后三句利他行。二声闻中有三。初举数。二列名。三叹德。五疑念请中。初请。次结。初有六十句有三。初三十句辨所请法。二有十句叹众堪闻。三二十句叹佛堪说。法中有三。初正辨所请果法。二十句辨因人未穷。三有十推功在佛。初所疑法中有三。一辨疑人。二辨念。三明所念法。三叹佛堪说中。初十句明因圆。二有十叹果满。六入定中有二。初入定。二入三昧已已下明显净土相。即定力也。初文有三。初辨方便。二正入。三欲令下明入意所为。此何故唯依大悲。为前说通解行此唯存行令其去危得乐故也。第二入定力显净土中有五。初庄严重阁。二严园林。三严虚空。四何以故下释成。五如此祇树下结通十方。初文有二。初总次别。别中有十种庄严可知。下诸园空十句可知。五结中有四。初结。次佛集。三菩萨集。四重严空。亦可大文分三。初庄重阁等即器世间。二如来集即智正觉。三菩萨集即众生世间耳。所以因果俱集。显因果实成故也。七集众文有三。初辨十方众集。二是诸菩萨下叹德。三尔时诸大声闻下辨不共相。初文十方皆有八。初远过尘数界海即从量也。二列世界名。三辨佛名。四列上首菩萨名。五辨眷属。六供养具。七来诣佛所。八各化阁而坐。余同尔耳。所以菩萨名王证法界行用自在故也。第二叹德文有二。初叹。二皆是如来下推功。初文有三。初总叹。二成就下别叹德。三此诸菩萨下结叹集也。别中有二。初自分德。二于大众中即师子吼下他分德。初中有三。初辨自利行。二能于一切如来下利他行。三具足十力下辨俱成。自他分德满也。第三辨声闻不共即显法界是深。文中有二。初正不见。二譬如饿鬼下譬况。初文有三。初明不见佛真常行德。二何以故释成不见所以。三是故虽与下结。初文有三。初列名。二如是等诸大下不见法界果德。此即与上十句所问法大同也。文有三可知。三亦复不见下不见圆通大众因行。第三不见因行境界中有三。初总举。二正辨。三如是等下结。第二释成中有二。初责次答。答有二。初总。二本不修习能见如来下别辨不见意。此中二。初明不修大行故不见。二亦无三昧清净智眼下正辨不见相。初文有三。初由不修故不见。二是诸功德下不共故不见。有三可知。三是故诸大弟子下结。初不修文有二。初不修果德。二不求菩萨下不求因行。第二正辨不见有二。初明不见。二何以故辨所以。初文有二。初总次别。别中有二。初无自大果失。亦不乐说下二无他恩德失。余者可知耳。第二喻况中有十喻。初名惑障胜境喻。二不穷源底喻。三求下失上喻。四无所摄取喻。五临光失眼喻。六修得异果喻。七同居异见喻。八不行同一行喻。九深浅相形喻。十住位息求喻。第八叹德中有十人说偈。初人有三。初五叹土体。二有四叹众集。次有一结叹。二精进势王有十分五。初二总叹依正。二有二叹众会胜。三有二明来者神力。四有二叹佛德。五有二辨觉分齐。三普妙德王有十分二。初三法明佛德。次七喻。四无碍妙德藏王有十。次第叹佛可知。五善化月王有十。初四示报身令菩萨同入法界。次四显净土令修入者成就观智。次二辨佛转法轮利物。六法义慧焰王有十分有四。初三总叹下人非及。次二叹德广大。次二显其德相难知。次三显德是胜人境界。七一切众魔智幢有十中有三。初五叹法身。次二叹应身。次三叹化身。八净愿智幢王有十分二。初九叹修因行。次一明果成满。余相可知。九智慧势王有十分四。初二总叹二业利益。次二别叹身业益。次四叹口业益。次二叹意业益。十智通王有十一分三。初一总叹见佛益。次七叹佛慈悲德。次三辨见闻得益。慈悲中有三。初一明出世意。次五正叹慈悲相。次一辨所以耳。第九重辨定德用有二。初长行。次偈颂。初文有六。一明重意。二辨定三昧德用方便分齐法。三略列十一门方便所况事。初一总。余十别事耳。四为诸菩萨下明所为机器对法相拟耳。五何等十下辨三昧所成事用。则正照明。六佛子此师子下结略显广。此第五段中依一方便说十种法。十一方便即有一百一十法。十法何差别。一明佛兴次第。二明常说义分齐。三辨成佛。此上摄入智正觉。四明眷属。即众生世间。五明化身无碍。六辨住持自在。七辨功德所依。八明神力作用清净。九辨愿音声。十具明三世间转法轮义。后六名德用。又于中初三从所依。意一。身一。口一。又初身。次用。三位地。余意依文。准之可知。第二颂文有二。初十句辨颂意。二正颂。于中有十半。总颂上十法门。于中有三。初六正结前义。次三半明信入分齐。次一结成利益所以。前中有六偈。初一眷属净。次一说法净。次一显行净。次一云集净。次一显理净。次一照明净。第二文有三。初一总。次一半释。次一辨所以可知。问所以普贤重照明。答果人入定显法是真。若因人不证。同修者不进故。普贤因人。照明引初修者趣入耳。此约体入。若约用时。则重举用以显体也。第二正说中有二。初明如来大悲摄化令修行者入其法界。即正说体。二尔时文殊师利童子下广约善友。明入仪则也。问何故加入法界。不依位得何也。答理实须自他二力。今且约一相耳。自力依位。他力佛加持也。亦可初辨依三昧得自利德。二彼诸菩萨下成利他德。三尔时文殊童子下辨利他行相也。初文有二。初明佛入定。摄人入法界故。有四可知也。二尔时祇林大众下明诸菩萨因光入法。此文有六。初牒入人。二悉见一切下蒙光摄益。三如此间如来下结会平等。有二可知。四而不坏三世下辨所见益用。有六句可知。五其有众生下辨得益所以有五句。六逮得如来下广明其益相。二摄益中有三。初辨显器世间摄益。二诸大菩萨现坐下智正觉自在摄益。三或见在天下众生世间摄益。此文有二。初辨处。二显种种下明显身相。亦可但是智正觉十身也。若依下结文。但是国土世间及众生世间也。六广益相文有二。初得自利行。二时彼诸菩萨下明利他德。初文有二。初举德。二尔时文殊下说偈赞叹。初文有三。初举身座体。二显大自在下明座及身德用。三尔时彼诸菩萨深入下既有内资外显益相。随分利他也。初文有二。初举德成身。二彼师子座下明叹德显座。初文有四。初总出三昧德体。二次列十门以为德用。即上十门也。此文有二可知。三所谓种种下辨德所依。四得深入菩萨三昧门下广辨上三昧门耳。亦即所成也。亦可上十一门并是总功德门。此有三。初总。次别。三以广显略也。第二别中略明一百句三昧门。第三中有二。初结成广说。二入如来海下结观分齐。证行圆满也。此文有二可知。此中定三昧法门者并通一部为起法所依。所有解行分齐并皆准此思摄也。二座中有二可知。第二明座身德益有二。初辨相。次如是等下结成德相叹不可尽。初文有三。初十三句德自利行。二安住庄严下五十七利他行。三决了如来下二十自他行满可知。第三外益于文有三。初立。次释。三结。第二文殊偈赞祇林显证真实。所以文殊说彰净慧证也。所以不在利他。后说彰利他。起后说便故也。就十三半偈中。初十二别叹佛及祇林即果也。二普贤等佛子下总结庄严普集。即因也。第二利他德中有三。初辨果德被益。二彼诸菩萨下利他行体。三随其所应下辨对缘摄化。此第三对缘摄化中有四。初辨机器。亦可机缘相拟。二明同生益。三现不可说下辨现法门被益。四或现天宫下明现三世间摄化。三现法门中有三。初现无常等忻厌门。二为一切众生下辨十度行门。三以如是下结。第二十度中。初六可知。后四中为一一身方便度。悉能供养下愿度。悉能显现下力度。知一切下智度。下结法界非一耳。第四三世间有四。初现器世间。二或名号下现智正觉。三或现声闻下现众生世间。四或现种种色身下对三世间起用方便。余文可知也。尔时文殊童子下第二依其善友辨修入仪则。此望机辨所轨。若望知识自行即前依果人得法。今对机器起用也。今略取此经上下有五相不同。持是五相以科此文。何者五相。一显位修行相二会缘入实相。三摄德成因相。四智照无二相。五显因广大相也。今此中意以德彰人。以人引修行者入于法界故。广验诸教有二知识。一人。二法。分齐者有三。一初人者。教为言诠处。为方便门。人为旨。问等彰德。二若法者。言为教诠。总别同异等为观门。智眼所得者为旨。通明等为德。三人法合明即观教为诠。见处及人为方便。得法为旨见。说往因及仰推等为德也。广如别章。约时位等别。人有其四中五。文殊重也。今寄显法相。故有若干。若约正助即一百一十。若约实行即三千大千微尘等也。所以实约三千微尘等者。欲明附引三乘别机故也。若依一乘不只若干耳(云云)。此文分有五。初四十一人显位修行相。次摩耶一人会缘入实相。三弥勒一人摄德成因相。由行会理成正因故。四重会文殊一人寄智照无二相。五普贤一人寄显因广大相。后二人述因胜也。今约此意。若别位位皆差。若通行行皆有也。位即为相。通即为体耳。初四十一中。初一寄十信。次十寄十住。次十寄十行。次十寄十回向。次十寄十地。所以文殊初智光导故也。今以五门料简。一明缁素等别。若约行相并别不同。若总约相有十六种。一菩萨。二比丘。三比丘尼。四长者。五优婆夷。六童男。七童女。八天。九外道。十药师。十一船师。十二婆罗门。十三王。十四仙人。十五母。十六妇。二明修入徒众。唯初文殊所具诸众。次下唯一人。三辨往不往异者。初文殊往善财所。欲明初机不请自往。余四十二明善财往彼。为机胜也。次有摩耶及普贤二人。不去不来。摩耶会相故。普贤广大故。四叹发心不叹异。初文殊后普贤。文殊此不叹发心。意可知。亦可此亦不定诸知识中有不叹者。五结会有无者。余四十四无结会。显化未穷故。普贤有结会。明化位满故也。所以不现佛位化者。为表至果离相故也。此约所成自行。若望缘境如前可知耳此初知识菩萨字文殊入菩提心法门。初文殊文有三。初明文殊及眷属辞退南行以为化缘。所以辞从佛往为明果悲下被故。二尔时尊者舍利弗下对缘摄化。三尔时文殊知善财下明自位满足进入胜境。初文有四可知。二摄化文有三。初化引声闻即回小入大也。二尔时文殊菩萨建立下摄诸龙众。三时觉城人闻下摄化人众。初文有四。初舍利弗表从化之智。二此六千比丘下表所摄机器。三尔时尊者舍利弗下明睹相回心。四时诸比丘白尊者下求胜进入也。初文有二可知。二机器文有五可知。三睹相发心中有三。初觉察大众。二示其事相。三尔时尊者赞说下明从化得益。二示相文有二。初示自功德力。二海智乃至一切如来下辨上人加持也。四求胜进入中有五。初明见胜求进。有二可知。二文殊现象王回下胜进中缘器相应。有三可知。三尔时文殊告诸比丘下明对机授十信行法。四彼诸比丘下闻法获益。五尔时文殊劝诸比丘等示教大解行有二。初总令得普贤行及位。二彼诸下别辨可知。三授法文有三。初举益开十数立宗。二何等下别释。三若善男子下举益劝修耳。四获益文有三。初总得三昧门。二悉见下依定所现事。三得此三昧下广辨利益。二定所现事中有三。初见佛依正。二见佛转法轮。三又能知彼下知见三世果德差别事。此等由文迮。不得依次。可知之。二摄龙趣。就中有四。初结前生后。二明处胜。三说法。四赴机摄化可知。三摄善财文有三。初觉城人闻赴化。二列人数。四众即为四也。三尔时文殊知众集下明对机授药。此文有二。初总令生信。二观察善财下别属胜机。此文有二。初叹德。二文殊菩萨下为说胜进佛法。文有二可知。初文有二。初问次答。答文有二。初叹显德。二此善财者下叹过去行德。第三进求胜境文有三。初文殊南行引生胜欲。二善财随从文殊下明愿欲求进。三尔时文殊如象王回下赴欲赞教令入胜位。此犹在十信内也。
　　二愿欲求进文有二。初少长行牒前生后。二正偈颂。颂文有三十四偈有二。初四明自无始迷轮。二有三十偈请求垂顾。初文有二。初二辨惑体。次二明过失。后三十偈中即为三十事。于中各二。初三句叹德。下一句请导。三赴欲赞教中有二。初长行。次偈颂。初文有二。初赞。次是故下教。初文有三。第二文有二可知。二偈颂中有二。初长行生起。二偈颂。颂有十偈分五。初二正叹善财能有大心。次一举余菩萨显成。次一重总叹善财。次五举五义叹善财德。次一举益以叹也。此下进入十住位。总作三门料简。一方所有顺因果通局。初文殊有东有南次功德云等二十七及第二十九大天乃至弥勒二十九人并云南方。第八回向云东方。第十回向及十地不云南方。各别有所。摩耶后文殊有示无方。普贤无示无方。所以然者南以表正。东表发觉。前文殊初信觉理故有东。胜进顺正故有南。次功德云等二十八表未证理故远有相应故云南。次十一得理及应行相故表随缘现。次一会相入实故不云方。等对方便相故示也。次一表结因位顺果故示南也。次一表胜智境故示。离取故无方。次一大故不可示。遍故不可局方也。
　　二辨教问遣辞得舍修明进升之相。不遣者利益义微。复彰己独善。有此失也。善财不辞即失异闻进升之美。初文殊自往故。无人教问。亦无辞向。普贤中亦无辞向。意可知。三辨分量深浅推不推异。前四十一皆有结有推。后弥勒等无结无推。意可知也。就一一知识中显法多门不定。对文当知今此初功德云比丘当发心住位。入普贤光明观察正念诸佛三昧有三。初劝教胜进。即闻慧也。二时善财下依教趣入。即思慧也。三时彼比丘下得其法故名证法界。即修慧也。此中处及人名等并从当位义相得名。至文宜随义消息之。初文有四。初南方等处。二有一比丘下人名。三汝诣彼问下教得。四彼比丘下叹德。此出离始故现比丘形。二依教趣入文有六。初辞往。二正趣胜境。三于彼山中下依教简择。四见彼下依教见理得比境。五驰诣下依求趣入辨敬仪。六请问。三正入法界此文上下有四种证。一阿含约位证。二教解证。三正证。四上果下加证。复有十种证入。如离世间品说。思之可解。文中有三。初总叹能问。二我于解脱力下为说自分所得法门。三岂能了下仰推胜分。初文有二。初总。次如是事下别叹能问。别中有九句。此初句即上教问第三句。此第二即上第二句。此第三即上第五句。此第四句即上第六句。此中第五句即上第十句。此中第六句即上第四句。此中第七句即上第八句。此中第八句即上第九。此中第九句即上第七句。此九通叹上总耳。二说自分中有三。初辨法门体。二或见东方下辨法门用相。有四可知。三我唯下结自分齐。初文有四。初总辨体。二逮得下明有所成。三普照下辨益相。第四一切佛化下成前起后也。三仰推文有三。初总辞。二诸大菩萨下别辨胜相。三得虚空界下结。别中二十句念佛三时也。问仰推有何义。答有二义。一明他位德高。二约他显自德分齐深广耳。第二知识即治地住菩萨比丘名海云。入普贤法门。初教劝胜入。二时善财下依教趣入。三尔时海云下证法界。初有四。初示处。二人名。三教问。四叹德。二依教趣入中有八。初辞退。二南行下依入。三念持所得。四海门国所依处。五诣下见相。六头面礼下敬相。七白言下说已所得。八而未知下请问。问中初七自分行。次五句利他行。三告下正证法界中有三。初叹能问。二我住此下说自分行相。三岂能下仰推胜德。初文有二。初总叹有三可知。三得普门下别叹善财德有二。初自利。二大悲救护一切下利他。余相可知。二自分法门中有四。初明得法因缘。二时彼如来下为果德摄益。三其有十方下明利他德。四结法名字。初文有五。初正寻思有三可知。第二句中一句总十句别。此别即回事海为十地相也。二作是念已即见下见缘起法门。三百万阿修罗下外护行。四宝华佛下因行集起。五见彼华上下见其胜相。外护中有二十句。人宝二耳。见胜相中有二十句。二果摄中。初正加摄。二得益有三。初叹经德。二受持。三假使下校量功德耳。仰推文。初总。次责。三别广辨可知。第三知识修行住菩萨比丘名善住。入菩萨无碍法门。劝教等三同前。初文有三。初示处。二示人名。三教问。二依教趣入中有七。初辞。次念所得法。三进入方便。四依教简择。五见知义相。六尔时善财下敬仪。七问及叹有二可知。三证入中有三。初叹发心。二我已成下说已所得自分法。三云何能说下推胜说自分中有四。初辨法体。二我得此神通变下辨其作用。有三可知。三若有众生明摄化行。四我唯知此下结分齐。初法门中有三。初辨体。二我已修习乃至得慧光下辨德。三何以故下辨成。推胜分中初二十辨上德。二菩萨有如是等下以略现广。第四生贵住菩萨良医名弥伽。入所言不虚法门。即初教劝。二时善财下依教趣入。三良医下谓正入证。初文有三。无其叹德。二依教趣入中有七。初辞进。二尔时一心下念前法门令其成满。三渐至下进向胜分。四入祝药城下依教简择。五见相。六敬仪。七请问。有二可知。三正入中有三。初叹发心。二尔时良医称扬下说自分法。三云何能说仰推胜分。初文有五。一审发心。二明答。三礼供养。四敬重下叹发心功德。五当知菩萨下通叹菩萨化德。四广叹发心内有四。初总叹。第二善男子若有下通叹发心功能。三佛菩萨加护天等供养。四彼为安慰下辨护念意。第二说自分法中有四。初明口放光集众。二时彼良医下广辨智慧法门。三所应作已下摄仪归本有三。初归。次说法门名。三明德用。第四结仰推中有二。初总。次彼诸下别也。第五方便具足住菩萨长者名解脱。入如来一切无碍庄严法门有三。初劝教趣入。二时善财下依教进入。三时解脱长者下辨正证法界。初有三。初示处。二示名。三劝教问。二进入中有八。初信德而辞往。二念前法门。三如是念下进向方便。四周遍下依教简择。五见相。六敬。七念也。八白言下请问。问中有三。初明已所欲。二白言我闻大圣下叹德。三唯愿以下正请。初文有三。初十五句求果法。次欲与一切下十四求因法。三欲满下自分所修行法。三正证中有二。初说自所得法。二何能下仰推。初文有三。初明得法门。二得此法门下辨法门所现事。三我唯下结解分齐。初文有三。初辨入定及因缘。二入已已下明定功德。三从起下辨法门名字。二法门所现事中有二。初约自他相对。二知一切佛及与下心境相对。前文有二。初略。次广。各有三可知。二心境内有二。初约真。次善男子当知下约俗。亦各有二。初立。次劝可知也。仰推中初总。次别可知第六正心住位菩萨比丘名海幢。入普眼舍得法门。亦名清净光明般若波罗蜜境界。有三。初劝教趣入。二时善财下依教进入。三三昧正受。初文有三。初示处。二示人名。三教问。二趣入中有五。初敬仪念德。二念前法门。有二可知也。三渐趣下进向胜分。四见得方便。五周遍下依教简择。三正证中有二。初明自分法。二云何能说下仰推胜分。初文有五。初举法门体。二善财叹未曾有下叹功德。三此定名何等下问法门名。有问答二文。答中有名义因果二文。四唯有此下辨功作用。有二可知。五我唯下结。初文有四。初辨法门体。二从其足已下明现身摄。身光有十五处化。彼诸如来者顶上佛耳。三善财一心下辨摄法相应。四舍从定起。第二叹三昧功德中初十一句叹定德。二大圣乃至入此三昧下叹其作用。仰推中。初总次别三结。问菩萨既有具德何须仰推。答此有二意。一寄位不相。是故须推也。二寄三昧门别。发生胜欲故也。第七不退住菩萨优婆夷名休舍。入离忧安隐幢法门。初劝教进入。二时善财下依教趣入。三答言下正入。初文有三。初示住处。二示人名。三教问。二趣入信量中有八。初获益辞退。二念前法门。三渐渐下进向胜位。四得方便相。五见普庄严园下见相。此有三。初见依粗相。二尔时休舍下见正细相。三其有下叹德。六尔时善财下审法有二句。七往诣下辨敬相。八白言下请问。园中有十二事。垣树等。三正证入中有二。初明自分法门。二诸大菩萨其心如海下仰推胜分。初文有四。初辨法门作用。二发心为久如下问因缘久近。三此法名何等下问得名有二句。四结。初文有四。初我唯成一句明证分齐。二若见闻下明功能益用有三句。三东方下辨佛果德物被益。有二可知。四我此大众下辨眷属行成。有二可知。二因缘久近中有二。初问答得法因缘。二久如当成下问答成佛久近。久近答中有三。初明不依时节修。二欲化一切下称法界修。三结。初中十四句皆是分局也。称法界修中有十三句。仰推中初总举。次别。三结可知。第八童真住菩萨仙人名毗目多罗。入菩萨无坏幢智慧法门有三。初劝教进入。二时善财下依教进入。三时彼仙人下辨现量证。初文有四。初示处。二示人名。三善能下叹德。四汝诣下教问。二依教趣入中有八。初辨敬辞退。二念前法门有义教。分二可知。三渐渐下辨方便进向。四周遍下依教简择。五见园林依报粗相。六尔时见彼仙人下见正报细相。七往诣下敬仪。有三可知。八白言下申请问。三正证入中有三。初叹发心。二明自分法门。三仰推胜分。初时彼仙人等叹发心功能。此中文有三。初十句叹善财利他德。二大众各持下大众散华供养赞叹善财。三告大众下结叹发心功能。第二自分文有四。初辨法门体。二善财白言下明法门自在用分齐。有问答二文。三放善财手下归住自分有二。初放。次问答审法。四我唯下结法门名。二法门自在分齐。答中有三。初知识手加见在十方佛所。闻法修行。有二可知。二或自见下修行时节不同。三善财为无坏下明为十法照得十三昧。仰推中有三。初总。次别。三我岂能下结。第九法王子住菩萨位婆罗门名方便命。入菩萨无尽法门有三。初劝教趣入。二时善财下依教进入。三答言下正入证。初文有三。说处人名教问等。二进入中有六。初辞进。二明念得前法门。三明所到处。四周遍下依教简择。五敬礼。有二可知。六申请问。三入证中有二。初明自分法门。二明净法王下仰推。初文有六。初举自分现法门劝修。二善财作是念下明对法生疑。三作是念时下诸佛菩萨等加劝除疑。四童子闻奇特下闻法欢喜悔过除疑。五登刀山下如说修行有二句可知。六我唯成此等结法门名字。第二生疑中有二。初十二句于自分法中生疑。二将非魔下胜分法中生疑。第三菩萨等加劝中有三。初现色界天劝。二现欲界六天等劝。三现龙等八部劝。初劝有三。初总止莫疑。二此是大圣下叹德。三时诸天下举他益以劝。天者初禅天。自在者色究竟天。四悔过文有三。初于婆罗门起善知识心。二头面下明悔过。三婆罗门说偈。为其受忏悔开导。偈中初一偈劝顺教除障。次一劝令成行。又此诸知识内。三人是反道行。一方便命现痴相。婆须蜜现贪相。满足王现嗔相。问何故此处倍增劝法。答行相局无记故。余二即二通。又在初前故也。又所以登刀山投火聚者。约何相顺也。答约实是法。并悉广通。若局非不有别。何者刀体相续增成其断法之用。由有破能故。火体不续增成其显常之用。由有照能故。此依何理。如有无二名。说有能令离断。成解妙常之用。说无能令离有无成其证会妙无绝相之能。火即用无理。会妄照玄之用。刀即用有理。破无成信实德之解也。故有破义增成义微。由成解显故。无即成义增。由显证理故。此如起信论说也。又今定宗唯取诠相。由约事故也。又准所得三昧名其义亦可解耳。又问何故刀山须舍后得法。火即得时获益何也。答由有教舍而方顺无教相。即非违故也。仰推中有三。初总。次别辨。三总结。第十灌顶住菩萨位女名弥多罗。入般若波罗蜜普庄严法门。初教往。二时善财下依教趣入。三答言下正证。初文有三。初示处人名。教问等。二进入胜分中有八。初辞进。二念前法门之用。三到其处。四周遍下寻求有三可知。五善财即入下见依粗相。六见彼女下见正细相。七见已已下辨敬仪。八白言下请问。三证入中有二。初自分法门。二诸大菩萨下仰推胜分。自分中有四。初辨得法门体。二童子正念下问法门名有三可知。三境界云何下问作用分齐。四我唯知此下结。初文有三。初劝观。二见一一下定所现事。三皆是下推起因缘第三作用分齐中。先问。次答。答中合有一百一十六门。此等法门并通一部为轨。为此是解穷故也。仰推中有三。初总。次别。三结。次下十知识当十行位。此初即欢喜行菩萨比丘名善现。入随顺菩萨证明法门有三。初明劝教往诣。次时善财下依教趣入。三答言下正入法界。初文有三。示处人名教问等可知。二依教进入有七。初辞进。次念前法。念法中有十三句。三进入。四于城墎下依教寻求简择。五见胜相。六往诣亲近礼敬。七白言下请问发心。三正入法界中有二。初明自分法门。二金刚菩萨下仰推胜分。初文有三。初辨法门体。二不离此下明法门作用。三我唯知此下结名。初文有二。初得法因缘。二彼诸佛所下辨所成体。仰推有二。初别辨。二总结。第十二饶益行菩萨童子名释天主。入巧术智慧法门有三。初劝教趣入。二时善财下依教进入。三答言下正入法界。初文有三。示处人名教问等即教量也。二信量有八。初成前法门。二念人辞退。三与天龙下明所到处。四周遍下依教简择。五时空中天龙下方便知识示导。即助道耳。六见释天主下见其相。七即诣下亲近礼敬。八白言下自说发心请问。三正入法界中有二。初说自分法门。二诸大菩萨下仰推胜分。初文有三。初辨所住法门因缘。二我因下辨法门德用。三唯知此下结自分所知。第二德用文有二。初总明相黡子算印功能德用有二。初总次别。二我亦了知下别辨算数德用有三。谓一直算。二乘除。三功能可知。推胜中。初辨相。二结。第十三无恚恨行菩萨优婆夷名自在。入无尽功德藏庄严法门有三。初劝教趣入。二时善财下依教趣入。三答言下正入法界。初教量中三如前。二依教趣入中有八。初念法获益辞退。二尔时善财于善知识下叹德摄益有二可知。三渐渐下明所至处。四周遍下依教简择有二可知。五寻求进位。六进入下正见胜相。七辨敬仪。八白言自说发心。六正见相中有三。初正。第二依。三眷属。第三正入法界中有二。初自分。后仰推胜进。初一句明自分法门。二一器下辨法门大用。三结名。第二法门大用中有二。初为说大用法门有二。初施。二辨益可知。一汝见我此下摄令同益。此文有二。初令见内眷属。二此诸下于外作业。初文有三。此第二有五可知。仰推中。初释次结。第十四无尽行菩萨位长者名甘露顶。入如意功德宝藏法门。初劝教。二时善财下依教进入。三答言下正入法界。初文有三同前。二依教趣入中信量有七。初辞。二念。三到。四寻求。五见甘露下见相。六敬仪。七申意请问。三正入中有三。初叹发心能问。二汝见我下说自分法门。三诸大菩萨下仰推胜分。自分中有四。初约眷属以显法门。有三可知。二我成就下明法门体。三随其所须下明法门大用。四我唯知此结法名。大用中有四。初众宝等明财法二摄。二且待下明所化众生。三仰视下显虚空器出无尽财摄。四满意归本。仰推有三。总别结也。第十五离痴乱行菩萨位长者名法宝周罗。入满足大愿法门。初劝教。二时善财下进入。三执善财手下正入。初文有三同前。三依教进入中有七。初念德敬辞。二念法令增。三至处。四寻求。五于道遇见。六礼敬七自说发心请问法门。三正入中有二。初说自分法门。二诸大宝下仰推。自分中文有三。初以自分法门摄益。二尔时善财乃至白言下问得法因缘有三。初叹。次问。三答可知。三我唯下结成自分。初文有二。初叹以手引入家。观方便耳。二正观。观中初依报摄益有二可知。后正报摄益。正中有十重。第八重中。初神通等三世间八地德。次诣一切佛受持等明九地德。第十重如来满中等此即因中具果法门也。仰推中。初别次结可知。第十六善现行菩萨长者名普眼妙香。入令一切众生欢喜普门法门。初劝教进入。二时善财下依教趣入。三答言下正得法界。初文有三。示处人名教请等也。二进入中有七。初礼辞。二思前法门。三渐至处。四起胜进行。五见普门下见相。依正分有二可知。六辨敬仪。七白言下请问。三正入中有三。初叹发心。二我知一切下说自分法门。三诸大药王下仰推胜分。自分中有二。初辨摄益。二我唯下结名。初文有四。初治事中报障有二可知。二然后下除其定障。三称扬下教发心除其细障令诸行成。此有二可知。四善男子我又下明有异巧便也。有二可知。仰推中。初别辨次结也。第十七无著行菩萨位王名满足。入幻化法门。初劝教进入。次时善财下依教进入。三时满足王下正入法界。初文有三如前。二依教进入中有八。一辞。二念。念中有二。初总。次十六句别也。三至处四起方便导之。有问答二文。五见下见相有三。初见依正。二见治国法。三睹生疑可知。六作是念下诸菩萨等导诫除疑。有四可知。七闻天已下敬仪。八白言自说请问也。三正入中。初辨自分。二诸大下仰推也。初文有四。初方便摄受。二见我此报示其行相审之。三我成就下明法门体用有三。初体。次用。三反以显成耳。四我唯下结分齐。仰推中有二。初广次结也。第十八尊重行菩萨王名大光。入菩萨大慈幢行法门。有三义同前。劝教中有三如前。二依教进入中有八。一谓辞。二念前法门。三至处。四兴念自知必见胜法。初问。次答。三作念生欲。五入善光下见依粗相。六尔时善财于此下见正报相。七五体下敬礼。八请问。依报中有十。谓堑墙巷人众楼阁宝帐盖幢幡王住处楼阁。第六善财观生无著等正报中有三。初成前起后。二见王身。三彼殿前下申其利物相也。二十八相者显因行未圆故。三正入中有二。初说自分法门。二诸大下仰推胜分。初文有四。初举法门名及得因缘即为二也。二我住此下明利益用。三此城众生下举三昧功能以证现事。四我唯等结自分所知。二利益用文有五。一总辨摄益。二令诸下明摄成。三善男子下正辨摄用。四各见下明所感各异。五以正下明会属往因也。三三昧功能证现事中有三。初说入定时除他障。二且待下正显入定功能证成前事。有二可知。三从定起。仰推中有三。初总。次喻显。三结也。第十九善法行菩萨位优婆夷名曰不动。入菩萨无坏法门。三义同前。初教劝有三如前。二时善财下明依教进入中有七。初辞。二念。念前法门中有四段明义。初寻思法门令得增胜。二复作是念辨知识功能。三悲心念时下入定。如来使者方便教示令更进趣。四尔时善财定讫出定。三渐至。四推问下辨寻求。五善财欢喜下见依报净用。六前诣其所下恭敬观身作用。七自说发心请问。敬观中有五。初形色胜获益。有三可知。二宫殿等体胜。三眷属胜。四其有见者下除障胜。五见彼女人下牒前胜德偈赞耳。即为二耶。三正入中有三。初叹发心。二我成就下说自分所得。三诸大下推胜分也。自分中有四。初辨法门体。二白言得法因缘。三我入此下引现定用成行胜相。四我唯下结自所知。得法因缘中。初问修行胜行及问德用。下答中因缘德用合释。答中有三。初略答。次重问。三广辨中有六。初见佛身相发心念求。二时彼如来下更教发十心。三我于尔时下问法求果智。四我发是心已下行成离障。五于尔所劫若有众生下辨利他德用。六我初发心来下总结也。三引现定用文有五。初叹德二审定。三答。四成事。五出定仰推中。初举六喻明行深广。二结。第二十真实行菩萨位。得至一切处行法门知识外道名随顺一切众生。三文同前。初教劝中有三如前。二依教进入中有八。一辞退。二念前法门。三渐到。四周遍下寻求。五于中夜下见依相。六尔时善财下见正报相。七往诣下敬仪。八请问法门。三正入中答言下有三。初叹发心。二知已安住下说自分所得。三诸大下仰推胜分。自中有四。初辨法门。二以平等般若下明法门体用摄化。三复次善男子下以亲近利益用证前行。有三可知。四我唯知此下结。第二体用摄化有三。初举智光。二观察下观其机器。有三可知。三以妙智下说法被益。仰推中。初别明下结。此下十知识当十回向位。初即第一救护众生离众生相回向菩萨位。长者名青莲华香。入香法门。初劝教。二时善财下依教进入。三答言下正入。初教中有三如前。二进入中有六。初辞。二尔时乃至不惜下念修前法获益。有二可知。三渐渐下至其处。四诣青莲华下随进得实。五头面下礼敬。六自说发心请问未闻。三正入中有三。初叹发心。二我能下明自分法门。三诸大下仰推胜分。自分有二。初辨所知。二结。初文有三。初知香法。二彼香下知香起因有十种因。初一立。二所为。三法成。四诸分具五无过。六德成不动。七善巧相发。八分齐。九成前事。十来处也。三人中有香下辨胜力。仰推中。初辨次结。第二十二不坏回向菩萨位海师名自在。入大悲幢净行法门。明教劝等三义同前可知。初教劝中有三。如前海师名自在。二依教进入中有七。初辞。二念有二。第二中有三。立责答也。三渐至。四寻求。五见胜相。六诣彼礼敬。七自说发心请问。三正入中有三。初叹发心能问。二我成就下自分法门。三诸大下仰推胜分。自分有三。初一句辨法门。二在此海边下辨化用利益有四。谓一解脱法有二可知。二知世事法。三回世成出世。四结成大用可知。三我唯下结自所知。仰推中。初别次结也。第二十三等一切佛回向菩萨也。长者名无上胜。入至一切趣菩萨净行庄严法门。初明劝教。二时善财下依教进入。三长者告下正入。初教中有三如前。二进入有八。一辞退。二念修增广。三渐至处。四周遍下寻求五城东下见胜妙相。六时彼长者下彼眷属相。七尔时善财下敬礼。八白言下斥己请问耳。三正入中有三。初叹发心。二我成就至一切下说自分法。三诸大下仰推胜分。自分中有三。初总举法体相。二何等下广辨义用相。三我唯下结自分所知。第二广辨中有二。初问次答。此文有二。初约此方。二等类余土。此有二可知初文中有二。初身业至趣。二于中说法下口业说法。于此二文中知法合药及诸佛自觉圣趣即意业也。仰推中。初身业胜。二逮得下口业胜。三分别下意业胜。四我当下总结。第二十四至一切处回向菩萨也。尼名师子奋迅入菩萨一切智底法门。初劝教。二时善财下依教进入。三善男子下正入法界。教中三如前。二趣入中有七。初辞进。三渐至略无念前法门。三周遍下寻求有二可知。四诣彼下见依报相有三。初辨果体。二明因。三辨自在。此有三可知。五见比丘尼下见正报相。六五体投地下辨敬仪。七白言下请问。正报中有三。见身遍在众座。二见处一座下为众说法。三善财见下结所见奇特。为说法中有六。初为八部等天王说法。二声闻下为众说法。三初发心下为十地人也。四金刚力士等说。五见处如是下广类结益。六何以故下释所由也。初净居天等总有二十九门见正报。第三文结中。园林等结上树等。经行坐等结上遍坐等。大众眷属结上大众等。诸妙功德下结上说法等。诸奇特事者总结殊胜。又闻下结叹上说法熏资令身心柔软等。三正入法界有二。初自分法门。二诸大下仰推胜分。自分中有四。初说法门名。二大圣如此下明自分法体。初问次答。三大圣此智光下明法门大用分齐。初问次答。答文有四可知。四我唯下结自分所知。仰推中。初别明。次结可知。第二十五无尽藏回向菩萨位女名婆须蜜多。入离欲实际法门。初明劝教。二时善财下依教进入。三答言下正证。教中三义同前。二进入中有八。一辞退。二念前法门。三渐至如前。四明寻求有四可知。五善财闻此下见依报相。六善财见彼下见正报相有四。初身。次口。三意。四庄严可知。七礼敬。八自说发心请问。三正入中有二。初自说法门。二诸大下仰推胜分。自分中有四。一句辨法门名体。二若天见我下明法大用有四。初总同生。次现胜。三对生获益。四结。阿黎宜者此方名本欲。阿众鞞者此名正欲。三昔何所下得法因缘。初问次答。答中有二。初胜缘。次发心。四我唯下结自所知。仰推有二可知。第二十六随顺坚固善根回向菩萨位长者名安住。入不灭度际菩萨法门。三义同前。教劝中有三同前。二进入中但有四。初辞。二往。三至。四自说发心及请问耳。三正入有二。初自说所得。二仰推胜分。自分中有三。初辨法门体。二自言下明法门德用有三。谓问释结通等也可知。三我唯下结自所知。初文有二。初列名。二住此下明见佛行相有二。初佛次法也。各有二句。仰推中。初释后结。第二十七随顺等观一切众生回向菩萨位也。菩萨名观世音。入大悲法门。初明劝教趣入有三同前。二时善财下依教进入。三答言下正入。二依教进入中有九。一辞进。二念前法门。三渐至。四寻求。五见观世音依正相。六善财发念谛观以兴念。七时观世音下赞叹善财。八诣所礼拜。九自说发心及问法门。三正入中有三。初叹彼发心。二我已成就下自分法门。三诸大下仰推胜分。自分中有三。初明法门体相。二我行大悲下明作益用。三我唯下结所知。初文有二。初辨名体。二辨功能。第二益用中有二。初辨令离十八障。二复次下教令发心。仰推中。初总次别三结。第二十八如相回向菩萨名正趣。入普门速行法门。初辨劝教。二时善财下进入。三我已下明正入。初文有四。初示来方。二叹德。三审见可不有问答二也。四汝诣下教请问。何故此一知识言东不道南何也。答此第八回向如相离分齐故。拣前耳。但有证见觉初。故说东也。问所以住金刚山上及至观世音者何也。答由地前位是未证真如流至比境难坏故。复下赴利生悲际故也。二依入中有五。初礼敬谛观。二念前法门。三往亲近。四礼拜。五自说发心请问法门。三正入中有二。初说自分所知。二诸大下仰推胜分。初文有三。初辨法门名。二问答辨得法因缘等。此有三问。三我唯下结所知。答因缘中有三。初举难知。二唯愿下重请。三正答因行。正答中有七。一刹。二佛名。三从得法门。四发求远近。五辨速疾。六供养行。七悉能了知下应机授法。通答上三问。亦可别也。仰推有三可知。第二十九无缚无著解脱回向菩萨位天名大天。入云网法门。初辨教进。二时善财下依教进入。三尔时大天下正入。劝教三义如前。二依进中有八。一敬辞。二念前法门。三渐至。四寻求有二可知。五往。六礼敬。七自说发心。八请问。三正入有三。初以水洗面。散以金华。及叹其知识难遇。二我已下自说所得自分法门。三诸大下仰推胜分。第二自分中有三。初辨法门体。二白言下显法德用境界。三我唯下结已所知。德用中有二。初问次答。答中有二。初教财施。二复次下教法施。初财施有五。初积宝。二积香。三现女。四教善财。五及他人。第二法施中有四可知。仰推中。初举五喻即合。次结耳。第三十法界无量回向菩萨也。神名安住。入菩萨不可坏藏法门。初劝教二时善财下依入。三安住地神告下正入。初劝教中有三如前。道场神名安住。何以此下不辨南为。世间淳熟离诸相故也。二依入中有七。初辞。次趣摩竭也。三依入略无念前法门。四一万地神下叹善财德。此文有四。初叹德。二净界。三应法。四审问可知。五尔时善财下敬礼。六申意。七地天显净土果报令同见益有二。初果。次因及劝取可知。三正入有二。初辨自分法门名体因由。二诸大菩萨下仰推也。自分中有四。初出法门名体。二我于燃灯下明修行差别大用境界。三乃往已下明得法因缘。四我唯下结自分所知。仰推中。初释后结可知。

　　大方广佛华严经搜玄分齐通智方轨卷第五(之上)


　　大方广佛华严经搜玄分齐通智方轨卷第五(之下)

　　　　终南山至相寺沙门智俨述
　　自此已下有十知识。此一欢喜地菩萨也。天名婆娑婆陀。入光明普照诸法坏散众生愚痴法门。初辨劝教。二时善财下依入。三尔时夜天告下明入法界。劝教中三如前。加毗罗城国名舍夷。是佛生处。表初地生如来家也。所以此后皆是夜天。欲彰此下得理自在辉光大夜处深闇化故也。余前已明。二依入中有七。一辞往。二念前法门。三至处。四从东门下渐趣寻求有二可知。五见彼下见相有二。初见。二观德。六见闻此已下明喜礼拜。七自说发心请问。此有三句可知。东门者开明之初也。三告言下正入中大文有三。初叹发心顺知识教。二我已成下说自分法门。三诸大下仰推胜分。自分中有四。初辨法名体。次我于善恶下辨用。三白言下明得法因缘。四我唯下结自所知。用中有三。初于众生起慈悲方便。二我常如是下依前方便对缘化也。三说偈劝修。二对化中有十七文。初总救。二救海难。三陆难。四为依。五救山难。六救旷野难。七救苦难。八救著国土。九救著五阴。十救著聚落。十一救著六入。十二救迷惑。十三救恶业。十四救厄难。十五救苦等三障。十六救邪三业。十七普贤行摄也。三偈中有二。初长行生后。次偈颂。偈有二十一偈。初一颂前法门。次四颂初入地四无量行劝令究竟。次十三偈六入胜用劝修究竟。次三偈总叹所得法门胜用。前十三偈中。法身等宿命通。我心等二他心。我以神等二身通。清净广智一偈漏尽通。第三得法因缘中。初问次答。问中初问发心时劫。二问得法门久近。答上二问各有结会。二文可知。仰推中。初广次结也。第二夜天名甚深妙德离垢光明。即二地菩萨位也。入菩萨寂灭定乐精进法门。初劝教有三可知。二尔时善财下依入。三答言下正入。二依入中有七。初十偈叹前知识德。十偈中初六叹报身德。次一叹本因行在身中现也。次三叹利用难尽。二辞往。三念。念中有二可知。四渐至。五到。六礼敬。七自说发心请问。三正入中大文有三。初叹发心。二菩萨成就十法下明自分法门。三诸大下仰推。二自分中有三。初辨法体相有二。初辨体相。此文有四可知。就此第三十门内。初四自利。次六利他也。二我已下结名。二悉见下明大用。此文有四。初总辨用相。二亦不著下对用成行体有四。谓立责答结答可知。三分别了知下明二用双行。四我如是常下广辨用相。余相可知。第三我唯下结可知。仰推中。初别释。后总结。第三夜天名喜目者即三地菩萨也。入离垢喜幢法门。初明劝教。二时善财下依教进入。三见彼夜天下正入。教中有四。初示处。二示其人。三教诣问。四尔时甚深下以偈颂劝诣。偈中初十二总颂前十法。次一教劝善财诣后知识。前中初二颂初四法。次十颂后六法。二依入中有四。初辞往。次念前人法用耳。三时喜目天加被善财令往为赞知识有二。初赞。次得法门。初文有二可知。四善财往下正往。第三正入中有二。初说自分法门。二诸大下仰推。前文有四。初明法体。二一切毛孔下辨法门大用。三白言下得法因缘。四我唯下结自分名也。大用中有二。初现德。二尔时善财皆得见闻下获益。初文有三。辨现十度行德有二。略释。次结类广可知。二喜目下明过去世行德有三。谓总释结。三身云下现身摄益。此文有四。一现身有三。谓总释结也。二为一切众生下辨所显德。三如是等下辨能诠言教音声。四彼一一身云说是法时下辨说获益耳。又即初身。次意。三口业也。初十度身云中一一皆有四义。谓一所依。二身。三所作事。四利益可知。二过去行中。方便波罗蜜有五句。初行体。二善巧随方现依正。三所知作用。四自在无碍。五方便所依事。愿有五句。准方便可知。力有四句。初行体。二成诸法因缘德。三成法善巧海。四所依事智中三十句。初体。二显现相即立教义。三智依止。四智辨才相。五分齐。六种类相摄。七智胜能。八所依事。九差别。十所穷源底。十一执取随用。十二不违可轨。十三智因。十四所依刹土。十五知依报时。十六知正报时。十七果人显现。十八知果人智。十九知因人。二十知因人智。二十一智知因人位。二十二因人功德。二十三因人转易。二十四能扶行愿。二十五授行分齐。二十六知说分齐。二十七法因陀罗。二十八同法。二十九知法契道。三十知所趣。二善财获益文有二。初获益。二偈赞叹。初文有四可知也。就十偈中。初七叹知识身业化用。次一叹意业化用。次一叹口业化用。下一总叹化用广大。三得法因缘中有三。初结前起后问。二夜天以八十九偈半答。三结会古今。答中初二十五答发心久近。次从是后下六十四半答得法因缘也。仰推中。初别释次结耳。第四夜天名妙德救护众生。即四地菩萨位也。入教化众生菩萨法门。初劝教。二时善财下依教趣入。三尔时夜天下证也。初劝教中三同前。二依入中有三。辞念前法往见。略无礼问耳。三正入有二。初说自分。二诸大菩萨下仰推。初自分中有四。初天为现法门令善财得自分法体。二即得此三昧下明三昧力用。三白言下明得法因缘。四我唯下结自分所知。初中有四。初辨所依菩萨法门。二现身光。三辨所趣。四得益。二三昧力用文中有三。初明所化众生处中自在。此中有四。一依二处三知四益。此文中有四。一六道。二四生。三约相。四满足大愿下释成化意。二善财见彼下善财得益起敬。三即舍相好下化穷息用引动行心令善财偈赞也。长行及偈二也。此偈文有二十偈半有三。初十半略叹夜天化用自在。二喜目下三偈叹得见因由。次七广叹夜天化诸众生成其胜行。三得法因缘中有二。初善财略叹法门即作三问。二善男子下天神广答。答中初叹法深。二谛听下正答得法因缘及时劫久近。名在第四结中答也。初文有三。初总叹。二一切人天下非小心境界。三何以故下释成有二可知。正答有二。初长行。次偈颂。长行有二。初诫众听。二辨。辨中有二。初值一佛得闻正法。二其后劫已下有五百佛出世。作种种形而往供养。此文有二。初释次结利益也。初值一佛文有八。初时劫中佛出。二时彼城下明所属王。三彼有女下明本身修行。四时彼城北下明佛施化。五时女即解下明受化获益初缘。六尔时妙德乃至于大众中下正明得益。此有四。初佛说经。二女得定。三得胜心。四获胜法门。七复于是前下转释往昔缘起。八尔时明净妙王等下结会古今。有四句可知。四施化文中有二。初明佛普化说法。二尔时普贤菩萨下别为当机。初文内有四文。初辨菩提树庄严。二最初佛成道放十二种光养众生根器。即十二住也。三满七日下知受道时动地出声。及随所应器为转法轮。即为三也。四何以故下释成也。转法轮中有二十句。初二利外凡夫等。次一利小乘。次十利十信。四立无量下利十解。五立无量住菩萨下利十行。六无量清净下利回向令回向入初地。七乃至九地入十地。八立无量众生已下使十地人入安住分究竟处。九成普贤行位也。二当机文有三。初普贤察机。二王人等知说偈正告。三兴供养具也。圣王十偈赞佛中有二。初长行次偈。偈中初一叹佛劝众往诣。次六叹难值遇。次二示光令喜。次一劝人速往。二天重颂中有二。初长行生起。次偈。偈文有三十八半有四。初二敕听许说。次三十三半略明百一十佛。总颂上尘等诸佛。次二依佛得法门。下一劝发善财应速修满。仰推中初释次结。第五夜天名寂静音。即五地菩萨位也。入无量欢喜庄严法门。初劝教。二时善财下依教趣入。三夜天告下正入法界。教中三同前。二依入中但有四。初辞退。二往。三礼。四举行地而问。三正入中有三。初叹发心。二我成就已下说自分法门。三诸大菩萨下仰推胜分。自分中有四。初辨法门体。二白言下明法门德用。二白言天神下得法因缘。四我唯等结自分所知。德用中。初问次答。问有四句。初问摄化德用。二问法门境界体相差别分齐。三问造修方便行。四正行也。答中还四可知。答初文有三。初明观修。二我为下正明摄化。三善男子下总结。初文有九心可知。二正摄化中有五。初总为苦众生令离苦。二若见在家下以十度门等化。三无色界下化著正报者。四为园观下化著依报者。五为贪欲下以五度门摄修胜行。三结中。初结上初句总告。次句结著依正者。次一句结十度等门。又亦可但有三意而通结上文也。文有二。初总次别。二答上境界文有四。初辨因行所观境。二又善男子下明果德所观境。三起非下泯相入实有三可知。四佛子此菩萨下结。三答上方便造修文有三。初一总。次别。三结可知。别中三十一句可知。四答正行中有二。初问次答。答有五可知也。三明发心久近中。初问后答。答中初长行次偈颂。长行中有六。初佛得法。二彼道场上下以法力故常见诸佛。三经佛刹下复以法力见贤劫四佛。四以此法界下复重得无量法门。五汝所问我下结会广大真实无增减相。六是故下劝修行。第二偈颂中有二。初长行生起。二正颂有十分三。初一敕听劝修。次四颂上所得法门因缘。下五颂上行成利益众生义。仰推文初别次结也。第六夜天名妙德守护诸城。即六地菩萨位也。入甚深妙德自在音声法门。初劝教进入。二尔时善财下依教趣入。三夜天告下正入法界。初文有三同前。二依入中有七。初善财将辞。先以偈赞报恩。十偈中有二。初生起。次偈颂。颂中初三叹由教故离诸取著得见法身。次二叹菩萨离三障故得解脱自在。次三叹菩萨摄益。下二令时众离取著也。二正礼辞。三念前法门。四往趣。五见胜相。六敬礼。七问。三正入中有三。初叹发心能问。二我已下说自分所得。三诸大下仰推胜分。自分中有四。初辨法门体。二是故佛子我为下明法用。三白言夜天下得法久近因缘。四我唯等结当分所知。二法门用中有四。初二十三句明观修摄化方便有三。初一句立。次于一切法下释。三佛子我等下结。第二文有四。一依法。二依世界。三等心下依众生。四佛子我常下成心德用。二复次佛子下以十种行观察法界行称法成。有四可知。三我如是念下二十三句正明对缘利他摄化。四我已成就下结。三就对缘利他文有二。初辨利他方便。二我深入下结用广大。初文有二。初辨能持德。举数释结三文也。二明所摄持法此有二。初释次结耳。得法久近中初问次答。答中有四。初说往世得法因缘。二佛子下会古今。三佛子次有下复值无量佛得诸法门。四复次佛子下复更值无量诸佛获胜益也。仰推有二。略广。后述己非分可知。第七夜天名开敷树华。即七地菩萨位也。入无量欢喜智足光明法门。文中三义同前。初劝教中示处人名教问偈重颂等四也。夜天重颂中有三。初长行生后。二偈颂。三结。第二文有十四偈。初二叹法门深妙。次十半颂劫中值佛得法门。下一半颂后值佛出世获益转胜。二依入中有八。初善财得法深入大用。二偈赞报恩之行。善财十四偈中。初三叹自利证德。次三叹利他。下八通明自他二用。三礼辞。四重修前法门。五往。六见相。七礼。八述问。三正入中有二。初明自分法门。二诸大下仰推胜分。自分中有五。初总明法门德用有三。初令得世间乐。二令得出世离苦行。三令成善法行。二我已成下正明法门名体。三善财白言下明法门大用。四白言天神下明发心得法久近因缘。五我唯下结也。三大用中有三。初问。次答。三结。第二答中有五。初辨相。二推功在佛。三寻往因。四依起胜行。五举佛为证可知。四发心久近中有二。初问次答。答有二。初明深远难知。二佛子乃往下正答。此二各有偈及长行。初长行五文可知。初偈有二。初长行生。二正颂。颂有二十一半有五。初一叹法门深胜。次四颂上非凡小乘等知。次十四半颂唯大心菩萨能知。即通颂上业行也。次一劝善财勤修。下一推功在佛。许说生后也。二长行正明往因行中有二。初长行。次偈颂。初有六。初明往昔佛世因缘。二佛子彼世下明往世起化因缘。有四可知。三时彼会中下叹王化德。有二可知。四时彼女人下说偈显王大行成就。五王赞女言下赞女及眷属福智德成。六善男子下结会古今。第四女偈叹王德中有五十二偈有三。初生起。次偈赞。三显敬仪。第二偈有二。初二十五偈叹王化德。二王父名净光下二十七偈叹王眷属胜。初文有三。初六明王未生时具有诸恶。次十二叹王出世丰乐断恶修善。次七偈叹王说法利物。第二叹眷属中。初三出王父母所正法治世。次九叹王出世丰乐。次三叹王游池园观。次十二偈池华中童子出现为世归依。第二重颂中十偈有三。初五以五通自在知诸佛出世事。次四以漏尽智通知出世法。下一劝修。仰推文有二可知。第八夜天名愿勇光明。即八地菩萨位也。入随应化觉悟众生长养善根法门。三义同前。初教中有三句可知。二时善财下依教趣入有四。初辞退。二诣。三见相。故下文云。向所显现者即指此相也。四敬礼。三正入中有二。初说自分法门。二诸大下仰推耳。自分中有四。初得十种心下于知识十种心等即法体。亦可十种心由属前第二依教趣入第五文。即当请问也。但为显八地无相故不言请。共法已下始是法门体。宜可思摄耳。二偏袒右肩下说偈赞叹。三白言下请问法门名及久近成道因缘。四我唯下结。初文有二。初得十心。次得应共菩萨法。十法有三。举释结数虽有十列唯八句。句别先举次释可知。二共法中总有四。初总。次所谓下别有一百句。三得如是下结。四辨益。共有三义。一师与弟子共。二位中摄法共。三缘他共法故得共行也。上来善财行穷至此无功用地故。广辨获益。二偈文有二。初长行明说偈意。次正叹偈中有十行。初一于知识起自己心摄也。次六明由知识得法请为广说。下三念德难报。三辨答久近。文有二。初问有三问可知。次答。答文有三。初答法门名。二我入此下明法大用。三如汝所问下明答发心久近。又亦可发心久近答第二问。大用者答第三成佛问。即因广大随机上下故。未定作佛也。第二答大用中有五。初总说入此法门得平等离染著。即理智也。二解一切色后智了色性也。三于念念中现如是下总结自在神力。四或见等下广显行相品类等也。五我住此下结叹佛事广大利益。三答前发心得法久近中。初牒问次答。答中有二。初一句总。次别。别中有六。初辨法深。此文有二。初法有五句。后以五喻次第合之。即随结也。一智门圆满究竟喻。二智体本净无惑喻。三智门离障益生喻。四智用随机难坏喻。五自在遍周无害喻。二菩萨智下以世间言说其久近。初许次说。二文可知。三结会古今。四佛子我于尔时下转报见多佛也。五次有劫名日光下转劫值见六十亿佛劝发修行。此文有二可知。六偈颂此文有二。初长行生起。二正偈颂。偈文有三十六偈文有六段。初一颂上法深承佛力说。次十三颂过去太子代受狱囚救生等文。次五颂初佛闻法发心出家等。次六偈颂从是已后值诸佛修法门等。次八明法门大用。次三叹法门德备胜妙难思也。余文可解。第九天名妙德圆满。即九地菩萨位也。入无量境界受生自在法门。流弥尼者生太子处也。三门同上。初教进三义同前。二时善财下依教趣入中有七。一辞。二念增前法。三渐至处。四周遍下寻求。五见相。六敬礼。七申问。三答言下正入法界中有二。初说自分法门。二诸大下仰推胜分。自分中有四。初辨法门名体。二善财白言天神下明法大用。三善财白下得法久近。四唯我下结自所知。法门名体有二。初辨方便。二出行名体。初文有三。初长行。次偈颂。三结益。长行中有三。初举十名叹德。二何等下叹别释。三住是下结。此有十句。初文有三。初举十数。二叹德。三何等为十下列十名。有二可知。第二别释中十门各有三。初列名。二释也。三结。重颂十偈。次第颂前十受生法可知。二法门大用中有三。初问。二答。三我一念中悉知下结知自在耳。此有二可知。二答文内有五。初天得具足受生法门生此林。有四句也。二时此林下现十瑞相。初立宗。次问。三释。四结。五明初利益也。三佛子摩耶乃至生太子时下因行智光以相显体。有三句可知。四毕利叉树下大用自在摄德无碍有三句也。五生菩萨时如空下显清净无染。文有三。初为益现身。二顺法成似。三成而无作。初有四喻。朗曜挺特如空中日。即现群机喻若电光。布慈渐益如山起云。像现除迷若闇中灯。三得法因缘中。初问次答。答中初长行次偈颂。长行中有四。初时劫佛现。二彼世界乃至王都下明受身因缘。三于意云何下结会古今。四我从是来下辨修行广大。颂中有二。初长行生起。二颂偈文有三十三半有四。初一敕听许说。二有八颂前初所得法门。次十三半颂上经诸佛修使增广。次一结难思也。仰推有二可知。第十瞿夷此方名明女。即十地菩萨位。太子有三夫人。此是第三夫人。耶输陀罗第一夫人。第二夫人名摩奴陀罗。此名意持。此佛宫中但闻名不见其形也。此明女表慈悲行究竟也。入分别观察一切菩萨三昧海法门。三义同前。初教往三义同前可知。二依入中有八。初辞退。二念增前法。三往。四至菩萨会堂下明至所。即总集地分。五尔时彼天下显方便行胜克位自然。即眷属行胜。六尔时离忧坏下彰其行具入胜境界。即三昧分。七敬礼谛观。八自说发心请问。五具方便行胜。文有六。初眷属行集。二白言下叹善财自分中具自他行。三我观仁者下叹善财胜分行中具自他利行。四复我观人者下胜进中通三世法。此文有三可知。五善财答下述同利他佛事有二。初总次别显。此文有三。初缘违顺二境调心。此文有四。初法。次喻。三合。四广成。此文有三也。二若菩萨如是行者下述成业用也。三天神下结也。六善财将升法堂下明一行一切行俱现显胜妙相。此文有三。初将升即趣向正位。二彼离忧等下显熏资义。三偈颂显善财勤求示成佛义也。所以往天所为此。已下知识位胜故。表藉多方便成也。偈有二。初生起。二偈颂。颂文有十行分三。初三自利行。次六利他行。次一叹能近善友得见诸佛。六入胜境中有四。初总辨胜境。有二可知。二寻求。三见胜相。四悉于下明德行清净。三尔时瞿夷作是言下正入中有三。初叹能问许说。二若菩萨下自分法门。三诸大下仰推胜分。初文有三可知。自分中有五。初举业自在修观方便。二善男子下明法门名体。三此法门下辨法门大用。四大圣发心下明发心久近因缘。五唯我等结当分所知。初文有三。初明十法界行五句也。二佛子十值知识中若诸菩萨下明十值知识方便行有六句也。三以偈颂有二。初长行生起。二偈颂中有十三偈。初二颂上一句。次七颂中间七。次四颂下二句。又亦可合通赞前人法方便也。三大用文有二。初问次答。答有四。初明此界用。二如此娑婆下遍余十方十世界也。三卢舍那本愿下明前教意异有所因。四我悉深入乃至何以故等已下释知宽广所以。此有四句可知。初文有二用。初知有漏因果。二彼诸劫下知无漏因果有三。初知佛。二知小乘。三知大乘也。四得法发心因缘中。初问次答。答中有六。初辨本身及始得法门。二彼佛灭后转得胜法门。有三可知。三佛子我得此下辨修分齐。四佛子我若下明修行本意。此中有二。初辨。次释所以可知也。五我于下修增诸行。六犹未能知下辨行增微彼诸本身及始得。文有十一段。一明本身感佛化导。二时彼女人闻是下化同众生故往太子共为眷属。三尔时太子下为犯邪行故。问彼女依正法有二文也。四时彼女母白言下叹德劝受。五太子答言下共其立要有三。初立要。二偈颂明有所期。三女随受。六尔时太子闻彼下以衣施。报恩显德。七时彼女母即为下叹女自庆起随喜心行。八彼太子与女俱下见佛得道。九诣父王所下劝父王见佛。令彼大王知见于佛得圣道耳。此文有五。初诣告王。二王审问。三王喜舍位。四佛为说法。五王出家得道可知。十尔时太子月十五日下太子作王广成摄化。十一尔时太子下结会古今也。六行增微内此文有三。初总辨。次责。三答。答中有四。初立。次释。三广辨。四结分齐。第三广文有三。初立。次责。三答。答文智正觉众生世间分二也。又问若取上下诸文。普贤法行似从十信解位已去即得究竟。今约此文时。其普贤行势似难成。位到十地方始可得者何也。答其普贤行体实不可依位得之。何以故。为附性起法故。今约三乘起信位论。从初信解位乃至十地皆非究竟。何以故。依位相取故。仍于此中间念念刹那尽普法也。何以故。为得性起故。佛即可知耳。摩耶夫人者此方云清净妙。此下第二会缘入实相。所以将夫人。表此为性实能成究竟觉故相即如。实大幻不住智悲故。入大愿智幻法门有三。一劝胜进等。三同前。初劝教中有四。初示处。二示人教名。三教问。四瞿夷重颂。颂中有三十三偈。初十八偈长行中脱无。大论引此。具有亦可过颂前事未是脱也。此文有三。初一总明摄修行人。次十七广述多劫修行因缘。三下十五总颂上文。此中初三颂上日光佛所发心。次七颂上逢后佛发心。次四总颂上得菩萨自他胜法。下一总颂上修行增微也。二依教趣入中但有七。一辞略无念前法及所至处。无意可知。二作是念我当云何下明善财念后方便。三善财随顺其教下明见依报相。四见夫人下见正报相。五见摩耶有如是下善财同彼即表行修入实。六敬仪。七述本因由请问法门。第二方便文有三。初善财念求。二时有城下有三。知识开导。三答罗刹言下明显求知识法。此有二。初领恩问。次答。答中有四句。一信。二思。三精进。四会理也。初文有三。初总。次叹摩耶身德。三结。此文有三。初辨分齐。二仰推。三仰求方便。二有三知识其意云何。初表所知法。次表能知智。三表方便相。又初约性起辨义。二约智辨诠。三约方便辨资成。余意可知。初知识内有四。初供养善财即方便资成相。二作如是下教其行法。三菩萨若如是知下结观成益。有三可知。四佛子下明得法者见一切真知识。显法有可成名善巧也。教行法中有二十四句。摩耶者此名幻化。方便智教唯心观。即正知识。是正唯心幻化不疑。此即以实显相故也。第二知识有四。初天神叹夫人。二光照诸佛依正。三智光入善财顶。四善财获益。第三知识有三。初罗刹华散善财。二语善财下教行法。此文有二。初亲近。次见。此二文并各有四。文可知。三若有菩萨下结。能亲近知识十法中前八可知。善对治下第九句。顺善知识下第十句。三见依报有四。初见华台。二见楼观。三见宝坐。四明眷属行相。四见正报有三。初见身体。二尔时善财乃至随应众生下辨化用。三善财见如是下广辨见利益相。初文有四。谓为益现色。二顺法成似。三相实说空。四胜二乘故现色。初文合有五十句可知。五善财行修入实文有五。初见夫人牒前所见身相。二即变下正同此正会相入实。三敬礼下胜分相应。四获益得定即行体也。五从三昧起。三答言下正入法界。文中有二。初说自分法门二诸大下仰推自分中有四。初辨法门名。二得此法门下辨法用。三白言下明法因缘久近。四我唯下结也。第二法门用中有三。初局文分有四。初得大幻法故。生太子时能现不思神力。有二句也。二善男子下菩萨退生时光触故。得受生法门自在有四。初光触。二得受生庄严。三见现未事。四见过去事也。三又善男子下明容受自在有七。初光触。二身宽有二可知。三容依报。四受等行菩萨。五受异生。六容下位菩萨。七受作用。四念念中下明化用容受自在。二于此下通十方有五。初明分量。二决疑。三决一疑。四责。五答可知。三善男子我为卢舍那下与千佛等为母也。此文有二。初辨次结也。三得法久近中有三。初问次答。此文有三。初本身获益有二。释结也。二彼道场神下结会古今。三善男子我从下广明修法门德用。三复次善男子下举广显略也。仰推三可知。此世界忉利天上下明第三摄德成因相。为弥勒是因故也。人名弥勒。入三世智正念思惟庄严法门。有三。初教劝进胜。二尔时善财闻如是等赞下依教趣入。三尔时弥勒观察大众下明证法界。初文有五。初示方便知识。二又作是言下示正知识住处。三彼园中有菩萨下辨知识名德。四汝诣下教问。五何以故下叹德以劝求。初文有二。初示天以表净女以表内智慈悲显妙法身。此文有三可知。二明二童子等表见化用修成方便资成依止。即寄福慧也。亦可前摩耶示以实应实。此童子等以相应相也。有说此中失次。此意未详。且作此释。又作是言者是摩耶言。案此即以理成事不虚。若尔前正念天及女寄是妙法智身云何。答正念即体相成。此寄依体成相耳。二示依报住处文有四。一示方。二示国。三示园林。四示楼观并因也。所以云南为事。因位顺正果故。三示知识名中。初名。次辨德。四教问中有十句。初五问修方便相。次五问正修行相。五叹弥勒能说德有二。初叹能说德。次汝不应于下广叹劝求。初文有二十句分二。谓问答二可知。答中初知识自成德。二彼菩萨能成善财胜行。二广劝求中有五。初一百七句劝修诸相行。此初文有三。初十句总劝教。二何以故下释成求法相。三善男子略说下九句结略显广。初释劝修诸相中有二。初释。次结。初释文有三。初四十二句自利行有三。初劝。二责。三广辨。二照无量法下利他行。三诣诸佛刹下四十一句胜分行。二是故善男子下正劝求知识。三复次乃至则为慈母下引十喻叹知识。释结二也。四发大地心下辨求知识益。此文有二。初明转受法药仪。二辨药病相拟法耳。此文有三可知。五善男子诣善知识下结行成益。此文有三。初辨自分。二明胜进有二。初责次答可知。三善男子下推功在友耳。此文有三。初总显德。二以略显广。三摄德属人也。第二正劝求中有七十四句有三。初正劝进。二何以故下四十辨成须求。三复何以故下辨知识有力之意。尔时善财问如是等下第二依教趣入中有八。初闻叹知识心生信。二正念思惟下念前法门。三渐进也。四以过去际下为见胜境故起大方便。五善财如是下得大慧眼观大法境无辞退文。第六五体礼敬下见依报相。七尔时善财赞叹楼观下见正报相。此即是证相。以人成德。此则是证。以德成人。此从后说。八头面敬礼白言下明礼敬请问。第六文有五。初见楼观敬礼。二作如是念深察贤圣住处。三未起间下敬法转深。四合掌谛观下广叹依正。五以偈颂。第二文有三。初见土相即恩敬缘。二又复下泯相入实即缘实观。三深心信解下以实成相。五重颂中有五十五偈有三。初七颂上楼观住处。二有四十四颂上第四具德圣所住处。次四结德叹穷。亦可分五。初一叹弥勒。次三十四举人德以叹室。此有三十三事。三有十八叹住室利益。四有一恭敬住室人。五有一请求摄授也。第三文有二。初一叹在室人。次十七正辨利益有十一事。前长行举室成人。此偈叹人成室耳。七见正报相中有五。初起方便求见法身。三遥见下邻而未即也。三与无量天龙下辨其眷属。四从外而来显众行缘集也。五威德特尊下叹德也。三尔时弥勒观察大众下辨入法界。文有四。初广叹发心德。二汝先所问下正入自体法门。三大圣此行下辨法门名。四白言下穷缘显实也。初文有五。初叹具功德者。二告善财汝可往诣下会位从实。三善财五体敬礼下摄其胜德也。四重指大众。由善财具德故偈赞善财。五告善财善哉下领问叹德耳。初文有七。初示大众总叹善财德。有问叹二文。二此童子下叹成希有有四句也。三何以故下辨成。四诸善男子下广叹劝学有四。一谓发心。二能进。三修行。四劝学故也。五此童子下重成德用。六善财汝今下广叹值遇善友益有六。初总通法见。二推叹文殊力。三成其证行。四叹行力增上。五劝学六晓喻其坏有二句。七善财当知下劝知行分齐有三句。余相可知耳。频陀伽罗城者觉城也。经由一百一十知识者通正助也。上四十二等寄位故来耳。叹善财云。无量菩萨广劫所修。善财一生得者。教法中得也。故离世品云于文字教法等故。此约三乘教释。若约一乘时。亦可普贤行证。证彼普行及别行也。此即非教得。亦可上果下加得。问何故此处广叹功德及发心等。答此为位穷行满足处故也。余准可知耳。二会位从实文有六。初教问。二悲泣显成位难。因此辨诸知识内数有悲泣者。但诸位中胜进玄越而今得者荷恩。难离慕恋悲耳。三文殊授璎珞即表福智严德之位。四善财得已供散弥勒正辨福德庄严会成其位也。五弥勒摩顶赞叹根行相应。六善财偈叹。此等表意可知。此有二。初长行次偈颂。偈中初一庆见弥勒。次一愿见文殊本师。三重请弥勒。即举德成位。亦即摄胜德也。中有四。初敬礼。二自说发心请问。三大圣下叹德。四唯愿下结请。四偈叹善财。文有三。初长行总示大众能发心人。二偈叹善财德。三长行结偈有六十八行有四。初十一叹其善来。次十八叹其自利得。次二十二叹成利他德。下十七叹自他德满。五领问广叹发心。文有四。初总叹。二善男子汝得善利下叹能见知识德。三何以故下有二百一十八句。广叹菩提心令修趣入。四是故下结。第三文有二。初一百一十五叹菩提心能生万德德等诸佛。二譬如自在药下一百三叹能成大用得彼大果及不舍世间也。初文有二。初辨次结。结有三可知。第二有二。初释次结。结有三可知。二自体法门文有三。初牒前方便摄入楼观现量境。此文有三。牒劝趣入。二生其胜欲。三显方便可知。二善财即入下正入三昧。三弥勒摄神力下明出定也。二正入定文有三。初入。二见净土。三汝见不下审其见解。第二文有五。初见严相即信境。二尔时善财下获益礼敬三礼已下现自身。即当法机器有二可知。四又见下现因果法相。即修行者所依法此文有二。初因。次或于楼观下现果法耳。五尔时善财诸下明差别异现。即显一果互彰立教仪则。此文有二。初现果八相有二可知。二铃中等现因中差别事也。前即初因后果。即修行次第。此文初果后因。生信成解次第耳。铃下有六。初铃现音声法门有二可知。二镜现形相法门。三柱现住持法门。四珠璎现庄严法门。五树现建立法门。六半月现住位起行法门也。三审见闻有三。初问。次答。三譬况叹见无碍。叹文有七。初超出妄境喻。二回观胜法喻。三善识诸相喻。四延时谓短喻。五真德善现喻。六境现随心喻。七观法无碍喻。此有三喻。一见色无碍。二现色无碍。三随作无碍也。出定文有四。初大圣摄用归本。二复以身口加令出。三正出。四出已弥勒重问观中事。审观虚实。有问答二文也。第三答法门名体有三。初正辨定体。有问答二文。二一生菩萨下明摄一切法门。三大圣此诸奇特下问答显处。以彰实耳。答中有二。初开二法门。二以二喻现及合也。初喻成就菩萨起事喻。第二起学菩萨愿成喻。第四辨法门大用。即名穷缘显实耳。有二问答。即为二。一问从来所趣处。二白言下问生所。初第一答中有三。初举实无来。二但为教化下约缘集有处。三汝所问我下为引物故现所出方。二问生处中有二。初辨因行体生处。二我于此阎浮提下明化身现来生处。初文有五。初辨生处。二以般若为母下十九句别明眷属行。三超凡夫地下校量优劣。四生如是家下十句辨位胜。五我净法身下十句辨报体相应。即体胜也。二化身生处中三处即分为三。谓一人中。二天上。三下生人中。并是最后生也。第四智照无二相人名文殊师利。入普见顺知识教法门。亦云菩萨寂静法门。文有三。初善男子汝往文殊等辨劝胜进。二时善财下依教拣择即趣入也。三尔时善财下正入法界。初文有三。初示人名。二示教问。三何以故下叹德。此中略无处。下文云到普门国也。叹德有六。初责。次答。即叹德。三善男子下重示以劝。四是故下结劝也。五重责。六答耳。依教趣入中。初敬礼。次辞退。三经百一十城渐至处。四拣择也。普门国是文殊一暂化处也。亦可智所依普法耳。第三正证入中有二。初见。二获益。所以不云说法证无言说故。所以此中普见为表见大智普照不二故。所以不言见文殊显普照离见相故。不违其教者通诸知识顺忍故。二增长等者证益在己。此中有四。初成利他。次安住下成自分行。三入佛甚深下随顺胜分。四现入诸趣下明自他德成入普贤行也。此下第五显因广大相人名普贤。入十不坏智慧法门有三。初善财闻普贤名者教劝胜进。二一心欲见普贤下依教趣入。三善财即见普贤下正证法界。初文有二。初闻普贤名即示名也。二行愿下即叹德也。此无示处辞等。意可知耳。言闻普贤名者上闻四普。一教量中文殊分具普贤行。二趣入中至普门国。三现证中普见诸知识。四证后智修普贤行也。故言闻也。叹德文有十一句。初行愿诸地者总。次具下十句别。总中初显地前愿乐行。次叹地上所依位功德也。别中地具者成地因行也。地法者十法界。是地体故。地得者摄之在己证得也。次第者地地始终也。地修者四五修等也。住者当地修满也。地境界者三性三无性。亦可分局也。是地所缘境也。持者境持观心也。亦可因持果。共者信悲慈舍等十行等通成诸地也。正道者根本智也。二趣入中有二。初一句起正希望。二虚空界等下辨趣入方便。此文有二。初善财总念净土法身。二起是心时下瑞相应现。此文有三。初辨见之因缘。二即见下正见相也。三结前生后。现相文有二。初十净土相。次十法身相。又亦可初十显净国土及净众生世间。次十显净因陀罗网境界成智觉分齐。欲明普贤分齐耳。三证入中有五。初明普贤德用摄化。二我于过去下重述普贤本因劝修胜行。三善财经由亲近下校量显胜。四善财能自究竟下叹善财行胜。五说偈叹佛结终于后。初文有四。初总见胜妙等诸如来。二善财见普贤下见法界行用。三普贤即申手下加令得三昧。四普贤告下审问定事有三。初问次答三叹德也。初文胜妙有九义等诸如来。亦十也。二见行用中有四。初明外用化。二重观普贤下内用摄化。三十方下结会平等有五句。四善财见普贤下明善财得十不坏智门益。初文有二。初释十九出生用。次结。二内中有二。初释次结。四善财得益文有二。初总牒十门。二别辨。三摩顶加得三昧中有三。初摩。二得益。三如此下结会。二摩顶益中有六可知。劝修本胜行中有七。初由久修菩提心故得上自在德用。二我所修下明德难穷。三我得如是下引已所得劝修行也。四汝且观下劝观现事。文有三句可知。五若有众生闻我名下显德深广有五句。六闻修习下明大心大行行应同得生有二句。七汝复观我下劝观三身大用。前第六中生净世界者生报土也。生我清净身中者生法身中耳。文云普贤身相犹若虚空。依于如如不依佛国耳。第七中有二。初劝。次观。具见因果。第三校量行德有三。初正明校。二何以故释成。有三可知。三不此世界没下叹善财自在难思显其胜义。第四叹善财行胜。文有二。初因圆。次不久下果满。果中初总。次别可知。五偈颂叹佛。所以叹佛者。明普贤菩萨在座前承加摄化。其行究竟成功在佛故叹也。亦可约果叹因位力。即是述前。偈中有二。初长行生起。次颂偈有九十九偈半有三。初八略举如来菩萨功德敕听许说。次八十九半别叹如来三身化用。三有二结劝修行。初文有三。初半敕听。次四半略叹如来三身德。三有三叹普贤功德。所说不虚劝物生信也。前三身中初一半叹法身灭德。次一报身智德。次二化身恩德也。二广叹中有三。初二十半叹报身德。二或见释迦下六十三叹化身德。三如来净法身下六偈叹法身德。问何故重结乃叹佛德者何也。答此是显发释。举果显因分齐故。余可准之。报身中有五。初三叹理量二智善巧。二或见如来坐下四明德普周唯大心境界非小智所缘。三或见卢舍那下七明诸佛德等具法身净土及胜眷属。四或见一毛孔下五半辨无方大用。五如是下结说难尽。化身中有三。初二十半叹佛身业大用。次安住无上道下有二十二叹佛口业教化。三诸佛尊导师下二十半叹佛意业巧摄益。初身中有四。初一释迦身化。次七示种种因行八相成道化。次五现余佛升天等化。次七半能现授记等种种随缘益。口中有三。初五明所说法有大威力。次十二明一音随机赴感。次五辨成德用所以。前十二中初四明一音随闻各异。次八结教差别。意中有二。初十二叹用善巧。次譬如下八半喻显。喻别有五。一随益应成喻。二在物心现喻。三随顺像现喻。四为生护持喻。五为物生德喻。此五是摄化大网。余文可知。法身六偈中有三。初一半叹法身具五相。次譬如梦所见下通约喻显。三有二偈法合。喻文有二。初一半约理辨成。二一约事彰法耳。初文五相者。初一句白净相。次二句不可思议相。三性离有为无为为相。第四句无染相。第六不去而遍至者。即第五常住为相。下二结劝中。初举四喻况德难穷。四者一觉心无限喻。二事法难穷喻。三数深广大喻。四虚空无际喻。通即可知。反成佛德深远耳。次一举益劝修也。此即流通分也。此经本有十万偈。此释但有三万六千偈。说余意可知耳。

　　大方广佛华严经搜玄分齐通智方轨卷第五(之下)


