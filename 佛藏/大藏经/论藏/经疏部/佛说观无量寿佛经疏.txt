  观无量寿佛经疏
　　隋 智顗说




　　佛说观无量寿佛经疏(并序)

　　　　天台智者大师说
　　夫乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沈。行开善恶。睹二方之粗妙。喻形端则影直。源浊则流昏。故知欲生极乐国土。必修十六妙观。愿见弥陀世尊。要行三种净业。然化因事渐教藉缘兴。是以阇王杀逆韦提哀请。大圣垂慈乘机演法。曜玉相而流彩。耸珍台而显瑞。虽广示珍域而宗归安养。使末俗有缘遵斯妙观。落日悬鼓。用标送想之方。大水结冰。实表琉璃之地。风吟宝叶共天乐而同繁。波动金渠。将契经而合响。观肉髻而瞻侍者。念毫相而睹如来。及其瞑目告终。上珍台而高踊。文成印坏。坐金莲而化生。随三辈而横截。越五苦而长骛。可谓微行妙观至道要术者哉。
　　此经心观为宗。实相为体。所言佛说观无量寿佛者。佛是所观胜境。举正报以收依果。述化主以包徒众。观虽十六言佛便周。故云佛说观无量寿佛。经者训法。训常。由圣人金口故言经也。
　　释经五义。名体宗用教相(云云)第一释名者。一切众经皆有通别二名。通则经之一字。别则有七。或单人法譬。或复。或具。今经从能说所说人以立名即教别同名为经即教通为行不同。从一乃至无量即行别。同会常乐即行通。理虽无名将门名理。理随于门四四十六。即名理。别门随于理。即名理通。此约一化以明通。别更约一题。佛说即教。观即是行。无量寿佛。即是理。教行理足任运有通别意。更就一字说者。释论云。所行如所说。说即是教。如即是理。行即是行。佛即法身。观即般若。无量寿。即解脱。当知即一达三。即三达一。一中解无量。无量中解一。于一字尚达无量义。况诸字况一题。况一经一切经耶。故经云。若闻首题名字。所得功德不可限量。若不如上解者。安获无限功德耶。初释佛者。佛是觉义。有六种。即涅槃经云。一切众生即是佛。如贫女舍宝众物具存。力士额珠圆明顿在。如来藏经举十喻。弊帛裹黄金。土模内像。闇室瓶盆。井中七宝。本自有之非适今也净名云。一切众生皆如也。宝箧云。佛界众生界。一界无别界。此是圆智圆觉诸法。遍一切处无不明了。虽五无间皆解脱相。虽昏盲倒惑其理存焉。斯理灼然。世间常住。有佛不能益。无佛不能损。得之不为高。失之不为下。故言众生即是佛。理佛也。如斯之理。佛若不说无能知者。法华云。一百八十劫。空过无有佛。世尊未出时。十方常闇瞑。涅槃云。于无量世。亦不闻有如来出世大乘经名。若佛出世方能阐智慧日。识三宝之光明。开甘露门。知十号之妙味。因说生解于宝适悦。故须达闻名身毛皆竖。昏夜大朗巨关自辟。此名字佛也。观行佛者。观佛相好如铸金像。心缘妙色与眼作对。开眼闭目若明若闇。常得不离。见佛世尊从大相海流出小相。浩浩漾漾如大劫水。周眸遍览无非佛界。念一佛与十方佛等。念现在佛与三世佛等。一身一智慧力无畏亦然。念色身念法门念实相。常运念无不念时。念念皆觉是名观行佛也。相似佛者。念佛相好身。得相似相应念佛法门。身得相似相应。念实相身。得相似相应。相似者。二物相类。如鍮似金。若瓜比瓠。犹火先暖涉海初平。水性至冷饮者乃知。渴不掘井听说何为。略举其要。如法华中六根清净。即是其相。名相似佛也。分证佛者。初发心住。一发一切发。发一切功德。发一切智慧。发一切境界。不前不后亦不一时。三智一心中得。得如来妙色身湛然应一切。开秘密藏。以不住法即住其中。以普现色身作众色像。一音随类报答诸声。不动真际群情等悦。应以三轮度者能八相成道具佛威仪。以佛音声方便而度脱之。况九法界三轮耶。初住尚尔。况等觉耶。是名分证佛也。究竟佛者。道穷妙觉位极于茶故。唯佛与佛。乃能究尽诸法实相。边际智满种觉顿圆。无上士者。名无所断。无上士者。更无过者。如十五日。月圆满具足。众星中王最上。最胜威德特尊。是名究竟佛义。佛有无量德。应有无量号。举一蔽诸。华严有十万号。又经有万号。三世诸佛通有十号。净名三号以劫寿说。不能令尽。何况诸号耶。说者悦所怀也。即十二部经八万法藏。六度四等一切法门。又于一法中。作四门分别。于一一门巧作四悉檀利益。闻者欢喜赞用受行。信戒进念而得开发。贪恚愚痴豁尔冰消。革凡成圣入法流水。或三二一益。若都无益则乐默然。若一机扣。圣于一门施四益者。余三门亦如是。为一缘说一法既尔。诸缘诸法亦如是。观者观也有次第三观。一心中三观。从假入空观。亦名二谛观。从空入假观。亦名平等观。二空观为方便。得入中道第一义谛观。心心寂灭自然流入萨婆若海。此名出璎珞经。今释其意。假是虚妄俗谛也。空是审实真谛也。今欲去俗归真故。言从假入空观。假是入空之诠。先须观假。知假虚妄而得会真。故言二谛观。此观若成。即证一切智也。从空入假观者。若住于空与二乘何异。不成佛法不益众生。是故观空不住于空。而入于假。知病识药应病授药。令得服行。故名从空入假观。而言平等者。望前称平等。前破假用空。今破空用假。破用既均。故言平等观。此观成时证道种智。二空为方便者。初观空生死。次观空涅槃。此之二空为双遮之方便。初观用空。次观用假。此之二用为双照之方便。心心归趣入萨婆若海。双照二谛也。此观成时。证一切种智。是为次第三观也。一心三观者。此出释论。论云。三智实在一心中。得秖一观而三观。观于一谛而三谛。故名一心三观。类如一心而有生住灭。如此三相在一心中。此观成时证一心三智。亦名一切种智。寂灭相种种行类相貌皆知也。寂灭相者。是双亡之力。种种相貌皆知者。双照之力也。中论云。因缘所生法。即空即假即中。释论云。三智实在一心中得。即此意也。此观微妙。即一而三。即三而一。一观一切观。一切观一观。非一非一切。如此之观摄一切观也。无量寿者。天竺称阿弥陀佛。本无身无寿。亦无于量。随顺世间而论三身。亦随顺世间而论三寿。亦随顺世间而论三量法身者。师轨法性。还以法性为身。此身非色质亦非心智。非阴界入之所摄持。强指法性为法身耳。法性寿者。非报得命根。亦无连持。强指不迁不变名之为寿。此寿非长量。亦非短量。无延无促。强指法界同虚空量。此即非身之身。无寿之寿。不量之量也。报身者。修行所感。法华云。久修业所得。涅槃云。大般涅槃修道得故。如如智照如如境。菩提智慧。与法性相应相冥。相应者。如函盖相应。相冥者。如水乳相冥。法身非身非不身。智既应冥亦非身非不身。强名此智为报身。法寿非寿非不寿。智既应冥亦非寿非不寿。强名非寿为寿。法量非量非无量。智既应冥亦非量非无量。强名无量为量也。应身者。应同万物为身也。应同连持为寿也。应同长短为量也。智与体冥能起大用。如水银和真金能涂诸色像。功德和法身处处应现。往能为身非身。能为常寿为无常寿。能为无量能为有量。有量有二义。一为无量之量。二为有量之量。如七百阿僧祇及八十等。是有量之量。如阿弥陀实有期限。人天莫数是有量之无量。应佛皆为两量。逐物随缘参差长短。然此三身三寿不可并别一异。即乖法体。即一而三即三而一。乃会玄文释名竟。次辩体者。体是主质。释论云除诸法实相余皆魔事。大乘经以实相为印。为经正体。无量功德共庄严之。种种众行而归趣之。言说问答而诠辩之。譬众星之环北辰。如万流之宗东海。故以实相为经体也书家解。礼者。训体也。体有尊卑长幼。君父之体尊。臣子之体贱。当知体礼之释。是贵极之法也。复次体是底也。穷源极底理尽渊府究畅实际。乃名为底。释论云。智度大海唯佛穷底。故以底释体也。复次体是达义。得此体意通达无壅。如风行空中。自在无障碍。一切异名别说。皆与实相不相违背。释论云。般若是一法。佛说种种名。故以体达释经体也。次明经宗。初简宗体。次正明宗。有人言。宗即是体。体即是宗。今所不用。何者宗既是二。体即不二体若是二。体即非体。宗若不二宗即非宗。如梁柱是屋之纲维。屋空是梁柱所取。不应以梁柱是屋空。屋空是梁柱。宗体若一。其过如是。宗体异者。则二物孤调。宗非显体之宗。体非宗家之体。宗非显体之宗。宗则邪倒无印。体非宗家之体。则体狭不周。离法性外别有诸法。宗体若异。其过如是。今言不异而异。故有宗。不一而一。故有体也。今此经宗。以心观净则佛土净。为经宗致。四种净土。谓凡圣同居土。方便有余土。实报无障碍土。常寂光土也。各有净秽。五浊轻重同居净秽。体析巧拙有余净秽。次第顿入实报净秽。分证究竟寂光净秽。娑婆杂恶荆棘瓦砾。不净充满同居秽也。安养清净。池流八德树列七珍。次于泥洹皆正定聚。凡圣同居上品净土也。方便有余者。修方便道断四住惑。故曰方便。无明未尽故言有余。释论云。出三界外有净土。声闻辟支佛出生其中。受法性身非分段生。法华云。若我灭后实得阿罗汉。不信此法。若遇余佛。于此法中。便得决了。就中复有利钝。指上为净。指下为秽也。实报无障碍者。行真实法感得胜报。色心不相妨。故言无障碍。纯菩萨居无有二乘。仁王经云。三贤十圣住果报。即是其义。释论云。菩萨胜妙五欲。能令迦叶起舞。华严云。无量香云台。即其土净妙五尘。就中更论次第顿悟上下净秽等也。常寂光者。常即法身。寂即解脱。光即般若。是三点不纵横并别。名秘密藏。诸佛如来所游居处。真常究竟极为净土。分得究竟上下净秽耳。故以修心妙观能感净土。为经宗也。次辩经用。用者力用也。生善灭恶为经力用。灭恶故言力。生善故言用。灭恶故言功。生善故言德。此皆偏举具论必备也。苦是恶果。贪恚痴是恶因。恶因不除果不得谢。是故此经能令五逆罪灭。往生净土。即是此经之大力用也。教相者。此是大乘方等教摄。赴机适化广略不同。大本二卷。晋永嘉年中。竺法护译。此本是宋元嘉时疆良耶舍。于扬州译。两经皆在王舍城说。复有小本名阿弥陀。在舍卫国说。阿弥陀无量寿。彼此方言。二藏明义菩萨藏收。渐顿悟入此即顿教。正为韦提希及诸侍女。并是凡夫未证小果。故知是顿不从渐入。题称佛说。简异四人弟子。诸仙诸天化人等说也。
　　分文为三。序正流通。从如是讫清净业处序分。尔时世尊放眉间光。讫诸天发无上道心正说。当机益分。尔时阿难白佛当何名下。讫经流通分。序中文二。证信发起正说亦二。净业妙观。流通复二。王宫鹫山。初证信序六句。如是标于信。我闻异外道。一时辩息诤。佛正明化主。王城论住处。列众为同闻。如是者。诸法实相古今不异名如。如理而说故为是。决定可信故云如是。我闻者。表异外道亲承有在。我者自在义。一切法空无我。何故说我。随俗假名说我。谓见慢名字。若无我则无闻。若无闻化道则绝。为此义故。虽知无我为传化不绝。假名说我。如人以金钱易铜钱及草木等。卖买法尔人无笑者。故言我闻。一者佛法无有定实之一。云何称一。随俗假说一耳。释论广破一异也。时者有二种。一迦罗即短时。亦名实时。二三摩耶名长时。亦名假时。今不论长短假实。说此经竟。总云一时。佛者亦婆伽婆。此云有大名声。亦云能破烦恼。佛者平等开觉故。名为佛。既能自觉。复能觉他。觉行备满。一切智异外道慈悲。异二乘平等。异小菩萨。尊极名为佛。在者。暂时曰在。久停名住。一往语耳。住者。四威仪皆为住。差别者。谓天住梵住圣住佛住也。天住谓六欲天。因即施戒善心也。梵住从初禅至非想。因即四无量心也。圣住三乘人。因即三三昧也。佛住。首楞严百八三昧十力四无畏十八不共也。王舍城者。天竺云罗阅只伽罗。释论解。摩伽陀国王有夫人生子。一头两面四臂。人谓不祥。王即裂其身首。弃之旷野。罗刹女鬼名阇罗。还合其身以乳养之。后大成人。力能并国王有天下。取诸国王万八千人。置此五山。以大力势治阎浮提。阎浮提人。因此名王舍城也。又先所住城。城中失火一烧一作。如是至七。国人疲役。集诸智人宜应易处。即求觅地。见此五山周匝如城。即作宫殿王于中住。故名王舍。又古昔国王名婆薮。厌世学仙。妄云天祀中应杀生啖肉身陷地狱。其子广车。次复为王。自念我父生入地狱。今欲出家复畏地狱。欲治天下复恐有罪。当何处身。作是念时。空中语言。汝行若见难值希有处。当作舍住。王出畋猎。见一鹿走疾如风。王便逐之。至此山周匝峻固。其地平正。生草细软好华遍地。茂林华果温泉浴池。皆悉清净。天雨天香奏天伎乐。乾闼婆等适见王来。各自还去。见此灵奇于中起舍。故名王舍城也。耆阇崛山者。翻名灵鹫。诸圣仙灵依之而住。又名鹫头。峰形似鹫。又山南有尸陀林。诸鹫食尸竟栖其山。然法身无像。实不假地所居。为欲利益故。随化身明化主住处耳。与大比丘众下。列同闻众也。先声闻次菩萨。显示教中二乘外相为胜。菩萨心虽是胜外相无定。是故后说也。声闻先标位。次列数。何不叹德。非是无德。译经人略。与者共义。一处一时一心一戒一道一见一解脱等。皆一故名共也。今经与阿难诸大众同闻。故云与也。大义有三。谓大多胜。天王大人所敬故言大。遍解内外经书名曰多。出九十五种上号为胜。此等皆是无学。小乘中极故云大也。比丘者。因果六义。因名乞士怖魔破恶。果号应供杀贼无生。释论净目问舍利弗。乞士者有四种食。合药种植田园。名下口食。仰观星宿名仰口食。四方巧语名方口食。咒术卜算四维口食。比丘不作此四。名清净乞士也。怖魔者。若发心出家。地行夜叉唱。飞行空中。展转乃至六天。魔王闻之。怖畏失人众也。破恶者。能破烦恼九十八使。悉皆破断。故名破恶。众者四人已上。乃至百千无量。一处羯磨作法行筹布萨。事理二和无有违诤。名和合众也。一有羞僧。持戒无违。二无羞僧。不持戒不别好恶。三无知僧。虽不破戒不别轻重。二人共诤不能判决默然无言。四真实僧。谓学无学人。今此二僧得共羯磨同闻证信。唯取无学人也。千二百五十人者。列数也。三迦叶兄弟有千弟子。优楼此云木瓜林。伽耶此云城。那提此云江。昔共起刹今连枝也。舍利弗名翻言珠子。亦云身子。姓拘栗陀。目犍连姓也。翻赞颂。亦莱茯根。或云胡豆。二人共有二百五十人。迦叶舍利弗等。先并事火。翻邪入正。艰苦累载。都无所获。一遇见佛便得上果。感佛恩深常随侍佛。为同闻众。菩萨位中有四。第一明位。第二列数。三万二千人。第三标名文殊。第四结为上首。天竺云摩诃菩提质帝萨埵。此云大道心成众生。文殊此云妙德。以法化人。名法王子也。二发起序者。诸经不同。或放光动地。微笑入禅自唱位号。劝人令问。今经正以杀父以为发起。何故举此逆事。为发起耶。为彰此界极恶令人厌弃。亲所生子犹尚危害。即欲令人同欣净土。下韦提希愿。为我说无忧恼处。不乐阎浮浊恶之世。就中为二。初尔时下正明杀父。次问守门人下。明欲害母。问频婆何故遣人说法。韦提何故如来自往。答父愿闻法。遣人传授为化义足。母求生净土。非佛不开。故须自往。频婆娑罗此云摸实。亦曰影坚。韦提希此云思惟。阿阇世此云未生怨。或婆罗留支。此云折指。内人将护名为善见也。初段为四。一频婆为子幽禁。二国太夫人密奉王食。以济王命。三漱口毕下。圣为说法以润王心。四如是时间下。明因食兼由闻法多日不死。初尔时王舍太子阿阇世者。当佛在王舍城时。未生怨者。未生之日相师占之。此儿生已定当害父。随顺调达恶友教者。调达此云天热。亦云天授。是斛饭王子。是佛堂弟阿难亲兄。阿难此翻欢喜。亦云无染。或云欣乐。调达有三十相。出家诵六万法聚。满十二韦陀。为利养故往诣佛所。求学神通。佛不为说。令观无常自可得道。复至舍利弗目连。乃至五百弟子所。皆不为说取通之法。阿难亲未得他心。授与通法。调达入山学得五通。心念谁作檀越。阇世太子有大王相。或自变身作象马宝。于王子前抱持歍嗽。复至天上取天华天食。语王子言。我作新佛汝作新王。岂不快耶。随顺恶友收执父王。调达破僧。舍利目连教化还合。推山压佛。密迹金刚以杵拟之。碎石迸来伤佛足指。华色比丘尼呵之。拳打眼出。作三逆罪。生入地狱。频婆往日毗富罗山游行猎鹿。空无所获。遇值一仙正坐。使人驱逐令去。遂敕杀之。临终恶念。愿我来生。还如今日心口害汝。如此等事皆是大士善权现化。行于非道通达佛道。众生根性不同。入道有异。一逆一顺。弘道益物。示行无间而无恼恚。阇王现逆为息恶人。令不起逆。二明夫人奉食。王食麨饮浆。求水嗽口合掌遥礼。请受八戒澡浴清净。三二圣为说法。目连是佛右面弟子。昔为辟支佛剃头作袈裟。愿得神通。授八戒者。不杀不盗。不淫不妄语。不饮酒不著华香。不观听伎乐。不上高床。此八是戒。不过中食是斋。毗昙不著香衣不上高床。同是庄严处。合为一也。富楼那。此云满愿子。亦满慈子。从父母得名。说法第一。巧开人心故偏遣之。四频婆因食闻法。遂得多日不死也。次害母中为四。一为子幽闭。二因禁请佛。三佛与弟子因请往赴。四见佛伤叹请法。初中又三。一欲害母。二二臣谏不听害。三敕内官幽闭。初阇世问守门者。王今在不。二守门者以事实答。三王闻嗔怒。名妇为贼。母为贼伴。即执利剑欲害其母。应杀守门人。而欲害母者。守门有辞。王先有敕。制诸群臣。不言妇女。沙门从空飞入。非我能禁。王虽贪国杀父。犹不违法。劫初已来一万八千。未闻无道害母。害母眼见何得言闻。谓不忍闻。世人传说不宜住此。欲奔他国。故云不住。有国已来。虽有刑罪不加女人。况所生母故不住也。以手按剑却行而退者。按剑现威以息王忿也。惊怖惶惧者畏惧也。耆婆此云固活。生时一手把药囊。一手把针筒。昔誓为医能治他病。从德立号。庵罗女子也。是国贤臣。贤臣去必国亡也。汝不为我者。耆婆重谏慎莫害母。忏悔求救前愆也。即便舍剑止不害母。敕语内官幽闭深宫。韦提希被幽闭下。第二请佛。谓请如来令遣弟子与己相见。文为二。初明请人。次明请法。韦提何故。请见目连及以阿难。目连是门师。阿难佛侍者。先恒教诫故偏求见。居在深宫不敢偏求。内厌恶界愿生净土。欲令二人传意请佛。悲泣雨泪望佛哀怜。遥向佛礼。前已礼竟。今复重礼。表己殷勤。世尊在耆阇下。如来现宫不异胜鬘。即生此念时。佛于空中现也。文为五。一神通。二色身。三坐座。四眷属。五雨华。知韦提希心念者。是知他心。从崛山没王官出。显神通也。问前频婆请弟子。意在如来。今夫人亦请弟子意在佛。何故前请遣弟子。今请自往耶。解有二义。一阇王与调达杀父。如来若躬赴。恐世王起怨嫌心。为护彼故不得自往。二者佛法寄在国王。频婆定死。阇世当为国主。如来若往者。王得国主佛法不行。故不得往。夫人无此诸事。如来自往。伤叹请法中有二意。韦提见佛下。正明请其生处。今向世尊下。明请往生之因。初明供养问往生因。次问生处也。我有何罪生此恶子。世尊复有何等因缘。与提婆达多而为眷属。此经不答余经说之。昔于锭光佛时。释迦为摩纳。就珍宝仙人学。学习既成念欲报恩。自惟贫乏。于时耶若达欲嫁女。时有须摩提求为女。婿聪明有智而形貌丑。摩纳遇见论义。须摩提屈在言下。耶若达欢喜。大赐珍宝以女妻之。摩提生忿发誓。未来世世常恼。为此因缘常触恼也。浊恶者。浊五浊也。一见。二烦恼。三众生。四命。五劫。恶者十恶也。杀盗淫妄语恶口两舌绮语贪嗔邪见也。三途地狱名泥犁。译云不可乐畜生云帝行。从主畜养。为人驱使食啖。饿鬼饥虚怯畏。三千刹土同有此恶。故曰盈满。多不善聚恶道因也。无人不起故名曰多。人常现行杀盗淫等。违理枉物为不善。积集称聚也。愿我未来。不闻恶声不见恶人。今向世尊五体投地。两肘两膝头顶。是为五体也。忏摩梵言。悔过汉语。彼此并举故云忏悔。将果验因。知过去有罪。恐偿未尽来更受。故须忏悔。惟愿佛日启告所求。佛能破坏众生痴闇。如日除昏。故言佛日教我观于清净业处。序文竟。
　　尔时世尊放眉间光下。第二正说文为三。初明净业。次辩妙观。三利益。如来眉间有白毫相。犹如珂雪。长一丈五尺。毫有八楞。周围五寸。其毫中空右旋宛转。如琉璃筒。从此发光照无量国。还住佛顶变为金台。广现诸国。令韦提希乐生安养。初放光酬前请于生处。次世尊微笑下。酬前净业近答。思惟正受三种净业。散心思量名曰思惟。十六正观说名正受。就初有二。第一答其生处。惟愿下明见净土。更请净国之因。初放光普示诸土。次或有下示土差别。韦提下示生处。思惟是愿愿思是业。正问其因。正受者。非邪曰正领纳名受。即第二问。观行微笑中有二。初明三种净业答思惟。汝是凡夫下。次明十六妙观答正受。初业共凡夫。次共二乘。后是大乘不共之法。初净业中有三。第一明三种净业。告阿难下。第二叹其所问妙契佛心。从阿难汝当受持下。第三略付阿难令持获利也。就初复三。初明光照频婆获道。次世尊告韦提汝今知不下。举果劝修因。三欲生彼国者下。明往生之因也。何以不直答其土因。而复放光微笑耶解有二。初为次增道。次欲使王与夫人因光相见。王既睹光增道。知国非实。视死如眠。夫人见王无忧。观法成果也。微笑如释种被诛。如来光色益显。正以如来善达因缘。业报无差对至叵避。王虽应死而获道迹。夫人幽絷。即是现净土之缘。有此多缘所以致笑也。阿那含者。第三不还果也。去此不远者。安乐国土去此十万亿佛刹。一一刹恒沙世界。何言不远。解云。以佛力故欲见即见。又光中现土显于佛顶。一念能缘言不远也。第一孝养父母奉事师长。敬上接下慈心行也。修十善业是其止行。身除三邪口离四过。意断三恶也。第二三归者。佛法僧也。在家戒亦即是十戒。具足诸戒者。道俗备受。微细不犯。威仪者。三千悉皆不缺也。第三发菩提心。是愿起意趣向。名为发心。菩提是道。佛果圆通。说为菩提。读诵大乘明修解也。行能运通说之为乘。余二不及是言大也。佛告韦提。此三种业三世诸佛净业正因。是叹辞也。谛听谛听善思念之。谛听令生闻慧。善思思慧念之修慧。烦恼贼者。此能损慧命伤法身。故名为贼也。即得无生忍。是初住初地。仁王经说五忍。一伏二信三顺四无生五寂灭。初明韦提见土之由。次一问答。明为未来众生请见土之方法。汝是凡夫。彰其分齐不能远观。韦提实大菩萨。此会即得无生忍。示同在凡夫。心想羸劣未得天眼。不能远照见彼国土。有异方便令汝得见。异方便者。即十六观。非直观名方便。以佛力故见彼国者。亦是方便也。韦提白佛如我今者下。为佛灭后众生请也。浊者五浊。不善者十不善。五苦者。五道非乐故云五苦。或是五恶五痛五烧。五恶杀盗邪淫妄语饮酒如大经。现遭厄难王法刑罚。是五痛也。五烧即当来堕三途苦毒名五烧。云何当见阿弥陀极乐国土。正为启请。答中有十六观。一日观。二水观。三地观。四树观。五池观。六总观。观一切楼地池等。七华座观。八佛菩萨像观。九佛身观。十观音观。十一势至观。十二普往生观。十三杂明佛菩萨观。十四上品生观。十五中品生观。十六下品生观。就十六观分文为三。初六观观其依果。次七观观其正报。后三明三辈九品往生也。
　　第一日观示令系心。佛告下。略明系念总劝修观。云何下。正明作日观。一切有目皆见。日没下。举所观境。当起想下。正教观察。是为下结也。教令正观为除疑心。大本所明。以疑惑心修诸功德。生彼国者。落在边地。复受胎生。故作此观令除疑惑也。障者。大本言。唯除五逆诽谤正法。故须作观。五逆重罪除六十劫生死罪等下辈自论。
　　第二水观初作水想者。举所观境界。从见水澄清下。正起观行。是为水想下。结观也。一作水想。二变水成冰。三变冰为琉璃。四观琉璃以成大地内外映彻。地下宝柱承擎地上诸相庄严。以众宝间错其地。一一宝出杂色光明。光明成诸楼观。楼观两边有华幢。幢上多有乐器。宣说妙音也。八种清风者。彼处实无时节。若寄此八。谓除上下余四方四维。故云八。亦可用对八卦也。
　　第三地观。文有四。一渐想观。从若得三昧下。第二实观。佛告下。明利益。作是观下。显观邪正。前水是想不能灭罪。地观是实。故能除断也。
　　第四树观。文三。初明结前生后。次观宝树下。正明观行。是为下结。正观中有五。一明树体。二明庄严相。三明生法。四有大光明下。现佛国土。五见树茎叶下。结观也。
　　第五池观。中有五。一明池体。二明池相。三明随心适意。四明利益。第五结观。摩尼者。如意珠也。八功德者。轻清冷软美不臭。饮时调适饮已无患。清是色入。不臭香入。轻冷软是触入。美是味入。调适无患是法入。
　　第六总观中有四。众宝国土下。明总观。初宝楼。二树。三地。四池。观楼中初正观楼。次观上及虚空中。诸音乐声。结成观想名为粗见。从是为下。二结。从若见下。第三利益。作是观下。第四显观邪正。
　　第七明佛身中有四。第一佛告下。敕听许说。第二从说是语时下。明佛现身相。第三从时韦提下。为未来请。第四佛告下。酬请广明佛身。五种观门。第一观华座。第二观像。第三观佛身。第四观观音。第五观势至。初华座中有五。一明成座法用并辩其相。二一一金色下。明能随机利物。三是为华想下结观。四阿难如此华下。明由愿力所成。五若欲念彼佛下。明观未来有利益。
　　第八明像想中有三。初泛明诸佛法身自在从心想生。二是故应当下。遍观彼弥陀。并示观行。三作是观者下。明修观获利也。法界身者。报佛法性身也。众生心净法身自在。故言入众生心想中。如似白日升天影现百川。即是三十二相八十种好。明佛身自在。能随物现前。明佛菩萨此显能随也。又法界身是佛身。无所不遍法界为体。入一切众生心想中者。得此观佛三昧解入相应。故言入心想中也。是心作佛者。佛本是无心净故有。亦因此三昧。心终成作佛也。是心是佛者。向闻佛本是无心净故有。便谓条然有异。故言即是。心外无佛亦无佛之因也。始学名作。终成即是佛。若当现分别诸佛。法身与己同体。现观佛时心中现者。即是诸佛法身之体。名心是佛。望己当果由观生彼。名心作佛也。正遍知海从心想生者。以心净故诸佛即现。故云生也。亦因此观佛三昧出生作佛。多陀阿伽度。或明十号。无量名号等。此中略举三号。即如来应供正遍知。天竺三名相近。阿罗诃翻应供。阿罗汉翻无生。阿卢汉翻杀贼。令与修多罗合者。观行之时。令与教法相应。故言合也又解。与十二部经教合。入定是修多罗出定之时心与定合。故云与修多罗合也。
　　第九观佛真法身中有五。一明结上。第二次当更观下。正观佛身。第三从作是观下。正明观于佛心。第四从作此观者舍身他世下。举利劝修。第五从作是观者下。显观邪正。观身大小。高六十万亿那由他恒河沙由旬。毫相如五须弥山。须弥山举高三百三十六万里。纵广亦尔。彼佛毫相过此五倍。眼如四大海水。准眼量以度身。身量太长。世人身长七尺者。眼长一寸余。四大海水。一海八万四千由旬。四海合三十三万六千由旬。身过其眼。五十六亿倍。假令极多无出万倍。何缘佛身得长六十万亿那由他恒河沙由旬。准眼定身。正六十万亿那由他由旬。言恒河沙者译人谬耳。眼见佛身即见佛心。身由心起故见身即见心。由见身心想转明。故得见佛心。佛心者大慈悲心是。以无缘慈普摄众生。释论云。慈有三种。一众生缘。无心攀缘一切众生。而于众生自然现益。如涅槃经。我实不往。慈善根力。能令众生见如斯事。二法缘者。无心观法。而于诸法自然普照。如日照物无所分别。三者无缘。无心观理。而于平等第一义中。自然安住。以无缘慈摄诸众生。辩佛心相也。念佛众生摄取不舍者。若为佛慈悲所护。终得离苦永得安乐。释论云。譬如鱼子母。若不念子则烂坏众生亦尔。佛若不念善根则坏。今明无缘慈者。诸佛所被谓心不住有无。不依三世。知缘不实。以众生不知故。实相智慧令众生得之。是为无缘也。舍身他世生诸佛前。以修念佛三昧故发见佛。愿生生常值。如人习巧从少至长所作遂妙。以随念佛三昧故。得生无量寿佛国。故般舟经云。众生问佛。何因缘得生此国。弥陀佛答。以修念佛三昧得生我国也。从一相好入但观眉问白毫者。如观佛三昧经云释迦如来眉间白毫者(云云)宝性论明。佛毫相在两眉间。阔三百六十万里。方圆亦然。故文云。无量寿佛身量无边。非是凡夫心力所及。正可取如释迦毫相大小现。观若得三昧观心成就。方可称彼佛相而观也。智度论云。为增长诸菩萨念佛三昧故。说般若波罗蜜经。今说般若现奇特身相光明色像遍至十方。以此为观也。
　　第十观观音中有三。初结上。次复应观观世音菩萨下。正明观菩萨身也。第三作此观者。观之邪正也。观菩萨法身中有三。初观身相。冠中立化佛者。带果而行因也。第二明与佛同异。第三佛告阿难下。还举利劝修也。释迦毗楞伽翻能圣。
　　第十一势至中有三。初明因光神力制二种名。次此菩萨天冠有五百宝下。明与观音同异。后除无量劫罪下。劝修。略无观法当不异上。故不重明。所以观佛。先作像想。后观法身菩萨。直明法身者。但佛法身妙极。不可一往而观。故先作像想流利。后观法身则易。菩萨者。观佛既竟。次二大士是眷属庄严。如王来即有营从。有佛必有菩萨也。
　　第十二普观普杂何异而为二耶。普观作自身往想。称彼境界一一具观。杂观明佛菩萨神力自在转变非恒。大小不定。或随物现故名为杂。以此为别。普中有二。初从见此事时当起自心下。作自身往想次无量寿佛化身下。佛及菩萨化身来现也。
　　第十三杂观有二。第一观丈六像。第二无量寿佛身量无边下。明弥陀变现自在。坚固行者。常令习观修行不倦。所观若大若小皆是佛身。拂去众疑生人重意。众云何疑。前闻广大无量。今闻观小。疑非佛身。于小不敬。故须拂去。明皆是佛生其重意。但观手相者。有作头首解者。上言观音头上。天冠中有一立化佛。势至头上有宝瓶。以此为别。作手解者。上云其手柔软。有八万四千画。以此宝手接引众生。皆是经文用无在也。
　　第十四上品生观。此下三观。观往生人者有二义。一为令识三品往生。舍于中下。修习上品。二为令识位之上中下。即是大本中三品也。释会经论者。问依往生论。二乘不得生。此经中辈小乘得生。答正处小行不生。要由垂终发大乘种尔乃得生。经说现今。论举本始。何故复证小果。释虽复垂终发大心。先多学小。至彼闻苦空无常。发其本解。先证小果。得小果已。于小不住。必还入大。问论女人根缺不生。此经韦提希及五百侍女。同皆往生。释言。论说女人根缺不生者。就彼为言。生彼国者净根离欲故。无女人身根精上故。无根缺经语初往故。有善心一切得往。问大本五逆谤法不得生。此经逆罪得生。释有两义。约人造罪有上有下。上根者。如世王造逆。必有重悔。令罪消薄。容使得生。下根人造逆。多无重悔故不得生。二者约行。行有定散。观佛三昧名定。修余善业说以为散。散善力微。不能灭除五逆。不得往生。大本就此故言不生。此经明观故说得生。就三品中更为九。上品之人。始从习种。终至解行菩萨。中品者。从外凡十信已下。下品即是今时悠悠凡夫。何以得知。上品见佛闻法便悟无生故。是道种人。下品备造四重众罪亦得往生。类此似尔。上品位当道种。中品位当性种。下品位当习种。一得道有迟疾。二所乘有异。初则金刚台。中紫金台。下金莲华。就初中文为三。第一标。第二若有众生愿生彼国下。正释。第三从是名下结。释中复四。初明修因。第二从生彼国时下。明值缘。第三从行者见已下。正明得生。第四从生彼国下。生后利益。至诚心者。即实行众生。至之言专。诚之言实。深者。佛果深高以心往求故云深心。亦从深理生。亦从厚乐善根生。故十地经言。入深广心。涅槃经云。根深难拔故言深心。六念者。佛法僧施戒天。六事安心不动。称之为念也。无生忍言登初地也。陀罗尼者。一能特善。二能遮恶。是总持也。上品中生者有三。第一标。第二释。第三结。释中有四。初往生因。第二行此下。明值缘。第三行者自见下。得生。第四行者身作紫磨金色下。往生利益。甚深第一义者。谓诸法实相。言语道绝心行处灭。名之深妙。精进最称第一。阿耨不退转者。谓道种菩提。亦通是道种地不退位。现前受记者。四种受记一往现前也。上品下生中有三。初标。第二亦信因果下释。第三是名下结。释中有四。第一明往生之因。第二行者命欲终时下。值缘。第三见此事时下。得生。第四一日一夜下。生后利益。得百法明门者。地论云。入百法明门。增长智慧思惟种种法门义故。欢喜地者初证圣处多生欢喜也。
　　第十五中品生观。中品上生者有三。第一标。第二从若有众生下释。第三从是名下结。释中有四。初明生因。第二从临命终时阿弥陀佛下。值缘。第三从行者见已下。得生。第四从当华敷时下。明生后利益。五戒者。不杀盗淫妄语饮酒也。八戒者。加不上高床。不著华鬘璎珞香涂身熏衣。不得歌舞作乐及往观听也。四谛者。苦集灭道也。罗汉者。应共不生杀贼也。三明者。过现未来明也。六神通者。天眼天耳他心宿命漏尽。身得如意。此六悉皆无壅故为通。八解脱者。一内有色相外观色。二者内无色相外观色。三者净。四空处。五识处。六无所有处。七非非想处。八灭尽解脱也。此八中前三种微妙五欲无染无著。中四于下得离。后一能脱心虑故名解脱。亦名背舍。背者背彼净洁五欲也。舍者离是著心也。释会者。论明小乘不生者。决定不生。此中明生。退菩提心得生。至彼处无漏道熟。即证第四果。大论亦然。或接引小乘。然彼实无。中品应时即得罗汉。何以不及九品。解云。是退菩提声闻往生彼国。无漏道熟。便证小果不守小位。而往还起大心进行弥速。或五劫或十劫得成初地。如是阶级犹是其胜。大本。上品明其出家。中品不明出家。此中所明是则中品。若其不出家。经云一日一夜持沙弥戒故知有也。而大本不明据长时始终为语。今言出家者。就短时而论。中品中生者有三。初标。第二从若有众生下释。第三是名下结。就释中有四。初明生因。第二从如此行者下。明值缘。第三从行者自见下。明得生。第四在宝池中下。明生后利益也。十戒者。即前八戒。更足不捉金银生像。及不过中食。为十戒也。具足戒者。二百五十戒。五百戒等。须陀洹者。翻修习无漏。或逆流也。中品下生者有三。初标。第二从若有下释。第三是名下结。释中有四。初明因。第二此人命终时下。明缘。第三从闻此事下。得生。第四从经七日下。生后利益也。
　　第十六下品生观。下品上生者有三。初标。第二从或有众生下释。第三从是名下结。释中有四。初明因。第二从尔时彼佛下。明缘。第三从作是语下。明得生。第四经七七日下。明生后利益也。下品中生者有三。一标。二释。三结。释中有四。初明因。第二从吹诸天华下。明缘。第三从如一念顷下。明得生。第四从经六劫下。明生后获利也。下品下生有三。初标。二释。三结。释中有四。初明因。第二从见金莲华下。明缘。第三从如一念顷下。明得生。第四从于莲华中下。明获利。称无量寿佛至于十念者。善心相续至于十念。或一念成就即得往生。以念佛除灭罪障故。即以念佛为胜缘也。若不如此者。云何得往生也。问云何行者。以少时心力。而能胜于终身造恶耶。大论有此责。是心虽少时。而力猛利。如垂死之人必知不免。谛心决断胜百年愿力。是心名为大心。以舍身事急故。如人入阵不惜身命。名为健人也。第二利益中有二。初明夫人道悟无生。二明侍女发心也。
　　第三流通亦二。第一明王宫流通。第二尔时世尊足步下。明崛山流通初有四。一列名教持。二行此下。明修有益劝人奉信。三告阿难下。付嘱令持。四说此下。目连等闻欢喜。初中阿难先问。发当何名下。问经名字。上来所说言义非一。当于何义而名此经。此法之要云何受持。问受持法。佛答。名观极乐无量寿佛观音势至。亦名净业生诸佛前。对其初问。汝当受持无令忘失。对其后问。次明有益行。前十六观门得大利益。现身得见彼佛菩萨。善男子善女人闻名下。明其念佛菩萨之益。但得闻名除无量罪。何况忆念。明念佛菩萨有大利益。举劣况胜。念佛者人中分陀利华。明其身胜。观音势至为胜友伴胜。当坐道场。得道之场名曰道场。菩提树下得道故名为坐。依之得果。义说为坐。依之起行。名生佛家也。结名付嘱。亦名观无量寿佛。亦名灭除业障也。欢喜者。三义故喜。一能说人清净。佛无碍智无有错谬。名为清净。二所说法清净。能令众生得证三昧。三依法所得果清净。依法修行满足身证清净果也。耆山流通中。初佛步空还耆阇崛山。为增物敬。奉顺其言。故现此变。次阿难及天龙等。闻法欢喜。作礼而去也。

　　佛说观无量寿佛经疏终


