  维摩经玄疏
　　隋 智顗撰




　　维摩经玄疏卷第一

　　　　天台山修禅寺沙门智顗撰
　　此经理致深远言旨渊玄。若但依文帖释恐止事数而已。一教宗极终自难量。犹须略忖幽微显不思议旨趣。今辄于文前撰五重玄义。
　　　第一释名　第二出体　第三明宗　第四辨力用　第五判教相
　　释此五义即为二。一通释二别释。就通释五重。略为六意。一通标五义名。二辨次第。三引证。四明总别。五约观心。六对四悉檀。
　　第一通标五义名者。此经以不思议人法为名。不思议真性解脱为体。不思议佛国因果为宗。不思议权实折伏摄受为用。不思议带偏显圆为教相。故今明此经始从如是我闻终乎欢喜奉行皆明不思议也。
　　第二辨次第者。虽理绝名言非名言无。以设教故于无名之道假名相说。而名以召法法以应名。是以经之指归蕴在名内。故先标名。夫寻名得理。理即真性解脱。真性解脱即经之体也。故次出体。体不孤致。求之有方。涉行修因。然后致果。故用佛国因果为入理纲宗。提纲目动故次明宗也。行因趣果。得果即能巧用权实折伏摄受利益众生。故次明用也。圣人设教随逗机缘。机缘不一。是以教有异同。故次明教相也。
　　第三引证者。嘱累品云。此经名维摩诘所说亦名不可思议解脱法门。此即人法双题共标名也。观众生品云。佛为增上慢人说离淫怒痴名为解脱耳。若无增上慢人佛说淫怒痴性即是解脱。淫怒痴性即不思议真性解脱为体也。又佛国品明。宝积献盖请问净土。佛所演答具说佛国因果。即是明宗也。室外弹诃室内摄受。不思议品云。菩萨住不思议能种种示现神力自在。如龙象蹴蹋非驴所堪。故知此人法权实折伏摄受即经之用也。教相者通明此经与诸经教相有同异。故须判教相也。
　　第四明总别者。就前五条束为三意。初但标人法此即是总。次开体宗用此即是别。后明教相义兼总别。所以然者。初题人名名总三义。故名为总。今欲分别教门。应须分别体宗用之异。故名为别。人是别总。三义是总别。是则总总于别。别别于总也。所以然者。人名净无垢称。净即真性。真性清净即是体也。无垢即实慧。实慧因果即是经宗。称即方便巧能即是经用。引而申之故谓之别也。教相者既通明诸经同异。故义兼总别。此义虚玄恐未明了。今借近喻以畅滞情。譬如人身初受胎报。歌罗逻时即有三法。一命二燸三者心识。迄乎皓首犹存三事。总而为论共受人名。分而言之具有三法。虽复世间之境亦与妙理相应。所以然者。三法成身即况初总。心识为主即况前明体。风命相续即况前明宗。举止运为即况前明用。人道虽同种性殊别。即况前明教相同异也。类此五法上义可知。问曰。立此五义止明此经复通余部。答曰。众家立义厝意不同。今为五重总贯诸典。问曰。诸经教相互有差别。差别之教岂尽同五。答曰。譬如五阴成人人虽不同共禀五阴。又如经首通序五义五义虽同在事别也。
　　第五约观心释五义者。一切万法本自无名。无名而有名者皆从心起。故心即名也。心为体者。众生心性即真法性故云体也。心为宗者。此经云。如其心净即佛土净。心即宗义也。心为用者。正观权巧折伏见爱故名用也。心为教者。此经云。弟子众尘劳随意之所转即教相也。问曰。何俟约心释此五义。答曰。此经问疾品云。诸佛解脱当于众生心行中求也。故大智论云。佛为学问人从闻求解以树为喻。为坐禅人从心求道指身为喻。若因树生解是信行人。从身得悟是法行人。大智度论评云。有慧无多闻是不知实相。譬如大闇中有目无所见。此人专修观解不寻经论。又云。有多闻无智慧亦不知实相。譬如大明中有灯而无照。此人止寻经论不修观解。又云。多闻利智慧是所说应受。此人外通经论内观分明也。又云。无闻无智慧是名人身牛。夫圣人说法深鉴机缘。一音所演随根晓悟。若无道眼岂可。偏执一端故说法门必须双举。庶几学者了其明闇。问曰。观心五义与经五义为一为异。答曰。不即不异。问曰。云何名为不即不异。答曰。即理虽同异义有六。一者理即。二名字即。三观行即。四相似即。五分证真实即。六究竟即也。一理即者此经云。淫怒痴性即是解脱。此是理即义也。二名字即者如大涅槃云。外人旧医虚妄计涅槃常乐我净。如虫食木偶得成字。是虫不知是字非字。有智之人终不说言是虫解字。今末世学问坐禅之人闻此大乘方等经说淫怒痴性即是解脱即大涅槃不可复灭。不究深义执此即名谓真解脱。是则同彼旧医虫道之过。此是名字即也。三观行即者。行人精通三观善识二谛三谛四谛开合不乱。信解分明能知此心即是解脱。愿行善巧入五品弟子伏忍之位。此是观行即也。四相似即者。如铁轮十信。虽是肉眼名为佛眼。法华经说六根清净之相是也。此即柔顺忍位名相似即也。五分证真实即者。从初发心得无生忍至金刚顶四十一地皆名分证。所以者何。如华严经云。初发心时便成正觉。了达诸法真实之性。所有慧身不由他悟。此是分证真实即也。乃至十地等觉皆是分证。但有深浅之殊故有诸地阶级也。六究竟即者。即是妙觉一念相应尽不思议实相之境故。法华经云。唯佛与佛乃能究竟诸法实相。又仁王经云。三贤十圣忍中行唯佛一人能尽源。尽源者是究竟即也。此六即者在理非殊。约其行解天人悬绝。岂得闻即便为一概。世间学门坐禅之人若不善解六即之殊多生叨滥。未解谓解未得谓得。堕增上慢起诸过罪。此岂学佛法得意者乎。今举一可以例诸。一切大乘深经或云众生即是佛即是大乘即是菩提即是涅槃。如是等明即是悉须用六即。义约一切皆不叨滥也。
　　第六对四悉檀者复为二意。一以四悉檀对前五义。二略释四悉檀起观教之相。一对五义者即为五。一对经名者。名即维摩罗诘。维摩罗诘即是世界悉檀也。二对体者。体即真性解脱。真性解脱即是第一义悉檀也。三对宗者。宗是佛国因果劝修种种净土之行。即为人悉檀也。四对用者。弹诃折伏此即对治悉檀也。五总对教相者。以四悉檀起诸经教。与此经教有同有异。即是判教相知同异也。二明略用四悉檀起观教者。夫心源妙绝万法幽玄。诸佛菩萨若不用悉檀。岂能修三观而进道。演说教门而度一切。四悉檀起观教以通此经。略为七意。第一翻释。第二辨相。第三释成。第四起三观。第五起四教。第六起经论。第七起此经教。第一翻释者。悉檀是外国之语。诸师解释不同。或言有翻或言无翻。言无翻者。外国有多含之言。此土无有多含之语以翻悉檀。例如修多罗名含五义。此土不的翻也。言有翻者。或翻宗成或翻为墨或翻为印或翻为实或翻为成就究竟。如是异翻非一难可定存。南岳禅师云。此例如大涅槃是胡汉兼摄也。今言悉檀者。悉是隋音。檀是胡语。悉之言遍。檀翻言施。佛以此四法遍施众生故言悉檀也。第二辨悉檀相者。一世界悉檀。二各各为人悉檀。三对治悉檀。四第一义悉檀。大圣为破外人邪四悉檀故说此四种正四悉檀。说一切大小乘经教也。一世界悉檀者。即是众生五阴十二入十八界一切诸法名相隔别不同故名世界。外人迷此世界。或计无因缘有世界。或计邪因缘有世界。大圣随众生所欲乐闻。为说正因缘世界之法。令众生得世间正见。即是世间法施故名世界悉檀也。二各各为人悉檀者。大圣观人心而为说法。人心各各不同故于一事或听不听。如经所说杂报业故杂生世间得杂触杂受。更有破群那经。说无人得触无人得受。此意正为破执生信增长善根。施诸善法故名各各为人悉檀也。三对治悉檀者。大智论云。有法对治则有。实性则无。对治则有者。即是贪欲多教修不净观。嗔恚多教修慈心观。愚痴多教观因缘也。佛说对治之法药遍施众生。为断其恶故名对治悉檀也。四第一义悉檀者。大智论明第一义悉檀有二种。一约不可说相明第一义悉檀。二约可说相明第一义悉檀。一约不可说相明第一义悉檀者。即是诸佛辟支佛罗汉所得真实法名第一义悉檀也。故大智论云。言论尽竟心行亦讫。不生不灭法如涅槃。说诸行处名世界。说不行处名第一义。二约可说相辨第一义悉檀相者。如大智论云。一切实一切不实一切亦实亦不实一切非实非不实皆名诸法之实相。佛于如是等处处诸经说第一义悉檀相。此即是一家所明四门入第一义意也。故中论云。若为向道之人闻说四句即入即是诸法实相。若人闻说四句心生取著皆是戏论。问曰。若以生善是为人。断恶属对治者。人通善恶。何得定言为人属生善也。答曰。善随人来为惑所障。恶是新起不长属人。是故为人息恶生善。善属于人。对治断恶。人则非恶。若人是恶。恶灭人应随灭。故知恶不属人。问曰。为人对治俱断恶生善义既是齐何得分二。答曰。一往虽然。原其正意义则不尔。为人恶新善旧。对治恶旧善新。为人新恶易灭为说便止。宿善深厚自然开发。对治则旧恶难除新善力弱。若不加修对治则恶法不灭也。问曰。此义非次。经说诸恶莫作众善奉行。答曰。此须得意。为人善厚恶轻。但不作众恶善自开发。对治恶厚善轻。故须众善奉行方得离恶也。第三明释成者。今用四随释成四悉檀也。四随者。一随乐欲。二随便宜。三随对治。四随第一义。一随乐欲者即是世界。如智度论云。一切善恶欲为其本。若说四门若事若理但赴欲乐。皆是世界悉檀也。故此经云。先以欲钩牵后令入佛道。是名世界悉檀也。二随便宜者即是为人。论云。于一事中或听不听。宜即是听不宜者即不听也。如金师宜数息观浣衣宜不净观。即是便宜。若说四门若事理。便宜生善。是名为听。若生不善则是不听。是名为人悉檀也。三随对治者即是对治悉檀也。若说四门若事理。的相主对破执著心。是名对治。论云。诸法无常亦是对治。涅槃经明十种对治。谓常无常等皆是对治悉檀也。问曰若说事者可是对治。四门说理云何对治。答曰。虽复说理既不晓悟。为破执著犹属对治也。四明随第一义者即是第一义悉檀。若说四门若事若理闻说即悟。皆是第一义悉檀也。故以四随成四悉檀。问曰。四门说理可是第一义。若说事者云何得是第一义耶。答曰。无问事理闻说即悟。皆是说第一义也。故经云。始从得道到泥洹夜。若说一色一香无非中道。问曰。何故用四随结成四悉檀通约事理。一事一理云何得通有四义。答曰。如此经偈说。佛以一音演说法。或有恐怖或欢喜。或生厌离或断疑。斯则神力不共法。生怖畏者即是世界悉檀。知因欲有世界世界如火宅故生怖畏也。或欢喜者即是为人悉檀。发善根得法喜也。或生厌离者即是对治悉檀。厌患烦恼兴对治也。或断疑者即是第一义悉檀也。初入见道第一义谛。正是断疑之位也。是则随说一切事理悉成四悉檀也。第四明起三观者。即是用四悉檀起三观也。夫至理幽绝。不可以智知。不可以识识。岂修观行而能契会者哉。自非悉檀之巧妙。岂能用三观会三谛之理也。今悉檀方便起从因缘假入空观者世界悉檀。即是知正因缘心所乐法也。若从正因缘以入空。若析若体两种观心必须识为人便宜。便宜者若宜修观即念择精进喜三觉分起。若宜修止则念除舍定三觉分摄也。是则随所便宜善心则发也。若心有沉浮之病必须用对治悉檀。若心沈时念择精进喜三觉为对治。若心浮时念除舍定三觉分为对治也。巧用为人悉檀善根得发。巧用对治悉檀结使则薄。若行人利智善根熟结使烦恼薄。七觉分中随依一觉恍然如失即住此。研修若观慧分明即发真见第一义。是名用四悉檀。起从假入空观成一切智慧眼也。从空入假观巧用悉檀即得道种智法眼也。中道第一义观巧用四悉檀即得一切种智佛眼也。第五起四教者。即是于四不可说起四种说法教四种众生也。此经净名默然杜口。即是大涅槃经明四不可说意也。四不可说者。一生生不可说。二生不生不可说。三不生生不可说。四不生不生不可说。此即是约心因缘生灭即空即假即中四句不可说也。而得有四说者。皆是悉檀因缘赴四机得有四说也。故大涅槃经云。十因缘法为生作因亦可得说。十因缘法者。无明至有支名十因缘也。若用四悉檀赴此四种。十因缘机于四不可说即有四说之四教也。就此即为四。一明悉檀起三藏教。二明悉檀起通教。三明悉檀起别教。四明悉檀起圆教。一明用四悉檀起三藏教者。佛于生生不可说用四悉檀赴小乘十因缘法所成乐欲小善障重钝根诸声闻弟子。说三藏教生灭四谛教诸声闻及钝根菩萨也。故法华经云。诸法寂灭相不可以言宣。以方便力故为五比丘说。是名转法轮也。二明用四悉檀起通教者。佛于生不生不可说用四悉檀赴十因缘法所成三乘根性人。说约幻化无生四谛通教教三乘人也。故大品经云。欲学三乘当学般若。又云。三乘之人同以第一义谛无言说道断烦恼也。三明用四悉檀起别教者。佛于不生生不可说用四悉檀赴十因缘法成别教根缘。宣说菩萨历劫修行无量四谛别教教诸菩萨也。四明用四悉檀起圆教者。佛于不生不生不可说用四悉檀赴十因缘法所成圆机。说一实谛无作四谛圆教大乘教大菩萨开佛知见也。第六明起经论者。夫佛法至理不可以言宣。岂存言方语本十二部乎。但十方诸佛为利众生。皆用悉檀赴缘而起十二部经也。十二部经名义具出悉檀大本。就此即为五意。一明悉檀起十二部经。二明悉檀起八万四千法藏。三明悉檀起渐顿经教。四明悉檀起大小乘论。五明悉檀起圣说法圣默然。一明四悉檀起十二部经之相者即为四意。一明世界悉檀起十二部经。二明各各为人悉檀起十二部经。三明对治悉檀起十二部经。四明第一义悉檀起十二部经。一明用世界悉檀起十二部经者。若宜闻直说世界。宜直说者。是言教之本用世界悉檀直说世界名相。即是修多罗经。四言五言七言偈重颂说世界。即是祇夜经。记世界众生未来之事如记鸽雀成佛。即是和伽罗那经。孤起偈说世界不诵长行者。即是伽陀经。无人请问自称说世界事者。即是优陀那经。为说世界不善因缘而结成戒者。即是尼陀那经。若人不解世界之相如以车乳等为譬喻者。即是阿波陀那经。说本昔世界之事者。即是伊帝越多伽经。说往昔世界受生者。即是阇陀伽经。说世界广大之事者。即是毗佛略经。说世界未曾有事者。即是阿浮陀达磨经。难问穷核世界令易解者。即是优波提舍经。此即但约世界悉檀具起十二部经。余三悉檀各起十二部经。类世界可知。佛用此十二部为言教之本说一切渐顿诸教也。故智度论云。四悉檀摄得十二部经。意在此也。二明四悉檀起八万四千法藏者。八万四千法藏名义具出三观大本。今用四悉檀起八万四千法藏者即为四别。一者世界悉檀起八万四千尘劳门。二明各各为人悉檀起八万四千三昧八万四千诸陀罗尼也。三对治悉檀起八万四千对治门对治八万四千诸烦恼也。四明第一义悉檀起八万四千法门。亦名八万四千诸波罗蜜门。门名能通。通至第一义悉檀诸波罗蜜名究竟。第一义悉檀即是究竟也。今言八万四千法藏者。法语通漫即得含于八万四千烦恼三昧陀罗尼诸对治门及波罗蜜等法。故名法藏也。故大智论云。是四悉檀摄八万四千法藏。其义在焉。三明悉檀起顿渐经教者。悉檀既摄十二部经八万四千法藏。大圣用悉檀赴缘而说顿渐诸经无不成也。即为二意。一正明悉檀起圆顿教。二明悉檀起次第渐圆之教。一悉檀起圆教者。卢舍那佛说华严经。正用两番四悉檀说无量四圣谛无作四实谛。赴别圆二种根性说华严经顿教也。二明起渐圆教者。释迦开渐教但用一番悉檀赴声闻小根说生灭四谛。起三藏教也。大乘方等有四种根性。用四番悉檀赴缘说四种四圣谛。起诸方等也。摩诃般若经有三种根性。以三番悉檀赴缘说三种四圣谛。起诸般若教也。法华经有一种根性。以一番四悉檀赴缘说无作四一实谛。起法华教也。涅槃经有四种根性而俱归一理佛性涅槃。用四番悉檀说四种四谛。赴缘起涅槃教也。问曰。涅槃与方等二教何异。答曰。说方等经时。二乘止得前二圣谛不入无量无作二种圣谛。涅槃不尔。二乘及菩萨非止得前二种圣谛。亦通二乘入于无量无作二种圣谛见佛性也。方等诸经者名大集等经也。以集一切佛法故名大集。是大涅槃名名诸佛法界佛性涅槃。含一切佛法也。问曰。智度论云。余经多说三悉檀。今欲开说第一义悉檀故说是摩诃般若波罗蜜经。若尔者。何得用四悉檀遍起一切渐顿诸经。答曰。三藏教多说三悉檀少说第一义。般若多说第一义少说三悉檀。复次般若虽说三悉檀皆与第一义相应。若说诸大乘方等或合说或别说也。四明悉檀起大小乘论者。地持论云。菩萨入造不颠倒论摩得勒伽。为令正法得久住禅而作论也。菩萨住是禅定。观佛去世后十因缘法所成众生根缘大小。用四悉檀赴此根缘作论通经。如天亲造十地论。即是用两番悉檀造十地论通华严经也。舍利弗造毗昙。五百罗汉造毗婆沙。用初番悉檀通三藏教生灭四圣谛。见有得道之正意也。如迦旃延造昆勒论。亦是用初番悉檀通三藏教。见空有入道之正意也。如诃黎跋摩亦用初番悉檀造成实论。通三藏教从空入道之正意。故成实论云。故我欲正论三藏中实义。诸成论师言实义所谓空也。龙树菩萨造正观论。用四番四悉檀三番正通释诸摩诃衍三教。一番傍释三藏生灭因缘教也。弥勒菩萨造地持处论。即是用二番悉檀释华严方等般若诸大乘所明圆别二教也。无著菩萨造摄大乘论亦复如是。龙树菩萨用三番悉檀造大智度论。释摩诃般若波罗蜜经。天亲菩萨用一番悉檀造法华论。释法华经。有人言。大涅槃论龙树天亲各造未度此土。悬准可知。如是等一切论无不依四悉檀而造义。问曰。诸论天人所有经书依何而造。答曰。法身菩萨住诸三昧。生人天中为天人师。造论作诸经书。如金光明经云。五神通人作神仙之论。诸梵天王说出欲论。释提桓因种种善论亦是初番悉檀之方便也。故造立天地经云。宝应声闻菩萨示号伏牺。以上皇之道来化此国。又清净法行经说。摩诃迦叶应生振旦示名老子。设无为之教外以治国。修神仙之术内以治身。彼经又云。光净童子名曰仲尼。为赴机缘亦游此土。文行诚信定礼。删诗垂裕后昆。种种诸教此即世界悉檀也。官人以德。赏延于世。即为人悉檀也。叛而伐之。刑故无小。即是对治悉檀。政在清静。道合天心。人王无上。即是世间第一义悉檀。问曰。世间何得有第一义。答曰。此皆约世界悉檀通明四悉檀。非出世第一义也。问曰。若佛菩萨老子周孔皆是圣人。人教有何差别。答曰。本地不可思议。何可分别。但迹教殊别高下深浅不可一概也。五明悉檀起圣说法圣默然者。如思益经云。佛告诸比丘。汝等当行二事。若圣说法若圣默然。今明以此四不可说有因缘故以四悉檀而为说法。即是圣说。此四种四谛并是三乘圣人证法。非是凡夫之所能知。故不可说也。如为生盲说白色相而彼生盲终不能见。以不见故故不可说。不可说故名圣默然。问曰。圣说法者利益众生若圣默然有利益不答曰如胁比丘默然而马鸣论折如是等相即是利益也问曰圣说法用悉檀起圣默然云何。答曰。默然既于物有利。岂离悉檀也。次历教明圣说圣默之相者。华严二番悉檀赴缘而说无量无作二种圣谛名圣说法。不生生不生不生不可说故名圣默然。三藏教一番悉檀赴缘说生灭四圣谛故名圣说法。生生不可说故即是圣默然。方等四番悉檀赴缘说四番圣谛故名圣说法。生生生不生不生生不生不生不可说故名圣默然。摩诃般若三番悉檀赴缘说三番四圣谛故名圣说法。生不生不生生不生不生不可说故名圣默然。法华一番悉檀赴缘说教名圣说法。不生不生不可说故名圣默然。故法华经云。是法不可示。言辞相寂灭。诸余众生类无有能得解。大般涅槃四番悉檀赴缘说四番四圣谛故名圣说。故大涅槃云。说法者诸佛境界。非诸声闻缘觉所知。生生生不生不生生不生不生不可说故名圣默然故。佛答文殊。如来毕竟不转法轮。不转法轮即圣默然也。此净名经即是大乘方等之教。用四番悉檀赴缘为说名圣说法。四种四谛皆不可说名圣默然。如三十二菩萨用第四番悉檀说一实谛入不二法门名圣说法。四一实谛皆不可说名圣默然。如净名杜口毕竟无说即是真默然也。问曰。止取不二法门为圣说者。此经余品应非圣说。答曰。举一为例。余则可知。此经毕竟皆不说而说法也。问曰。净名杜口为圣默然者。身子默然是圣默否。答曰。身子默者亦是圣默。问曰。既同默然何故净名默然而文殊所叹。身子不说而为天女所诃。答曰。身子是声闻圣默然。声闻圣默然者即是思议解脱不可说相。是故身子默然不说也。以思议故是以被诃。若净名默然即是不思议。不思议解脱故为文殊所叹。问曰。不二之理名之为默。云何分别有二默然。答曰默者是不可说也。一家明义有种种不可说。虽俱言不可说而义有异。今略分别有六种不可说相。一者世间禅定不可说者。若初禅内有觉观。犹是可说。二禅已上无觉无观。是不可说。二者外人见心明不可说相者。如长爪梵志云。一切语可转。一切论可破。一切执可除。是诸法实相何等是性何等是相。于久思惟不得一法可以入心。是不可说也。若类分别一切外人绝言之理。可约此义辨同异也。三者三藏声闻经辨不可说相者。如大集经叹憍陈如诸法第一义寂然无声说也。故舍利弗不说解脱之相即其义也。四者明通教不可说者。即是般若所明三乘之人同修般若。用无生真谛无言说道断烦恼也。五者别教不可说。即据佛性大涅槃不可说也。如为盲人说白色相。智人虽引诸相开晓。而彼生盲终不见白相。此譬佛性不可说也。六者明圆教不可说相。如涅槃经明六不可说相也。此乃净名杜口之意耳。不可说者。一往虽同。解其义趣实不相混。末代坐禅听讲于此不了。闻不可说便生混乱。此即镇头迦罗二果难分别也。若别此义。身子净名尚不为类。外道凡夫岂为等乎。第七悉檀起此经者即为三别。一起室外。二起入室。三起出室。一明室外。用四番悉檀起四种佛国。即是佛国品也。亦得兼起通别二序。用前两番悉檀起方便品。次三番悉檀起弟子品。次后一番悉檀起菩萨品。二明入室六品。三番悉檀起问疾品。后一番悉檀起不思议解脱品。第二番悉檀起观众生品。大意与涅槃明四真谛意同。第三番悉檀起佛道品。第四番悉檀起不二法门及香积品。三明出室正说两品。用四番悉檀起菩萨行品见阿閦佛品也。流通法供养品属累品还因四番悉檀通之也。问曰。室内明六品。何故但以三番悉檀起。未入室四品出室四品何故皆以四番悉檀起。答曰。室内但明摩诃衍义。室外兼明三藏义也。问曰。三藏义何故在室外。答曰。以小隔大。犹处门外止宿草庵。问曰。三藏既不入摩诃衍可在室外。余三番何意亦在室外说。答曰。不思议析伏摄受出入无阂也。故法华云。出入息利乃遍他国。问曰。摩诃衍法可得出入自在无阂。声闻之法以小隔大。何得前后说也。答曰。如法华经云。过此已后心相体信入出无难。立经五义用四悉檀之意是也。

　　维摩经玄疏卷第一



　　维摩经玄疏卷第二

　　　　天台山修禅寺沙门智顗撰
　　第一释名者通标五意。已具前科。就此释名分为二别。一释别名。二释通名。一释别名者。此经以维摩罗诘所说标名。名异众经故云别也。二释通名者。经之一字即是通名也。所以通别二者略为三义。一约教二约行三约理。一约教者。如华严大品等。教异故立名亦异。是为别也。皆是佛说同名为经故云通也。二约行者。如泥洹真法宝众生种种门入。种种门入名为行别。故须别名。同趣涅槃即是一理。故立名通也。三约理者。理是一法名义则多故。大涅槃经云。如天帝释有种种名。解脱亦尔多诸名字。名字异故故名为别。同是一理故名通也。从教起行。从行入理。俱有通别也。今释别名分为二意。第一前释维摩诘。第二明所说法。维摩诘即是标人。所说即不思议解脱。是知非人无以弘法。非法无以显人。净名者登补处智邻极境。所说之教即不思议解脱。此经乃以人法双标教首。是尊其人重其法也。第一先释毗摩罗诘者即为四重。
　　　第一翻释名义　第二三观解释　第三四教分别　第四净名本迹
　　第一翻名释义者即为二意。一翻维摩名二解释。一翻名者。外国人语自有不同。犹如此土楚夏之别。而前后翻译不无增损。增损立义略有三家。一云毗摩罗诘帝隶。此土翻为净名无垢称。称或云叹(什师翻也)次家云毗摩罗诘。此土翻为净名(肇师翻也)后家云毗摩罗诘栗致。此土翻为净无垢称(光师所承三藏翻也)二解释者。初翻似觉为繁难为申释。次翻为净名。今用此解以对真应二身。净者即是真身。真智无惑故云为净。名者即是应身。垂形济物名称普闻也。后家翻为净无垢称。今用此翻释以对三身即为二意。一就事解二约观心。一就事解三身者。一法身二报身三应身。一净义者即是法身。自性清净皎然无点。即是性净法身也。二无垢者即是报身报智圆明无有垢染。即是圆净报身也。三称者即是应身。大慈化世名称普洽。即是应身也。故智度论云。水银和真金能度诸色像。功德和法身处处应现往。但三身之义备有众经。理虽宛然名不的显。如楞伽经。具有三佛名义。又普贤观经云。佛三种身从方等生。三身明义不乖二身识其开合。岂定偏用。此类三谛二谛之开合也。以此二翻对义释名。意在可见。二约观心明三身者。凡厥有心。心即法性。法性者即是本净。本净者即是法身也。观心相应明时无暗。无暗者即是无垢义。无垢者即是智断果报身也。随所利物起一切事。皆如幻化水月镜像。和光无染即是称缘应身义也。如是三义不纵不横为菩提种子。涅槃经云。发心毕竟二不别。如是二心前心难。自未得度先度人。是故敬礼初发心。善识六即则不混滥也。第二用三观释维摩诘名者。三观断迷二谛三谛之惑。显二谛三谛之妙理。真理皎然名之为净。惑障斯尽谓之无垢。观与理合大用无方故名为称也。三观义成净无垢称其意存矣。此经明室外弹诃室内摄受。若不解三观法门入文玄旨。实为难见。今明三观义略为七重。
　　　第一分别境智　第二释三观名　第三辨三观相　第四对智眼　第五成诸乘义　第六约断结释净名义　第七通此经文
　　第一前分别境智者。境是所观智是能观。所观之境即是十二因缘三谛之理也。能观之智即三观也。所以约十二因缘明所观之境者。大圣说此正因缘法。为破外人计邪因缘生无因缘之邪僻也。若迷此正因缘则有六道生死。若解此正因缘即有四种圣人也。是则约十二因缘而辨此十法界也。二谛三谛之理即是三观所照之境也。今一家明四谛既有四种。十二因缘亦有四种。一者生灭十二因缘。二者无生十二因缘。三者无量十二因缘。四者无作十二因缘。生灭无生灭因缘即是所观之境。无量因缘即是第二观境。无作因缘即是第三观境。今约中论偈正明此三观之境也。偈云。因缘所生法。我说即是空。亦名为假名。亦名中道义问为当境自是境。由智说境。答曰。若言境自是境。即是自性境。若言由智故说境。即是他性境。若言境智故说境。即是自他性境。若离智故说境。即是无因缘而说境。从因缘说境尚不可。何况无因缘而说境也。四句说智其过亦然。今中论所明诸法不自生。岂得说言由境故说境。亦不从他生。岂得言由智故说境。亦不共生。岂得言境智合故说境。亦不无因生。岂得离境智故说境。四句检智亦复如是。今四句检境不可得而说为境者。即是假境也。亦是不思议境也。智亦如是。一切有无因缘善恶是非垢净世间出世间类如此检。若用此意研核。众家解释经论难免性义。问曰。若境是境。境可是自性境。今待智故说境。何得是他性境也。答曰。境若称自。智岂非他。智若非他。境岂是自。境是自性智即他性。境是自性不得成假。智是他性何得说假。智是他性遂得说假。境是自性亦应说假。境是自性不得说假。智是他性岂得说假。如此检核由境说智即是自性之过。说智为境即堕他性之失。如是论者由智说境假不成也。若不成假境即非不思议境。若能四句检境。毕竟不可得而说为境者即是假境也。亦是不思议境也。智亦如是。此不思议境智即是此经所明不思议境智之正义也。故金光明经散脂鬼神品云。我现见不可思议智光不可思议智境也。第二释三观名者。三观之名出璎珞经。云从假入空名二谛观。从空入假名平等观。是二观为方便道。因是二空观得入中道第一义谛观双照二谛心心寂灭自然流入萨婆若海也。所言从假入空观者。无而虚设谓之为假。观假知无如幻如化但有名字即入空也。而说为二谛观者。或是情智二谛。或约随智二谛也。次释从空入假观者。若不住空还入幻化。假名世谛分别无滞。即是从空入假观也。而言平等者。若前破俗用真不名平等。此观破用等故名平等也。次释中道观者。中以不二为义。道是能通为名。照一实谛虚通无滞名中道观也。故经云。前二观为方便道。因是二空观得入中道双照二谛心心寂灭自然流入萨婆若海。此三通名观者。观以观穿为义。亦是观达为能。观穿者穿见思恒沙无明之惑故名观穿也。观达者达三谛之理也。故大涅槃经云。如人善知伏藏即取利钁掘地直下槃石沙砾直过无难唯至金刚不能穿彻。槃石者见思惑也。砂者尘沙无知惑也。砾者即是无明住地惑也。彻过者即观穿义也。至金刚者即达一实谛佛性理也。问曰。三观俱照二谛有何等殊。答曰。前观虽照二谛。破用不等。次观亦照二谛破用平等既不见中道。但是异时平等也。第三观者得见中道双照二谛。即是一时平等也。第三辨三观相者即为二意。一明别相三观。二明一心三观。第一明别相三观者。观因缘所生三谛之理相别不同。取相恒沙无明三种惑障粗细阶级有异。观理破惑用智不同。故名别相三观也。即是大品经三慧品所明三智相也。今释此别相三观即为三别。一从假入空观。二从空入假观。三明中道第一义谛观也。第一正明从假入空观相者略为三意。一先明所观之假。二明观门不同。三辨入空观智。一明所观之假者。有二种假摄一切法。一者爱假。二者见假。爱者即是爱论。见者即是见论。此二种皆是戏论破于慧眼障见真实。爱论随所见境即生爱著。是为魔业。见论随所见境即生分别。是为外道业。故此经云。天魔者乐生死。外道者乐诸见。所谓因此爱见起九十八使。使三业作善不善。则轮转六趣受生死苦。故此经云。从痴有爱则我病生。又曰。此病起皆由著我。是故于我不应生著。今明若知爱见由无明生。则一切三界皆从心起。故华严经云。三界无别法唯是一心造。而此诸法皆从假者。无明爱见所起之法皆有三假之相。三假者。一因成假。二相续假。三相待假。此三虚设故云假也。问曰。三藏摩诃衍皆明三假。二经之异云何分别。答曰。若随情明假。则是声闻经所说。若就理明假皆如梦幻。即是摩诃衍所说。此经诃优波离具明此三假之相也。问曰。三乘从三假入空。若为分别。答曰。有人言。声闻多用因成假。缘觉多用相续假。菩萨多用相待假。今谓三藏所明三假相别随便入理。若摩诃衍所明三假皆如幻化。三乘观此同入空也。二明观门不同者。即是折体二种观门也。如声闻经所明折假入生法二空者。此如空实手之拳指也。摩诃衍体假入生法二空者。如空镜像之拳指也。折假入空名为拙度。体假入空名为巧度。故大智论设巧拙二医譬。今释此谕。如眼病是一治有巧拙。拙则针药痛楚方差。巧则咒术不痛自损。损差是同见色不异也。故中论云。能说是因缘善灭诸戏论。拙度为不善灭。说巧度为善灭也。问曰。此有何殊。答曰。善灭者不断断。不善灭者是定断也。三明入空观智者亦为两意。一者明折假入空。二明摩诃衍道体假入空。一折假入空者即为二意。一折见假入空。二折爱假入空。并是三藏拙度教门也。问曰。上明爱见二假。爱前见后。今明修观何故见前爱后也。答曰。众生有二种使。钝使粗属爱魔业。利使细属见外道业。故爱前见后。今佛法正道缘理断结。于见道中有二种人。钝人用无常苦行入见道先断爱。利人用空无我行入见理断见。见尽在前。修道在后。爱结次除也。一明折见假入空者。即折非见假入空。折假之观如大智论破[疊*毛]至邻虚尘。折此生灭细尘色假以入空也。观内身心亦如是。但成论三大法师各以情见破此细尘。细尘若尽不免断见。尘若不尽还是常见。不出二见。岂得入空。今详大智论意。不如诸师所推。论主引佛语云。色若粗若细总而观之无常无我。不说有极微之色也。今谓若知粗细等色无常无我。即是因成相续相待虚假不实。既不得色有。岂滞色空亦有亦空非有非空也。是则身边二见皆是四缘三假所成不实皆空。念想观除言语法灭。一心禅寂心在定。故能知世间生灭法相。若知四见及六十二见。无常空寂豁然发真成须陀洹。是为折见假入空之观也。问曰。折假入空只应折色。心之有空亦有亦空非有非空云何可折。答曰。随见所执悉是四缘三假皆生灭相。破粗生灭至细生灭。细生灭尽即入空也。问曰。云何分别四见生法两空相也。答曰。身边二见皆是污秽无记五阴观此五阴即阴离阴并不见我相唯有阴法。如观五指不见拳相。此从十六知见假以入生空也。毗昙有门用此人空发真无漏见第一义。断三结尽证须陀洹。成论空门观此边见但是行阴。行阴悉是三假假既不实。因此入空。破诸见结成须陀洹。即是折实法假入空正意。是为声闻经说法空之相也。二明折爱假以入空者。爱即是欲爱色爱无色爱。皆是四缘三假之所成也。若观四缘三假入空发真。无碍道断解脱道证。至非想第九解脱。是罗汉果住有余涅槃。折假入空观其功乃息。亦名一切智亦名慧眼。二摩诃衍体假入空观者。入空观门乃有多涂。今约无生观门明体假入空也。就此观门亦为两别。一明体见假以入空。二明体爱假以入空。初明体见假以入空者。体因缘所生身见等法皆如梦幻。因成相续相待但有名字。名字即空。非灭故空。空即是真。真即是涅槃。是为体假入空观也。此约三假而检。一就因成检者。内有意根外有法尘。根尘相对则意触因缘生爱。爱生者即是身见意识生也。今观此见识定从何生。为意根生意法尘生。为根尘合生离根尘生。若意根生即自性生。若法尘生即他性生。根尘合生即是共生。若离根尘生即无因缘生。从因缘生尚不可说。何况无因缘生也。故中论偈云。诸法不自生。亦不从他生。不共不无因。是故说无生。当知身见之心本自不生。不生而说生者。但是随顺世间名字故说生。名字之法不在内外亦非两间。亦不常自有是字。不住亦不不住。是字无所有。言语道断。是名从因成假以入空也。问曰。空有二种。一者性空。二者相空。此云何分别。答曰。前四句检。生性不可得即是性空。无生而说生即是假生。假生即是不生。不生即相空也。故世谛破性立假。真谛破假。即是相空也。二检相续假。此一念心为是生生为是灭生。为生灭生离生离灭而有生。若是生生即自性生。由灭故生即他性生。若生灭生即是共性。若离生离灭生即无因缘生。从因缘生尚不可得。何况无因生也。今观此心。不自性生故非生生。不他性生故非灭生。不自他性生故非生灭共生。不无因生故非离生离灭生也。如此四句检。生不得生而说生者。但以随顺世间名字故说生。名字生即是假生。假名之生即是不生。无生名字则言语道断。是名从相续假以入空也。问曰。若说生生可是自性生。待灭故生灭生非生即是假义。何得言是他性也。答曰。生若称自。灭岂非他。灭若非他。生岂是自。生是自性。灭即他性。生是自性不得成假。灭是他性何得说假。灭是他性遂得说假。生是自性亦应说假。如此检核。由生故生即是自性之过。说灭为生即堕他性之失。如是论者由灭说生假不成也。三检相待假。此身见心生为是生生为不生生为生不生生离生离不生生。若是生生即自性生。若不生生即他性生。若生不生生即是共生。若离生离不生生即是无因生。从因缘生尚不可说。何况无因缘而说生也。今观此见。心不自性生故非生生。不他性生故非不生生。不自他性生故非生不生共生。不无因生故非离生不生而说生也。如此四句检生不得即是不生。不生而说生者。但以随顺世间名字故说生。名字之生即是假生。假名之生即是不生。若无生名字则言语道断。是名从相待假以入空也。问曰。生生可是自性生。待不生而说生。岂是他性生也。答曰。若生称自不生岂非他也。相续科已并核竟。细类可知。大品经明。舍利弗问须菩提为生生为不生生。须菩提答。非生生非不生生也。是则破生见三假合有十二番观门。若观三假生不生而执著无生。还用十二番观而破之也。破亦生亦无生见亦有十二番观。破非生非无生见亦有十二番破。合破四见共有四十八番观。能破如所破。是则破能观之心亦有四十八番。合能所共有九十六番观门。善修此观观生相。毕竟不可得。乃至复四见具足四见不可说。见皆不可得。豁然开悟。六十二见八十八使皆灭得须陀洹故。大品经云。须陀洹若智若断是菩萨无生法忍。此即巧度不断而断。不同拙度之定断也。二体爱假入空者。分别爱假。犹如前说。今明修道体三界爱皆如梦幻。三假即空。四句检生。并不可得是名体三界爱假以入空。空即是真智增长。诸法不生而般若生者断三界结也。若欲爱六品尽名斯陀含。斯陀含若智若断是菩萨无生法忍。次断三品下分结尽名阿那含。阿那含若智若断是菩萨无生法忍。断上二界爱五上分结尽是阿罗汉。阿罗汉若智若断是菩萨无生法忍。乃至辟支佛侵除习气。若智若断亦是菩萨无生法忍。此皆巧度不断而断。是观因缘即空。不生生无生四谛入空之观其功齐此。亦名一切智亦名慧眼也。二明从空入假观者亦为三意。一明入假之意。二明修入假之观。三明观成化物。一明入假之意者。此观正为观俗谛破尘沙无知。若二乘不为化物。不须此观。菩萨弘济必须此观。所言从空入假者。若滞于空堕二乘地。如大品经云。我以天眼观十方世界。恒沙菩萨学菩萨道。少得入菩萨位。多堕二乘地。是故通教菩萨须从空入假用道种智入菩萨位。若不滞空。如空中种树。分别药病化众生也。二明修入假观者。入假有二种。一者入见假一切法。二者入爱假一切法。一明入见假一切法者。菩萨住深禅定知空非空。具大慈悲观假见假。假有四种。从此四见出无量见。一自生见。二他生见。三共生见。四无因生见。此四见各有执诤之病也。复次执有二重。一执外人邪因缘无因缘四生之见。所谓从冥初生觉。从微尘生自在天生时生自然生也。二执佛法正因缘生自他共无因四生之见。执自生见者。若计意根生意识。是则心能生心。故正法念经云。心如工画师作种种五阴。一切世间法无不从心造。亦如唯识论之所明也。他生者。经言。心不孤生。必籍缘而起故。大品经云。有缘思则生。无缘思不生。当知一切法皆从外缘生也。共生者。有言。如经所说。六触因缘生六受。得一切法也。自然者。如龙王经云。一切皆自然而生。大品经云。十二因缘非佛天人修罗作。性自尔也。佛有四种之说。皆是悉檀方便入假利物。而诸众生颠倒不了。或执外人邪说四边。或执佛法经论四边而生见著。故智度论云。般若譬如大火炎。四边不可取。邪见火所烧。今明随所执见即苦集。若能知苦断集。必须修道证灭。皆是假名如幻化而知。次明入爱假一切法可知也。三明观成化物者。菩萨从空入假修证。即是观因缘假。名生不生无量四谛亦名道种智亦名法眼。过二乘地。用道种智入菩萨位入假修证。道种智有三种。一生灭道种。二无生道种。三依藏识道种。菩萨住是位。为降伏天魔及其眷属即入爱假现诸神通。乃至同事利物说诸爱论。如此土三坟五典安国育民之经书也。为降伏外道及其眷属即入见假显示智慧。乃至同事利物说诸见论。如十八种六师。皆称一切智也。深知爱见苦集之病无量。道灭之药亦复无量。皆如无量梦幻用四悉檀赴其根缘随病设药。复次菩萨为度如是无量众生故游戏神通。净佛国土成就众生入假修无量愿行。是为观成化物也。三明中道第一义观者即为三意。一明所观境。二明修观心。三明证成。一明所观境者。前二观是方便。虽有照二谛之智。未破无明不见中道。真俗别照。即是智障。故摄大乘论云。智障甚盲闇谓真俗分别。智障者依阿黎耶识识即是无明住地。无明住地即是生死根本。故此经云。从无住本立一切法。无住本者即是无始无明更无别惑所依住也。二明修观心者。若修此观还用前二观双忘双照之方便也。双忘方便者。初观知俗非俗。即是俗空。次观知真非真。即是真空。忘俗非俗忘真非真。非真非俗即是中道。因是二空观入中道第一义谛。虽观中道而不见者。皆是无明之所障也。当观实相修三三昧。大智度论云。声闻经中说三三昧缘四谛十六行。摩诃衍明三三昧但缘诸法实相。今初修空三昧。观此无明不自生不从法性生也。不他生。非离法性外别有依他之无明生。不共生。亦非法性共无明生。非无因缘生。非离法性离无明而有生也。若四句检。无明本自不生。生源不可得即是无始空。是名空三昧。空无住之本一切法也。若尔岂全同地论师计真如法性生一切法。岂全同摄大乘师计黎耶识生一切法也。问曰。各计何失。答曰。理无二。是二大乘论师俱禀天亲。何得诤同水火。次观无相三昧者。即观无生实相非有相。不如闇室瓶盆之有相也。非无相。非如乳内无酪性也。非亦有亦无相。不如智者见空及不空。非非有。非非无相。取著即是愚痴论。若不取四边之定相即是无相三昧入实相也。若尔岂全同地论师用本有佛性如闇室瓶盆。亦不全同三论师破乳中酪性毕竟尽净无所有性也。问曰。各计何失。答曰。若无失者。二大乘论师何得诤同水火也。次明修无作三昧。观真如实相。不见缘修作佛。亦不见真修作佛。亦不见真缘二修合故作佛。亦不离真缘二修而作佛也。四句明修即是四种作义。若无四修即无四依。是无作三昧也。若尔岂同相列北道明义缘修作佛南土大小乘师亦多用缘修作佛也。亦不同相州南道明义用真修作佛。问曰偏用何过。答曰。正道无诤。何得诤同水火。今明用三三昧修一实谛。开无明显法性。忘真缘离诤论。言语法灭无量罪除。清净心一水若澄清。佛性宝殊自然现也。见佛性故即得住大涅槃。问曰。若尔者今云何说。答曰。大涅槃经云。不生不生名大涅槃。以修道得故故不可说。岂如诸大乘论师偏执定说也。今以因缘故亦可得说者。若解四悉檀意如前异说。皆大利益众生兴显佛法也。三明证成者。若观无明因缘入不二法门住不思议解脱也。故此经明入不二法门。即是中道双照二谛。自然流入萨婆若海。此是观因缘即一实谛不生不生。证无作四实谛。亦名一切种智亦名佛眼。即是入初地见佛性住大涅槃也。第二辨一心三观者。正是圆教利根菩萨之所修习。所以者何。不思议心因缘之理甚深微妙。其观慧门难解难入。今明此一心三观亦为三意。一明所观不思议之境。二明能观三观。三明证成。一明不思议之观境者即是一念无明心因缘所生十法界以为境也。问曰。一人具十法界。次第经无量劫。云何止在一念无明心内无妨阂也。答曰。此经明不思议须弥入芥子不相妨阂。无情之物尚得如此。心神微妙一念具一切三世诸心诸法。何足致疑。譬如眠法覆心一念之内梦见一切诸心诸事。若正眠梦之时谓经无量劫。如法华经说。梦见初发心乃至成佛无量诸事。比其觉时反观只是一念眠心也。心譬自性清净心。眠法覆心譬于无明。无量梦事譬恒沙无知覆一切恒沙佛法。梦事不实善恶忧喜譬见思惑覆真空也。若不细寻梦譬不思议之疑。终无决理。故诸大乘经多说十喻但诸法师不圆取譬意。止偏得虚伪空边不见譬无量无明法性边也。故三谛之境义不成也。二明能观者。若观此一念无明之心。非空非假。一切诸法亦非空假。而能知心空假。即照一切法空假。是则一心三观圆照三谛之理。不断痴爱起诸明脱。若水澄清珠相自现。此即观行即也。三明证成者。若证一心三观。即是一心三智五眼也。若得六根清净名相似证即十信位也。若发真无漏名分证真实即即是初住也。此经云。一念知一切法。即是坐道场成就一切智故。大品经云。有菩萨从初发心即坐道场。当知是菩萨为如佛也。智度论云。三智其实一心中得。佛欲分别为人说。令易解故故次第说耳。第四对智眼者。智即三智。眼即五眼。三观能知因缘三谛之理即是三智。能见因缘三谛之理即是五眼。若解三观。三智五眼两科大义宛然明了。若分别为论。三观为因。三智五眼为果。通而为语。三观即是三智五眼之异名耳。如大智论释般若云。别则般若为因。至佛心则变名一切种智。若通而为论。俱通因果。如大智论偈云。若如法观。佛般若与涅槃是三则一相。其实无有异。故知般若之名亦至佛果。文如三德成大涅槃不纵不横如世伊字。摩诃般若果上之一德也。问曰。三观对三智其数相应。三观对五眼数岂相当。答曰。若观粗细因缘。即是肉眼天眼之境。若见三谛之理。即是慧眼法眼佛眼也。第五成诸乘义者。三观即是三智。三智有二种。一别相三智。二一心三智。一别相三智即开三乘。二一心三智但是一佛乘也。第一正明别相三观开三乘者即为二意。一正约三观开三乘。二明十法成三乘。一正约三观开三乘者即为三意。一约折法观开三藏教三乘。二约体法观开通教三乘。三总约折体别相三观成别教大乘。一明折法观开三藏教三乘义者。三藏教明三乘行人同折因缘假以入空。若声闻总相折法入空发真无漏成一切智名声闻乘。若辟支佛别相折法入空发真无漏成一切智名辟支佛乘。若菩萨总相别相折法入空而不断结取证多入俗假。修行六度求一切智佛智自然智无师智。即是三藏教之大乘也。二明体法观开通教三乘者。三乘之人同体因缘假以入空。若发真无漏断见思惑。小乘根钝但除正使成一切智名声闻乘。缘觉中根侵除习气成一切智名辟支佛乘。菩萨得一切智入假修道种智。教化众生求一切种智。即是通教之大乘也。三明总约折体别相三观成别教大乘者。若是别教菩萨观因缘修别相三观。次第成一切智道种智。乃至修中道观见佛性成一切种智求常住涅槃。即是别教大乘义也。二明具十法成三乘者。三观乃是乘之正体。若不约十法和合则乘义不成。所以者何。三乘悉能运出三界火宅。必须正助众善和合。故运用之义成也。就此即为三意。一出十法名。二明次第成乘。三料简。一出十法名者。一明识正因缘生法。二真正发心。三止观修习。四破诸法遍。五善知通塞。六道品调适。七对治助开三解脱门。八明识次位。九安忍强软两贼。十顺道法爱不生。三乘之人修学三观。若具此十法即成三乘入涅槃也。二明次第成乘者。初所以须知正因缘生诸法者。知无明因缘生一切法。即是正因缘。异外执邪因缘无因缘生一切法也。次明真正发心者。三乘行人明知正因缘所生三界火宅。觉悟生死志求涅槃。但菩萨大悲济物心异也。次明止观修习者。发心信解分明必须修行定慧。即是三乘行人之根本也。次明破诸法遍者。若不破见思两轮所执。妄境不遍则止观有滞也。次明须知通塞者。随所破法从浅至深。皆有道灭之通苦集之塞。若迷此理即不知得失是字非字。去取失宜也。次明道品调适者。三十七品是三乘入道之正要。能引进众行到三脱门入涅槃也。次明对治助开三解脱门者。即是四禅四无量心四无色定九想八念十想八背舍八胜处十一切处九次第定事中六度等诸对治法助开三脱门也。次明识次位者。三乘入道从干慧地乃至佛地。若能分别不谬即不生叨滥破增上慢心也。次明安忍强软两贼者。未入外凡之位内外八风坏三乘行人出世善根。若能安忍则不为所坏入干慧地因发暖顶入性地也。次明顺道法爱不生者。三乘之人若入性地发善有漏五阴所有善法功德智慧顺道。若生法爱即便顶堕不得进入忍法成世第一法发真无满也。若能不生法爱即不顶堕得入忍法位成世第一法发真无漏。即是三乘之人同见第一义谛。断界内见思烦恼出三界火宅。是为此乘从三界出到有余涅槃住尽智无生智运入无余涅槃。故以十法成三乘者其义显也。三明料简者。问曰。自有众生值佛随闻一法即得道。或随修一法门即入道。法华经三界火宅诸子门外方索车。何毕悉具此法乃成乘也。答曰。皆以往昔已修此十法成根性也。问曰。三车门外今何得十法成乘从界内而出。答曰。法华的据尽无生。三乘有为无漏功德是究竟三乘能运入无余涅槃。乃是真乘既无无余涅槃之可入。又不能运至常住涅槃。则三乘之义不成。故索三车不得也。今通明乘义有六种不同。一理乘。二教乘。三行乘。四相似乘。五分证真实乘。六究竟乘。一理乘者。三乘行人悉有四谛十二因缘六度之理三乘根性不同也。二教乘者。即是佛开三乘之教。三乘诸子以佛教门出三界苦。亦名名字乘也。三观行乘者。即是三乘之人修五停心观别相总相念处。干慧地之观行也。故胜鬘经云。三乘初业不愚于法。意在此也。四相似乘者。即是四善根人所得善有漏五阴。五分证真实乘者。即是学智从发苦忍真明无漏乃至非想第九无阂金刚三昧也。六究竟乘者。即是无学智阿罗汉辟支佛佛所得非想第九解脱道尽智无生智佛如实智能运入无余涅槃也。此即是三藏教折法观。通教体法观十法成乘意在此也。但别教三观十法成乘明六种乘。义意不同。分别事繁。问曰。佛法无量。何故的取此十法成三乘耶。答曰。佛法虽复无量。必须取其正要。如诸小乘经论大乘经论所明乘义。成者教门悉有此十意分明也。但随缘散说不聚一处。今采经论撰十意以成乘义者。为欲令一家义学禅坐之徒知佛法大小乘经论所明入道正意。异外国外人各说一究竟道。末代时有师子身内虫法师禅师。云庄老教与佛教一种。若作此解者。可将此十法比并。若彼明空具有此意分明名义成就者。可许是同。若无此十法或名义似同而研核横竖不通事理滞阂名字有阙作义不成。岂得同也。今毗昙成实虽是佛法小乘之论。明空入道。捡其论文即十意宛然名义无阂申通佛法。小乘入道意转分明。况复大乘经论者乎。外人经书既无此名义故。不可皆言同佛法也。第二明一心三智但是一佛乘者。若观因缘三谛。初心即得一心三智。开佛知见名见佛性。即大乘也。此则不复开三乘之别。故此经观众生品舍利弗问天女云。汝于三乘为何志求。天女答言。我为化三乘。如人入瞻卜林唯嗅瞻卜不嗅余香。入此室者唯闻大乘功德之香不乐声闻辟支佛功德香也。当知一心二智即是圆教。般若波罗蜜即是大乘。故大品经会宗品云。般若波罗蜜即是摩诃衍。摩诃衍即是般若波罗蜜。般若波罗蜜摩诃衍无二无别。今明一心三观会成大乘者。大名不可思议。乘以能运为义。一心三观境智并是不思议法。能运菩萨至于道场故名大乘。此须约六即明圆教一佛乘。即是六种大乘义也。一明理即大乘者。涅槃经云。一切众生皆是大乘也。二名字即大乘者。缘理即发大乘心也。三观行即大乘者。即是修不思议十法通达无阂也。十法名如前说。今略明不思议十法成观行即者。一知不思议正因缘即是所观境。如前明一念眠心具一切梦法。譬一念无明具一切法三谛之理不纵不横。即其义也。此须的取维摩诃弥勒言一切众生即大涅槃即菩提相。明此不思议因缘也。所以者何。中道第一义谛非因缘。是无作四谛之因缘也。若言涅槃即生死。一实谛即是苦因缘。若言生死即涅槃。一实谛即是灭因缘。若言菩提即烦恼。一实谛即是集因缘。若言烦恼即菩提。一实谛即是道因缘也。是为知不思议世间出世间正因缘也。二次明真正发心者。即是无缘慈悲无作四弘誓愿也。若无缘大慈观生死即涅槃烦恼即菩提。与众生此灭道之乐。名无缘大慈也。观涅槃即生死菩提即烦恼。欲拔众生此虚妄之苦。名无缘大悲也。无作四弘誓愿者。知涅槃即生死。未度苦谛令度苦谛也。知菩提即烦恼。未解集谛令解集谛也。知烦恼即菩提。未安道谛令安道谛也。知生死即涅槃。未得涅槃令得涅槃也。菩萨如是慈悲誓愿无缘无念而覆一切众生。犹如大云不加功用如磁石吸铁。是名真正菩提心也。三明行菩萨道勤修止观者。若知生死即涅槃即是善修止也。若知烦恼即菩提即是善修观也。如阴阳调适万物长成。若巧修止观即能一心具万行也。问曰。以何为集。答曰。依此经及涅槃经。无明爱一切烦恼为集谛。业属于苦。于今对义为便也。四明破诸法遍者。若知生死即涅槃。即破分段变易二种生死皆遍。若知烦恼即菩提。则破一切界内界外烦恼遍也。譬如转轮圣王能破一切强敌亦不有所破。般若波罗蜜亦复如是。能破一切法亦不有所破。五善知通塞者。知生死即涅槃烦恼即菩提则一切皆通。知涅槃即生死菩提即烦恼则一切皆塞也。六善修道品者。观十法界五阴生死即是法性五阴。法性五阴即是性净涅槃。即是四念处破八倒。知涅槃即生死显四枯也。知生死即涅槃显四荣也。知一实谛是见虚空佛性住大涅槃也。因此四念处修正勤如意足根力觉道即是道品善知识由是成正觉。亦是庄严双树。是则烦恼即菩提。七对治助修诸波罗蜜者。知菩提即是重恶烦恼。是以知生死即涅槃。对治诸波罗蜜诸度法等侣助烦恼即菩提开三解脱门。对治若成烦恼即菩提也。八善识位次者。涅般即生死菩提即烦恼此是理即。若知生死即涅槃烦恼即菩提。是为名字即。因此观行分明成五品弟子。即是观行即。得六根清净名相似即成四十一地。即是分证真实即。证妙觉果即是究竟即。若能善解此之次位。即不起大乘增上慢大乘旃陀罗之过罪也。九安忍成就者。若知生死即涅槃。即不为阴界入境病患境业相境魔事境禅门境二乘境菩萨境之所坏也。若知烦恼即菩提。即不为烦恼境诸见境增上慢境之所坏。能忍此无作苦集不为所坏者。此如大智论说能忍成道事不动亦不退是心名萨埵也。十顺道法爱不生者。观生死即涅槃。生一切诸禅定三昧等功德。观烦恼即菩提。生诸陀罗尼门四无所畏十八不共法四无阂智一切种智。于顺道法不爱不著。是为观行乘。四明相似即大乘者。即是得六根清净。如法华经说。五分证真实即大乘者。即是初发心住乃至等觉也。六明究竟即大乘者。即是妙觉地。如法华经佛自住大乘如其所得法定慧力庄严也。故大品经云。是乘从三界中出到萨婆若中住。是乘不动不出。故理即大乘从发菩提心成名字即观行即相似即。即是乘从三界出也。法华经云。乘此宝乘游于四方。嬉戏快乐直至道场。若得分证真实即住于十住开佛知见。乘此宝乘游东方。若住十行即是示佛知见。乘此宝乘游于南方。若住十回向即是悟佛知见。乘是宝乘游于西方。若住十地等觉即是入佛知见道。乘是宝乘游于北方。若住妙觉即是乘是宝乘直至道场。名到萨婆若中住。理即大乘性如虚空。故云是乘不动不出也。略明一心三观成一佛乘竟。第六约断结释净名义者。三观成净名义略为三。一明不思议断结。二成净名义。三摄法。一明不思议断结者。若言三观定断三谛惑证三谛理。智断德成就名为净。无垢称者此同拙度之相。非此经所明不思议之断惑也。今明不思议之三观。见不思议三谛之理。不断见思尘沙无明之惑。与三谛之理相应。一心三观之智不阂烦恼。烦恼不障一心三观之智。智不断惑与理谛相应。即是不断烦恼而入涅槃。故此经云。不断痴爱起于明脱。菩萨住是解脱。能以须弥内于芥子。种种示现也。问曰。何意决须不断烦恼而入涅槃是不思议解脱之相耶。答曰。须弥入芥子。小不障大大不阂小。故云不思议耳。今有烦恼结惑不障智慧涅槃。智慧涅槃不阂烦恼结惑。乃名不可思议。若其无惑有智而入涅槃称不思议者。今即反难亦应无小有大论不思议也。二用三观释毗摩罗诘栗致为净无垢称义者。净名居士因缘所生之心三谛之理性常皎然。目之为净。不断三谛惑障能起一心三观三智之明脱。明脱虽处三惑之内。不为三惑所染。故称无垢。一心三智会三谛之理。大用无方称机而化故名为称。故云净无垢称也。三明三观摄一切法。三观既摄一切法。净无垢称亦摄一切法也。所言摄一切法者。略明摄七种法也。一摄理。二摄结业。三摄依正报。四摄智。五摄行。六摄位。七摄教。此七法摄一切佛法。罄无不收。是故若能善解三观通达净无垢之名。则解一切佛法无滞阂也。第七三观通此经文者即为三意。一释室外。二释室内。三释出室。一释室外。三观成佛国因果之义。已如明宗所说。此是释佛国品也。次折体二种入空可以释方便品诃诸国王长者也。体假入空第二观释弟子品。诃十弟子之意正在此也。次第三中道第一义观释菩萨品。诃四大菩萨也。二明入室六品。若问疾品净名空室以疾而卧。即表中道第一义谛观相应修智之果。依常寂国现空室相也。慰喻有疾菩萨自调伏其心者。即是用三观慰喻有疾菩萨。有疾菩萨亦用三观已调三谛之惑疾也。不思议解脱品即是等三观修智之果住于正道。双照二谛。种种示现。次释观众生品者。即是正用初观释也。次释佛道品者。即是第二观释也。次释入不二法门者。即是用第三观释也。次释香积品者。还用第三观双照二谛垢净俱游释也。问曰。室内既正明不思议义。何得约别相三观以通诸品也。答曰。经文一往似约别相三观而说。细寻意趣。悉通入一心中道也。三出室。菩萨行品见阿閦佛品者即用三观通释佛国因果。同前佛国之意也。次释法供养属累二品。流通分是流通室内室外三观折伏抑诃之意耳。

　　维摩经玄疏卷第二



　　维摩经玄疏卷第三

　　　　天台山修禅寺沙门智顗撰
　　第三明四教分别者。前明三观释净无垢称约理智无惑。智能称理称缘故受净无垢称之号。但以众生机缘不同。致有顿渐之异不定秘密之殊。是以古今诸师各为理释。今所立义意异前规。故无言之理悉檀赴缘而巧说略撰四教。以畅其宗用通毗摩罗诘之名。若能达斯旨者。非但此经文义皎然。渐顿不定秘密之踪皆无滞也。今明此义略开七重。
　　　第一释四教名　第二辨所诠　第三约位分别　第四明权实　第五对观心　第六通诸经论　第七销此经文
　　第一释四教名者即为四意。一释三藏教名。二释通教名。三释别教名。四释圆教名。第一释三藏教名者。此教明因缘生灭四圣谛理。正教小乘傍化菩萨。所言三藏者。一修多罗藏。二毗尼藏。三阿毗昙藏。一修多罗藏者。修多罗此或言无翻。或言有翻者亦有多家不同。而多用法本为翻。所谓出世言教之本故云法本。即是四阿含经也。二毗尼藏者。此翻言灭。佛说作无作戒灭身口之恶。是故云灭。即是八十诵律也(因从果得名也)。三阿毗昙藏者。阿毗昙此翻言无比法。圣人智慧分别法义戒定无比故云无比法。若佛自分别法相义。若弟子分别法相。皆名阿毗昙也。此之三法通名藏者。藏以含藏为义。但解者不同。有言文能含理故名为藏。有言理能含文故名为藏。今言三法之名各是一句。三名各含文理故名藏也。阿含即是定藏故云次第求也。毗尼即是戒藏故云因缘求也。阿毗昙即是慧藏故云性相求也。此教的属小乘。故法华云。贪著小乘三藏学者。第二释通教名。通者同也。三乘同禀故名为通。此教明因缘即空无生四真谛理。是摩诃衍教之初门也。正为菩萨傍兼二乘故。大品经劝学品明欲学三乘悉教当学般若。所言通者乃有多涂略出八义。一教通。二理通。三智通。四断通。五行通。六位通。七因通。八果通。教通者。三乘同禀幻化即空之教也。理通者。同是遍真之理也。智通者。同得巧度一切智也。断通者。界内惑断同也。行通者。见思无漏行同也。位通者。从干慧地乃至辟支佛地位皆同也。因通者。九无阂同也。果通者。九解脱二种涅槃之果同也。通义有八。而但名通教者。若不因通教则不知理通乃至成通果也。故诸大乘方等及诸般若有二乘得道者。皆同禀此教也。第三释别教名者。别者不共之名也。此教不共二乘人说但教菩萨故名别教。此教正明因缘假名无量四圣谛理。的化菩萨不涉二乘。所言别者义乃多涂略出八意。一教别。二理别。三智别。四断别。五行别。六位别。七因别。八果别。故名别教。教别者说恒沙佛法但为菩萨也。理别者藏识有恒沙俗谛之理也。智别者道种智也。断别者恒沙无知界外见思无明断也。行别者菩萨历劫修自行化他之行也。位别者三十心伏无明是贤位十地发真断无明是圣位也。因别者无阂金刚因也。果别者解脱大涅槃四德果也。别义有八而但名别教者。若不因别教则不知别理乃至得别果也。问曰。何故不说为不共教而作别教之名。答曰。大智论明大共般若。即是不共二乘人说。如不思议经。今明别教如说方等大品。二乘共闻说。而别教菩萨兼欲简非圆教别虽异通犹未圆也。第四释圆教者。圆以不偏为义。此教明不思议因缘中道实相之理。事理具足不偏不别。但化最上利根大士故名圆教也。所言圆教者义乃多涂略说有八。一教圆。二理圆。三智圆。四断圆。五行圆。六位圆。七因圆。八果圆。教圆者直说一实谛言教不偏也。理圆者一实即法界海理不偏也。智圆者一切种智也。断圆者五住圆断也。行圆者一行一切行也。位圆者从初一地具足诸地功德也。因圆者双照二谛自然流入也。果圆者妙觉不思议三德之果不纵不横也。圆义有八而但名圆教者。若不因圆教则不知圆理乃至得成圆果也。问曰。四教出何经论。答曰。四教散在诸经论。无处而不明也。如上引法华经所明贪著小乘三藏学者。成实论云。故我正欲论三藏中实义。岂非三藏教也。大品经劝学品劝三乘同学般若。中论云。得诸法实相有三种人。岂非通教也。无量义经云。摩诃般若华严海空宣说菩萨历劫修行。大智论云。般若有二种。一者共二乘说。二不共二乘说。如此等经论岂非别教也。华严经明圆满修多罗。此经明一念知一切法即是坐道场。大品经具足品云。一心具万行。法华经云。合掌以敬心欲闻具足道。涅槃经云。是大涅槃名诸佛法界。大智论云。三智其实一心得。如此等诸经论岂非并明圆教也。是义在下。自当分明。问曰。四教之文乃当散在经论。而未见一处经论聚明。答曰。虽复无的四教名目。今映傍大乘经论立四教名义者。如大涅槃经明四不可说。有因缘故亦可得说四种之说以化前缘。即是四教也。大涅槃经明四番转四谛法轮。即是四教之意也。法华经明三草二木一地所生。即是四教意也。中论破诸异执。既说因缘所生四句通佛四说。即是四教之意也。如此等四种说法随机利物。即是四教义皆是四教之异名耳。问曰。法华经云。佛平等说如一味雨。何曾定有四说之殊。答曰。上来处处引四不可说有因缘故亦可得说。尚未曾定有一说。何曾定有四教耶。但以众生有四种根性不同。所谓下中上上上四根不同。致感四说四教之殊。即是法华经明三草二木一地所生之譬譬此四根也。故此经云。佛以一音演说法。众生随类各得解者。即是四根异解佛教不同也。但诸经明义不同。自有异说异解一解一说异解一说一解无说无解。故此经云。其说法者无说无示。其听法者无闻无得。若达此意四教点空立义何所疑哉。问曰。四教义与地论人四宗义同不。答曰。若人问言四谛与四大同不此云何。答今不依四宗立四教者。意乃多涂略出三妨。一四宗名义言方似滞。二细寻研核。立名作义似如不便。三四宗名义虽言富博。一家往望摄佛教门。犹有所阙。一四宗名义言方似滞者。彼不依四不可说。用四悉檀说则成滞也。二细寻研核名义似如不便者。彼之四宗毗昙明见有得通可许。因缘为宗。三假是世谛。见世谛未得道。何得以假名为宗。成论明见空得道。何不以空宗也。且大智论明三藏教有三门得道。空是第二门无假名门也。又大智论弹方广人取十谕。说一切法不生不灭失般若意。岂得幻化为不真宗也。今咨曰。不真宗即是通教。真宗即是通宗者。宗则通真不真。不真何得没宗而用教。真宗何意无教而立宗。宗若无教何得知真耶。答曰。楞伽经云。说通教童蒙宗通教菩萨。故以真为通宗也。又咨曰。若尔前因缘假名不真。皆是教童蒙。不应立宗名也。如是覆却并决意。谓立四宗名似如不便也。今言四教者。佛从初得道至大涅槃。显示一切法门无非言教也。三四宗明义。若比古今实为富博。一家往望摄佛法意。犹大有所阙。今采诸经论立四教义。一教各有四门。四教合有十六门。即是十六宗明义也。彼因缘假名两宗似此所明三藏教有空二门相参犹阙昆勒门及非有非空门也。彼不真宗明如幻化。似与此通教有门相参。余三门彼所不明。彼真宗似与此别教有门相参。三门彼所不明。是则四宗明义但得与三教四门相参。圆教四门彼所不明。四教犹有十二门。彼四宗所不明也。又护身法师用五宗明义。四宗如前。长立法界宗。似与此圆教有门相参。四教犹有十一门。彼所不明也。耆阇法师用六宗明义。三宗似与此三门相参。如上分别。彼真宗与此通教空门相参。彼常宗似与此别教有门相参。彼圆宗似与此圆教有门相参。此四教犹有十门。彼六宗所不明也。故知四宗五宗六宗虽言古今已来明义富博。今家往望摄佛教门犹有所阙也。所以前明四悉檀义者。正是述一家通教说法与古今说法运用不同也。前明三观竖破诸法略为数十番。次此下明四教所诠约诸教立义。其寻览者则知与诸禅师及三论师破义及立义意不同也。问曰。四教遍通众经。何得的用通此经也。答曰。今撰四教义遍通诸经别有大本。略撮其要通此经文者。正言此经具明四教入道。故须知大意也。但诸师多采经通论。致令晚生。皆谓论富经贫。今采经论通经意。欲令后生知经富论贫也。敬重大乘真佛所说功德无量是入道正因。轻经重论甚可伤也。第二辨所诠者。夫教是能诠。理是所诠。故因理设教。由教显理。即理非教。即教非理。离理无教。离教无理。故思益经云。菩提之中无文字。文字之中亦无菩提。离菩提无文字。离文字无菩提。以离菩提无文字故约理而施教。离文字无菩提故施教即能显理。是则教为能诠理为所诠意在于此。所言理者即是谛也。今约谛明理。由理起教。教能诠理。教是能诠。理是所诠。就所诠义略为四意。一约四谛理明所诠。二约三谛理明所诠。三明二谛理明所诠。四约一谛理明所诠。第一约四谛明所诠者即为三意。一明所诠四谛理。二明能诠教。三明约经论。一明所诠四谛理者有四种四谛。一生灭四谛。二无生四谛。三无量四谛。四无作四谛。大意出大涅槃经。二明能诠教者。即是四教能诠四种四谛理也。即为四。一三藏教诠生灭四谛理。二明通教诠无生四真谛理。三明别教诠无量四谛理。四明圆教诠无作四谛理也。三明对经论者即为二意。一对经二对论。一对经者。若华严经多明别圆两教诠无量无作二种四谛理。声闻经但明三藏教诠生灭四谛理。大集方等及此经明四教诠四种四谛理。摩诃般若多明三教诠三种四谛理。法华经但说圆经诠无作四谛理。大涅槃明四教诠四种四谛理也。二明对论者。若别通经论类经可知。若通申经论如中论破一切内外颠倒执诤竟。外人问曰。若一切世间皆空无所有者。即应无生无灭。以无生灭故则无四谛四沙门果三宝。若受空法。有如此等过。论主答曰。汝今实不能知空空因缘。诸佛依二谛为众生说法。若不知二谛则不知真佛法。以有空义故则一切法得成。若无空义者。一切法则不成。一切法成者有四谛四沙门果三宝也。今释此语论主破执见既尽明有四谛四沙门果三宝者。即是申摩诃衍教三种四谛三种四沙门果三种三宝也。问曰。云何得知。答曰。论主说偈故知有也。偈云。因缘所生法我说即是空。此偈申通教大乘诠无生四谛四沙门果三宝也。偈云亦名为假名。即是申别教大乘诠无量四圣谛四沙门果三宝也。偈云亦名中道义。即是圆教大乘诠无作四实谛四沙门果三宝也。破申之意大乘三教只用一偈。作论之功妙在于此。次后说两品。初品云。问曰。已知摩诃衍入第一义。今欲闻声闻经入第一义。论主具明生灭十二因缘。破六十二见入第一义。即是为钝根声闻弟子说因缘生灭相。生灭因缘即是生灭四谛四沙门果三宝也。中论前申摩诃衍通别圆三教三种四谛四沙门果三宝。后两品申三藏生灭四谛四沙门果三宝者。以后世人根转钝。应须还用此教。是则中论文略而义富。申佛四教既明诠于四谛之理已显故言有四谛也。乃是如意殊论非唼水殊论也。若不解此义。单复织假未知。若为通经四假通经意终难见也。第二约三谛明四教所诠之理者即为三意。一明三谛所诠理。二明能诠四教。三约经论。一明三谛所诠理者。三谛名义具出璎珞仁王两经。经云。一有谛二无谛三中道第一义谛。有谛者。如世人心所见理名为有谛。亦名俗谛。无谛者。出世人心所见理名为无谛。亦名真谛。中道第一义谛者。诸佛菩萨之所见理名中道第一义谛。亦名一实谛。故大涅槃经云。凡夫者有。二乘者无。诸佛菩萨不有不无。三谛义至释入不二法门品当略明也。二明能诠四教者即为四。一三藏教但诠二谛理。所以禀教之流不闻佛性常住涅槃。二通教亦但诠二谛理。所以禀教之流亦不闻佛性常住涅槃。三乘犹存灰断之果也。三别教别诠三谛理。所以禀教之流三十心但成二观二智方便。登地方乃见佛性入法流也。四圆教圆诠三谛。禀教之流初心即开佛知见。自然流入萨婆若海也。三明对经论者。华严但诠假名俗谛中道。又解云。华严教诠别三谛一心。三藏渐教诠真俗二谛。方等大乘之教诠三谛。一往同华严。摩诃般若亦具诠三谛。一往同华严。法华但诠一心三谛。涅槃备诠三谛。一往亦同华严也。诸论随经类之可知。中论偈云。因缘所生法我说即是空。此即诠真谛。亦名为假名即诠俗谛也。亦名中道义即诠中道第一义谛也。此偈即是申摩诃衍诠三谛理。若下两品明声闻经入第一义。此即是别申三藏。教诠二谛理也。第三约二谛明所诠者亦为三意。一正明所诠理。二明能诠教。三约经论。一明所诠理者即是二谛理也。二谛有二种。一者理外二谛。二者理内二谛。若真谛非佛性即是理外之二谛。真谛即佛性即是理内之二谛也。一理外二谛有二种。一者不即二谛生灭二谛也。二者相即二谛无生二谛也。故大品经云。即色是空非色灭空。色灭方空是不即二谛。即色是空相即二谛也。二明理内二谛亦有二种。一不即二谛。二相即二谛。不即二谛即是无量二谛。故大涅槃经云。分别世谛有无量相。第一义谛有无量相。非诸声闻缘觉所知也。二相即二谛无作二谛也。二明能诠四教者。若三藏教诠于理外不即二谛。若通教诠于理外相即二谛。别教诠于理内不即二谛。圆教诠于理内相即二谛也。三对经论者。华严经诠理内二种二谛。三藏教诠理外不即之二谛。方等大乘诠理内理外四种二谛。摩诃般若诠理外相即二谛理内二种二谛。法华经但诠理内相即二谛。涅槃经通诠理内理外四种二谛。诸论通经类之可解。中论偈云。因缘所生法我说即是空。此申理外相即之二谛。亦名为假名亦名中道义。此申理内不相即相即之二谛。后两品明声闻入第一义。即是申三藏教诠理外不相即二谛也。第四约一谛理明所诠者亦为三意。一者正明所诠理。二明能诠教。三约经论。一明所诠理者即是一谛理也。何等名为一谛。谛名审实。审实之法即是不二。岂是三谛。二谛皆名审实。今明真俗说为谛者。但是方便实非谛也。故涅槃经云。所言二谛其实是一。如来方便为化众生故说为二。譬如日月不转醉人见转。当知唯有不转之日。不醉之人同见。岂别有回转之日。若实有转日者。不醉之人亦应并见也。一谛如真日。二谛如转日。真日审实可名一谛。转日不实何有二谛。方便说二。实义不成故非谛也。今以此一实谛为所诠之理也。二明能诠之教者。若藏教通教正是烦恼恶酒未吐。唯诠转日说有二谛。不能诠一实谛也。若别教诠一实谛。如离转日有不转日。圆教诠一实谛。转日即不转日也。三对经论者。若华严教诠真俗即一实谛。带不即之方便。若三藏教一向不诠一实谛也。若方等教诠一实谛同华严。摩诃般若教诠一实亦同华严。故无量义经云。佛成道以来四十余年未显真实。今谓何有不说实谛。但或时赴缘开二谛三谛不即一谛之方便。所覆法华教诠一实谛。无复不即之方便。但论一切即一实谛也。故法华经说。二万亿日月灯明佛。皆云诸法实相义已为汝等说。今佛放光明助发实相义。诸佛法久后要当说真实。正直舍方便但说无上道。若涅槃经同方等通释。入佛性为异。诸论随经类之可解。如中论偈云亦名中道义。此即是申一实谛之教也。故青目释云。遮二边故名为中道。即是遮因缘空边假边。非此二边则非真俗二谛名一实谛也。故大涅槃经云。一实谛者则无二也。又云。无二之性即是实性。无二之性即是入不二法门。又一实谛者即是不生不生不生不生不可说故。净名居士默然杜口。文殊称叹意在此也。第三约四教位分别净无垢称位者即为五意。一约三藏教明净无垢称义。二约通教明净无垢称义。三约别教明净无垢称义。四约圆教明净无垢称义。五约五味譬以结成。第一约三藏教明位释净无垢称义者。寻佛三藏教赴缘多涂。言其正要不出四门入道一有门二空门三有无门四非有非无门。今正用毗昙有门以判位也。三门明菩萨义既不度。岂可缪论。今约有门释净无垢称义即为三意。一明开三乘。二略明三藏教辨菩萨位。三释净无垢称名。第一略明开三乘者。佛于生生不可说非三之理用四悉檀。约苦集道开三乘教门。赴三种行人之根缘。令同得灭谛涅槃也。故法华经云。为求声闻者说应四谛法。度生老病死究竟涅槃。为求辟支佛者说应十二因缘法。为求菩萨者说应六波罗蜜法。令得三菩提成一切种智。若声闻小乘教门苦谛为初观四谛入道。发真无漏断正使尽。位登罗汉具足三明及八解脱。既无慈悲度物。现身而入涅槃。故大智论说。如獐在猎围。惊怖跳出都不顾群。今不约此判净名位也。若缘觉中乘教门集谛为初观十二因缘。发真无漏断三界结尽。侵除习气具足三明及八解脱。虽有少慈悲不能度物。亦于一世即入涅槃。故智度论云。如鹿在猎围。惊跳自出虽顾[眐-止+山]群怖不停待。今亦不就此判净名位。若菩萨大乘慈悲弘誓不舍众生。为物心大教门。以道谛为初修行六度。化一切众生共出三界。至成佛果利益功圆方入涅槃。故大智论云。如大香象在于猎围。虽遭刀箭拥群共出。此是大士位怀。故须约此判净名位也。第二明三藏教菩萨位者略为七。一发菩提心。二行菩萨道。三种三十二相业。四六度成满。五一生补处。六生兜率陀天。七八相成道。一明发菩提心者。如释迦牟尼菩萨。于过去世为陶师。值前释迦牟尼佛。供养彼佛已即发菩提心。愿未来得作佛时还名释迦。时佛可其愿也。问曰。何名发菩提心。答曰。缘生灭四谛起慈悲四弘誓愿即是发菩提心也。二明行菩萨行者。即是三阿僧祇劫行六度也。从过去释迦牟尼佛至罽那尸弃佛名一阿僧祇劫。从此常离女人身。尔时不自知我当作佛不作佛。今谓是五停心别相总相四念处观用此观心修波罗蜜也。尔时未发暖解而有慈悲誓愿。安抚生死心无怯弱。故能坏女人业常受男子身也。尔时未发暖解位在外凡。故不自知己身当作佛也。次明从罽那尸弃佛至然灯佛为二阿僧祇劫。是时菩萨用七茎莲华供养然灯佛。敷鹿皮衣布发掩泥。时然灯佛便授其记。汝于来世当得作佛名释迦牟尼。尔时菩萨虽自知我必作佛。而口不称我当作佛。今谓得暖法智慧修六波罗蜜也。次明从然灯佛至毗婆尸佛为第三阿僧祇劫满。是时菩萨内心了了自知作佛。口自发言无所畏难。我于来世当得作佛。今谓此是顶法智慧行六波罗蜜也。三明过三阿僧祇劫种三十二相业者。今谓此是入下忍之位。用此忍智修行六度成百福德。用百福德成一相。如是百劫成三十二相之业因也。四明六波罗蜜满者。菩萨一切能施乃至不惜身命。如尸毗王以身施鸽心不悔恨。是为檀满。尸波罗蜜满者。持戒不惜身命。如须摩提王。精进持戒常依实语。赴鹿足王就死。是为尸罗满。羼提波罗蜜满者。菩萨忍辱不惜身命。如羼提比丘。为歌利王割截心生慈忍。发誓身复名羼提满。毗梨耶波罗蜜满者。精进不惜身命。如大施太子。为国民入海采宝得如意珠。海神因其寝卧盗珠还海。太子发誓抒海水。为众生求珠。困苦垂命心无懈退。名精进满。禅波罗蜜满者。菩萨具足禅定。于外道禅定出入自在。如尚阇梨仙人。坐禅时无出入息。鸟于髻上生子慈悲不动。乃至鸟子飞出。是名禅满。般若波罗蜜满者。菩萨大心分别。如劬频婆罗门大臣。分阎浮大地为七分。若干大城小城聚落分作七分。般若波罗蜜亦如是。此为菩萨六波罗蜜满。今谓由是下忍智慧能调伏诸根满足六度也。五住一生补处者。即是释迦菩萨生迦叶佛所作补处弟子。净持禁戒行诸功德。迦叶佛授记。次当作佛。今谓此犹是中忍之位也。六明生兜率陀天者。舍阎浮提报上生此天为诸天师。在于彼天修八胜处。今谓此犹是中忍之位也。问曰。菩萨何意初发心伏结而不断也。答曰。若断结即不得受生化物。菩萨观无常伏结。令诸烦恼脂消。用清净心修行六度令诸功德肥也。七明下生成道者。即是三藏教明八相成菩提道也。所言八相成道者。一从兜率陀天下。二托胎。三出生。四出家。五降魔。六成道。七转法轮。八入涅槃也。问曰。所明三藏教阿毗昙有门说菩萨义。为是佛说。为是佛去世后诸声闻弟子说耶。答曰。亦有是佛说。多有是诸罗汉作毗婆沙说也。问曰。若是佛说。此则可信。若诸罗汉所说。云何可信。答曰。诸罗汉既是圣人。采佛三藏教意明菩萨义。何容顿乖僻也。问曰。若尔智度论何意从始至终一一弹破。答曰。龙树为欲申摩诃衍明菩萨义。以大破小。皆可破也。问曰。龙树诃云。是迦旃延弟子于小乘经有失。何况解菩萨义。答曰。舍利弗佛在世时分别法相犹尚有失。何况佛去世后诸罗汉也。虽然影傍犹差今时凡夫也。第三约三藏教位释净无垢称义者。正在中忍补处之位也。六度之道即是净义。所以者何。三种药中无三种病。六度是道谛是净义。故法华经云。又见佛子修种种行求无上慧为说净道也。维摩大士六度行成。即是净义无六蔽垢。故言无垢。以相似解内称生灭四谛之理外称根缘。助释迦如来显三乘之教。故云净无垢称也。是以方便品现疾。为国王长者说无常苦空无我不净之法。诃责诸人劝求佛果。意在此也。问曰。维摩析挫声闻弹诃菩萨。此是不思议之位行。何得用声闻经所明菩萨之位挍量。答曰。住不思议解脱菩萨能种种示现。岂不能现声闻经所明菩萨之像辅释迦而弘化也。问曰。何故化国王长者而示三藏菩萨之形说法。诃声闻菩萨即现摩诃衍不思议之言教。答曰。凡俗界内结业未除。故说生灭四谛。此正是对治。罗汉菩萨界内因疾已除。但迷不思议三谛之理。是故说三种四谛以折声闻。说无作四实谛诃菩萨也。第二约通教辨位释净无垢称位者。此教既诠因缘即空之理。三乘同禀契理证真必有浅深。故须判位也。通教入道亦具四门。今约空门以辨位也。亦为三意。一略明约通教开三乘。二略明通教菩萨位。三释净无垢称义。第一略明约通教开三乘者。三乘之人同禀通教见第一义。第一义者即是无分别之真谛理。而分别说三乘者。声闻从闻生解。总相体假入空。智慧力弱但断正使。缘觉福德利根生无佛世。自然体假发真为异。又解。缘觉利根能少别相体假入空。发真无漏断三界结侵除习气也。三菩萨乘者。菩萨修总相别相智慧体因缘即空。起大悲誓愿修诸法门。若见第一义断界内烦恼。用誓愿扶习还生三界。游戏神通成就众生净佛国土也。故中论云。诸佛以甘露味教化众生。诸法实相是真甘露味也。若得诸法实相灭诸烦恼名声闻乘。若生大悲发无上意名为大乘。若佛灭后时世无佛因远离生智名辟支佛乘。第二明通教三乘位者即为二意。一明三乘共十地。二简名别位通。一明三乘共行十地位者即为二意。一标名二略解释。一标名者。一干慧地。二性地。三八人地。四见地。五薄地。六离欲地。七已办地。八辟支佛地。九菩萨地。十佛地。故大品云。菩萨从初干慧地至菩萨地。皆行皆学而不取证佛地亦学亦证。故言三乘通位也。二略解释者。干慧地即是三乘初心通名干慧地也。此是三贤之位。一五停心。二别相念处。三总相念处。此三通名外凡。干慧地也。问曰。若尔与三藏教明三贤有何异。答曰。一往名同。拙巧两度已如前三观分别。岂得不异也。问曰。三乘人同观第一义谛。亦应同破八倒同见佛性。何得言通教入二涅槃耶。答曰。破八倒是一往之言。分别有四种不同。一破八倒不结枯荣。是则通别圆未可定判也。二破八倒结成四枯。多属通教。三破八倒结四荣。定成别教。四破八倒双结枯荣。即是圆教。今明破八倒。用净名诃迦旃延。破三藏五义说摩诃衍五义。即结成四枯。故彼诸比丘心得解脱。一往属通教意也。二明性地者。若因总相念处初发善有漏五阴名为暖法。增进初中后心入顶法忍法世第一法。皆名为性地内凡。俱伏界内见惑也。三明八人地者。即是三乘信法二种行人巧观发真在无间三昧。十五心八忍之位也。四明见地者。即是三乘同见第一义无生四谛之理。同断见惑三结及八十八使尽也。五薄地者。体爱假即真发六品无阂。断欲界六品证第六解脱。欲界烦恼薄也。六离欲地者。即是三乘之人体爱假即真断欲界五下分结尽。离欲界烦恼也。七已辨地。即是三乘之人体色无色爱即真发真无漏。断五上分结七十二品尽也。断三界惑究竟故言已辨地也。八辟支佛地者。缘觉菩萨发真无漏。功德力大故能侵除习也。九菩萨地者。从空入假观行纯熟道观双流深观二谛。进断习气及色心无知。得法眼道种智。游戏神通净佛国土。学佛十力四无所畏大慈悲等一切佛法。断习气将尽也。十佛地者。大功德力资智慧得一念相应慧。照穷真俗一切界内习气究竟尽也。故智度论云。声闻智慧力弱如小火烧木。虽然犹有炭在。缘觉智慧力胜如大火烧木。木然炭尽余有灰在。诸佛智慧力大如劫烧火。炭灰俱尽亦如兔马象三兽渡河之谕也。问曰。菩萨佛地名异二乘。何得言通耶。答曰。名虽有异同是无学应供。得二涅槃共归灰断。证果是一名义不殊。是则名义究竟俱同也。二明名别位通者即为二意。一约前三乘共十地菩萨别立忍名。二用别教名名别而义通。一约三乘共行十地为菩萨别立忍名者。大智论云。干慧地于菩萨法名为伏忍。性地于菩萨法名为顺忍。八人地于菩萨法名无生法名。见地于菩萨法名无生法忍果。薄地于菩萨法名离欲清净。离欲地于菩萨法名游戏神通。已辨地于声闻经说名为佛地。辟支佛地乃至佛地如前分别。问曰。何意于菩萨法中别立伏忍等别名。答曰。观理虽同。方便修行化他求佛果有异。故于菩萨法别立伏忍等别名也。分别其相具在四教大本。二明用别教名名别而义通者。即是三乘同观第一义谛之理。菩萨用别教十信三十心十地名辨位也。干慧地伏忍立名。十信别名。性地柔顺忍立十住十行十回向名。八人地见地即是得无生忍立欢喜地名。故大品经云。须陀洹智断是菩萨无生法忍。薄地向果。向即离垢地。果即明地也。故大品经云。斯陀含智断是菩萨无生法忍。阿那含地向果。向即是炎地果即是难胜地。故大品经云。阿那含智断是菩萨无生法忍。罗汉地向果。向是现前地果是远行地。故大品经云。阿罗汉智断是菩萨无生法忍。辟支佛地即是第八不动地侵除习气也。故大品经云。辟支佛智断是菩萨无生法忍。菩萨地即是九善慧地十法云地。当知如佛。佛地如前说。坐道场时一念相应慧断一切习气尽者。所谓烦恼障法障之习气也。化一切有缘众生竟入无余涅槃。如薪尽火灭。八相成道如前说。是则用别教名辨位。名异而义同。犹属通教。明菩萨位也。问曰。从初地至七地对四果出何经论。答曰。诸经论非不对当。但高下不同。古今法师对当亦多殊异。所以然者。或云见地止对初地。此如今所用。或取三地并对见地。仁王经明四地并对见地。此则难可定依。但通教见地本是无间之道不出观证须陀洹。岂得从初地断见乃至三地或云四地也。若别教明断别惑不若二乘。如此明义或当有之。又或言。六地断结罗汉齐。或云七地名阿罗汉。此难定执。前后两果经论明义既不定。其间二果以意可知。既不可定依。今用义推作此对位。虽一往小便终不可执也。第三约通教明位释净无垢称义者。大士位在补处。真谛之理性自皎然名之为净。界内二障正惑已尽习气微薄。故名无垢。智慧内与真谛相应。外能称三乘根性。神通说法。故云称也。是则略辨通教大士受净无垢称之名。所以须示现此菩萨之像者。用此形声托疾。为国王长者说如梦幻之法劝求菩提。又破三藏教三乘封守拙度之迷僻也。若寻什师生肇注维摩经同用此意。梁陈诸大法师讲此经文判菩萨位。厝意高下虽小不同。今家往望皆并是用通教意释此经耳。第三约别教明位释无垢称义者。此教通诠假名如如来藏佛性之理。菩萨禀此教门修(行得)证。从浅至深故须明位。此别教入道亦有四门。今但约空有门明行位也。如大涅槃经云。第一义空名为佛性。智者见空及与不空。声闻辟支佛但见于空不见不空。不空者即佛性也。就此即为三意。一明经论辨别教不同。二略明别教位。三约别教释净无垢称义。第一经论辨别教菩萨位不同者。寻别教正明因缘假名恒沙佛法真如佛性之理。菩萨禀此教观三谛理。历劫修行断恒沙无知别见思惑。欲见佛性求常住四德涅槃。今明别位不同略为三意。一者诸经明位数不同。二断伏高下不同。三对法门不同。一诸经明位数不同者。如华严经。三十心十地佛地但有四十一位。璎珞经明有五十二位。仁王经明五十一位。新翻金光明胜天王般若及大品经但明十地佛地不开三十心。大涅槃经明五行十功德义。推以开三十心十地也。诸论明地位多小不同。悉是约经故尔。二明断伏高下不同者。二十心断界内结高下不同。十地断界外见思对位有异也。具在四教大本。三明法门有异者。如华严经十波罗蜜对十行。新翻金光明经用十波罗蜜对十地。如此等诸经约位对诸法门多不同也。问曰。何意别教明位经论辨数对法门不同耶。答曰。别教约界外辨十地位行断伏对诸法门悉檀方便随机接引。是以多不定也。第二略明别教菩萨位者。今约璎珞经明有七种位。一十信。二十住。三十行。四十回向。五十地。六等觉地。七妙觉地。一十信位者。十信名义具在大本。今明别教菩萨信因缘佛性常住三宝。知无量无作四谛。起慈悲四弘誓愿。天魔外道二乘所不能阻。名为信心。若望涅槃经明五行。即是戒圣行定圣行。修生灭四谛慧圣行伏界内见惑。即是十信心位也。问曰。别教菩萨既缘无量无作四谛发菩提心。何故修生灭四谛观也。答曰。别教菩萨初心虽信无量无作四谛之理。而界内烦恼障重。必须前断此惑。故先修生灭四谛以调心也。二明十住位者。即是习种性十解位也。入理般若名为住。所言入理者。直入偏真似入圆真理也。若望大涅槃经。正是修无生四真谛观。今明此十住皆是修体假入空观发偏真之慧。断界内见思得一切智慧眼。生相似中道之解。即是别教暖法位也。三明十行位者即是性种性。前明十住既得入理。今从理起行学十波罗蜜故名十行。望大涅槃经。即是修无量四谛观门。今明十行修从空入假观。断恒沙无知得道种智法眼。界内正使已尽。相似中道之解渐更分明。即是别教顶法位也。四明十回向位者即是道种性。解行心合回因向果顺入法界故名回向。望大涅槃经。应是修无作四谛观。今明此菩萨修中道正观。中道似解转更增明能伏无明。得相似一切种智佛眼。即是别教忍法位也。问曰。既明别教之位。何用对暖顶忍乎。答曰。别教十地既对四果三十心位。岂不对暖顶忍也。问曰。此既是别教菩萨。何得修无作四谛观门。答曰。此义交加关涉不易。具在大本。岂可即求决也。五明十地位者即是圣种性位。从入初地即发真。明见佛性平等法界自体。住持出生诸佛功德。堪能荷负一切众生故名为地。若望大涅槃经。应是分证无作四谛之理得二十五三昧。名诸三昧王。五行具足次第成十功德入十地。多恐意在此也。今明此十地菩萨若登初地即证真中道第一义谛。双照二谛心心寂灭。自然流入萨婆若海。能断无明住地分得种智佛眼。得如来真应两身十方行化也。始从初地乃至十地皆断无明。但以位约分为三道。初地名见道。二地至六地名修道。从七地已去名无学道。地论师言。二地至七地名修道。八地已去名无学道也。初地菩萨五行具足。恐是初地功德也。余九种功德或可对九地。所言破无明别见惑者。大涅槃经云。自此已前皆名邪见人也。是则三藏通教三乘之人皆未见此理故名邪见人也。以大士诃须菩提。大师是汝之师。天魔外道一手作诸劳侣意在此也。乃至别教十信三十心虽伏此惑既未能断。犹是成就无明别见。诃诸菩萨意或在此也。二从二地至六地名修道者。断别惑三界爱。如大智论明。迦叶闻甄迦罗琴声不能自安。迦叶云。三界五欲我已断竟。此是菩萨净妙功德所生五欲。故于是事不能自安。例色无色爱亦复如是。此经大士诃须菩提云。同于烦恼不到彼岸。入于八难不得无难意在此也。故从二地至六地通名修道断此别惑也。今以义推。二离垢地即侵断别教欲爱名斯陀含向。三明地即是别教斯陀含果。四炎地即是别教阿那含向。五难胜地即是别教阿那含果。断别爱欲尽也。六现前地即是别教阿罗汉向。断别色无色爱也。七远行地即别教阿罗汉地。断别色无色爱尽。故从此名无学道也。问曰。此对四果出何经论。答曰。别教明断伏对四果经论多不同。诸大乘法师所用亦异。地论师通教判位云。初地断见。二地断欲爱。三地断色爱。四地断无色爱。地论师通宗判位。有用三地断见名须陀洹。从四地至六地名斯陀含。第二依法师七地至九地名阿那含。第三依法师十地等觉名阿罗汉。是第四依法师有言三地断见。四地名斯陀含。五地名阿那含。六地名阿罗汉。有用仁王经四地断见。五地名斯陀含。六地名阿那含。七地名阿罗汉。如是等异说不同难可定依。今以义推作此对四果也。一往似便既无的文。佛意难知。不须苟执也。问曰。何故解释不定。答曰。已如前释。八不动地即是别教辟支佛地。地论师云。从此明无学道。未知的出何经论。不但八地得无生忍。寂而常用用而无相。无功用心自然断法界无明惑色习尽也。九善慧地无明稍薄断心习尽。慧转分明善入实相也。十法云地慈悲智慧犹若大云。慈悲普洽一切皆雨法雨。慧云能持十方诸佛所说法雨断十品无明也。六等觉地者。即是边际智满入重玄门。若望法云名之为佛。望妙觉名金刚心菩萨。亦名无垢地菩萨。三魔已尽余有一品死魔在断无明习也。问曰。前通教何意不辨等觉佛耶。答曰。界内习气易尽。故不须开法云出等觉。问曰。别教经论何故有处明法云。之后更有金刚等觉。自有经论止明十地行满便成佛果。南北法师诤此纷纭。答曰。更立等觉未定为碍。所以然者。华严经明法云十地功德智慧。用此于佛。如爪上土方于大地。若尔虽说一品无明。而实不可说品。何以得知。后心菩萨无功用道其疾甚风。一日之间能破无量品无明障惑。何况璎珞经明等觉地于百千万亿劫入重玄门倒修凡夫事。是故开法云地更立金刚心等觉佛。于理无失。若知一品有无量品无明。用法云无碍之智即尽。复何须开出等觉地。妙觉地者。金刚后心朗然大觉妙智穷源无明习尽名解脱。萧然无累寂而常照名妙觉地。常住佛果具足一切佛法名菩提果。四德涅槃名为果果。问曰。为定用金刚智断无明。为用妙觉断无明耶。答曰。涅槃经云。有所断者名有上士。无所断者名无上士。问曰。何故胜鬘经云无明住地其力最大佛菩提智之所能断耶。答曰。若用别接通。十地等觉即是佛菩提智。所以者何。涅槃经云。九住菩萨名为闻见。十住菩萨名为眼见。虽见佛性而不了了。以无碍道与惑共住故不了了。诸佛如来了了见者。即真解脱萧然累外故了了也。若别教明义。从初欢喜即用佛菩提智断初品无明。乃至等觉后心方乃断尽。若圆教明义。即是初发心住得佛菩提智断初品无明。乃至等觉后心方乃断尽。第三约别教位释净无垢称名者。维摩既是一生补处大士。即是法身居等觉金刚心。无垢菩萨之位也。佛性理显故名为净。别惑正习俱尽。无明余习譬若微烟。虽有如无。故名无垢。边际智满内称深理外用无方。法界平等赴缘行化。故名为称。故云净无垢称也。岂可同彼三藏通教辨净无垢称义。所以教迹现同补处位者。为诃三藏通教三乘摄受别教大乘菩萨也。

　　维摩经玄疏卷第三



　　维摩经玄疏卷第四

　　　　天台山修禅寺沙门智顗撰
　　第四约圆教明位释净无垢称义者。此教诠因缘即一实谛不思议解脱虚空佛性大般涅槃诸佛法界之理。若菩萨禀此教门。理虽非深非浅而证者不无深浅之位。今明此教入道亦具有四门。而诸大乘经多用非空非有门也。正如此经诸菩萨各说入不二法门。一往虽同细检不无四门之别。而多用非空非有门入不思议解脱也。此义在下。自当可见。就此略为三意。一简别圆两教明位不同。二正明此教辨位。三约圆教位释净无垢称义。第一简别圆两教明位不同者。圆教既诠圆理。略明圆义有八。异于八别。已如前说。今但约断无明判位高下不同也。若别教明。三十心断界内结即伏界外无明。至回向后心发真智。见佛性中道之理断一品无明名登初地。乃至断十品无明名为十地。等觉后心断无明方尽。妙觉萧然累外。此如前分别。若圆教所明。从初假名发心即一心三观修随喜心入十信位断界内惑尽即伏界外无明。十住初心发圆真智慧断无明初品。从此四十心皆断无明。至等觉后心方尽。妙觉极地萧然累外。名究竟菩提无上大涅槃也。此则判位高下殊别。故有别圆两教明位不同也。第二正明圆教位者亦还约七位明五十二位不同。一十信。二十住。三十行。四十回向。五十地。六等觉地。七妙觉地。但解者不同。有师言。圆教顿悟一悟。即是佛无复位别之殊。说十地位者为钝根人耳。如思益经云。如此学者即不从一地至一地。又有师解言。圆教既是顿悟。初心一悟即究竟圆极。而有四十二位者。但是化物方便立浅深之名耳。故楞伽经云。初地即二地。二地即三地。寂灭真如有何次也。又有师言。圆教顿悟至十住即是十地。而说有十行十回向十地者。此是重说。意谓此诸解释悉是偏取。但平等法界尚不论悟与不悟。孰论浅之与深。不悟而论悟者不浅不深论浅深也。寻诸大乘经明理究竟。无过华严大集大品法华涅槃。明法界平等无说无示。而菩萨位行终自炳然。是以今还约七位以明圆教菩萨之位也。一十信者。若利根顿悟深妙善根。闻说一切众生即大涅槃不可复灭一切众生悉菩提相。即发大慈大悲。缘无作四实谛。起四弘誓愿。是名圆教发菩提心。信心者。信一切众生即是真性解脱具足一体三宝一心三观。观二谛三谛理通达无阂。成随喜心五品弟子因。是若得三昧及陀罗尼六根清净。即是入十信之位也。若得十信成就。即能见真谛理断界内见思。亦能见俗谛理分别十法界法。心无谬乱。生相似中道之解伏界外无明。故仁王经云。十善菩萨发大心。长别三界苦轮海。法华经明意根清净云。虽未得菩萨无漏智慧。而其意根清净如此。二明十住位者即为二意。一略释初发心住。二类通九住。一正释初发心住位者。所言发心住者。三种心发故名发心住。三德涅槃名为住也。云何名为三种心发。一者缘因善心发。二者了因慧心发。三者正因理心发。一缘因善心发者。众生无量劫来所有低头合掌弹指散华发菩提心慈悲誓愿布施持戒忍辱精进禅定等一切善根一时开发。一心具足万行诸波罗密也。二了因慧心发者。众生无量劫来闻大乘乃至一句偈。受持读诵解说书写观行修习。所有智慧一时开发成真无漏也。三正因理心发者。众生无始以来佛性真心常为无明之所隐覆。缘了两因力破无明暗豁然圆显也。此三种心开发故名发心。住者住三德涅槃也。一法身二般若三解脱。此三不纵不横如世伊字名秘密藏。真实心发即是法身。了因心发即是般若。缘因心发即是解脱。三心若发同世伊字假名行人以不住法住此三心。即是住于三德涅槃秘密之藏。故言初发心住也。若住三德即是住不思议解脱。即是住于大乘。即是以不住法住般若。即是住首楞严三昧修持于心。犹如虚空。即是住法性。即是住实相。即是住如如。即是住如来藏。即是住中道第一义谛。即是住法界。即是住毕竟空。即是住大慈大悲十力四无畏十八不共法。即是住四无阂智神通四摄诸波罗密一切三昧陀罗尼门。举要言之。即是住真应二身一切佛法也。故华严经云。初发心时便成正觉。了达诸法真实之性。所有闻法不由他悟。是菩萨成就十种智力。究竟离虚妄无染如虚空。清净妙法身湛然应一切。当知此即是发真无漏断无明初品也。即是此经明一念知一切法即是道场成就一切智故。又即是此经明入不二法门得无生法忍也。二类释九住者。如此初住三观现前无功用心念念断法界无量品无明。不可称计。一往大分略为十品智断。即是十住。故仁王经云。入理般若名为住。即是十番进发无漏真明同入中道佛性第一义谛之理。以不住法从浅至深住佛三德涅槃之理。即是十品智慧住一切佛法。故名十住。三明十行者。即此十住真心一心具一切行。念念自然进趣流入平等法界海。破十品无明。证十品智断一切诸行诸波罗蜜。自然增长出生自行化他功德。与虚空法界等。故名十行也。四明十回向者。一心真明解行念念开发。心心寂灭自然回入平等法界萨婆若海。又进破十品无明证十品智断。故名十回向也。五明十地者。无漏真明入无功用道。犹如大地。能生一切佛法。荷负法界众生。普入三世佛地。广大如法界。究竟如虚空。又进破十品无明进证十品智断。约此已明十地也。六明等觉地者。穷无明源入重玄门。边际智满毕竟清净登中道山顶。与无明父母别。犹是后心金刚无阂。即是名有所断者。名有上士也。七明妙觉地者。究竟解脱无上佛智。故言无所断者。名无上士。此即是究竟后心三德不纵不横大涅槃也。大涅槃名诸佛法界。竖深横阔能用二十五三昧普化众生。隐显十番利物究竟周普。譬如大树根若深极枝条亦大。若实相智慧穷源尽性。化用之功则弥满法界。无方大用究竟圆极也。故大智论云。智度大道佛从来。智度深海佛穷底也。大品经云。过茶无字可说。大涅槃经云。不生不生不可说也。若作此而辨位者。前三十心来诸地皆是寂灭真如平等法界不思议无次位之位也。问曰。如此圆位出何经论。答曰。大涅槃经明月爱三昧。从初一日至十五日。光明渐渐增长。又从十六日至三十日。光明渐渐减尽。月光渐渐增长者。譬智德十五摩诃般若光明也。渐渐减尽者。譬十五断德无累解脱减尽也。十五种智断者。三十心为三智断。十地为十智断。等觉为一智断。妙觉为一智断。合为十五智断。故从初一日至十五日以月为譬也。月体即譬法身。法身是一。光明渐增譬般若智德不生而生。光明渐减譬解脱断德不减而减。故涅槃经明。从初安置诸子秘密之藏三德涅槃。然后我亦当于此秘密藏中而般涅槃。此最后究竟涅槃名为不生不生。般若毕竟不生不灭。更无惑可断也。又法华经明开示悟入。南岳师解云。即是圆教四十心也。又大品经明四十二字门。初阿字门亦具四十二字门。后茶字门亦摄四十二字门。南岳师解。即是圆教四十二地之异名也。仁王经明。三贤十圣忍中行唯佛一人能尽源。即是说圆通之位相也。璎珞经云。三贤菩萨自然流入萨婆若海。即其义也。华严经云。从初一地即具足一切诸地功德。大智度论云。菩萨从初发心观涅槃行道。乃至坐道场。如此等经论所明岂可备述。引证解释具在四教大本。第三约圆教位释净无垢称义者。维摩大士若是位在法身补处。即是等觉金刚无垢之位。智慧将圆如十四日月。无明将尽如二十九日月。故智度论云。普贤文殊亦有十力四无所畏。如十四日月。佛亦具足十力四无所畏。如十五日月也。法性理显故名为净。无明惑垢将尽故称无垢。等觉智慧称理。圆明称机。而照故言净无垢称也。是则位邻妙觉。若论圆应。乃至十方佛土现十法界身八相成道。此土宜见补处之形。故居无动佛所为补处菩萨。来游忍界诃诸菩萨。皆称不任问疾者。正以圆破偏也。又说入不二法门而独默然者。表圆教内证法门不可说示也。第五约五味譬显四教位者。大涅槃经明五味譬不同。以成四教辨位不同之相也。经云。凡夫如乳。须陀洹如酪。斯陀含如生酥。阿那含如熟酥。阿罗汉辟支佛如醍醐。此譬意恐是显三藏教明位也。经又云。凡夫如乳。声闻如酪。辟支佛如生酥。菩萨如熟酥。佛如醍醐。此譬意恐显通教明位也。经又云。凡夫如杂血乳。罗汉如清净乳。辟支佛如酪。菩萨如生熟酥。佛如醍醐。此譬意恐显别教明位也。经又云。雪山有草名曰忍辱。牛若食者即得醍醐。忍辱草者谕八圣道。乳谕十二部经。随有能修八圣道者。即见佛性住大涅槃。此即譬于圆教菩萨从初发心即开佛知见见佛性住大涅槃也。涅槃经明此之四譬譬四教明位。其义宛然。若不信四教明位不同者。云何消释此五味四种譬也。今用前四教明位合此四譬。一往似如目睹。只自圣人蜜意难知。何可定执。又涅槃经云。譬如有人置毒于乳。乃至醍醐亦能杀人。此譬应得两用。若对经教六味明义。处处皆得见佛性入涅槃也。此即是不定教门事在下释。若是约位明杀人义。四位五味根缘不定随其大乘机发。即皆以如来灭度而灭度之。故同杀人之义也。第四明权实者。就此即为三意。一略明权实。二格位。三明兴废。第一明权实者。权是暂用之名。实以永施为义。方便波罗蜜随情近益故名为权。智波罗蜜称理究竟故名为实也。是则三教暂赴物情故名为权。圆教究竟利物故名为实。分别权实应须四义。一明一切非权非实。二明一切皆权。三明一切皆实。四明一切有权有实。一明一切非权非实者。若论四不可说无说。则无四教可分。无三教即非权。无圆教则非实。是则一切佛法皆非权非实也。二明一切皆权者。若论四不可说有因缘而说。是则四教皆是权巧化物也。故佛言。我坐道场时不得一法实。空拳诳小儿。以度于一切也。三明一切皆实者。无说而说。说必应机。赴缘之益其义皆实。是故四教皆名实也。故智度论云。有世界对治为人故实。有第一义故实。此即皆实不虚之义也。四明一切有权有实。至论佛法非权非实而能权能实四不可说。则无权实而可分。故言非权非实。不说而说。三教即是权也。圆教即是实也。但一家明权实有三种义。一化他权实。二自行化他权实。三自行权实。若是化他权实。前三教非但是权。就此权中亦各说权实也。若明自行化他权实。即是前三教并是权用。圆教所明一向是实。若论自行权实。即就圆教之位辨。照中道为实。双照二谛为权也。第二明格位者即为三意。一约三藏教位格后三教。二约通教位格后二教。三约别教位格后圆教。一约三藏教位格后三教者即为三意。一明三藏教位格通教。二约三藏教位格别教。三明三藏教位格圆教。一明三藏教位格通教者。若论声闻缘觉。与通教明二乘不殊。若约大乘明位。此则大为殊别。所以者何。三藏教明三阿僧祇劫修行乃至补处即是净无垢位。止得齐于通教柔顺忍性地忍法中忍。若是三藏之佛但得齐于通教佛地。正习俱尽以相齐也。傍论三藏佛。是析法智为拙。通教佛是体法故为巧。如智度论云。阿罗汉地于声闻经中名之为佛。俱得二种涅槃。今谓皆除正使已辨地齐。若取二谛满习气尽罗汉岂得佛齐也。二明用三藏教位格别教位者。三藏明一生补处净无垢位。格别教与铁轮十信第十愿心齐。佛地但与别教初地齐也。此乃正意。傍论类通教可知也。三明三藏教格圆教位者。三藏补处净无垢称位但与圆教五品弟子第五品齐。佛地与十住初发心住齐。正义如此。傍论互有优劣。三藏佛正习俱尽。此乃为齐。不明见佛性断无明。此为劣也。故华严经叹初发心住菩萨云。初发心已过于牟尼也。二明用通教位格后二教位即为二。一格别教二格圆教。一明格别教位者。通教明补处净无垢位。往格但与别教十行齐。通教佛果但与十地初欢喜地齐。正义如此。傍论有劣者无相似中道智伏无明也。二明通教位格圆教者。若通教明补处净无垢位。但与圆教铁轮位十信第十愿心齐。明佛果但与初发心住齐。此是一往格之。正论优劣。初发心住以初发心能显中道法身断无明一品为胜也。三明别教格圆教位者。若别教明法身法云一生补处净无垢称。但与圆教十住第十灌顶住齐。佛地断十一品无明。但与十行初欢喜行齐。若依仁王经开十地为三十生。是则无垢与法界无量回向位齐。佛地与十地初欢喜地齐。是则别教明一生补处望圆教位。若依前释以义往推。犹有三十一品无明。若依后引仁王经。即犹有十一品无明。是则别圆法身补处虽通约位无垢称义悬殊。岂得一概而释维摩诘之名也。问曰。寻至道是一。若格前方便三教所明补处佛果遂传尔悬殊。此意难解。答曰。二义往释。一有教有人。二有教无人。若是三教方便之说因中禀教之者即并有教有人。佛果补处及上位菩萨能说三教此并有教无人。所以者何。所禀三教行人因教各获其利。故有教有人也。能说之教主示现为三教之佛。菩萨令物慕果行因。因行既成则无复化主。如斯乃缘感便应。缘谢便息。空拳诳小儿。引将还家。手内实无物也。三教化主亦皆如是。若是圆教有教有人者。因中禀教乃至法云有教有人断四十一品无明。法身补处此实不虚。妙觉法身无说之说即是果上有教有人也。有教无人目之为权。有教有人名之为实。问曰。若尔四教明果可分权实。四教因地皆有教有人。何得分其权实。答曰。今明三教之人名为权人。禀圆教之人则人教俱实。故四教明因分权实也。问曰。三教之因既立权人。三教之果何意不得辨权人也。答曰。三教行人可成圆人。无有三教之佛修因作于圆佛。故非类也。第三明兴废者即为二意。一权教有兴有废。二实教有兴而不废。一明权教有兴废者即为三意。一三藏教机缘起则兴。机谢则废。所言机者。可发之义名之为机。前缘有小乐欲可起。小善可生。小恶可治。偏真之解可发。故须用四悉檀。于声闻经中说因缘生灭四谛十二因缘六度之教。开三乘之道。闻则称机乐欲心起生善断恶。若是二乘发真无漏证有余涅槃。若是菩萨六度调心得伏忍柔顺忍也。故法华经云。小智乐小法。不自信作佛。是故以方便分别说诸果为此机缘。虽无三藏伏结补处菩萨净无垢称义三十四心佛果住有余涅槃之佛。为欲四悉檀起此教故。示现此教形声赴机度物。故法华经明长者即脱璎珞著弊垢衣执除粪器状有所畏语诸作人。即是三藏教兴之义也。废者此小欲将歇。小善已成。事恶既除。真解已发。是则四缘俱息。则三藏所说之教能说之人俱痴也。二明通教兴痴者。兴则机兴。废则机废。机兴而教兴。教兴者无生四谛乐欲将起。体假入空之善可生。迷理见思可断。即真之解可发。故须用四悉檀说无生四谛。通教三乘闻则乐欲心起生善断恶。三乘同发即真无漏之慧见第一义。二乘住有余涅槃。菩萨则不滞空。慈悲入假化物。誓求佛果。赴此之缘。虽无通教断结侵习上地补处菩萨净无垢称位一念相应断习佛果位有余涅槃。为起教赴此三乘根缘。示现此教形声。悉檀赴缘逗物。故名为兴。废者四机既息缘谢则废。所说通教能说之人俱废也。三明别教兴废者。兴则机兴教兴。无量四谛乐欲将起。从空入假善根可生。无量恒沙烦恼别惑见思可治。中道第一义谛真解可发。故用四悉檀说无量四谛赴别教菩萨。闻则乐欲心起。生界外之善。断界外之恶。发中道相似无漏及真无漏。求常住佛果大涅槃。为赴此之机缘。虽无别教断十品无明法身补处菩萨断十一品无明究竟佛果。而示现此教形声。用悉檀赴物机缘。说无量四圣谛。故名别教兴。废者四机既息缘谢则废。所说别教能说别教所明上地补处菩萨佛果俱废也。二明实教兴而不废者。即是圆教但兴而不废也。若于华严方等法华涅槃所说圆教赴圆机。乐欲生善断恶见中道第一义谛。是则从初发心至无垢地赴四根缘常说此教至等觉佛。故名为兴。故三十二菩萨文殊师利等皆说入不二法门。即是教兴之意也。若证妙觉无师自悟。无法可欲。无善可生。无恶可断。更无深理可见。言辞相寂灭本自无兴。故无废也。无废亦得论废者。四悉檀机尽则教息。故名废也。故大品经云。过茶无字可说。涅槃经云。不生不生不可说故。故净名默然杜口。不复以言言于无言之理。文殊称叹表绝言也。是则在因有人有教。至果即教废人存。三德涅槃湛然清净。岂同前三教补处菩萨菩提佛果皆有教无人。教废人亦随废。权实之意显在于在也。第五约观心明四教者。从三观起四教已如前辨。今但论即心行用识一切教门。皆从初心观行而起四教。既摄一切经教。若一念观心分明能分别。一念无明因缘所生之心四辨历念。则一切经教大意皆约观心通达。就此即为四意。一约观心明三藏教相。二约观心明通教相。三约观心明别教相。四约观心明圆教相。第一约观心明三藏教相者。即是观一念因缘所生之心生灭折假入空。约此观门起一切三藏教也。若观生灭四谛入道。即是修多罗藏。故增一阿含云。佛告诸比丘谓。一切法者只是一法。何等为一法。心是一法。离心无一切法也。智度论云。从初转法轮经至大涅槃结修多罗藏。此只是约心生灭说四圣谛。即是法归法本之义也。观心出一切毗尼藏者。佛制戒时问诸比丘。汝何心作。若有心作即是犯戒。有犯故有持也。若无心作则不名犯。犯义不成。不说持也。故重心发戒。无心则不发戒。若言从心出阿毗昙藏者。四卷略说名毗昙心。达磨波罗处中而说名为杂心。如此皆是约心而辨毗昙。无比法者。分别诸心心数法。一切法不可比也。第二约观心明通教者。观心因缘所生一切法。心空则一切法空。是为体假入空。一切通教所明行位因果皆从此起。第三约观心明别教者。观心因缘所生。即假名具足一切恒沙佛法。依无明阿梨耶识分别无量圣谛。一切别教所明行位因果皆从此起也。第四约观心明圆教者。观心因缘所生。具足一切十法界法。无所积聚。不纵不横不思议中道二谛之理。一切圆教所明行位因果皆从此起。如轮王顶上明珠。是则四教皆从一念无明心起。上来数引华严经明破微尘出三千大千世界经卷之义意在此也。第六四教通经论者。佛用四教成一切顿渐诸经。诸论释经岂越于四教也。即为二意。一对经二对论。第一对经者。若华严经但具二教所成。一别教二圆教。所以者何。别教则诸菩萨宣说历劫修行四十二心断结行位皆差。圆教明一心具足一切诸行。从初一地具足一切诸地功德。次明渐教之初声闻经但具三藏教。方等大乘及以此经具足四教。摩诃般若具足三教除三藏教。法华经开权显实正直舍方便但一圆教。涅槃经具足四教成五味义也。问曰。方等大乘亦具四教。何故不成五味义。答曰。不明声闻作佛。五味之义不成。约不定中得论四教也。释迦出世所有经教更不过此四教。摄此诸经罄无不尽也。第二对论者。论有二种。一通申经论。二别申经论。一通申经论者即为二意。一通申小乘经。二通申大乘经。一通申小乘经者。如毗昙成实昆勒等论。并是通申小乘经论。故成论云。我主今欲正论三藏中实义。二通申大乘经者。如地持论摄大乘论唯识论中论十二门论等。并是通申诸大乘经所明通别圆及三藏教也。二别申经论者即为二意。一别申小乘经。二别申大乘经。一别申小乘经者。如俱舍论别申修多罗。明了论别申毗尼。毗婆沙诸阿毗昙心明申佛在世说毗昙也。二别申大乘经者。如十地论别申华严经别圆两教。大智度论别申摩诃般若经通别圆三教。应有别申大集方等及此经论。不来此土。金刚般若论别申金刚般若经。法华论别申法华经一圆教。涅槃论别申涅槃经四教五味。论度此不尽。如此等诸论申经。即是申观心等诸经令分明也。是则精修观心洞解一切经论。若经论不从心出者。观行之人既不听不读。何得内心通达耶。此乃有所言说置与经论相应意在此也。第七用四教释此经文者即为三意。一通室外四品。二通室内六品。三通出室四品。第一通室外四品者。四教明因果不同。故释迦现佛国有异。如身子螺髻梵王所见不同。诸天共宝器食随其果报饭色有异。正以禀四教不同故见佛国有异也。释方便品正用三藏通教。所以者何。明折法入空因缘生灭无常。复说如梦如幻体假入空之意。是则因中用拙巧二度破其界内爱见著心。劝修二教之法身也。弟子品通用别教圆教弹诃十大弟子及五百罗汉。用通教弹者。如诃迦旃延。说三藏教拙度五义。用别教斥者。此如诃富楼那秽食置宝器也。用圆教诃者。如弹身子善吉云。不起灭定现诸威仪。不断痴爱起于明脱。亦不缚不解。是用圆教意弹也。四教释菩萨品正是用圆教诃四大菩萨。用三藏通教别教自行化他偏僻乖不思议圆顿之道也。第二明室内用四教释六品经文者。大士无三教之疾。而以方便现同三疾。约此辨问疾品也。不思议品正明住圆教不思议果示现四教之事也。观众生品即是辨不思议通圆两教从假入空不可得空也。佛道品即是辨不思议别圆两教从空入假行于非道通达佛道也。不二法门品正明圆教不思议中道正观入不二法门品也。香积品即是不思议圆教所明双照二谛法界圆融也。第三明用四教通出室四品经文者。菩萨行品令菩萨遍行四教之行。四土化众生也。四教通见阿閦佛品者。明若依四教修行发菩提心始得生阿閦佛国也。亦因此义无动如来佛国之行得成佛时所有佛国如妙喜世界也。四教通法供养嘱累品二品者。付嘱天帝弥勒。令于佛去世后流通此经。四教利益未来弟子令不绝也。第四辨本迹义者。既用四教分别净无垢称义。义虽不同。而正用圆教解释。夫圣人垂应不无本迹之殊。或示金粟法身。或现补处之像。经说随缘高下难测。是以今须辨本迹也。今明此义略有七重。
　　　第一释名　第二明本迹　第三辨本迹高下　第四约教分别本迹　第五正明维摩本迹　第六约观心明本迹　第七用本迹通此经文
　　第一释本迹名者。通论本迹之名乃遍在四教。今正明不思议本迹者。正就圆教以辨也。所言本迹者。本即所依之理。迹是能依之事。事理合明故称本迹。譬如人依住处则有行往之踪迹也。住处是所依。能依之人有行往之迹。由处有迹。寻迹得处。今以处譬所依之理本。人依行往之迹譬能依之事迹。是则由所依之理本有能依之事迹。寻能依之事迹得所依之理本。本迹虽殊不思议一也。第二明不思议本迹义者略为五意。一约理事明本迹。二约理教明本迹。三约理行明本迹。四约体用明本迹。五约权实明本迹。一约理事明本迹者。此经云。从无住本立一切法。今明不思议理事为本迹者。理即不思议真谛之理为本。事即不思议俗谛之事为迹。由不思议真谛之理本故有不思议俗谛之事迹。寻不思议俗谛之事迹得不思议真谛之理本。是则本迹虽殊不思议一也。二约理教明本迹者。此经云。三转法轮于大千。其轮本来常清净。今言不思议之理本。即是不思议二谛之理事通名为理。理即本也。不思议之教迹者。即是大圣八音敷演不思议能诠二谛之教迹也。所诠不思议二谛之理即是理本。能诠之教即是事迹。是则由理本故有教迹。寻教迹以得理本。本迹虽殊不思议一也。三约理行明本迹者。如法华经云。诸法从本来常自寂灭相。佛子行道已来世得作佛。今明不思议理本者。即是理教也。故此经云。无离文字说解脱相文字性离即解脱也。不思议行迹者。即是不思议观行之事迹。由不思议理教之理本得修不思议观行之事迹。修观行不思议事迹能契不思议之理本。故曰本迹虽殊不思议一也。四约体用明本迹者。即是法身为体应身为用。故金光明经云。佛真法身由如虚空。应物现形如水中月。正由虚空有实月之本体故有一切水月之影用。今明理行合为不思议法身之理本。由此法身故能垂不思议应用之迹。由此应用能显法身。故肇师云。非本无以垂迹。非迹无以显本。本迹虽殊不思议一即其义也。五约权实明本迹者。实则齐位证得真应二身。即是理实之本也。权化方便现真应二身。或高或下。此即是事随物情故名事迹也。故此经云。虽复示现成道起转法轮。而不舍菩萨行。今明若不由不思议位证真应二身。理实之本岂能垂高下真应两迹。若不垂真应之事迹。岂能令物同己入位得真应二身。是则本迹虽殊不思议一也。第三辨本迹高下者。正约圆教以明也。若理事明本迹即是理即。若约理教明本迹即是名字即。若约理行明本迹正是观行即相似即。今约体用权实明本迹。应须四句分别。一本迹俱下。二本下迹高。三本高迹下。四本迹俱高。今明此义复须四种分别。一明十信。不得约此四句以明高下也。二明十住。初发心住备二句。三从第二治地住至第四十一等觉地皆具四句分别。四妙觉地但用二句分别。一明初十信不得用四句分别者。以十信似解未发真无漏显真应二身故。不得用四句判其高下也。二明十住初心初发心住但用二句分别者。初住但有本迹俱下本下迹高之二句也。所以者何。初住最初得真应二身。法身之本尔前既未有法身之下。故齐位不得言法身有高也。譬如十五日月初日之月。尔前无月之可胜也。亦如声闻法中苦忍真明。尔前无真之可胜也。迹下者。现九法界之迹还现初住之应迹始得最下。尔前无应之可高也。所言本下迹高者。能迹现上地之形声也。而不得言本高迹下者。尔前无本之可高也。亦不得言本迹俱高者。尔前无真应之可高也。三明从第二治地住至第四十一等觉地。此四十一位一一皆得用四句分别义。推可知也。四明妙觉极地但用二句分别者。一本迹俱高。即是真应之极最上无过也。二本高迹下。本高即是真身之极最上无过。迹下应同下四十一地之像。又示现九道之形声也。而不得言本下迹高者。妙觉法身之本更无胜地法身之可下也。亦不得言本迹俱下者。更无上地真应二身之高也。譬如十五日月光明圆满。过此更无圆满之光过十五日月也。问曰。若四十二地本迹阶降如此。何得俱称不思议一也。答曰。皆是非真非应不思议真应之二身也。非阶降之不思议阶降也。第四通约教分别本迹者即为四意。一约圆教分别本迹。二约别教分别本迹。三约通教分别本迹。四约三藏教分别本迹。一约圆教分别本迹者。如前释名辨本迹五义明高下四句分别也。二约别教明本迹者。亦得备用四种本迹。类圆教可知。但不得全用。即是地前三十心未得法身故无本迹。但初地明二句辨本迹。类前圆教初住可知。从二地至等觉皆得四句分别义。推可解。后妙觉极地亦但用两句。类圆教妙觉可知。此皆有教无人悉是圆教之权迹也。三约通教明本迹者。通教得明四种本迹。既不辨中道佛性。真应二身岂有本迹之可分别。但还约通义往释。见偏真具五分法身为本。神通变现为迹。若入无余涅槃身智俱灭。非但无迹亦复无本。通教菩萨七地具方便道。八地道观双流。岂不知中道佛性之理。但约教门抑毕故不明真应耳。恐此多是有教无人悉是圆教之权迹也。若将别接通明佛性常住涅槃。真应二身本迹四句类前分别则可知也。四明三藏教明本迹者。亦得用四种本迹。意亦不得明真应本迹。犹是生死之人若至果地三十四心断结得成佛时。亦以五分法身为本。神通变化为迹。若入无余涅槃则本迹俱灭。今更就三藏因中明本迹者。若三阿僧祇伏惑纯熟住暖顶忍位以为本。得神通变现利益天人六道名为迹。下容有此事。亦恐有教无人悉是圆教之权迹也。问曰。一切圣凡悉得明本迹不。答曰。本迹之义正约真应。有余诸教既不明破无明。尚无此义。何况凡夫。但通而为论。别教三十心及通教菩萨既得论本迹。二乘亦得本迹。三藏菩萨伏惑未断。尚得论本迹。凡夫亦得论本迹。是故上齐苦忍世第一法已下。下极阿鼻已上。上下两处但得为二句本迹。阙于二句其间例作四句。论本迹义推可知也。第五正辨净名本迹者。旧云。本是金粟如来。迹居妙喜为无动补处。或云。本是八地。迹现毗耶位居长者。若执此意定判其本迹者。金粟为是何位之佛。妙喜补处复是何位。补处若实是妙觉之金粟。迹为妙喜之补处。此可是本高迹下。若本是初住之金粟现为十地之补处。此是本下迹高。若是妙觉之金粟法身又应为妙觉之金粟。是为本迹俱高。若是初住之金粟应为三藏之补处。是为本迹俱下。岂可定判其优劣高下之位也。大圣以无方之化。岂是凡夫测量判于深浅。凡夫尚不自识己之业行果报。何况知其本迹类。若无目指月判其方圆。今但抑信。本迹虽殊不思议一也。而文殊既是释迦左面侍者。此土位行最高。推功称叹。教迹不宜在八地也。第六约观心辨本迹者。如人学中道圆观观于心原。观道纯熟迹中亦现无有障阂。圆行圆说事理相应。此是本迹俱高。若内心圆学而迹示偏邪。是为本高迹下。若内心实不学于圆观而现无阂之相。此是本下迹高。若本心止修入空而迹现破假之相。即是本迹俱下。即用此约佛法学问坐禅一切行人心行高下自行化他得失具作四句分别。一本迹俱高即是实行之人。二本高迹下是蜜行人。三本下迹高即是贡高之人。除为佛法利益众生。四本迹俱下亦是实行之人也。第七通经者。但净名本迹既不可思议。故能以圆智之谈斥偏空之道。以无方之辨屈有量之心。皆显本迹之事。今明本迹通此经文者即为三意。一通室外。二通入室。三通出室。一通室外者。室外现长者之形。寄四教以显本迹。或用三藏通教本迹入空开化国王长者。或用通别圆本迹之教折挫十大弟子五百罗汉。或但用圆教显本弹诃禀三教菩萨等。二通室内者。室内托疾兴教。示于病行同一切众生之实病。众生之疾虽有多涂。论其正意不出四种。今以四种之迹病行同四种之实病。即是现病行之迹为问疾品也。次下五品皆从此品出。若通问疾品下五品皆自通也。三通出室者。掌擎大众来入庵罗。示病愈之相以众生四种病因灭。净名权迹之病亦愈。是则此经从始至末用本迹义往通玄义及文意可见也。第二次释所说者。净名是能说之人。所说是不思议解脱之法。故言所说。他释净名说于佛法不说自法。若说自法则与佛抗行道法。今解。只净名自说其身所证性净无垢方便三净之法。此法虽不可说。以四悉檀赴缘而说。佛亦于不可说用四悉檀赴缘说此三净之法。净名随佛转法轮亦说三净之法。净名说三净之法。即是说佛三净之法。故此经云。观身实相观佛亦然。复次净名说自法。非但即是说佛法。亦即是说一切众生法也。故下文云。众生贤圣弥勒一切法一如无二如也。华严经云。心佛及众生是三无差别。今但说净名法。即是说佛法。亦即说众生法也。如下文三十二菩萨各说其所得法以明入不二法门。例如五百比丘各说身因。华严经善财入法界见善知识各说其所得法门。净名说自法门。即是说于佛法。即是说众生法。问曰。净名自说己法。何得称经。答曰。如大智论云。若佛弟子化人诸天仙人所说为佛所印皆称为经。此经佛为宝积开宗辨于佛国因果。命诸弟子皆述往日为大士所诃。佛默印之。又入室论道。掌擎大众还庵罗园被佛印定。故称为经也。

　　维摩经玄疏卷第四



　　维摩经玄疏卷第五

　　　　天台山修禅寺沙门智顗撰
　　第一释名前已开为二重。一释此经别名已竟。二次释通名。第二正释通名者。即是释经之一字也。若依天竺语。佛教之首通标修多罗。或云修单罗或云修妒路。例如此土楚夏方言。修多罗者既是外国之语。古今诸师解释有异。或言无翻或言有翻。今释此义略为五意。第一明无翻。第二明有翻。第三通和有翻无翻。第四历法解释。第五约观心。第一释修多罗言无翻者。但外国有多含之语。即是修多罗名含五义。岂可但用经字往翻。故开善法师云。经非正翻。但以经字代修多罗也。至如此方。周孔圣教称之为经。外国圣教此土宜用经字代也。所言修多罗名含五义者。一法本。二微发。三涌泉。四绳墨。五结鬘。一修多罗名含法本义者。大圣知一切皆不可说。以四悉檀因缘而有言教者。若世界悉檀说即为一切论本。若为人对治两悉檀说即为行本。若第一义悉檀说即为理本。故修多罗含法本义也。二明修多罗名含微发义者。法王用四悉檀起教。巧妙玄辞从微至著靡所不诠。是则文义渐显开发初心。初中后善圆满具足。故修多罗含微发义也。三明修多罗含涌泉义者。此从譬以明义。如泉涌流滔滔无竭。佛用四悉檀说法。文义无尽法流不绝。津润萌芽三草两木一地所生皆得增长。故修多罗含涌泉义也。四修多罗含绳墨义者。亦是从譬以显义。如世绳墨能栽邪就正。佛用四悉檀说法。裁爱论见论邪曲。令发真见无漏正道。故修多罗含绳墨义也。五修多罗含结鬘义者。此亦从譬以显义。结鬘即是缕穿于华无有零落。大觉世尊以四悉檀说法诠诸法相。赴缘皆无漏失。又结鬘能严饰身首。如来言教庄严行人。一切敬爱。故修多罗含结鬘义也。此土既无含此五义之言。故用经字代也。问曰。修多罗多含五义。同用悉檀往释有何五义之别耶。答曰。悉檀大意虽同。五义之别未尝混滥也。第二明修多罗有翻者。有师言。昔佛法初度。胡汉之语未通。故河西群学谓无翻也。尔来经论度此。翻译胡汉之语既通修多罗定有翻也。但诸法师各异传闻。言有翻者又成非一。今略出五翻不同。一有师云法本。二有师云此翻云契。三有师言此翻言綖。四有师翻云善语教。五有师言此翻云经。一有师言修多罗此翻云法本者。法本有三。一为论本。二为行本。三为义本。佛用四悉檀说法得为此三本。具如前释。二有师言修多罗此翻言契。以契会为义。世尊如法相解。用四悉檀如法相说。世界悉檀说法即是契情。为人对治两悉檀说法即是契行。第一义悉檀说法即契理也。三有师翻言綖者。此是因譬显义。即与前结鬘义同也。又言綖以缝成为能。即是悉檀之说能成三乘行人三义也。四有师翻云善语教者。大圣大慈心顺理说法故言善语。用悉檀赴机化物。顺情成行人入理。故云善语教也。五有师言经字即是正翻。所以者何。彼方极圣说教名修多罗。此土圣人所说名之为经。以此类通即正翻也。所言经者。经由为义。经由圣人心口故称为经。悉檀致教经由如来心口故名经也。又云。前圣后圣莫不经此悉檀所说之教而得成道。又云。经者训法训常。法云可轨。常则难可改变悉檀设教。此教能成三利。必定可轨。故云训法也。悉檀致教若天若魔若梵若诸沙门及婆罗门乃至余众无能改易。故云常也。问曰。有翻既五种不同。岂得类用三义解释。答曰。述彼显此。彼义既申此意。又显有何过也。第三和通无翻有翻。有翻者问无者曰。何故言外国有多含之语此土无有多含之语。此是经者法华明六根清净。何得悉知六尘十法界之理耶。答曰。此是受持法华。六千切德庄严行人六根清净。显相似藏识之用。则六尘一切法皆是经也。问曰。一切法何得悉能诠理并是经耶。答曰。是事易明。世间现见只是一墨色点作字。诠一切法靡所不周。香味触等何得不然。故此经云。于食等者诸法亦等。诸法等者于食亦等。故能以一食施一切。大品经云。诸法等故般若波罗密等。又云。一切法趣色乃至意法是趣不过色尚不可得。云何当有趣非趣如是遍历一切法。类可知也。第五约观心明经者即为四意。一类无翻约观心明经。二类有翻约观心明经。三类和通有翻无翻约观心明经。四类历法约观心明经。一类无翻约观心明经者。何但修多罗无翻名含五义。众生心含一切法。亦不可的詺。所以者何。若离一切心数詺何为心耶。今言观心含五义者。一心含法本义。提谓经云。心是万行之本众灵之源。出入无乱往来无间。统御一身以立道根。此是言说之本即教本也。万行之本即行本也。以立道根即理本也。二约观心含微发义者。细微之法莫若刹那。因此相续成一切法。若观此心发诸功德智慧。亦从微至著也。三明约观心含涌泉义者。因观心发功德智慧。如涌泉无尽也。故仁王经云。能观心源得无量报。四约观心含结鬘义者。心王穿一切心数之法。如缕穿华成鬘无零漏也。观心穿一切法亦复如是。若发定慧还严饰于心也。五明约观心含绳墨义者。观心裁爱见邪曲成八直正道也。二类有翻明观心者。若将法约心则可詺也。还须对前五种翻修多罗。一明观心即是法本者。已如前引提谓经之所明也。二约观心即是契者。观心会理即是契也。三明约观心即綖义者。观心能成一切道法。如綖成衣。四明约观心即是善语。方字训一字或二训乃至多训。此即是多含之义正如经字。欲作含五义解释。其意泠然。故知无翻之义非也。又无翻者问有翻者曰。若言昔两国之言未通故云无翻。今两国之语既。通定有翻者。修多罗但是外国之一言。今何得翻者不同五语各异。若一翻为是。余四则非。孰是孰非。若五翻俱是。彼一此五。一不可为五。五不可为一。此为大妨。若五语俱非。定知无翻。设更出异翻皆不可用。今谓若不得佛法正意。有翻无翻俱是执滞。其得意者无翻有翻皆可从也。所以者何。若知悉檀起教是一。无翻有翻皆具三义。含一切佛法。执诤既息。正义圆通此有何过。故经云。依义不依语也。虽然今解释直用经字则无所不该。又无翻有翻幸得纵容。所以者何。言无翻者亦用经字标题。言有翻者亦以经字标题。并不见用法本契綖善语教标教首也。若存经字是则有翻无翻两情皆惬。即是通和二家执诤义也。如旧解涅槃或言有翻无翻。般若或言有翻无翻。若深解此意无所滞也。第四历诸法明经者。有师言有三种经。一声经。二色经。三法经。一明声经者。大觉世尊声能诠理。闻声得理。故声即是经。故大品经云。若从善知识处闻般若也。二明色经者。墨色之字为经也。墨色为字能诠于理。见色得理。色即是经。故大品经云。若从经卷中闻般若也。三法为经者。法是法尘。心与法合内心思惟修习于法。因法见理。法即是经。故经云。修我法者证。乃自知心无实。行何用问。为问曰。六尘何意。三尘是经。香味触三尘非经耶。答曰。此土三根钝故不能得香味触之理。故三尘不名经也。若他方佛土或以香为佛事。或以味为佛事。或触为佛事。此则三尘皆是经也。如此经文。具出他方国土佛事不同。则一切法皆能诠理悉是经也。问曰。若言此土三根钝故三尘不得教者。经说觉观是言语法。观心既是顺理之觉观。即是善语能转所观烦恼即名为教。故此经云。弟子众尘劳随意之所转也。五明观心即是经者。经由观心得成圣也。故般舟经云。诸佛从心得解脱。心者无垢名清净。五道鲜洁不受色。有解此者成大道。三明类和通有翻无翻约观心者。如此观心之时。即知此心非可名目非不可名目。亦不可名目亦可名目。类似有翻无翻。若能通达无滞碍者。则于观心破一切法。无所执著离诸戏论。无碍自在也。四明约观心历法悉是经者。一切万法皆从心起。若心即是经。即诸法皆是经也。故华严经云。欲知如来心但观众生心。譬如一微尘中有三千大千世界经卷。无人知者。有人破此微尘即见三千世界经卷。若破众生一念无明心者。则一切诸佛所说之经皆显现也。若行人能用观心寻读心经。即见佛性住大涅槃也。于一切顿渐秘密不定诸经皆得明了。所以者何。观心生灭。见一切三藏教横竖分明。观心不生灭。见一切通教横竖分明。观心假名。见一切别教横竖分明。观心中道。见一切圆教横竖分明。四教对诸经如前分别(一名不可思议解脱)。第二次释名大段。此即是从法受名也。今解略为七意。第一释不思议解脱名。第二辨不思议解脱相。第三别解不思议解脱。第四类通三法。第五约教简别。第六约观心明不思议解脱。第七用人法通经。第一释不思议解脱名者即为三意。一出古今解释不同。二详众家解释。三正明今家解释。一明古今诸师释不思议解脱不同者。诸法师解释乃多。今略出七家不同。一者什法师云。不思议解脱者三昧神通之名也。二生法师解云。不思议解脱者莫测之用也。三肇法师解云。不思议解脱者幽微难测出二乘之境名不思议。尘累所不能拘名为解脱也。四关内旧解不思议解脱云。六地断结与罗汉齐功。七地侵除习气。八地习气都尽道观双流名不思议。正习俱尽名为解脱也。近代南土诸法师解不思议解脱。终傍前解释虽复小异大意终自是同。今不具述。五地论诸师解释不思议解脱者。通教缘修用七识智照佛性真理。断界内见思界外无明。若发真解断结。则七识圆智萧然累外名为解脱。此是不真宗明解脱非不思议解脱也。若真宗八识真修体显离二障皆融无得无累名不思议解脱也。六真谛三藏法师解不思议解脱云。解脱有二种。一者不相离解脱。二者相离解脱。若不相离解脱即是法如如本有之理未与惑离也。所言相离解脱者。得法如如智断心障与惑相离解脱。此相离解脱即是不思议解脱也。七三论师云。若他明缚脱。缚是自缚。脱是自脱。即是自性之缚脱。此非假缚脱。不得是非缚非脱之缚脱。此非不思议之解脱也。今明缚非自缚。由脱说缚。脱非自脱。由缚说脱。由脱说缚即是假缚。由缚说脱即是假脱。假缚非缚。假脱非脱。即是非缚非脱。毕竟清净。而说缚脱者。即是假名不思议之缚脱也。不思议之缚即是不思议之脱。故言不思议解脱也。但彼假名方便之语转侧多方。岂可定述。此略出初章耳。二详众家者。若什师三昧神通为不思议解脱者。此只是约通教禅定行行之用也。二生师以不测之用明不思议解脱者。亦是通教行行神用之莫测也。三肇师明幽微难测出二乘之境。只是通教慧行证理断结位过二乘也。四关内旧解不思议解脱八地习气都尽道观双流名不思议解脱者。亦是通教慧行行行意也。五地论师明八识真修体显断二障明不思议解脱者。正是别教明义也。若依地论地相明义。即是别教明不思议解脱。就地实明义即是圆教明不思议解脱也。六真谛三藏意同地论别教。七三论师释解脱。虽作假名虚玄之语。宗旨莫知所趣。若如下自他研核他性之滞。次不可知中论观法品所明由是通教意。四谛品明即有通别圆三教意。后两品是三藏教意。约此明义即得有四教四种解脱义也。而天亲多申别圆。龙树多申通圆。两家所申解脱同异义推可知。三正明一家释不思议解脱名者即为三意。一通释思议不思议解脱名。二正别释不思议解脱。三料简。一通释思议不思议解脱者。对思议解脱明不思议解脱。若解思议之理而脱缘缚者。名思议解脱。若解不思议之理而脱缘缚者。名不思议解脱。思议解脱即是离文字之解脱。故身子答天女云。吾闻解脱无有言说。若不思议解脱即是不离文字之解脱。故天女云。无离文字说解脱相。文字性离即解脱也。二正别释不思议解脱名者。即是不离文字之解脱也。故天女云。解脱之相不在内外两间。文字之相亦不在内外两间。是故文字性离即是解脱。解脱者即诸法也。今明不从自脱起故不约自性以立名。不从他脱起故不约他性以立名。解脱不从自他起故不约共性以立名。解脱不从离自他无因缘起故不约无因缘性以立名。从因缘起立解脱名尚不可得。何况无因缘起以立名。解脱不依四边起。不依四性义而立解脱名者。即是解脱之相不在内外两中间。名字之相亦不在内外两中间。名字相离即是解脱也。解脱者即诸法也。故知缚亦如是。是则名字之缚脱。即是非缚非脱。而有缚脱之名者。即是不思议之缚脱也。不思议缚即是不思议之解脱也。故此经云。淫怒痴性即是解脱。住此不思议解脱能种种示现。若离文字之解脱。即是断烦恼入涅槃。不离文字之解脱即不断烦恼而入涅槃。名为不思议解脱也。三料简者。问曰。若不离文字说解脱者。净名何故默然。答曰。欲印诸菩萨圣说法即是圣默然义也。问曰。通教亦不依四句立名。即是不思议解脱之名不。答曰。通教但破三藏四句。不破别教四句。故非不思议也。圆教破别教四句。如上说真修缘修堕自他性也。问曰。若尔此经但破身子。应非不思议解脱耶。答曰不然。身子尽神力不能去华。天女诃云。结习未尽华即著身。此即破于别惑明不思议解脱故非通教也。问曰。何意不断烦恼而入涅槃方是不思议解脱。答曰。须弥入芥。小不障大大不碍小。故云不思议耳。今有烦恼结惑不障智慧涅槃。智慧涅槃不碍烦恼结惑。乃名不思议。其无惑有智而入涅槃称不思议者今即反难。亦应无芥子之小有须弥之大。论不思议耶。问曰。若不断而入是不思议者。通教亦说不断而入涅槃。何故非不思议解脱。答曰。通教不见惑相名为不断。而实是断。如明时实自无暗。不同有芥子之小不妨须弥之大也。第二辨不思议解脱相者。还就思议解脱不思议解脱以辨相。若思议解脱即是三藏教通教三乘人所得二种涅槃灰身灭智解脱也。若是不思议解脱即是别圆两教菩萨诸佛所得大般涅槃常寂即是不思议之解脱也。今分此二种解脱之相不同略为七意。一者约理分别。二者约智分别。三者约断不断分别。四者约界内外分别。五者约有体无体分别。六者约有用无用分别。七者约共思议不共思议分别。一明约理分别者。若见思议之理而得解脱。即是思议解脱。若见不思议之理而得解脱者。是不思议解脱也。问曰。理无有二。云何分别思议不思议之异耶。答曰。若是真谛之理即是思议之理。若是中道佛性之理即是不思议之理。故此经云。如我病者非真非假。众生之病亦不真不假。故知中道之理与真谛有异。真谛名思议理者非如来藏也以中道之理名不思议者即是如来藏也。无所积聚乃名为藏。故名不思议理也。二约智分别者。若是生灭之智所得解脱即是思议解脱。若是无生灭智所得解脱即是不思议解脱也。问曰。生灭无生灭智云何分别。答曰。若观真谛之理发于真智即生灭之智。故此经净名诃迦旃云。无以生灭心说实相法。若见中道之理发智即是无生灭智。故大涅槃经云。诸佛所师所谓法也。以法常故诸佛亦常。诸佛亦常者即是无生寂照之常智也。三约断不断分别思议不思议解脱智者。若断烦恼得解脱即是思议之解脱。故此经云。佛为增上慢人断淫怒痴名为解脱。若不断烦恼而得解脱即是不思议解脱。故此经云。不断痴爱起于明脱以五逆相而得解脱亦不缚不脱。问曰。若不断烦恼结业云何而得解脱。答曰。譬如未得神通之人若在牢狱。必须穿墙破壁方得走脱。若是得神通之人处在牢狱。虽不穿墙破壁而出入无碍也。问曰。若不断烦恼而得解脱名不思议解脱者。若别教菩萨断烦恼得解脱亦应是思议之解脱耶。答曰。此是教道非是证道。若别教菩萨证不思议解脱亦不断也。四约界内界外分别者。若是思议解脱但脱界内之缚。若不思议解脱脱界内之缚亦脱界外之缚也。问曰。云何名为脱界内之缚不脱界外之缚相。答曰。此经云。法名无染。若染于法乃至涅槃非求法也。法华经云。但离虚妄名为解脱。其实未得一切解脱。但离虚妄者界内见思分段生死也。其实未得一切解脱者即是界外见思无明之惑变易生死也。此如前别教分别。五约有体无体分别者。若思议解脱无有色心体。若不思议有色心体。问曰。何故思议解脱无色心不思议有色心。答曰。思议解脱灭色取空。是有余解脱色心因灭。无余解脱色心果灭。既约无色无心以明解脱故无体也。若是不思议解脱观色心即是法性之色心。法性之色心本无因生故非果灭。见色心不生不灭而得解脱故有真善妙色妙心之体也。故涅槃经云。解脱有二种。亦色非色。非色者声闻缘觉。色者诸佛如来所得解脱。又云。妙色湛然常安住。不为生老病死之所迁。又云。色解脱涅槃受想行识解脱涅槃即是仁王经明法性色受想行识解脱。若无色者如死人那得论解脱也。六约有用无用分别者。若是思议解脱无有无方大用。若不思议解脱即是有无方大用。问曰。何故如此。答曰。若思议有余解脱证真入灭受想定。似涅槃法著身中证想受灭。犹如死人无所能用。若人无余解脱灰身灭智犹如虚空无所施为。若生法二身住不思议解脱。能种种变现。如此经不思议品具明。故净名诃身子言。不起灭定而现诸威仪是为宴坐也。七明约共不共不思议分别二种解脱相者。若是共不思议即是思议解脱。若是不共不思议即是不思议解脱。问曰。何等是共不思议。答曰。有诸法师云。八地道观双流。二乘及下地菩萨所不能思量。故名不思议。所以者何。若下地不能思八地。八地不能思九地。八地还成是思议。九地乃可名不思议。如是乃至十地不能思佛地。佛地是不思议。十地是思议。佛地能思于佛地还成是思议。若尔者何者不思议解脱耶。复次如经言。佛入三昧身子不能知。身子入定目连不能知。目连入定诸罗汉不能知。罗汉入定学人不能知。学人入定四善根人不能知。四善根人入定一切外道不能思。外道入定神通变现余人不能思。乃至凡人伎术幻化世间皆不能思。如此皆名不思议。若论思议。至佛犹是思议。若论不思议。乃至黄蜂作蜜蜘蟵作网皆不可思议。是名共不可思议。皆有心数法之解脱。悉应是思议解脱也。岂可用此对不思议解脱相耶。问曰。若尔何故是不思议。答曰。不思议法性犹如虚空。无念无思湛然常寂。入一切诸法悉皆通达显现。即是不共不思议也。不与一切通教三藏教三乘及诸凡夫共也。故涅槃经云。澄渟清净即真解脱。法华经云。是法非思量分别之所能解般舟三昧经云。有心不知心。心者不见心。心起想即痴。无想即泥洹。大智论云。若分别忆想即是魔罗网。不动不分别是则为法印。此经云。若于佛法有所分别者名不如法。华严经云。究竟离虚妄无染如虚空。故知一切思量分别忆想毕竟不起名不思议。故涅槃经云。待水澄清珠相自现者。即不思议佛性理显。不思议佛性显即是不思议解脱也。问曰。共不思议者。下地思不能知上地。上地名不思议。上地思能知下地。下地名思议耶。答曰。虽复下地思不知上地上地思能知下地。皆是思量知非不思量知。故皆属思议也。今不共不思议下地不以思思于上地。上地亦不以思思于下地。下地以不思思于上地而不能知上地。上地不思之智任运能知下地。下地不思故尚不能知上地思议之智。何况能知不思议之智。上地不思之智任运能知下地不思议之智。何况思议智耶。故知下地上地虽有知与不知。而俱是不思议也。问曰。不思云何知有分别。答曰。四十二地寂照虽同。无明品品尽异。故下地未尽一品不能知上地。上地尽一品则能知下地。二乘乃至凡夫皆有此不思议理。而思量分别惑障所覆。未破无明忆想分别。故不能不思而知。诸佛菩萨无明忆想分别破。故不思而知。譬如初月升天不作思念我照世界及照众生。而众生世界自然光显。至十五日月圆满之时。亦不念言我照彼显。圆教所明佛菩萨亦尔。岂同莹光也。问曰。若以不思议佛性显湛然无思无念为不共不思议者。此与地人明八识湛然真修体显复有何异。答曰。地人言。六识是分别识。七识是智障波浪识。八识是真常识。智识是缘修。八识若显七识即灭。八识名真修。任运体融常寂。而摄大乘论云。七识是执见心。八识是无记无没识。岂得言是真修耶。又今所明六识即是不思议解脱。岂有六识七识灭已八识真修为不思议解脱。所以者何。如鸯掘经云。所谓彼眼根于诸如来常具足无减修。了了分明见。乃至意根亦复如是。法华经明父母所生六根清净。以自湛然照十方界境。岂有六识灭别有真缘修也。故经云。佛知一切众生毕竟寂灭。即大涅槃不可复灭。一切众生不可复灭。即是六识不可灭。又此经云。解脱者即诸法也。岂不即是六识十八界一切法。若尔岂得但约八识明不思议解脱。复次若论四不可说。非但不生不生八识不可说。不生生七识亦不可说。生不生生生六识亦不可说。若论有因缘故亦可得说。四悉檀因缘故亦可复说。而南北二道执真缘成佛不同。岂不堕自他见耶。若知如来常不说法。何有真缘两修成佛可说之可诤乎。而诸经论有此文者。特是圣人赴机之说。何有法身大士。不以四悉檀赴缘接物。龙树天亲各有所说耶。皆是末代弘法失意执文偏朋耳。若得此意。不应问与他何异也。问曰。若以绝思量之心为不共不思议者。法华经意根清净何得云思惟无量义说法亦无量终始不妄错以持法华故。答曰。若不思议解脱离思议终非不思议。如无余涅槃无所思惟。即是不离不思议有不思议也。故此经云。能善分别诸法相。于第一义而不动。以于诸法得自在。是故稽首此法王于诸法得自在者。即是于六识思议分别法中得自在名不思议解脱也。第三释不思议解脱义者。上已总辨不思议解脱之相。但总义含蕴意趣难知。今明三种解脱。即是别相解释。就此略为二意。一略分别三种解脱之相。二约十二因缘简别三种思议不思议解脱。一明分别三种解脱相者。一真性解脱。二实慧解脱。三方便解脱。一明真性解脱者。此经云。淫怒痴性即是解脱。今明淫怒痴性。即是胜鬘经明。自性清净心不为烦恼所染。若烦恼不能染。是则生死莫之能拘。性自无累名为解脱。故此经云。如优波离以心相得解脱时。宁有垢不。一切众生心相无垢亦复如是。是名不思议真性解脱也。二明实慧解脱者。此经云。有方便慧解即是实慧解脱也。所以者何。故胜鬘经明。自性清净心不为烦恼所染。不染而染。难可了知。只犹染故即有五住烦恼界内外二种生死之所拘缚。若能方便巧修实慧。不断痴爱起诸明脱。明与无明等亦不缚不脱。即是实慧不思议解脱也。三明方便解脱者。此经云。有慧方便解即是方便解脱也。只是实慧分别则行于非道通达佛道。住不思议解脱种种变现。大用无方物所不测。和光利物而不同尘。自既无缚能解他缚故名不思议方便解脱也。二约十二因缘简别三种思议不思议解脱不同者。约十二因缘三道以简别也。一过去现在三支是烦恼道。二过去现在二支是业道。三现在未来七支是苦道。今明十二因缘三道辨三种解脱。分别思议不思议不同。若通教虽说苦道即是真性。乃是偏真法性之理说烦恼即空。空非实慧。虽明业道即空。空非方便。故非三种不思议解脱也。若别教说苦道非即是真性大般涅槃。而有真性涅槃之理。若生死苦道灭方显真性得常住涅槃。明烦恼道不即是实慧。断烦恼尽实慧方圆。明业道不即是方便。断业别起方便化物。是则十二因缘三道灭得三种解脱。虽辨真常三种解脱。犹是思议之相也。若圆教所明苦道即是不思议真性解脱。故此经云。一切众生即大涅槃不可复灭。烦恼即是实慧解脱故。譬如不下巨海不得无价宝珠。如是不入烦恼大海不得一切智宝之心。业道即是方便解脱。故此经云。以五逆相而得解脱亦不缚不脱能起自在之业。普门示现无缘无念。而有十法界三业利物。如磁石吸铁也。所以此经明行于非道通达佛道。非道者即是十二因缘之三道也。通达佛道者即是不思议三种解脱也。三种非道不碍三种解脱之佛道。三种解脱之佛道不破十二因缘三种之非道。如须弥入芥无相碍也。即是三种不思议解脱之相。此三种解脱不纵不横如世伊字名秘密藏。亦名不思议大解脱九。第四类通三法者。此三种解脱即是佛法诸三法之异名。佛法三种法门乃有多种。今略类通十种三法。一者三道。二者三识。三者三种佛性。四者三种般若。五者三种菩提。六者三种大乘。七者三种法身。八者三种涅槃。九者一体三宝。十者三德涅槃。一类通三道者。即是十二因缘三道也。真性解脱即苦道。实慧解脱即是烦恼道。方便解脱即是业道。一真性解脱即是苦道。文殊说如来种云。身为种。六入为种。此是正因种。种即是性。性即真性解脱也。二烦恼道即是实慧解脱者。文殊师利言。贪欲为种。嗔痴为种。此即了因种也。又此经云。若知无明性即是明。明即是实慧解脱也。三方便解脱即是业道者。文殊师利云。十不善道为种。此即缘因种。方便解脱之种也。种即是性。故涅槃经云。十二因缘名为佛性。即十二因缘三道。三道三种佛性也。二类通三识者。一波陀那识即六识。二阿陀那识即七识。三阿黎耶识即八识也。真性解脱即阿黎耶识。实慧解脱即七识。方便解脱即六识。问曰。摄大乘论说阿黎耶识是无记生死根本。何关真性解脱耶。答曰。若尔与地人用楞伽经岂不硕相逆。今研两家所执。互有得失。若言阿黎耶识非本性清净者。摄大乘论何故云。如地即是金土。黎耶识亦尔。染同于土。净同于金。故知义通二边。何两家偏执。今说黎耶识即是真性解脱者如金。即是生死根本者如土。问曰。摄大乘论师说七识是执见之心。何得言是实慧解脱耶。答曰。转迷成解。若离迷执何处别有实慧之解。故知七识非迷非解得说迷解。解故即是实慧解脱。问曰。六识是颠倒忆想分别应须断除。何得即是方便解脱耶。答曰。六识非善非恶。随缘起善起恶。菩萨若能知六识非善非恶而起善恶。同事化物和光不同尘。即是方便解脱也。三类通三种佛性者。一正因佛性。二了因佛性。三缘因佛性。大涅槃经云。言佛性者亦一亦非一非一非非一。亦一者正因真正解脱也。非一者缘因佛性方便解脱也。非一非非一者了因佛性即是实慧解脱也。四类通三种般若者。一实相般若。二观照般若。三方便般若。真性解脱即是实相般若。实慧解脱即观照般若。方便解脱即方便般若。义推可解。五类通三种菩提者。一实相菩提。故此经云。佛知一切众生即菩提相。二实智菩提。三方便菩提。真性解脱即实相菩提。实慧解脱即实智菩提。方便解脱即方便菩提。义推可解。六类通三种大乘者。一性乘。二得乘。三随乘。一性乘者。涅槃经云。一切众生即大乘也。二得乘者。即智慧能得理乘故名得乘。三随乘者。即是大方便随顺智慧故名随乘。真性解脱即是理乘。实慧解脱即是得乘。方便解脱即是随乘也。七类通三种法身者。一法身佛。二报身佛。三应身佛。真性解脱即是法身。毗卢遮那佛性净法身。实慧解脱即是报身。卢舍那佛净满法身也。方便解脱即是应身。释迦牟尼佛应化法身也。义推可解。八类通三种涅槃者。一性净涅槃。二圆净涅槃。三方便净涅槃。圆净之名未见经文。有地论师云。方便净涅槃出经文。义立应化涅槃。以为三涅槃也。若取义便。以圆净为便。若取方便。方便净为便。今明真性解脱即性净涅槃。实慧解脱即圆净涅槃。方便解脱即方便净涅槃也。问曰。若明三种解脱类通三种般若。何得复用三种解脱类通三种涅槃。般若是因名。涅槃是果称。是则因果混乱之过耶。答曰。别义经论有时作此说。圆通了义之教般若涅槃并通因果。故智度论云。若如法观。佛般若与涅槃是三则一相其实无有异。又涅槃三德不纵不横。岂得般若不至果耶。九类通一体三宝者。真性解脱即法宝。实慧解脱即佛宝。故涅槃经云。诸佛所师所谓法也。以法常故诸佛亦常。方便解脱即是僧宝。应身内和外同。十法界与一切众生和合。亦能令一切入大和合海。备三和故是真僧也。十类通三德涅槃者。一法身。二般若。三解脱。真性解脱即法身。实慧解脱即摩诃般若。方便解脱即解脱也。故涅槃经云。诸佛菩萨随所调伏众生之处名为解脱。若断烦恼离生死名为解脱者。与二乘何异。今明大乘解脱而生五道示现其身。自既无缚能解他缚。此三德不纵不横。如首罗三目。名秘密藏成大涅槃。三种解脱三道三识三佛性三般若三种菩提三大乘三佛三涅槃三宝亦复如是。皆不纵不横如世伊字名秘密藏名大解脱。即是大涅槃百句解脱。法华明一切解脱也。第五约教简别思议不思议者。问曰。三藏教之位是不思议不。答曰。三藏教三乘若教若证皆非不思议也。问曰。通教位名不思议不。答曰。若明因通果通。通教三乘若教若证皆非不思议。若以别接通。教是思议证是不思议以圆接通。教证皆是不思议也。问曰。别教约位是不思议不。答曰。别教教是思议。证位有思议有不思议。三十心真证是思议。似证是相似不思议。登地已上证道皆是不思议也。若用圆接别。教证皆是不思议也。问曰。别若禀思议之教。何得证不思议之理。答曰。如三藏拙度。说见有得道发真悟第一义谛。即是通教第一义谛也。问曰。圆教明位悉是不思议不。答曰。圆教若教若证皆是不思议也。所以者何。圆满修多罗诠不思议之理。即是教不思议。未禀教修习之人即是理即不思议。初闻不思议圆教信心领纳。即名字即不思议。随喜五品弟子即观行即不思议。得六根清净是相似即不思议。初住发真乃至等觉是分证真实即不思议解脱也。妙觉极地即是究竟即不思议解脱也。若法华明开权显实。前三若数若证皆是不思议也。第六约观心明不思议解脱者。若知淫怒痴性即是解脱。巧用观心不断不随观心毕竟清净即是不思议解脱之义也。故此经云。诸佛解脱当于一切众生心行中求。若能如是而求即有三种解脱气分。类一切三法在一念观心也。第七合人法通经者。人是毗摩罗诘即净无垢称三义如前分别。法即真性实慧方便之三法也。人若离法则非能弘之人。法若离人则非所弘之法。今人法相成。人是弘法之人。法是所弘之法约人明净即真性也。约人明无垢即实慧无惑义也。约人明称即是方便称根缘也。人与法合即是住不思议解脱种种示现。故能辅佛弘三种解脱之法。方便解脱化诸凡夫。实慧解脱折诸声闻。真性解脱诃诸菩萨。室内问疾一品明诸佛国土皆空。显不思议解脱之大果。现于权疾。托疾兴教。为生实疾菩萨三观之善破三种实疾也。不思议解脱品重成于果。观众生品佛道品入不二法门品香积品重成三观之因。辨果明因。因果虽殊。皆是说不思议解脱之教也。一期化缘既讫。故掌擎大众还归佛所。表所化之徒缘缚既断当生净国成净佛国土之行。又欲远益未来故劝供养斯法付属流通。皆是阐扬不思议三种解脱之大道也。

　　维摩经玄疏卷第五



　　维摩经玄疏卷第六

　　　　天台山修禅寺沙门智顗撰
　　前明此经玄义大段开为五重。第一大段释名略竟。今次第二大段辨此经之正意。如国必有王。教必有主也。就此略用七意解释。
　　　第一正辨体　第二简伪显真　第三入实相门　第四一法异门　第五为众经体　第六约观心　第七通释此经
　　第一正辨经体者。此经以不思议真性解脱为体也。真性解脱义如前广辨。就此略为二意。一者正辨此经体。二明须知经体。一正明不思议真性为此经体者。若他明此经多用权实为体。体即是宗。今但以不思议真性解脱为体者。如天无二日国无两主。若权实为体者。权实既是二法。是则一教便有两体。今但用不思议真性解脱为体者。真性即是一实之理。若用一实之理为体。即无两体之过也。所言真性解脱者。此经云淫怒痴性即是解脱。今言淫怒痴性即是真性。真性即是实相一实谛之异名也。大涅槃经明一实谛即是真法。若法非真不名实谛。问曰。上说真谛即是思议解脱之理。今何故说真实之性即是不思议解脱之理。答曰。上是偏真之真。今依大涅槃经以明实谛。实谛者即是不思议圆真。圆真法性即是真性解脱。真性解脱即无八倒。无八倒者即是真性解脱。真性解脱无有虚妄。无虚妄者即是真性解脱。真性解脱即是大乘。大乘即是真性解脱。真性解脱即非八魔。非八魔即是真性解脱。真性解脱即是一道清净。一道清净即是真性解脱。真性解脱即是常乐我净。常乐我净即是不可思议真性解脱。不可思议真性解脱即是此经之正体也。如此真性岂同偏真哉。二明须知经体者。若寻经失旨事同调达。虽读六万法藏不免现身堕大地狱。槃特但诵一偈成罗汉道。如大智论说声闻经有三法印。无常无我寂灭涅槃印。小乘经有此印。即是小乘了义经。行人禀教能得道也。若无三法印即是不了义经。闻者未必出离生死。一切大乘经但有一法印。所谓诸法实相。若大乘经有实相印。即是大乘了义经。闻者乃可得菩萨道。若无诸法实相印即是不了义经。闻者多堕二边不能得无生忍也。复次若无实相印。虽说种种愿行犹滥魔之所说。所以者何。魔王亦能说种种愿行。但不能说诸法实相。故大智论云。除诸法实相其余一切皆是魔事。诸法实相即是真性解脱之异名也。问曰。声闻经何故但用三法印。摩诃衍教何故但用一实相印。答曰。声闻根钝著重故。须说三法印令厌生死苦欣涅槃乐。菩萨大悲根利易悟。生死即涅槃相能不舍生死不取涅槃入不二法门。故佛但说诸法实相印也。问曰。若言国无二主。大乘经但用一法体。声闻经遂以三为体。岂非三主之过。答曰。如君强不须辅相。君弱则辅相共治国。声闻经法相理弱故须三印治。破爱观无常。破见观无我。若入苦忍真明俱得寂灭也。第二明简伪显真者即为三意。一者正明简伪显真。二约共不共教简别同异。三约谛明去取。一明简伪显真者。实理幽微真伪难别。但凡夫所习若教若行莫不各以为真。故寻学之徒必须自以智力研核真伪。就此即为二意。一简非实相。二显正实相。一简非实相者即为三。一世俗经书所明非实相。二外人经书所明非实相。三声闻经教所明非实相。一世间经书所明非实相者。世间经书所明但为安国治家赏善罚恶。仁义礼智诚信孝敬养生养性之道。皆是爱论。乃至释提桓因种种善论。诸梵天王说出欲论。五通之人神仙之论。亦皆是属爱之戏论。戏论破慧眼不见于真实。是故皆非实相也。二明外人经书所明非实相者。外道多起身边邪见。或计神及世间常是事实余妄语。乃至或计神及世间非常非无常是事实余妄语。如是堕十四难生六十二见。虽各谓是实非实相也。以其各各因见起诸烦恼作种种行业流转生死。是故诸有言教皆是属见戏论。戏论破慧眼不见于真实。故非诸法实相也。三明声闻经教非实相者。声闻经多明无常无我破坏诸法说尽苦涅槃。且声闻人厌畏生死观无常。断结即身欲入涅槃。不能深求诸法实相。故不明实相也。二显真实相者。摩诃衍教所明为利根菩萨如法相说。多明第一义悉檀。菩萨大悲为众生故求无上道。不计劫数深观诸法。不滞二边一心常寂。如水澄清珠相自现。得诸法实相。故摩诃衍经教所明有真诸法实相。真诸法实相者即不思议真性解脱。此经之体也。二约共不共教简别同异者。就此即为二。一约共二乘说般若。明法性实相有同有异。二约不共二乘说般若。明法性实相但异非同。一约共般若明法性实相为大乘经体有同有异者即为三意。一约通教。二约别教。三约圆教。一约通教明同异者。所言同者。即是同入偏真之法性也。所言异者。三乘虽同入法性。而不无深浅之异。但断正使侵习习尽。如前通教分别。声闻入浅但断正使。缘觉小深侵除习气。菩萨能穷法性之底习气都尽也。譬如三兽渡河。水虽是一兔马象脚有短长。故入水不无浅深之别。水虽是一而深浅有异也。二约共说般若别教明空不空辨法性同异者。涅槃经云。第一义空名为智慧。智者见空及与不空。声闻辟支佛但见于空不见不空。声闻菩萨同见于空。是则法性理一名之为同。菩萨能见不空。不空即是智慧之性名见佛性即是异也。譬如三兽渡河。二兽浮渡但知水软。若象浮渡出没到底。浮知水软。到底著地知非软也。问曰。不空为当有故名见不空。为无空故名不空也。答曰。具有二意。有故是不空者。智慧性故非空也。无故说不空者。真谛法性之理即是空。此空毕竟不可得故故言不空。言不空者即是非真谛法性之空也。故大智论云。空有二种。一者但空二者不可得空。声闻唯得但空。智慧犹如萤光。菩萨得但空得不可得空。智慧犹如日光。二乘同得但空故名为同。菩萨得不可得空名为异也。譬如掘土。除土至泥。除泥若圆至水也。三约共说般若教明不思议法性实相有同异者。声闻入法性唯见法性。如虚空无所有。菩萨诸佛入法性实相亦见法性如虚空。能于如虚空法性中开佛知见。圆照法界一切法也。同入如虚空法性无所有故名之为同。诸佛菩萨能于如虚空法性中圆照一切法界。即是不思议法性故名为异也。故身子领解云。同共一法中而不得此事。呜呼深自责。云何而自欺。是则略明共般若共二乘说。而上中下根利钝不同。故于一法性通别圆三种之异也。譬如石有金性。有人破石得金。而不能作种种[金*又]珰环钏。有人得金能用作种种[金*又]珰环钏而不能变金为丹。有人能变金成丹。服之得仙五通无阂也。金性是一。而得者三种不同也。二约不共说般若明法性实相为大乘经体一向异者。二乘所见偏真不得言同也。就此为二意。一别教二圆教。一约不共般若别教明法性实相。断除二障离生死涅槃二边。别以不空之理自性清净心如来藏理为法性实相。是则声闻在座如聋如哑也。譬如破矿得真金异颇梨也。真金不可破坏。随意作种种器。颇梨易破。不得回转作种种器也。二约不共般若圆教明法性实相为大乘经体者。一切诸法即是佛性涅槃如来藏也。是则二乘在座如聋如哑。譬若如意宝珠非颇梨珠。岂可言同也。三约谛分别者。明法性实相之理不出谛也。故须约谛分别。但谛有三种。一者三谛。二者二谛。三者一谛。一约三谛分别法性实相为此经体者即为二意。一略明三谛。二明去取。一略明三谛者。一俗谛二真谛三中道第一义谛。三谛义略如前四教所诠分别。二去取者。俗谛但是凡人所见之理故非此经体也。真谛即是二乘所见之理亦非此经体也。中道第一义谛即是法性实相。即此经之正体。二明约二谛分别法性实相为此经之体者亦为二意。一者略明二谛相。二者去取。一略明二谛相者。二谛有二种。一者理外二谛。二者理内二谛。一理外二谛者。不约佛性以明二谛也。即是犹处门外止宿草庵。今明此理外二谛即有三种。一者随情二谛。二者情智二谛。三者随智二谛。一明随情二谛者。如诸论师撰二谛义。集古今乃有数十家明二谛义不同。又寻诸经论明二谛之相。亦有种种不同也。但二谛既是审实之理。何得异说不同。若一家为是。众家并非。孰能判其是也。今作三种二谛通释众家所明二谛。若有文证则皆可用诸经论异说皆无滞也。故云诸佛常依二谛说法。但二谛之理不应有异。而诸师及众经论异说不同者。皆是随情之二谛也。随世界为人对治第一义四悉檀所辨之根情也。众生根情种种不同。佛教所明二谛何止数十家之异。乃有无量不同。故涅槃经云。分别二谛有无量相。我于彼经竟不说之此何谓也。而末代各明一种二谛不受众家异说。将非大失乎。二明随情智二谛者。如上所明种种二谛。随世界为人对治之情。闻说未悟者。皆束为世谛。若种种异说二谛为向道之人。闻说即悟发真慧眼见第一义。即是随智之真谛也。是则情智合辨有二谛之殊。故涅槃经云。如世人心所见者名为世谛。出世人心所见名为第一义谛。三随智二谛者。二乘圣人发真无漏。法眼慧眼所见二谛之理也。若为凡说如示盲者白相。故妙胜定经明。文殊释迦因地诤二谛义堕三恶道。见迦叶佛说二谛。即是显随智二谛不可以情求也。若以情求执诤。则同释迦文殊因地执随情二谛之过非也。问曰。二谛为定是理为定是教。答曰。有师言并是理。有师言二谛并是教。有师言俗谛是教真谛是理。故经云。皆以世谛名字故说非第一义。今详此三家明义互有得失也。应四句分别。若约随情二谛。二谛并是教。是则二谛皆可说也。故有种种二谛。诸师所用不同。经论所明各别。若就随情智二谛。即俗谛是教真谛是理。是则俗是可说真不可说也。若就随智二谛。二谛皆是理。是则二谛皆不可说也。若约随智世谛。随情真谛是则俗是不可说也。是以迦叶如来之所证见尚非释迦文殊因地情之所知。况复末代凡夫之所能解。今略明此三种二谛。言虽不多意则靡所不该。佛法义学坐禅之人若不信此。疑诤岂息也。二次明理内二谛者。约中道佛性以明二谛也。就此得有三种。一者中道合真明二谛。二者真谛合俗明二谛。三不思议二谛。此三种二谛亦各有随情情智随智三种也。一中道佛性合真谛为二谛者。犹是通教之二谛也。非只通二乘。亦通别通圆也。所言中道合真为第一义谛者。涅槃经云。言佛性者即是第一义空。第一义空名为智慧。智者见空及与不空。不空即是中道。空即是真谛。故知中道佛性合真谛为第一义谛也。亦有三种二谛。类前可知。二明真谛合俗谛。但取中道为真谛。明此真谛者。即是别教之二谛也。所言真谛合俗谛为世谛者。大涅槃经云。我与弥勒共说俗谛。五百声闻皆谓说第一义谛。此即别教二谛。亦得有三种二谛。类前可知也。三明理内不思议二谛者。前明理内二种二谛。不二而二是不思议圆教之二谛。亦有三种二谛。类前可知也。二明去取者。若理外二谛但非世谛非此经体真谛亦非也。若理内二谛三种世谛亦皆不得为此经体也。理内三种真谛即是法性实相。此经之正体也。问曰。只应取圆教不思议真谛为体。何得取理内通别真谛为体也。答曰。若是法华经正直舍方便。可得但用圆教一真谛为体。此经犹带通别二种方便。理内三种真谛皆得为此经体也。但有傍正。不思议真谛为正也。三明约一实谛为此经体者。一实谛义如前分别。但一实谛即是不思议真性解脱实相之理。即是此经之正体。事如初重引涅槃经解释也。第三明四门入体者。寻真性实相之体。幽微妙绝。一切世间莫之能契。但以大圣明鉴通理之门乃于无言之理赴缘起教。以教为门。是以禀教之徒因门契理。故法华经云。以佛教门出三界苦。又云。其智慧门难解难入。此经明诸菩萨各说入不二法门。即其意也。今略以三意解释。一略辨四门相。二正明四门入体。三明悉檀起四门教。第一略辨四门相者。门以能通为义。佛教所诠正四句法能通行人至真性实相之体。故名为门。若外人邪因缘无因缘说四句。因此四句各见四种邪法之理。因此生十四难六十二见。起诸结业沈轮生死。此是邪道四门。今所不述。若佛法四门即是正因缘四句法能通行人同入第一义涅槃也。故大智论云。四门入清凉池。又譬般若如大火炎。四边不可取。又云。般若波罗蜜有四种相即四门义。仰寻佛法既有四教不同。今约教明门各有四别。一三藏四门。二通教四门。三别教四门。四圆教四门。一明三藏教四门即为四。一有门。二空门。三有空门。四非有非空门。一有门者。即三藏教明正因缘生灭之有。若禀此教能破十六知见。见阴界入一切有为诸法皆悉无常苦空无我。得世第一法发真无漏。因有见真有。即第一义谛之门也。故大集经云。甚深之理不可说。第一实义无声字。陈如比丘于诸法获得真实之知见。如此即诸阿毗昙论之所申也。二明空门者。即是三藏教明折正因缘假实法生灭入空。若禀此教能破假实之惑。见假实空发真无漏。因空见真空。即第一义之门也。故须菩提在石室观生灭无常入空。因空得道名见佛法身。恐此是成实论之所申也。三明有空门者。即三藏教明正因缘生灭之有空。若禀此教能破偏执有无之惑。见因缘有空发真无漏。因有空见真有空。即第一义之门也。此是迦旃延因入道故作昆勒论还申此门也。四非有非无门者。即三藏教明正因缘生灭非有非空之理。若禀此教能破有无边邪执。见因缘非有非无发真无漏。因非有非无见真非有非无。即第一义之门也。恶口车匿因此入道。未见论度。有人言。犊子阿毗昙申此意也。彼论明我在第五不可说藏中我非三世。即是非有非无法即是非空也。此恐未可定用。二明通教四门者。即是智度论明。一切实一切不实。一切亦实亦不实。一切非实非不实。佛于此四句广说第一义悉檀。中论明此四句皆名诸法之实相。即通教明正因缘法如梦幻响化水月镜像体法即空之四句也。若三乘共禀此教。而根缘不同。各于一句入第一义。故四句皆名门也。此具如青目注解。又注云。诸法实相有三种。故知此四门即是三乘同入此四门见第一义也。三明别教四门者。若用中论亦名。
　　名而辨四门者。即别教之四门。大智论四句亦得也。此别教四门意正出大涅槃经。但多散说。约乳明四句譬即是别教四门也。若明佛性如乳有酪性石有金性力士额珠即有门。若明石无金性乳无酪性众生佛性犹如虚空大涅槃空迦毗罗城空即是空门也。涅槃又云。佛性亦有亦无者。云何为有。一切众生悉皆有故。云何为无。从善方便而得见故。又譬如乳中亦有酪性亦无酪性。即是亦有亦无门。若明佛性即是中道。百非双遣。故经譬云。乳中非有酪性。非无酪性。即是非空非有门也。别教菩萨别禀此四门之教因见佛性住大涅槃。故此四句之说即是别教之四门也。今一往约涅槃经文分别别教四门之相。但此经文或可圆教四门。至下圆教四门自当料简同异也。问曰。若别教四门但出涅槃。尔前诸摩诃衍经何意无别教四门也。答曰。大涅槃经是解前经教之经。此前诸摩诃衍岂无别教四门。具出经文事成繁也。四明圆教四门者。四门明入佛性第一义。一往与别教四门入第一义谛见佛性得常住涅槃。名义是同。细寻意趣有异。问曰。以何相知异。答曰。分别有异意乃多涂。今略约圆教七义分别。即知别教四门与圆教四门有殊也。七义者。一若明一切法即真性实相佛性涅槃不可复灭而明四门者。即是圆教四门也。二明初心即开佛知见圆照而辨四门者。即圆教四门也。三若明不思议不断烦恼而入涅槃辨四门者。即是圆教四门也。四若明圆行而辨四门者。即是圆教四门也。五若明圆位而辨四门者。即是圆教四门也。六若明圆体而辨四门者。即是圆教明四门也。七若明圆用而辨四门者。即是圆教明四门也。第二正明四门入体者。若外人四门心行理外。诸颠倒想与颠倒相应。不得入真性体。所以者何。随门异故见理亦异。是故各说谓得一究竟道起诤论也。今明佛法四门皆得入一体。但有两种不同。一者三藏通教两种四门同入偏真之理。二者别圆两教四门同入圆真之理。一明三藏四门通教四门同入偏真之理者。各因四门同见第一义得二种涅槃。是同也。理虽是一而门有异者。既有巧拙两度之殊故有两种四门能通之别也。真理无二故所通至体是一也。譬如州城开四门使君是一。而从四门入者门虽有殊而所见使君只是一也。三藏教四门如从州城四边偏门而入。通教四门如从四正门而入。偏正虽殊入见偏真第一义谛得二种涅槃是一也。二明别教四门圆教四门入实相真性体者。各因四门而入见实相佛性得常住涅槃是一也。理虽是同而门有异者。教门既有偏圆之殊故有两种四门能通之异也。佛性真理不二故。故所通至真性体是一也。譬如台城有四门门虽不同所见天子是一也。别教四门如从台城四边偏门而入。圆教四门如从四正门而入。偏正虽殊入见真性解脱实相之体是一也。第三明用四悉檀起四门之教者。若外道四门皆不见根缘。执心取相定说。如旧医常用乳药治一切病。此不依四悉檀而起四门也。今佛法四门皆因四悉檀而起也。一明悉檀起三藏教四门。二明悉檀起通教四门。三明悉檀起别教四门。四明悉檀起圆教四门。一明四悉檀起三藏教四门者。即是生生不可说有四悉檀因缘亦可得说。一明用四悉檀起有门者。若众生心乐有法即用世界悉檀说毗昙有门。若宜闻生善即用各各为人悉檀说于有门。若执无因缘邪因缘或执空取著起诸结业即用对治悉檀为说有门。若闻即悟见第一义即用第一义悉檀为说有门。如拘邻五人闻说四谛即见第一义谛得须陀洹果。若不能用四悉檀起缘而说者。即是差机说。法是众生怨天魔外道一手作诸劳侣。涅槃经云。说法者诸佛境界非诸声闻缘觉所知也。二明用四悉檀起空门者。类前有门。用四悉檀起空门义即成也。而诸成论师云。毗昙有门但是调心不能得道。成实见空乃得道耳。诸数论师云。我用小乘明义见有得道。汝探用大乘明义故说见空得道。今谓此并不得三藏教意。大集经云。常见之人说异念断。断见之人说一念断。二见虽殊得道无异。大智论云。声闻经中处处明法空义。岂得言见空得道探明大乘。今约此四悉檀意作成坏义。数人四义成成论四义坏。成论四义成数人四义坏。是则成坏敌等。何者是成论成。何者是数人坏。若解三藏教巧拙两度。则成论空门义成。数人有门义坏者也。三明用悉檀起有无门。类前有门用四悉檀意。则有空门得起。故为昆勒论所通也。四明用悉檀起非有非无门者。用四悉檀。亦类前有门用四悉檀意。可见也。二明用四悉檀起通教四门。类三藏教可解。三明用四悉檀起别教四门。类三藏教可知。四明用四悉檀起圆教四门。类三藏教可知。具释并在四教大本。第四一法异名者。诸经异名说真性实相或言一实谛。或言自性清净心。或言如来藏。或言如如。或言实际。或言实相般若。或言一乘。或言即是首楞严。或言法性。或言法身。或言中道。或言毕竟空。或言正因佛性性净涅槃。如是等种种异名此皆是实相之异称。故大智论云。般若是一法。佛说种种名。随诸众生类为之立异字。大涅槃经云。如天帝释有千种名。解脱亦尔。多诸名字。又云。言佛性者有五种名。故皆是赴机利物为立异名也。而法体是一未曾有异。如帝释千名名虽不同终是目于天主。岂有闻异名故而言非实相理。如人供养帝释毁憍尸迦供养憍尸迦毁于帝释。如此供养未必得福。末代弘法者亦尔。或信黎耶自性清净心而毁毕竟空。或言毕竟空无所有毁黎耶识自性清净心。或言般若明实相法花明一乘皆非佛性。此之求福岂若虑祸。若知名异体一则随喜之善遍于法界。何所诤乎。第五为众经体者。诸摩诃衍经皆用实相不思议真性解脱为体也。问曰。诸经或有无实相真性之名。何得备为众经体乎。答曰。如向所辨。一法异名。诸经虽不作实相名说。若说中道法界如来藏正因佛性本有涅槃。皆是实相异名即为众经作体也。第六约观心者。若小乘行人持戒坐禅发背舍胜处一切法门若不得无常无我寂灭之印入此观中皆成邪倒。不能悟理成无漏也。大乘观法亦复如是。若不得法性实相印者。多成魔业堕于二边。岂得入不二法门住不思议解脱也。问曰。凡夫初心岂得即修。答曰。譬如人射的的作著意。此至放箭已有丈尺之疏。发轸奢漫何能得著。学正观心亦复如是。第七通此经者。此经品品皆异名说真性解脱。其道机纯熟之者闻此得道也。大段第三明佛国因果为宗者。宗即是一教之纲维。如有王处必有辅臣共治。经既立体。必须明宗以成教也。今明此义略为五重。
　　　第一分别宗体不同　第二正明因果辨宗义　第三明因果成佛国义　第四约观心　第五通此经文
　　第一分别宗体不同者即为二意。一先核宗体不异。二正明宗体不同。
　　一先核宗体不异者。有师云。此经权实为宗。宗即是体。今问。若宗体是一。体是此经主。是则此教唯有二法无不二之理。则无诸法实相印。若无诸法实相印教则无主。何得诸经皆云此经众经之王也。复次若以权实二法为体者。亦应以二法为印也。是事已如前释。譬如国但得有一主不应立两主也。若一经教有二体。亦应国有二君也。二正明宗体异者。寻经论亦不分别宗体之文此出弘法法师之性。但作义巧便欲开发经教令学者见意故须尔也。非因非果真性为体。因果为宗。约因果以显非因非果。举因则摄于万行。举果则摄于万德。故以因果为宗。如提纲目动。又如君主是一辅臣有二。二臣共辅一主能治天下。今非因非果是一。因果是多。显成一教利益有缘。分宗体之别。以佛国因果为宗也。第二正明因果辨此经宗者。以佛国因果当宗。今故以佛国标名。就此即为二意。一正明因果为宗。二料简。一明因果为宗者。但非因非果既通为众经之体。而因而果亦通为众经之宗。宗则不定。或单用因为宗。或单用果为宗。或因果合为宗。如涅槃明涅槃常住四德之果。文内非不明五行十功德之因果。果正因傍。但以果当宗。若是大品明般若智照之因。文中非无种智涅槃之果。因正果傍。但以因为宗。若法华明一乘因果。借莲华为名。是则因果俱为宗。此经从人法得名。人能行法。即是因地行人。法名不思议解脱。解脱是断德之果。望果行因故以佛国因果为宗也。二料简者。问曰。若言非因非果而因而果。今涅槃何故但果而不因。大品但因而不果。此经既是解脱之名何不但果。答曰。若通论亦得此义。而义有傍正。大涅槃果正因傍。大品因正果傍。今经双举佛国因果。是故佛国因果以当宗也。所以者何。如长者子献盖云。愿闻得佛国土清净。即问果。唯愿世尊说诸菩萨净土之行。即是问因。佛答云。直心是菩萨净土。即是答因。不谄众生来生其国。即是答果。命宗之始双问因果。答亦俱答因果。且净名辅佛弘因果之教也。如室外劝国王长者令厌此身。即是弘因。当乐佛身。即是弘果。乃至弹诸弟子菩萨等。处处有明因果之文。又如室内明十方佛土皆空。即是明果。有疾菩萨用三观调心。即是明因。不思议品是果。观众生品佛道品入不二法门品香积品是因。出室掌擎大众向庵罗园。即表回因向果。如来述成复宗明义具辨菩萨之行。即是述因。明诸佛土音声为佛事寂灭为佛事等。即是述果。验知一教始终皆明因果以成佛国。故并用当宗也。第三正明因果成佛国义者。就此即为三意。一略辨因果相。二简通别。三正成佛国。一略辨因果相者。因是修行之法。行本约理理即非因非果。行即因果。若离非因非果而辨因果。是邪因果。今约此理而明因果。是正因果。经云。隐名如来藏显名为法身。菩萨修行显此藏理功用未圆故名为因。藏理圆显究竟解脱即是果也。故大涅槃经云。是因非果。如佛性。是果非因。如大涅槃。非因非果名佛性。非因非果名大涅槃也。二明简通别者。就此即为二意。一别简不思议因果。二通简因果。一别简不思议因果者。问曰。二俱非因非果。何故佛性但因非果。涅槃但果非因。答曰。此明别教别义分别因果也。若圆教通义俱得。佛性是果者。如大涅槃经云。佛性即佛。一切众生未成佛故。云何众生而有佛性也。涅槃即是因者。又云。大般涅槃本自有之。非适今也。又云。佛性亦因亦因因亦果亦果果。如无明缘行行缘识十二因缘亦因亦因因亦果亦果果。初住望二住是因。望三住是因因。三住望二住是果。望初住是果果。乃至金刚望大涅槃为因因。大涅槃望金刚为果果。无上菩提但是因。无上涅槃但是果。故今明不思议解脱之因果亦如是。二通简因果者。以世间因果即是苦集之法出世因果即是道灭。一切因果不出四谛。但大小明义不同。故有二种四谛之别。小乘明有作四圣谛。大乘明无作四圣谛。于是二间更立二种四谛。谓无生四真谛无量四谛合为四种四谛。并是明因果之义。具出涅槃。解释显在法华疏也。三明因果成佛国为此经宗者。约此四种因果以明佛国因果辨此经宗也。若是有作集无生集此二集善恶五浊轻重约根利钝同感凡圣同居净秽土托生受报为苦谛也。若是生灭无生二种道灭者同感方便有余土托生即彼土之苦谛也。此之道灭即是无作之苦集无量无作之道灭分成。即得生实报无障阂净土。若无作智满则无作集尽。则无一生之报智冥心源。此经云。心净即佛土净也。仁王经云。唯佛一人居净土。故知四种四谛因果即是正报。以正报故说于依报国土也。问曰。有作无生集共有净不净。无量无作云何。答曰。若无量无作因果亦有净不净。三乘人断三界子果两缚尽。俱得受法性身生变易土。三藏二乘通别圆菩萨五人功德既有优劣利钝不同。亦应得横论净秽之别。若别教莲华国诸菩萨非生死人。其土亦得。竖论净不净。诸地菩萨未穷性净之源犹有分惑。故三贤十圣住果报。唯佛一人居净土。故知因果语通从凡至圣非正意。但论佛国因果为此经正宗。入文更当略分别也。第四约观心者。下文云。随其心净即佛国净。观心性本净犹如虚空。即是性净之境。境即国也。观智觉悟此心。名之为佛。初观名因。观成名果。若论自行。即是心主无染。若论化他。即是心数解脱智慧数为大臣。能排诸数上惑以还心源清净土也。故云心净即佛土净也。第五通此经文者。如佛为宝积说佛国因果。即是当宗下文虽不自说。而净名即是法王大将。助佛阐扬因果正教。符成佛说佛国因果断物缘缚。令生佛国成菩萨净佛国土之行也。故室外品品皆有因果之说。室内品品亦有因果之说。出室亦有因果之说。皆符成佛国之教。著在此经文也。大段第四权实善巧为用者。不思议体宗既成此教必有功能。功能者。权实有利物之功能也。亦为五意。
　　　第一简权实用　第二明诸教权实不同　第三释权实义　第四折伏摄受　第五约观心
　　第一简权实用者。有人偏用权巧莫测为用。此用明偏也。今言权实悉得为用。所以者何。若论无言之道。权实并无可说。有因缘故俱可得说若说权有益。权即是用。说实令物得悟。实即是用。是故俱得为此经用也。问曰。若本是体。从体起用乃可言权是用。那得实亦是用。若皆是用。便无体用之殊。亦无宗体之别。答曰。权实有多种。若就自行化他明权实者。前来权实但是用而非体。今经正就化他明权实。是故权实俱是用也。第二明诸教权实不同者。华严具有二教。别教为权圆教为实。三藏一向是权化城引接也。方等备有四教。三权一实。般若废三藏但有三教。二权一实。法华正直舍方便但有一实。涅槃备释四教。在因三权一实。辨果唯有一实同也。问曰。此与方等何异。答曰。方等二入实二不入实。涅槃四俱入实。此为大异。今经是方等教摄。因有三权。果则一实。二入二不入实也。分别具在法华玄义。第三释权实义即有三种。一者化他权实。二者自行化他权实。三者自行权实。一明化他权实者。诸佛菩萨所见三谛不可向凡人说示。随他意语悉皆是权。今约权而明实也。此则有千万种二智。四悉檀赴缘不同。众家不善得此二智意。随取经论所明二智而用之者执诤云云也。二者自行化他权实者。如诸佛菩萨随他意说并是权智。随自意语皆实智也。三自行权实者。诸佛菩萨自行所证二谛三谛之理以辨权实也。还将一家明三种二谛。对之冷然。义推可解。今经所明备有三种二智。为国王长者诸声闻用化他二智。为诸菩萨用自行化他二智。杜口无言是自行二智也。第四折伏摄受者即为二意。一略明折伏摄受。二正通此经文。一略明折伏摄受者。如胜鬘云。应折伏者而折伏之。应摄受者而摄受之。以折伏摄受故为令正法得久住故。今净名为令不思议法得久住故。是以以方便折伏实智摄受类。如戒序云。老死至近佛法欲灭者。佛法湛然。何尝有灭。若魔烧经卷。尚有二十亿菩萨受持佛法。故知不灭。今言灭者约人寿尽故言其灭。如凡夫未得无漏慧命。未能秉持禁戒。身若无常戒法即谢。故佛法欲灭。戒定慧解脱解脱知见五分法身本依色身而起。色身既死。五分亦灭。即是身内佛法灭也。若能勤进发真得道共戒。此则一受不退常寂然。即有五分法身具足。假令七反人天虽生恶国。非但不失须陀洹果。此人必得阿罗汉果。是则阴身虽灭佛法不灭。五分法身无朽坏也。即是佛法久住。若大乘为义。虽复证罗汉尽无生智乃至辟支迦十种观观十二因缘能侵习气。亦归灰灭。如百二十人不堪付嘱丧失财宝。若能开佛知见。得二十五三昧无方之用。住持佛法守护重宝。重宝者。即百斤金百句解脱真宝也。如盛壮之年二十五者堪可付嘱。此人能折伏摄受令法得久住也。二明正通此经者。今净名欲令释迦正法久住。是故室外弹诃室内摄受。通论弹诃摄受处处皆得。如人诃骂是暂时长养是本心。而今或时用权智诃以实智摄。如弹国王长者即是权诃。当乐佛身是实摄也。如诃须菩提云。于食等者于法亦等入八邪而得八正。是用实智诃还用权摄。云如佛说幻人以是事诃宁有惧不。此即权摄。诃阿难亦尔。如诃弥勒等实智诃实智摄受。如诃迦旃延权弹权受。室内别义云云。故知净名折伏摄受成于此教也。第五约观心明权实者观中道时以二观为方便得入中道。是权折伏实智摄受。若观中道而发二乘观。即是实智折伏权智摄受。若观二谛还发二观。即是权折伏权摄受。若观中道还发中道。即是实智折伏实智摄受。复次善将四随用心。如大止观三十六转解说。即是观心折伏摄受正法得住也。大段第五明教相者。前大段四重释此经一部正意略显。但此经与众经有同有异事须分别。而前明四教处处简别教相辨众经同异。大意略应可见。但恐散明教相同异。寻者或未明了。今须更释此经同异之相。就此即为四意。
　　　第一明教相大意　第二略出诸师判教不同　第三研详去取　第四正明判经教相
　　第一明教相大意者。诸经同明体宗用。赴缘利物而有同异者。但以禀教之徒根缘不一。时方有别。是以大圣设教名字不同。言方亦别也。故有顿渐赴机。至如华严广明菩萨行位。三藏偏说小乘。方等破小显大。大品历法遣荡会宗。法花结撮始终开权显实。涅槃解释众经同归佛性常住。今此经抑扬褒贬赴机说不思议解脱者。犹是方等之教。第二略出诸师判教不同者。若观岌法师三时明义。一有相法轮。二无相法轮。三常住法轮。此经并属第二时无相得道。未明佛性常住涅槃。若开善光宅判教有三种。一顿二渐三偏方不定。渐教分为五时。此经是第三时折挫声闻褒扬菩萨之教。犹未会三归一辨佛性常住。若是庄严四时明义。此经犹属般若无相得道。亦未明会三归一佛性常住。若是地论四宗明义。此经即是真宗大乘缘起反出之教。若是流支半满明义。此经即是满字之说。不异华严涅槃。从来名义古今判教不同。法华玄义别当委出也。第三研详去取者。若言此经是第二时教或第三时说未明佛性常住者。此经明不思议真性。真性岂非佛性。若言不明常住。此经云。如来之身即是金刚之体。众恶永尽众善普会。当何有疾。岂非常住也。次若言此经是真宗之教过法华者。何故诸声闻人于此经中不见佛性同法华涅槃也。次若言此经即是满字明佛性常住者。何故涅槃判为生苏之教。生苏既不得。即是醍醐。此经何得即与涅槃满字齐也。引诸经论检核众义。备出法华玄义也。第四正明判此经教相者。但如来经教乃遍满三千。元其正意不出四种。一者顿教二者渐教三者不定教四者秘密教。一顿教者即华严经也。譬如日出前照高山。又如涅槃经云。雪山有草名曰忍辱。牛若食者即得醍醐。即其义也。然虽云顿教。为化菩萨不无兼开别教方便。故无量义经云。摩诃般若华严海空宣说菩萨历劫修行。而未曾宣说如是甚深无量义经。未同法华三乘同得开佛知见发本显迹成道已来甚大久远。如此即不与诸法师同也。二渐教者。即是五味相生。三藏初门所说事戒定即是从牛出乳。三藏教明生灭四谛即是从乳出酪。方等大乘最初说无生四谛。无量无作对破小乘诃责声闻乐小法者。即是从酪出生苏。摩诃般若亦说无生四谛。而具明无量四谛宣说历劫修行。亦说无作四谛会小乘法皆是摩诃衍。令声闻转教。即是从生苏出熟苏。如法华说一实无作四谛为诸声闻开佛知见悉受记莂成大果实如秋收冬藏更无所作。即是从熟苏出醍醐。又涅槃经为诸比丘说三修佛性一实无作四谛。为诸声闻开决慧眼见佛性安置诸子秘密之藏。亦是从熟苏出醍醐。故无量义经明说大品在法华前。大智论云摩诃般若在法华后。如此明五味之义与常涂一往似同。细心比并辨次解义不相关也。三明不定教者。亦不同旧解别有遍方不定之说。今但于五味教内利根之人不同教教悉皆得见佛性。故有满字之义。故涅槃经云。譬如有人置毒于乳乃至醍醐亦能杀人。所以梁武流支摄山三家此经大品皆是满字明佛性辨常。意在此也。四秘密教者。大智论云。佛初成道鹿苑转四谛法轮。显露教中明五人见谛得须陀洹果八万人得法眼净。秘密教无量菩萨闻说大乘得无生忍。复次始从得道至泥洹夜常说般若。或可即其义也。此经云。佛以一音演说法。众生随类各得解。此亦是秘密教之相。若时众皆不得闻见即是秘密教也。问曰。若尔可无遍方不定说耶。答曰。五味次第尚得论不定。遍方设有异说此复何须论也。婆罗门将偈来此出四种论。所谓牛王论虾蟆跳论师子论鸟眼论。今借便用此四种论通前四种教。牛王论通顿教。虾蟆跳论通渐教。师子论通不定教。鸟眼论通秘密教。今判此经非是顿教乃至五味渐教生苏之味。若约不定教即是置毒生苏而杀人也。利根菩萨于此教入不二法门见佛性住不可思议解脱涅槃。即满字之教若秘密即不可知也。此经意不主明教相。是故不须委曲也。但教相义多有所关最为难解难明。法华玄辨四教义方可得。略见大意耳。
　　佛法不思议　　唯教相难解
　　二乘及菩萨　　尚所不能测
　　何况诸凡夫　　而欲判此事
　　譬如生盲人　　分别日轮相
　　欲判虚空界　　一切诸色法
　　而言了达者　　毕竟无是事
　　是故说法者　　各生惭愧心
　　自责无明闇　　舍戏论诤竞


　　维摩经玄疏卷第六


