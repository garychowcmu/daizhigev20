  十一面神咒心经义疏
　　唐 慧沼撰




　　十一面神咒心经义疏

　　夫至理幽寂言形之表。而灵智妙应玄感之机。炎向情风忽动慈极之妙观。电影身云流光悲重之珠王。感起东刹应从西兴。每感必应如谷神响。酬而现形如镜明像。度十二因缘举十二观面。救八难极苦开八种神咒。然则入道虽多不出人法。所言人者十一面是。所言法者神咒心是。非人无以持咒。非法无以成人。法人虽殊不思议一也。十一面者。神彻三有无非现化。形入六趣无非感应。功齐已成之尊。迹同未极之流。体法性而永寂拯溺衰而兴悲。智穷太灵身遍法界。灵达无方能照三业。信敬德力难思善救五趣苦难。十一面者。前三面慈相见善众生。而生慈心大慈与乐。左三面嗔面见恶众生。而生悲心大悲救苦。右三面白牙上出面见净业者。发希有赞劝进佛道。最后一面暴大笑面见善恶杂秽众生。而生怪笑改恶向道。顶上佛面或对习行大乘机者。而说诸法究竟佛道故现佛面。各尔三方三面为化三有故现三面若合本面应十二面。而十一面是方便面。本体常面是真实面。面离于身而智面主面表内怀以显权实。故常面上现十一面。故曰十一面也。神咒心者。人既叵思大士所说神咒法亦难测也。神者难测也。咒者敕责也。心者虑智也。经者彼云修多罗。亦云经也常也。汉地风俗圣人所说皆名为经也。今大圣所说故目之为经。前贤今圣虽历永劫所说经常故也。
　　今释此经前有六义。第一明大意。第二明经宗。第三明功能。第四明阶位。第五明感应。第六明释文义。第一明大意。凡是大士化世之大意者。欲令一切入于佛道。故上求佛道下化有情。具三阿僧祇行望得三菩提果。皆为有情令入佛道。然诸有情从本以来无明所藏缠缚生死。故菩萨垂大慈悲。以种种方便种种教化。大悲拔苦大慈与乐。故此观世音菩萨现种种身说种种教。化诸有情方便之事于诸经中而广说也。故华严经曰。观世音菩萨经大悲法门度脱一切也。法华经曰。以种种形游诸国土度脱众生。故三十三身现化众生也。不空罥索经曰。是观自在菩萨乃现八手而被鹿皮。又曰。千手千眼大自在王十一面观自在菩萨。此菩萨或现大自在天身故现此身也。亦此菩萨有无量身无量面。故观世音经偈曰。具足神通力。广修智方便。十方国土中无刹不现身也。问有何因缘故是观自在菩萨乃有如是方便而度娑婆耶。答天地本起经曰。劫初时天下无光。尔时西方阿弥陀佛念。当彼往化。能仁是同学。应彼作佛即击犍槌。一切皆集郁提讲堂。佛告众言。过此八十恒河沙土有忍土。众生失于光明为大困苦。谁建立功德。于是应声菩萨白佛。世尊十方佛皆建立。便天人不绝。即与吉祥菩萨二人共议。为世作眼目而造日月也。应声菩萨作日。吉祥菩萨即作月也。应声菩萨即观世音菩萨也。吉祥菩萨即大势菩萨也。是二菩萨神德无量。名称若干早阴。此方与物缘重也。问此菩萨为几劫化耶。答此菩萨愿重。故若众生不尽者是菩萨之化而不绝也。故经曰。昔有转轮王名曰遍净。有太子亦有大臣名宝慧也。大臣发大誓愿欲度娑婆世界。时是太子随臣发愿共化此土。故尔时转轮王者西方阿弥陀佛也。太子者是观世音菩萨也。大臣者是释迦文佛也。故观世音经偈曰。弘誓深如海。历劫不思议。侍多千亿佛。发大清净愿也。第二明经宗。问此经以何为宗耶。答正说所说意略有三义。一者以观世音菩萨行法为经宗也。问于观世音三昧经已明行法。何故更说观音行法耶。答行有二种。一者寂静行。二者动转行也。彼经依定力而征瑞。此经依作法而显益。故异也。三昧经所说行法若不得定难可易得。不当末代机也。若此经如行法而作法而终无不得益耳。二者说观世音菩萨神咒为宗。此有二事。一显现事。二隐密。是经所说神咒秘密之事如法行者是菩萨大士无形能不应有情之感。故以神咒为经宗也。三者为一切有情欲示所归依处。故以菩萨德力为经宗也。故一切行者必依行法及菩萨神力而得成道之终以无上道果为经宗。故下经曰。百千俱胝那由他佛名称菩萨称名二功德平等平等也。问此经行法于三乘行中为何行耶。答三乘虽殊其理一致。但心自有大中小。故三行差别也。故此经正明菩萨大行为宗也。问此经所说神咒心者为是菩提心耶。为是正神咒心耶。为是行者之心耶。答今言神咒心者非是有情之心也。是神咒秘密变异之义似有心神随人所念得成就。故曰神咒心也。问若是神咒有心者为是生灭心耶。为是无生灭心耶。答是神咒者与理相应故非色非心。而能色能心者皆观自在菩萨神咒似有心而非是有情心也。十一面者实是十二面也。上佛面是果。下菩萨面是因也。谓是因果一双也。亦上十一面是方便面。下一面是真实面也。谓是真实方便一双也。是十一面中前三面慈相左三面嗔相。慈是文嗔是武。谓是文武一双也。右三面白牙自在菩萨变现十一面。或现佛面或现慈面或现嗔面或现白牙上出或现暴大笑面。虽现十一本体不二故。举变现面故曰十一面也。问是菩萨有慈面相不可怖。而何故是菩萨有嗔面耶。亦有牙出笑面相示三相耶。答夫圣绝净污之气。岂有嗔笑相耶。然随世间者依违境而发嗔也。依顺心而发笑也。现牙出相而赞净也。白牙上出相者方广经曰。身口意净故二牙白相也。故知赞净三业有情。故有白牙上出相面也。暴大笑相者化善恶杂秽有情。故现暴大笑相也。何知然者。夫笑之者见善而心喜故笑也。见恶而嗤谤故笑。而今曰暴大笑相者。必当嗤谤彼恶罪故有暴之言故。嗤彼善恶杂秽有情故有笑面也。谓世间人面表于心。心出于面。见善色喜。见恶色恶。随心善恶面色美丑。故随世间故圣现此面相也。问若化善众生但以慈面。化恶众生但以嗔面。而化善恶杂秽有情但以暴笑面。化净业有情但以白牙上出面者。是化娑婆有情。善者甚少恶者甚多。故以嗔面而化度耶。不以余面化耶。答先以嗔面而化有情恶。后若调其心而成善心者。乃以慈面而化度也。亦以嗔面能除怨敌也。故下云。取慈支一颗诵一百八遍。妆点此像左边嗔面。面向怨敌怨敌不进也。问若尔各各一一而现化耶。亦得具现十一面耶。答方便化物不可定相。或具现或不具。今依具现之。但若有恶缘怨害行者。至诚发愿欲离此怨者。是观世音乃现嗔面而降伏之。若有众生欲求佛道。即现佛身而为说法之。若有众生欲度众生勤修净业而净。现白牙上出面乃赞劝进也。若有众生欲见观音现后化度。即现慈相而说法也。若有众生或善或恶或行不行心行不定欲见观音化度。即现暴笑面而为说法也。今更释十一面以五义而释。一圣有二化方便。一圣默然密化。如维摩诘默然。即是本面也。二圣说法。谓种种方便种种说法也。即是十一面相也。二圣有二化。一说实慧而化有情。所现之身亦真实体。即是前三慈面也。二说权方便慧而化有情。所现之身亦方便身。如嗔面笑面牙出面也。三圣有二化。一者一往化。如笑面嗤恶业也。二遂化。如嗔面呵恶也。牙出面赞净业也。四圣有二化。一相顺化。如华严经田猎鱼捕共助而化也。即如暴笑面化也。二相夺化。如持论逼迫化。即嗔面呵恶也。五圣有二化。一慰喻化。如维摩慰喻章。即此慈面叹善也。二调伏化。如维摩调伏章。即如嗔面呵恶也。虽不对生菩萨。而作十一面像如法修行者愿令得也。问何故佛面是一。慈面嗔面牙出面各有三面。亦笑面是一耶。答果道无二故佛面无二也。慈面三者慈不出三故三面也。一慈有苦无乐有情而令离苦得乐也。二慈有福无慧有情而令具福慧也。三慈有慧无通有情而令备神通智慧。故慈面三也。嗔怒面三者。一怒欲离苦报重迷苦业也。二怒欲求乐果不知乐因也。三怒观寂静理还著散乱境。故嗔面三也。白牙上出面三相者为赞三业净故有三面也。亦为化三有故有三三九面也。暴大笑一面总嗤善恶杂秽有情故有一面也。问至人无相。相随缘现。故不见世间人面十一身一者。何故违世而现身耶。答每面应有而以彼人。故浅识之者见彼嗔面人但知嗔人不知观音方便。故今为浅者令知观音一身变现十一面之身。故现十一面身也。第三明功能。是观自在菩萨神咒功能非是一类。处处不同。随彼所说而不等也。是功能虽多略有三种。一请观世音经说四种神咒。正现阿弥陀佛观世音菩萨大势至菩萨。是大利益。二不空罥索经说大神咒得二十八功德。三此十一面经明八种神咒。明十四种利益也。如此功能虽多不出得离也。离有三种。一者能灭八难。二者能拔三道苦。三者能灭四重五逆也。三道八难是苦果。四重五逆是苦因也。故观世音经偈曰。地狱鬼畜生能灭诸有苦。生老病死苦以渐悉令灭也。若灭四重五逆者余罪可易灭。若皆灭罪者苦报易脱也。问何故不说灭是诽谤大乘罪耶。答大品经曰。若诽谤大乘人堕大阿鼻地狱。若劫尽时更移他方地狱。迳无数劫不说出时也。得有三种。一见诸佛摄受。二现世丰安即现报也。三生安养国也。虽有十四种功德及一切善报不出得离。合六种功德也。亦不出世出世二种果报也。世间报即是人天丰乐报也。出世间报即生净土不退菩提果也。问若至心行者得免三界三苦耶。答一切苦无非解脱。故观音偈曰。生老病死苦以渐悉令灭也。第四明阶位。凡菩萨阶位不出二种。一者已成佛菩萨是法身大士也。二者未成佛菩萨是直往菩萨也。已成佛菩萨者。如妙德菩萨等是已成佛也。未成佛菩萨者。从初发心至于十地未满行业故未成佛菩萨也。今大乘有二义。一平道门二渐舍门也。平道门者。一切大有情从本以来与佛常一。但以众生起二见故有二相。故经曰。不知自身有如来。流转生死无出时也。亦净度三昧经曰。平等真法界佛不度众生也。渐舍门者。不无已成未成之义也。故从初发心而于五十二位中。每位乃有入分住分胜进分。故满行断惑方得成佛也。是观世音菩萨乃有二义。一云。已成佛菩萨也。故观音三昧经曰。是观世音在我前成佛。名正法明如来。吾为弟子也。二云。未成佛菩萨也。故观音授记经曰。是观世音菩萨昔于金刚师子游戏佛所初发菩提心。彼时国王名曰威德王。于其国观入于三昧。其王左右有二莲华从地涌出。杂色庄严其香芬馥如天栴檀。有二童子化生其中结跏趺坐。一名宝意二名宝上也。时威德王从定而起。见二童子坐莲华藏。以偈问曰。汝为天龙王夜叉鸠槃荼。为人为非人。愿说其名字。时左面童子以偈答曰。一切诸法空。云何名字。过去已灭。当来法未生。现在法不住。仁者问谁名。空法亦非人龙非罗刹。人与非人等一切不可得。左面童子而说偈言。名名者悉空。名名不可得。一切法无名。而欲问名字。我名为宝意。彼名为宝上也。是阿弥陀佛灭度后世界法音不断。彼佛于中夜入灭度。是观世音补佛之处。世界转名众宝普集庄严世界。佛名普光功德山王佛也。次大势至补观世音处。佛名善住功德宝王佛。是金刚师子游戏佛与阿弥陀佛皆有乘。后二佛唯菩萨乘。闻此三佛名者得转女身超四十亿劫生死之罪也。弘猛海慧经曰。昔此阎浮提有王名曰善首。有五百王子。第一太子名善光。值空王观世音佛乃发十愿。一大悲观世音愿知一切法。二大悲观世音愿乘波若船。三大悲观世音愿得智慧风。四大悲观世音愿得善方便。五大悲观世音愿度一切人。六大悲观世音愿超生死海。七大悲观世音愿得戒定道。八大悲观世音愿登涅槃山。九大悲观世音愿会无为舍。十大悲观世音愿同法性身。是观世音发愿。愿我未来作佛。字观世音三昧。称我名不往来度者不取妙色身。若行此愿清净庄严一室。以于此土行菩萨道。故知未成佛菩萨也。若从多者为已成佛。亦为化有情故更示成佛耳。故法华云。应以佛身得度者。即现佛身而为说法也。第五明感应。问是观世音菩萨何处故有情感即观音应耶。答是观世音菩萨既为法身大士无所不遍。故经曰。十方刹土中无刹不现身也。若依华严经曰。南方有山名曰光明。彼有菩萨名曰观世音。汝诣彼问。善财童子登彼山顶。推求见观世音菩萨住仙西阿。处处皆有流泉浴池。林木郁茂池草柔燸。结跏趺坐金刚宝坐。无量菩萨恭敬围绕。师为为说法大慈悲经也。复次不空罥索经曰。佛在补多罗山顶。观世音菩萨宫殿所住之处。复次大无量寿经曰。正在西方安乐世界。阿弥陀佛补处菩萨也。问彼菩萨身量为几许耶。答是菩萨身量亦是处处不同说也。故无量寿经曰。阿弥陀佛身高六十二恒河沙由旬。观世音菩萨身量长八十万亿那由他由旬也。又三昧经曰。身长一丈。项背曰光也。故准彼而造像者不可堪管也。故随根机而造少形。故不空罥索经曰七尺。此经云一搩手半也。夫圣人现身长短不定。故就一释迦身量不定也。若现遍满法界之身时为名卢舍那也。若现王宫时或名释迦。身长一丈六尺。若俱尺罗长者以尺量。佛足自跟至膝不知。故知机缘不定。故身不定也。夫感应义常云。以三世善而感佛故应也。又以恶感佛之时。捊应感恶。生善时佛应也。若无恶者何应而化物耶。感者召义应者应现义也。应有二相。一直以佛菩萨应现。如请观世音经明阿弥陀及菩萨现于王舍城也。二密以方便身而应现。是事甚多载于记传也。问何相感故乃应现生佛菩萨。何相感故应现方便耶。答略有三双六只。一众生有二种。一深种善根者感故应现生佛菩萨身也。二福薄众生感故应现方便身也。深种善根者多佛值多供养佛多闻法发菩提心也。薄福众生者目而不见。虽闻不勤。勤而不久。故数退为福薄也。二者有二众生。一能观实相。二不能观现世。夫如实觉观故名成佛也。所言实相者。一切诸法本来寂静。无所去来亦无生灭。能如是观。菩萨即应。故华严经曰。一切法不生。一切法不灭。若能如是观。诸佛常现前也。一切凡夫有情岂起是心。故不应佛菩萨也。三有二众生。一当时至诚发愿。二不至诚发愿也。至诚发愿即应现佛菩萨。不至诚发愿故不应也。第六释经文。夫释经文有二种。一者龙树菩萨造智度论以释摩诃般若经者。但释经文义而不开段也。二者天亲菩萨造金刚般若论以释金刚般若经者。即开十二章也。汉地诸经论师亦有二种。一鸠摩罗什三藏师。时世称无相佛也。乃释维摩经文义而已也。二释道安法师。时世称印手菩萨也。将释一切经。每经要开三段。所谓序说正说流通说也。今日意者若欲释文义者。要依龙树菩萨及罗什师意也。若将开章段。亦因天亲菩萨及释道安师意也。将释此经文有三大段。第一序说。是经初文现也。第二从白佛言世尊。我有神咒心下是正说也。第三自尔时观自在菩萨说此语已下是流通说也。就初序说有二段。一者通序也。二者从观自在菩萨下第二别序也。谓通有诸经首故为通序。别于此经中在序故为别序也。就初通序有六句。一如是。二我闻。三一时。四婆伽婆。五在室罗茷竹笋道场者是住处也。自与大比丘众下第六同闻众也。如是者谓信也。我闻者是阿难之我。元传闻之名也。时者简非余经说之时也。正是说斯法别时也。婆伽婆者此云能破四魔。亦云永吐欲根等。多诸称名故云婆伽婆也。室罗茷者亦云舍婆提也。此翻云不可害也。亦翻云仙人住处也。是通处也。竹笋道场者是别处也。以竹笋为严修道场窟故曰竹笋道场也。与大比丘众下第六明同闻众也。就此有二。初别列众。次总结也。就初中有四。初明罗汉。二明菩萨众。三明四部众。四明十部众。谓八部众加于鸠槃荼与毗遮舍也。就初有五句。初明与者共也。二明大者有三义。一德高故曰大。二行胜故曰大。三数多故曰大也。三明比丘者。此云乞士怖魔破恶也。四明众者多也。五明千二百五十人俱者人数也。谓佛恒所绕众也。菩萨摩诃萨下第二明菩萨众。就此中有三段。初举名也。谓菩萨此云道心众生。摩诃萨此云道心众生也。第二举数文现也。从慈氏为首以下第三举别名也。彼国具言弥牵勒。此云慈氏。是姓名也。亦此菩萨但修慈行与观世音同类。故初首列也。故是弥勒菩萨于释迦佛前四十二劫先发心也。但释迦勤行苦行。弥勒但修慈行。故释迦超九劫而成佛也。从无量无边下第三明四部众。中有二段。初举数文现也。次举名。谓比丘比丘尼等是四部众也。比丘者僧众也。比丘尼者尼众也。尼者此云女也。优婆塞者此云清信士也。优婆夷者此云清信女也。从天龙夜叉下第四明十部众也。一者天自在义也。二龙是畜生中有威势。能雨泽地增长谷果也。龙有二种。一地龙。二虚空龙也。三夜叉此云可畏亦有二种。一天夜叉二地夜叉也。四揵闼婆此云[求*更]疾亦云轻也。五阿修罗此云无酒也。彼国人女好男丑也。六迦楼罗此云金翅鸟也。七紧那罗此云乐神也。八摩睺罗此云匍匐行也。九鸠槃荼此云冬瓜鬼也。十毗庶舍此云赤色鬼也。从人非人等下第二总结也。如紧那罗等似人而额上角。故为非人。故曰人非人等也。从尔时观自在菩萨下第二明别序。此中有段。一牒来众。谓无量俱胝那由他百千持咒仙人也。俱胝者亿也。那由他者婉也。前后围绕右绕三匝者。第二明将来仪则也。谓欲度三有故曰三匝也。谓欲承一道清净之理一乘如实之行故曰退坐一面也。从白佛言世尊我有神咒心以下第二大段正说也。此中亦有三大段。第一举神咒功能。是叹乐门。此即有二。初举神咒次佛述赞也。从善男子我亦随喜受汝神咒下第二大段正说神咒。是受乐门也。从世尊如是神咒下第三大段明修行方法。是利益门也。就初大段亦有三段。初正明神咒德。自欲利益安乐以下第二明略赞功能。第三自一切诸佛同所称叹下引经叹咒也。此中有二。初以三句略叹咒也。一同所称叹。二同所随喜。三同所赞持也。从世尊我忆过去下第二明值佛。此中有二佛。初值佛名百莲华眼无障碍顶炽盛功德光王佛。具十号。次值佛名美音香佛。具十号。此二佛中各有二段。初举佛名。次明所化也。初明佛名莲华眼是譬名也。眼根清净如百莲华也。无障碍顶者次叹顶相。谓无上最胜义也。次明功德光王者次叹光明。谓光中上光也。明是晓顶是法身光是波若音以若三点德具佛也。次佛名美音香者。以或香法音以为名佛也。所化益有十益也。一脱八难。二灭大重罪。三月蚀还生。谓天下有患。自有日月蚀。而如法咒者还生而无患也。四明格量功德也。谓百千俱胝那由他佛名称观世音菩萨名称平等平等者。是平等中平等故重言也。此中有二义。一他方诸佛是他方有缘。此土无机也。观世音此土有缘故。二功德平等无异也。今义以不二二者。诸佛于他方有缘故功德多。是观世音于此土有缘故福多也。以二二不二者。诸佛是法身体一。是菩萨亦为法身体一。故曰平等平等也。五明得不退转也。退有三种。即行退念退位退也。是十心中六心是行退也。是七心以上六地以还是间无行退。而有念退位退也。当于七地是位退也。是八地中无行退位退。但有念退也。正至十地无三退。故曰不退转也。六离一切病也。是一切病者不出四百四病。随四大起也。是一一大各起一百一病故也。七脱一切障也。一切障不出三障。一烦恼障。谓从心而起四十七心烦恼也。亦从见思二轮而起九十八使百八烦恼也。二报障不出三报。一现报。谓现世受报。二生报。谓死后受报。三后报。谓第二生所受报也。三业障是三业障也。谓以所作恶业恒障善业也。八脱一切畏不出二种。一有情畏。如盗贼鬼难等也。二无情。谓水火风等也。九灭三业障重。举身口意三业重障也。十领受菩提者。谓受记作佛也。第二从尔时世尊赞观自在菩萨下佛述叹文现也。从善男子我亦随喜以下第二大段正说神咒有八少段。第一明根本咒也。此咒者是八咒中之根本也。为成此咒故有余七咒。此中有三段。初敬三宝。次正诵神咒。后明得益。余七咒例此可知也。有一经者此根本咒并诵三尊也。此经咒前为先敬三宝。是离合不同耳。此中观自在菩萨也。弥勒本愿经曰光世音菩萨也。法华经曰观世音菩萨也。此观自在之称最为胜也。观有二种。一遍二不遍也。二乘所见有不遍义。但见三千世界内故也。菩萨所见无所不遍故曰观自在也。故经曰。无垢清净观慧日破诸闇能伏灾风火普明照世间也。第二咒咒水及衣咒。第三咒咒油香咒。第四咒咒华香鬘咒。第五咒咒献佛供咒。第六咒咒薪咒。第七咒咒结界咒。第八咒咒请还宫咒也。阇提华木截为三十一段。苏酪密渍之以诵烧火也。阇底华木者此云一生亦曰实也。此土无木也。问若以此咒咒彼水衣时。是咒著水衣耶。答水衣无心。咒亦无相。而咒物时一切随咒。此是圣密术耳。然则以无色色咒而咒尚著无心物者。何况以此咒咒有情之流耶。问何故先咒水耶。答水是能除秽。若不除秽法即不成。故先咒水也。次虽咒水除秽而若不除所著之衣秽者亦难成。故咒净于衣也。次既咒水衣而油香不净者烧光不净。故咒于油香也。次虽咒油香若华香鬘不净者庄严不净故。咒华香鬘也。次虽咒香华若佛供不净恭敬不勤。故咒佛供。虽咒佛供若火薪不净者火气不净也。何以故。先咒水者令净秽故。复令咒薪者令净火气故。水火之理能药能毒以咒力故为能成药也。有邪气故为能毒故咒水火为助成咒力也。既咒火气而不结界者神鬼相乱。故咒结界令镇咒场使制恶鬼也。第八咒请还宫者。以咒令知礼节。是随世间礼仪也。初咒是根本后七是相从也。次从世尊如是神咒以下第三重举修行方法也。就此中有三大段。初诵咒得益也。次从世尊若欲成立下第二明造像方法也。自复次行者或于日月下第三正劝行法也。就初中有三少段。初总表也。从若患疱病下第二明得益也。荼耆尼者此云莫胜也。毕遮舍此云狂鬼。亦赤色鬼也。羯吒布旦那此曰火热病鬼。云一大臭鬼也。癫病者是崩病也。此病有二种。一邪风所得。二邪鬼所著也。痫病者是小儿癫痫病为痫病也。桦皮者盖是桂皮耳。极苦有所余种种疾病下第三总结也。次从若欲成立下第二明造像方法。中有二段。初正明造像法。次略明修行法也。初中有三段。初明所造檀木状也。第二明长短大小。谓长一搩手半也次第三明正容体也。谓左手执红莲华。展右臂挂数珠。及作施无畏手作十一面也。所以提华者。左手未便之手。以喻行者初发信心。右手挂数珠者。右手是已便之手。即喻行者修行增进便熟之利也。数珠者谓福慧二种庄严之宝珠也。及作施无畏手者。修行求愿必得所愿。故表施无畏手者。谓福慧二宝能施一切破贫穷困故为施无畏手也。作十一面者。顶上一面作佛面也。前三面作慈面左三面作嗔面右三面作白牙上出面后一面作暴笑面也。谓本体一面一身。或作佛面而为说法究竟菩提。或作慈面大慈与乐。或现嗔面乃令制恶大悲救拔苦。或作笑面令安左家利嗤离乱引入佛道。故以所化十一面为名观世音。故曰十一面也。次从此像造已下第二略明行法有九段。初明时间。白月一日至八日即是阳时也。谓万物顺气而成故曰顺日月也。若欲破除应用阴时也。谓黑月是阴时。从十六日至三十日也。问此中佛说阴阳俗事耶。答佛法真谛不离俗法。依此俗故有真谛也。故佛为提谓波利长者说阴阳。是人天教。故今虽说大乘行法。不无助教也。次诵咒数。谓每日三时诵一百八遍也。对一百八烦恼故诵一百八返也。一日三时者三尊而求愿也。次自从此以后于一静处下第三举处所也。静处者是山谷静处之处也。虽非山谷于里广博静处也。外国持咒法向东流水房涂牛粪不令气通。故为静处也。次自面向西方下第四明所向方也。西方是菩萨所住之处。亦是观音之师阿弥陀佛所住之处也。故向西方也。次自随力所办下第五明所献佛供。亦有二段。初明佛供。二明行者食物也。佛供者谓沉香苏合也。二明行者食。大麦乳者谓内腹长养不妨胀满也。自至十三日下第六明更胜献供也。又行者食三白乳酪苏者。除热患调和内安也。自取菩提木下第七明所燃香木也。菩提此云道也。般若问论曰。优楼频螺林中成道即是菩提树也。优楼频螺者此云木菰也。自复取彼木截以为一千八段下第八诵咒数也。谓必以征瑞为期信心转增故诵咒更倍前。百八更增千八也。此菩提树用都鲁色迦香油清之也。法华经曰卢波香此云草香。与此中都鲁色迦香音韵少异大意相似也。谓彼香熏油以香诏油故曰都鲁色迦。香油也。咒木一段即置火中也。自尔时大地山及然摇动下第九显验征瑞也。此中有二。初明动像二明出声也。问木是无心。何故动而出声耶。答此有三义故动而出声也。一者行人心诚。二愿强盛故。三菩萨愿重故也。人世不无是事也。如丁兰木母犹现生相僧感画女尚应哀形。何况是菩萨而不应耶。经曰。佛从天下木像起坐。佛先令坐后异处住故。佛言。若人礼佛像得福如真佛也。问此行法中何故白色为法如日月设礼白檀作像白牙上出白味为供面向西方耶。答白色是众色之本。观音是行人之基。如法华白毫放光白牛驾车白叶华坐。以表一乘众教之本也。面向西方者。有五义故面西方也。一依五行者。西是金东是木南是火中央为土北方为水。谓以金克木而成物也。菩萨向西者备金义也。行者向东取木义也。谓愿菩萨为圣工乃取智慧金兵。而刀为克行人质朴木。令除闇愚相为成正觉形也。二者依五时。东为春西为秋南为夏北为冬四维为四季时也。菩萨向西者。是秋万物已成果之时也。行人向东者。是春万物动阳荣华之时也。菩萨向西秋方者有二义。一菩萨已成佛道法身大士如秋成果也。二成道故愿施道果。如秋被赖也。行人向东春方有二义。一行人始行向道如春动阳。二已向道春愿得秋果也。三者依五色者。东青西白南赤北黑中央黄色也。菩萨向白色方者。白是众色之本。是行法众行之基。行人向青色方者。是所满之未也。青是万物生相。有物向行如青也。四者依五常者。东仁北义西礼南信中央智也。菩萨向礼方者。是观世音菩萨不受余物。但受方礼敬向西方也。如法华但受称礼不受宝珠也。行者向仁方者。行人必被仁慈而得道。故向仁方也。五者依五戒者。东不杀北不盗西不淫南不妄语中央不饮酒也。菩萨向不淫方者。淫是欲界根本。先度欲界苦故向不淫方也。行人何故向不杀方者。杀是众罪根本故也。谓欲遇观音慈悲故向不杀也。问若无白檀之国者为何木作像也。答若依方法者。必求白檀而作像也。若以义门而推者。若求而不得者亦以柏木作像也。何故者。若观世音必依白檀木像而现瑞应者。何故不空罥索经以布而作像耶。若彼经所说方与此经所说异者。此一经中用木。何故或用阇低华木或用任婆木或用菩提树木或用苏末木香。故知彼国多有种种香木故用种种香木也。若定用一香木为法者。可举四种香木。若求白檀而不得者。应用余木也。若烧香木而无四种木之国随有得用也。彼天竹多有珍香木。此土无故不翻木名而用天竺音也。故有阇底苏末任婆木名也。上面出声者。即是佛面出声赞行者也。此中有二。初出声后赞行人也。第二赞文有五。初受赞。二腾空而去也。谓得菩萨所行之分故得是菩萨少分神通也。三游化无碍。谓菩萨一旦遍历十方无所不趣也。四得作持咒仙。仙有二种。一内仙人二外仙人也。内仙人者。谓佛菩萨故龙树菩萨赞文曰。稽首天人所奉尊阿弥陀仙两足尊也。二者外仙人也。谓外道仙人修苦行者也。今云持咒仙人者即是菩萨仙也。如我自在无碍障者行人所修如观世音所得功德自在无碍也。何故佛面出声者。佛是极果相证为足故也。亦行此行故当得佛果。故佛面出声而赞也。次自复次行者或于白月下第三明修行方法也。此中有三段。初明行相。次明现瑞。第三明行益也。初中有八段。一明时也。谓白月十五日者何故举圆月时者　如白月圆满所行满足故也。又白月之时昼夜清明。所行决定清净明无疑也。又诸佛菩萨必用中道。欲学佛行故用中道也。谓十五日者是月之中道也。何者。如补处菩萨生欲界中天即是兜率下生中国迦毗罗也。中夜出生中夜涅槃故用中道也。次从以十一面观世音菩萨者第二明所作像也。次自置有佛驮都制多者第三举所置处也。佛驮者此云觉者也。都制多者此云塔也。或塔有二种。一有舍利即真塔也。一无舍利但置经及佛像即兜婆也。今即都婆塔或曰都制多也。次从著新净衣者第四明外净具也。谓内净意业外净身口故及净三业堪可行道也。次从受持斋戒下第五明内净意也。次经一日一夜者第六明修行时间也。行间有三时。短者一日一夜。中者一七以上三七以下也。长者是一月以上也。人有三根。一上根福德又是一日夜也。中根是七日以上也。下品下根是一月以上必为现瑞也。次自不饮不食者第七明苦行相也。不饮不食者是仙人行也。饮食是大患也。若学仙道持咒者一日一夜尚不饮食也。何况长时断谷也。问不食为道耶。答若行邪道者食不食皆邪也。若行正道者食不食皆正行。故悉达太子初行断谷。但服胡麻然后受食也。自取苏末华者此云好意。是第八举诵咒数也。此华一千八枚每华诵咒乃置像上也。是天竹国华此土无斯华也。问若无此华者。得用余华耶。答是经行法要用此华必求可用也。若无此应用余华也。次自尔时其像下第二现瑞有三段也。初明正现瑞也。谓当前一面出声如雷也。何故此行法中从慈面出声者。前表极果令于行者乃乘大慈令得大乐也。自由此便令以下第二动地先段动像后出声。此段先出声后动地者。前段发动行人心。然后慰喻其心也。今此中先令慰喻后发动信心也。次自行者尔时应自安心下第三行人得益也。此中有八少段。初明行相。二明礼念。三明愿誓。四遂愿。五能除国灾。六能愈长病。七能消结怨。八能除障受善也。初明行相有四少段。初明愿期。二自敬观自在菩萨下明礼念也。次自我于阿耨多罗下第三明略愿誓也。阿耨多罗三藐三菩提者。此无上正遍知道也。是金刚道后所证极果也。便与其愿下第四正遂愿也。此中有四段。初正明遂愿也。次自复次行者于月蚀时下第二月蚀还生也。天表更相神咒令除也。谓取苏一两银器盛之。置此像前念诵此咒。是月还生也。次自复次行者应等分取下第三明恶梦极病并除。谓取雄黄置此像前。念诵此咒一千八遍。以水和点置眉间三事成就。如前所说也。若暖水洗浴其身则除障也。梦恶者。附神令见诵神咒。神咒故反恶令吉也。极病者。四大相违五体不顺皆令和安也。次自复次若他方下第四能袪他敌也。谓应取燕支一颗诵咒之一百八遍。妆点此像左边嗔面面向怨敌方。怨敌不进也。有恶怨故。请观音方便嗔面大悲拔苦。余二面用之法而不说也。依金光明经曰。若有帝王欲护国土。自降其身手擎香炉供养三尊。仰听经王应持读诵。梵释八部鬼神护国也。今行此法咒者能袪他方怨敌也。次自复次若国土中下第五能袪国灾也。国有灾怖有四因缘。一政令不顺正。二心别有阿党。三不修慈心行。四不修福业也。国常丰乐有四因缘。一政令顺正。二心常平等。三常行慈心。四对修福业也。任婆木者涅槃经曰。占婆华幡经者曰此云木绵华也。此土所无也。别取彼木截以为一千八段。每取一段涂芥子油。咒之一遍掷著火中也。次从若有卒为下第六能除长病。病有二种。一定业病。虽定业病渐时得愈。二横病也。天下万病经曰。用三宝物十年得病。金刚密迹所责故也。虽是横病以咒得愈也。鸠槃荼如上翻也。部多鬼者。此鬼神部党多鬼也。次自彼次若为下第七能除袪结怨也。谓若结怨业连续不断。虽有斯怨力能除怨也。铄迦像者是木名。谓檀木之名。此云坚固木也。故上文云。坚好无隙白檀也。次自复若知身中下第八总除障受善报也。毗奈耶迦像者此云律亦曰法也。谓如法作像也。次从尔时观自在菩萨说此语已已下第三大段流通说也。此是观自在菩萨所说之经但金口印可之故为佛经也。故佛与菩萨因果虽殊。化度之旨其怀同。故闻菩萨所说而佛还欢喜也。

　　十一面神咒心经义疏

　　宽文七年秋八月五日于仁和寺书写毕。
　　写本云以高山寺石水院经藏之本书写之云。
　　　　　　　　　　　求法沙门乘真

