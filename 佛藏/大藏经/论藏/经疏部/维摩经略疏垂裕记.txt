  维摩经略疏垂裕记
　　宋 智圆述




　　维摩经略疏垂裕记序

　　吾祖智者著疏申经其文弥广。而荆溪撰记解疏其文弥略者何(疏三十四卷记三卷)盖于疏文有意乎删削故。不暇详悉也。自时。厥后略疏成而盛行于代。后世童蒙执记寻疏。而文义回互难以措怀。又其间所谈理事记有不释者。往往闻其率情谬说多矣。至若依正相在之义心外无境之谈布在斯文。明犹指掌。而翻谓无情无成佛义。其谬一也。通相三观既昧阶位莫定其人。其谬二也。三种羯磨不本律部。妄为之说。其谬三也。周时佛兴星陨如雨。大师正指佛生二庄之世。而竞以昭王二十四年解之。其谬四也。其间方伯连师之名讲武治兵之说罔测所自。故多穿凿。其谬五也。略数之凡五不韪。且古人有言曰。子既生不免水火母之罪也。成童不就师传父之罪也。就师学问无方心志不通师之罪也。以吾志图训诱安得不辞而辟之引而伸之。晦者使之明窒者使之通。俾吾智者荆溪之道昭昭然若仰天庭而睹白日。且不为昏情所隐也属讲训多故。莫谐执笔。大中祥符八年青龙在乙卯。秋九月自钱唐泛舟西迈访故人奉蟾于吴兴武康之龙山兰若。得上方而居焉。其堂阁蹇产林泉岑寂。左顾叠嶂接法瑶之小山(高僧法瑶宋元嘉中尚书沈演之请住武康小山寺撰述涅槃等疏)下瞰平波浸防风之故邑(地有封禺二山。昔吴王夫差问仲尼。防风何守。曰[泳-永+壬]芒氏之君守封禺山者)既饶胜概且远嚣俗。香火有暇宜事笔削。乃寻绎略疏别为解释。其荆溪旧记或与略疏符合者则随段引用。又有道暹法师者。乃荆溪之门人。亦尝撰记虽解义无取而援据。或当今择善而从之例皆标指名目。贵分今古彼类康成之注传尽与服虔。此非郭象之窃名不言向秀。于十月十二日染翰十二月十三日绝笔。凡为十卷。号垂裕记。盖垂优裕之道以示子孙俾无向者之五谬耳。若呈诸达人则吾岂敢。或曰。明敏之徒寻荆溪记自得微旨。岂待子之详载然后离谬乎。则子之功无所施也。对曰。夫警昏睡也轻者则怡声重者则大呼。及其觉之一也。噫荆溪既怡声于前。今吾也大呼于后。及其击蒙发覆自见其异不异也。

　　维摩经略疏垂裕记卷第一

　　　　钱唐沙门释智圆述
　　释维摩疏分二。初序二。初梁肃为序。二荆溪自序。初文二。初序题。
　　维摩经略疏序　维摩者具云维摩罗诘。此云净名。净即真身。名即应身。真即所证之理。应即所现之身。经者训法训常。法则群机所轨。常则百王不易。此诠净名阐化。故曰维摩经也。略疏者对广得名也。盖翦其繁芜撮其机要。故称略疏。序者叙也。叙述荆溪删略之由及圣师立教之旨。故云序也。然此六字之题能所四重。初维摩是所诠。经是能诠。此指净名。二上皆所解。疏是能解。此语智者。三疏是所略。略即能略。此属荆溪。四上皆所序。序即能序。此在梁肃既揽所诠为经别名。故亦揽所解为疏别目。复以所略从能略受称。委分虽尔统而括之则上之五字即序之别名。简异他序。序之一字即通名也。次述者号。
　　门人翰林学士守右补阙梁肃述　门人者弟子之称。既受道于荆溪。故为荆溪撰序而自称曰门人也。翰林者汉制尚书郎主作文章。起早更直于建礼门内台。给青缣白绫被或锦被惟帐毡褥。通中秋太官供食。盖与今翰林之制略同而所掌非轻也。翰林体要云。唐朝修梁陈故事。有中书舍人六员专掌制诘。虽曰禁省犹非密切。故温大雅魏征李百药岑文本褚遂良许敬宗上官仪时召草制未有名号。干封已后始曰北门学士。刘懿之刘祎之周思茂元万顷范履冰为之。则天朝苏味道韦承庆。后改为翰林待诏。张说陆坚张九龄徐安贞相继为之。又改为翰林供奉。开元二十六年刘谦光张垍为学士。始别建学士院。凡学士无定员皆以他官充。下从校书郎上至诸曹尚书皆得为之。既入与班行绝迹。不拘李司不系常参。守官三年为满岁。补阙者掌供奉讽谏。诗云衮职有阙维仲山甫补之。皇朝易名司谏也。言守右补阙者阶高官卑曰行。阶卑官高曰守。阶官齐品则不言行守。今是略衔故无阶。梁肃字敬之过旧园。赋序云。余年八岁当上元辛丑。盗入洛阳三河间大涂炭。因窜身东下旅于吴越。转徙[魚*艮]厄之中者垂二十年。上嗣位岁应诏诣京师。明年夏除东宫校书郎。运历云。唐德宗贞元六年庚午岁。梁肃为补阙。崔恭梁君集序云。公早从释氏。义理生知结意为文志在于此。言谈语笑常所切劘心在一乘。故叙释氏最为精博。盖释氏之鼓吹诸佛之影响。朝庭尚德故以公为太子侍读。国尚实录故以公为史馆。修撰发诘令敷王猷。故以公为翰林学士。三职齐著则公之处朝庭不为不达矣。年过四十士林归崇比。夫颜子黄叔徒不为不寿矣。李翱感知己赋序云。贞元九年翱始就州府之贡与人事。其九月执文章一通谒干右补阙安定梁君。当是时梁君之誉塞满天下。嘱辞求进之士奉文章造梁君之门。盖无虚日。梁君知人之过也。亦既相见遂于翱有相知之道焉。谓翱得古文之遗风期翱名之不朽于无穷。许翱以拂拭吹嘘。初谓其面进也亦未幸甚。十一月梁君遘疾而殁。渐游于朋友公卿间往往皆曰。吾既藉子姓名于补阙梁君也。以是知。梁君是贞元九年十一月卒也。皇朝高僧传曰。荆溪门下朝达虽多得其道者唯梁肃学士。诗云。维鹊有巢维鸠居之。梁君深入佛之理窟之谓欤。尝删定止观以为六卷。撰统例一册以系其后。犹正辅嗣注易之有略例也。当撰此序时梁君居越。三序文二。初略。序纲宗二。初明智者传业二。初明三事相因。
　　圣非道不生。道非教不明。教非人不行。是三者相依而住　白虎通曰。圣人者何。圣者通也道也声也。道无所不通明无所不照。闻声知情故曰圣人。今言圣者证也。断惑证理故曰圣也。道即理也。由证理而成圣故所以如来成道于寂场也。道非教不明者理虽无言因言悟理。所以净名垂教于毗耶也。教非人不行者教垂来世非夫四依无以流行。所以智者造疏于天台也。是三者者谓理教人也。谓悟理则成圣。由教而悟理。传教必在人。三事相因故曰相依而住。二别示人能传道二。初净名垂教。
　　道有大小权实。故净名以在家成化　至道唯一。随机有差。故理有真中之别。藏通之机见但空权理。别圆之机见中道实理。小即藏理。大收三教。既根缘不一悟道不纯。所以净名现居士身。叹三教大。折三藏小。褒圆实。弹偏权。意令耻小慕大从权入实耳。二智者传业二。初造疏申经。
　　人有圣贤浅深。故智者以初依启法　人即四依。初依在贤位故浅。三依在圣位故深。四依俱能行教。今智者以初依在贤位。造疏通经开启教法也。五品六根为初依。十住二依。十行十回向名三依。十地四依。皆言依者以内有道法可为人天依止也。二末代获益。
　　然后因言遣言。即象忘象。俾后学得正真之路游道义之门　然佛会受道作在净名。灭后受益功由智者。以此疏文申明经旨令人开解故也。文字解脱故曰因言遣言。观身实相故曰即象忘象。言象语出周易。今以身说分之不以文害意也。周易略例曰。言者所以明象得象而忘言。象者所以存意得意而忘象。俾后等者俾使也。使末代后学寻疏义达经旨。得解说正真之路游方等道义之门。易曰。成性存存道义之门。二显荆溪祖述。
　　祖而述之存乎其人　祖法也。文选曰。祖构之土。注云。祖法也。其人指荆溪也。易曰。神而明之存乎其人。二广叙由致二。初正叙由致二。初正叙荆溪祖述二。初明宗承得旨二。初略叹。
　　天台大比丘湛然公纂智者之法胤。探毗耶之妙赜。一贯文字之学。会归解脱之渊　大比丘者大即褒美之辞。世有自称大沙门者。岂唯自矜失礼。抑亦不学无知之过乎。纂集也。胤嗣也。探取也。赜深也。毗耶此云广严。此经在广严城说也。渊海也。文选曰。深乎重渊。注云。重渊海也。此由荆溪承天台义门寻斯经旨趣故。能达文字之浅事即解脱之深理。二广叙。
　　以为昔智者大师演是经也。备偏圆顿渐之义。尽方等生酥之体。其旨远其道微。微言在兹。兹用不惑故常外阐其训内澄其照。凡百学者望涯如归　演是经也者即受隋炀皇帝所请撰疏也。备偏圆等者以经中弹偏诃渐四教并说故。生酥者涅槃经佛举五味喻一代教法也。从牛出乳喻佛初说华严。从乳出酪喻鹿苑。从酪出生酥喻方等。从生酥出熟酥喻般若。从熟酥出醍醐喻法华涅槃。其旨下叹疏文旨趣幽远理道精微也。微言者谓疏是精微之言。现存于世故云在兹。兹此也。兹用不惑者用此微言内修观法外训来蒙。自行化他决无疑惑也。外阐其训即讲说化他。内澄其照即自修观行心水澄清珠相则现。故云澄照。又照即明也。澄即静也。凡百下明学者洁己而来归于荆溪如归己家。水际曰涯。二示删略因依。
　　尝谓门弟子曰。祖师所述其道甚著而嗜简者。或病其繁。玩精者则遗其粗。吾欲因而就之以伸其教删而裁之以存其要。何如。弟子比丘众作礼以请。公于是削其净辞合为十轴不失旧则。其义惟明。与前部偕行号为净名略疏　其道甚著者疏解经题凡六卷。题曰玄。疏解经文凡二十八卷。题曰文。疏总三十四卷。故曰甚著。别本作甚大亦通。甚大语出周易。甚著语出文选。而嗜下出广疏之过也。嗜贪也。简略也。吾欲下明欲删略。因而就之者。因旧疏而成文。以伸经教亦非别撰也。删而裁之者。删削裁翦繁乱之辞。以存其简要之说也。故荆溪自序云。带义必存言繁则翦。何如者举其事以问其可不也。弟子下既惬众情。故同致请。削其净辞者。削有二义。一削去二削取。今谓。于广疏中削取净辞别为一部也。其文虽略义门不改。故云不失旧则。繁辞既删精义益显。故云其义惟明。与前下此明荆溪但削取净辞不废旧疏。新本对旧广略之名。生矣意令好广者则寻旧。好略者则从新。故与前部偕行各从所好。偕等也。二统明立教大旨二。初明随机立教。
　　原夫圣人有以见生生根器之不齐也。故用四教五味经而纬之。有以见万法弛张之不殊也。故用一道一乘会而成之　文中先明圣人观机不等。圣人谓佛也。生生谓群生也。犹云人人也。然一切众生无不本具一道平等无殊。但由熏习浅深故有权实利钝之别。故曰不齐也。故用下明佛随机故有一代教法也。初则四味调熟。终则法华会归。四教至纬之明四味教也。五味竖论如经。四教横辨如纬。所以华严二教。鹿苑但一。方等俱四。般若唯三。根器不齐。其实四味具举云五。有以下明法华教。弛张者弛之是反。礼记曰一张一弛文武之道。注曰以弓弩喻人也。弓弩久张则绝其力。久弛则失其体。今云弛张犹废兴。诸法生灭其性一如。故云不殊。但法华已前机器不齐未堪此说。机缘既熟偏小同归。故云会而成之。二明立教之意二。初明古今两殊。
　　然则圣人随感以利见。故其教不得不差。贤哲因感以立诚。故其业不得不传　佛以至德处果位。众生宜睹故曰利见。易曰。飞龙在天利见大人。不得不差者既随物机故有五时四教之别。贤哲谓智者也。因感以立诚者因其机感净名之教。故修撰疏辞以伸其旨也。易曰。修辞立其诚所以居业也。不得不传者以利及末代。故其疏义不得不传授也。哲智也。二明赴机一揆。
　　观其所感。则毗耶之与天台杜口之与立言。虽阶位不同广略异宜。至于赴机施教其揆一也。净名杜口于毗耶。智者立言于天台。立言撰疏也。左传穆叔曰。太上有立德。其次有立功。其次有立言。此之谓不朽。阶位不同者净名等觉圣人也。智者五品贤人也。广略异宜者该乎二意。一以杜口为略。立言为广。二以荆溪为略。智者为广。皆赴机宜故有斯异。论其益物其实不殊。故结云至于赴机等也。揆度也二自谦述意二。初正谦述。
　　肃尝受经于公门游道于义学。虽钻仰莫至。而嗟叹不足。故序其述作之所以然著乎辞　受经公门者谓受经义于荆溪之门也。钻仰莫至者论语颜渊叹夫子曰。仰之弥高钻之弥坚。故云莫至也。嗟叹不足者毛诗序云。嗟叹之不足故咏歌之。今梁君既受经得其旨趣。复睹荆溪删略之文嗟叹之不足。故撰序以叙其事著乎文辞也。二记岁时。
　　疏成之岁岁在甲辰。吾师自晋陵归于佛陇之夏也　甲辰即唐代宗广德二年也。晋陵县名也。在常州。佛陇在天台。神邕山记曰。从修禅寺南行二百步有盘石。平正犹如削成。古老相传。佛尝于此放光故名佛陇。其夏荆溪居修禅寺也。
　　二荆溪自序二。初题目此既自序。不应安著述人号。如孔安国传尚书。杜元恺集解春秋。何晏集解论语。并自作叙引而皆不书其名。以荆溪之博识盖取则于前修。所以古本皆无作者之号。今本或有者后人妄加也。二本文二。初造疏缘起。隋炀帝者隋凡三主。谓高祖文帝炀帝。恭帝后禅于唐。高祖皇考忠周柱国大将军。封隋国公。文帝既受周禅。于是国号大隋。追尊皇考为武元皇帝。炀者谥号。谥法曰。逆天虐民曰炀。帝者白虎通曰。德合天地者称帝。问隋炀帝陈后主皆师禀天台。何皆无道失国耶。岂大师之累乎。答始善终凶以至失国。苟禀师训行之靡替岂至是哉。故书曰。惟狂克念作圣。惟圣罔念作狂。故中人之性不可不慎。上智则不然也。故曰。有始有卒其唯圣人乎。故行之在彼。岂责其师。昔李斯学儒于苟子。元嵩学佛于亡名。李斯相秦而坑儒焚书。元嵩辅周而灭释毁佛。岂归罪于师耶。抑又圣如尧舜周公而。子有丹朱商均之不肖。弟有管叔蔡叔之不仁。岂尧舜周公教之不至耶。文中子曰。诗书盛而秦灭非仲尼之罪也。虚玄长而晋乱非老聃之罪也。斋戒修而梁国危非释迦之罪也。以是明之隋炀之无道。后主之荒恣非智者之罪也。又菩萨住首楞严。或现无道。或现有道。现无道则为百王之殷鉴。俾远其恶。现有道则为百王之师范俾迁其善。夫如是则随机理应。岂言论之可及。炀帝讳广。在位十一年。寿五十九岁。年号大业。敕文等者。敕者文心雕龙曰。汉初定仪则有四品。一曰策书。二曰制书。三曰诏书。四曰戒敕。敕戒州郡。诏诰百官。制施赦令。策封侯王策简也。制裁也。诏诰也。敕正也。要言曰。敕者正也。谓王言发下正于群臣无敢违者。大抵诏制攸同。唐贞观中始用黄纸写敕制焉。至高宗上元二年诏曰。诏敕施行既为永式。比用白纸多有虫蠹。今后尚书省颁下天下并宜用黄纸。国清寺名也。百录者章安录大师在日立制轨仪。帝王诏敕卿相书启等。凡一百条集成五卷。因寺标名。故称国清百录。抄造疏时炀帝犹是晋王。大师灭后方登大宝。今从后说故云炀帝及敕文也。汉制天子曰敕。皇后皇太子曰令。诸王曰教。侍者下给侍之人称。侍者会大师入灭故但至佛道品。即开皇十七年也。别传曰。炀帝对所遗净名疏而愿言。昔亲奉师颜未得咨决。今承遗旨何由可悟。愿冥慈训寻文生解。夜乃感梦。群僧集阁。王自说义释难如流。见先师飞空而来倾泻七宝璨然阁内还却飞去。因兹有悟。又别传云。大师一生讲说不著章疏。唯奉敕撰净名疏至佛道品二十八卷。后分即不二门香积菩萨行阿閦佛国法供养嘱累六品也。章安地名。讳灌顶。后学尊崇故指其所生之处以召之。然大师辨才云行。雨施能受能记唯章安一人。故诸部言教悉章安结集润色也。二初文下删略因依二。初后学嫌繁。缁素即僧俗也。西土僧服染衣。俗服白衣。故曰缁素。此方以六入为玄。七入为缁。缁实黑色。释子所服坏色。非五方正色及间色。但坏色近缁色故谓缁衣。实非缁色。深见下兹疏所谈三观四教旨远辞高。故非浅识之所好也。但云下虽皆倾慕咸病繁广。二故辄下荆溪删略三。初示笔削凡例。辄专也。疏是侍人录成故云其录而去取之者示其凡例也。带义下初句是取。次句是去。使旧下示略疏之得也。既带义存之则旧疏文体宛然无改也。先师即智者。二然自下显大师冥加。然即荆溪名讳也。古之高僧立言自叙多称一字。如僧祐弘明序云祐以末学。涅槃缘起章安自叙云顶滞疾预章。省视也。谓反视自己识闇才短虽欲删略恐失大师元规。元本也。规谓规矩。孟子曰。大匠训人必以规矩。尝曾也。坟堂即大师塔所。梵云塔婆。此云方坟。檀弓曰古也墓而不坟今丘也。东西南北之人也不可以不识也。于是封之。崇四尺。今云坟堂者盖于坟所建堂立像。即今天台塔院也。别传大师遗嘱云。没后安措所指之地。叠石周尸植松绕覆。建塔标前使见者发心。求征者求索也。征验也。然征通善恶。示留碍是恶征。则知删略不契师心。无留碍是善征。则知删略冥符先旨。尚书有休征咎征。孔传曰。叙美恶行之验。留碍谓病患等缘。二旬者十日曰旬。佛道斯终者于今略疏已及九卷。既无留碍知免幽诃速终佛道。岂非冥护。宁岂也。幽冥俱指大师所栖寂光之境也。问荆溪妙解精鉴。芟繁摭华克荷大法允属我躬。何须求征然后为准。答有二意。一者表非轻易用励后昆。二者显契师心以杜他谤。良以笔削在己当时浅识往往非之。古犹今也。文中子曰王子续六经。或者非之。薛收姚义以告子。子喟然叹曰。使智者非耶。吾将饰。诚以请罪。愚者非耶吾独其奈何。三傥裨下明谦己述意。初二句述意。傥此略疏可裨补大师宗旨。则使后学明明易了无繁暗之弊也。文选曰。光光戎辂耀耀王涂。光谓光明也。彼注云光光武貌盖误也。但见尔雅云洸洸赳赳武也致此谬释。后昆者尚书仲虺之诰曰。垂裕后昆。孔安国传曰。垂优裕之道示后世。冀诸下谦己也冀望也。恕者声类曰。以心度物曰恕。二疏文二。初题目二。初正标题目。疏者疏也决也。疏通经文决择佛旨故曰疏也。文心雕龙曰。疏者布也。布置物端撮提近意故曰疏也。区别能所释序题已明。问何故不题云略疏耶。答题下既云沙门某甲略。故题中无略字。厥或题为略疏。则题下但得书名而已。则更不合有删略等字。如杜预注春秋传。上既题云春秋经传集解。故下但书杜氏二字。何晏注论语既但题云论语第一。故下书云何晏集解。今荆溪立题意与何晏同。二说略嘉号。初说人次略人。天台即大师所居之山。陶隐居真诰曰。山高一万八千丈。周回八百里。山有八重。四面如一。当斗牛之分上应台星。故曰天台也。智者二字即大师嘉号也。神邕天台记曰。炀帝居蕃邸为晋王。开皇九年平陈已后请大师授菩萨戒。王既禀戒。乃依地持经号师为智者也。大师者温故知新曰师。法言曰。师者人之模范也。孙卿子曰。师术有四。尊严而惮可以为师。耆芥而信可以为师。诵说不陵可以为师。知微而论可以为师。大者盖褒美之称耳。说者文心雕龙曰。说者悦也。兑为口舌。故言资悦悦。次略者号。沙门此云勤息。谓勤行众善止息诸恶故也。息界内恶者藏通沙门。次第息界内外恶者别教沙门。一心中遍息内外诸恶者圆融沙门。荆溪即其人也。讳湛然。姓戚氏。世居晋陵之荆溪。则常州人也。人尊其教因以荆溪为号。二十余受经于左溪。以处士从道学者悦随。天宝初年方登僧籍。时年三十七也。遂禀律于会稽昙一律师。始居吴群晋陵。中诣五台。后居天台。皆敷行止观。天宝末大历初诏书连征并辞疾不就。以唐建中三年二月五日云灭于佛陇道场。春秋七十二。法腊三十四。平日辑纂教法明决前疑开发后滞。一家所传咸祖述之。凡百余卷盛行于世。故皇朝高僧传云。详其始天宝终建中。以自证之心说未闻之法。经不云乎。于少时间大作佛事。然师有焉。略者翦其繁辞存其要义也。二本文二。初开章。二随释五。初经度不尽二。初正明不尽二。初简示秦译五译者。一后汉清信士严佛调译一卷名古维摩经。二吴朝支谦译两卷名维摩诘说不思议法门经。三西晋竺法护翻一卷名维摩诘所说法门经。四西晋竺叔兰翻三卷名毗摩罗诘经。五姚秦鸠摩罗什翻三卷即今所解本也。至唐朝玄奘三藏又翻六卷名佛说无垢称经。于今世则有六译。智者在隋但见五译。言译者王制曰。五方之民言语不通嗜欲不同。达其志通其欲。东方曰寄。南方曰象。西方曰狄鞮。北方曰译。郑玄注曰。皆俗间之名依其事类耳。鞮之言知也。今冀部有言狄鞮者。今通西言。而云译者盖汉世多事北方。而译官兼善西语。故摩腾始至而译四十二章经焉。复加之以翻者大宋僧传曰。如翻锦绮背面俱华但其华有左右耳。今释什本者即前五译中一也。梵云鸠摩罗什婆此翻童寿。本印度人。以姚秦弘始三年方入长安。敕八百沙门咨受什旨。秦主卑万乘之心尊三宝之教。于草堂寺共三千僧手执旧经。而参定之皆洞深旨。什以弘始四年至十一年凡译经九十八部。合四百二十一卷。僧睿僧肇道常等笔受。此经即弘始八年译也。故僧肇注维摩经序云。大秦天王每寻玩兹典以为栖神之宅。而恨支竺所出理滞于文。常恐玄宗坠译人。以弘始八年命大将军常山公右将军安成侯。与义学沙门千二百人于长安大寺。请罗什法师重译正本。二寻经下简示广略二。初明梵本犹广二。初总标征起。二如命下引文正示。大师凡寻五处文义知西土梵本犹多。一弟子品。二菩萨品。三问疾品。四不二门品。五菩萨行阿閦佛二品。此之五文辞皆未尽。文中次第示之。如是五百者即弟子品命十人讫经家叙云。如是五百大弟子各各说其本缘。乃至八千者即菩萨品命四人讫经家叙。如是诸菩萨各各向佛说其本缘。问菩萨品末但云诸菩萨。何得云八千耶。答问疾品初经云。即时八千菩萨五百声闻皆欲随从。则知。菩萨品中命八千人也。不堪下五百八千既俱辞不堪。谅梵本各有其言。又文下问疾品也。殷勤无量者即文殊述佛旨也。经云世尊殷勤致问无量。兼八下即不二门品也。八千菩萨随从入室说其所证。亦合尽陈经文但三十二人而已。此诸言谈者谓若备书文殊无量之问。尽述八千不二法门者何秖半卷也。爰至下即菩萨行阿閦佛二品也。爰曰也。语辞耳。诣庵罗园者即净名掌擎大众还庵罗园。对佛复宗明佛国义也。尚书曰。对杨天子之休命。孔安国传曰。对答也。答受美命而称杨之。高论往复者往问也。复答也。岂容止有数纸者意谓。二品其文更广。二示此土宜略。振旦者或真丹旃丹指难。皆梵音奢切也。若准华严翻为汉地。又婆沙中有二音。一云指那。此云文物国。即赞美此方是衣冠文物之地也。二云指难。此云边鄙。即贬[木*坐]此方非中国也。西域记翻摩诃支那为大汉国。或谓。日出东隅其色如丹。故云震旦。真丹者此皆讹说。删彼下谓西来三藏皆删取梵文要义翻传此土。故虽五译不同但至二三卷而已。采其纲格者弟子命十。菩萨命四则纲格已。整其五百八千纲目之说。删而弗传。致问疾但云无量高论唯存数纸。斯皆采其纲格也。招提琰法师云。此经来不尽。西国有五百卷。凡十万偈。二问此下对论释妨二。初引论正问二。初引论立问。二答下据义释妨二。初斥古显今。二故论下引论示义。文中先引论。故华下今师示义也。论云不共二乘即同不入二乘手也。手以受物表信力故受法。二乘不闻从何起信。故云不入手耳。即是共说等者荆溪云。此明共部。非关共教。故此二共俱共二乘。般若方等俱有二乘名共部也。通名共教以三人同学故。二约名重征二。初问意者华严题下无不思议号。今经题下显有其名。何故反谓释论所指不思议经非今经耶。二答二。初例同反质。更无别称者何妨华严更有异名名不思议也。二然细下引论显非。乃是华严至之事者晋译华严第四十明。休舍优婆夷为善财说度众生数。即同释论所引不思议经说讴舍那等也。故知。论云不思议经定是华严。若引下论中凡引今经显云毗摩罗诘所说经也。此由世人见此经一名不思议解脱。便谓是释论所引不思议经。所执既非故此委破。二略分文二。初开章。二随释二。初明诸师解释。什生谓罗什道生也。而肇下即僧肇注经释一名不思议解脱也。开善寺名即智藏法师也。三证成者谓。掌擎大众还诣庵园对佛证成也。若庄下庄严寺僧旻。光宅寺法云。并开善寺智藏俱梁时人也。时称三大法师。三论者谓中论百论十二门论。古者盛传三论。北地论师者即河比摄大乘师。多延纷诤者延进纷乱也。二今家科判二。初述意开章二。初述意二。初对古斥非二。今寻下依今显是。傍经开科等者荆溪云。意欲俱异二师故也。傍经故异诸禅师。不执故异诸法师。夫说至备矣者五时不同逗机差别。故曰殊源。源即水之滥觞。用譬契机之始。虽五时不等无失机之辜。故得善始令终。具有三意。序既元序于正。流通通于正宗。三不可亏故云备矣。二今约下开章二。一正下依章示义三。初正开经二。初通示诸经三段。古来直释经文曾无章节。分经三段始乎道安。后世遵行因以成则。如欲下凡引三经云由藉相。皆假藉现瑞而得说法也。杂色之光者光表般若照了。杂表众行差别。以智导行咸会一如如光唯照。以行随智众行既别智亦如之如光杂色。荆溪云般若照也。故光表之。所以彼经数数放光如法华中。放光表中故法华经三段俱中。如涅槃经常放光表常三亦并常。故知。今经现国表国三俱佛国。深会斯旨众教炳然。若尔法华何故不以中为宗耶。答取理同边无非一乘。故曰序也者然别序有二。现瑞叙述。若论由藉唯在现瑞。叙述秖是述前现瑞及近远二由而已。又有经或无叙述。故今通示序义唯在现瑞。堪闻圣旨者荆溪云。故知。由现瑞故动物机缘。发起之名良有以也。亦如斥小诃大事在往时虽非瑞相亦表今经。吉兆预彰助成今事。义既辅正。理合先陈。无壅无滞者荆溪云滞隔内法。壅遮外事。流至像末莫不沾濡。故无壅隔悉如来力。言正像者诸佛灭后法有三时。今兹释迦正法像法各一千载。末法万年。理教行果四皆备足。如佛在世故名正法。虽有上三全无果证。故名像法。像者似也。似于正故修行既寡理教仅存。法已微末故名末法。斯泽者泽润也。二今开下别约今文分节二。初正分三段。二问下约名释妨。问意者以向云十一品皆明佛国因果为正说故。答意者由佛印定方乃成经。虽题称维摩而义归佛国。以为正说妙得经旨。答中有法譬合。布政者皇侃曰。政谓法制。郑玄注周礼云。政所正不正也。而臣受赏者尚书曰。德懋懋官。功懋懋赏。注云。懋勉也。勉于德者则勉之以官。勉于功者则勉之以赏。净名至方乃为正者荆溪云。法可印成正经。人岂印成化主。二约观心者不自观心如贫数宝。诸佛解脱心行中求。故附法相以成妙观。文中且约次第三观以明三分。说虽次第意归一心。心心寂灭者荆溪云。从名附近义当流通。观门亦尔。故作斯解。三异众家六。初异什师及禅师。知文起尽者荆溪云。章初章后。意也如文所分。二序。三正正中室外室内出室。出室复分空假中等。二异肇师。义不然者法供品天帝称叹弘经。佛明法供养第一。乃是流通非关正说。三异灵味二。初问。二答三。初总斥。二何者下正破。道王者王去声。得大小益者现净土时五百得忍八万发心得大益也。土复秽时天人得法眼净。比丘漏尽。意解得小益也。当机辨道为益。如斯云何折挫言非正说。故云岂折为序也。又净至佛教者若无佛印不得名经。故知。净名傍助佛化。三岂可下结责。四异开善。彼用序正流通三分之名而更加证成以为四分。故匪通方。若尔章安分涅槃经为五段。亦应非也。然分节经文贵显义理。此经三分其义已明。何须至四。涅槃经旨非五不彰。况复别立名相。非同开善添足三分之名以为四也。如云一召请涅槃众。乃至第五折摄涅槃用等。五异庄严诸师二。初问。二答二。初判序分非。二又用下判流通非。还对净名至因果者即阿閦品复宗说佛国因果也。撮经始终者佛国是始。阿閦是终。而俱谈依报。宗旨如此。岂是流通。过乎室内者阿閦品现妙喜国时十四那由他人发菩提心。室内不思议品迦叶哀叹时止有三万二千天子发心。问疾品末但有八千故也。六异北地大乘师。其妨同前。
　　下剩佛国品三字。三辨佛国义二。初叙意开章二。初叙意。三释等者应云释佛国义。品字恐误。请问佛国因果者荆溪云。愿闻得佛国清净问果也。唯愿为说净土之行问因也。此经下既须明识。故用八重释之。二今略下开章二。一总下总明佛国。荆溪云总明者未分四故文中二。初对他经述意。普集经正为今经作序。不散彼会而说此经。其犹无量义经为法华序也。彼则开为合序。此则正为依序。虽时部意殊而序正义等。然普集等经虽无佛国之文其实已具。其义以依正相随故也。今经显谈但是重示前义。非谓前经秖有正报也。荆溪云文虽未有义已具足。今但重示其旨而已。须广明依者今经正谈依果。傍论正报。舍傍取正故云依耳。下文诸品明正非一。二言佛下约品题正释二。初约题释义二。初约名义正解二。初正解佛国。二兼出异名。亦名为刹者具云刹摩。此云土由也。既云万境不同。盖取庄严差别名为刹也。二然国下分事理重释二。初双摽。荆溪云。常寂属理。余三在事。事即应身等者他受用报及胜劣应俱名为应。域即三土。极智即自受用报。所照即究竟寂光。二而至下双释二。初约事理双释。至理虚寂等者荆溪云。明有事之由。然理本绝待。岂分二别说有事理已属于事。本无下非上理。岂有下非上事。能即能居应身。所即所栖之域。理事俱无常冥绝待。但以下即绝待理成相待事。故三身四土之别。真身栖于寂理。应身居乎事土。二然下明理事相关二。初正明。此言本迹盖指体用。二故文下引证。初引经。则应下释义也。永寂如空则四土叵得。而现种种四土宛然。应同凡圣是现身。现有封疆是现土。凡圣下明所现二报差别也。所现净秽亦复如是者例同凡圣有高下也。五浊轻重同居净秽。体析巧拙有余净秽。次第顿入实报净秽。分证究竟寂光净秽。现十界身名起众生应。示四种土名起国土应。二或有下叙他破执二。初叙他人偏执。各据一文遂起定计。岂知妙理。四性本无。来此现生者如云国是民有王住其中。国由佛有者如云国是王有民居其中。二约四性斥破二。初四执俱非。众生对佛者合前两计也。无因而有土者荆溪云。计虽性过本是理土生佛理具凡圣一如。计者成过土体何失。若计成过。性执须破。破性仍是从事以说。破三可见不假别论。从事者若云一向无有自他故使所计成无因失。皆随性义者两师所执已属自他。或计共离。岂出性计。故云皆堕。类前者委破四性已在玄义。二当知下随机说。有悉檀赴机等者谓欲令欢喜生善破恶悟道。故作自他净秽等说。悉之言遍。檀翻为施以此四法遍施众生名四悉檀。委如玄义。二别明佛国四相既分。故曰别明二。初列章辨示二。初指广列章。即因陀罗网等者。如华严所明帝网众珠交辉互照。以喻彼土色心无妨诸土互摄。因陀罗此云帝。帝释宫中有此网也。一一网目悉有珠焉。荆溪云。即因陀罗者既一土摄一切土。故得此界遍摄下二。唯不能摄上品寂光。其义既通。理何隔异。准此以说。上能摄下有余亦应摄于同居。体内外惑其相异。故断界内惑者与未断者报不相收。别圆二人地住已前观道虽通未见理。故论其报相优劣尚隔。二前二下约身辨示。亦应亦报者暹师云。是胜应。故名亦应。他受用。故名亦报。此为地上菩萨所现也。法身所居者自受用报摄属法身。观经疏云。智既应冥亦非身非不身。二言染下依章正释二。初历土别解四。初同居二。初辨相二。初秽土三。初释名。言染净者者总摽也。此方即染净秽土。安养即染净净土。九道者暹师云。秖是九界。佛为化主故且云九。二就染下示相。凡圣各二者凡即六道。圣即三乘。各二者凡开善恶。圣开权实。如文所说。圣者下四果直指罗汉也。即声闻法界。缘觉可知。通教下菩萨法界也。此三教菩萨并指思惑尽位与罗汉齐。报身犹在者子缚已尽果缚犹存。三乘至性身者即上三人舍报身生有余也。愿生同居者二乘至彼转为菩萨。故能愿生。若实下别圆地住已上名法身菩萨。并生实报。妙觉极果居寂光土。此约究竟寂光也。应生同居者如月现水不谋而往。故名应生。不同愿牵作意而生也。三是等下结名。二明下净土二。初指安养。正释未必悉是得道人者。谓非但三乘圣人得生。凡夫亦生。故云未必。故经下引无量寿经下品文以证凡夫得生也。但以下结名也。但无四恶重染。故得净名。其实犹有人天轻染故。名染净净土。又可染净之名约正。净秽之名约依。二土凡圣共居通名染净。此土砂砾充满别受秽名。彼土金宝庄严别受净号。此虽不说余文说之。二举此下明所摄多类。下文云。有人言。经明二十七品净土。无量寿土止是第六。法华下即身子等未来成佛悉指同居。二问下料简二。初简所凭经教。思益论者暹云。论字恐误。思益经第一云。东方有国名清洁。佛号日月光。有菩萨梵天名曰思益。住不退转白佛言。世尊我欲诣娑婆世界释迦牟尼佛所。奉见供养亲近咨受。佛言。便往。今正是时。汝应以十法游于彼土。何等为十。于毁于誉心无增减。闻善闻恶心无分别。于诸愚智等以悲心。于上中下众生之类意常平等。于轻毁供养心无有二。于他阙失莫见其过。见种种乘皆是一乘。闻三恶道亦勿惊畏。于诸菩萨生如来想。佛出五浊生希有想。梵天当以此十法游彼世界。时有菩萨白佛言。我得大利不生如是恶众生中。佛言。善男子勿作是语。所以者何。于此国中百千劫净修梵行。不如彼土从旦至食无嗔碍心其福为胜。二简净土修因。问秽至殊别者荆溪云。其因既同。果不应异。如秽土善因报人天果。诸净土中亦有十善。何故报与此土永乖。答意者荆溪云。名同事同。解异愿异。如止善是一。对于止善加修愿行。故使诸土阶降不同。人天名同随土义别。言二处者且以净秽相对而论。二有余二。初辨相。文中先解有余义。次解方便义。通惑虽除余别惑犹在。故名有余。七种生死者一分段谓三界果报。二流来谓迷真之初。三反出谓。背妄之始。四方便谓。入灭二乘。五因缘谓。初地已上。六有后谓。第十地。七无后。谓金刚心。二料简三界报二。初释义二。初释果报。即是华藏者谓华严所明莲华藏世界海。即此土相。润无漏业者分证中智不漏落二边名无漏业。二以观下兼辨异名二。初正示异名。以果报土亦名实报无障碍。故此释之。应知。此号从因果二法得名。文中先释实报。次释无障碍。实字在因报字在果。以观实相者此谓。名字观行相似位悉是圆因。此释实字。发真下初住分证名为圆果。此释报字也。色心下释无障碍义。谓修无碍因得无碍果。因果俱无障碍。修因无定者了达色由心造全色是心。心性融通全心是色色心不二。定执何从。此因克果而能色心无碍依正互融。荆溪云。以修因时净秽境融不可以一异名之故云无定。二言无下广释无碍二。初释无碍义。此名下海以广大为义。藏以包摄为名。二各遍。故如海。重重无尽故名藏。二别教下显能入人二。初广明别地。二略例圆住。所证既齐故须双辨。初别地中七。俱名净者以体相用因果悉离无明惑染故也。荆溪云。初地等有七净者此是今家义立七名。一同体者一者十方同体。二者四土同体。此土即十方故云一即一切。十方即此土故云一切即一。又一即一切者一土即三土故。一切即一者三土即一土。故良由依正既居一心。一心岂分能所。故得广狭互遍理事交融。当知。体总依正及以自他。第二至五更别明之耳。前五下束前七净以为三法。一体二因三果。体中细分更有相用之别。荆溪云。前五体满者体既居初。故从初至四皆成就体。此但成于正报而已。故须第五依报住处。依正具足故名体满。复由前四庄严于体故令初体有相有用。三五属相。三正报相。五依报相。二四属用。二利他用。四自利用。若尔相用应次。何以间杂。答依正虽复俱通自他一往从便。故别对耳。六七虽云因圆果满既许初地具于七净。还是初地望于地前以立因果。即此因圆名为果满。二初住下略例圆住。二问下凭教借别名圆。故云三贤。若约圆位其实初住已是圣位。四寂光二。初释义二。初示寂光名义二。初指果略示。极智所照者三品寂光此语上品。中下寂光摄在果报。二简小委明。即是真寂智性者荆溪云。智是能照以能释所意欲显同。次不同去明体异。境异智故故云偏真。引涅槃经亦证同智。次此经下证同所以。指无明性而为智体此智是境。此体方同。以无明性亦境性故不思议去结成境名。以向所释皆通智境故今结境还从于境。二但真下显依正不二。荆溪云。细思此意。至下诸文及以教门所明土义。皆以此意而往申之其理方尽。今谓。既云离身无土。身成佛时土岂不成。既云离土无身。言土成佛有何乖背。一心具足深可思量。无纵妄情强分诸异。金刚下引证也。暹云。天亲论上卷偈云。智习唯识通等天亲释云。此明真土。诸佛无有庄严国土之事。诸佛唯有真实智慧。习识通达则是修习无分别智。通达唯识真实之性故。如是取净土者即修此智习唯识通。菩萨之人乃取得净土之果故。非形第一体者此句明净土体。不自生灭为净土形。乃以真实第一义理为净土体故。非庄严庄严者辨二庄严。一者形相土即是净土水鸟树林等事庄严也。二者法性土即是正智证契真如无漏功德无有形相为庄严也。今更助释非事庄严。是理庄严。故曰非庄严庄严。二问出下凭教。心净之极者心净约修通于五即。极在究竟。二问经下立问通简二。初约今教俱谈二。初问二答二。初指诸教总斥。二正如下约今经义具。文云下四句经文次第对四土。初句即同居土。界内具缚未见真理。心神动散善恶无定。菩萨方便观其生熟。生则用秽。熟则用净。次句即有余土。两教二乘三教菩萨界内惑尽皆名调伏。既出三界即应有土谓有余也。三句即果报土。初住已上破无明惑。分证中智名入佛慧。四句即寂光即于根尘了达三谛。具足无减于如来常。是故起根即寂光土。宛然相似者经有土名兼所化等。名目虽异其义冥符。别当解释者下疏中初以同居通名四句。次以四句竖对四土。今当次意。二对他经辨义二。初对法华明今经密入二。初约显教立难。荆溪云。释义违经其理何在。以显露教中法华已前不说二乘有生处故。二约密解答释二。初明密悟生土。佛以一音等者荆溪云。应约密教。一音异解即通显秘二不定也。横解者如前所引法华经文。秖于此土而睹上二。故小被斥见净不惊足指案地即其事也。纵对大竖说于小解仍横。准其正理不闻为胜。二横竖下显佛自在。约竖显论实如所问。约横密入明二乘生。竖不妨横横不妨竖。显密利物故云无碍。二问若下对华严示四土义该二。初明四义该收二。初问十种佛土者。二答二十七品者引他所解不的指经。二问若下明对教须四二。初问二答。明十土等一往有经。对当四教不如四土故云措意难见。措置也。言欲对四教者准止观文以教。对土有横有竖。横对者同居用藏。方便用通。实报用别。寂光用圆。竖对者同居用四。方便用三。实报用二。寂光用圆竖约设教对机机既增减。不同致使教有差别。四土对教优劣多少。故名为竖。土体敌对无复优劣。故名为横。问方便土中已无通惑。何须通教横竖二义皆云用通。答大乘初门调机入顿。为知故学。非用断惑。如诸声闻至方等会被弹斥已皆习通门。若至方等必到法华。在方便土须通教者此约不入方等会人。问若尔实报何须用别。答约教道说。证道必无。问寂光既极何须用教。答教被中下不被究竟。初住已上名下。等觉名中。妙觉为上。又十地名下。等觉名中。妙觉名上。具如下文。三明修佛国因二。初依经。总立二。初指经双明。二依因下正示依因。横约十七者横谓横历诸行修因有十七法。即经云。直心是菩萨净土。乃至十善是菩萨净土。竖约十二者竖谓从浅至深。竖穷心源有十三番相资成净土因。即经云。随其直心则能发行。乃至随其心净即一切功德净。而此横竖二番皆云约正因以明依因者荆溪云。故知。直心乃至十善亦名正因。亦曰依因。依因二种。自利利他。今此正当为他取土。自他相成土义方具。随机别说时不同耳。故利物依因由加别愿。故菩萨行一因两向。上求为自。下化成他。于下化中分于两异自行利物之依正也。二国既下约土别示三。初例果略示。果即所取四土也。四教至感于四土者荆溪云。故知。自行依之与正一因成二。故云正因感四佛果依因复感四土。所以其因不殊而义两别。故使寂光法身异而常一。子细下一往以四教对四土如向明之。二往穷核故有小妨。以同居用四方便用三果报用二此其妨也。子细即二往也。荆溪云。小妨者若四教因对于四土。虽有此义不无小殊。何者藏通对于同居净秽。别对有余似如稍得。若于土中辨教多少是则不便。故更对土用教增减委悉论之今。谓若准止观即是以同居对藏。有余对通。已如前记。荆溪以藏通对同居。别对有余者且顺下文用教增减以说。故下文云。有余土成佛乃至云修于别圆两教之因。既不云通。故以别教对有余也。二今还下对土广释。界内缘集即见思也。别圆众生至来生其国者荆溪云。依彼有余用教之时云别圆耳。若至实报失别教称。唯一圆常以当土名。三十方下结显化意。湛若虚空者无复众生七方便异。不见国土净秽差品故云无有增减。尽未下荆溪云。引法华经寿量者引于实果以证权果。所以过去若常未来必常。如从本果以垂于迹。示净土行以取众生。四见国不同二。初引经总示。寂光如宝器饭色如三土。由福不同见饭色异。由机不同见三土异。至论下总示其意也。荆溪云。至论至可见者仍以三土从寂光论。寂光无相故三皆泯。由不可见故得有见。十番者初约同居轻重。二约同居对有余。乃至第十诸土非垢寂光非净。下文备矣。此不委论。二列句别明二。初列句正解。荆溪云。此中问答总有三重四句分别。既云于不可见而得有见。即是寂光对于三土。先以有余摄二同居。对二同居而立四句。以此二土并有实质而辨同异。故得约质以辨有无。次以实报对于下二以立四句。以实报中色无障碍对下二土质碍辨异。三以寂光对于下三以为四句。以寂光中色质永寂故以有无相对辨四。是故辨第二四句约有色质论障不障。初四句中复更约障以辨四别。若尔亦应更于初四句以前立四句。净质秽见如身子等。净质净见如安养人。秽质净见如大梵王。秽质秽见如五浊人。即二同居相比望也。文中三。初约有余对同居二。初正明。荆溪云。问经言去总问也。先引经立宗。此为是下结难也。难意者为元秖是一种饭色见自异耶。为元有多色见有异耶。准下答文既有四句。岂但一两句而已。别圆菩萨用天眼见者荆溪云。见土不应用余眼。故即此二人贤位眼也。此约身居此土以论。若在方便见二同居必无异质。一质一见等者荆溪云。明五人共见有余更无别者。五人之中虽兼别圆。且据三藏二乘通教三乘共见故尔。此之两教三乘之人共禀近教。故于有余所见未远故。便且以二同居土共彼有余而为一见。若于彼土发别圆心便即同于别圆所见。言三种意生者出四卷楞伽经。通名意生。今山家释义。作意生故名为意生。故楞伽云。如幻三昧力忆本愿故生诸圣中。故知。经云忆忆即作意也。彼经第四释三别名。初常无常品云。意生三种。一入三昧乐意成身。亦云正受。即三四五地心寂不动也。二觉法自性意成身。即八地中普入佛刹故以法为自性。三种类俱生无作意成身。谓了佛证法。成之与生并从果说此约通教及以别接。法华玄中并云在前三教者。以通诸教释义故也。今文既上云罗汉支佛。下云三种意生。即此三种并指通教菩萨也。故知。二乘收乎两教。菩萨止在于通。共为三乘。三藏菩萨既同人天非今所论也。辅行云。楞伽既云八地是觉法自性。验初文虽云五地亦兼七地。即入空位也。八地即当入假位也。种类俱生云了佛证法。即是入中属佛种类未必自证。若接入别七地已前入别十住。八地已去接入十行。知佛证法是入回向。并非证道故名意生。仍本为名兼不接者共结此位。故并云地。二问那下释妨。荆溪云。那约有余等者一质与一见皆云有余。若二同居各各自见亦得名为一质一见。何必要须约有余耶。次答中云三人者当知。前释第四句中三种意生。须指通教中利钝菩萨。但不得指利根见中。以此菩萨但断通惑与二乘同。以其适从通中来故。是故答中且指三乘同见第一义谛。此等本异今皆成同。故且言之。若指二同居人当土自见。何往不得。但为辨异故须此明言。无漏至相同者荆溪云。据未发于别圆之心论。未见中其事亦等。故于真谛同一见也。二约实报对二土。即因陀罗网者实报土也。三约寂光对三土。各有问答。悉如文。二略出下指广结示。五明往生二。初列章。二随释二。初总示。亦云来生具如大品者暹云。大品第二舍利弗白佛言。世尊。菩萨摩诃萨行般若波罗密。能如是习相应者从何处终来生此间。从此间终当生何处。佛告舍利弗。是菩萨或从他方佛国来生此间。或从兜率来生此间。或从人道来生此间。从此下今师释二名也。此云往住。大品云来生。秖是彼此相望得名耳。二土亦然者荆溪云。二同居土相望既尔。有余实报相望亦然。但横竖异耳者二同居土横望余二土名之为竖若尔秖可娑婆而往于净。何以从净却生此耶。答下之八品不可来生上品上生。或可即能到彼土已获通故来。法华云。是人自舍清净业报。而来乐此多怒害处。唯常寂光文无往义。上品可尔。中下义通。若中下无实报亦无。若不立于中下犹属实报故也。又若义立不往而往上品亦通。何但中下。善逝之言良有以也。如来之义信亦不无。二别三。初标。二一染下释四。初染净土二。初秽土二。初实生九品润生等者欲惑九品。上上润二生。上中上下中上各润一生。中中中下共润一生。下三品共润一生。故初果于欲界人天各受七生。故云七反。二果三品者断五名二向。断六一来果。以下三品润一生故。一往来者一往天上一来人间互说亦尔。三果名不来。以九品尽故。若断至八余一品在名一种子。犹生欲界。通六地来者六地已下惑未尽故。见地七反薄地。一来离欲不来下界。生上二界别教十住初住断见。二住至七住断思尽。今云十住且通举耳。论其生数比前可知。五品见思全在。七信方出三界。三教约惑牵生并同藏教。故云并类三果可知。二权生方便愿来者但在菩萨。小从得记义亦同之。生方便土未破无明欲化众生。须假愿牵。未能任运故使应生唯约二土。二净土来生人天者。荆溪云。彼土具有欲色诸天。但无须弥地居。一切皆依虚空而住。荆溪所说依无量寿经也。二有余二。初实生二。初正释别教十行圆信后心者荆溪云。准理别教应云住向。今不云者住以同于藏通五人十向修中。虽亦同生有余之土非为正意。故取克体但云十行。而云圆信复云后心者七信已上亦可得生。但是略耳。二故胜下引证二。初引经二。问何下释义二。初正明二。初问。二答二。初释别名。荆溪云。释三意生皆云恐者尊重圣典兼示无执。三种阶降经文义含。为是何教三昧正受。若约通教七地已上或至九地。言自性者别住同通应取十行。圆教既云伏于无明。即知七信也。所以别教云自性者若不见中。则不见于诸法自性。二皆言下释通名。未发真修者别圆地住已前名缘修。登地登住名真修。向约三人无明全在。故俱作意而生彼土。初三昧正受虽约通教入空接入别圆亦缘修摄。故荆溪云。真缘之义义通通别也。二问下释妨。问意者楞伽意生既在十地。合生实报。何故向解胜鬘但指通人及地住已前生方便土耶。然楞伽十地约通示义。已如前记。既十地名滥。故此约别地难之。故云应生报土。答中从容两向释之。约别十地判三意生者。若尔何故向云皆言意者未发真修。犹是作意耶。别地既是真修。意生之义为何所主。答荆溪解云。若约别教则有二义三俱名意。三俱入地。一者但是未极名意。二带教道挫之言意。故云三种意生。即生报土也。约通等者准此。即如前之所明一质一见即是二乘及当教中三种意生异质一见而云即是别教菩萨。当知。消于楞伽经文即别圆人有三意也。故今别更从通菩萨而说之也。二若实下权生。三果报土。四寂光土二。初明极果无生。二若分下明分真生义二。初正明。下寂灭至一生者仁王经明寂灭忍唯有二品。今义开三。上品即妙觉。此以寂忍即寂光故别约中下以明生义。或云下此约通论。始从初住得无生忍终乎等觉中品寂忍。既皆分证佛性皆名往生寂光也。故云皆有此义。但有下夺而言之。寂光唯是妙觉。以分证犹有无明惑变易生死故也。二前四下结示。三问分下科简二。初简同居有余二。初问荆溪云以通见思难别见思见思既同舍身应等。二答如文。二简实报寂光三。初简不生。荆溪云问实报受生等者还取上文三。土有生。唯常寂光无往来生。则应不合更有此问。答中意者但欲重显从名消义。亦约中下在果报内。二简生义。有边论生等者荆溪云。约报论生。是故有边论于果报。约所入边则非果报。但所入边即是见真故云不生。上品无报唯真。无生而云生者不生而生。故果报中见真亦有果报不生生义。究竟而论寂光唯真。永无果报。义而言之亦可得云不生生义。此则不复更有生也。三简常义。荆溪云。此问意者从名作并。以不生生与不常常言势欲同其义。似反故以反义以问势同。答中意者名异义同故许斯理。以诺并辞。何者下释出名异义同之相。究竟而论唯名常。常及以不生故引圣位。即是不常之常不生之生四十一地。真理不生。不生而生。余无明在名为不常。见一分常故名为常。思之可见。六明说教二。初标。二一染下释四。初染净二。初秽。二净。开渐教者暹云。开出之开。本愿说者荆溪云。上品净土不须开渐。故须因愿乃可有说。香积无愿故不得说。不说不闻。故来问也。如安养界树说苦空人开罗汉。既不云愿。验土非高。二有余土二。初受报利钝皆得往生者总有九人。两教二乘三教菩萨别位开三。故成九也。断思尽位皆生此土。菩萨则利。二乘则钝。通别圆至利钝者此约菩萨传论。通菩萨望二乘则利。望别仍钝。别圆例作。二如来下说教多少故法华等者荆溪云。此有二意一者通证一切开权。二者别证二乘之渐。皆法华意。是故引之。若别教意但是开教不开理也。或亦开理以示圆中。三果报土。四寂光土二。初克示极果寂光。法身冥资等者毗卢遍摄。故曰冥资。即此冥资名为说法。复次应知。应身说处即法身说。吾今此身即是法身。释迦牟尼名毗卢遮那。故云无说而说。二若约下约说义通三土二。初约实报。荆溪云。无作等者有果报边须云苦集。以有苦集须具四谛。于果报中分论寂光须从理说。故唯实谛义亦当于寂光说法。二下两下例下二土。荆溪云。类此可知者有余同居俱得横论即寂光土。若有余中亦说无量以对一实。或说。通以对一实。故有余中若说一实即有余中寂光说法。实报例之亦应可见。然约横论同居具四。余三渐减。例之可见。若兼体同一切皆四。七观心者广谈四土封著易生。不明观心去道弥远。故托事成观。令无昧造修。文为二。初明心境。心性至空寂者荆溪云。先立心性为理寂光。而众下明迷寂光而见三土。或失一谛而见四谛。故云多颠倒等。此则通明起由。二无明下示观法二。初依境修观。无明至所生法是所迷境。以此所迷为今所观。欲以三观收下三土故此迷境且指六界三善三恶。故云善恶。前文一恶众生即四趣也。二善众生即人天也。又可十界传论善恶。则事造十界为今所观。今观善恶悉由心起。即空假中。一念叵得故空。理具三千故假。心性不动故中。三一互融方名妙观。二中是下以观配土二。初配土。全理成事故云中是因缘善恶之境。故以此境以摄同居。次以三观配摄三土可见。非因非果而因而果者中理非事故非因果。而始解此理名因。终显此理名果。故云而因而果。若了至碍土者因果无殊。始终理一名无碍也。二故文下引证佛言若此岂不观心。八用义释经二。初标列。二解释三。初通序分。奉微盖者征之言小。因小果大表不思议大果。净土无方现三千界表说应土。现我者为我现三千界也。二通正说二。初标示。二一通下解释三。初通室外二。初标。二宝积下释二。初通半品。复土至小乘益者适净今秽。因悟无常故见复土而得小益。此品之玄旨也者荆溪云。此一品文义兼序正。序中表发入正宛然。故下正说玄旨在兹。二次通下通三品。结业未断生同居净者荆溪云。但未断得生非全未断。二种众生来生者荆溪云。从方便品及断有为缘集之人故作是说。以方便品但用二教故复亦但二教断尽来生其土。弟子品中以三教诃。故亦但有三教来生。是则三教来生至彼但禀二教。菩萨品中但云一种来生者从所至说。从实教说界外缘集即别惑也。问进断别惑生果报令断无明生寂光。别惑与无明异耶同耶。答同也。但以初住所断不与小共故名别惑。等觉所断最后元品故曰无明。故云则生寂光也。以四土区分寂光约极果故。二通室内皆显佛国依报自在者。良由依正唯心。三千本具。此理分显则有大用。心性无外纳芥何疑。须弥大海俱属依报。故云皆显等也。天女下荆溪云。正引住文以证同住寂光。不取十二通佛道品者即于不净而现于净。具如释所化意是也。然于此中且从横说。引净名偈者证初住去净土之行不得不修因人果人皆悉尔也。三通出室若不精解等者荆溪云。若不始未解佛国义。此品但云菩萨净土及众生来生并净土行。如是等文何由可识。三通流通。四释品目二。初正解品名二。初正解二。初释通名。二但此下示别名。二问下释疑二。初释疑二。初正难二。初疑难。二答下释通二。初总斥。二今解下正答二。初引例。二若不下例并。二若尔下重征二。初征。荆溪云。若尔者何以不同彼大品经从序题名。二释。荆溪云。答意者引金光明由藉之序与正同品。二此既下诫劝。晚人即译人。非佛阿难者若谓佛制品号。而经无自唱之文。若谓结集所安品中亦无的据。二者俱非。盖译人所置耳。尝试论之。且仲尼生乎此方。洎没后言教何有齐鲁两论分章不同。大小二戴礼经各别。况东西辽夐华梵音殊。随彼译人命题或异。故今诫云。不足定执。若佛自制者如法华药王品。佛自唱言。若有闻是药王菩萨本事品。结集人安者如妙音品末。集经家云说是妙音来往品时。准彼经文以例此品并非二涂。信是译人准义立名也。如大品经结集之家本唯三品。罗什译讫以类开之成九十品。又如大经本无序品。最初但是寿命品耳。至南朝修定谢公准六卷泥洹开此寿命以为四品。谓序品纯陀哀叹长寿也。又开如来性品以为十品。斯非译人。但修定者加也。准知诸经非佛自唱及以集者。即晚人添也。二此经下悬释序义二。初来意。二序义下正释二。初标列。二随释三。初略释二。初正释二。初列释三义。靡知犹不知也。高位弟子者荆溪云。如叹宝积神智高明。况复或是化佛示迹。化佛亦复通于因果难测其本。故亦具诸。二今经下配对经文。二料简二。初简众经。或二或一者暹云。或二者但次由二序。或一者次序不可阙也。今谓。亦有三序俱无经初即入正宗者。略般若是也。此亦译人删之耳。二简字训。问序训不同者若以端由为义应作丝绪之绪。若以谈述为义应作言叙之叙。何得诸经初品并作次序字。书而会通余二义耶。答意者虽书次序之字而经具次由述之三意。今古诸家共用次序题字。依义下引证佛令依义故于次序语下而申三义亦应无爽。岂可定执字书耶。故云依义等也。又据尔雅训次者应作叙。故释诂云。舒业顺叙也。郭璞注云。皆谓次叙。释宫云。东西墙谓之序。郭云。别内外也。而佛学之家或以次叙作序。既可互训随便用耳。二通别二。初正释三。初明束三为二。二众经下释二序名义。三今因下示序因名立。因别名有别序者荆溪云。如因维摩不思议名得有合盖等不思议事。因于经字得有如是我闻等言。及约行理通别者若无行理何须此教。况无此三事同魔说。故一切经皆具此三及以通别。具如法华疏记。二问若下料简二。初简灭后二。初问。二答二。初违问答。立名之便等者先举所诠为显能诠故。为序之便等者先唱我闻后谈其事故。二复次下顺问答二。初正示前后且顺前问。义匪通方故曰一涂。方说此语者付嘱令安故。向据结集宣唱必先通后别。今约佛说前后必先别后通。二经前下益分现未。经前是别序。在正说前为发起故。经后序是通序。临灭付嘱故。二若尔下简佛世。已有其事者已谈文理及有阿难能闻之人等也。三观心二。初正明序义二。初正示观心。心即是通观即是别者心一观三。故心通观别。通为所观故别分三种。故此即二序。因观证理。理如正说。因此下更于观心别序辨由义也。述义阙而不论。成就一切法者谓。自他因果之法悉由观心而成。即是下示由藉义。道谓分证及究竟也。因观入道。故观如门初心修之端由在此。二问若下简名前后。问意者荆溪云。心通观别今云。观心乃别前通后。如何得例通别二序。答意者准世名便不可即云心观故也。然亦且顺此土之言。若从西方心观何爽。二问玄下立疑显益二。初立疑。将不坏乱等者恐非消文之要也。二答下显益。触处观行者若事若法揽入自心。如是弘经岂同数宝。夫一家明观统唯三种。一者约行。二者附法。三者附事。如止观所明直观阴心即是三谛己他互遍。三无差别名约行观心也。余二种者则摄彼法相事相归乎三谛净心。附事达理名为附事。附法亦然。今明三分即附法也。下明庵园即附事也。然类虽有三要归一揆。恐著外闻内忘约行。故须二种指而归之。后学至此弥须留意。一家宗极其在兹乎。一失其源巧喻滋甚。巧说得宜者暹云。非但令文义冷然。亦令览文成观慧解分明矣。五正入经文三。初半品序分二。初分科。二随释二。初通序二。初列章。二解释二。初总释二。初标示大旨。说入佛法之相者六事证信是入道相。二大论下引论广释二。初委引论文二。初通引论文。亲属爱结者阿难是佛堂弟。已证三果未断残思。故有爱结。阿泥楼驮或阿[少/兔]楼驮或阿泥楼豆梵音楚夏也。此翻无贫。或翻如意。咨决者左传曰。访问于善为咨。得念道力者内观真空。故云念道。能棑忧恼。名之为力。二故知下别结六义。二征释四事二。初征起。二答释四。初释经初六事。为断疑劝信者结集时。阿难登高。而形相似佛。众疑释尊重出或他方佛来或阿难成佛。若唱我闻三疑皆遣。故云断疑。劝信者信为能入智为能度。不信言是事不如是。信者言是事如是故。是谓吉相者初标吉相以表经中皆吉。具如百论者法华疏记第一备引之。二释梵坛法治。自恃王种者车匿亦释种也。三释戒经为师二。初华梵翻名处处解脱。或云别别解脱。二问下简执诫恶。多非正义者谓。时食遮非时食等。论云。是世界中实非第一义中实。既非第一义实。云何保得真解脱也。答中还引大论以答之也。不应求实者为异外道为法久住。暂时权制不应于此而求实理。今时下大师因引释论久住之言遂斥时人不遵戒律。杨子法。言曰。圣人之治天下也碍诸以礼乐(碍限)无则禽。异则貉子。谓戒律亦释氏之礼乐也。圆顶者弃而蔑之。不亦禽貉之谓乎。四释念处修道二。初示过显益。若离至世智示离念处之过。以念处是出世慧故无出世慧但在生死。随禅受生四禅生色界。四定生无色。若修下显修念处之益。藏通破界内四例。别圆破界外四例。二问下简大小二。初执小有大无难谓。小乘有念处。大乘则无也。二明大小通有。答三。初明大有念处。后三教悉观念处得道也。念处秖是观五阴。若离五阴无境可观。身念即色阴。受念即受阴。心念即识阴。法念即想行阴。若离下出三教外无别大乘。既三教俱修念处。若谓不须定属邪计。何关大乘。况涅槃遗嘱灭后比丘令依念处通被一切。岂简大小。呜呼世有不知念处之名义自谓大乘者。一何谬耶。又执律名相不修念处。如是之人去道逾远。二但佛下示大小融通。不出半满者半字满字俗典之名。如来以此喻大小乘。如涅槃经说。枯荣中间者佛于四枯四荣树间而入涅槃。正表涅槃佛性非半非满双照半满。即照而遮即遮而照故大小枯荣悉涅槃之用。即用是体中间见性。三出念下显念处该摄。出念至道法者大小半满不出念处。故佛下不依慈父嘱名为不孝子。一家止观唯观阴境。即无作念处也。二别释二。初悬示三。初标简。二一如下辨示。三此六下结意二。初正结意。二如是下示端首。二初如下贴释六。初明劝信之端三。初因缘。二约教。三观心。若无初意不殊外计。若无次意不辨偏小。若无第三何以辨能诠教功。何以为佛国行本。故须入心成观分果可期。故止观云。观与经合非数他宝。于此略知必不封教。若欲修证当依止观。以十境十乘通为一切大教行门故也。四种三昧何经不收。不可才见观心便谓不须止观。故一家章疏凡至行门悉指彼部。如法华疏释安乐行。光明疏释空品。第若比余文观门甚广。以十乘未辨十境未明若欲造修致远恐沈。故章安于彼疏文特指止观。诸文多尔。岂待委陈。后生可畏。寻之自晓然。此三意若望法华四意消文唯阙本迹。以今经未明远本故也。下去释经文文合尔。或阙或略。文不累书。贵在得意。初因缘荆溪云。自此已下释通序文义具四悉。少标名目。准法华疏比之可见。今于此中指一两节使下比决则易可知。今文初是世界。又如是去是为人。又大论去是对治。又古来去是第一义。现世斗诤者是己非他。不循正理报在烧煮。不亦宜乎。释子或然即同外道。大论偈云。自法爱染故毁訾他人法虽持戒行人不脱地狱苦。斯言有征。学者慎之。二约教二。初正解二。初约教三。初标本一寂理随机分四。就当教辨理俱无说。故云四不可说。二一因下释。俱邻即陈如也。并余四人故云等也。法眼净即初果。明五义者即苦空无常无我寂灭也。引无量义明般若华严以证假名者荆溪云。且从历劫以证假名。非谓二经部全在假。彼多说故。故借用之。若菩萨下见佛性开佛知见悉在初住。三佛法下结。通指四教名为佛法。二约味二。初通示五味。二此经下别显今经。二问下释疑。三观心二。初正解三。初标示。二华严下引证。佛心准真生心唯妄。迷真成妄。了妄即真。波水藤蛇喻意可识。生佛理等真妄一如。是故欲知佛心但观生心。如欲识水观波可知。故十不二门云。三千同在心地。与佛心地三千不殊。一尘喻生心经卷喻佛心。心具三千即佛心也。三观心即具四理者由心本具外境能熏。故观如理有四种异。若了三观于何不收。二释疑。六即分别者即故凡亦必具。六故圣唯在佛。是故始凡理具而不疑无趣取无怯。终圣在佛而无上慢以生自大。此六即义起自一家深符圆旨。永无众过。暗禅者多增上慢。文字者推功上人并由不晓六而复即。今名字位人依经修观免同数宝。晋译华严云。譬如贫穷人终日数他宝自无半钱分。于法不修行多闻亦如是。二亲承音旨二。初标示。二一总下正解三。初总释二。初正解二。初约义略解。二引论广释。学无学人者学即前三果。无学即第四果。阿难为侍者是学人。至结集时已是无学人。随俗称我故不乖物宜。内无我执故不乖真实。人无怪也者圣人称我如金易铜世无嫌怪。耳根不坏等者旧明。耳识四缘生。一根二尘三空四作意。文中唯阙空缘。和合兼之非余阙缘。故能生识。新云。耳识九缘生。如名数家说。二问下释疑二。初约时前后释疑二。初疑。自尔之前者尔此也。为魔所蔽者即于婆罗林外为六十亿魔现佛身广说法门以惑阿难。佛令文殊宣咒索之。阿难于是得还。委如大经陈如品说。二答下释二。初明集经藏称我闻二。初展转闻初依大论似从他闻。次引舍利弗问经乃定力自闻名展转也。言佛觉者秖是佛加觉力如佛。故名佛觉三昧。已证非从他闻。故云自能。用本愿力为持佛法故。二又报下佛重说。报恩经第六云。佛求其为侍者许已仍求四愿。一不受故衣。二不受别请。三不同诸比丘。须见即见。第四愿如疏。大经亦明。阿难求四愿。其第四即出入无时。与报恩异。故云三如涅槃。二复次下明律论称我闻。佛在波罗奈。最初为五人说契经藏。灭后阿难结集。佛在罗阅耆最初为须那提说毗尼藏。灭后波离结集。佛在毗舍离猕猴池最初为跋耆子说阿毗昙藏。灭后五百罗汉结集为相续解脱经。是佛自说。故且名经。后广集法相。乃名为论。故知。论藏不独灭后也。若尔三藏既俱佛说。故知。论藏亦有称我闻义。二问阿下约法大小释疑二。初疑。二答下释三。初但集小乘。二亦集共教。三兼集不共二。初叙他解。荆溪云。据此应引大乘经论证。今云正法念者且据迹中多种之文。非谓小乘所明阿难能持大小。既有多种。不可共持一小乘藏。故小多名密拟后广。二今谓下今助释他人。引文既当。故今师以四教助释之。阿难持者任持大乘如地持物。不共即别圆也。持中道教如海含容。法华疏更依阿含加典藏持别。海唯持圆。今据二教理实故总为一。二别释三。初标章。二我亦下解义二。初我二。初约教二。初正明我。在第五藏者犊子是附佛法外道。自以聪明读舍利弗毗昙。自制别义言。我在四句外。故言第五。言四句者外道计色即是我。离色是我。色中有我。我中有色。余四阴亦然。或云。三世及无为法为四句。名我为第五不可说藏也。是等者谓上三部也。悉破外人者犊子附佛还破外外道也。别教者荆溪云。然别所明非无诸部释我等义。但非正意故不别云。今从胜说故云自在。善于知见者出假利他以道种智知法眼见也。应病与药故无挂碍。似我识者暹曰。论云。非有虚妄尘显现依止是名依他性相。释曰。定无所有故言非有。非有物而为六识缘缘。故言虚妄。尘我识生住灭等心变异明了。故言显现。此显现以他性为因故言依止。譬如执我为尘此尘实无所有。以我非有故由心变异。显现似我。故说非有虚妄尘显现。此事故言似我也。中道佛性即我义者涅槃云。我者即是如来藏义。一切众生悉有佛性。即是我义。无我法中有真我者即边而中。故即偏而圆故。二前三下判释二。初判权实。二问下释疑妨。荆溪云。此问意者随俗说我四教并应我是世俗。何得更立自在之名及以不二。答中意者三教随情从多属俗。别虽自在望圆仍俗。别教地前未观不二。后心虽证从教不得名永自在。圆教明我我即是闻者。能闻所闻皆法界故。故使我外更无别闻。二用教下约味。二明闻二。初约教二。初引经总立。二藏下配教释义四。初藏二。初正释。小生生大生者俱舍云。此有生生等。于八一有能。谓本四相及随四相为八。大相名本。小相名随。以此八故令一切法成有为相。言生生者谓小生生大生。等谓等余三相。谓小住住大住小异异大异小灭灭大灭于八一有能者。小相于一有能能相大相。大相于八有能。谓一大相起时必与三大相及四小相俱起。并一本法故云于八。余三大相亦尔。今亦下以生例闻。以三藏实有故存大小。二料简二。初问。荆溪云。生生至不断者以生生法是世俗故。二答二。初明去行取教。二但下示约行有妨。二通三别。世谛死时者止观以破无明为世谛死。今约破尘砂也。而生闻持至能持者得道种智遍学四教四门也。荆溪云。通教不闻闻别教闻不闻者。若准诸文二句对教与今文相有回互者何耶。以义互通故可通用。于经本文皆不尔也。并是随义故得互论。以大经中生等释闻。生句与闻次第亦等以至释生亦复如是。故大经云。生不生不生生生生不生不生。是故从义回互无在。言义通者何以通教作不闻闻。虽空而色。闻不闻者色即是空。若作别释不闻闻者从空出假。闻不闻者如空种树。虽种而空。二义俱通。守名何益。四圆二。初正解。闻相尽者二边亡也。故云不闻不闻。二征释二。初征。问意者荆溪云。恐不了者见不闻不闻。复云相尽。谓永不闻与闻相违。故须问之以生后答。此意欲显二死闻尽自在闻生。是故答中若相似尽能相似闻。若究竟尽能究竟闻。二释三。初反斥示过。二如法下以凡况圣。相似内凡闻法尚尔。况分圣耶。三故大下引证闻相。妙理湛然本无说示。能如是知方曰多闻。故若知之言通于似真。知者照也。二用四下约味。三释疑二。初疑。荆溪云。问大论等者前问俱应名世流布有何真我。今问应合一切俱无何得此中更论于有。即违问也。若尔下结难。二释二。初明法无定性。荆溪云。若定有者不应有四。若定无者亦不应四。二若其下示执无之过。荆溪云。则有二失。一者坏佛方便教失。方便对实则有四种。二者增于不信之人破正教失。以不信者不信佛有逗机众教。今还不许佛法诸教正义。当于不信之人所不信境。三藏教中尚有三文以明于我假实不同。更互破立。显我不无。及后三教并明有我。是故当知。不可无也。虽然许有不可定一意。欲并存权实诸说以酬难者佛法无我故。知。任彼各立其宗。方便教中三藏已多。况复三权一实相对其名不一。何得一向云无我耶。故知。有无无非佛法。三观心。三感教之时二。初来意时方者方即处所如毗耶离等。二一总下解释三。初总释二。初引论总立。数即一也。实无者真空法中实无时数。故阴等三科妄法所不摄也。随下真空虽无随俗说有。故大论第二云。问佛法中数时等法实无。阴界入所不摄故何以言一时。答虽实无一时随世俗说一时。无咎。义如向解。不通余说。二言四下牒名释义二。初牒名。二若通下释义二。初依名泛解二。初释感教。一期教者始佛国终嘱累名一期也。戒序者荆溪云。古梵网经经初有序。春分四月以佛法无秋但分三时故当四月。二若约下释得道。如苦忍一刹那者既不出观无闻法义。藉于前闻得入见谛。此以刹那而为一时。二今约下正示今意。世善机发者世善人天善也。即是多时者荆溪云。不同苦忍一刹那故。以有漏心时节长故。以世间善其心杂故。下之三门亦复如是。故前三门皆具四悉。唯第四门独论时也。又解下即所未闻经佛为重说也。二二约下别释二。初约教。荆溪云。法无别时必约实法以论一时。破时颠倒者入空也。能分别等者出假也。摄大乘下暹云。彼论第五曰。由本识能变异作十一识。本识即是十一识种子。言十一识者一身识。二身者识。三受者识。四应受识。五正受识。六世识。七数识。八处识。九言说识。此等识因言说熏习种子生。十自他差别识因我见熏习种子生。十一善恶两道生死识因有分熏习种子生。释曰。身识谓眼等五界。身者识谓染污识。受者识谓意界。应受识谓色等六外界。正受识谓六识。世识谓生死相续不断。释曰。为明众生果报无始以来三世生死相续不断故须立世识。数识谓从一乃至阿僧祇。释曰。为明众生果报有诸界多少不同如四界六界十八界等故。须立数识摄一切数。处识谓器世界。释曰。为明众生所居如人天恶道有无量差别故须立处识摄一切处。言说识谓见闻觉知各有多种。因此有无量言说作事言说与见等更互相显示故须立言说识摄一切言说。此十一识皆以分别为因虚妄为果。荆溪云。若从分别数之与世以辨识者数世事广。故属别教。况摄论中不明小乘复少圆义。故此世数必属于别。今谓。离真有妄加以分别。事广即别教义。故明一时引彼数世。一即是数。时即是世。一时入一切时等者长短唯心。故能相入。荆溪云。具如华严刹那三世九世具足。况复七日对一劫耶。华严十一切者暹云。旧经第二十五云。佛子一切诸佛有十种巧妙方便。第六方便云。一切诸佛能于一时皆悉分别知一切时不舍离生平等正法。而一切时皆所不摄。非昼非夜乃至云非时不离时而于无量时转法轮。未曾暂息是为一切诸佛巧妙方便。今谓。疏通举十意在第六以证一时。既理事融通。故属圆义。二二下约味。三观心约三观。摄四教一时如文。

　　维摩经略疏垂裕记卷第一



　　维摩经略疏垂裕记卷第二

　　　　钱唐沙门释智圆述
　　四的出化主二。初来意。九十六种者准九十六道经彼经二卷委明相状。于中一道是正。即佛道也。九十五皆邪。华严大论或曰。九十六皆邪者以大斥小也。故百论云。顺声闻道者悉皆是邪。无师大觉者瑞应曰。我行无师保。亦复无等保。惬伏也。二正释二。初释佛。称名亦尔者合云名称。内德外名俱无量也。二释在。住之异名者荆溪云。一切经初二名互用。名异义同译人参取。住布施等者以因显果也。因修施等果住欲天。余皆仿此。二梵下色及无色俱离欲染通名梵住。梵净也。三空者即空无相无愿。亦是生空法空平等空也。楞严翻健相。总摄诸三昧故。佛所得法者荆溪云。佛以无依而为所依。无所依者即常寂光。现三土者皆为利物。住表无住故居此城。世释佛住唯用世土。此乃以佛同于世人。今欲通明故通天梵。况佛所住通天梵等。今谓。龙树通举四住别显后二以释经文。故论自结云。于四住法中住圣住佛住法。怜悯众生故王舍城住。他师不晓今家全依大论。而妄有破斥。二别释二。初释佛二。初正释三。初指释题略标。二初成下引诸教广解三。初成道。二转法轮。大小相者大即三十二相。小即八十种好。别圆教佛大小各八万四千。即脱璎珞者用法华五时譬文以显此意。隐舍那像如脱璎珞。现劣应身如著弊衣。即老比丘也。门内尊特者既心相体信。故入宅见长者璎珞之身也。如今经身子等见如须弥山王之像也。或现下新入小机还见劣应。众生疑故者暹云。彼般若中众疑曰。佛始王宫生。十九出家。三十成道。至此何能现于不思议身。为息众疑但现丈六身方面各一丈之光。此皆众疑。人常所见者名常身常光也。涅槃下现身虽同方等禀小同解圆常。此为异也。问或谓华严报身说。诸余大乘悉应佛说以判优劣。为定尔耶。答三身明之应身能说。法定无说。报通二义。自受用报同法无说。他受用报同应有说。应即法故说即无说。法即应故无说即说。约理则非说非不说。约事则有说有不说。理事相即诤计何从。故法华涅槃既已开权。尚是法说。宁非报说。故曰释迦牟尼名毗卢遮那。吾今此身即是法身。庶几来者审而思之。三入涅槃。然此三文去就少异。成道入灭俱约四机同时见异。中间转法乃约五时增减明之。同时异见即互通意。五时增减即次第意应知。俱通俱次。但互现其文耳。三此经下判今经所属。今判教部正依次第。二问下料简若就下障重故见劣身。根利故闻胜法。二释在。在即住义。三观心六即分别者委如前记。凡论观心皆为初心名字位人示其门也。五闻经之处二。初叙意分章。二依章释义二。初正解方所二。初通方所三。初约事。毗耶离国在恒河南。中天竺界。文中四义即世间四悉。严净故见者欢喜即世界也。粳粮资命即为人生善。平直非斜曲即对治破恶。好乐正道即第一义。仁义正道是世间之理也。砥直者平直也。砥音旨。孔安国注禹贡曰。砥细于砺。皆磨石也。好道者去声敦勉也。五百长者等者凡五百家皆传禅为国主也。二对法门。对前四释亦成四悉。前三皆第一义异名。四俱在理。寻文可见。荆溪云。次对法门。亦依四义以立三身所依之土。百谷者杨泉物理论曰。谷气胜元气其人肥而不寿。养性之术常使谷气少则病不生矣。梁者黍稷之总名。称者溉种之总名。菽者众豆之总名。三谷各二十种为六十。蔬果之实助谷各二十。凡为百谷。三观心向对法门则直表释迦果地所证。此明观心则正行人一念所摄。谈性似同圣凡两别。下释庵园其义亦尔。无染无著者不染生死。不著涅槃。又无染二边。不著中道。染著义一分释且尔。百句解脱出涅槃经。百句虽多三脱摄尽。三脱相即秖是一心。二别方所二。初叙意。助证犹漫者虽通举国名未知佛住何处。故次云庵罗树园也。二正释三。初约事。此与大经同者难分别。即生熟难分也。具有四句者见观心文中。华生一女等此依奈女因缘经说。二对法门从七觉华起慈悲心者荆溪云。因相成时依之起誓。虽非有无等者虽非双遮也。而似下双照也。中边相即故难分别。三约观心。十种园者暹云。旧经第三十二曰。佛子菩萨摩诃萨有十种园林。何等为十。所谓生死园林行菩萨行不起忧恼故。教化众生园林不厌众生故。乃至云。于念念中一切众生现成正觉园林。法身如虚空。充满一切世界平等觉故。观不思议难分别理者观即三观。理即三谛。不一不三名难分别。委如止观第五观阴境文。二问那下释通疑妨。三初明观法解释悉是佛意四。初问。二答二。初举佛意多含以总斥。先举四喻显多含。由多含故随机演法。岂唯事解乎。流念对种喻机。海珠镜地喻应。次大经去总斥也。荆溪云。汝存事解不许法门如各据尾牙失其实体。故一家释义事理二圆。岂非得象之全分耶。如华严中十城十园。岂可唯是世间城园耶。摸象者大经云。譬如有王告一大臣。汝牵一象示众盲者。各以手触其触牙者言象如莱茯根。触耳者言如箕。触头者言如石。触鼻者言如杵。触脚者言如木臼。触脊者言如床。触腹者言如瓮。触尾者言如绳。王喻如来臣喻大涅槃经。象喻佛性盲喻一切无明众生。二若言下引经文观法以正答。且佛诚说者大经中佛自解说双林所表之意。如经东方双树表常无常等。故云皆表半满。无常即半。常即满也。三问法下难佛自解说者即经云。大慈悲为室。柔和忍辱为衣。诸法空为座也。师心者前心不善后心随之名师心。前心不善后心改之名心师。前心为后心所训也。故涅槃云。愿为心师不愿师心。今以妄作解释是不善心而不知改名师心也。四答若下通。厝置也。何曾并是者如分经三分各立义门岂皆佛说耶。然此盖不知释论所明四依菩萨随义立名名为法施也。若许种种释义何独不许法门解耶。二显顿渐诸教咸须观解二。初问难。二答释二。初明方等有观解。二明小乘有观解。为牧牛人说十一法等者暹云。大论曰。放牛难陀问佛。有几法成熟能令牛群蕃息。有几法不成熟令牛群不增不得安稳。佛答。牧牛有十一事。颂云。解色与相应(二)。摩刷覆疮痍(二)。放烟并茂草(二)。安隐及度处(二)。时宜留[(殼-一)/牛]余(二)。将护于大牛(一)。比丘亦如是。知四大造色(一)。善别愚智相(一)。摩刷六情根(一)。善覆十善相(一)。传所诵为烟(一)。四意止茂草(一)。十二部安处(一)。八圣及度处(一)。莫受轻贱请。名曰知时宜(一)。知足为留余(一)。敬护是将护(一)。此十一事即小乘附事观心也。然则岂唯内典。外教亦然。儒行篇云。儒有忠信以为甲胄。礼义以为干橹。又杨子法言曰。修身以为弓。矫思以为矢。立义以为的。尊而后发。发必中矣。抑亦观心之例也。由是知。今师观解其得意于内外乎。三对释题明教观前后之意。悬释者离文先释。故曰悬释。即指前玄义也。又悬释字亦可作玄。玄通也。离文通释。非随文别解也。文选曰。睿哲玄览注云。玄通也。故玄悬二字互用无在。六证非谬传二。初悬示二。初叙意分章。二悬解释妨二。初解列众次第二。初问。二答二。初明影迹亲疏。内无得道者约初至佛所结惑全在。荆溪云。内无得道简异二乘。外阙化他简异菩萨。二约法门所表二。解叹德有无二。初问。二答二。初出古解。二明今解二。初斥古非。二今恐下明今义。如大论者荆溪云。引此释者小则唯小。大则不定。或并或单并是部意单从译者。故准论意金刚岂可是小乘。译人存略故单列耳。二一明下随释三。初声闻二。初通释。胡越者胡在北。越在南。文选古诗云。胡马嘶北风越鸟巢南枝。正弼曰。同舟而济胡越何患于异心。二别释二。初标。二释五。初释与二。初引同列数。二若释下依义解释二。初简异法华。发迹等者荆溪云。问发本发迹同异云何。答具如释签。二一处下正明今义。无作者因作而发。成论以非色非心不相应行为无作戒体。九定者四禅四空并灭受想名九次第定也。俱证有余者苦依身在故。二释大二。初引论解。二今明下明今义二。初约总别正解二。初约总别释。三韦陀者亦云毗陀。此翻智论。即彼土外书也。有四种。一亿力韦陀明事火忏悔法。二耶爰韦陀明布施祠祀法。三阿他韦陀明斗战法。四三摩韦陀明知异国斗战法。知此生智故名智论。精解此四名韦陀外道也。佛对至共缘者性念破一切智。共念破神通。缘念破韦陀。性是真缘谛理唯断烦恼。共是事理合修即兼修九定。故能发通。缘是遍缘诸境。谓学当教四门教法及解外典韦陀。得入性地者内凡位也。成三解脱等者以三念次第对之。心得好解脱者心即定也。慧定俱得名俱解脱。无碍解脱内外遍解。故曰无碍。名大比丘等者比丘则名通因果。罗汉唯在于果。波罗密此云事究竟。二简别对义。答中以摩诃般若类慧解脱。二三藏下约教观判结二。初约藏通二经二。初教。二观二。此八下判初教二论。毗昙申三藏有门。成论申空门。三释比丘二。初正释二。初有翻。二无翻二。初释因中三称二。初引论标名。二依论释义。魔罗翻杀者。能杀害出世善根。第六天上别有魔罗所居。亦他化天摄。三魔亦怖者将欲断烦恼因灭阴死果。义当先怖以三魔怖故天魔方怖。清雅者雅正也。远离四邪者下邪仰邪方邪维邪。广明如释论第四。略引如下释须菩提章记文。下两助成者爱及憍慢俱属意业。对初身口则三业破恶。破憍慢者自举曰憍。凌他曰慢。乞食谦下破是二心。下文诃身子即香积品也。二此具下结示果名所从。二直言下判位。四释众二。初通释众义。二别引四僧二。初列名释义。三学开遮通塞之相者开遮约戒律。其相易知。通塞约定慧。如止观识通塞文。以苦集十二因缘生六蔽名塞。道灭十二因缘灭六度名通。今此应云散是定之塞。静是定之通。昏是慧之塞。明是慧之通。犹如哑羊者论云。譬如白羊乃至人杀不能作声。谬堕僧数者犹云谬在僧中也。四事即房舍衣服饮食医药也。二前之下结判去取。既非事和不堪僧事者荆溪云。不能分别定慧二藏犹可事和。戒藏不明持亦有阙。故虽持戒犹名愚痴。况哑羊耶。五释数对行明数即约观心也。二菩萨众二。初叙意分科。二随文释义五。初明类二。初事解二。初略示。二具下广释二。初翻解名义二。初什师存略。二翻下诸家翻解二。初泛举诸家开士。始士者荆溪云。心初开故始发心故。古本翻高士者古翻此经也。升出凡小故名高士。二今依下的依大论。为无惠利者自度不能益他也。二但三下简辨结示二。初简辨二。初简两教二乘异乎。二乘者以萨字异二乘菩提也。二简藏通菩萨二。初正简别圆至吸铁者中真显发无谋遍应如石吸铁。二问下释疑。问意者荆溪云。依前藏通已下文为问也。答中意前云不得名萨埵者以无别圆萨埵义故。今云少有慈悲等者藏通菩萨亦有慈悲但异二乘得名菩萨。前云非萨埵者意令别起别圆慈悲方乃别受萨埵之称。但藏通菩萨观行同小。故别斥之。通得名者各从当教。今云少有慈悲意欲还取藏通菩萨合成四种。二四教下结示。多用衍者摩诃衍此云大乘。略言衍耳。非衍正意者今经在衍。故斥菩萨有通有别。通乃斥三。别唯诃藏。故使通别有叹有斥。三藏唯斥。圆教唯叹。通斥语宽。非教正体。有时下疏文或明三藏者相对比决。非关经意。二观心以三观摄四菩萨如文。二辨数。三叹德二。初分科。二随释三。初总叹二。初总释二。初标章述意。二此诸下叙德释名。荷泽无边者谓。众生荷菩萨之恩泽也。二但众下别释三。初叙意。二正解。文中复更约位分别者荆溪云。至此位时方可通为众生知识。若正叹者如下结文。即补处位。三今诸下结显。荆溪云。横遍竖高者正结所叹功用也。二别叹二。初总别分科二。初二下随文释义三。初略叹自他德二。初略叹自行德二。初正叹二。初事释二。初牒文分章。二随章释义二。初释大智本行二。初约一法二。初释义三。初标。二依下释。三故法下证。荆溪云。初引法华中上句证本。下句证行。依本修行故必作佛。既云大智即是本行。亦可本行即是大智。次云从无住本以证于本。立一切法以证行也。二判位二。初叙古三。初正叙。荆溪云。南北二释未见本文。什师虽云从下至上渐渐转胜诸句未必后胜于前。二解既下研详。北方下此师准地持中以十度对十地。故以今文七度以对七地。三若欲下斥破二。今谓下明今二。初总释二。初正解二。初显正斥非。二如叹下引文难古。岂可叹下者以北人以此句对初地故。若据成就宜叹等觉。何独叹上者初地既乃分得作师子吼。南人何谓独叹八地耶。故知下结难也。秖由定执一文故招互破。若如今师即分真位人皆具诸句而浅深宛然。二释妨二。初引文立妨。问近无等者荆溪云。约文定义唯在等觉。二约义答释二。初明诸德咸叹上。结云下等觉邻果方名具足。二若通下明无等。亦通下前以定义为难。今以互通释之。文分二。初明下亦名近。相待者荆溪云。是约通义。即以住前待于二住以之为远。待于初住以之为近。初住待于二住为近。若望三住名之为远。乃至十地比说可知。皆以妙觉为无等等。此则初住分果亦得名近。岂唯等觉。法华下明近义尚通观行外凡。何必圣位。行处近处者内怀至理历缘耐事目之为行。体达外缘栖息真境目之为近。盖事理互现俱约外凡。二华严下上亦名远。爪土望于大地其远可知。孰谓十地等觉为近无等等耶。二今三下别释二。初历教委示。但约二谛者道观双流故。品有优劣者以八九十地相望故。二但诸下斥古显今二。初明圣德难量斥古定执。但诸菩萨者即指三万二千。并内冥实相外应群机。论其所证难测高下。二今非下明教观圆备显今得意。二约二法二。初正释二。初叙意。目足互失者有目无足岂能前进。有足无目必堕重险。以合解行不可偏有。二所以下正释二。初释大智。二释本行各二。初释。二证。二当知下结示。横竖诸德者荆溪云。以种智解历一切行行名为横。以智诣理望行名竖。理深行广故也。又亦可云解横行竖。解初心具。行渐方成。又亦可解行各有横竖。故知。但语解行摄无不周。二释皆悉成就二。初问。二答二。初正答前问。二约教分别。檀三事空者能施人所施物能受者皆如幻化。二观解。二释叹二。初双标。傍成化他者正成自行也。荆溪云。化他必假诸佛威加故。二正下双释二。初释前正叹二。初正释二。初事二。初引论略明。二今明下依义广释二。初正释三。初法二喻。外无下地生日照风动雨润然后成实。三合二。初正合前喻。二重以喻显。大鹏如佛。即应也。影喻威神。即慈也。子喻菩萨。即感也。荆溪云。明感应理妙不至而加无缘慈也。言大鹏者庄子云。大鹏抟扶摇而上九万里。翼若垂天之云。孔氏志曰。楚文王少时雅好田猎天下快狗名鹰毕聚焉。有人献一鹰曰。非王鹰之俦。俄而云际有一物凝翔飘飖。鲜白而不辨其形。鹰见于是竦翮而升矗若飞电。须叟羽堕如雪。血洒如雨。良久有一大鸟堕地而死。度其两翅广数十里。喙边有黄。众莫能知。时有博物君子曰。此大鹏雏也。始飞焉故为鹰所制。文王乃厚赏献者。二故华下引证。八地沈空者荆溪云。旧经二十一云。入八地已十方诸佛作如是言。善哉善哉善男子汝已得是第一忍。故顺诸佛法。诸佛皆有无畏不共之法。汝未得之。故勤精进。二观解二。此正下结示。事观两释并约自行。二傍成化他二。初事释乃至金刚藏等者加功德林说十行。加金刚幢说十回向。文中存略。故云乃至。荆溪云。十地尚须请加。何况初心而欲端拱。是故自他俱须请也。二观解若欲利物者圆教上根出假在观行位。若蒙佛加化道无阻。如风靡草者靡偃也。能化如风。机缘如草。论语曰。君子之德风。小人之德草。草上之风必偃。二略叹化他德二。初分科。二随释三。初叹化他心二。初事释二。初释为护法城二。初约教法释。经为护者通平去二声。平声作也。去声助也。防非拟敌者依教修行。则能防三业非拟魔外敌。二又下约理境解。一切众生皆阴入现前故。般若谈空皆从色起。今家观法其意皆然。但余文附托。直明谛理今此释城义与阴合。故此明之。达阴即真。故云此法即空。此中道不思议空也。如城中必空。故以空言之。众生是王者众生即阴中主宰。种性具足者一心百界界界三道咸即三德。理体本具自他不二名佛种性。二释受持正法。内外爱见者内即通惑。外即别惑。法王种性皆得安稳者达三道即三德名为安稳。恒沙至散失者如民不离散也。二观解文中以空假相对明通教观法。中假相对明别圆观法。六道假即但空。故云假空。但空即六道假。故云空假。此在界内名小涅槃。二边即中道名假中。中道即二边名中假。二谛明义俗谛含真。故二边名假。经意在衍。故此观法且明三教。亦可假空空假兼摄藏教。二释化他功成二。初释能师子吼二。初事释亦名师子吼三昧者。荆溪云。若见佛性方决定说如师子吼。注云。云者广如涅槃师子吼品。二观解脱于四教者内依空观外说藏通。内依假观外说别教。内依中观外说圆教。又一心本具十界依四圣法界说四教法。内观既明外说无怯。观心为诸教之本。其在兹乎。如师子子者佛如师子王。行人如师子子。三观圆观如满三年。能说四教如即能吼。然此观解不必初住。五品即能观行说也。虽云四教意必在圆。依圆方谈一切有性名师子吼耳。二释名闻十方。三释叹三。初释化他心二。初事释二。初释初句二。初标示。二菩下解释二。初正解。祈请者祈告也。连官大将者王制千里之外设方伯。五国为属。属有长。十国为连。连有师故曰连官。二释疑。非请有无者机熟无请亦应。机生虽请不应。请而复应。不请不应。生熟可知。二释次句二。初标示。二世人下解释二。初释友。同门曰朋。同志曰友。各得无漏道果者藏通破见思。别圆破无明。悉无漏位也。法华下引证。亲友也。先小后大如先疏后亲。内秘大行权现二乘。故曰二人。同修小行。故曰共作。汝即穷子。以喻实行。若开下实行机熟咸悟圆常。即法华时也。二释安。二观解四心不请三观者荆溪云。指心为境。境虽须观义不名请。以不请故勤勤观之方与观合。言令住者安是住义。二释化他功成二。初事释二。初标牒前经。二菩萨下正释今句二。初正释今义二。初约四教。二若顿下约五味二。初顿。二渐。顿即华严。渐即四味。菩萨对扬五时益物。华严兼别正从圆说。故云圆机。初心即初住。次渐中鹿苑三藏。法华唯圆。中略二味。故云乃至。渐引至实同归圆教。展转兴谢者鹿苑一兴三谢。方等四兴般若一谢。法华开显唯兴一圆。涅槃重施知圆无别。二菩萨下结。显前经说法之功者引顿渐机同归秘藏。其功显矣。二观解二。初略指佛世事如前说者即前事解是。菩萨于佛世顿渐益物也。二佛去下广明灭后。荆溪云。此中观心先列事者以事为本故也。复以绍隆之心而共为境。恐正昧者唯信观心。兼励君王树立像教。绍隆无观尚成漏缘。况迷绍隆相从心耶。能表若失所表自亡。故一一文皆令观于相从等也。文分二。初泛明绍隆。二众弟子即在家出家。付嘱之辞并在涅槃。付文殊迦叶及未来比丘是付出家众也。付国王大臣居士等是付在家众也。所以下明在家受嘱绍隆之相。荆溪云。出家之徒已在相从三宝数。故且云在家。其实四众咸须绍隆及观相从。况绍隆事大。非王力不辨。故此且约在家以示其相。优填等者佛升忉利夏安居。为母说法。王思佛德。令毗首羯磨刻檀状其形容。举高五尺遂令灭后遗像在世。此相从佛宝也。阇王常供千僧请迦叶结集法藏。此相从法宝也。育王度八万四千人出家。此相从僧宝也。优填造像缘备载阿含观佛三昧等经。阇王育王缘俱见付法藏传及育王经。若相从下由灭后绍隆益沾群品。以作下生得度之缘。二若行下正劝末世。前泛明绍隆犹在正法。今居像末绍隆弥急。文为二。初显事能资理。度人出家者唐大宗尝问玄奘三藏。欲树功德何最饶益。法师对曰。众生寝惑非慧莫启。慧芽抽殖法为其资。弘法由人。即度僧为最。虽是下以假像知真因事识理故也。二故经下引经证成。文中引三经证三宝。荆溪云。敬像如真佛者大论引经云。不于泥木生难思想。安能知像性等虚空三身宛然四德无减。是则观于相从之心。若能如是是则相从。即是真佛。此明观于相从佛宝心也。从无离去观相从法见真法也。贤愚经者观相从僧心见真实和。若不如是岂见常流如身子耶。若不如是但于三宝纵见取心。何由可见真三宝耶。以是思之有德未免。二绍隆下结叹。菩萨下正指末世在家出家二众。菩萨以结叹也。南山云。道俗二众福智别修。智论云。出家多修智慧。智慧是解脱因缘。俗人多修福德。福德是乐因缘。僧祇云。供养舍利造塔寺非我等事。彼国王居士乐福之人自当供养。比丘事者所谓结集三藏勿令佛法速灭。幸冀后德志务绍隆。当思二别。夫如是则不辜付嘱。俾正法久住其犹大臣治政于国家也。三传释绍隆不断二。初事释二。初总二。初明魔外由心。由迷真性起爱起见故使魔外得以诱之。傥爱见内忘则天魔外道无以施其力也。然彼魔外亦由各迷真性爱见偏增遂各守一职为人恶缘。二今明下明菩萨降制。二别释二。初约教二。初正释伏制。二若降下结示释前。二问下料简二。初简声闻魔。八魔者所谓四魔无常无乐无我无净。阴等四即界内。无常等四即界外。十魔者暹云。新经五十八云。菩萨有十种魔。一阴魔生诸取故。二烦恼魔生杂染故。三业魔能障碍故。四心魔起高慢故。五死魔舍生处故。六天魔自憍纵故。七善根魔恒执取故。八三昧魔久耽味故。九善知识魔起著心故。十菩提法智魔常不舍故。菩萨应作方便速求舍离内外。分别可知者十种名义通内外故。自此之前者迦叶菩萨未闻涅槃圆顿。已前所起三教智解悉名邪见。此即界外外道也。今经诃善吉意亦同之。二简菩萨魔。菩萨云何者荆溪云。问前两教菩萨也。华严下前十中后三唯菩萨。前七义通声闻。三昧魔者退大取小涅槃。外道亦修空等者暹云。央掘经第二文殊说偈云。诸佛如虚空虚空无有相。央掘诃云。如来真不空。离一切烦恼及诸天人阴。是故说名空。呜呼蚊蚋行不知真空义。外道亦修空。尼干且默然。二观解假空等如前释。二广叹自他德二。初总别分科。二一总下随文释义二。初广叹自行二。初叹断德三。初总叹二。初事释二。初总。结惑即因。生死即果。因果俱亡。故云皆断。未分内外即总论也。二结惑下别。二障者烦恼所知也。二观解界内惑尽者别圆中假观成。且约凡位。二别叹二。初事释二。初总二。初正释。盖以覆盖为义。缠从缠缚得名。今谓下荆溪云。今师更约以近喻远。但枝叶异。其名必同。何者以五盖配四分。贪嗔两盖其名本同。由痴故睡。由痴故疑。是以睡疑两盖并配痴。分掉散是戒取者以戒取心遍起三毒。故名掉散。故以掉盖对等分也。二问下料简二。今约下别。尚明盖不同者同在界内尚有异说。况界外乎。十缠者忿恚曰嗔。隐藏自罪曰覆。意识昏迷曰睡。五情暗冥曰眠。嬉游曰戏。三业躁动曰掉。屏处起罪不自羞曰无惭。露处起罪不羞他曰无愧。财法不能惠施曰悭。他荣心生热恼曰嫉。二观解。三释叹二。初事释二。初释无碍解脱二。初总释。二藏下别释。智不断惑者即惑是智。岂以智断智。即智是惑。岂以惑断惑。了达不二名智名断。二释心常安住。前释解脱显所安。今明能安也。二观解。二叹智德二。初分科。二随释三。初总二。初释。初句二。初合释。二以此下离释二。初释念定二。初事释二。初总释。若得一心等者观行已上通得王名。今于分真别叹等觉。若根本下根本即四禅。观禅即九想八背舍十一切处。练禅即九次第。熏禅即师子奋迅。修禅即超越三昧。三空如前记。自性等九者即地持所明九种大禅也。般舟此云佛立。即常行三昧。一行者即常坐三昧。如文殊说两般若所明。九旬常坐翦略身仪。故云一行。又唯观寂灭。故云一行。二约教下别释。大论下荆溪云。虽有异释不出此四。依衍但三。二约观解。二释总持二。初总释。二法华下别释二。初引经示义。荆溪云。三陀罗尼一一简之皆令离别。法音有二释。初内证。又法下次约外用。得此下由三互融故名无碍。二问答释疑三。初义通初后。问意者荆溪云。既约三观复属圆教。义在初心。故有斯问。答下发心初住。毕竟妙觉。所证理等。故二不别。二明三藏亦得。三明小乘无分。荆溪云。凡云持者一者一摄一切。二者生不失。小教无此。故不合论。二观解。二释次句二。初事释二。初释辨才二。初总标七。辨二十四辨等者暹记引经委辨。须者寻之。二约教下别释二。初广释藏教。二通约下略例三教。二释不断二。初总释。二复次下别释。即约四教释也。展转相起示不断义。斯则内证三脱。外应四机。二观解。二别二。初事释二。初释七度二。初开合。还从定慧开出者暹云秖是从上念定总持开出耳。七度者今经于六度上更加方便也。从定开四者从念定开施戒忍进也。以念定即禅度故。慧开方便者以照俗智为方便。照真智即般若也。若作下开六度为十度也。六度通大小。十度唯大。一往亦通藏通。以权立三智故。开禅出力愿者于禅度中有愿智力故。开愿波罗蜜。有神通力故开力波罗蜜。根本定守禅度。般若开出道种智及一切种智。一切智守本受般若名。二约教。二释无不具足。二观解巧拙者荆溪云。秖是方便。若尔方便无拙。何以言之相对故来。非谓有拙。悭及以愚亦复如是。三叹位。释成二。初事释二。初总释。逮之言及者及犹至也。谓已至法忍不起秖是无生异名。无境可观者烦恼生死二法本无。般若涅槃将何待对。理事俱绝。故无可观。荆溪云。而云无所得者此中二意。一者去大寂近。二者寂名不拥重言。无所得者即寂灭之无所得也。仁王五忍者谓信伏顺无生寂灭。璎珞四忍阙于信也。复言逮者下别释逮字与前不同故作自上及下释之。邻果是中忍。兼得十地下忍也。及是兼义。不取至义也。二别释二。初约四教。三藏无文者无经论所出也。义作等者准望大乘说之。通等三教即依璎珞也。故仁王云下证圆教初后具四也。伏忍既通于后验。余三亦通于初。故知。圆位初后横具。普贤贤守者贤即伏忍之异名。以凡位名贤。故既等觉名贤。故知。下名通上以例上名通下位位具四。二问下简通局。下叹净名等者即方便品初叹德云得无生忍辩才无碍也。问意者此诸菩萨及以净名俱是等觉。故知。不起法忍秖是无生非寂灭也。答中乃用通别二意。在因让果即别意也。下叹净名盖取此义。次引大经不生之言即是无生。既名涅槃岂非寂灭。次引今经。其意亦尔。故知。无生寂灭一体异名。故得通用。二观解柔和忍辱心是者柔和则顺于三谛。忍辱则不起三惑。二广叹化他二。初分科。二初为下随释二。初明内具化他法二。初分科悬示二。初明下随文正释三。初明内具三。初释初句二。初广明三顺。转四法轮者即四教也。菩萨随转者佛说四教菩萨亦然。故云随转。因缘下即四教理也。解此四理秖是三谛。三谛不出一心。顺解而说者他闻谓异己解常同。故使下文以顺解而说为实智也。二复次下结归二智。是顺实智者内解四理即是一心。即实智也。是顺权智者随机四说名顺权智。四中圆虽是实既对三教通得名权。以开显唯圆方名实故又菩萨随顺既施四教。必历五时引彼机缘亦至开显。今云权智亦得通该。然法华名权即体内方便也。又且顺经部以叹其德。不论开显。故云权智。顺权实二智者体内名实。体外名权。内外虽殊通名方便。今顺佛意。故得俱包。前顺众生止名权智。后来学者宜在精详。二释次句二。初事释二。初略释转轮。二有四下广明不退二。初敌对四教中之三教。若就当教细辩各有位行念三不退义。具如次文。今约大涂以三对教。通人断惑不同六度故位无退。别教出假广修众生。故行无退。圆断无明。故念无退。此则舍傍取正各就教意以配三义。二若三下逐教各辩。名为跋致者具云阿鞞跋致。此云不退。齐罗汉者齐去声。圆教下约初住位明三不退。以简别教次第而得。若约不次以明次第三不退位准别说之。二观解。三释解。三释后二句。十力下更以十力甄明文旨。以菩萨分得十力故是处力当第一。知根力当第四。释十力如法界次第下卷。二外具出过不达之上者前三教人俱名不达。又住前不达。分圣方达。三总释内外二。初分科。二随释三。初释内心无畏福慧能显至净心者福即解脱慧即般若。自性即法身。以二修显一性也。若约位分别慧即了因位在名字。福即缘因位在观行相似。以此二修成就故于初住显出本具自性。此则住前名修。登住名证。今叹补处。分证义等。然此自性清净心即一念三千三谛也。无闻清净便作异说。总此权实者暹云。无非同体以严法身。故云总也。二释外用无畏二。初初二句释外用二。初释相严。迦旃延子所明者即明三藏百劫种相好义。约真修相者虽达如空而修相好。但见真空故云谛理未极。以缘修者别以地前为缘修。登地为真修。今论教意正约地前也。缘修是智障者二观智当彼破惑名之为智。今望中道智还成惑。二智即是中智家障。故云智障。法华下罪福约十界传论无非三谛。故云深达。十方即十界。十界唯心三千互摄。如此觉了名为遍照。微妙下法身即上所达之理也。由内证法身。故外具相好。荆溪云。前之三教非第一者且约夺边用跨节说。二释色像。妙色湛然者真理有可见义。名之为色。二次二句传释。三释结成无畏二。初分科。二随释二。初结外。文中三解。似因缘约教观心。二结内。不为内外之所坏也者内谓烦恼外谓魔外。利彻本际者本际即金刚轮。若放金刚到际方止。二正明化他二。初总别分科。二一放下随文释义三。初放光说法明化他。二初放光说法三。初放光。即能行施等者等取余五。以彼经放六度破六蔽故。今文略引放檀度光也。彼思益经乃至云。光名能解。佛以此光能令愚痴众生皆得智慧。二说法。甘露者白虎通云。天酒也。三释叹。随意即能至者相似内凡作意方至。不同分真任运遍往。
　　二释成二。初分科。二随释二。初叹智德释成二。初叙意。二缘起下正释。文中先约正报。次约依报。初文者生死缘起即九界染缘起。解脱缘起即佛界净缘起。深入生死缘起即成佛法缘起者。达九界即佛界。以十界唯心故也。法华云。佛种从缘起者即今深入之谓矣。非但下明依报。以深入下结上依正也。达十界依正唯心。故名深入。二叹断德释成二。初叙意。二邪见下正释二。初释二边邪见二。初约界内外。六十二至有无者一阴起四见五阴成二十。三世明之则有六十。要其所归不出断常。故云皆属有无。二约三谛。二释余习二。初解义引证二。初解义。犹有习在者此以元品无明名余习。即等觉后心所断。入重玄门者再妙前事。故曰重玄。故下句云。重修凡事。即是再修令妙也。十行已修。今将趣极。复重修之。事等微烟者法性之有余习若太虚之有微烟。非重云之暗蔽也。少监如余习。大河如法性。二故大下引证。二常徒下斥非显是二。初斥他非二。初总斥。二问下显过。二优下显是。九地断见习等者障理名见。润生名爱秖约一惑有此二名。而分两地所断者亦就傍正以说。还是借用别义。二正说法化他二。初分科。二随释二。初叹化他成就二。初喻决定说即灭恶也。香象是兽。飞者是禽。非但下魔外合兽。诸众生合禽。无怯合不畏。亦令下魔外合香象。高心合飞者谓诸众生高心也。二喻生善。即生权实善也。下云三草二木是权一地是实。四种法师者暹云。大论第五评四法师偈云。多闻辩慧巧言语。美说诸法转人心。自不如法。行不正譬如云雷而无雨(其一)广学多闻有智慧。讷口拙言无巧便。不能显发法宝藏。譬如无雷而小雨(其二)不广学问无智慧不能说法无好行。是弊法师无惭愧。譬如小云无雷雨(其三)多闻广智巧言语美说诸法转人心。行法心正无所畏如大云雷霔洪雨。偈意以多闻如云说法如雷美行如雨。今以雷喻多闻。随便举耳。雷以惊蛰者直立反。经典释文曰。虫冬藏为蛰。八音者一极好。二柔软。三和适。四尊惠。五不女。六不误。七深远。八不竭。八音如雷故云震八音雷惊二边。至蛰者保有保无如虫冬藏。法雷惊之令舍二著。故云惊蛰。三草者人天小草。二乘中草。六度上草。二木者小树通菩萨。大树别菩萨。七人所计不离二边。思之可了。二总叹化他功德。已过量者荆溪云。重显无量。前虽约所化今重约能化。三进修化他法门。舍复入力者荆溪云。有入下力。故云入力。舍初所得须入下位下法门也。即十法界二谛三谛之理者以谛摄界义有总别。总则十界咸空假中。别则九界为俗。佛界为真。此二谛也。六界为俗。二乘为真。菩萨双照。佛界即中。又六界通为四圣之境。即因缘所生法也。二乘即空。菩萨即假。佛界即中。此三谛也。此之二三若总若别秖是一心。故云甚深。三邻果叹德二。初总别分科。二一总下随文释义三。初叹自行二。初叹智德二。初总二。初约佛理释无等等义二。初约佛释。无与等者者超因人故。今等诸佛者此明极果彼彼相等。而后心菩萨近之。今且释无等等义。近义在下约位显之。二约理释。前释则约人位齐名等。此释则约智齐理名等。前释自他相对。此释理智相对。二又若下约位简。显近义二。初约下位非近。二金下显等觉是近二。初直约圆教。二若下传约四教。前三教金心菩萨望当教果。约佛约理俱得名近。望圆俱远秖如别教金心方断一十一品。所未断者尚多。安得名近。四教约惑传传比之。下疏自论。故云可知。二别二。初总即因缘释也。大论二解今试会之菩萨真因。佛是真果。因果法异。故云有无畏等菩萨分果。佛是极果。果义既同。故云分得佛力等。是知。真因分果左右之称。二解任异一意常同。二别释。即约教也。二初正释。别立名教者暹云。毗昙中立十力名与大论同。若说十八不共法但以四无畏大悲三念加十力为十八法。所以大论破之。今但下荆溪云。名同义异依谛不同。此约四教以明分得。仍显无等等义。向云传作可知盖见此矣。二前教下结示。二叹断德。无为恶趣者违逆中道名为恶趣。经云供养汝者堕三恶道即其义也。二叹化他。若开修罗者以修罗在鬼畜趣摄故但五道。带结愿生等者暹云。藏教菩萨未断惑故。夫愿生者皆舍此生彼。若神通则本处身在而彼处现身。愿扶余习者以习为入生死之种。誓愿扶之受身利物。此非如镜现像任运真化。亦现界外诸土者即方便实报也。三总释成。虽不得入第一义至之利者。藏通二教虽有入理比望别圆分证并三悉收。若约圆位明四悉者欢喜在名字。生善在观行。破恶在相似。入理在分真。亦可各约当教以辨。虽不入理而受三益。三结成叹德二。初作结上释。于中破古如前疏。二又解下作指广释四累名二。初悬示二。初正叙经意。二若约下兼示义门。足知大况者以诸菩萨悉由三观观心而得分果既内证圆普。故能顺彼四机说教益物。虽不约教义自可知。故了观心名知大况。二等下随释二。初历名释义二。初广解三名二。初正释现文二。初用三观释名。荆溪云。初三菩萨可对三观。次第属对亦应可见。体用合论者体即是等。用即不等。体用不二名等不等。前二乃是体用别论。实论三人体用悉等。随顺物机得名不一即一。一人皆具五十一人德也。二约六即判位二。初正明六即三。初叙意。以圆义易生叨滥故须六位区别。二一切下明若观中道等者始修观行犹是名字位若观行成就。五番开发方是观行位人。三今此下结意。二不得下诫恶劝信。初即诫恶也。若以己均佛则杀害正解名菩萨旃陀罗。若不下即劝信也。若不受观心即佛即是不信了经。以诸了义经中悉云烦恼即菩提即生是佛等故此文举六义。诫恶令无上慢。举即义劝信令免耻躬。二下去下示用义。二定自下略解诸名。荆溪云。前既三人合为一释。下四十九人多二二合或三或单。今文为欲一一成观故不作对。名为上定者十通心中定数名下定。根本禅名中定。首楞严名上定。今观心性名首楞严。故名上定。得此下即观心性三千三谛。自他互遍。心佛众生三无差别故云于一切法即得自在。圆义虽通此释菩萨定在分真。光相等者荆溪云。光相等三能所相对。光相即所严之体。光严是能严之用。大严即能所相称。虽云能所莫不皆具观故也。下去悉尔。故知。荆溪且指实相。故云所严之体。若据惠光能显。亦属能严。宝积下荆溪云。宝积体也。辩积用也。宝约譬辨约法。宝手下观心成就者观心在住前。成就即分证。由住前观心而得分果也。即具下分真二智以喻两手。此明境能发智。即观智手者此明境与智冥。悲愍众生者愍彼昏迷不知自性。如来藏者心具三千。名之为藏。大喜遍心者由达本具所以遍喜。见诸法宝者宝谓实相。能于生死有勇者达生死即涅槃。故于生死无怯。帝网则从理起教。明网则从理起智。诠智由教。故教前智后。虽各就一义而实互通。正观三谛至之网者。无量诸法即四教四门门门四悉。若信若法竖历三世。横约十方莫不咸从观心三谛而有。故云具足无量等也。网诸烦恼则自用破惑。及诸众生则以此化他。智网光明者从境发智故。自他同前。妙生者从智断立名也。诸法不生断也。而般若生智也。使想一处者有事有理专观心脉事一处也。系缘实相理一处也。今文约理莫之能胜者二边之智不能胜实相之理也。解髻明珠者珠在髻中如实隐权内。解髻出珠如开权显实。与之者权智也。者以法授他名权智也。经云法王子者观经疏云。以法化人名法王子。此则文殊。从自行立名法王子。以化他显称大论三十二云。佛为法王菩萨入法正位乃至十地。故悉名王子。皆任为佛。如文殊师利也。二如是下结意释疑二。初结意二。初结示圣德圆通。引物归心者令彼得四悉益。故云归心。一人各具一切观门者以诸菩萨各显一念三千三谛之理虽观门无量岂离三千。况复自他互融。能所不二。故知。随举一人即具众德。内德既等则外事俱融。所以名字语言现身说法悉皆齐等。故云即字等乃至法等也。但为引物归心隐其圆能各彰一德。以立其名耳。言字等语等等者此即大品文。彼明四十二字门门门互融。故云等也。南岳释云。言字等者谓法慧说十住。十方说十住者皆名法慧。乃至金刚藏亦复如是。言语等十方诸佛说十在与法慧说等。乃至十地亦复如是。又一切字皆是无字能作一切字。是名字等。发言无二。是名语等。一切诸法皆互相在。是名诸字入门等也。前是事解次是理释。二能如下结示凡心能见二。初明修观则见能。如是解者若了自心三千彼彼互遍。心佛众生三无差别者。则不动自心遍见诸圣。岂唯见圣。亦能见凡。以一一众生咸具此理故。诸佛菩萨者诸佛是极圣。菩萨是分圣。分极虽殊三千理等。我凡彼圣其理何殊。故于凡心即圣境。若然者岂但横见现在他圣。亦能竖见未来自圣。以自他因果三千摄尽故。寄言来哲宜乎。介怀傥了已性则诸法自明当信一家无信异说。大苏妙悟岂虚也哉。二故法下引经证成。信汝所说是法宝。则为见我是佛宝。亦见于汝及比丘等是僧宝。此于一心见同体三宝。今引此以证心观中见诸佛菩萨也。华严下明三身理等证意同前。二释疑二。初疑问。二答释二。初引经正答。二若执下斥执显过。执文字如抱石。沉生死如投渊。纵昏情如夜游。舍观心如去烛。五总结二。初正标指。二问下兼简位。高下莫测者虽不可定执而疏文所释多约补处。三明杂众二。初总示二。初标示。释名二。初标示。二此中下释名。二此有下显其权实二。初总示权实两人。实随业生者随善恶业受五道生。二此等下别开乘戒四句二。初标示引经。今傍大经者荆溪云。彼唯一句举胜况劣。今附一句离为四句。二解下傍经释义二。初标列四句。二若通下判释乘戒二。初约通论则义同。言通论者夫戒以防止为义。乘以运出为名。理事俱有防止之义。是故始从不缺终波罗密通名戒也。理事俱有运出义。是故始从人天终于佛乘通名乘也。一切下正示通义也。善法事善别唯是戒。今约通义亦得名乘。观行理善别唯是乘。今约通义亦得名戒。故云皆通乘戒。二就别判则体异二。初正判二。初示相。闻经生解是信行。观智推寻是法行。二故大下引证。不动不出者不动烦恼不出生死。二但戒下结示二。今为下别释二。初列章。二随释二。初玄释二。初列章。荆溪云。分为七门解释者后六虽殊莫不皆成初乘戒也。所谓乘戒之信法乃至乘戒之自他亦可云信法之乘戒自他之乘戒。中五展转更互论之。若欲生起此七门者初为成根具立乘戒。为成乘戒须开信法。又由信法种子别故感于大小两乘不同。由乘大小有渐顿化能引之人。须垂应迹。为成受化须示观心。以观心故化物机熟。二随释七。初值佛不同二。初标指。二一戒下正释。婆薮来者彼经第一卷云。尔时婆薮从地狱出。将九十二亿诸罪人辈来诣娑婆世界。十方亦然。尔时文殊语舍利弗。此诸罪人佛未出时造不善行。经历地狱。因于华聚放大光明承光从阿鼻狱出。舍利弗言。久闻佛说。此婆薮仙作不善行入于地狱。云何今说出于地狱得值如来。佛言。为欲破一切众生计定受果报故。善男子。勿谓婆薮是地狱人。何者婆者言天。薮者言慧。云何天慧之人地狱受苦。又婆者言广。薮者言通。广通一切究竟住。于地狱受苦。终无是事。又婆者言高。薮者言妙。婆言断。薮言智。婆言刚。薮言柔。婆言慈。薮言悲。等广如初句。经仍广明杀羊初缘。当知。婆薮即权人也。然权必引实。故知。乘急戒缓人也。问三下此约三恶。是八难处云何得道。如舍卫等者大论第四明。舍卫有九亿人。三精舍佛为报生地恩故多住舍卫。而九亿人中但有三亿见佛闻法。其余六亿如疏所列。并由乘缓故不闻经。周时下即姬周第十六主庄王他十年。即鲁春秋庄公七年夏四月辛卯夜恒星不见。夜中星陨如雨。案此即是如来诞生王宫时也。而此土但见祥瑞不见佛身。不闻佛说。岂非乘缓耶。言星陨如雨者春秋曰。庄七年夏四月辛卯夜恒星不现。夜中星陨如雨。杜预注曰。恒常也。谓常见之星。辛卯四月五日。月光尚微日光不以昏没。如而也。夜半乃有云星落而且雨。其数多。皆记异也。日光不匿恒星不见而云夜中者以水漏知之。左传曰。夏恒星不见夜明也。星陨如雨与雨偕也。先贤诸德推佛生年互有遐迩。依法显传推佛生时。则当殷世武乙二十六年甲午。依法上答高句丽国问则当。前周第五主昭王瑕二十四年甲寅。引穆天子别传为证。称瑕子满嗣为穆王闻佛出乎迦维遂西游而不反。依像正记当前周第十七主平王宜臼四十八年戊午。依后周道安用罗什年纪及石柱铭推则当前周第十八主桓王林五年乙丑。依赵伯休梁大周元年于庐山遇弘度律师。得佛灭后众圣点记推则当前周第二十九主贞定王亮二年甲戌。又感通传云。佛是夏桀时出世。随翻经学士费长房云。今依普曜本行等经校讎鲁史佛以庄王九年癸巳四月八日现白象形。从兜率降中天竺国迦毗罗城净饭大王第一夫人摩耶右胁。十年仲春二月八日夜鬼宿合时于岚毗园波罗树下右胁而诞生。相既显。故普曜云。普放大光照三千界。即左传说。恒星不现夜明也。瑞应云。沸星下现侍太子生。故左传称星陨如雨。本行经说。虚空无云自然而雨。杜氏注解。盖时无云。左传又称与雨偕也。然姬周历十一月为正言四月者即今二月。辛卯五日鲁史为谬。沙门道安著二教论用姬周历推还合八日。唯以生时为成道岁。遂令佛世远三十年耳。佛至僖王元年庚子年七岁乘羊车诣学堂。四年癸卯年十岁与诸同齿释族试力。惠王三年丁未年十四启父王游出。城东门见病人回。六年庚戌年十七纳妃求夷。八年王子年十九。四月八日夜半逾城出家。十九年癸亥年三十。二月八日明星出时朗然觉悟成无上道。四十九年处世说法众生感缘既尽。佛以匡王四年壬子二月十五日后夜于中天竺拘尸那城入般涅槃。当尔佛兴此土众生咸不闻见。戒急乘缓其在兹焉。佛入涅槃至今大宋大中祥符八年岁次乙卯已一千六百六十一年。此取周庄王时生匡王时入灭为定。此依费长房及今智者疏文也。则不取诸家年代。又文选南齐王简栖头陀寺碑云。周鲁二庄亲昭夜景之鉴。汉晋两明并勒丹青之饰。以此观之简栖及智者咸以佛生周庄王时。非独长房也。若然者像法尚有三百三十九年。以像法千年故。准三藏教及善见律云。佛何以不度女人。为敬法故。正法千年以度女人减五百岁。制修八敬还满千年。然后像法亦一千年。末法万年。五千年来学三达智。并得四果。六千年去学不得道。万年已后经典文字自然灭尽。但现剃头有袈裟耳。正法之世大乘味淳。至乎像代味少淡薄。若入末法则无大乘。奴婢出家污染净行。恶王治世课税僧尼。今既未然。犹居像法。此等年世后学宜知。来者览之无嫌繁重。二信法根性悉是至听法之人者明信行乘种也。即是至之人明法行乘种也。必须善之者令善佛意也。法行非上慢之类。信行非凉德之徒。而荆溪记中偏诫信行。岂非正为我曹而垂训乎。故荆溪云。既言为种。种有明暗。若征远种畜生道中久远一句尚得为因。况复听法讲说者耶。故知。佛意不以但令闻已说已端拱待发。若如是者精进徒施。必欲为种佛意欲令分起行。故为菩提故为利他故伏烦恼。故随照了。故厌生死。故达文字。故远眷属。故为乘急。故为俱急。故无悕须。故远名利。故亡彼我。故折憍慢。故敬求者。故不请友。故请加被。故赞他说。故远杂语。故离戏笑。故舍如是等二十法已略可微为信行乘种。若不尔者为种实难。三大小根性。利钝为异者法利信钝。或互为利钝。四顿渐根性二。初列章。二释义二。初正释二。初正明二。初顿大。七处八会者以再会普光明殿故。唐译新经则有九会。以三会普光明殿故。大师但见旧译。故云八会。或作九者后人妄改。譬如下日喻佛。照喻说法。高山喻别圆机。以龙鬼等者备如华严列众文。次明下夫言法行少闻多解。非全不闻。大小咸尔。二渐大二。初正释。得闻藏等四味者酪味唯闻藏教。生酥转藏成通。般若义当成别。法华开显一切能圆。从小至大。故名渐大。渐后之大。故名渐大。此如下证成。毒鼓者大经第九云。譬如有人以杂毒涂鼓。于众人中击虽无心欲闻闻之皆死。唯除不横死者。是经亦尔。于诸行众中有闻声者所有三毒悉皆灭尽。虽无心思念是经力故能灭烦恼。犯重造逆闻已亦作菩提因缘渐断烦恼。除不横死一阐提辈。二今此下结示。信法等者于此会中即三教为大藏教为小。经历前味至此名渐。此会新入即禀圆教名顿。二料简四。初问。二答。荆溪云。木叉戒也。念处乘也。此明法行。又付下信行。三征。四释二。初正释难。二虽复下辨胜劣二。初对辨胜劣。二故云下双证。释成二。初双证。所引即梁武愿文。初句证戒缓乘急。次句证戒急乘缓。二调达下释成。恶业至地狱者与阇王同造五逆。调达于王舍城地自然裂生入地狱。如大论第十七广明。荆溪云。以由造逆虽现堕苦未造逆。时为种已定。蓝弗生天由无乘种福尽堕苦。若尔调达尚乃得为乘种。何须上来二十法耶。答调达未逆已得燸法。尚不与向二十为俦。何得却以调达为比。若不畏堕苦任如调达。何须更论乘戒四句。况教门引逆。劝进辞耳。以此义故须善取意。郁头下大论第十九云。得非想定有五神通。日日飞入宫中食。夫人接足而礼。由触足故欲发失通。求车而出还本山中。更修五通为林池鱼鸟所喧因发恶誓。尽欲啖之。后得定如初生非想处。却为先誓所牵非想寿尽堕飞狸身。婆沙云。飞狸身广五十由旬。杀害众生无得免者。五应迹同凡者现二十五有果报之身也。二十五三昧者大经圣行品云。菩萨住无畏地。得二十五三昧坏二十五有。无垢坏地狱。不退畜生。心乐饿鬼。欢喜修罗。日光弗婆提。月光瞿耶尼。热炎郁丹越。如幻阎浮提。一切法不动四天王。难伏三十三。悦意炎摩。青色兜率。黄色化乐。赤色他化。白色初禅。种种大梵。双二禅。雷音三禅。霔雨四禅。如虚空无想天。照镜净居。无碍空处。常识处。乐不用处。我非非想。广释义如法华行妙。二十五有者四洲四恶趣无想及那含六欲并梵天四禅四空处。受四恶下以无垢三昧现地狱身。以不退三昧现畜生身。以心乐三昧现饿鬼身。以欢喜三昧现修罗身。次住下以四三昧现人身。即如幻日光月光热炎。如次对南东西北四洲也。余十七三昧悉现天身。故云受人天身也。然此皆由分证一心三谛故能堕类现形。破有益物。故知。二十五种悉中道王三昧之异名也。六观心受何等身至何等法者。若持禁戒依华严修观者则于未来受人天身。见弥勒闻顿教得道。若不持戒依华严修观者则受四趣身。见弥勒闻顿教得道也。依渐修观值下四味。比说可知。乃至横约四教。竖历五味。兼等说之。不见不闻者即乘缓及俱缓人则不见弥勒。不得闻法也。得入道即俱急及乘急人。不得入道即俱缓及乘缓人。得失可知者自揣己心未来如镜。七化他。二帖文二。初分料。二随释四。初梵天众。文中先明实行。次明应迹。此云离者已离欲染故。或云净行者离染故净。住初禅中间者即中间禅也。在初禅二禅两楹之中。梵王得此禅。故毗昙至皆有梵王引经论异说也。今谓至故作世主今师和会两文。若应迹下白色现初禅身。种种现梵王身。故生初禅者以初禅三天梵王在中故。以主领故别为一有。望法华序等者彼云娑婆世界主梵天王尸弃大梵光明大梵等。则世主是初禅王。尸弃是二禅王。光明是三禅王。等取四禅王也。所言下法华举三名。故等字但在四禅。今既唯举二名则等取三四。或可初云梵天王是总标虚位。尸弃是别举其人。法华亦然。故法华疏云。经标梵王复举尸弃。似如两人。依大论正以尸弃为王。今举位显名。恐目一人耳。若欲以配四禅即当依疏所解。应迹下住双三昧现二禅身。雷音三禅。霔雨四禅。上界处空等者荆溪云。初禅覆一四天下一铁围山。二禅覆小千。三禅覆中千。四禅覆大千。皆以下拟上。略知方所不同。于空不可拟故。二释天二。初正解现文。翻为能作者正云释迦因陀罗。此云能主。言其能作天主。二问胜下通前释妨。问意者荆溪云。何故于色但列初禅。欲界但列忉利。檀越此云施主。三八部众二。初案现文释义二。初标示。二大下正释二。初释。大威力通贯八部者始诸天终摩睺罗伽悉有大威力也。余文八部皆云。四王各领二部为八。东方二者乾闼婆富单那。南方二者鸠槃茶薜荔多。西方二者毗舍阇毒龙。北方二者夜叉罗刹。今经八部与此不同。故向云多有所关。二上文下释八部八。初诸天二。初正释二。初释来者。五那含天者一无烦。二无热。三善见。四善现。五色究竟。此名五净居天。皆三果所居也。二简不来者。无想天即色界第十三天。外道修此禅者受生也。二此等下总结。二释龙。肇师曰。龙有二种。地龙虚空龙。种有四生。僧护比丘为四龙说法者授龙王四子四阿含经也。有视毒者闭目受经。有嘘毒者闭口受经。有触毒者远住受经。有气毒者背面受经。师责其失礼。答云。以视则杀人乃至气能杀人故闭目等也。广如僧护经。三释神夜叉。什肇皆以神字自为一类。与夜叉别。故肇云。神受善恶杂报。见形胜人劣天。身轻微难见也。今文既云皆鬼道。验知。以神自为一类。文中释夜叉先明受报。次明修因。下文皆然。为天给使者肇云。天夜叉居下二天守天城门合。毁戒下明修因也。车马施等者什云。地夜叉但以财施故不能飞空。天夜叉以车马施。故能飞行。四释乾闼婆。陵空升空也。十宝山者谓。雪．香．轲梨罗．仙圣．由乾陀．马耳．尼民陀．斫迦罗．宿惠并及须弥是为十也。妓乐者女乐曰妓。五释阿修罗。故言无酒者鱼龙业力海水不变嗔妒。誓断故名无酒也。六释迦楼罗。七释紧那罗。八释摩睺罗伽。少施者亦薄行惠施也。二上来下约乘结显。四四部众二。初约实行释二。初正解。此未可定用者荆溪云。依余经文但云近佛得善宿名。不可定云男女不同宿也。涅槃疏以一日一夜受八戒者名为善宿。二问四下释疑。素服白衣也。西俗所服色皆尚白。二菩萨下约权行释。二别序二。初述意分章二。一发下随文释义二。初发起序二。初悬谈义旨二。初正示表发二。初总示二。一现下别显。荆溪云。文中具表三正三依。虽兼表正意正在依。若准此意说普集时身相已胜。但未论胜土。今于胜身加以合盖表说诸土。问宝积是何时来。答准此经文似普集末。何以知然经云。尔时毗耶离城有长者。乃至合成一盖。此文既无闻经之言。但云持盖来供养佛。验知。秖是普集竟时云尔时也。准此叹于胜应法云。说法不有亦不无等。似如闻法。何妨尔前曾闻胜法。以不云闻普集经故但是至此见胜应佛。约身拟法于理无妨。二料简释疑二。初简现身二。初问。二答二。初引大品明同。二引法华明同二。初正引二。初广明。所止一城者经云。遂到其父所止之城也。城即涅槃。众生习解有可得涅槃之义故言到城。威德特尊者即相好巍巍舍那之像也。穷子惊避即不机不受大化也。即脱璎珞譬隐舍那无量功德。著弊垢衣譬现丈六形。拟说三藏教者如长者执除粪器与穷子共作也。心相体信者亲既证小。则信大不虚得涅槃价故体析不嗔。宅内者无缘大慈喻以舍宅。家业者即大乘戒定慧也。集国王大臣者渐顿诸经无不契所诠之处皆为经王。常机益物兴废有时部部不同名之为国。皆言第一。即是其王。法华会通诸教。岂非聚集国王。弥勒等诸大菩萨皆是等觉即大臣也。定父子天性者即经云。此实我子。我实其父也。生佛理等如父子天性相关也。荆溪云。引法华具腾五时者全借法华意明今部五中第三。若不具腾焉知远近。二初见下结示。初见远避等者暹云。明于四时皆现尊特之身。故不云鹿苑也。二此方下结同。二简表发二。初简表法身二。初问。二答。引二经者应必表法。应即法故。二简表寂光土二。初正简表寂光土二。初问问意者以身表身。其义可尔。以身表土。义似相违。二答三。初明土是经宗。既首谈佛国现身。岂不表耶。二法身下显身土不二。由依正不二故便现身即表国土。离身无土者荆溪云。此是法身身土不二之明文也。诸部文中虽有此意文相不显。不得此文将何以消诸部硕异。请观疏文及荆溪意。无情成佛何所疑耶。且离身无土。离土无身。故身成时即土成也。心外无境。深可思量。故金錍云。一佛成道法界无非此佛之依正。一佛既尔。诸佛咸然。众生自于佛依正中而生殊见。彼又问云。佛成道时土亦成耶。成广狭耶。不成有过。真如下覆释上义也。真如实相即心性之异名。境智谁分。身土宁别。心性无外。摄无不周。既唯一心。岂有能所。故使境智身土四并非之。然而终日双非未乖双。是智境身土宛然自殊。故说境智及以身土。虽云自殊体元不二。故今表身即是表土。故云既表于身等。学佛乘者苟迷此旨徒费光阴。欲逮无生吾不信也。北辕适越。岂不迷乎。故金下引证不二。唯识者唯遮外境。识表内心。唯秖是心。更无外尘故云唯识。诸佛修习无分别智通达唯识真实之性。故云智习唯识通。以正智契真如无有形相则名庄严。故云非庄严庄严。谓非事严而是理严也。三此经下引经文结。酬心净则佛土净者心即土故。所以心净即是土净。但表下体虽不二表发自分。秖由生迷取悟有别。故表身表土以开发之。今别表土其旨炳然。二兼简报应土。秖由三身相即四土不二身土体一能所无殊。故使三四同皆表发。今虽各辨须晓理同。文为四。初问。二答。三征。四释如文。二随文正解二。初总别分科。二初明下随文释义二。初如来现身三。初佛说法。此四通摄一切众者谓。诸家释义或以在家出家各二为四众。或以天人龙鬼为四众。以今四众一一历彼各各有四。故举今四能摄彼多。彼之所明全失今四。尚统师者即法尚师。北齐敕为昭玄统。故云尚统例如下荆溪云。彼由开故合。此明由正有依。开意本合。依正不殊不二而二为物故尔。二譬显。穷实相顶者三德究显在分真顶故。盘峙者峙立也。沧溟海也。佛不住生死不舍生死者异凡夫故不住。异二乘故不舍。自行故不住。化他故不舍。大智故不住。大悲故不舍。生死即涅槃故不住。涅槃即生死故不舍。凡此四释以显佛德。如海水非四色者毗昙俱舍并云妙高四面各有一色。东黄金。南琉璃西白银。北颇梨。随其方面水同山色。众生入中尽同水色。心非四门者三惑妄心无四门正解。故云心非四门。故下云而说四门令失恶心。故知。不得以真性释此心义。更无异解者如海同山色。三合譬。是为万善无畏空座者万善即果上三千俗谛之理。无畏即不思议空真谛之理。万善即无畏空如众宝为师子座。此即果智所契。真俗不二之理也。问诸佛不断性恶。则果上三千九界无减。何名万善之理耶。答修恶已尽。但性恶在。此恶即善。如云镜明具丑像性。岂令明亦丑耶。身相巍巍者巍巍高大貌。喻果智超出分真也。二长者献盖二。初分章悬示二。初标示分章。二献五下悬谈表报二。初示三章所表。初章表法报身土。次而于下明第二章表应佛身土。大众下明第三章表闻三身四土依正不二。悟道得法喜也。初文云因中慈回向佛果成无缘慈者回真因向极果也。圆报法身者报身即果。智法身即果理。成依报净国者即法报所依究竟寂光也。亦回因向果故云成也。表于应土者即三土也。应佛化主者居乎三土咸名应佛。他受用报即是胜应。二故知下结为序之由。二一长下随文释义三。初表发之由二。初分科。二随释三。初与同类俱。华严云至一切魔皆须约圆释义。惭愧为深堑者惭第一义天。愧贤圣人也。四道者圆四门也。三界即分段变易二种三界。而因果依性者普贤观云。大乘因者诸法实相是。大乘果者亦实相是。五种种性者荆溪云。习种性．道种性．性种性．圣种性．等觉性。一性有百各以十善互严故也。十善以为众善之本。故通浅深。二虔敬。三奉盖。二合盖现土二。初分科。二随释二。初合盖。二现相二。初总别分科。二随文释义二。初现国土四。初现国土广长。二现十山恐表众生世间者以十山表十界也。三现大海江河恐表五阴世间者以五水表五阴也。言五水者一海。二江。三河。四川流。五泉源。四现日月天宫或表器世间者荆溪云。然前文中已表依土。依土即是器世间竟。故知。此中但表依中小世间耳。即如一山一洲之例。今谓。日月星宫皆前所现广长相中小世间也。众生五阴之所依者此四世间二是所依即依报及器。二是能依即众生五阴。以揽五阴成众生故此即正报之身也。何得表情者谓十山五水悉是无情。何得表众生五阴之有情耶。答意者大乘所谈依正不二。互表何伤。故诸大乘现相皆如此也。二现诸佛说法。必有能依者有国必有人也。三大众欢喜。三轮不思议化者即身通口说意鉴。不谋而化名不思议。二叙述叹二。初叙意分科二。初叙来意。荆溪云。神智高明者位居极故高。以高故明。若准经文与五百俱。自非相恶岂堪随从。若非所将其位必下至下请说仍云是五百等皆已发心。至下得道方云得忍。准此复似五百未与宝积同位。纵述己身在五百数宝积岂可与彼全同。况在数外仍须有本。焉知本位不厕净名。故今乃以高明通叹。若不高者焉知所表所现之瑞。以拟净身净土之相。智人知智故能冥合净名之情。既了净名。亦可依俙裁于佛智。二就三下分经文二。初分经。述叹至之由者荆溪云。以述为叹故云述叹。既现二身。必依二土。故述两应并得为由。故云述叹。二言胜下示义二。初示胜劣身义。寻此应身等者荆溪云。胜应之中别标法身。而文但云寻应得法。未云应身即法身者犹带方便劣应身。故又以劣应色相劣故不可寻之见法身也。灭色即色方之可见。况复即色所表复通。故法华云。等者虽引彼经仍有三意。一以劣为由。二以胜斥劣。三引小归大。著脱之语不在今教。此乃直明用尘土坌身状有所畏耳。现有烦恼如尘土坌身。示同悕生死如状有所畏。二问下示远近二由二。初双释二由。荆溪云。此中问答者一者远借法华经意。二者近用当部之文。在昔必无为由之语。于今方可分置其言。二问三下重述远义。二十年者八忍为一。八智为一。并九无碍九解脱也。除粪者断见思也。二就近下随文释义。今宝积说偈于十二部中即孤起。或人谓。疏云。初述由。次述叹。似重颂者非也。夫重颂者前已长行说竟次更偈颂说之。故得名也。此中宝积都未发言。但孤然说偈。叙述。岂是重颂耶。文为二。初述叹表发之由二。初述叹胜应法身为近由二。初分科悬示。何以得知等者荆溪云。经既未来以现往验。况复自有叹劣之文。身胜法胜。身劣法劣。

　　维摩经略疏垂裕记卷第二



　　维摩经略疏垂裕记卷第三

　　　　钱唐沙门释智圆述
　　二就两下随文释义二。初略叹形声两益二。初分科。二初又下随释二。初叹形益二。初分科悬示二。初分科。二大经下悬示三。初引大经。亦色非色者以显佛性不离色心非色即心也。金刚身者应体即法。不可毁坏故。二今初下配今义。先明今叹目净摄金刚身。叹胜摄劣者荆溪云。准凡叹圣耳。况应身之相教门自分。故圣相中莫若毫髻。今从眼说。故云眼胜。况眼具五。从名复胜故。且叹之以形于劣。次力无下明今叹心净摄力无畏。三举下总结要。二目者下随文释义二。初叹色功德二。初事释二。初总释二。初正解。肝悲等者白虎通曰。肝系于目。肺系于鼻。心系于口。脾系于舌。肾系于耳。今且准凡而拟于圣。凡夫悲时必内动于肝。然后目中有泪。故曰肝悲则目泪。荆溪云。如来即以利物表悲。利必在智。故眼表智。肝表于定。智动定用犹如肝悲则目泪也。大论等者荆溪云。既悲生于智。智由于定。定用即悲智用也。肝悲目泪况之可知。二释疑二。初问。荆溪云。既寻胜应以得法身。胜应有相。法岂有耶。二答二。初正答二。初正示眼。荆溪云。答意者佛眼既为四眼之体。四眼即是法身之相。故使寻相见无相也。况无相之相诸相中上。故引法华即其事也。二余下列余相。二证成。荆溪云。法华意者佛具五眼。四不独立故三十二即法身相。吾今此身即是法身。斯言有在。二但眼下别释二。初通示略消二。初通示五眼二。初约用释相。又能双照至事理者荆溪云。故知。五眼但是体用而已。若从修观肉眼居首。今从叹佛故体用同时。约教下若约当教则各有五眼。如常所论。若以偏圆相待总而明之唯圆佛眼。别教法眼。通菩萨慧眼。藏菩萨肉天二眼。若约二乘则两教俱得慧眼也。若论圆意一心三谛即具五眼。照心因缘生法即肉天二眼。真谛慧眼。俗谛法眼。中谛佛眼。三谛既不纵横。五眼岂应隔异。荆溪向云但是体用。斯言有征。是则佛眼为体。四眼为用。体用不二中边一如。四教总别美在中矣。六即简滥高下常分。二金刚下引经证。具于一眼中具五眼用。故知。五眼不可分张。二今宝下略消经文。文中先消法。次如青下消喻。二今略下别明帖释二。初帖解经文二。初广约别圆。荆溪云。前通释中悉从极判。故云穷源及遍法界。今从别说。故分五差。虽复五差仍以教分属别圆也。何以知然。肉眼有顶天见。界外慧眼能破内外见思。既能过于两教三乘。验知。义当别圆教也。唯圆不应。别说五用。唯别不应。天慧通外。但是为令五相区分故于圆中而兼别说。因禅离盖者离五盖也。四大造色者四大为所造。四微为能造。以四微和合造成四大名四大造色。问微义可知。大义云何。答地水火风遍处皆有。故名大也。大即周遍为义。大论五十七云。如佛说四大无处不有。故名为大。二藏下略示藏通。荆溪云。正以别圆收前。次以形斥通藏别圆但成次不次别。藏通但四义立于五。况复依禅依真不同。具如法华疏记那律中明。二问下释疑别证。二观解。荆溪云。既云一心。五不应别。不别而别。暂属对之故此应云秖粗细境即中道也。二叹心功德二。初事释二。初总释。二别释。总释已当因缘。别释即是约教。上下科分多尔。然对下观解即四释中唯阙本迹。或时义立。初总二。初正释。文中先释心净。次释已度。中先简通。初义立。但通故。大经下引通难别。次今约下示别。因果区别用消已度。若从通义佛心名禅。不可过故。二问下释疑。荆溪云。次难别中从因。所以既有通果。何事立因。答中引大智论及以涅槃。并证从因。则为因果各有文也。且引翻名助从因义。故弃恶言定不唯果。二约教下别释二。初藏通。荆溪云。三藏亦云永离法爱者法爱语通。此中但是于禅离爱。但当教佛于禅自在。故云离爱。所以罗汉但云无间超入超出。然论自在犹不及佛。又今约教者皆附前文从因义边。佛无所断。故云自在及以无明永尽等也。即于已度义便故也。又藏通中一时之言但约当教真谛以说。二别圆荆溪云。别圆九禅义须约位分别。故知。名同其义永异。所以两教并有重玄及以真缘。不约位消何由可判。文为二。初引地持。明九种大禅者一自在。二一切。三难。四一切门。五善人。六一切行。七除恼。八此世他世乐。九清净净禅。委释名义如法界次第下卷。菩萨依第九等者即等觉后心入此禅也。得菩提果出过清净者菩提果即佛心。佛心无惑。超等觉上故云出过清净。清净即第九禅也。此约下通示九禅次位也。地前修自性者荆溪云。未入初地。未具佛法。未名一切。当位别修。故名自性。佛果出果者佛心出过九。故二圆二。初正释。准别明圆。还以自性在凡余八在圣。究竟离虚妄者此初住分究竟非极果究竟。显自性清净心者则本具三千于兹分显。既具佛法名一切禅。二引证二。初引光明证成。如来显能游之智。无量甚深是所游之理。横周法界。故无量竖彻三谛。故甚深。过诸下显佛心境智出过九禅。二引璎珞斥谬。集八禅众者即自性禅乃至此世他世禅。即是集地前地上菩萨也。昔在华严等者荆溪云。所言昔者一家五时皆有结教。以璎珞经结诸方等故指华严以之为昔。犹隔鹿苑璎珞在后。道理必然。故知。他释非但八禅不成。昔义未允。二观解。荆溪云。观心中取本有理。名为心净。能观此理得已度名。故诸禅语摄别地前及前二教。二叹声益二。初正释形声益者荆溪云。准前开章秖合云声。今加形者形未必声。声必有形。开章依别。释义从通。况复经文久积净业。及以导众义兼身口。故得双明。文中先释久积净业四字。荆溪云。文中双约身心两果者二业相成方具相好。无畏等相好神通是身果。离结称理是心果。次外称下释下三字一句。外称至根缘释称无量。能于至以寂释导众以寂也。以用也。用悉檀导众至寂灭理。故疏文作已了字者误也。形声下释。故稽首尚书曰。拜手稽首。孔安国曰。拜手头至手。稽首头至地。又解下以种智导众行。至果已息。故云已寂。约此则应作已了字。荆溪云。重释导众向者自行释。上句则前约自行。后约化他。此句前约化他。后约自行。自他相借故也。二上句下结释。上句即久积净业。下句即导众以寂。荆溪云。示释成相。又上形益中兼出心德以显于形。故知。声益亦依于心。故以色释色。以心释心。声从于口三轮具足。故知。以能导众必专于心故用二义以释两字。若用此以字以字向下。谓以寂故稽首也。若用此已字已字向上。谓导众已也。二广叹形声两益二。初分科。二既下随释二。初广叹形益二。初叹释色心用二。初叹释色用二。初叹色用神变。是法身至于色者荆溪云。然其神变通于一切。具如止观记释种种神变中。今此且从所变事释。既引一切悉趣于色而为神变。岂隔于心方得名为一切法趣。以此神变有法身本故也。问今应叹土。何以叹形。答形必依土。验正知依。况事似隔从理必同。依事似殊其理无二。二释色用一行。释成色用者若据经文诸佛演法之言似明声益。何谓色用。故荆溪云。色心之言声亦属色。况举说验形。其形方实。若不验说杂魔外故。问闻佛说法乃是声益。何名形邪。答形声者须从化主。今此但是化事所现。况复见佛及佛说法皆属于色。况复说法亦是色用。是故可得释成于色。从若非佛去释于得益之相。非辨形声。问此下荆溪云。此既现土。亲能表土。何名为由。由但正报仍分近远。答中意者然此颂中先叹于由。次颂表发。故不可以由为表发也。故于答中便破他释。二叹佛心用二。初叹心用。叹佛心用者前标章中形益色用。今云心者荆溪云。心有用。故色方有用。如前略中亦以心释形声两益。一切诸法皆趣于色不隔于心。色方有益。益如前释。得三昧王三昧等者以法在人人方称王。法力等者法不出谛。力即自在。于谛自在法方有力。超过者三昧是断。谛观属智。二俱超过。是故云也。既出十界。三界通外。七圣财者谓信戒闻舍慧惭愧。荆溪云。今以道谛名圣财者其实财通一切诸法。亦以无作圣财理通。如云闻等不可局。故其实通四。灭是所证。苦集须破。故不言之。为属色用心用耶者声教属色。屈曲藉心。况复答中引无尽意色即是心故。故云通也。但能施是心者此语尚通方便教意。应云施由心妙财方有法。是知。由于能施心融方乃可云施由心也。二释心用。权智分别世谛相者荆溪云。此约跨节。指一实理为第一义。诸教浅深皆名世谛。问上多约三谛等者如略叹形声仍约五眼及九大禅。故此禅眼三谛具足。答中合真入中通教含中二谛也。合真入俗别圆复俗二谛也。已料简者玄文问云。秖应取圆教不思议真为体。何得取理内通别真谛为体。答法华正直舍方便但取圆真为体。此经犹带通别方便。故取理内三种方便皆得为体。今意同前。故指玄文。荆溪云。但此开合亦是一往。今应以一期佛法事理相对。通论二谛亦得名为合真入俗。故此方等具有五种三谛离合。次又解下以凡夫所解为随情。以圣人所证为随智。荆溪云。以情智言之者应如法华玄文七重跨节也。二结叹色心用。二广叹声益二。初叙意。上现尊胜等者先以形表声。形声俱正。次以正表依。正为依序。二不有下正释二。初释声益二。初释法不有无二。初总释二。初正解。荆溪云。说法不有等者文既双非。又云说法。当知。双非即是中道。恐人不了。又更从说。何等法下于所说法释出其意。不可说于所非之法。故知。能非即所说也。能非即是中道法也。何者下更举所非释出所说。所说必非凡小法也。且举凡夫二乘便耳。亦应更云异于三教出假。菩萨多说中道者方等四教前二无中。前非正意。故得云多。二料简二。初对二谛简。荆溪云。上用二谛等者指上善能分别等文。智既照谛。说必依智。何得前后二三不同。答意如前。二对邪小简。荆溪云。外道等者欲简诸教众多双非显圆双非。故设斯问。答中具答双非不一。二约教下别释二。初正约教。单复具足者复重也。有无两亦双非单四也。有有．有无乃至非有非无有．非有非无无复四也。有有．有无有．亦有亦无有．非有非无无乃至双非为头亦尔具足四也。尚无下向无二教非有之空。何况别圆非无之中。若得方便等者荆溪云。此约夺边但云非有。虽有四门夺但成无。故云非有。三藏教去虽复与之有此灭。故亦得是有。但成有无尚无第三。何但双非。故前二教必无双非。次别教云藏性者须简别圆。真如为惑所覆名藏别也。即惑是理。理具诸法名藏圆也。一门即四门等者既达三谛互融。岂有四门隔异。空门真谛。有门俗谛。两亦双非秖是中谛遮照。于此下圆著须破。何况偏小及以凡外。金铁二锁贵贱虽殊系缚一也。二今简下判经意二。初独叹圆融教释。二复下俱叹四教释。二以因下释因缘法生二。初类同缘起有二种。如前说者荆溪云。如前叹菩萨德中明。有迷悟二种缘起。迷即十二因缘。无明为本。悟即观十二因缘。智能灭无明。今亦二种苦集是迷。道灭在悟。悟兼利物。迷全已愚。迷乃可尽。悟必须兴。皆约中道双非理也。二然体下正释。体非至有生者指上句经也。以双遮故不生。有因下正示缘生义。以双照故生。二结声益。四教明三种至云云者荆溪云。若有我者则有造作。若有造作当来有受。故知。无我则无造受。但前二教约界内真。后之二教约界外真。此中正约作时无我。非谓不作方名无我。故知。作时作体本无。虽曰本无业不败失。秖缘本无得论。约观修令无我。故约佛说作受本无而众生作及佛菩萨作不败亡。故得用结不有不无。通别无明等者界内界外皆以苦集为恶。道灭为善。此就大纲。若纲目细论则各有善恶。且如界内苦集总包六道三善三恶。道灭则于界内名善以无明全在望界外仍恶。界外善恶可以比说。当以地住相望高下以明善恶。唯圆佛果究竟之灭无恶可论。故荆溪云。唯佛独善唯善不亡。二叹劣应远由二。初分科。二随释二。初叹形益二。初叹应色。有言元吉等者此本尼拘陀树。佛依得道因立嘉名。荆溪云。魔王等者如止观记。中夜入四禅者一切应佛成道入灭转法轮等皆在此禅。知常无常等者常即定法。无常秖是不定之法。于三学中如毗尼藏。有心犯重定为业障。名之为定。余戒不障故名不定。众生数即正报。非数即依报。二叹应心二。初正解义。无心意等者荆溪云。心意秖是识想两阴。受即受阴。行字平去二声俱得俱属行阴。能所别耳。倒即三受者谓。苦受乐受舍受。受即三苦者苦受苦苦。乐受坏苦。舍受行苦。行即行阴者解经行字。无业故无集等者惑业和合。故名集谛。由有集故能招苦果。大品五受五行者荆溪云。有受必行。无五见受行者大品第三行相品云。菩萨摩诃萨行般若波罗密。时行亦不受。不行亦不受。亦行亦不行亦不受。非行非不行亦不受。不不受亦不受。身子问空生。何故不受。答般若空故自性不受。五门者荆溪云。秖是五受以门为名。门从教立。受在内心。于内受中由受故行。故皆有五。二如佛下引事证二。初正引大论第一云。有外道梵志名长爪。是大论师计一切论可破。一切语可坏。一切执可转。故无实法可信可敬。如舍利弗本末经中说。其是舍利弗母弟。以姊怀智子论议数负。耻己不如。因更游学。学讫还国觅甥不见。往难佛云。一切论可破等。佛以一句责云。汝见是忍不。思惟千久不得一法入心。乃云。沙门瞿昙著我置二负门中。若我答忍是负门粗。众人皆知。云何自言不忍而今言忍现见妄语。若答言我见不忍是负门细。无人知者。即便答言。是见亦不忍。佛言。不忍是见将何破他。众人无异。何用自高而生慢为。长爪于是不能答佛。自知堕负世尊不彰我过。不言是非心调。柔软得法眼净。长爪所计即属单四见中双非见。或当单四见中后三见及无言见。若言一切不受即似无见。荆溪云。众人无异者指于诸起见者。小小避就但云众人。二释妨二。初问。后时者荆溪云。将于长爪及以身子得道之时望佛初坐树下之日。所以长爪却在后时。二答二。初叙古违经二。初叙古释义。受八禅定者谓。四禅四空。此但通举。其实逾城之后先从阿罗逻学无所有。次从郁头蓝弗学非非想。二今谓下斥古乖经。以凡夫时者即为太子时也。二又恐下正通前问。提谓因缘如瑞应及提谓经。说五戒即人天教也。五行木火土金水也。行者老聃云。行天之气也。白虎通曰。火者阳尊。水者阴卑。木者少阳。金者少阴。土者大包。二阴三阳尊者配天。六甲者甲头也。一甲五行一日。六甲六十日。一年之中甲经六匝行三十六历数列次也。有当来僧者以未入鹿苑未度五人故指五人为当来僧。从是已后者从初伏提谓至后。后涅槃时皆以不受破诸外道。如涅槃中破六师十仙也。二叹声益二。初分科。二随释三。初叹转法轮四。初释初句二。初释法轮。文中以二义释。轮谓可转义能坏义也。经三七日者大则已闻顿说。小见三七停留。盖有所表也。初七欲说圆。二七欲说别。三七欲说通。既并无机。故受释梵请说三藏生灭四谛也。二释三转。眼智明觉者暹云。俱舍云。于见道中法忍名眼。法智名智。类忍名明。智名觉。观见名眼。决断名智。照了名明。惊察名觉。又眼总知三世。智知过去。明照未来。觉知现在。秖是三明之异名。三转各生此四。故名十二行也。大千者四大洲．日月．苏迷卢．欲天．梵世各一千名一小千界。此小千千倍说名一中千。此中千千倍名为大千界。二释第二句。三种药中等者此引涅槃陈如品文证今不净义也。不净慈心因缘名三药。贪嗔痴名三病。理事相隔。故药病互无。今云不净。其义例尔。大集云者引真实理证本来净。陈如但见小实理耳。三释第三句。拘邻即陈如。梵音楚夏也。五人者暹云。一拘邻如。二頞鞞亦马星。三拔提亦摩诃男。四十力迦叶。五拘利太子。见谛得戒者十诵明十受。此当其一也。故彼文云。十种得戒。如佛自言善来比丘自然已得具足戒。如摩诃迦叶自誓因缘得具足戒。如憍陈如见谛故受具足戒。如波阇波提比丘尼以八敬法受具足戒。如达磨提那比丘尼遣信受具足戒。如须陀耶沙弥论议受具足戒。如耶舍比丘等善来受具足戒。如跋陀罗波楞伽三归受具足戒。如边地第五律师受具足戒(于五人中须一人是第五律师如涅槃记委明)国中十人白四羯磨受具足戒。一人不名僧宝者以四人方成僧。故荆溪云。此破古也。若余四人非见谛者陈如一人纵是比丘不名僧宝。何名三宝现世间耶。先具此三然后依之立相从三。六师所说如涅槃经。四释第四句。不约一体者荆溪云。有二义故。一者渐化之始未须一体。二者以一体三消经文不便。二叹法妙人天受益。以斯妙法者荆溪云。今问。他人若从名定应同法华。故须简于名义异同。今无漏智等者非但无漏过于世智。于无漏中佛必异于三乘弟子。三十四心无间断。故佛无退转。极更不起。是故得有一受之言。大经云。等者此引治他证自不退。治他既尔。验自可知。案婆沙及昙无德。有退无退者取无退边以证不退。然婆沙中具有二文。今举退边。成论依空一向不退。兼双引之。非即双用。又复婆沙约修道边。有漏智断即无无生。但有尽智。者则有退也。见谛不退二论则同。犹如大海者海有三义。深广含众流。法药无量如海之广也。三总结叹。以大悲三念处之德者荆溪云。一切诸佛皆具此三。谓得供不高。逢毁不下。于不毁供而不生痴。此意多在应化佛耳。文中但引女毁梵赞。第三略。无八风亦但举于违顺。后文自列。故此未具。须弥者此云安明。入水最深。故名为安。出诸山上。故名为明。所言妙者新译云独有。兹山四宝所成。罗睺三摩等者诃慰之极数必至三。因身子驱而安慰之诃身子云。汝何以轻大龙之子。语罗云言。莫啼莫啼。诃调达者调达从佛索众。佛诃之曰。疑人无知。我尚不以众付身子目连。况汝痴人食唾者乎。一香涂下此约色心具出二种三念相者。虽即由境方具三心义但成一。今各明者欲显二相令后行者因外识内。二正述叹现相二。初分科。正述叹。因表发等者荆溪云。前已破古。故由前二由方有表发。二奉微下随释二。初总述叹现瑞。三表发三。初述叹奉盖。因小果大者荆溪云。五百各各俱献微盖。盖微曰小。合表寂光。大中之极。岂过于此。未达表旨故云莫测。此乃为后净土因果之先兆也。何者由献故受。由受故合。由合故喜。由喜故请。由请故说。由说故闻。由闻行因。由因感果。复有种种因果差别即成种种净土之行。今从胜说。故云无方。又从总说但云因果。二正述叹合盖现瑞。表发应身之事者荆溪云。之事两字主彼所说之事故也。三述叹大众欢喜。二别述叹三密二。初分科。总示。即是三轮等者转自与他能摧他惑。二义名轮。既无过失。不须防护。二大圣下随文别释三。初叹身密。净心者下二义释净心。初约闻教。次约修行。又初是浅位。次是深位。譬如一月等者月必依空。空喻法身。月喻报身。影喻应身。众水喻四机。或见下现四教身也。二叹口密三。初叹辞法二辨。佛尚非梵音等者荆溪云。大音无声。梵音秖是随于国土一类而已。梵尚非梵。余何所论。举胜况劣。他皆准知。二叹义辨。三叹乐说无碍辨。三叹密意二。初叙意分科。佛心非权等者佛心空中。故非权实。空中即假能现权实。良由理具方有事用。约十界通明则九权一实。约四圣别辨则三权一实。今约对四教机。且从别辨以前六道但是生机之所耳。三种权实二智者自行即圣人心中所证。化他则凡夫心中所解。自他相对即圣凡共论。圣虽照权对凡名实。以真证故。凡虽照实对圣名权。以情解故。是知。约自行即全夺。唯圣有二智故约化他即全与。凡夫亦得论二故自他即半与半夺。于凡夺实而与之权。此意甄明三如指掌。二初一下随文释义二。初约三种权实二智以叹意密四。初约内外叹自行。内智圆满者二智俱圆也。由内具智故外有用。荆溪云。稽首十力等者秖由具力。方能外用。此即同体权实之体用也。二叹自行化他。荆溪云。稽首住于不共法者以不共故。故能导物。此从不共为名。以导物故。故有不共。此从导物为名。左右共论。故为二义。三叹化他文有两释。其义皆通。以对前二成三种故且取化他以命科也。即是化他权实明智断者荆溪云。断缚到岸。其名既通。义分偏圆即权实也。况复众言理含权实。或断众结为权。权到彼岸为实。据答问文通释为便。四总结。是总结上二种权实之智断者既云二种智断。即是结第三科也。以智断在第三科明故。以向释经通自他故。若准荆溪所释其义尽善。盖二字误。应云三种权实等也。故荆溪云。稽首能度等二句云结三权实者。三中一一皆有能度永离之义。自度度他自他相对其义并通。结上三者若自度世。亦自永离。结自行也。能度结他永离结自。即自他也。度他令他永离度世并结他也。广本亦作二字。今准荆溪释义恐广略二本并写误也。二约三种二谛结叹密意二。初标示。三种二谛者例前权实与夺区别。亦应历七重二谛各述三种。二初下随释三。初约随情二谛。皆随凡心所解也。二约随情智。随情无染者如莲华不染泥水也。三约随智二谛。皆入一相者真俗不二皆圣证故。二正说分二。初悬谈义旨二。初分章述意二。初分章命宗者命召也。宗主也。于此一经召佛国以为主也。复宗等者荆溪云。复犹复也。佛初自说佛国因果而为宗。今重明之。故云复也。况对净名弹诃文殊往复皆顺佛旨。是故如来重更说之。亦得称复。二所以下述意。次第述三科意皆初云所以是也。成前普集等者正必有依故。尚书符者尚书秦置也。初秦代少府遣吏四人在殿中主发书。故号尚书。尚犹主也。魏晋齐并曰尚书台。梁陈后魏北齐隋则曰尚书省。尚书云。龙命汝作纳言。诗云。仲山甫出纳王命。王之喉舌。并尚书之任也。符者唐置符宝郎。属门下省。周礼地官掌节。春官典瑞。即其任也。其符节尽纳于宫中有从则请郎主于出纳也。凡符信皆藏其左班其右还以合之。一曰。铜鱼符起军旅易守长。二曰。传符给邮驿通制命。三曰。随身鱼符明贵贱应征召。四曰。木契所以重镇守慎出纳。五曰。旌节。山国用兽节。土国用人节。水国用龙节。皆以金为之。刻姓名者则官纳之。不刻者传而佩之。夫旌以专赏。节以专杀。奉旨者奉天子旨也。以喻净名奉旨而弹诃也。开境者谓开拓土疆也。以喻净名伐邪小之寇拓大乘之境。至尊天子也。二问净下释难显宗六。初叙昔弹诃非助佛国难。二初问难。已前弹诃者谓。诃五百八千悉叙昔事。荆溪云。问如何得知诃皆在昔。答五百八千皆云忆念我昔曾于。知是已前。今说净土去命时近。故知。诃时悉在前也。二答释三。初正答。冥会佛意者冥暗也。会合也。暗合如来将说佛国之意也。二世下举喻。阃域也。将军者秦置大将军。汉以韩信为之。武帝以卫世为之。位在三公上。明帝以窦宪为之。初拜威震天下。尚书以下欲拜之皆先伏称万岁。尚书令韩棱曰。自古无此礼帝乃止。孙子曰。将在军君命有所不受。古语曰。阃以内寡人制之。阃以外将军制之。天心帝心也。何必侍诏者汉书云。唯闻将军之命不闻天子之诏。荆溪云。若非涉情先行后奏。弥副圣怀。三合结。述昔等者荆溪云。对佛述时契故默印。昔日弹诃等者当弹诃时佛国因果其言未兴。普集同席尚自未说。故使尔前但助二缘。况今经中具足依正。又普集前诸大乘经但多说正。故弹斥日总助成之该于二缘。故云通助。二释中间九品无佛国义难二初问难。荆溪云。问意言。前云净名助佛扬化近闻向来通助正报。若尔此中应当别在依报。依报既是别意所为。应须处处尽明依报。净名所说品数虽多若论依报其义未几。盖不足言者非谓全无。唯有空室现妙喜等。盖少许耳。二答释。荆溪云。答中意者何必说于土名。方是净土因果。行即是因。因必招果。即是其义。何固守名。三释中间九品无佛国言难二。初问。难荆溪云。始即佛国。终谓庵园。前问犹通与其小分。故云盖不足言。乃由答中但以行因而为答问。其行犹总未足决疑今九品中二义不成。一非佛说。二无土名。而净名说何者是依。二答释二。初引佛国文。二净名下以九品类。荆溪云。答意者从义非语理出常途。岂执国土之名而亡方便之说。故从此下乃至宛然即其事也。四释符成净国义不分晓难二。初问难。二答释二。初总标。皆有此义者荆溪云。如问中三义。净名一诃具其三理。乃至九品意亦如之。况净名始终悉成三义。故从法华下义出其三。二如下别示三。初示净名符成。荆溪云。初引法华举佛自净佛土成就众生。成就众生永永不已。化主既然以励诸下。此类下正明净名但符成如来净土。二净名下示净名自净。三弟子下示弟子等净。弟子菩萨者荆溪云。弟子即弟子品。菩萨即菩萨品。五释声闻入灭非净佛国难二。初问难。荆溪云。菩萨可尔等者净土之行必须愿生。小乘亡生。生灭义反。何得引同菩萨事耶。二答释二。初正答声闻净佛土。所以至此义者引前第四番中答辞以总责也。深求从本则小乘净国。浅问从迹则小乘取灭。如法下正答也。荆溪云。从本说之方有其事。故受折者皆是能同。二又问下更显佛国为经宗二。初引文立宗。荆溪云。此别酬问意。即更通引显成佛国为宗义也。因此往复者荆溪云。往复乃是通指九品。二若不下责古成今。荆溪云。破古意者此将已释以难古非。故以空室用表极净之佛土也。以破古释所生诸品意。斥古人虽见经文十方佛土皆空之文亦未肯以宗为佛国。净名意以十方三土亦复皆空。良由室表常寂光空当知。古人未晓经旨。六释一名解脱非关佛国难二。初问难。问意者此经既以佛国为宗若立异名应名佛国。既云解脱。则佛国义乖。荆溪云。此经虽即人法双题恐单人名表法犹滥。故从法称以为其问。二答释。答意者此经通名不思议解脱经。中别品有不思议。名议相符既明依报。则佛国义显。荆溪云。答中还从别名以答。故不思议最显佛国。但今意明不思议义有总有别。总对一部。故名为通。以法对人亦复如是。是故人法二意不殊。二就半下正释经文三。初佛国半品明大圣对机命宗。说佛国因果二。初分科。二随释二。初宝积请说二。初同类堪闻。先已发心者荆溪云。问此之五百何处发心。疏既不云此难定判。或是此生此会已前。或普集见闻胜报人法。或复适来睹佛神变。或当闻向宝积述叹。或可具经上来诸处。或再。或三。但所见闻。悉属方等含于四教发。岂不然。但机宜闻净土行教。是故复须更请问耳。何者发心之中上求唯一。下化犹通不出权实。历教诠理。取土摄生。是故更须问净土教。是故宝积述发为请。令得闻于净土心因果。此云至道心者梵云质多。此翻心也。经中已翻。此言心者相带来耳。但发心至分真者荆溪云。问既通列菩提。六即之中不列理即及究竟者其理可然。何以不云观行即耶。答今此发心对佛述行。观行功薄。故不足论。况观名通相似等。别教相似分证非无观行。从胜立名。方称所述。若欲通收理何不可。秖恐长者位已过之。言相下更从教简。于此三中但云相似者相似居中。名字无位。分真正当无生之位。故须正约相似位判。皆约内凡者通性。地别。三十心圆十信。所以约三教者诸长者子义通衍故。问下荆溪云。问意者长者但云发菩提心。今何依据而云相似耶。答下唯明通位者以人杂小乘故须简示。别圆二教约忍论发义准可知。荆溪云。答中意者亦简无生及观行位故。故知。尔前发义不成。前已论竟。今重问者欲简异耳。如通教中相似初心尚未能发。故知。名字虽有发义去无生远。兼复通漫。此亦约于次第者耳。二正请说二。初分科叙意二。所以下随文正释二。初请果。二请因。二如来答二。初分科。二随释四。初赞许。二诫听。念之生修慧者荆溪云。念前闻思所依之境。当如闻思而修行之。通于四教。应此方等。是故闻已必于思修。儒书尚云。学而不思则罔。又曰。修身慎行恐辱先也。俗教所论思修俱浅。但有其名无出世实。三受教。四正答二。初分科。二初文下随释五。初正答二。初答果二。初正答三。初标章。总答二。初事释二。初总示。然土不在至已如前说者荆溪云。问既非四句。土定在谁。答秖缘定属以成性过故。四句中皆云不在。言四句者破凡非圣。凡理本来亦无性过。众生业力不可思议。佛菩萨应亦复如是。岂两难思。合成性过。离二无别。不可思议。应知。思议即不思议。况不思议理可思议耶。若离若合皆不逾理。作此观之诸土永寂无可说示四悉示之随闻获益。余何可论。二众生下别解二。初释众生。二所言下释之类三。初正明有为缘集等者荆溪云。诸缘积集有为无为一切悉然。应知。有为即缘集名有为缘集。若以无为为缘集者名无为之缘集。及开中下寂光者合而言之在果报中。此三土众生等者荆溪云。若作都迷即二。同居及以有余。若兼分迷即指同居有余果报。若全取分迷即是果报及中下寂光。是故文中上句云。及开中下寂光也。故取分迷皆在无为缘集故也。二约教。三释难三。初释三土既别不应同是无为难。三土者方便果报及中下寂光也。所迷理同者同迷中道故。二释所迷既同。不应三土差别难。问意者所迷既同土秖应一。答意者惑断深浅须分土别。所迷理同故并号无为。初意中次第示四教生三土不同。初明藏通唯生方便。五人者藏二乘通三乘也。受变易等者于释论二死则属变易。于摄论七死则属方便。开七合二。二收七尽。七名如第二记。次别圆下明别圆凡圣备生三土。断通惑者俱内凡位。别七住已上圆七信已上俱生方便土。及见下见不空。即分证中道也。即别地圆住已上俱生果报。若十下以寂忍三品对十等妙。故所以十等名分寂光土。寂忍即寂光也。分证既深别名寂灭。有后即十。无后即等。虽复下次意也。所迷理同故同称无为。三释土既有四。集亦应四。难四种缘集者一有为。二无为。三自体。四法界。此论师所立。今家但用二名。故此研问。荆溪云。此问意者论师既立四种缘集。今家又立四种众生。何不以四而对于四。有为生灭等次第对之。答中一往亦暂许之。言有妨者因斥论师。自体法界不殊无为。名异义同。何须别立。若于无为义分三者容有是理。然此三集并在别圆住地已上。故不以三对三众生。欲离无为以对三者无为即是初地已上。自体即是第十地也。法界可对等觉也。然实不及。直名无为。无为悉是障中无明。故须总合为一无为。二观解。荆溪云。观心者为对二种缘集分明故。今且以二种缘集次第以对三观。观相粗存缘集未尽故也。应须更论一心三观一时俱破二种缘集。即约六即及缘集尽。二别释三。初叙意分章。二依章释义五。初横约同居。满愿成佛如法华经。量其所居者所居眷属多少也。多则宅大。少则宅小。修善多少等者众生修善多则庄严胜如弥陀。众生修善少则庄严劣如释迦。第三句中今明菩萨调伏等者调伏即次句。准此文意前之二句并后二句之方便也。故知。教化调伏本为佛慧起根。四随诸下释起根句。意亦如是。言起菩萨根者既云要因六根起根取土。当知。下文光明寂默仙菩萨等并在同居净秽二土。以今文中亦且在前二土故也。具如下文。菩萨行品者彼品佛为阿难广说佛土。谓佛光明菩萨化人佛衣服等总十七事。以此四句在于二土故名为横。一一别对。故名为竖。二竖对四土二。初标示。竖对者荆溪云。随其土体对惑增灭得有诸土多少不同故。名为竖。二初文下正释二。初前三句配三土。具缚者三惑全在故。净秽亦尔者国土品类亦无量也。能调难调者见思烦恼凡夫所不能调。故曰难调。二后二句配寂光二。初正释二。初释义引类。荆溪云。总别见中者以根对境得总别名。根六慧一随宜不等。非即有于总别之土。如声闻下引类也。总相谓四谛总明因果。别相谓十二因缘别明三世因果。二故华下引证释成二。初引证。二即是下释成。由于根尘了达三谛具足诸法故得名佛眼。佛意亦由三谛具足名无灭修。二料简因果与夺等者荆溪云。因之与果俱得无生寂灭种智。与则寂光通因通于中下。夺则寂光别在极地。以上下位俱得无生寂忍种智。别则寂忍不通下因。三类通四土。如前四义者指前横释同居具四。复当今文类通四释。四通寂光等者荆溪云。其中寂光唯用中下教化调伏。佛慧渐深起根成就。入于究竟常寂光故。四约观心二。初正明观法。二初示行愿二。初约事成观行二。初总摄生土。境是心之所依者心即能观。观即众生也。境即所依犹国土也。众生者下证能观是众生义。二今因下别摄横竖。向约事释有横有竖。今附事成观一一明之。文为二。初附竖成观。荆溪云。观心中云多少者即是因缘及空假中对论多少。如初观心未敢遍缘且缘因缘。于因缘中随对随照。故云少也。观境稍熟次心遍揽即名为多。次空假中多少准说。境即如土。或增或减。次及不次准例可知。此释初句也。调能下释第二句。次如是下释第三句。次起菩萨下释第四句。二复次下附横成观。荆溪云。初对初句。调与不调即第二句。入与不入即第三句。起与不起即第四句。二深识下约观起誓愿。荆溪云。约观明起誓。横取四土以对四心。但约二种缘集作之。缘集在因。最宜对观。文为二。初观有心起誓。且摄经初句。二观空心起誓。即摄经四句。多少即初句。二若但下结示相须。荆溪云。结上观中须必行愿事理相资。故竖对属行横对属愿。行人下事释。横竖本在观心。故将向文以观行者既云观心。须在于己。以诸众生不出心故己心既尔。他心亦然。是故文云意在此也。二引证结要二。初引证。荆溪云。引大集者证事须观。观成心净。心净必能事净故也。二行人下结要。从此而起者皆从观心而起四土。五约教帖文。或断不尽即是圣人者。若约藏通断不尽者即三果六地已还俱在圣位。若约别圆断不尽者即六信六住已还犹是内凡。今望藏通总云圣耳。见真中道者即别地圆住分证中道故。无为未尽者上地无明犹在故。无为将尽者即十地等觉也。为此所化取中下寂光　荆溪云。约教中于一一句皆约四教。各历四土至果报中。有别教者存教道耳。至寂光中云圆教者通中下耳。又从有余以取果报用别圆者用别地前及教道耳。三此释下结意准文。下文多倒释者荆溪云。菩萨行品具足述前四义。不阙而不次第。第一释第四。第二释第三。第三释第二。第四释第一。下文虽章安续补亦不违于先师之旨。三结成二譬显二。初分科。二随释二。初开譬二。初开成譬。荆溪云。四不可说名为空者谓。都无说是则失于四不可说旨。故须依于四不可说有因缘说。具足悲智取土利生。能于空中以见不空。教化调伏入慧起根。乃于众生有所成办。故云空地。随意故有。无碍故空。故云四不可说故名为空也。地者即为悲愿所依。空即地也。言宫室者生之所依。为生取土土成物益。二开不成譬。二合譬二。初合成譬。若纯用下荆溪云。此经斥二乘。而云通教菩萨亦何能净者何故复云通教菩萨有净土因。然为遮其取证空耳。二合不成譬空。二答因二。初分料叙意。互相涉入者横历诸行皆竖穷心源。竖穷心源亦横收诸行。故云不得相离。故前下前作横说。后作竖说也。广长至表此者荆溪云。广表于横长表于竖。并现于盖正表相资横竖不二而横而竖。又十方诸佛以表于横。诸佛说法亦可表竖。并在盖中。不二亦然。须更互帖释者所释经文须达文旨。若经文横论即须竖义帖释。若经文竖辨即须横义帖释。广长相在。身土亦然。故表不二。二今先下随文释义二。初横历诸行修因二。初分科。二初三下随释三。初约三心二。初分章。二随释四。初别明二。初配名。三种菩提心者即三乘道心。二释义三。初直心。二深心二。初正明深心。二通前料简三。初明约小修大。荆溪云。此问意者经云。直心深心是菩萨净土等。既此二心是二乘心。菩萨何以行二乘心。答中虽借通教义仍未显。故引法华而通释之。虽为摄物行二乘心元期净土。故得引释。二明兼带二乘。问此中等者荆溪云。经文但云直心深心。如前所释并是菩萨行愿本体。若消文中净土又无二乘之心。乃是妄加二乘之语。答中意者但云直深。不云二乘者既带方便。故不的云。是则云二乘则妨大。云菩萨则妨小。意既兼含。故但云直深而已。言准望者荆溪云。今经此言冥有其旨。未可即行彰灼说之。此座二乘显用之。元皆是修于净土之人。故知。菩萨修二乘行为摄生法。若欲显说须依大品法华经意。问准望法华可有此理。大品如何。答一切诸法趣于谛缘。是摩诃衍会法之言。良有以也。故有诸法趣二乘心。问虽作此说亦未消于大品之文。大品但云。三乘共位菩萨十地皆学皆行。何会云是净土行耶。答既不取证理在摄生。修净土因而为摄法所摄亦通二乘心也。通教尚尔。别圆灼然。次引大论者既云有土纯声闻僧。即是声闻来生其国。既有所引。岂无能引。谛缘下结难也。即是能引之人行也。三明三终显一。从多为论者荆溪云。若望诸土道理合有未开显者。故云十方不无此事。但闻显者多。是故前消教化等文虽有横竖通约诸土于中岂无未开显者。故此经文理须十方横竖消释。然虽犹有未开显土匆若时合移入他邦。或用密教当土开之。若法华疏释照东方。一切开者为引同故但照于同证。经意别不可一准。三大乘心。二通明二。初正示通义三。初示义。秖是一自性清净心者即三千三谛之一心也。此约一心而有三号。谓直深大也。释义如文。二菩下释成无作四谛者阴入皆如无苦可舍。烦恼即菩提无集可断。边邪皆中正无道可修。生死即涅槃无灭可证。而此四法秖是一心本无造作。故名无作。名深法忍者三道即三德。故名深也。一实谛者别圆证道同显三谛。包融无外故名一实。超出二边故名一实。若约教道实为惑覆既不相即。义与圆殊。三今此下结示。无三差别等者荆溪云。故约三心以明三德。又此三心义虽通于别圆二教然亦不可前后并别。言三德异名者大乘即解脱。深心即般若。直心即法身。大乘但由悲愿得名故对解脱。即是初心住于三德者既对三德。理合各三。二对昔显今。昔论等者昔指普集等诸方等经。今明等者荆溪云。尔前诸经但明正报。唯说三身对于四教。前二教佛俱名应。故若以依因对于四土者同居有余俱名应土。故今身土或四或三。依因者取土利物因也。若对缘集有为无为及以生死分段变易国须分四。即二同居方便实报二集二死各分二故。三观心。空假二观三心等者荆溪云。还借前来通别二释至此文中共成观义。三心别者具如别释。若作通释空假三心亦含于大。以通菩萨亦入空观。乃以谛缘。假三心者藏通菩萨自观谛缘。亦具三心中三心者而云一三三一者。二未即中中必即二。凡观万境皆不二故。若分圆别对此二教初心后心别教初心义当空假。与前两教三乘义同。
　　四释经三。初释直心二。初总述。前约教明等者荆溪云。前普集经准教修行取法身果。今非无教。但于教行更加悲愿成净土因。问此前后文皆云此经并约依因。此中何得还引光严以证彼正。答道场是处义当依因。亦可用表能依法身。况复今经双表依正。故列诸行并具二途。问何故等者此还用前别释为问。直通缘度。岂独谛耶。答中二意。一者从便。二者摄他。是则二俱用彼别名以成通义。二别释二。初正释二。初释直心二。初示五种直心。直心有五等者荆溪云。一往似竖。如下布施以望持戒亦名为横。一一复通五种直等亦得名竖。是则竖中以五望五复可为横。亦名为竖。然终是横。专对于横良有以也。一世间直应有多种。如三界中见爱各别。引谚云。痴直者但世间诸直以痴为本。以是而言亦具贪嗔。下之通别具如前释。谚者俗言也。此五下判权实也。二今圆下明菩萨圆修二。初修观行。知一切法等者知即能观观。一切法即所观境。一切之言不出十界百界。咸即空中。故并双非。非九界即非权。非佛界即非实。空中即假而能双修双用。修前四直是修权。修圆教直是修实。修成有用还用五直以化于他。故云双用。此中初修在名字位。修成双用皆在五品。于五品位能化他者即止观所明圆人上根出假也。智者即其人乎。然此双用约于佛世有显有密。显为方等当教菩萨。密为此中两教二乘。密但探用法华之意。非今部体。若论用教不无其理。故云教他修五直行。此文凡有四心。一自作。二教他。三赞叹。四随喜。自作属双修。教他赞叹随喜并属双用。荆溪云。圆菩萨下明修净土行相者一切菩萨具此四心方名大行。今具后极故是圆也。收下三故四心之相阙一不可。具如止观记引大论文也。故于五直亦具四相成净土行。道理虽然识其旨故。若实行者前二教人以前二三而为权也。别圆准说可以意得。各诱令入当教之实。若本圆人但以同体之摄而摄取之。又复通人亦云修于净土行者。若任当教虽有其文乃寄利人堪被接者。二菩萨下入相似位既从观行转入相似。双用五直倍胜于前二。若入下释来生。故知。住前修于五直　若入初住八相成道则前所化来生其国。文为二。初明分真成佛。此即释经菩萨成佛时也。故知。经云菩萨正指住前。成佛之言乃在初住。故荆溪云。又成佛之言不必妙觉。通取别圆地住已上。从此位去皆八相故悉以十界身土取生。或复古佛垂迹利物。今文正在菩萨实行。故成佛言必须通晓。下去诸文大旨悉尔。从似入真以成化相。分真果中三土不同。以常寂光无成佛义。若开中下准说可知。二即现下示所化来生。此即释经不谄众生来生其国也。文为四。初生同居。初则赴缘等者明施五时化也。二生有余。三生实报。无二边等者荆溪云。当地中惑名之为谄。惑断名直。四生寂光。此约中下寂光。即十地等觉。二义既下结斥。直心有五。生国有四。故曰众多。此总结示也。岂可下斥他解也。二释深心分文节释。准直心可见。文或有阙望上说之。下去皆然。亦何离于十二缘者法门无量因缘收尽。若事若理者于五深心一事四理亦可四事一理。缘觉深心等者荆溪云。通中存别。意仍在通。次但具有下分于横竖。通别兼具。具于四种四土故也。三释大乘心。即四教大乘等者荆溪云。问前别释大乘唯在别圆。直深二心唯在二乘。今此文中何得通四。答前别此通。理数然也。故通释中虽皆五释于大乘中复除世间。思之可见。今谓直深之心世间皆有。大乘之称唯在出世。故使疏释大乘唯言四教。又复应知。虽例有五释今此大乘望前二心全除世间分除余二。以藏通大乘非二乘故不同直深但约三乘也。上求下释其名也。夫大以包广为义。四教菩萨既俱上求佛果下化众生包含上下。广大明矣。二乘自度。求化俱无。包广义乖。故名为小。各缘下乘以运载为义。依境起誓修行填誓自运则从因到果。运他则出凡入圣。自他俱运。乘义在斯。二约自行二。初来意。荆溪云。若无三心等者真实是直心。高是深心。广即大乘。二布施下正释六。初布施二。初释布施二。初示五种布施二。初标。荆溪云。布施有五者亦是菩萨与二乘所行施等为净土因。故离为五。及四菩萨施者藏通兼二乘。略标菩萨耳。二世间下释二。初世间事施即六道施者荆溪云。然世间直深亦合离。六及于六中各更委分。非法财施者或非理求财。或施乖正法并名非法。若持十善去人天二道各开多类。人开四姓。天分三界。于人中更有居士摄在四姓。言四姓者一婆罗门净行也。守道居贞。二刹帝利王种也。君临奕世。三毗舍商贾也。贸迁有无。四首陀农人也。勤身稼穑。凡兹四姓婚嫁不通。飞伏异路。此言居士或是婆罗门姓。或是刹帝利姓。如毗舍离国称居士者皆是王族。但以在家不仕别称居士。若婆罗门姓不出家者亦名居士。文中备明施相。即五人因也。若轻心等者心非殷重曰轻。定日定财曰局。择人可施曰限碍。若胜品下天施。初文至得生是欲天因。若持戒转细去是色天因。无色可例。二若三下四菩萨施择觉等者荆溪云。择法属慧。今在施者为成施。故施不得慧不成出世。尸毗代鸽者大论云。如释迦菩萨本名尸毗。得归命救护陀罗尼。视诸众生如母爱子。帝释与毗首羯磨故往试之。毗首作鸽。帝释作鹰。鸽入王腋举身战惧动目作声。鹰在近树而语王言。还我鸽来。王言。我发愿度一切众生。鹰言。我非一切耶。而夺我食。王言。汝须何食。鹰言。我须新肉热血。王乃持刀自割股肉而授与之。鹰言。令轻重等勿见欺也。王遂持秤称鸽鸽身转重。王肉转轻。乃至尽身。广如辅行第五引之。释迦鹿王代彼而死者大论云。昔波罗奈王入山游猎。见二鹿群数各五百各有一主。有一鹿王。身七宝色是释迦菩萨。复有一王。是提婆达多。菩萨鹿王见王杀其群党起大悲心直至王前。诸人竞射飞箭如雨。王见此鹿无所忌惮必有深意敕令勿射。鹿至王所跪白王言。王以小事一时令鹿受于死。君若以供馔当差次送每日一鹿。王喜其言。于是二主各差次送。次当调达群中有一母鹿。白其主言。我死分当而我怀子。子非死次屈垂料理使生者不滥死者得次。王怒之曰。谁不惜命。次来但去。母思惟言。我王无慈横见嗔怒。即至菩萨王所白言。大王仁慈。如我今日天地旷远无所控告。以事具陈。菩萨王言。若我不理枉杀其子。若非次更差后次何遣。唯我当代。思惟既定即自送身。遣鹿母还群。菩萨鹿王到其王门。众人见之怪其自来以事白王。王亦怪之。王问曰。群鹿尽耶。而匆自来。鹿王言。大王仁慈人无犯者。但有慈茂无有尽时。但彼群鹿归告于我。我愍之。故若非分差是亦不可。若纵而不救无异木石。是身不久必不免死。慈救苦厄其德无量。若人无慈与虎狼何别。王闻是语即从座起而说偈言。我实是畜兽。名曰人头鹿。汝虽是畜生名曰鹿头人。以理而为人。不以形为人。我从今日始不食一切肉。我以无畏施亦可安汝意。具如彼经者暹云。须大拏经云。有婆罗门食竟便语太子言。拘留国人也久闻太子好行惠施名闻十方。我大贫穷。欲从太子有所乞丐。太子言。不于卿有所爱惜。我所有尽施人无以相施。婆罗门言。若无物者施我两儿。以为给使可养老者。如是至三。太子言。卿故远来欲得我男女。奈何不相施。时两儿行戏。太子呼语儿言。此婆罗门远来乞汝。我已许之。汝便随去。两儿走入父腋下泪出且言。我数见非婆罗门是鬼耳。乃至儿不肯去。广如经。十种布施者暹云。旧华严第十十无尽藏品明施藏。中云何等菩萨施藏。此菩萨修十种施。所谓修施法．最后难施法．内施法．外施法．内外施法．一切施法．过去施法．未来施法．现在施法．究竟施法如经广说。又离世间品云。菩萨有十种施。何等为十。所谓平等心施无恶众生故。乃至云三种圆满清净施施者受者财物平等清净如虚空故。地持九种之施者暹云。彼论第四云。一自性施。二一切施。三难施。四一切门施。五善人施。六一切行施。七除恼施。八此世他世施。九清净施。生死后际者谓。究竟涅槃也。如来檀者达施即法界故。檀波罗密者达施三谛法界名到彼岸。三谛即彼岸也。一切法趣檀者檀即法界。法界遍摄无法不在。故发趣品云。一切法趣檀。是趣不过檀尚不可得。云何当有趣非趣。二自行下明菩萨圆修。此文极略。准直心说之二。后成下释来生。二持戒。四种持戒等者事戒无别。能持心异故成四别。例施可知。若作别说则藏通持篇聚。别圆持梵网。正语等者于八正中此三属戒。三忍辱。并忍为本者荆溪云。夫忍者为端正因。故出世忍能感相果。故得以为一切相本。四种修相止观记具明之。四精进。但约众行者谓。勤修五度得精进名。自有别体者谓诵经礼佛为精进也。谓正勤者勤断二恶。勤生二善。并属精进。故以此四并根力觉道为八。此还就初义明精进也。五禅定。六智慧二。初正解二。初正解智度。二上来下通前类义。二释疑。荆溪云。问意者等智有漏依根本禅。若正定之言义通五者后四正定位在内凡。世禅全有有漏凡夫。何意名为正定聚耶。答意者分别方异合说何妨。正定望散亦可通用。
　　三约化他二。初悬示。岂行六度等者荆溪云。如向六度菩萨非不用之化人。但法属自行。今四无量非不自行法属化他。于今四六皆成大行咸具自他。二四无下随释八。初四等。无量从境。四等从心。境虽无量我心常等。四教下三教皆言法缘者荆溪云。非谓三慈中法缘慈也。法名既通。故皆云法。但是众缘之法耳。谓生灭无生无量之法也。于无量中著法缘字者即四无量家恒沙佛法耳。即三谛中恒沙佛法故知。此云法缘非三慈中之法缘也。故知。法字亦可通五。谓凡夫事法等。圆教独当无缘名者从胜说耳。二四摄并非凡小所行等者荆溪云。如前三心直深通大。大不通小。以名局故是故通中亦须别也。但可通诸大乘而已。今亦如是。如前六度及四无量。理通大小。故此四摄及以大乘并下方便回迥之文不通世间及两二乘。彼教必无其事故也。又四无量及以四摄历教别释修相证相不易分别不可具存。故并略列。言四摄者布施爱语利行同事。约所同边诸教似同。细寻智愿高下永别。以其上兼下故也。乃至位位节级不同。即如本迹高下四句。今多分从下劣凡夫难化者说。其名必通。理不可壅。所摄众生等者能摄则有四教之脱。所化虽通世间之法菩萨化人无不皆令至解脱。故弹指合掌其例可从。故今从于摄之本意。三方便荆溪云。问自行等三及破外等三有何差别。答有同有异。从名则异。从义故同。虽有异同离合复别。言义同者自行等三名虽有三法但成二。自他相对无别体故破立等三亦有三名亦但二义。破立二种通成自行教他。故但成二。若尔何须重列。答经论逗机各有其旨。四道品此法二乘有分者荆溪云。以四谛法二乘初心即须观故。况复四四各各不同。生灭具用二乘之法。故云有分。三十七品具如止观及记并法界次第。非此可具。若准婆沙有漏道品。例前为五有何不可。但凡夫外道所修行者亦是佛法行者所修。未发无漏名有漏耳。但外道法无念处名故。五回向令来生至具足也者荆溪云。若不回向施福有限。唯感富乐。回向极果。及与众生令福具足福智乘戒体用事理一切无阙。若尔于等六度皆悉具五。岂不具足。何须别立此一门耶。答必须方便方乃具足。若尔回向复还托于诸行。诸行虽皆不云回向。回向又亦不云诸行存没虽异诚无别体。何须别立。答虽相导引所治各别得名又殊。施为悭治。乃至智为愚治。回向自为自利近果之治。所以有愿无行令修六度则以六度为名。若有六度无回向者令修回向。即从回向为名故也。六除难。暹云。成论明。菩萨设四轮摧八难。一生中国轮能摧五难。谓三涂北洲及长寿天。二修正愿轮摧世智辨聪。三植善因轮摧生盲生聋。四近善人轮摧佛前佛后。至善吉等者荆溪云。彼章亦秖对于二乘辨界外难。亦不更约方便果报。若欲略明则有余中三十心人为三恶道。住无我法名为北洲。地前法爱如长寿天。未有初地十种六根。名诸根不具。地前智浅如世辨聪。不穷中理如佛前后。若实报中位位相望节节作之。此并障于中道理也。是故结云约四土简至具辨者以向来意一一思之。此非容易不可滥述。七守戒。讥者广雅云。讥刺也。问也。说文诽也。荆溪云。四句者准经正用四中第二。是净土因。讥他得宜第三通用。初心菩萨未全自守。故不论之。第四句中不讥一半。理亦可通。由不自守。故亦不应。唯于初句都无所取。次引大经证第三句。故初句中既不自守讥。何益耶。其身不正虽令不从。故第二句不令而行。若见机者定用第二第三句也。第二自行第三利他即是净土行也。假使三子等者长者凡有四子。喻佛亦然。北远云。一谤法。二四重。三五逆。四十恶。前三名由杖而死。以不可枚故十恶犹可忏悔。有生善义故要当苦治。章安疏中更约教释则前三被诃名由杖死。于圆起著亦宜弹折。故如一子要当苦治。今文证戒且同远释。既云但见四机不谬。还须依凭章安所解。罗什注云。上说戒度今复言戒者义不在戒也。欲因戒以明不讥。彼阙不讥彼阙故莫知其阙。莫知阙则无犯禁之名。以此为行。故获此为果则众恶都息。故以十善次也。总前凡三释各有其致。学者去取之。八十善二。初总示。一止二行者止则但止前恶不恼于他。行则胜德利安。一切通称善者善以顺理为义息倒归真。故云顺理。此是止十善者正示经文也。谓不杀至不邪见并是止前恶事。若放生布施礼敬实语和合语软语饶益语不净观慈忍智慧名为善行。次第对不杀盗淫妄两恶绮贪嗔痴明之。后四约四教者荆溪云。止恶义通从行愿别。问此十善与前尸罗同异云何。同何假列别相如何。答尸罗相通对一人说。今离为十以对多人。暹云。前文持戒中明十善。是约十善上更加持戒。此单修十善不受律仪。二命不下别解。二竖穷心源。修因二。初叙意分章。十三番相资成净土因者荆溪云。初资第二。乃至十二资于十三。细寻具如下解释中。上从直心等者上释诸行。诸行相望故名为横。一一皆从世间至圆。其义虽竖但经一往直列而已。终成横行。况虽竖释但约教判浅深不同。是故穷源研于心念。令从浅行直见深理方乃名竖。二一约下随章释义三。初约教。荆溪云。令出圆教穷源易显故须约三教释成竖行。文为二。初简示。声闻经中无十方佛者然小乘宗计不同。亦有说有者。如昙无德戒本云稽首礼诸佛。又小乘定于光中见十方佛。此皆言有也。萨婆多戒本云。稽首释师子则不言诸佛。是无十方。然多分说无。故今云无也。古人谓。四分分通大乘者见彼说十方佛。故而不知小乘宗计各别。成身子疑者荆溪云。三藏教中无净土教。但以烦恼润业而生。故于秽土成佛。无爽匆闻衍门说有净土。故使身子由是致疑。又依衍门方有变地。故用按地以斥身子。岂成助于身子之疑。若三藏中立净土教与昔教反。佛无可以释身子疑。无行无人者有六度行无净土教。教无行缺终无成佛。无净土因无行之佛有教无人。六度之行有因无果。行既无果反成无行。问若尔何故前释直心等文而皆具五。世直尚成菩萨之行。三藏何失云无行耶。答从本则有。据迹说无。有教无人良可信矣。须泛论者通别二教犹非正意。秖可泛论以为较量。二今为下正释三。初通荆溪云。约通教释。初以直心对于见地而云登地见理者何耶。答于通教中上根菩萨初地见真。义当三人共位见真。入第三地为深心者此十三句中云深心者非前三心之深心也。故前深心但是初发之深心也。望声闻人得名深耳。第四去云事理俱行乃至智慧。以对十地皆从成就别别言之。通教初心既事理俱行。亦应合有教化调伏乃至起根得名处别。故别对之以成竖义。通教尚尔。况复圆耶。言善慧者借别名通。故所列地不标地称。但云初地乃至十地。唯此第九暂借别名。至第十地摄后三句并结成地。借此十地者正借别也。经文但云从初至后虽无地名既云登地已见真理。岂可必用干慧等名。通教初地未名直。故故可借别以名于通。初地断见仍成通义。又复通教地前无贤。故第十地含于三句。初之两地俱名为直。故使第十含于三句。问通教菩萨有净土行者菩萨知有十方诸佛。二乘云何。答虽同一教大小义别。二乘道理不合知之。虽与二乘同坐解脱自鄙不发。永不求故又菩萨虽知佛犹永灭。永灭乃与取土义乖。故知。此佛无人有教。教既权施不称因行。故于权教不须苦穷。二别教二。初对十地位。二对十四般若。荆溪云。初释已将诸句对地。次复更约十四般若者对开合边。其名便故以理合。故名通初后。故合地前者合三十心为三。后取等觉成四。开十地为十。故有十四。疏本作含地前者字误耳。若依十四般若。然欲解释出其理者即如向来消文者。是故一家释义以义消文。必不以名而局于义。故云无往不通。故知。以名拘义无处不壅。三圆二。初斥别。二今以下显圆二。初约初住二。初正示诸句。寂照之智者从初地至等觉。但名照寂。妙觉一位方名寂照。故璎珞经云。等觉照寂妙觉寂照。今约圆义初后相在。于阿字门具一切义故知。初住分有寂照分入寂光者若约前文则以寂忍三品配三寂光。今此乃以初住理显名下寂光。二住已上名中品。唯佛名上。二当知下结显圆融。四十一字者大品四十二字以喻圆位。并备众门者荆溪云。于十二句句句遍摄前十七句及以十万一切佛法。故句句下随其之言。义通横竖。发心正行等者圆人初心既在初住始得无生。既断无明理合唯在果报土中。傍为取机化下二土。即是方便及以同居何妨。亦得化分寂光。下二非正。故名为傍。二初住下例后位。

　　维摩经略疏垂裕记卷第三



　　维摩经略疏垂裕记卷第四

　　　　钱唐沙门释智圆述
　　二观心二。初正释观心因果二。初正示因果二。初明修观行因。事理相资者荆溪云。事即如前十七句。理即指今直心是也。事理不善者事理二惑也。佛土净故即境界净者境界即所化众生。所化境净则说法净也。说法净故至明净者由物机生令所说秽。故使未堪用净智化。化道未周未见四净。故使说等未受净名。智慧功德即福慧也。名观行即者此约观成。即五品位始修在名字位中也。法华下趣观行道场近分证菩提。二若功下明入分真果二。初从行入似。观行内熟诸佛外加。内外相藉粗垢自落。二从相下从似入真。二初分真作佛。入铜轮者璎珞以六轮喻位十住铜轮也。即于二土目行等者荆溪云。秽净二种同居土也。谓住观行相似位时修净土因。若入铜轮还于二土以摄同类。乃至令入有余果报。故下用经四句结云教化众生调伏等也。即用前文横竖对土释于净秽二同居也。若以上化下即有余同居。为说渐顿等者施五时化也。二若下拒难释成。若不于二土摄生五时设化者何须八相耶。八相者下兜率托母胎降生逾城降魔成道说法涅槃。二一往下结叹观解。一往等者一往谓观心于消文非要。二往则非约观心无以伸心净土净之义也。故知。观心于消文甚要。故云实是真净佛土义也。多是执文等者文谓文字指前别释文也。荆溪云。别释即对三教文故。故前通释三心之中唯指自性清净之心。方近于观。余皆言教。是故约心圆顿释之。以明深诣。二复次下结示圆别相成二。初正示。二初正示相须。譬如非日等荆溪云。但诣理释义当于横。对文释义当于竖。其实圆释不当横竖。圆别俱教尚成横竖互有资益。况以教观而为横竖秖于横竖更互相资。故以横等对于三德。即非竖而竖般若德也。非横而横解脱德也。即此横竖双非之理法身德也。故云非日无以等也。日如横行月如初住。岁等即如四十二位。二今横下总成三德。高广义显者高即竖彻如理。广即横周法界。非竖下配三德如向记。如世下彼土有新旧两伊字。新伊字体一点在上。二点居下。犹此方草书下字。故喻三德不纵横也。涅槃哀叹品云。何等名为秘密之藏。犹如伊字三点。若并则不成伊。纵亦不成。如摩醯首罗面上三目。乃得成伊。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。故知。即一而三。即三而一方是涅槃也。二若三下结显。三土四土者荆溪云。于四土中合于方便及以同居。皆应土故故云三也。三帖文二。初十二句相资。帖文释者荆溪云。向约教观非不消经未是逐句消文故也。直心即是圆教中道者圆教如前教观中。教观二圆方是圆门真净土义。备目足等者目足喻解行。凉池喻涅槃。凉池喻出大经。迷于一谛法界惑者见思迷真。尘沙迷俗。金刚顶者即等觉入金刚喻定能破元品无明。故名金刚顶。亦曰金刚心以此惑难破定如金刚所拟皆碎。言有通有别别在等觉。义通诸地。众生正报至佛土净也者荆溪云。此中分于止行二善。但对依净及佛土严者非独依及土严而已。正报亦合清净及严。但今正为明于依报故耳。正报止行即是惠施及以愿加名为清净。如成五度乃至十善一切皆然。如四无量本是利他尚有止行。如治嗔等岂非止善。为摄生故岂非行善。自余诸行一切准知。亦如世人等者还是宿世以法相关。方乃感应如此。二结撮正要。佛土净等者荆溪云。依此经文初释及以四种之文所以具二种者前约当分。从又四下即约跨节。自行约理性。化他约悲愿。愿期皆令至自性。故正意皆是净心故也。此有二意。一者句句名异不出净心。二者虽十二句意在十三净心句也。故知。净心者先净自心方净他心。他心若净于成佛处心净众生来生其国。次跨节者秖由自性清净心净即入初住。能现四土摄取众生。四土四心皆悉清净。众生四心分别虽殊究而穷之不出一体。故净自他秖是自性净心净。事理惑除者至此方始兼论正报。事理秖是障真障中之惑耳。障真为事。障中为理。二惑俱除。感常寂土各见净秽者五浊轻重同居净秽。体析巧拙有余净秽。次第顿入实报净秽。分证究竟寂光净秽。此皆随机感见差别如饭色异。寂光妙体本自无差犹如一器。二身子生疑二。初分科。二随释二。初生疑之由。大乘方等至净土也者荆溪云。自方等前不云此土秽中有净。纯小乘人尔来未知。故云秘密。良由尔前显露未堪至今经中方显昔密。以斥小宗。故云有也。约教暂无。附道理论所以云有。未能称机疑问者且从迹说。承佛力故。若从本论自力亦能自力虽能终归让主。故引法华以证发迹。又若不蒙加无由能疑。加为疑由可加由智。二正疑念。荆溪云。菩萨三祇去立其疑宗。三藏教宗三祇修时是净土行。与十方佛正报果同。何得下因闻置疑。若三祇行是净佛土释迦之土今即应净。此疑释迦为菩萨时其心不净。若不下结疑。言翻覆者以土疑佛以佛疑土。三佛释疑二。初分科。二随释三。初佛以日月问。众宝所成者日宫是赤金颇梨所成。月宫是白银琉璃所成。彼中下荆溪云。天子譬真身。宫譬真土。而云真应二土者但是文略。应双标身土。万德下明真能起应。故合标之。真应法身所依者真是法身通云所依及以所照。即是同居净等四土。又譬下前总以日月及以天子但作能照所依之譬。今置天子。又离日月作真缘譬。譬能成熟及照显也。盲者二事俱不见。故缘修地前真修登地真缘合时破一分无明。即有真身依于真土而能照于三土。众生成熟即譬正报说法。照显即譬佛土摄生。常自照显四种净土者且置同居秽也。为二缘集等者此乃双举所除故也。身子虽除有为缘集犹有无为不见四净。又复身子纵除秽中有为缘集亦未能见净同居也。故总二障障于五眼以责身子。又有为无为者释通诸盲者所以故也。二身子事答。荆溪云。身子亦未悟于日月譬之深旨。且依于事而为答耳。三佛合。众生至不见同居净土者虽从近说正以此文斥于身子不见四净。是故且以同居言之。岂可即令身子见于有余果报。以从道理故文兼以有余等合。故从界内罪去次第合之。言界内罪者即界内真谛之执乃为同居净土之障。此罪即以无为集合共障五眼。故便不见四种净土。若秖单诃不见同居之净土者则不须云二种缘集以通责。故次第释出。若尔同居净中亦有执真与无为合。何以得见同居净耶。答以彼生者已除界内二种障故今从秽责。故云障彼同居净土。若从同居净中责者秖得云不见有余果报等三。有前四种罪障者界内有为缘集障．界内尘沙障．界外尘沙障．界外无明障。而此四障于四净。故知。身子具四种障。身子虽除恶有为集然由有于净有为集不依佛慧。故使于垢不能见净。是故四净悉皆不见。四螺髻自引所见释身子疑二。初叙意分科。生闻信之善者荆溪云。初闻未信。睹相方伏。伏已方信。所闻不虚。是故二种俱名生善。二初文下随文释义二。初先折身子疑念。二正举所见释疑二。初分科。二随释三。初梵王见净荆溪云。梵王欲显如来案地之奇。第六天宝者无量寿经上卷云西方世界。名曰安乐。其佛国土自然七宝超逾十方一切世界。众宝中精其宝犹如第六天宝。荆溪云。问若同居净对秽为横者香积亦判为净同居。何以在上如许恒沙。答夫论竖者约浅深未必重累胜者居上。若以二三同一处见故说为横。上下相同岂得为竖。若准其相不殊安养。但以无小稍不同耳。虽安养兼小义亦唯大。问宝庄严土为在何许。答秖是安养举近况远者举此土六天之宝。比西方净土之宝耳。实非齐等。二身子见秽。三释见净秽之由。荆溪云。此文且准明依佛慧则见净土应知。佛慧理通衍门。平等之言复兼三教。此则通斥身子但见于秽不见四净。五佛现净土释疑二。初分科。二随释四。初案地现净。答曰有二意者荆溪云。第一则别唯一同居。二者理通通于四净。与前日月譬意亦同。前说诸方等下于前纵见佛胜应身不谓此身别有净土。今藉佛力亦未了知佛常寂土及以果报。随机见者置而不论。故此随机仍属于密。不同华严一切皆见皆闻故也。悉有生净土之理者坐华且表同居之净。仍通四净。若至法华四净因足。蒙授记。后分破无明。岂非一分常寂光显。故寂光中三土具足自力在当。故云之理。二问身子。三答。四正释疑二。初分科。二随释三。初法。二譬二。初分科。二随释二。初开譬饭异等者荆溪云。常寂即器同居有余果报为三。并身子见理应有四。同居净秽一土合说。故但云三不得云四。二合譬。荆溪云。十种者初一番别斥身子。后九番通密斥之。与盲者譬及案地譬其意大同。第十文云。诸土非垢等者应将寂光却对前九。应云前九非垢非净名之为垢。常寂光土亦非垢净而名为净。初同居净秽云五浊重轻等者亦得轻者名为互清。彼见思轻众生寿命劫量等相一切胜此。故名为轻。上下相望者始圆初住终第九地悉名果报。第十地及等觉妙觉是三品寂忍即三品寂光。如前疏文已释。今文比较正用此义。六果报与下寂光并者即是九地与十地并也。七八即是等觉妙觉。十诸土下荆溪云。虽即一切俱非垢净而垢而净亦成差也。问何故云非垢非净。答有事理故论理。不当垢之与净约事唯有寂光永净。又寂光异诸土。故非垢即诸土。故非净诸土即寂光。故非垢。异寂光故非净。问前释天器中以寂光譬器。诸土如饭。今那以寂光譬饭。答不可以譬譬真解脱。若用譬者通别并通。别已如彼。通即如今。彼此俱譬理。何晦没。诸土寂光并非垢净。而垢而净。以之为饭。若寄辨者果报望寂光器色入饭色。令饭色有异。故一饭色上有器饭二色。亦名饭色异。下中上寂光展转复相比器上有多色并皆入饭色。展转互相比亦名饭色异。若更以寂光而对诸土异双非净秽。别论饭色异者饭器俱四微。各各非饭器而能成饭器。故通别二譬其理皆善成。三时众得益二。初分科。二随释二。初现净得益二。初五百得忍即通七地等者荆溪云。既通许三教无生。故应将前展转入后以论于得。或超或次从博地凡夫中来。或从小乘方便中来。二八万发心如前分别者如前明五百皆已发心约相似位也。荆溪云。八万发心准前得忍。或在前教已曾发心闻于后教重能发也。若超若次凡来圣来。准说可知。二复秽得益。

　　方便品

　　二从方便讫香积九品明大士助佛阐扬不思议解脱佛国因果二。初叙意分章。为破有为等者荆溪云。今据淫舍酒家等处正当有为缘集之事。既云显不思议法身即指前经所明。符成即指今经之说。一往虽尔不及云破有为无为缘集以成四土。二依章释义三。初明方便次佛国来二。初正明二。初明如来亲谈上根受道。前于普集等者荆溪云。此经宗异体与彼同。故亦真性而为其体。所以还用前经体者法华独显尚与一切大乘同体。况俱兼带。体同何爽。然但须以宗对简之。故云体是宗家之体宗是体家之宗。体为所取宗是能取。故将今经以望普集依正正自分。故使法华一乘因果宗之所取不同诸经。此经乃是佛国因果宗之所取。故使体家之宗永异诸说。以体望宗同而且异。以宗望体异而复同。深得此意可以判诸教。可以会诸部。今为迷者依正各论。其明了者岂闻正报而昧于依。故今明依应须重述。故于下文问答简出其旨。又复应知。闻前普集及闻佛国得开悟者虽有前后今望方便通名上根。方便已去名中名下。上根则利。中下则钝。乃至传为利钝。二为末下净名开奖中下获悟二。初正明受益。为未晓者即中下根。令离诸缘集者荆溪云。总语诸缘集也。二若净下感果来生。二问下料简。通为诸经之体者此明体同义。如前记。若且以事简则普集岂不谈宗。此经岂不明体。故知。二经各论宗体。文从影略。故以普集为今经之体。今经为普集之宗。生起次第使不乱耳。亦犹以普集为今经之序。岂令普集无正今经无序耶。二略释方便义二。初列章。二随释二。初释五章五。初略释名。荆溪云。法华疏中为显实故分为三释。谓法用及门并秘妙也。今此废二但取法用者门论趣入。秘妙开权。今未开权故阙后释。不取门者菩萨可入。二乘阙之。于菩萨中且约当分。复置传入。故且不云。据理亦合用门一义。以当分入与法用同故且唯用法用一意。又通秘教亦可具足用彼三义。方是智所诣之偏。法者今文且指三偏之法。彼法华疏俱指四教并名法。故以未融故乃属今经方便。不同彼中乃约四教。二约教同异荆溪云。次约四教辨不同者即是经论所出不同。前文皆但列于有无二门而已。阙三四者若了一二则晓三四。双用为三。双非为四。是故不复列三四也。又复后教望于前。若实若权说教说证。若他若自自他相对皆名权者既非当教之所行。用望从说边故皆是权。又当教中自他相对。皆以前教若证若说皆为权者以互夺故。夺前之实成后之权。当教亦得名为实者为欲对辨一双故立自他。如大经云世人所见等也。文为四。初藏。荆溪云。如毗昙至实智者问此中既云无常事理。事可无常。理何故尔。答照理所无亦名无常。故使成论以有门中事理俱权。以有门理不即事故。法障者界内尘沙也。二通。荆溪云。亦可引大品。若有法过涅槃者证于实智亦名幻也。佛及八地者所证已齐。但少留残习耳。三别照藏理者即但中理为惑所覆如云外月矿中金等。四圆。荆溪云。是故文殊等者此正引证自行实也。亦应通引三十二人各各自说以证化他门。门不同即是权也。门门不二化他实也。亦可文殊以证自他。以有说故名为化他。说于无说得名自行。三方便所用法二。初正明所用二。初总明。至论至非实者一心所具咸即空中空中尚亡权实。安在悉檀利物四教行焉。二但璎下别释二。初引璎珞标名。荆溪云。但先总述璎珞三种方便。重释方便所以故也。意明此品大士种种善巧方便。备如璎珞三种方便令正法久住于世。二配今经释义二。初远近配解。荆溪云。言远近者室外处处淫舍酒家。如是等事去今时遥。故名为远。望为诸来问疾者说去还庵园印述时促。故名为近。远近皆是助化之缘。莫不为令正法久住。言久住者谓见佛性。劝求佛身者即下经云。诸仁者此可患厌。当乐佛身。二引论释成。荆溪云。是以中论等者即与中论末代观法大旨全同。经论远近不出此三。二故前下牒经论结。荆溪云。引今经文随方便言必含破立久住之意。言助佛者佛之大化亦不出三。四约三业所用二。初正释三业二。初正明三密。二初约圣应泛明二。初正明三密。诸佛菩萨等者荆溪云。即是自行本无三业及以十界。故非一异。为化众生而以三业十界化物。如是等用他所不测。故名为密。二藏通下约名判教。两教作意非如镜像。是故但谈神通不言应现。别圆下地住已上无谋而化如镜现像如月现水。故名应现。以胜能兼劣是故亦名神通。名同二教体用全别。荆溪云。揽向神通以示今品用与不同。故于三业以明方便。二此品下就今经的辨。二此三下结名示义二。初示密义。无方利物者机熟则应不定一方。故曰无方。周易曰。神无方易无体。孔颖达解云。不定系于一方也。莫测其本者但见三业施为莫测所证宗极。此则见用不测其体。故以不测以解密义。即向荆溪云。他所不测。故名为密也。又荆溪云。密者一一界中各具十。故不可以一界。测不可以多界测即名为密。二亦名下结异名。圣人三业既得名密。更约功用立四异名。名轮名无失名不护名随智。慧度他摧惑喻之以轮。既无过失不须防护。愚惑已尽故随智行。二良以下结示妙用。同栖空室者空室表寂光也。荆溪云。正示同居现疾得名名方便品。五约观心。一心至意知者荆溪云秖是初修三业十界诸根之相。若破若立诸教诸观元意秖为成此妙观。二简说者二。初问。二答二。初古解。荆溪云。此具三意而不及初。何妨一品是集经者。以诸经中尔时等言悉是集者所以不用。次家释者岂有宝积不云白佛。于佛前述净名事乃专辄云毗耶离等。二今释恐者表非定执。大师谦也。阿难至为说者此报恩经四愿中一。如解通序已明。既愿重说验知。当时佛为阿难重说此品。故至结集次前诵出。荆溪云。故知。今解深得经旨以加阿难本愿等言有来处故。三入文解释二。初分科叙意二。初分科。二形声下叙意。二就初下随文释义二。初半品明形益方便二。初分科。二随释二。初叹德二。初标住处及人二。初总释。有长人之德者风俗通云。春秋之末郑有贤人著一篇号郑长者。谓年耆德艾事长于人。以之为长者。重益今机者闻述弹折之言俱获圆大之益也。因之功成者荆溪云。往益今益私益众益斥益熟益现益当益大益小益偏益圆益。始终收束疾无不摄。疾为法界功之极也。二维摩下别释二。初指释维摩。如前释者荆溪云。具如玄文释名中明。二长下今解长者二。初辨示本迹。二今略下开章解义二。初列章。第四帖释。即下正叹德文。于此悬科耳。荆溪云。法华疏释长者离为四义。今亦具四。初世长者借喻事理。法身长者事理相符名同理异。观心长者即是法身长者之行相也。亦是法身长者之因果也。帖经长者即是因果长者之诚证也。亦显经文次第有在。问既云因果。今修十法即获净名之十法耶。答依经修观道理必然。净名一德具九。修时必诸句互融。若修一德尚具十德。何况修十不具十耶。但以一德而为言端。应修十德共成一德。余德亦然方名具德。故便修时一句遍摄。则令至果一德通收。问若尔此之十德即十号不。答名殊义合。何者从如实道故名姓贵。堪应供。故所以位高。以遍知故岂非多饶。既具通明即是威势。善契秘藏由于智深。解三世间必在年宿。士中之上由三业净。丈夫屈伏乃关礼备。是天人师诸佛方叹。世间之长而为下归。故此一号亦具九德。问净名即是果德佛不。答从本必然。迹为因化。观心十德尚得名为观行如来。发心毕竟岂逾于此。二随释四。初世间长者文中先列名。次何者去解义。贵族者刹利姓也。犹此方王公之族。爵位者王制曰。王者之制禄爵凡五等。谓公侯伯子男。此周制也。白虎通曰。爵者画也。各量其职尽其才也。贫无财惠者礼记檀弓曰。昔者卫国凶饥。夫子为粥与国之饿者不亦惠乎。王弼云。夫进物之速者义不若利。故今云无财世不重也。无宠不威者宠爱也。为帝王所爱重则有威势也。文选曰。新安王宠冠列蕃。神解明鉴者如臧武仲之智也。物情不揖者不揖敬也。年耆者尔雅云。耆也貌皓。谓发白也。斯恶者斯应作厮。音斯厮养也。又厮犹下也。操行无瑕者瑕玉之病也。秉行淳正如玉无瑕。诗云。言念君子温其如玉。而外至瞻受者。诗云。人而无礼胡不遄死。人而无仪不死何为。上人不睦者以豪贵为上人。非皆在已上。名不彻远者由不为上人所称故。豪贵歌咏者即上人和睦。故歌咏其德也。曲礼曰。僚友称其弟也。执友称其仁也。交游称其信也。郑注曰。僚友同官者。执友同志者。无恩及下者。下谓下民。左传云。视民如子。又曰。子产从政一年舆人诵之。三年而人又歌之曰。我有子弟子产教之。我有由畴子产殖之。子产而死谁人嗣之。又诗曰。蔽芾甘棠勿翦勿伐召伯所茇。此皆恩及下民故崇敬之也。二出世长者二。初叙意。二一从下正释。从初发心者若远推其始。则以相似为发心也。义如前释。若近取分真则以初住为发心。今净名位居等觉若推发心必兼二意。发生理慧俱约分真。法王种性中生者中道妙理是佛种性。今观此理而发妙慧名种性中生。即姓贵也。证无生忍者荆溪云。但让佛寂灭则于无生最居其极。降魔制外者应云降制界内界外。权实者即是同体权实故也。记别应云授法身记。释梵所敬下人归崇。且据随近以说。若约四教则为圣天所敬贤人归崇。能辅释尊等者应云能阐十方四土佛法。净土之言不局同居秽土而已。三观心二。初正释。荆溪云。观心释中一一皆附下文帖释以为观相。教理有凭故与他人明观有异。但异于果并名观心。爱见魔外者爱惑即魔。见惑即外。举足至伽梨者此约六作以明修观。言六作者谓。一行．二住．三坐．四卧．五语默亦曰言谈．六作作谓所作之事。二作字并去声。举足下足即行。著僧伽梨即作作。中略其四。故云乃至。悉皆一心者六作虽殊观心岂异。造次必于是。颠沛必于是。二当知下结叹。故法华等者此引第五颂现在四信灭后五品文。四信者一一念随喜。二略解言趣。三广为他说。四深信观成。此颂第四。即是五品正行六度也。今论修观在名字位中引经通证。不须执文以害其心。故荆溪云。此引法华正是观行四位之观观心灼然在于随喜之前。佛子住是地者谓修观行所住之处也。即是佛受用等者妙观理等与佛无殊。故指所居是佛受用。四仪运动咸与佛同。尚下结况也。若准法华尚同妙觉极果。岂不得名净名等觉耶。佛如长者净名如子。二叹德二。初标。二供下释十。初姓贵以供养诸佛为种姓。荆溪云。如世父母所有子息。自非所生焉能供养。众生理等。故能发心。若发生至法分者发理生慧正在分真。从佛智生名佛真子。故云口生。从理法生名法王子。故云化生。理智分显名得佛法分。三慧显理者由圆贤位起闻思修。得入初住乃至等觉故云显理。释成种性者如世孝子存没无违。父在观志父没观行。故知。父母为德本也。真性以为众善之原。依之植善善有本也。咸依善本名真供养。观毕竟空种大智种者上种去声下种上声。能观属智真空是境。大智观境故名种种。从解生行者智为能观故名大解。从此立行行方称境。境智既冥万行具足。引大品云。诸法虽空等者智应于空方今行足。二位高。此义犹通者荆溪云。通上下地也。今净名位别而不通。别中三位。有本有迹迹因本果故也。因中又有二位别者随诸经中有立不也。故存没异。若居中等者立三品者通总言耳。等觉所存如向所明。不能牵者以中下寂忍是寂光土不能牵生果报土也。三大富。三业功德者荆溪云。即是三业家之所有故属财也。总持一切意业功德者且从别说。若通涂论秖由意持身口。方持言逮诸者良由此也。言及余者三业之外无复余法。今云余者寄方便教从别说之。故云余也。故圆三业兼方便中一切诸法如世大国能包小邦。四威报。劳怨者荆溪云。最能劳累于我故也。魔即四魔等者兼界内外。能害下使三谛三智不得开发也。中智不发名害智度母。二智不发名害善权父。使助道不成名害法亲。正行助道俱被魔害。故名劳怨。菩萨降伏犹如报怨。如世礼云父母之仇不与共戴天。兄弟之仇不同其国。交游之仇不反兵。魔害权实二智即菩萨父母之仇。害诸善法亲即兄弟交游之仇。故用力无畏之兵以降伏之名报怨也。怨字平声。论语以直报怨。字乃此作。说文作冤。从罔从兔。荆溪云。故害智度善权父母即害内外一切权实。能害权实莫若内外天魔外道。故能降伏者其力称大。五智深。荆溪云。入深法门者门教也。由门深故所以智善。正用善字而为叹也。明了众生心之所趣所趣不同。故应为权。今为释实者趣有二种。近远别故。具如法华草喻疏释终归于空。约七方便皆有二趣。远趣唯一近趣不同。今从远说故云一也。此若非实何须更立。六年耆。荆溪云。久于佛道等叹修行者上句序上二句见理序决定大乘。年耆喻上一句。见久喻下一句。纯淑者尚书云。政事唯纯。孔安国云。纯粹也。尔雅云。纯大也。方言纯好也。淑诗传云。淑美也好也。经本或作淳。亦专一也。或作熟非也。七行洁。诸有所作者荆溪云。三业随智名能善思量。智者慧也。由慧善思令三俱善。三随于智故。次文云前智后作。若前作后智虽名为觉即是不觉。地住诸圣悉皆如是。除地住前及诸小乘不入观者。但此不与下地同耳。八礼备。叹形心者荆溪云。上句形也。下句心也。含弘者弘大也。又住下左传曰。有威而可畏谓之威。有仪而可则谓之仪。学佛象王回视者荆溪云。且寄应佛之仪式也。人仿此未必全然。有言。具佛相好者前约仪式解威仪。此约状貌解威仪。今言下今正释。谓常冥至极。遍应十界。故曰不起等。亦犹周易云寂然不动感而遂通矣。此言虽近可以例远。八不思议者一渐渐深入。二深难得底。三同一咸味。四潮不过限。五有种种宝藏。六大身众生在中居住。七不宿死尸。八万流投之不增不减。经文备以涅槃八义合之。故云佛法亦尔等也。今言下心大如海。亦具八义例同涅槃。如下文。此室内现八未曾有。即佛性海诸法具足。今文且用不增减一。众流等者九道常投而佛界不增。种智常煎而生界不减。以九道不断性善。佛果不断性恶故无增减。应具以二句合之。九道虽投而由心无取故不增。种智虽观而由心无舍故不减。此则具于事理二释。沃焦山名。能缩海水。九上叹。荆溪云。咨嗟者叹美之声。此借凡事以表圣仪。天王上人者天王天子也。吴楚之君僣号称王。仲尼正名以周天子为天王。春秋云。天王狩于河阳是也。十下归仰。欲色界主者帝释是欲界地居天主。梵王是色界四禅天主。故此二人通名世主。荆溪云。弟子释梵者举形服同及二界主。总而言之应云九道及七方便。等觉已还无不归敬。二正明形益二。初分科。二随释三。初标益物处。居广严国者荆溪云。如前四释。并须至此以合净名所居之处。二正明益物二。初分科悬判三。初正分科。二初六下判本迹。此是从本垂迹者荆溪云。六度之名近本故也。故从本六以垂迹六。二十九句以末故也。故云是迹资财等。事是末故也。垂此末事摄取众生令归于实。三简前义。问中具足应云何以心密是从本垂迹。身口是因迹显本。答六度等者荆溪云。此据从理对事以问。故六度满亦名为身。意密之处身口具足。所以六度事理名同而本迹各别。故下文云。从于本六以垂迹六。若从事说身口是未元为同凡。先同后异方示其本。二赀财下随文释义三。初心密。二初正释六。初施二。初约教释二。初斥旧解。荆溪云。若旧等者净名非不世财摄生。但直云世财。叹意不尽故应约四土等也。下去例然。故云有事理。二今下明今释二。初正释经文二。初明四教摄物二。初释资财无量。二摄诸下摄诸贫民二。初释所摄二。初举贫。教诏并去声。教示也。诏告也。俱作平声亦通。舍父等者舍胜应父求小衣食。观无常如盐。观苦如醋。生空粗如米。法空细如面。得小涅槃如一日价。菩萨三祇等者荆溪云。三藏菩萨长时六度。故得富名。别教横竖知如来藏更富于前。二圆教下显富。圆教一切无非秘藏。富中之极。虽四教菩萨并有富名前三互夺还受贫称。是故唯叹富中之上。金刚宝藏者二边不坏名曰金刚。合摄三千故名宝藏。其理常住。故无缺减。故纯下引大经证。三教俱贫。二大士下显能摄。荆溪云。大士等者述本也。能起等者举迹也。二以四下明果满来生。荆溪云。又约顿渐等者但是八相成道之处。皆须八教以显一乘。唯除独显大乘之圆。如香积等。二故知下引同责古。二观心释。荆溪云。夫观心者先须事施以为观境。次方观事为施法界。次运大悲成净土行。随其方所有受化者先为施主。方乃为其取土。岂同世人自谓高深。但令他施为施所堕。故知。斯等现阙摄生之始。当无净土之终。必愿学宗。说者行者细思。易解之教以裨难行之行。文为二。初正示观法二。初观心摄物二。初总示。不见悭施者荆溪云。即行施时不独治悭。见悭法界而行于施。施亦法界而用摄生。摄生之时生亦法界。如是亡泯能治所治能度所度。无非法界。如是方名不见悭施。常涂但云亡三行施。亡何等三。凡修观者但云无施而无无悭。纵无无悭非施法界。况复更能利物为怀。二若是下别示二。初转化成观二。初正示转化。若在令长者舆地志曰。秦始王天下置三十六郡。郡各领县。县万户已上为令。减万户为长。二譬如下举喻释成。二是为下所摄获益。二是诸下果满来生。二此即下结劝。行人若能三观内修。慈悲外运理事不二内外交融。夫如是则净名大士在我心中。何须远觅。二戒二。初事释二。初四教摄物二。初示所摄。十种戒藏者大论明。十戒摄一切戒故名为藏。一不缺谓性重。若犯如器缺。二不破谓持僧残。若犯如器破。三不穿谓持波夜提。若犯如器穿。四不杂谓持定共。定持心故欲念不起名不杂。已上四戒约律仪。五随道谓随顺谛理能破见惑。六无著谓于思惑无所染著。已上二戒约真谛。七智所赞。菩萨化他为佛所赞。八自在于世间事而得自在。已上二戒约俗谛。九随定谓随楞严定。十具足中道之戒具摄诸戒。毁随道等者未破见思则毁真谛戒。未破尘沙则毁俗谛戒。未破无明则毁中谛戒。故以三谛次第摄之。二余人下简能摄。净名等觉虽有余惑事等微烟亦得名为具净戒也。二此诸下果满来生。二观解二。初正明戒度。二例下四度。下文既略。于此例之。三忍调四恚怒者未得四忍名为四怒。四进。五禅。六慧。二是故下结示。示行六度者示行四教六度也。二身密二。初标无言之化者见身获益不假言宣。故云无言。二随释九。初示同白衣二。初正释今义二。初事释二。初因中摄物二。初释迹本利生。沙门至勤行者翻名也。不著二边勤行中道。是故妙觉究竟名大沙门。律是诠量轻重者风俗通云。皋陶谟虞造律。律训诠训法。尚书大传曰。丕夫之大律。注云。奉天之大法。法亦律也。故律名起于舜世。毗尼之学诠量轻重如此方之法律。故翻为律。二此无下示不言而化。密讥出家等者问。涅槃圣行唯劝出家。故云在家不法犹如牢狱。出家闲旷犹若虚空。及诸经律奖劝非一。何故居士密讥出家。答应以两种四句格量优劣。足晓其旨。初四句者一出家持戒。二在家持戒。三出家破戒。四在家破戒。次四句者一出家学大。二在家学大。三出家学小。四在家学小。今居士于二四句中密讥。第二密劝第二圣行所劝正劝初句以讥二四。故云如牢狱等。或以第三而讥第四。则如经云。破戒比丘胜诸外道也。若晓斯旨则一代大小若显若密或劝或讥各有其意。于涅槃疏记已曾委出。大经下哀叹品中佛讥小乘文也。此于次四句以初二句讥彼第三也。以诸比丘正是出家学小之人故今居士密讥虽似初四句中以二讥三。其实兼合次四句中以大讥小也。故引大经释出其意。但今下心染大乘兼持律行。于二四句第二所摄。故云但令染心立沙门行也。二净名下果满来生二。初正示果满来生。二但佛下兼明符合前品。见于此品者见音现。二观解。二此下下例示下文。二示处居家。卜居者龟曰卜。古人移徙必卜吉而居之。三界有二种者荆溪云。变易分段也。开合对四土者开变易合分段。开变易者离出有余果报二土。合分段者不分同居净秽之殊。问分段既合。那云二土。答分虽有二莫非分段。但论恶道五浊有无分净秽耳。变易开者良由无明有断不断。真应有无寂光见不有须发心及不更发。又有功用及无功用。有此多别须更分二。此及诸句等者谓。此句及下诸句皆应观心也。荆溪云。以一观门通该诸说。然于此中及以前文竖观心源。不同他文观心释义。他文观心并寄近事以明远理。因名用义。借数辨行。从人显法。约法通智。今乃竖明观通事是故此品约事。净名密劝后进修于观门。自行劝他加愿利物。权实双用望果行因我即净名。何须远计。故并寄白衣公私文武以为兴致。虽暂寄之然应知之发心即是。何简黑白。故行敩者真观行之大士也。是以四众悉须钦风可思齐焉。可自轨矣。然论菩萨虽遍四众出家理顺。在俗义违。故示俗流。立行特出。具足众德。一切中尊斥夺提蒙。辩才无尽欲使后代莫不归之。三示有妻子。离四爱著者四教法爱尚须舍离。况事中妻子耶。四示有眷属。五示同服饰。常用四忍修相好者荆溪云。此意如前净土相好来生。故立此门以招四土。六示同饮食。各八禅悦者四如意足及定根定力定觉正定也。七示同博弈。博谓等者释其名也。世本云。乌曹作博。说文云。博局戏也。六著十二棋也。方言自关而东。齐鲁之间皆谓围棋为奕。论语云。不有博弈者乎是也。疏云博塞盖目一事。庄子云。博塞以游也。塞苏代反相塞之塞。化令不著者荆溪云。凡示俗仪皆现坚志。世以混和合杂丑行欲引。净名深未可也。无记者四无记中即工巧也。故论云。异熟威仪路工巧处通界直尔为之似属无记。因之得物况陷初篇。况复道陌定归无救。净名示为意令不作。今不晓者反欲效之内长散慢。全随贪结不思来报。倚托圣踪空丧出世之功者尚妨世业。岂况出世。刘义庆世说新书云。晋太尉陶侃语人曰。圣人惜乎寸阴。众人当惜分阴。诸参佐或以戏废事。乃取樗蒲局投之于江。吴志曰。蔡颖在东宫。性好博弈。太子和以为无益。命韦曜论之。故博弈论云。今世之人多不务经术。好习博弈。废事弃业忘寝与食。又曰。假令世士移博弈之力用之于诗书是有颜闵之志也。用之于智计是有良平之思也。用之于资货是有猗顿之富也。用之于射御是有将师之备也。如此则功名立而鄙贱远矣。此并古贤之深诫。于俗尚尔。况出家者。岂宜为乎。至有赌及衣钵身陷刑名。此等下愚谁论丧业。故僧史略曰。为僧者苟未修行。但能避刑宪亦逍遥之上士也。善言不信畜生何殊。净名度人盖示其过。吾申其道。故得极言。所言辄者至咨请者夫耽博弈者临局交争。神迷体倦人事旷而不修。宾客阙而不接。岂暇咨请于善道乎。故大士观彼有机辄尔为说。肇云因戏止戏也。八示同异道。为伏物故者昙无德部比丘于十二时开一时外学。为降伏外道故。鼻奈耶明。日分三时许日后分学。况今居士本在家众。今世比丘忘本逐末形似沙门心背佛学。大法将灭其徒实繁子。尝撰师韩一篇以规后学。故荆溪云。小乘制外稍通一时。大乘标宗初心明制。妨入妙道故不令为。五地菩萨方修世业。是断佛种障道因缘。今出家人戒定慧心一无所修而云伏外。义等倒裳。散染易流道法难寄。增长幔习反经学宗。深可悲也。甚为谬也。况坐常住院著信施衣。餐净众厨践无价地而三业从俗四仪拘迷。若欲仿之当思十德。纵未相似观行如何。大集明如富楼者宝箧下卷亦有此缘。如辅行第六卷末引之。九受世典此方世典即五经等者诗云。文王之典传曰。典法也。谓教法也。释名曰。经者径也。典者常也。言如径路无所不通可常用也。五经者白虎通云。易尚书诗礼乐也。古者并春秋为六经。至秦焚书乐经亡。今以易书诗礼春秋为五经。又礼有周礼仪礼礼记曰三礼。春秋有左氏公羊谷梁三传。与易书诗通数亦谓之九经。今云等者等取六九。又统论世典应以四类收之。谓经史子集。唐书云。集贤院四库书总八万九千卷是也。经如向说。史谓自马迁班固已降历代国史。子谓老庄文列等百家子书。集谓古贤遗编。今但举经等取余三。故云等也。西土下四违陀如释通序记。十八大经皆外道书。而能黄叶等者大经婴儿行品如父母止小儿啼。故以黄叶为金以喻妄常。人天实皆无常如来说三十三天是常者。欲令凡夫离三涂苦如止啼。今净名明世典以诱人。其意亦尔。置毒于乳者亦大经中喻。今以世典如乳。常乐佛法犹如置毒。以乐佛法故虽引世典意存大乘。故使未来入不思议法门如毒发杀人也。荆溪云。于中点理后必杀人。三口密二。初标示。二随释二十。初示见敬供养。文中两意。初约净名敬他。次约他敬净名。凡厥之流者之字恐误。应云下流。厥其也。通贯下十九句者荆溪云。后十九句皆令生敬得最后益。若随句消皆使成于见敬中最准此中意。前文虽为白衣句中乃有二总。一者总冠二十九句。句句皆著虽为白衣而有律行。二者别在前九句。首身口别故。二示持正法。秉持国法者肇师云。外国诸部曲皆立三老。有德者为执法人以决乡讼摄长幼也。净名现执俗法通达道法也。今师云。持国法肇云。决乡讼。高下小异耳。此方汉世乡邑各立三老。三示获俗利。文中先约世利释。次复次去作法门释。迹同凡俗等者。肇云。法身大士瓦砾尽宝玉。若然则人不贵其惠。故理同求利。岂喜悦之有。经云偕偶尔雅云。谐协和也。偶会合也。四示游四衢尔雅云。路四达谓之衢。郭璞曰。交道四出也。列子曰。人之游也观其所见。我之游也观其所变。岂法身大士所游而无所表耶。五示入治正。肇云。治正法律官也。道以正法便民无偏衽。今解不然。连帅令长分忧布政名治正法。故以礼刑解之。非约律官也。用礼用刑者论语曰。齐之以刑民免而无耻。齐之以礼有耻且格。然则民幔则用刑。民淳则用礼。家语曰。爵人必于朝与众共之。刑人必于市与众弃之。礼记曰。礼者因人之情而为之节文。以为人防也。尚书甫刑曰。刑罚世轻世重。惟齐非齐有伦有要。孔安国传曰。刑罚随世轻重。刑新国用轻典。刑乱国用重典。刑平国用中典。凡刑所以齐非齐各有伦理要善。乐记曰。礼以道其志。乐以和其声。政以一其行。刑以防其奸。礼乐刑政其极一也。所以同民心而出治道也。桓范世要论曰。德多刑少者五帝也。刑德相半者三土也。刑多德少者五霸也。纯用刑而亡者秦也。方便与夺者民幔则夺礼与刑。民和则夺刑与礼。礼刑适时宽猛相济。曲巧若是故云方便与夺。故仲尼曰。政宽则民幔幔则纠于猛。猛则民残。民残则施之以宽。宽以济猛。猛以济宽。政是以和。荆溪旧解云。礼以与之。刑以夺之。又行礼刑各有与夺。礼则夺小人而与君子。刑则夺重罪而与轻愆。故今俗官皆有大权寄之行事。非是舍道等者此明净名非亲职掌而善礼刑。又诫未来影附圣踪舍道之辈。向解与夺附荆溪共成三义。各有其致。宜在精详。六示入讲处。肇云。天竺多诸异道各言己胜。故其国别立论堂欲辨其优劣。欲明己道者则声鼓集众诣堂。求论胜者为师。负者为资。净名既升此堂摄伏外道。然后导以大乘为其师也。今云。迹入凡小者谓非但入凡夫外道讲论处。亦入小乘讲论处导以大乘也。如下诃目连满愿旃延皆是其事。七示入学堂。言学堂者。亦犹此方国学乡校也。礼记曰。古之王者建国居民教学为先。八示入淫舍。什曰。外国有一女人。身体金色。有长者子名达暮多罗。以千两金要入竹园同载而去。文殊师利于中道变身为白衣。著宝衣衣甚严好。女人见之贪心内发。文殊言。汝欲得衣者当发菩提心。女曰。何等为菩提心。答曰。汝身是也。问曰。云何是。答菩提性空。汝身亦空。以此故是。此女曾于迦叶佛所宿植善本。修智慧闻是说即得无生法忍。得法忍已将示欲之过。还与长者子入竹林。入竹林已自现身死膀胀臭烂。长者子见已甚大怖畏。往诣佛为说法亦得法忍。示欲之过有如是利益也。肇曰。外国淫人别立聚落。凡豫士之流目不暂顾。而大士同其欲然后示其过也。九孔者两眼两耳两鼻口及大小便道也。此之九处常流不净。何可乐耶。四善根发者四教机熟也。若贪下于四教法起爱著也。故下文下上句证入淫舍。下句证示欲过。先以欲钩牵者欲境如钩能牵行人。九示入酒肆。肆陈也。谓陈酒器也。周礼司市掌以陈肆辨物。郑玄云。肆谓陈物处也。物物异肆也。三十六失者大论明三十五失。具引文烦。今束为颂曰。
　　费财增病诤(三)　　裸露人不敬(二)
　　无智得者失(二)　　说匿废事业(二)
　　醒惭身力少(二)　　色坏慢父母(三)
　　不敬于沙门(一)　　及以婆罗门(一)
　　不敬亲三宝(四)　　朋恶远贤善(二)
　　破戒无惭愧(二)　　不守精纵色(二)
　　人憎亲摈弃(二)　　行恶弃善法(二)
　　朋人不信用(一)　　远离于涅槃(一)
　　狂因堕恶道(二)　　为人常痴狂(一)
　　失有三十五　　智论广明之

　　暹云。沙弥尼经饮酒有三十六失。尚书酒诰曰。越小大邦斥丧亦罔非酒惟辜。传曰。于小大之国所用丧亡。亦无不以酒为罪也。昏神乱道者昏心神乱正道也。复次酒是烦恼等者荆溪云。准此句中作观心义。前文诸句亦应例之。如安乐行十种恼乱尚作观心。但不及前释货财等文相周备。策励道俗令成真实净名之行。十示在长者。文中二。初通述意。叹尊胜之德者即此十一段也。偏举尊胜者肇师云。凡人易以威顺。难以理从故大士每处其尊以弘风靡之化。故今云德为物轨等也。二言长下正释文。乡闾怀胜者万二千五百家为乡。闾谓乡里之门。罗什云。长者如今四姓豪族也。十一示在居士。此上居家德素者谓。德行洁白也。今谓下依外国释居士义也。以经云断其贪著故知。非德素者。说四檀法者四教行施也。十二示在刹利。翻为田主者肇云。刹利王种也。秦言田主。劫初人食地味。转食自然粳米。后情渐伪各有封植。遂立有德处平分田。此王者之始也。故为名焉。十三示在净行。各离我心者四教离我如释我闻中。十四示在大臣。各有所掌者犹此方三公九卿所掌各异。示以明达者为说论道经邦礼刑等事。彼进思尽忠退思补过。将顺其美匡救其恶。故云示以明达。然后于此正法顺四根性点示生灭无生之理也。十五示在王子。明达孝敬者孝经云。资于事父以事母而爱同。资于事父以事君而敬同。净名能说孝敬故为所尊。十六示在内官。宫女者若准此方如周礼云。天子后立六宫。三夫人九嫔二十七世妇八十一御妻。郑注云。前一宫后五宫也。五者后一宫三夫人一宫九嫔一宫二十七世妇一宫八十一御妻一宫。后正位。宫闱体同天王。夫人坐论妇礼。九嫔掌教四德。世妇之知丧祭宾客。女御序王之燕寝。汉制后宫凡十四等。谓昭仪婕妤娙(五形反)娥容华美人八子充衣七子良人长使少使五官顺常无清此十四等也。班固西都赋曰。后宫之号十有四位。盖谓此矣。内生邪想者肇云。妖媚邪饰女人之情。故诲以正直。四八道者四教八正道也。十七示在庶人。庶者众也。言天下众人也。十八示在梵天。十八梵天者初二三禅各三天。四禅九天。悉离欲染通得名梵。诲以胜慧者荆溪云。如禅观支。是慧非胜梵亦曾得不以为尊。故示出世四种胜慧。净禅观等及无垢禅通明特胜带根本修而无所著。十九示在帝释。十五观门者待检叙之。别教金刚已还。皆无常者荆溪云。此他所计。今因判之令属别教。又梵王保常过于帝释自谓众生之父母。故今梵不以无常为治者诸梵已得深根本禅。但以胜慧夺其有漏。刹利婆罗门等通皆保常。此亦置通而从于别各别说之良由此也。又复亦欲示于教门种种不同令遍识故。故各各说。二十示在四王。各主二部鬼神者东主乾闼婆毗舍阇。南主鸠槃茶薜荔多。西主毒龙富单那。北主夜叉罗刹。上一一事下总示上三十五事皆为扶成佛国。讲说之者当知其宗。三结。二八品半明声益方便二。初叙意分科二。初叙意二。初总叙。除物罪垢者荆溪云。罪垢之名须通四教。或二缘集故此教门一部之内广略相映观其义势逐而释之。应合广者不由语略使义混和。故见总略以广别之。或睹别文以总摄之。所以惑体无二。智非他成。从一开诸令诸归一。见合亦不少。离元无所分。身土惑智一切皆尔。故此除见除垢为四土因。岂直秖云界内而已。二别叙意三。初列章。发起问疾品者荆溪云。问室内六品何但云发起问疾耶。答室内见惑六品悉因疾生。但标问疾自摄余五。二初意下正释。寄言斥彼劝诫为便者荆溪云。如云是身无常等。寄己身疾斥彼计常。以斥为诫劝观法身。是则一斥义含诫劝。况复诫后即劝观也。应云入不思议解脱。文阙不字。谓远为入不思议弄引。近为二土之因。生同居有余等者荆溪云。以断有为有尽未尽俱为见。见证解脱之远因失大士之近行。岂敢辄述者荆溪云。惭昔愧今情兼蕴畏。谁能不命辄述屈怀。被命上催恐重招鄙耻。虽图俯仰已成招屈。对佛述过胜俗频讥。故称本而谈兼宣化道。是则宾主及以师弟咸权实益。乐小执小者乐小即是小乘方便。执小即是小乘见有果人。慕仰大乘者知有大乘起见敬服。尔时必能发于大心。达为至良缘者若无弹斥不堪洮汰。况复二味为见醍醐因。得记舍生必招果报。普令三教等者荆溪云。虽有三教正意以圆诃诸菩萨。菩萨不住大。旨见见同小。其藏通人即以别折其执方便者。于方等中利者入实。钝者仍未。故知。此中折三语通。或但入通入别而已至法华会。方乃见见咸归。然经大涂宗须入实。以用真性为体。四土为宗故也。此中且从对极以说。三此之下结示。此之四意者荆溪云。具如前文列释者是。又总前四意。又有四别。一得命文殊。二文殊论道。三声闻自鄙。四菩萨进行。故知。前二为成后二。后二复有远近二意。近远复二。一通。二别。所言通者远近各有远近故也。声闻二者远成究竟。近入熟酥。菩萨二者钝同二乘。见见有乘利悟在即。所言别者声闻远益。菩萨近益。今疏从别。故声闻自鄙。菩萨进行。云今明下分科二。初总分。荆溪云。意乃有四。经文二段者四如前列。所言二段者即如今文中折伏摄受。亦可为二。谓室内摄受。室外折伏。于折伏中有今有昔。今谓问疾俗徒。昔即被诃道众。于摄受中亦有二意。能生所生。能即室空所即六品。又亦可分之以为自他。他传佛旨。自述己情。即从居士是疾已下文是言室外者既无数千人皆往问疾。尔时未为长者国王现难思事故见见有问疾时。疾者虽复在于室内而所被者机形并疏且云室外。从所被说复云室外。又折摄等者亦用璎珞三方便意思之可知。折中具摄等者折如析观。摄如体观。又折如观身。摄如劝求。又摄中折者调伏如折。慰喻见见如摄。又藏折通摄别折圆摄。又权折实摄。乃至非权非实下去诸文见见有品。比说可知。二今就下别分二。初正分。即是折伏自体缘集者荆溪云。问前已破古自立二集。今何更立自体集耶。答兼破论师立斯别称。今但秖立一无为集。故合标之。又今文中先且依彼立自体名而暗夺之。二料简二。初番荆溪云。从问答下重显其失。而辨大小得名少殊。即正释也。然须得其正释之旨兼为欲折见见。摄大乘师以内外尘沙与无明合说。今言二乘与诸菩萨同有内外无为缘集。既分出已即见见。二乘须从著于无为立名。菩萨不著。唯观自体及以法界。故别得名名为法界。法界非缘。以缘与彼法界体合从所障说。故云自体法界缘集。以是应须并置尘沙从无明立。以尘沙惑并不牵于界内外生故且置之不从其立。所以文云名别体同。故例学人与凡夫同有三界思惑。文为二。初问。二答二。初正答。二如凡下引例。二番荆溪云。问学等者此问从前答文而生。若真若中俱得名理。附中之惑既名自体依真亦名自体惑耶。前答既用摄论师名。今还承兹以为进难。答中意者二真既别真义乃殊。故障界内全非自体。不可同于障中立名。况二惑体殊粗细永别。二真元隔。何须疆同。故知。自体以对于中则显偏真非自非体。但对无为不合别立。故依前破有理存焉。二此半下随文释义。二初两品半室外弹诃折伏三。初半品明折伏界内有为缘集二。初分科。二随释四。初方便现疾二。初正释。二料简二。初正表二集。何得知然者然犹如此也。指上之辞也。言何以得知净名卧疾表此二种缘集耶。答意者无缘大悲等覆十界。众生之称无所不收。故知。现疾为引六凡四圣令得无疾。二同小所以问意者净名迹现居士。本是菩萨。二疾已足。何须同小。答意者普门示现何障二乘。复次下秖据现为四教菩萨。而通教已摄二乘。以所证同故。二诸人参问。三因为说法二。初悬谈义旨二。初总述分料。二初文下别示显意二。初明说法旨归。二今此下判观门所属。二诸仁下随文正释三。初总标说法。二正说观门二。初悬示述意二。初悬示观门二。初废古用今。二一约下正示今义。十想者荆溪云。具如法界次第。言前三者即无常若无我。中四者食不净世间不可乐死不净。后三者断离尽。今约劝求等者若入后三即入无为。故不言之。约二种念处者问何以不约缘念处耶。答缘非正观。但是分别诸门文字故且置之。然五种中二行正助其相大同。慧行是正。行行是助故也。今别立者行即能行。道是所践道行不同。故别立之。二今约下述用门意二。初别示。荆溪云。略出下明五修。中前之四文三土具足。何以不云常寂土耶。答第五文云。住不思议即常寂土。何须别立。但以寂光而为所成。即以三土而为能成。故所成唯一能成有三。是则能所事别故也。问前三属生。于生成自。寂光属所于佛成自。以自望他还成二他。其义何耶。答破自他义已如前释。今从所夺一往且然。具足应如前之所破。所契。能契故有其四。理还相即不别而别。于中第三即是横也。同居即是同处净同居也。安养乃是异处净同居也。具如法华功德品明。次引螺髻所见例净同居也。复云。佛慧者见净无浊。良由佛慧即如法华。由加而见引螺髻。普贤亦证佛慧。除浊之人。二乘横见。亦由适闻佛慧故也。二托疾下总结。二今就下随文正释二。初见道四。初明无常三。初正明无常二。初总示。二如大集下别释二。初明凡夫执常二。初示三事无常。歌罗逻亦羯逻蓝。此云杂秽。状如凝酥。此托胎初七日也。在胎凡经三十八个七日。二明凡夫起例。起诸烦恼等者保身为常因起诸惑。惑故润业业故牵生。三道不穷轮转无极。不觉下示无常相。三事分离者息风既断。火大即灭识随业走。故云离散。二今净下明净名破倒二。初明说法破倒。二若能下机缘悟道二。初明观细入道。观细无常者一期死灭名粗。念念迁谢名细。即下云。一切见如皆无常也。二若毗下示两门异说二。初通示两门。成论下以无常是有法故是以空方见道。二今约下今依有门。二助成四。初释无强。二释无力。三释无坚。四释速朽。三结句破执。二明苦二。初正明苦门二。初牒现文直释。三苦者苦苦坏苦行苦。八苦者于生等四苦上更加怨憎会爱别离求不得五盛阴也。九恼者暹云。一恼我。二恼我亲。三赞我怨。三世各尔。故合为九。问过去已去未来未至云何恼。答恼虽过未境实现在与相值则生于恼。及过去曾恼于我记忆在心。二约苦再解。行苦者念念迁谢名为行苦。违缘坏乐受者违情境名违缘也。通苦有四等者下文云。四苦有二。若言即生即老即病即死是为约理。即今通若也。事四苦者即今别苦。别苦苦于通苦者事苦重于理苦也。故知。生等皆是苦苦。何以今文唯以病为苦。答中两意。初约病苦现在猛盛。故异于三。次明其实生等俱名苦。但净名现疾。故别以病苦对之。二结成苦义。何可恃怙者诗云。无父何怙。无母何恃。注云。怙赖也。恃负也。三明空二。初悬示二。初列章。二随释二。初总别解二。初正示。二料简二。初简能喻大小。不应焰幻为譬者以小乘无焰幻譬故不应也。沫泡等者以衍门十喻无沫等譬故。十喻者一幻二焰三水月四虚空五响六干城七梦八影九像十化。杂譬非宜者既四教并谈。故小衍杂用。但大论至如幻者荆溪云。具如幻化。俗同真异。一俗三真。例意可见。故于一幻所见不同。所以通教三人见别。别人次第灭幻见理。圆人即于幻见法性。利人即指别圆人也。劝修观者。留意思之寻文迷宗谓之数宝。从多为论等者谓。声闻亦为利根说如幻等。但经多说泡沫等譬。衍经亦说泡沫以为助道。但多说如幻等譬。故舍少从多以譬分教。故云各有宗途。或作徒字者误。大品下正示。衍经亦说少喻。但多少为异耳。六譬者二简所喻离合。离合者荆溪云。假身即是诸法合成。是故得云离合不定。亦如婆沙释十二因缘。或云一法即有为也。或云二法即因果也。或云三法即三道。或云四法二因二果。或说五法二因三因。或说六法三世因果。或说七法二因五果。或说八法三因五果。皆以三世更互比说。因缘所成即假身也。故诸经论法相离合悉皆不定。今用三事者若根本禅多从息入。若通明禅具观三事。若无漏禅观不净等及以三事。是故今文但说三事。二通相释二。初辨异。故不同前者不同前作总别释也。以余对色受等。今文俱云是身也。二今通下正示二。初以藏通分喻身空。即入空也。约藏通观门者荆溪云。问于空观中即作衍门说法者何耶。答此中明空空兼体析。故于此明其义便也。二立问答释成四。初示分喻所凭二。初问二答。二示喻体有无二。初问二答。三示立喻意旨二。初问二答。易解空者以幻等人皆知是空故。故举幻等以喻阴空等本空凡夫妄执。故云难解。四示诸喻通局二。初问二答。摄大乘至八譬者引证幻等为别圆作譬也。暹云。彼论第六云。若实无物云何成境界。为决此疑故说幻事譬。若无境界心及心法云何得生。为决此疑故说渴鹿譬。若实无尘爱非爱受用云何得成。为决此疑故说梦想譬。若实无法善恶二业爱非爱果报云何得生。为决此疑故说影譬。若实无法云何种种智生。为决此疑故说光影譬。若实无法云何种种言语起。为决此疑故说谷响譬。若实无法云何成缘真实法定心境界。为决此疑故说水月譬。若实无法云何诸菩萨故作心无颠倒心。为他作利益事于六道受生。为决此疑故说变化譬。三今释下结立喻大旨。二是身下随释十。初聚沫经云撮摩者广雅云。撮持也。释名云。撮卒也。谓暂卒取之也。荆溪云。聚沫譬人空意显法空。见见未明者如以水投水。水譬实法沫喻假名。但破于沫。故但破假云等亦然。若如幻譬全体是幻。岂破幻人反存幻法。影等亦然。若见如因药因物成幻兔者。义与沫同。影等亦尔。二泡三焰。荆溪云。是身如焰。从渴爱生者焰从渴生。如身见见从爱生。以焰譬身故并举之。影与业缘亦复如是。四芭蕉五幻六梦七影八响二。初释现文二。初约谷响释。空谷响应者老子所谓谷神不死也。二约声响释。七处者大论第六十释响喻中云。如人语时。口中风出名优陀那。此风出已还入至脐。偈云。风名优陀那。触脐而上去。是风触七处。顶及龂齿唇舌喉及以胸。是中语言生。二通前简示各有所譬者即以幻譬境界。乃至以变化譬菩萨受生。故云各有所譬。委如前记。问意者既同大乘。何故有异。八譬别者下正判摄论是别教也。如以四德对四三昧者荆溪云。即二十五三昧中以无碍三昧破空处。常三昧破识处。乐三昧破不用处。我三昧破非想处。虽无净名无碍即净。若定的对即别义也。言破四种人者秖是得于四空天处人耳。九浮云云从龙出者周易曰。云从龙风从虎。亦阴阳气者春秋元命苞曰。阴阳聚为云。十电。电义未详者又五经通义曰。电雷光也。顾凯之曰。阴阳相触为雷为电。又经律异相云。有四电师并前两解既异说不一。未可定判故云未详。四明无我二。初分科释疑二。初分科。二释疑二。初对空释疑二。初问二答。二空者破假名得人空。破实法得法空也。三无我者荆溪云。众生无我法无我平等无我。平等无我即第一义空。具如后文。观众生品具足三空即三无我。二对教释疑二。初问二答。二初五下随文释义三。初约四大种明无我二。初分科。二是身下随释二。初别捡四。初捡地二。初双标。二双释二。初破外。暹云。此破见惑所以先破外计者外计正当见惑也。二内观二。初引部执。有门以揽地等立众生名故。故生假地实。空门以四微成四大故。故地但有名而四微是实。四大尚假。众生可知。二今明下明今释二。初约四微捡破。内地四微所成等者荆溪云。此且顺于外计以说。即二十五谛中有此计。故彼云。四大之中微有增减者意云。其力薄者须多微成。其力大者由少微成。故四大中风力最大唯一微成。即水无香微。火无香味。一往观之亦谓似尔。然于佛法终无一微独能成法。但是有质皆四微成。今欲破计。故从计故下云火二微所成等。若内下四大既无主。三事岂不然。以三事中命即风大。暖即火大。识即六大中识大也。二又请下约四句捡破二。初正捡破。地无坚性者即彼经文。若有下今师约句捡破。释经无坚义也。二金刚下引经证。二捡火。缘无自性者既无自亦无他等性。故破性四句三捡风。四句捡风者暹云。若计风是有者即为碍。余三亦然。四捡水。水若至汝亦是者此举水例难有神也。汝若言人能慈下随物知有神且水是无情而能润下随器润下。何殊慈思。随器方圆何殊随物。人若有神水亦应有。若谓水无人亦应无。故云汝亦如是。四句捡水者谓有谓无两亦双非悉是住义不起四执方名不住。此捡四大文皆引请观音者。即彼经身子为优波斯那说四大无主二入于如实之际也。彼亦在衍与此意同。广释彼经破四大如止观随自意中。二总捡。总约四大说无我者荆溪云。问何不云譬而云约耶。答约者依成也。依外破内故但云约。今推外地乃至无主知身无主。约外知内。故云约也。余大准知。外云依神。内云。是身依诸大者以大望身大是实法。外人迷之谓有神等。四大不一神为依谁。若并依四应有四我。疏云四身正破四我。我依身故故云四我。内外俱有四大故也。二约空种明无我。所既是空者所即大虚空也。围虚空者身内空大也。文中云及以外空者以语助也。犹云及于也。又以还训与。经律中皆云及以。如四分序云及以身证者。迩来书写呼谈多辄改以为与。仲尼曰。吾犹及史之阙文也。今则亡之矣。后生浅学慎乎妄改展转成讹。亦佛法之灭相一事既然。余皆仿此。三约识种明无我二。初约识正破。草木瓦砾亦由阴阳转变者草木如春荣秋凋。瓦砾如将雨础润。皆似有知也。荆溪云。瓦砾亦有四时改动如瓦炭能知时雨。暹云。欲雨瓦重。欲晴炭重。神使知知者谓以知知物。故云知知。二约风助破。故大集云等者荆溪云。心念牵风故并由心为增上缘。故前诸义并皆由心与四大合生。生种种计为破外人及内计故。故各破之。非合时。无手脚不遂者遂进也。二修道二。初悬示二。初研详指定。若接前等者荆溪云。约前五双。今但五双故于见修一双之中接于见道。即修道也。此不定者于五双中随对一双。是何一双。更向前等于见修道一双之中若更向于四行之中。说此不净则但成于五停中意。故云见道方便。以居七贤之首故云前。明与下六贤共成方便。二菩萨下正约修道二。初显功示位。荆溪云。菩萨若入等者且约当教近意通菩萨也。若远论者亦助别圆。二今不下据义悬释二。初约四想。此四即十想中四也。一不净想者自他身内有三十六物。外则九孔恶露常流。从生至终无一净也。二食不净者观诸饮食不净。皆从不净因缘故有。三世间不可乐者世间有二。一不见有好众生。二不见有好国土。四死想者死者常为死逐出。息不保入息。是身为灾者此约众生世间。二约四苦二。初正示。复次至作四苦者荆溪云。不必即是四念处中以无常观。通修道故。故苦亦然。即是三界皆苦故也。虽免四趣七反人天具足生等。况仍欲界人天往来亦可对于生等。二但四下结判。荆溪云。理四苦者刹那无常无常。事四苦者即在修道。以修观时观于思惑。思惑属事故云事也。今谓理事亦名通别亦名粗细。理通事别理细事粗。对粗名理。此理仍事。二是身下随释。五种不净者一种子不净。是身揽他遗体托识其中故。二住处不净。十月居母生熟二藏之间生从尿道而出故。三自相不净。眠卧粪秽九孔常流故。四自性不净。身中唯有尿脓血故。五究竟不净。命终身坏臭剧死狗故。广如止观第七。荆溪云。特胜及以九想具如法界次第中明。余皆生苦。自相不净尚通胎内初托胎时。何况性耶。是故当知亦属生也。虽复澡浴等者有人云。衣字平声。食字入声。今云不尔。未受用时可以平入二声呼之。若正受用应并去声。若衣食二字从平入声者澡浴但应云汤水耳。未受用故朽井也者荆溪云。谓丘墟中朽败无用。业力所持等者此解是身无定义也。荆溪云。若准人人各自有业亦可有定业。有可破亦无定也。又有遇缘及如药师大小诸横。并大经第二十四明九种横死亦成不定。况复秖约人人有业。彼相形业业相望俱名不定。山海空市者法句经第二云。有梵志兄弟四人。各得神通知后七日皆死。共议逃避。一云吾入大海下不至地上不出水。一云入须弥腹还合其山。一云轻举空中。一云入大市中。各云。如是处避无常杀鬼岂知我处。议讫辞王述其去意。过七日已各各命终。市监白王。有梵志卒死市中。王云。有四避。对一人已死余三岂免。呜呼死至叵避其可验乎。晋书云。郭璞妙于阴阳算历。于晋元帝世与桓彝友善每造之。或璞在妇间便入。璞曰。卿来他处自可径前。但不可厕上相寻耳。必若至有殃祸。后彝因醉诣璞。正逢在厕掩而观之。见裸身被发衔刀设醊璞见彝抚心大惊曰。吾每嘱卿勿来。反更如此非但祸吾。卿亦不免矣。天实为之。将以谁咎。璞婴王敦之祸彝亦死矣。是知感报已定。岂祈禳所及。而言天实为之。知之何晚。寄言后昆。当信净名所说。是真祈禳者。大论第七十五文也。大经具出者谓。具明蛇贼空聚也。故彼圣行品云。譬如有王以四毒蛇盛之一箧。令人瞻养。若令一蛇生嗔恚者我当准法戮之都市。其人惶怖舍箧逃走。王复遣五旃陀罗拔刀随之。又遣一人诈为亲善。其人不信隐聚落间。闻空中声今夜当有六大贼来。其人怖走路值一河。乘筏截流而去安隐无患。四蛇喻四大五旃陀罗喻五阴。诈亲善者喻贪爱。空聚落喻内六入。六大贼喻外六尘。河喻烦恼。船筏喻六度道品。安隐无患喻得大涅槃。

　　维摩经略疏垂裕记卷第四



　　维摩经略疏垂裕记卷第五

　　　　钱唐沙门释智圆述
　　三劝求佛身二。初分科二。初标下随释三。初标章二。初述意。二征释四重。初重二。初问二答二。初双标。方便两教即藏通。常住佛身即别圆。二何故下双释。岂可劝求等者荆溪云。非是专令求于劣身。既劝舍于无常之身。岂可还求无常之果。引文虽复但云真实下文还约四种真实者实能兼权理无间也。二重二。初问。此问从前答中第二义生。二答二。初引经。因无常果是常。即别教意。地前无常登地证常。荆溪云。佛答梵志等者借彼破外证此先权。若一向依彼岂得引之。二类释。士庶者毛诗传曰。士事也。白虎通云。士者任事之称也。周礼天子有元士中士下士庶众也。谓天下之众人也。空假一心者辅行云。心性不动假立中名。亡泯三千假立空称。虽亡而存假立假号。今云一心一心即中也。三重二。初问。定用何判者前答通漫。故此定之。二答。何妨通劝者随类各解则成通劝四人。荆溪云。以依今部教宽机遍故也。诸味所感不同者华严别圆二因感一常果。鹿苑一生灭因感灰断果。大品三因感灰断常住二果。法华一圆因感一常果。涅槃四因感一常果。故云诸味等也。今方等等者指今经。是第三时也。四因得二果者生灭无生二因同得灰断果。无量无作二因同得常住果。准一部文随品不定。方便但二。问疾及以不思议则唯在大。观众生去三品分三。故一部始终方具四耳。若从一部显密异闻。秖方便品密解别圆。显密相对四因二果其义宛足。四重二。初问。由前答四因得二果故此问之。佛身既有四教不同。何得涅槃但有灰断常住二种。二答。如云至是一者指上文也。大疏云如上明也。巧拙两度等者藏通界内巧拙。而见思病差是一。别圆界外巧拙。而无明病差是一。二正观三。初正劝识果。荆溪云。所以者何去亦名转释。转释上来当乐佛身。国王长者但见王宫父母生身。故须劝云佛身者即法身也。已下诸句虽复转释此句是总。下去是别。言偏真空理等者五分仍依有为之法。空理即是无为功德。引禅经及以须菩提。为证大小自明。佛告莲华等者此尼化为轮王。众皆避座。化王见佛还复本身。最先见佛故佛斥之。二劝慕果行因。二初总举果中福智即是法身者福智即五分也。慧及知见属智。余三是福。别圆福智显出佛性者福智即缘了也。缘了约修位位横具。若约竖判福即缘因位在观行相似。智即了因位在名字。显佛性位在初住。此由智三觉本有三。复由福三助智严本。故至初住。修性一合无复分张。三德分显故名显出佛性也。修能显性故云从无量功德智慧生。应知。功德无量言缘则摄。智慧无量言了则摄。约圆既尔。别可准知。但即不即而分二殊。藏通一往亦可立缘了名以收福智。名教区别前二定无。荆溪云。劝慕果行因者虽对诸法不及缘了。其名最显。至果仍存。别圆二教以显为生。异藏通故其名别立。余谓。荆溪言对诸法者即指别列一十二科。缘了即指今文总举福智。况复岂但行因名显。抑亦别列不出福智。举总收别。故先明之。从总出别。故下委列二别十二。初五分。荆溪云。戒定慧等者言。从五分法身生者方便教中五及法身名虽在果又戒等三虽通于因二种解脱藏通唯果。前四并从了了之后方受其名。然今从圆故故五通因。教既列四。圆义不局故后结之修五者也。又云。用此五身复生法身五身即是因五身也。通教五分初之二分云如前者罪不罪等皆依前教五分为境。故后后教悉观前前。若一音异解秖于一五所见各别。通教中云见真圆极者此非圆融之圆。以极称圆耳。九种戒等者地持六度一一皆九。名同义别故今用彼三九之文而为三分。了了知见法身显等者自唯见理也。通因果迷悟诸位位有隐显。圆教云一往与别无殊者意云。同至常住极果故也。圆修境智因果大异。然别教三皆云九种者通指地前乃至等觉。证道且同。故云无殊。欲分别去更辨别也。以前三教无有一时修五因义事等等者以事况理。故云事等。即法身之大在烦恼之小。小大常尔。无所相妨。况至果时大恒在小。故能事用芥等须弥。故不断言秖指凡鄙一念刹那具足难思法身之见。本来相在非关事通。是故方便教内之人迷于相在不思议理。纵闻常住解惑分流。故使权人由教未实。若至登地胜用无殊。故教道中仍存异解。故唯圆教始末一如故使五分法身不乖凡质。慧行缘理名慧身者因修之相。戒定是助。故且云事中慧具足偏门诸慧。故以圆慧而为正道。以正消助。无处不融。以具正助合行故也。二四等。然此四等皆应约三。谓生缘法缘无缘。而大经大论皆从慈说。以慈望三。义准可知。今此四教通以生缘为境。藏通至二。别圆具三。又虽俱观生而境有广狭。藏通观六。别圆观十。藏通以空亡境。但至法缘。别圆观中俱修无缘。故大经云。慈之所缘一切众生如父母妻子亲属。是名众生缘。见一切法皆从缘生。是名法缘。不住法相及众生相。是名无缘。藏通至大慈悲者修因得果。因果俱慈。下文例尔。其中藏人虽不断惑修无常观亦属法缘。别圆二教虽皆具三别教无缘初地方得。不同圆教初心具三。故大经云。慈若有无非有非无如是之慈非诸声闻辟支佛等所能思议。此即三慈一体圆人所修。若初心等荆溪云。所有诸意具如上说。此文亦是寄通说之。故云入空。应知。皆以众生缘慈而为观境。是故向来一一教中皆云法缘。所以藏通唯至法缘。别教后心方得无缘。圆教初心即修三慈。庆喜亡怀者由用慈悲见他离苦得乐故。起喜心不望恩报。即是舍心。故云亡怀也。三诸度四教六度如前说者荆溪云。如前佛国中说。用此为劝求之行。是故须尔。或开六为七十百者七十具如前记。开为百者荆溪云。于十一一更互相资。八万等者对三昧烦恼陀罗尼等皆云八万。彼诸八万悉至彼岸故得名也。诸波罗蜜者一行一心皆至彼岸。四方便如前说者荆溪云。如释方便品名者是也。三者一破。二立。三随顺众生也。生果地法身方便者荆溪云。通至圆果故也。因通自行。果全利他。五六通荆溪云。六通是果而亦从六通生者习未尽时虽见云五通但让果耳。其实已得无漏通也。故从因六而生果六。别圆亦是借果名也。故知。亦有因中分六以成果六。六三明皆约三通等者于六通以宿命通见过苦生大厌离。天眼知未来生苦生大厌离。漏尽于现在能作正观断烦恼。故此三通别受明名。其余三者身通但是工巧天耳。但闻声他心缘他别想。是故余三但得名通。此如婆沙中说。通明下应问云此三既得名通。复名为明。二义何异。故今释云通明异者等也。一往远事者即直知三世。见根本者即知三世因缘行业。此亦依婆沙也。故荆溪云。以从业来业为根本。别圆即以迷于真如而为根本。故云并通达界外三世。亦应更云九世故也。三明亦得从因为名。即以时节不思议智而为其体。下文云者若准此意唯在于圆。尚不通别。寄此通辨亦可知也。七道品八止观。缘理等者荆溪云。止观是能缘。事理是所缘。具如止观所明正助。即是诸教止观不同。止观既殊。事理亦别。总而论之唯实名理权皆属事。证佛身定慧之果者即是果地报应二身。亦寂照也。亦二德也。亦二智也。亦二严也。不二而二以分四教报应等别。九三法。荆溪云。此三皆据等者四教佛果皆有十力等三。此三唯果。今约通明因人具有。故云因中乃至修此三法也。十断集。缘理善法者智慧也。缘事善法者福德也十一真实。荆溪云从真实生者此从所入以为名也。诸教真谛莫非真实。十二不放逸。跋致相也者不放逸即不退。四教各明三不退可见。
　　三举广类劝二。初正释现文。如是清净法者荆溪云。指向诸法并清净。故应知。清净其理不权。又复应知。此诸法门一一各有互相收摄如初。二严摄下十二具如止观摄法中明。及以助道摄佛威仪。即其相也。总而言之不出常观涅槃行道。以般若解脱即二严故一音演说等者此乃重以一音结之令称经旨也。二其寻下劝寻大旨。三结劝。四明时众得益。诫劝二门者诫门即正说观门。劝门即劝求佛身。诫谓诫恶劝谓劝善。

　　弟子品

　　弟子品折伏无为缘集二。初叙意分章。二随章释义三。初正明此品来意二。初总明来意。忍土者娑婆此云堪忍。二别明来意二。初列章。二随释五。初为显净名胜智。二为令四众舍小慕大二。初正为小乘。舍受持衣等者彼经三百比丘闻般若。已皆以僧伽梨而用供养。论中或云亡相。或云当日更得。二亦通下旁开四众。开发四众者非独为小乘比丘也。三为扶成佛国。如身子自述者即答梵王云。我见此土秽恶充满也。净名至之失者此破五百执小之失。非独指身子。故下云各鄙也。令得预座者由昔被弹破冥发慕大。以此为缘令预此座。得闻此说者即闻佛国也。情同五百者同彼五百长者愿闻得佛国清净也。未彰身口故曰情同。而灯下借座于灯王索饭于香积示本居于无动。小乘目击佛国义彰扶成之说其旨显矣。四为折二乘成生酥教二。初正解。声振大千者不思议品中迦叶自叙也。事等生酥者其鄙慕之事如转酪为生酥也。有成生酥之由者暹云。昔日被弹之者已得生酥益。竟于今重述时众又得生酥之益。昔为今益之由也。二释疑。五为印定成经二。初正解。即方便教谢者方字是后人妄加。今寻广疏及暹记牒此文并无方字。言即便教谢者谓。诃彼既毕其言便废。若不不因命述昔则其教重兴。既对佛宣方蒙印定。益及未来职由此也。印定者刘熙释名曰。印信也。所以对物为验也。许慎说文云。执政所持信。佛既许可如有印信二释疑。二略释弟子义。此即释品题也。文为二。初标列。二随释九。初略释名义二。初正释。文中先释名。次结归。释名又三。先分显师资。次正解弟子。后引儒为证。初分显师资。言匠成之能者孙卿子曰。干将镆耶巨阙辟闾此皆古之良剑也。然而不加砥砺则不能利。不得人力则不能断。夫人虽有性质美而心辩智必将求贤师而事之。择良友而友之。资禀之德者资取也。学者取法于师故名资。论语曰。子路闻夫子之言未之能行。唯恐有闻。资则下次正解弟子也。初解子义。次解弟义。所以称弟子者言弟则显师之谦。言子则彰我之敬。谦敬俱陈。故言弟子。所以自称为弟子。师亦谓之为弟子。故知。其名含谦敬也。舍父从师者谷梁曰。鲁昭公云。子既生不免于水火母之罪也。成童不就师传父之罪也。就师学问无方心志不通师之罪也。敬师如父者人生在三事之。如一故敬如父也。处资如弟者安处其资于昆弟之行也。故夫下引儒为证。论语曰。颜渊死门人欲厚葬。子曰不可。门人厚葬之。子曰回也视予犹父也。予不得视犹子也。非我也。夫二三子也。今大师引用改转其语俾其易解耳。然释弟子义复有二家。一南山解云。学居师后故称弟。解从师生故称子。二先儒解云。以父兄之礼事师故称弟子。总成三释。其犹兰菊。次今身下结归。故知。弟则显如来之谦。子则彰声闻之敬。故云弟子品也。二料简二。初问一切众生皆是佛子者以生心佛心圣凡理一其犹父子天性相关故。众生在迷如子。诸佛在悟如父。二答太子者汉制天子之嫡嗣曰太子。诸侯王嫡嗣曰世子。此即约理者望俗名理。其实约事。世间出世间者为太子是世间成佛道是出世。顺俗无诤者如大经云。世若说有我亦说有。世若说无我亦说无。故今得顺仲尼之教释弟子也。二明别指近侍二。初问二答。晨宵者早夜也。事理圆足者从闻生解约理为弟子也。事事资承约事为弟子也。二复次下从小立称。二初小衍对明五佛子者暹云。四果支佛也。荆溪云。故大论云。声闻经以菩萨为似子。以未断惑故。声闻为真子。以断惑故。大乘经以菩萨为真子。求实果故。以声闻为似子。不愿大故。二今下舍衍从小。世多信用者明从小意也。以小乘形服既亲故人信用。经家标品意在此也。二释十弟子二。初明行列异同。一往至意同者荆溪云。法华三周亦以身子而为上根。今亦居初。法华即以迦叶等四而为中根。今经亦次身子之后。法华以阿难为下。今经亦著九德之余。中小不同故云一往也。二但如下掌法辅佛二。初正释。如来法王者乘如实道来成正觉。其犹应天历数即位称王也。王往也。天下所归往也。今以法界归往故称法王。初开至辅翼者辅弼翼助也。荆溪云。例如初定社稷拓境立功事藉忠臣腹心辅佐。论议往穷者论议字并应从言。文心雕龙曰。论伦也。伦理无爽则圣意不坠。议者宜言也。或单作义者非也。往穷者以论议往研穷邪正也。二料简二。初问身子持衣带者中阿含二十云。佛在阿耨达池。龙王云。此众不见舍利弗。愿佛召之。佛命目连往祇洹呼身子正缝五纳衣。答云。汝但前去我在后来。目连云。我为佛使人。云何前去。目连以手摩衣衣即成。身子念。目连弄试我。我亦试之。即以衣绳掷地。汝能举此耶。目连念。身子弄试我。即尽力举不起。身子于时以绳系阎浮树。目连牵之一天下动乃至大千亦不立。即系他方佛座十方皆不动。目连自念。我神力第一今不能动。将不失神力。因催令去。答汝前去。目连还佛所已见身子在佛前。目连以事白佛等如疏。二答就其十德自有偏长者。谓十人各各具足十德。如目连望身子则目连十德俱下。身子十德俱高。但身子于己十德中智慧最胜。目连于己十德中神通最胜。故名从胜受名。既身子俱高则目连神通不如何足可怪。以二例八阶级可知。八座卿各有所掌者续汉书曰。光武帝又分增三公曹为二曹。其一曹主岁终书课诸州郡事。改常侍曹为吏曹主选举祠祀。昏曹主缮功作盐池苑囿。客曹主护驾羌胡朝贺。二千石曹主辞颂。中都官主水火盗贼。三公为六曹。并令仆二人谓之八座。故云各有所掌也。故分十德各属一人者。问既身子十德俱高何不身子独擅十能耶。答明君为政尚无弃人。法王化世岂宜偏取。故随彼所长各称第一。故增一云。我弟子神通轻举目连第一也。诸弟子佛皆偏赞之。三总对心数二。初引论示义二。初引论偈明数。荆溪云。此中但依旧名列之。若新译云受想思触欲慧念与作意胜解三摩地。遍于一切心。望此旧名但以触为更乐。受为痛为别。余名悉同。然此二名秖是名异义同而已。二此通下约臣主示义。如国十臣者故高僧传隋德山云。烦乱之法道俗同弊。故政烦则国乱。心烦则意乱。水清则鱼石可见。神清想倒可识。学清简者尚自諠烦。况在乱使焉可道哉。二复次下配合师弟二。初明师弟利他二。初配合引证。相扶至如是者若师弟共行善恶则后学皆随之。例前王臣。故云亦复如是。次引文证。今王数有师弟义也。二佛为下正示利他。共化众生王数者令众生禀教修行则心王心数俱善也。苦生下荆溪云。问见修二道俱须正助。何以于见道中即用正行。于修道中即用行行。答此有二义。一者以法望法观理观事以判正助。二者从人既入初果已得正位。次从此后更修事观助显正理成后三果。又于修道乃是从行修行。故云行行。二约法门入道二。初明众生十数能通。即十法门能通涅槃者荆溪云。言此意何但直名世间心数而已。亦成法问。何者若在凡夫唯名为有。至四枯时即名枯。中受想思等成枯法门荣及双非。准此以说于此方等不定渐顿皆不出于受想等。故如合下喻显。合抱喻成道毫末喻十心数。二今法下明师弟随机往化二。初法王随乐施教。先以欲钩牵等者此十心数更互通入。今且从于通欲中说。先用世间十心数欲后乃令其入佛十数。二今十下明弟子顺机掌法。人以类聚者好智慧者乐亲身子。好神通者乐亲目连。余皆例说。易云。方以类聚。而改为人欲附今义。四别对十心十。初想对满慈二。初正释满慈二。初明掌法化众。识得实法等者暹云。心王率尔总见物体。故云得实法。心数思想假名句文方成。故云想得假名。二诸有下明机缘受道。皆师满慈者故十人扬化各随所好。故二下引证也。即诃优波离中二人犯戒不敢问佛往问波离。二是故下例示余九二。初准想用义。二如今下引例结成。例如世人好律学则近律师好禅学则近禅师好慧学则近法师。故云随其三学等也。二欲对迦叶。一切善法欲为其本者荆溪云。欲为本者何以独将对迦叶耶。答义有通别。通义可尔。若别论者唯取于欲。故今迦叶于善欲中最受其名。以头陀法善行中最。三更乐对旃延。更乐即新云触也。故荆溪云。更乐为论议者更乐是触。触即触对对彼往复故得名也　且顺古名而消释之。即如更语更听故也。余例迦叶者谓同前显发枯荣入道之教也。下去例尔。四慧对身子。五念对波离。荆溪云。其用念数者约能持义将对持律名最为便。六思对罗云。荆溪云。思云密行者思居内怀人无测者。七解脱对善吉。荆溪云。若不见空无由解脱。八作意对那律。作意名忆数者荆溪云。作意方得名为忆也。佛令起此数等者修天眼时忆光明等以为方便。故云系心于外境也。九定对目连。三摩提此云定也。凡夫皆有此数者荆溪云。如根本定一切众生皆曾得之。故云皆有。若无下证心数定。以众生下举住心所不能进修。若单心所但名决定。十痛对阿难。四卷者荆溪云。阿毗昙心论文有四卷。古译受数名之为痛。杂心者杂心论也。所以双引两名者明痛是受。恐人误解故并列之。五庄严双树二。初略示。上虽明等者荆溪云。上约十数以释十人。虽一一人略云枯荣即当人人经于五味。味相未显故云语少。此中正用大经双树中间涅槃。涅槃正表令物入中。故云安置诸子自亦入中。是十弟子等者如来所入意令弟子悉入其中。此意始终亦用大经师子吼文。师子吼言。谁能庄严娑罗双树。如来次第答出六人。师子吼一一领解而云。如来方乃最能庄严。故知。至果方受最名。当知。弟子但同如来少分。得于双非枯荣。若尔非唯涅槃名非枯荣。八教所显佛性之说皆得名也。若行若证悉名涅槃。悉名庄严。此中须以法华大旨思之方见。二三藏下广释二。初约义正释二。初庄严四枯二。初正解二释疑。向云二千庄严者意总五百所用法门。法相未显法门通漫。故更问之。未见五百所传者所传五百法门也。既未见经文所出故。且以十相配而为五百。复引身因以证成之。今寻等者荆溪云。此但借数而对于数。义之要者不出根境。故用对之以消五百。故引五百身因为证。故知。身因不出根境。大经云。五百比丘皆问身子。佛说身因何者是耶。身子言。汝等各得解脱何缘方作是问。有比丘言。我未得正解脱时意谓。无明即是身因。作是观时得阿罗汉果。有说。行识名色六入触受爱取有生饮食五欲即是身因。五百说已共往佛所说如上义。身子白佛。谁是正说。佛言。无非正说。二庄严四荣二。初明垂迹调机。文中具明四味调机。始鹿苑悉来师命者舍利目连三迦叶等受习四枯者禀三藏证小果也。学徒风靡者如舍利目连共二百五十人弟子等。靡偃也。咸顺佛化如草加于风皆偃伏也。过是下次方等皆耻小慕大者意兼二酥。开佛下法华涅槃也。皆由至佛事者荆溪云。明诸弟子具经半满皆为成熟辅翼法王。故今具历一代教法。众生至开佛知见者意指法华入秘密藏。即是大经中间涅槃。意明二经大旨同故。二又大下明王数即理二。初明涅槃减四因由。大经二十八云。尔时师子吼菩萨白佛言。世尊何等比丘能庄严娑罗双树。佛举六人及以如来。六人在因。如来居果。因果俱得庄严之名。因果始终四德具足所表义显。故云庄严。因六人者经云。若有比丘受持读诵十二部经正其文句。如是比丘乃能庄严娑罗双树。师子吼言。如我解佛所说义者阿难比丘即其人也。得净天眼指阿那律。少欲知足指大迦叶。无诤空行指须菩提。善修神通指目犍连。得大智慧指舍利弗。于一一人广如阿难。后举果人云。若有比丘能说众生悉有佛性得金刚三昧。具足四德八自在我。如是比丘最能庄严娑罗双树。如其无者则不端严。惟愿如来常住于此。佛言。一切诸法性无住住。云何请住。前之六人虽曰多闻乃至大智。要必宣说一切众生悉有佛性。已于法华闻得记已。非不能说但不及果人。故云如来最能庄严。因人果人皆具四德因人始入。故云唯佛。二何下示今经具十旨趣二。初众生背性成迷。佛性宛然者三因具足故。烦恼下迷故不知然。此以十数束对三因各从义便。若论理体一一皆三。心色尚同岂隔王数。二是故下诸圣表报令悟。荆溪云。开佛知见即指法华。入秘藏即大经中间涅槃也。意明二经大旨同故。二今以下结示斥失。六明生果报土荆溪云。生果报土者还指前文。二乘之心是菩萨净土以为问答之意也。故弹斥及受弹者同时闻者重闻述者同入室者后时入者远论皆当入于寂光。分居果报。若虽入实未破无明。但在方便有余中耳。今处中说及已入实故云果报。所被大机即有显益。若于小行但有冥资。今从意说故得言之。生有余者于诸味中无学之人便入灭度不到法华。及无密益故作是说。七明净佛国土二。初通释。荆溪云。净佛国土者净土正当菩萨之行。他消经文都无此旨。今此从于权行者说。若从未显本示为小乘。实行说者尔前未曾与物结缘。故便法华初得记。已须更修于净土之行。二若齐下别示二。初约当分非净国。二今取下约跨节。是净国。今取等者荆溪云。明用法华。须有二别。引汝等所行证开权也。次引少欲证显本也。故释此文方得云符成净土。故知。净名与诸弟子皆有实本。故从是则下以本迹义对净名本而用结之。自古但作弹诃等言。永失符成佛国之理。八明观心。前解亦是观心者即指第三总对第四别对二文也。荆溪云。非但佛及弟子义当王数。凡入道者心王心数一切悉然。施教本令凡夫修习。义当王数。共化诸心全成正觉。若以十数配人已如前段。故今从略。即同身子者略示一人。如是一一等者即定同目连。乃至痛同阿难。例如身子以明自他。故云一一等也。皆约自他者化心义似净佛土也。若能至住大涅槃应约观行相似分真住涅槃也。今云见性即入分真庄严双树者秖是三谛一心名严双树。照真严枯照俗严荣照中即是中间入灭。又此三谛一一皆常乐我净及四非常即名严树。疏岂尽心者。亦犹易云书不尽言言不尽意也。九明遣问前后。三入文解释二。初分科。二随释二。初净名默念二。初自念寝疾。自念是解脱知见法身者荆溪云。解脱知见了自得法。今之净名了已证位位居等觉既具三德。自念亦是以解脱德利益众生。念自解脱利他故也。息诸劳烦等者烦是烦恼事即是业世疾亦须息此二事。今亦二事表于惑业。境智相应二事必息。所以者何此二种体即是般若解脱二德之种故也。而今净名种转事显名之为息。大经下四句即梵行品。阇王造逆身疮发肿不得安眠。故发此言。如来惑业究尽名得安眠。故与净名寝义稍合。但分极少殊。而极在不久故得引证。修因已圆者等觉是真因极位也。和光不同其尘者方便现疾。故曰和光。内无惑业故不同尘。老子云。和其光同其尘。湛兮似或存。此谓和光同尘。而妙本不杂。故云湛兮似或存。今借其语改转用之。即以不同其尘则成妙本不杂之义。问净名下荆溪云。问意者秖应愍彼。何为自念。答意者此表三德。此三德中境智和合。故云法身及以般若。但解脱未畅于化义中须云念耳。大悲即解脱之相。托自念彼故云寄也。二念佛垂旨。三种缘集者荆溪云。二种缘集加法界集。方便品前皆但立二。方便品初便依摄师立法界集者为欲消品消文便故。若不尔者弟子菩萨但共为一无为缘集大小则滥。故更顺古离为三种。若尔何以破他。答名同义异。已如前说。二如来遣问二。初佛知心念。智人知智者极果智人知分真智人。以蛇喻智其旨可知。同类方见。余莫能睹。此语出大论。二遣问二。初分科。二随释二。初命十弟子十。初命身子二。初佛命二。初略释。左面侍者者左字误。应云右面。西土君父师皆东向则左北右南。北是阴方。阴静表定。神通因定而发。故目连居左。南是阳方。阳动表慧。故身子居右。大论云。目连是佛左面弟子。身子是佛右面弟子。若尔身子应居目连之下。何名上首耶。答以西方尚右故右面为尊。亦犹此方偏将军处左上将军处右也。或曰。吉事尚左凶事尚右。上将军主兵谋专杀。故以丧礼处之。岂得类彼耶。答二土之礼有冥符者。有相反者。其退坐一面。从座而起则类此方侍坐于师。更端请益请业皆起此冥符也。若乃此以肉袒谢过。彼以肉袒兴敬。此方吉事尚左。彼方尚右。此其反也。何足疑乎。今身子居乎右面如世上将。任用既重。故先命之。二但下广释二。初正释二。初略指因缘。二托下广明五味二。初身子五味皆先。托胎已来等者既托母胎寄辩母口。其母论议倍胜于前。后值佛等者身子师事沙然梵志。能尽其道。其师既没后遇阿鞞。闻三谛义而得初果。因往见佛遂成罗汉。故大经下明庄严人。荆溪云。如来于中既表入中。中体者何谓即边是。是故其枯即严于荣。荣所以严谓即枯故。故诸弟子自鹿苑来至般若会。枯荣尚隔。迹中化事相仍别故。二有云下大师因便斥古。探取法华意耳者荆溪云。至法华时三乘被会。三即是一边方能严。以法华会悉入中故。故至涅槃重以表显一代所归。非待涅槃方堪严树。却引法华秋收冬藏。良有以也。二以是下总结。二奉辞二。初分科。二随释四。初奉辞不堪。二述不堪之由。如龟藏六者四足头尾也。如龟出曝。野干将食之。龟藏六处于壳中。野干无如之何。出杂譬喻等诸经。六识不染六尘如龟藏六。魔合野干。似涅槃法者暹云。俱舍第二十四云。得灭定不还转名为身证。论曰。得灭定即不还者若于身中。有灭定得转名身证。谓由身证得似涅槃法。故名身证。又便作是思。此灭尽定最为寂静极。似涅槃法。如是证得身之寂静。故名身证。三述不堪之事二。初分科。二随释三。初总诃二。初牒文总标。不必者荆溪云。必秖是定即不定也。此不全非者以大乘亦宴坐故但讥小乘之见偏僻耳。二身子下征释僻处二。初征。二将下释二。初略释大旨。将下文望者荆溪云。即准别诃之文故也。既云不于三界等。验知。以圆而诃于藏。则有六失者如下别诃三双是也。二毗下广释所入二。初正明诸定二。初出部执。不相应行来补处等者暹云。将十四不相应行中无想定灭尽定来补替也。暹释意终未显。待捡毗昙叙之。空心二处灭者暹云。秖是空处识处二处入灭也。二今正明二。初标示。南岳所出者南岳所发皆如两经。故依所证说以示人。二一依下正释二。初释诸禅二。初正释二。初正释五。初净禅十种细法者即受想等十通数也。暹云。受谓识所受。想谓识所想。行谓法行。触谓意触。思谓法思。欲谓欲入定。解谓法胜解。念谓念三昧。定谓心如法住。慧谓慧根慧力。二观禅二。初正释义二。初正释相。言背舍者大论云。背净洁五欲舍是著心。初背舍。二胜处者荆溪云。于内有色外观多少。分之为二三四。二胜处者谓内无色外观。多少。亦分为二。余四胜处在净背舍。即八一切处中四色是也。广如禅门。言八一切处者一切有十。八在色界故取四色。二在无色故不论之。即是空识两一切处也。二在因下明得名二。初因果互通。二而今下从因立称。身证那含者暹云。俱舍颂曰。得灭定不还转名为身证。释曰。不还果修得灭定转名身证。灭定无心由身证得。故名身证。二约背下结。胜前小。胜通明者暹云。通明犹是亦有漏亦无漏禅。背舍一向属无漏故胜也。三练禅。九次第者更修练观禅体用令熟。言次第者若入禅时深心智慧利能从一禅入一禅。心心相续无异念间杂。故名次第定也。四熏禅师子奋迅者借譬以显法也。如世师子奋迅为二事故。一为奋却尘土。二能前走捷疾异于诸兽。此三昧亦尔。一则奋除细微无知之惑。二能入出捷疾无间异上所得禅定。故名师子奋迅三昧。五修禅能超过诸地自在入出。故名超越。今此下略示超入相。若超出者从灭定起入散心中。散心中起入灭定。灭定起还住散心。散心起入非非想。如是次第至初禅起入散心中。委如法界次第。二约味判。明五味者荆溪云。暂寄五禅明五味耳。愿智者应云愿智顶禅。暹云。秖是修禅有愿有智。最强如迦叶入鸡足山愿力所持待弥勒出然后付衣。即其事也。十八变者暹云。颂曰。震动及炽然流布与示现。转变及往来卷舒众像。身往同趣。隐显自在并制他。施辨与忆念施安及放光。于诸下荆溪云。一切诸禅若依观等至于熏修皆得顶名。二料简。问何以等者荆溪云。若单根本无此问也。更有观等四对根本成五以背舍等皆依禅地。何故别立观等四耶。答意者秖是重以观等观练根本耳。料简云云者暹云。数人但云于第四禅中修熏练耳。二罗汉下结示宗极。摩诃那迦者摩诃此云大。那伽此云龙。如涅槃叹德云人中之龙也。二结示被诃。深禅定窟者楞严大定竖彻三谛名深。诸法所依为窟。二别示真宴坐二。初分料。三双等者荆溪云。悉是圆诃。但体中名犹似滥小。何者身子亦谓。我入灭定。不是三界而现于意。后入无余。是不现身。何以诃云现身意耶。然净名意诃其现在。若云未来凡夫亦灭。何独身子。余之二双一只皆悉非其见闻之境。次定用中正斥身子所入之定不能如是。余之二双即是诃其定中无慧。于第二双仍更兼前定用以斥下一只。一双多皆属慧。又因果双虽至第三方立其名然前二双并约果诃。下重云果者以对因。故虽复立因并为成果。以诃身子时不对余人故。但以大乘分证之果而诃小果。故除因已余之五法皆先直引菩萨。次重奉法身菩萨以分证人对斥小果。至诃目连缘。对八百则尽以三教因法诃之。下去八人至文属当。二随释三。初约体用二。初约体二。初牒经。二身下释义二。初事解二。初斥伪身。如木石等者虽如木石有此身故。虽如死灰有要期故并名为有。身子何必为邀名利由现此仪全似现相。是故大士寄之以诃。二显真二。初约生身诃。趣佛慧者即生身得忍分证三智也　九大禅即别教禅及二乘定即藏通禅。达边即中随机所好。故云随意即入。在欲而行禅者荆溪云。此亦约果地真灭定作此说。意令入于不思议假故云在欲。不以世人在欲而谓有禅。今意云。魔本以欲而乱世人。既以魔界而为佛事。故魔见之其心愦乱不端。下方寄因人不现身心之观也。二约法身诃。法身菩萨者即果报土中菩萨也。荆溪云。正以因乘无生分果而往诃之。大小俱果。汝何以于三果而现身心。若理下恐推大果。故以不思议事理而对责之。事理俱不如汝所入。二若修下观解。六种宴坐即体用法心因果也。今观一心摄此六者体即一念三谛。妙用至广。岂逾十界。即事而理一念遍摄。心法无殊因果理一。三千三谛无所不该。观此一心名真宴坐。于此总示下文存略。二约用自他无益无用等者得自有余。何复此定。故于自无用废余威仪。故于他无益。由其无体者由无妙体故无大用。荆溪云。前诃无体正诃无用之体。今诃无用乃成双诃。不思议定下示圆定也。文中亦先明生身得忍。次明法身。现十界威仪者大论二十九云。声闻入定则无说。佛在定亦能游行如密迹经心密中说。诸佛心常在定中。心亦应说法。当知。所现十界四仪说默一一无妨。二约法心二。初法身子出真者出定也。以入定则冥真故以出定名出真。二法不得相舍者相字误。应云不舍。广本同谓小乘凡圣二法既异则不得不舍道法而现凡事也。现凡事至不善事者荆溪云。秖是如彼凡夫有漏三业所作之事咸是菩萨定法之外用也。故不须舍引物至净土者。故知。六法但有一法。即能利生。为利生故须取净土。具足如前二十九事。二心入出动散者暹云。有出有入故定名散动。三约因果二。初约因诃二。初牒经略示。二开句广释。今应等者荆溪云。四句之中第三所诃。第四能诃。余之二句相从来耳。故佛于须跋经中作师子吼者决定说。外道法中无圣果。故不动不修者有身见故即有边见。有边见故即有戒取及以邪见。八十八使具足故云不动修。四枯念处等者等取正勤如意根力觉道也。此是通涂道品具如止观第七及记。若有身边即具五阴。阴是四教所观之境。七十三人者上八地各九品八九七十二人。并取欲界具惑一人七十三也。不取不舍者见即菩提无见可舍。菩提即见无菩提可取。波水取舍譬意可见。污秽阴者止观明九种五阴。一期色心果报阴。平平想受无记阴。起见起爱两种污秽阴。三业善恶善恶两阴。变化示现工巧阴。五善根人方便阴。证四果名无漏阴。今观见爱五阴即三谛理。故云污秽等。非垢非净等者垢即是枯。净即是荣。下三例尔。秖是中道念处双非二边。虽复互融且从胜说。此是别观四念处者此约圆中境观俱别也。然例小乘念处有二。一别二总。总自有三。一境别观总。二境总观别。三境观俱总。今是别念处也。八自在者一一多示一身为多身。身数如微尘。二小大示一尘身满大千界。三轻重以满大千界身轻举远到。四色心心安不动。示化无量形类。五根六根互用。六得得一切法亦无得想。七说演一偈经无量劫。八身遍一切如虚空广如大经。于中勤策等者暹云。此是相摄道品也。二约果诃二。初牒经略示。或七日或十五日者大论云。来至佛所七日遍达佛法渊海。又云。十五日后得阿罗汉。二开句广释二。初开句正释二。初约句正辨。二断而入至别菩萨者荆溪云。此是别人十住之初用二乘法耳。二若身下引喻比决。不能用烦恼为佛事者二乘可知。前约句既云及别菩萨。今云不能用烦恼等者荆溪云。正约初住之位也。二他解下斥旧显今二。初斥旧解。有如是过者以大入小。正明果上有难思用。若言是空以大入空妙用何在。此虽例破前义亦见斥解芥纳须弥之家俱空之说。自谓高深研之甚浅。二若烦下显今释。虽云能入等者荆溪云。应云涅槃本来不动故细合此喻。今谓。若细合者应云烦恼之性非事非理而事不妨理。故即烦恼是涅槃。涅槃之性亦非事非理而理不妨事。故即涅槃是烦恼。虽事理相即而本性不动。故知。由具此性至果显发。故有大用。今借大小相入以喻理事互融。三结成印定。此六种等者谓。体用等悉皆圆极。故云即是究竟。以圆望偏故名究竟。非约极果。以前能诃之六皆约分真故。四结成不堪二。初正释现文若作至何殊者征难也。理而下答释也。华严全不受益。今闻弹折远为净土之因。聋哑虽同益不益异。二对后料简二。初问。二答。三初略示。二远师下引证。三身子下释成二。初身子故用禅诃兼得智也者荆溪云。身子非但有无定之智。亦入无智之定。以是义故从定诃之。二目连。二命目连二。初分科。二所以下随释二。初命问疾。荆溪云。次命目连为对居士。全从因诃。又从说法边皆用教诃。居士俗众一切并具有为缘集。故须兼通带别入圆。若但目连是则以三而诃于小。所以次命目连者智既不逮兼定应堪。名拘律陀者问大经云。目揵连即是姓也。因姓立名故名目连。何故名拘律陀耶。答本自有名。但时人多召其姓。故大经云耳。文殊问下翻姓也。莱茯者字林云。上力何反下蒲北反。正应作芦菔。音与上同。今时作萝卜者俗字耳。郭璞云。紫花大根俗呼雹葖。尔雅葖芦菔是也。后学不晓往往以来复音呼。父母好食者先祖父母食之得仙。因以命族。法华疏云。二物古仙所嗜胡豆者。新翻采菽氏。盖同此义。菽亦豆也。深求其致者荆溪云。劝勿忘本。故曰深求。下去悉然。身子亦尔。五种利益者一示为外道化诸同类。二鹿苑显四枯教。三方等耻小慕四荣教。四般若信解四荣教。五法华悟四荣教。悉是以权引实约此五义名深求其致。二辞不堪二。初分科。二随释四。初正辞不堪。二述不堪之由。表曲径者三藏折观纡通化城。故名曲径。半满相对者荆溪云。所破定半能诃是满。门中或三二一虽复不定三皆名满。以由此故得名相对。三正述被诃。二初分科。二随释三。初总诃二。初正释。非唯至小益者荆溪云。说小法相被彼大机。故俱失二。故总诃之云不当如仁者所说。此中当字平声呼之。意明所说不当故也。若去声呼须以当字而为句末。故不可也。二良以下结示。禅定至不明者小定力浅大法不明也。二别诃二。初分章叙意。二如法下随文释义三。初外说内解用通教即空破说法不当道理二。初分科。二随释二。初当如法说三。初标章总劝。二别说二。初分科示义二。初分科。二须略下示义二。初明小衍不同二。初明三空行相。二异二。初明小三空二。初正释二。初总明三空。析五阴空者心则念念生灭。色则四大不同。于一一大复更析破。如一地析至邻虚见五阴空名法空也。故阿含下虽一经二论明空多少三空收之义无不尽。谁老死等者大论引杂含云。十二因缘从无明至老死。若有人言。是老死若言谁老死皆生邪见。乃至无明亦复如是。若说无谁老死当知虚妄。是名生空。若说无是老死当知虚妄。是名法空。乃至无明亦复如是。彼经佛在调牛聚落告诸比丘。初中后善乃至梵行清净所谓大空。经若有问言彼谁老死老死属谁彼即言我即老死。今老死属我老死是我所。若无明离而生明者彼谁老死老死属谁。老死则断。断其根本则无明灭。无明灭则诸行灭具二空。故名为大空。故知。小乘空于我所名为法空。空于我人名众生空。若诸菩萨以空涅槃尘沙佛法名为法空。人谓小乘不明法空者未晓经意。纵有诚教云声闻人但得生空且让菩萨。与夺之言。二有师下别解平等二。初古人解义。二今师研难二。初研难示义。文中先以平等并生法。若直下以生法并平等。既许生法与空异。例应平等与空异。是故今师立三空义异。二若止下二空摄属借如阿含但明二空而法摄平等。故知。三空处处具足。涅槃空等者尚摄涅槃。何况平等。以平等但是起生法平等见故此见须破。故有能所。二虽复下结一示。二破拙下明衍三空三。初标示二。今下约譬显。实拳指喻析空。镜像拳指喻体空。实拳指等者虽知开指无拳而血肉之指犹存。故须析破方空镜中所睹。二俱本空。其指尚无。其拳安有。拳喻假名指喻实法。智人下荆溪云。无拳者生空也。无指者法空也。无空即是平等空也　三此下结。性相不在四句是性空。内自外他中间共自有无因四性俱无。故云不也。亦不不住者不住无四句也。此即相空。故前三空各具性相二空也。二若三下辨三空入道两殊。初明小教入道。次若衍下明衍门入道。初云前三是方便等者三应作二字误也。荆溪云。前二空是方便等者由人法空方入真空。乃名平等。当知。但指所证之空即名平等。若衍等者衍通三教。先明别圆。次明通教。以通教机杂故须别明。又初是总明。但云即真入中。次是别示。乃分利钝。钝乃即真利则入中。初云即真入中者荆溪云。既是巧空即真即中不应别说。言即真者不必皆即。但云此真通至于中。是故释云皆通法性。若通下别明通教也。亦是别示衍义。上根智者文脱利字。应云上根利智。荆溪云。先出钝根不见法性唯住偏真。故云同得见真。上根利智通至法性即菩萨中利者故也。既通利钝名为共空。故荆溪云。若不信有共空义者今问他云。且如经云法无众生离众生垢等。岂不是无众生我人寿命等四。此之四法二乘已离。何以还将用斥于小。既斥于小小大须分。于今应云所离无殊能空智别。今家意以能离三中通真与拙所证不别。应知。别圆能离永乖故。释义者诸皆具约三教俗同真异。真体须分。今疏从胜且从圆释。心法法性其言尚通。下三空句一切皆尔。善得斯旨方乃可言善消三空。又复经文所列诸句凡诸法字及以释中诸法性名悉须分别令具三真。若独圆者心外无境。一摄一切莫不融通。今兼斥俗义义通权实及以初心。应知。所观不出界内一切心法。以由即故义杂真殊。二今净下结示经意。二法无下随文正释三。初明体法生空破折法生空二。初标示悬解二。初标示。二问下悬解二。初悬断生空即中疑问。中初是牒前义。何得入中是正问。荆溪云。此依通中偏生空问。答中并约通中利根。利中圆教。以释空义。引经证义一切皆然。细得七重之中三真深意方了此中。前后经文然约圆释众生尚乃即是法性。况众生空。岂可非耶。故使一切趣于我人。次引大经六法而答。问者五阴神我总成六法。不即不离已如余文。于中但取我空而已。故引六十二见即是答也。向多处文已料简竟此何复疑。如云即真入中。故于次文分上下根。下根即真上根即中。即中从深即真在浅。深不失浅浅则遗深。故覆浅从深一音通被。况依经部理合随机。准经现文且从通释。如云法无众生。三教之法俱无众生。用智不同使成三异。故法性实慧及以方便其言悉通。但譬之以伊不通通别。又复须知。已下诸句方便慧中悉有二意。自行化他。又下诸句云心及一切法者以此诸句历心约法。谁有见之不思己行。一向专凭文字法耶。二今言下悬释。法即妄心义。心垢者随染缘也。心净者随净缘也。染净既异。十界分焉。由性本具随缘能造。故辅行释造凡有二义。一者约理造即是具。二者约事即十界依正俱由心起。委示如显性录。二法无下随文正释四。初明无众生三。初标名统示。此去下统示下皆具三义也。二一约下正明三解。心及诸法者心即能造。诸法即所造。既法由心造。明全法是心。但观能造即具诸法。此理不改。名之为性。诸法之性故名法性。又性可轨则。故名法性。性谓三谛也。不为惑染者即惑是理。故不为染。如优波离心相等者荆溪云。下文正约犯罪之心本来无垢。如优波离得小乘脱。岂不见于罪心。心性不别故约理性一切无垢。胜天王者引自相空以证理法无众生垢。引自相离以证理中离众生垢。皆约法性并云自相。次实慧中亦先牒法性者由性无。故慧方今无。虽复性无而犹有者良由无慧不可自无。但云若法不云心者心法相摄举一自通。下去诸句一切悉然。法性至烦恼垢者此中具二。一者全不了知真中无我。二者纵了真谛不知中道。由此故令我犹有垢。以有垢故并名妄计。若了下明称实之慧。乃契理无。下去诸句一切悉然。三此即下结异显观二。初结异小乘。二下去下显即观心。二明无我二。初总示对破。二正明三解。并类前作者类前方便皆有自他。及结三种如世伊字。三明法无寿命。四明无人。荆溪云。不同凡夫至际断者且据此。于二边便故具足应云不同七种方便人也。此非独圆不得说之。下去例尔。二明体法法空破析法法空八。初明法常寂然。次八番明体法入法空者荆溪云。前明衍门人即是法不应别说。但于前来生空之上以示法空。故体法言通人法也。故于所空人法还别。约所空说故重言之。故所空人中但对众生寿命。即彼能空体常寂灭。诸相常灭即名法空。若不说者何以得知。下去皆然。读者体之。行者察之。消者了之。教意前后相望皆尔。数数融会无令迷旨。二明法离于相。十相者荆溪云。涅槃云。色声香味触生住灭及男女相。但离此十未足以显大涅槃德。然经意者云。涅槃中无此十相。非唯破此成大涅槃　智识者分别识也。亦是分别智也。于今正当空假二相。故云分别。故中道理无分别境必非智识之所能缘。问曰。亦有一智而缘多境。如以俗智照具照中及以真俗更互转照。其理何耶。答若论通相入空境智即以一俗对于三真。互照转照非此所论。三明法无名字。四明法无有说。荆溪云。以诸言说从觉观生。凡诸有言皆从觉观。法性俱离能说所说。法性本无实慧照之。方便无著故使然也。五明法无形相。六明法无戏论。无爱见戏论之法者爱心见心所有言谈不契实理名为戏论。肇法师云。具境无言凡有言论皆是虚戏。七明法无有我。八明法无分别。非六七八识者识名分别。故说皆无言。六识者总摄前五。备举云六。非唯第六诸识俱妄。故非真理。如下经云不依六尘。岂唯第六。三明体法平等空破析法平等空二。初标示。及诸句者下有九句也。似平等空者荆溪云。以准绝待及同法性。随如住实际等言全是平等。但诸句势如离好丑及过眼。等亦欲同前生法二空。进退兼含。故且云似。又不同前七故云不属因缘。无去来等。既三空体一。故得言之。既生法状似有待。故以平等而重缘之。二法无下随释二。初明七番七。初法无有比。二初正约三解。荆溪云。初云无相待者无我是绝。绝彼待故。故从心绝不从事绝。事绝无穷绝还不绝。心约实理。理即法性。法性本无。尚亦无绝。有何不绝。相待之惑自然而灭者智称法性方乃名灭。是故法性亦灭于绝。二今以下示平等空义。荆溪云。平等之理犹有所存者。故得二空即名平等。言所存者意令成绝必无所存。当知。平等自无平等名平等空。若不然者何名衍门。三空俱时欲显功能三。无差别故列所存显无所存。欲得平等生法亦无。岂更存于平等之见。故云平等亦空。但三藏下更引小三以形大三。纵有平等终无别理。况复小教二空成时犹未平等。况更修空空于平等。是故大小三空不同。智障心灭者有智障时仍属相待。智障秖是空假智耳。虽因共乘至初住位。智障必灭。二法非因缘。六因四缘者俱舍云。能作及俱有同类与相应遍行并异熟许因唯六种。大论云。六因者谓所作因共因自种因遍因相应因报因。四缘者因缘次第缘缘缘增上缘。新译次第缘名等无间缘。缘缘名所缘缘。余二名同。所作因者不碍于他。相应因者心心数法同因同缘以心心法共相应故名相应因。心心数法以心相应为因名相应因。如亲友知识和合成事。共因者一切有为法各共生因。以共生故更相佐助相兄弟同生互相成济。自种因者过去善法与现在善法为因。现在善法与未来善法为因。恶无记法亦复如是。一切各各有自种因。遍因者若集谛下十一遍使名为遍因。报因者行善恶因得善恶报。四缘者如上五因名为因缘。心心数法次第无间相续而起名次第缘。心心数法托缘生。故名为缘缘。诸法生时不生障碍名增上缘。荆溪云。大体秖是法性不从因缘生耳。以在因法必属缘。故因缘必是有为法故。及十二等者四缘六因及以十二并是生死。生死即三道。三道即三德。三德是法性。三德之外无复三道。言亦非等者以十二缘名同事同十二秖是四六而已。故知。但是离合说耳。且如无明即是行家之能通也。即同类因行必四相。即俱有也。行中五部亦同类也。无明行中心心所法共行共感所作必同。行有必招识等异熟。此行必有遍行五部之惑。若四缘中论云。增上即能作。因缘五因性。比六因说可知。然疏文中因缘中所作及增上云与相待同者。如增上中有力无力并是能成望彼所成能所别故故名相待。况能所中俱有长短大小等也。我法性中都无是事。故为平等之所破也。然小乘中已破因缘得入真谛。今云法性不属因缘。故殊小也。三法同法性。一法入一切法等者荆溪云。既云诸法悉有安乐。即是本有义。云相入既本相在。更云互入者示相摄相令知相在。通达法性者法虽本同必须实慧而遍入之方了诸法互入之性。又法即智慧。以境智不二故理智合者一多相入垂应自在也。四法随于如荆溪云。如如不异者法性中如一如无二。理智合者明一切应用之法。皆顺法性真如起即无起。无起即是无所随也。五法住实际荆溪云。法性实际及以如如名异义等。故无四边。义亦通三。今文且一意在略耳。理智合者解虽无边理既本具而能起四教四门。摄物而内无执著流动之过。故言诸边不动。六法无动摇摇去声。不依六尘者荆溪云。依者著也。若尔三藏小乘岂著六耶。答有即有离离仍同著。以著中之无故也。尘离二著著名无殊。如金铁锁被系义等。今摩诃衍二俱离也。以见真俗法界故尔。三理智合者方便和光而不同尘。故言不依六尘。七法无去来。荆溪云。问言不住者秖是去来。何得去来释无去来。答不住则不去。不住不去则无去来。故以释无去来也。意明法性不偏住故。故云不住。为异二乘有去有住。理智合者方便化物不来相而来。不去相而去。二明九句二。初牒句正释。若声闻至十六行等者荆溪云。室谓空无我。无相谓灭。四无作即余十依谛各别三不相收。若衍门三法相收。若真若中俱无异趣。一法性中三亦何别。引思益者众生即理性灭定。理性灭定尚具足三。故知。理性不殊。无相无愿故也。故一理中最可相即。尚即众生。诸何可异。即是复宗明义者复彼众生身中灭定之三理也。理为本宗。故云复也。应用即是方便之慧亦有三也。虽同他有有常同理。离好丑中理慧合者现十界好丑。而无取舍即是离也。增损等者荆溪云。问增损之中亦云生死及以涅槃。与前何别而此复云。答好丑约果报。增损约功能。二门虽别生死等同。名异义同。重论何爽。下去准知。法过眼耳等者与前离诸识及不依六尘。并今过眼耳等秖是法性非根境识三也。文虽隔越意实相通。荆溪云。然法性无眼等名。一一根中俱是法界故云过也。若实慧者得慧故过。若方便中入假故过。文略不述高下。比知。二从不下略指料简二。初指前语略。二简前用义。荆溪云。异三藏者理俱异三何但三藏。今没二者应知。能异必异三教。今经文中通教似显。故且从之。义解之人须令圆显文之旨故。应修门故。深收浅故。佛元意故。故令思择令义归圆。三结破二。初正解唯大目连至岂可说乎者荆溪云。故知。不应唯作三藏说也。言如是者法相应如向来所释。岂可唯如目连说乎。目连岂不能说三藏之中法无众生离众生垢等。而为净名之所责耶。法既含三。目连尚不能说三中之幼俗。何能说于即幻之三真即真之圆中中理之诸法。故结示云法相如是。岂如目连以三藏说乎。二问下释疑。二当如法解二。初分科。二随释二。初弹不解二。初不解能说无。荆溪云。夫说者等者然准次第。应先诃解后诃于说。今先诃说后诃解者正诃目连说法相故也。说不如法良为无解。故诃于说后方诃解。如是解者方可如解而为他说。故前结云解应如是。岂可辄为居士说耶。四不可说者当知。法性尚不可作圆教说之。况复三教。宁当可说。引法华者以证从极三教名余。通别尚迷。况复三藏。二不解能听无。荆溪云。其听法者无闻无得等者此亦斥于说示之谬。秖由说示不示无闻无得之体。故令听者有闻有得。若目连下以有说示正结诃其不能。于法性中忘其师资之道。目连岂不能于真谛体中忘师资耶。准于出定真亦不忘。二借幻为譬。荆溪云。问前文多云幻随三真。今那云四理如幻耶。答过涅槃幻类之可知。问文初但云约通教诃。前后释义皆作一幻随三真转。乃成于别圆接通对通即三。岂会经旨独通教耶。答通为能通别圆是所通。有能通别圆之功。故先但约通教释之能所相对即具三也若从接边通是所接别圆是能。秖缘所有可接之理则令能接之有功。况义在通并含能所。若其不以接义释者何以明于通中利根根生待接接候机成。今存三释为顺接入圆接别教也。此文前后少明接义。秖得从容兼含判之。故委料简通上下文。况今责目连。若解若说不称法相。正当不得二种入通通入二种之深旨耳。当令目连依于中道观解之意而说法也。况复说接然须知机。目连复无观机之智。故令说解不当于机。若入如幻等者此引二十五三昧中如幻三昧。故令依圆不思议理而说法也。二外了根缘内善知见。用别教破说法不当根缘二。初叙意分科。荆溪云。当了至随病授药者问前已约圆。此何仍别。答前正在通。通中真理虽含圆别但俗未是知根之智。目连可中自因此门入圆入别。尚须劝以中智照俗使成妙俗。况前况为利根。通论机缘不同。克仍须别。故以别诃良由此也。一诃不知根。二诃有滞者。诃滞仍与通教略同。以通教中先真后假故也。故先诃其不知根缘。况诃有滞。正是不知根缘之由。文在后者文后意前故也。二随文释义二。初诃不知根缘。如来知根者知众生根钝。即说藏教析空。故云故声闻经等。今居士根利应说通教体空。何以反说三藏乎。故荆溪云。文中但作藏通相对以论利钝。亦且寄通一往而已。今亦可云一切利钝皆悉不知。目连但泛对他以说拙教而已。既不知小钝亦不知大利。况十六门。六十四悉之利钝耶。故利钝之言有通有别。通约十六。别但衍门与而言之亦可容知三藏十六。故今所以斥小被大三空悉然。故须晓此。二诃知见有滞。三外慈众生内念佛恩。用圆教破说法不当佛心二。初叙意分科。荆溪云。问前已用别理合有悲。今此亦以大悲为诃。何得判云是圆诃耶。答前对真空且以滞空不知根诃。非全无悲。今云悲者加报佛恩。即是无缘大慈悲也。故以念报佛恩之大悲而诃其偏。但是被俗之慈悲耳。况八百居士宜须在慈。故更进诃双被故也。二随文释义二。初当起大悲心。二念报佛恩。应报至宝种者荆溪云。运无缘悲即念报佛恩之大悲也。若报佛恩即不断种。当知。二乘自既断种亦断他种。良由不知小三空中无无缘悲。虽终日说非报佛恩。三闻法得益。荆溪云。准此亦须略说三空以结净名巧说之德。以诃说法不应法相。不知根缘。故且云大机。居士发心者故上破古斥小逗大非关人天。又发心语通诸。居士中根缘不同。或是唯圆或是通别。或有圆机宜先通别。或唯通别同座异闻。四结成不堪。三命迦叶二。初分科叙意。头陀此云抖擞。抖擞烦恼故也。善住意天子经云。头陀者抖擞贪欲嗔恚愚痴三界六入。荆溪云。次命迦叶者身子已约果诃。目连复约因诃。今此文中约因兼果而为诃也。寄大因果诃其小果。寄小因果示其大教。大因者示乞食门。大果者示正食法。小因者集道谛也。小果者灭谛也。大教者顿教也。二迦叶下随文释义二。初命问疾二。初正释现文二。初释。迦叶此翻为龟者其先代学道灵龟负仙图而应。从德命族。故云龟氏。以姓为名者时多以姓召之故云也。其实有名名毕钵罗。父母祷树神而生子因以名之。二释大二。初今解二。初标今约所表。故云智大等。若约事释者佛弟子中多名迦叶。如十力三迦叶等于同姓中尊者最长。故标大以简之。二所下释。二有言下他释此亦事释耳。二若深下指同前意。二辞不堪二。初分科。二随释四。初奉辞不堪。二述不堪之由二。初指略斥非。十二头陀者南山钞云。位分为四。谓衣食处及威仪。衣中立二。一者纳衣。二者但三衣。食中立四。一乞食。二不作余食法。三一坐。四一揣。处立五。一兰若。二冢间。三树下。四露坐。五随坐。威仪立一。常坐。荆溪云。头陀三意者半满秖是约教而已。法华疏文具广分别。今难下破他解中今以二门对于二人。意略可见。今更助一释二。门虽殊得饭义一。即涅槃是。恐人谬作观行等者问大师常用何以匿他。答非谓不许。但斥乖文。一家消文皆先事。次教后方观门。纵为观门依文附教堪资至道以益行者。直尔理解恐迷经宗。二今言下正示经义。贫里者周礼五家为邻。五邻为里。里居也。使现转报者荆溪云。凡施圣众皆蒙现益如阿那律拔现贫苦。稽时废业者稽音鸡留止也。非为物轨者习染甘美安称抖擞。岂堪为人轨范也。三述不堪之事二。初分科。二随释三。初总诃。有慈悲心等者荆溪云。抑扬之妙事在于斯。以叹有悲抑之令普故也。如来所叹。命共同坐者迦叶一时从山中出。形体垢腻著粗弊衣来诣佛所。诸比丘见之起轻贱意。佛欲除诸比丘轻慢心。故赞言。善来。即分床命坐。迦叶辞曰。佛为大师我为弟子。云何共坐。佛言。我禅定解脱智慧三昧大悲教化众生。汝亦如是。有何差别。诸比丘闻已起慕敬心。本关福智者法华云。若人有福曾供养佛为说缘觉。故知。福德利智则易度也。此斥迦叶从贫。故且一向准理易度在根。岂择贫富。其或贫而钝愚。富而利智。岂可舍富而从贫耶。二别诃二。初分科。荆溪云。别诃中立四意者从始至末次第诃。故元知迦叶建意欲往乞食之所标心既谬。故后诃时至入聚落其心必非。故不能体空聚之想。入已得食。食必有非。非由观谛。俱不合理。若欲诃之为用何法。故辨渐顿以为诃法。事穷理尽故结劝之。二初文下随释四。初诃乞食心非二。初分科简示二。初分科。二问若下简示。苦心所契者苦应作昔字。误也。昔心所契者即苦集道三是昔日因心所契也。即下文云。元为破此苦谛。乃至云元为得不食之果等也。寻下疏文可见。二住平下随文释义四。初约小乘证灭破。本有灭谛平等之理者即三千三谛。生佛一如自他同贯。故云平等。行生修者大论八十先举经云。须菩提白佛。菩萨云何行般若波罗蜜。云何生般若波罗蜜。云何修般若波罗蜜。佛言。色是寂灭故。色是虚诳故。色不实故应行应生应修。般若波罗蜜受想行识亦复如是。须菩提又问行生修为几时。佛言。初发心乃至坐道场。行般若波罗蜜。生般若波罗蜜。修般若波罗蜜。既言初后俱行生修。即圆义也。故知。即行时生。生故复修。故经复云。须菩提言。次第心中应行生修等耶。佛言。常不离萨婆若心。不令余念得入为行为生为修。若心心数法不行为行为生为修。有人释云。行在干慧地。生在无生忍。修在无生忍后。此通意耳。若准通意例别可知。萨婆若者大论翻为一切智相。荆溪云。意明次第心中使应般若。即常与萨婆若相应。次即不次故也。迦叶何不将如此心次第行乞。而但怀于去取心耶。由迹显本者达事即理也。此名体用本迹。若迦叶下荆溪云。次将身子入定之果寄释其因。故知。不离萨婆若心尚于食见于八邪即八解脱。若能善达机理岂令行事舍富从贫。事行尚亏。安会至理。菩萨虽知至解脱者虽知理常平等而不妨次第修学也。即邪是正。故云不舍八邪等。何者下释出次第求大乘相。此即解顿行渐。若约初心即次第止观意也。萨婆若心即圆融解也。从凡下明所历次第行也。禅悦诸定止欲散网达色无色定也。又入下止三界狱达二乘道也。又入菩萨下止于自证达菩萨道也。既云上上诸禅即兼止二边。达常住道也。于一一禅皆有三智者荆溪云。具如止观禅境之中。观诸事禅皆成妙境。此是圆人观于根本乃至别教九种大禅一一禅中皆见佛性。若别教人自性禅但在地前而已。是为下大论八十七云。行名布施。学名持戒。道名智慧。又行名持戒。学名禅定。道名智慧。不观贫富心无去取者既心佛众生三无差别。岂去富而取贫耶。依分卫法等者即不择贫富。次第而往也。律明乞食之法。不一处是为福他故令至七家。分卫此云团堕。即是以团食堕著钵中也。迦叶内心下正出小乘之过二约知苦破。荆溪云。次下三谛一一谛中皆先于无学法上以破迦叶。次若在学地去以学人未足而形迦叶。三迦叶结漏下重以应入无余为难。四若为利下以利他法而为难也。若菩萨下以大示之。乃以菩萨利他结之。三约断集破。揣食者揣音团。汉书云。何足控揣。此假借字也。今体作抟。通俗文云。手团曰抟。四食者荆溪云。触思识段。揣是古译。新不用者谓饮粖等岂可为揣。凡云食者取能资长。灭坏身者不得食名。如毒药等。虽食非资。触如冷等。思如意思能延报命。识如分别令报命住。古人有章不能广叙。今意但取段食。为语余者相从。罗什云。食有四种。一曰揣食。二曰愿食。如见沙囊命不绝是愿食也。三曰业食。如地狱不食而活。由其罪业应久苦痛也。四曰识食。无色众生识想相续也。四约修道破。二诃入聚心非二。初分科。二随释二。初总诃二。初约外聚释诃。诃其有心等者荆溪云。净名诃者意云。既有取舍。信知。入聚不免有心。岂能四仪常住谛理。而有避就者爱贫而就。憎富而避。二又若下约内聚释诃二。初正示。聚落者广雅云。落居也。谓人所聚居。疏云所依依即居也。二前已下结意。于尘有带等者荆溪云。问迦叶证空先已袪有。何须还以有心诃之。答此有二意。一者诃无空心入聚。二者无空分别贫富。欲知迦叶入聚心散但以分别贫富验之。信知。不见聚落圆理。信无不灭定现仪。信知。小空迦叶已得今以事理不空诃之。故一一文皆以体空入位并之。二别诃三。初诃眼根二。初示所诃失。与盲等至无去取者荆溪云。六根本是尘识所依。生诸分别及于六尘而得断空。故以如盲诃令会理。令迦叶得无出入之大盲也。迦叶至之见者迦叶但得人观时盲。出观犹见不殊凡俗。有见不见则非大盲。二菩萨下显能诃得二。初总释。故与盲等者荆溪云。借彼世盲譬无分别。见而无见。无见而见。故虽曰盲遍视法界。能如是观空有贫富常会一如。迦叶未然故招诃折。然又应知。盲非尽理故从耳去。但云如响不云如聋。二复次下别释二。初约似位二。初正明。荆溪云。次引大经正当似位。次引大品不见等者当知。如盲语局不见乃通。三聚者正定邪定不定也。二是则下结斥。二铁轮下结显分真。荆溪云。铁轮者用判下文。下去五根语别位同。所以引铜轮为证。得至初住方有一分如盲故也。二诃耳等四根二。初示所诃失。不了耳空等者不了好恶音声。如空谷响致怖富家欢乐好声。不难贫家忧苦恶声。不了香臭因风。风无香臭既香与风等。是则无富家氛氲妨道之可避。贫家膻臊非妨之可近。不了法无定性。由分别取相谓之为味。若不分别则非味也。是以食天馔而不染。餐若涩而不恶。何必舍富美食取贫恶食耶。中略其二。故云乃至。如智证者荆溪云。如智契理以证得理。故于触时。当如以智触实相也。由不了故出观受触于富贫床敷。情有去取。恶取好舍者贫里四尘则取。豪家四尘则舍也。二显能诃得二。初总释。二别释。总则通示理无去取。别则别示三谛。五眼及约位等上下例尔。别释委如眼根。初总释兴智者兴字误。应云与智契理。必不舍理取理者好恶俱理。岂须取舍。束西咸空。复何避就。一相慈心谓无缘慈也。慈心等被不缘真俗及贫富相而生去取。二若菩下别释。三诃意根二。初示所诃失。矜贵者自贤曰矜。尚书曰。汝惟不矜天下。莫与汝争能一。菩萨下显能诃得。佛答德女等者荆溪云。如大品中。德女问佛。无明内有否。乃至非内非外有否。佛初皆答云不也。次云如是有今文。甚略具有其意。如幻非内外者即佛初答意也。现一切事即佛次答意也。文有譬合。初文譬也。次无明下合也。四句捡等者凡云如幻。必四句推之令至理。已复辨大小。今一一文皆以圆文对诃三藏。既以圆教而诃于小。所列菩萨道理宜圆。三示正食法二。初分科二随释二。初示正食二。初明食体二。初总释。岂杂欲食等者荆溪云。正明食时须称佛慧。故非佛慧皆名杂欲。故知。迦叶散心食时及昔所得舍邪入正悉名杂欲。既无佛慧。观必出入令食成杂。故不应食。若以欲界欲释杂云欲则以迦叶同凡。非邪正者双非凡小邪正故也。二然邪下别释二。初明所诃失二。初甄简事理。二声闻下正示所诃。缘理八邪者即是见惑也。二示能诃得。不舍味禅等者荆溪云。于一一支见禅实相。名真背舍成常解脱。诃令迦叶见真佛性。

　　维摩经略疏垂裕记卷第五



　　维摩经略疏垂裕记卷第六

　　　　钱唐沙门释智圆述
　　二明食用。荆溪云。以一食施一切等者义虽通因。此约果人能用食者以诃迦叶。无此能故引胜积以为诚例。若论其意虽在果用果必由因。验知。迦叶初行亦偏。因果俱失。是故招诃。依不思议至双游二谛者由得中。故故能双照。世及出世世即秽土人间之食以为施也。出世即指界外诸尘。如香积之例。即中道也。二叠释二。初分科。二随释二。初释食体三。初约理。二约事。问前示食体事前理后者荆溪云。前释体中分之为二。初事二理。今谓即前疏文约事理邪正释也。对今经文先理后事立妨。三总释事理。二释食用。菩萨无上食因者荆溪云。圆门之人发心。观食若受若施。法界平等方乃堪为一切因食。故云无上。此即正当以圆诃小而诃迦叶。故凡施受因获大益则彼此俱损益者谓往贫则彼此俱益。往富则彼此俱损。彼心既轻。此又废业。故俱损也。不为损之复损者荆溪云。易损卦云。损之又损之。以至于无损。今引意者不取无损。但暂借于又损之言。损于烦恼已得有余。复损生死入于无余。菩萨不然故不为例。四结劝。不了义等者荆溪云。准此意者若以一代五时相望唯有法华得名为了。故许声闻得是渐也。若当部论诸大乘人皆有了分。但有兼带。三揖敬。荆溪云。经云斯有家名者斯此也。云在家士也。经云我从是来等者耻小也。故知。彼时虽慕而不能取。此时虽耻而不能舍。故但冥资而无显益。直用弹诃亦得显名。望弹斥意故云密耳。四结成不堪。四命须菩提二。初分科叙意。二须下随文释义二。初命问疾。见空得道者荆溪云。即是空解脱门以依于空门得解脱故。二辞不堪二。初分科。二随释四。初正辞不堪。二述不堪之由。莫敢窥其门者窥去随反小视也。文中作视者误。荆溪云。莫敢窥其门也者然十德五百四大八千岂皆不曾造其舍耶。欲显善吉恃空之谓伤甚说耳。其存有者等者此述善吉乃谓一切小乘之人及诸菩萨。悉皆以为。存有之人则谓一切无近其门。我既解空。径造何惧。三明不堪之事二。初分科。二随释五。初取钵盛饭。荆溪云。若表理者者表义众多。且出一辙为诃之式。以妙有饭点但空钵。示令知空即不空也。若尔其时已是求于不空得不空耶。答此即求也。此即得也。何者心相体信入出无难因闻大教即当其机亦名冥求。亦名冥得。然其冥益表尚存空。是故于舍心仍住小。二正述弹诃二。初分科悬示二。初分科定教。二所以下悬叙义肯。惬同魔外者惬伏也。荆溪云。然善吉迦叶皆因乞食不称上田。约所诃边二人各异各有所归。但迦叶从贫其心犹下。善吉自恃空解胜他。况复以身直造其舍。状当于忤不护人心。须以随宜悲敬两屈文此二人其事虽别于理大同。何者若堪为敬田乃可取食。此同迦叶道灭心非自谓真田而生谬解。其心既僻入聚。必非于食等者。同于迦叶无正食法。挫同悲田。亦是诃其唯有苦集。菩萨常于五道现身。闻同悲田情犹未惬。如与外道天魔同流而欲自谓无上乞士。乞士须是众生福田一事不闲。福田何在。本不了悲敬平等理性。闻兹抑挫置钵忙然。复同迦叶被斥自鄙。二取二舍有失义同。彼此咸招四谛之屈。故与迦叶大旨略同。余非乞食随事不定。二初问下随文释义二。初约敬田问二。初分科。二随释二。初问知圣法不二。初总示分章。荆溪云。以法能成人者若晓于法何须问人。下更问人良由昧法。二依章释义二。初约事。荆溪云。事中复云。于法等者于食亦等者事中食者贫家富家及所得食。事中法者于家于食悲智之心。食法互形失一俱丧。故知。于食起平等者于食必怀不二之心。验知。善吉二事咸阙。如何得成净土之行。于食既尔。诸法亦然。复次下复约二门。约食对法而诃其偏。故于法食示成不等。故知。善吉于乞属非。菩萨不尔者示大而诃空有。空有并是一法界故。故皆可破及不可破。不可破者立一切法。俱可破者破一切法。遍破遍立安得以之同善吉耶。善吉偏以空破一切。破即非遍唯立于空。立亦不遍有能有所有待对。故乞食既坏自他不成。今大乘人虽以空有而为言端破立皆遍一切诸法。若能至于食无诤者向破善吉空不成空。今破无诤翻为有诤。贫富硕异。诤岂过斯。以其不能如菩萨故。若能至真乞士者反其善吉。当如净名之所说故。二约理。荆溪云。约行立观仍名为事。今此唯论乞食法界。文为二。初引文正示。大品至非趣对三谛可解。二又诸下遍历诸科。向约味明理。于五阴但是色阴。于十二入但在味入。于十八界亦在味界。故得遍历三科。至于种智一心遍收咸即三谛。心外无境。谁论贫富。刹那三相者生住灭也。异同于灭故秖云三。荆溪云。今借三相喻于同时三谛。三谛方名于法理等。二又于下约为敬田。能如是知是知圣法者知秖是照。圣法即三谛也。以一心三观照一心三谛。故知圣法。则有假名观行相似分真等知。皆是敬田也。既不下既迷自性。此可悲愍。即是悲田。此去多是观心者一家章疏立观心解凡有二意。一为未修观者无封文滞事之愆知依解起行之意。二为已修观者随闻一句摄事成理不忘本习。今虽消文多约观谛。封滞讵生。且顺本习。岂待更作观心释耶。应知。初学寻读既粗知其旨。必欲修习须依止观十境十乘方有所到。若固执诸文即可修证既昏大旨便坏一家。请自揣心何须腾口。一家所谈明逾日月。其有目者仰首皆见。吾何所云。二问是圣人不二。初叙意分章。若是圣人至而取者荆溪云。前以人验法。今以法格人。人法互无即俱。故知。前既无法。已知无人故重验之。还须约法。恐是生念至敬田取食者前迦叶章中以小四谛难之。令于大乘成失今于此中约大四谛难之。使于计小有愆。故以四谛总别难之。故知善吉以小四谛而为所证。净名以大四谛而诃辞。大小永乖。岂能酬答。二初文下随文释义三。初别历四谛捡问二。初分科。辨示因果次第者以世出世皆从因至果故。二若须下随文释义四。初集。荆溪云。若凡夫下心是心王常与毒俱。此下亦应须以四句分别。今但三句断而与俱。无此理故若义立者即诸常见断惑外道全与见俱于理亦得。今第二句正是所诃。次第三句即是能诃。菩萨等者此中所明即是中道佛性即真性也。次通达下即实慧也。见一切法即方便也。二若二乘观有作苦谛等者小乘可知。菩萨观无作苦谛者无作之语兼于通教。荆溪云。此中亦应具作四句。以遍对实有坏不坏。今文阙别但有藏通圆三也。初以藏通对于圆真论坏不坏。故通文中不语不坏。以滥圆故。故不立之。不云别者但别教人先坏后随。滥三藏故虽具四句但成二句。谓坏而随不坏而随以界内外各有坏与不坏故也。若为成于四句义者坏身不随苦行外道。不坏不随常见外道。又通教中文亦云不坏而随。非今经意。三道秖观至八解脱者此体集已以为无作之道。虽众生之名在果而菩提之名通因。又是相带而来。正在下句证。今道义众生苦也。八邪集也。双游等者荆溪云。理性相即故曰双游。岂可俱存事中明暗名双游耶。今以此文从果用故得云双游。任运体暗即明明能垂暗。暗亦恒明。如是方可名曰双游。岂可障智无明犹存不破。而得名为明暗相即。今乃通于因果之位事理相即。义不相妨故修观者理亦相即。岂可一向推功圣人。故知。行者恒住事中观理明暗暗尽明成亦无所灭。故应于事明暗照理明暗。而于观行亦曰双游。是则事暗非暗。理明非明。虽即事理位殊。亦曰事理不相妨碍。由因双游成果双游故也。行于非道理亦如之故得证向双游故也。则三千世间皆名非道。所示痴爱不离空中。明暗理同方名佛道。是则事理因果皆不二也。问何以明脱而为道谛。答三明具有正助二道。无漏正也。过未助也。道谛不出正助之行。又可三明正也八解助也。又八解者若于事禅达实相理。而能化用实理正也。化用助也。于如是等方名道谛。四灭经云亦不解不缚者荆溪云。解字有人作古买反。何往不得但反上解脱不合言之。何者若正运功上可作古买反。下作耻活反。功成之日上应作户贾反。下应作徒活反。缚无两音义实通二。以缚音时亦秖名缚。声闻教至即是灭谛者今意灭谛而从解五逆。为名者五逆即是极苦之因。因必招果。苦即灭故故小乘中为十三难障。戒不发定慧不成。定慧不成无得果义。今大乘教体达心性即是解脱。何障之有。若尔何故梵网七逆成遮。答小遮障戒而复障果。大虽障戒不遮进道。故阿阇世得无根信。殃掘摩罗获无生忍。若尔大何须戒。答若也自知宿世有乘遮犹得法。此世新入薄助来生乘种即微遮牵恶道。实假乘戒人天值佛。又大乘障不同于小一生永弃。以大乘中许忏逆故。此土行事盛用。斯宗依大忏愆还投小捡。况本大学忏重何妨。梵网明遮未忏者耳。具如下文波离中说。岂有哲士避戒从乘尚恋深遮焉求至道。如调达等者此须从权迹示边说。在逆恒顺。顺不妨违。斤小不闲非道为道。准理应说。体逆入灭体逆灭已方称实行。不尔俱非者善吉不见无作。既非分真圣人。复非无上敬田。故云俱非。荆溪云。此更举果而斤于果。引权调达。意亦如之。权迹即是果地之用故也。二总约四谛叠释二。初叙意。二不见下随释四。初约谛。初双非释中先约法释。二约人释。荆溪云。初约法中且消经文以无作谛遮二边。故若言不见等者又恐善吉内心遮云若破有作。岂全无耶。故即示云无作四谛岂亦无耶。故以上文所说酬之唯大无小。何须置惑。次又解下约人释者但以不同凡夫二乘。大乘自有无作谛也。虽有二释其约法者其理稍强。法通属人双释无咎。次约去取者但以三教而斥于一。问去取文中去一取三。为用三教诃善吉耶。答小衍相对。克如下文外人过。论主云。若破一切法者出论主过却谓论主破一切法。汝是俱破四种四谛。此是外道。以己量人当知。此是大可畏处。论主反质者反以此见而还外道。汝计是见破诸因果。今虽云破虽表不尽即破即立。如我所破破小立大。乃至遍立一切因果。大小并立。故云宛然。反质者质问也。亦成也。三约四不可说者荆溪云。问若诃小乘秖合用大。而云四不可说为不见谛。善吉正得有作灭理亦云不见。何名为诃。非不见谛。亦指大经有因缘说。善吉已禀生灭之教亦能说之。何名为诃。答前文先作双非释。竟已属无作。更去取释复用大小相对门诃。即明善吉非但不见无作四谛。意显衍中三俱不见。今引大经四不可说及四可说。明四四谛俱是圣法一心中具见。此具理而能具说。若破若立俱说但泯。但须菩提无斯证用。则二俱失。何名圣田。二约果。荆溪云。但二乘下更破小果。今弹意者以向去取四谛之文其文既通更立圆极。以为能非。若如斯者方名得果。降斯已外如破化城已下。其文具历四教尚以圆教等觉为非得果。善吉何人自谓得耶。言已破化城者虽宿草庵入出无难。义已冥当破于化城。别教至证果者问准圆别教皆应以等觉之位为非得果。何以秖云十地未满。答由等觉位有无不定及以等觉为等觉佛。此约不立等觉位者。于别教中十地义当菩萨位极。若望于圆地仍属住。故云未满。下文等者虽初住中已成佛道亦非得于究竟佛果。三约凡非离凡夫等者荆溪云。展转比望亦以佛果方名非凡也。引五凡夫论者亦证皆凡唯佛方圣。五凡谓信住行向地也。四约圣尚不见至圣人也者尚无所证法。安有能证人。三结破。荆溪云。而离至取著者四种四谛秖是权实。四种因果理性唯是平等法界。故云不取著也。即中道至定慧庄严者三昧是定。三智是慧。谛秖是境即法身也耶。定慧庄严法身。故知。此中具三德也。法爱不生者若生法爱即在相似。不进上位名为顶堕。大论三十云。问曰。云何为顶堕。答曰不能上菩萨位。亦不堕二乘地。爱著诸功德取相分别是菩萨顶堕。二约悲田问二。初悬谈义旨二。初总示。二此文下别解二。初斥古。旧解无当者二家释义俱不当理。故总斥云无当也。折令同六师者令反出缘起也。二今明下显今。二随文正释二。初问惬同邪人二。初分科。二随释三。初约不见佛不闻法。问不闻衍教三种四谛者荆溪云。此文斥意虽多在通圆举不闻边须云三也。故知。尚不闻通别。何况圆耶。止宿至粪器者此在鹿苑也。方等闻大犹住小果。故经立譬乃云犹处。须知。在指在鹿苑时。正缘正道并指衍门。类同外道者小乘不见中理。类同外道不见真理非谓小乘便是邪外。二约同六师问三。初总明义旨。所以至受学者荆溪云。前不见等已是极问。既不见佛是邪见人虽复总问犹恐善吉因循推托不受。泛言我亲见佛。安云不见。故更的指不见佛者必见六师。故知。六师既不见佛不闻佛法。善吉亦然。与彼何别。何以知去以事验之。即以善吉解空之时望于六师元学之日。六师在前善吉先见。言后习者习学也。师范者法言曰。师者人之轨范也。二别示类同二。初正解六师。诸法皆不生灭者谓。诸法如虚空也。肇法师云。其人起邪见谓。一切法断灭性空。无君臣父子忠孝之道。拘赊梨母也者是彼所生。故称拘赊梨子。下称子者皆尔。任运时熟得道者谓。道不须求迳生死劫数苦尽自得。如缕等者如转缕丸于高山。缕尽自止。何假求耶。又言下其人得通见未来事。但齐八万劫冥无所知。便谓苦尽。钦婆罗粗衣也者肇法师云。是弊衣名。或云。织毛为衣。今以至乐也者谓今身并受苦。后身常受乐。出家外道通名者肇师云。如佛法出家通名沙门。不可改等者谓。苦乐罪福自有定因。要当必受。非行道所能断也。广明六师宗计如涅槃经。二今大下类同小乘二。初约喻示意。二言相下正明类同二。初类同六师二。初明外道似小乘。破因不破果者无造者是破因也。一切自然是果也。如庄周所计者以此土为类也。庄子蒙人。名周。梁惠王同学。著书十余万言。而皆寓言。今宋州此故蒙城。是其处。现有漆园乡于彼著述。故或云蒙庄。尝为漆园吏。删阇夜至未详者彼计任运时熟得道。或是邪因缘或是无因缘未敢定判故云未详。迦旃延即前第五人也。余二者即第四钦婆罗第六尼犍陀也。谓应受苦报。及云皆由业定并属有门。二声闻下明小乘似外道。过去至定数者拘留孙人寿六万时出世。俱那含四万。迦叶二万。释迦百岁时出。释迦初说五人证果。八万获忍。至于弥勒三会说法人皆定数。如弥勒成佛经说。余时不得者谓除六四二百八万寿外余时不出。由无得道机故。问诸大乘中皆同此说。至如法华授弟子记皆定劫国寿命所化弟子等。何独小乘。答大乘所谈佛佛道齐随机现应。虽或同小说岂有定执耶。如法华经明。数数唱生灭。十方有分身。常有灵鹫山。余国更作佛。又如涅槃说。西方无胜国庄严如安养。释迦出彼土。楞严三昧说。七百僧祇寿乃释迦。异名光明。谈佛寿虚空地山海不可为譬喻。大论明释迦更有清净国。犹如阿弥陀。今经梵王见犹如自在天。凡此诸经论岂同小乘说秽土百年寿定是释迦文。一佛既叵量。诸佛咸如是。当思其宗旨。无令大小混。犯重毗尼作摈者四分云。若比丘及尼犯波罗夷。已都无覆藏心。令如法忏悔。毗尼母论云。白四悔法已名清净持戒。但此一身不得超生离死。然障入地狱。四分云。若重犯者灭摈。及诸遮道之罪者谓犯僧残已下也。二类同三种二。初明外道似小乘。若得禅定者荆溪云。四禅四空也。停河等者大论三十五诸外道等来白波斯匿王言。大王是月增减谁之所作。大海醎味摩罗延山谁之所作。岂非我等波罗门耶。大王不闻阿竭多仙十二年中恒河之水停在耳中耶。瞿昙仙人作大神变。十二年中变作释身。并令释身作羝羊身作千女根在释身上。耆兔仙人一日之中饮大海水令大地干耶。婆薮仙人为自在天。作三目耶。罗罗仙人变迦毗罗城为卤土耶。三光者日月星也。四韦陀如前说。医方者文心雕龙云。方者隅也。医药攻病各有所主专精一隅。故药石称方。十六大国者名出长阿含。一央伽。二摩竭提。三迦尸。四拘萨罗。五跋只。六末罗。七支提。八跋沙。九尼楼。十槃阇罗。十一阿湿婆。十二婆蹉。十三苏罗。十四乾陀罗。十五剑浮沙。十六阿槃提。二三藏下明小乘似外道。三所以下显诃折意。心行理外者两教舍生死求涅槃。别教舍二边求中道。不能顿知本性悉名心行理外。自此下涅槃迦叶童子自叙之辞也。别人尚邪。藏通岂正。以俱非圆融无作故通别尚尔。三藏如何殊。折同六师良有以也。三结令取食。虽分至不见佛性者荆溪云。生死义同失道理等。二问惬有邪法三。初叙意分科。荆溪云。何以犹具见思等者亦以体异名同为诃。善吉具有界外鄙恶。鄙恶是贼何名杀贼。必是生。故非不生。是贼必是生。安堪应供。无此三德罗汉不成。二一约下随文释义三。初约杀贼诃二。初叙意分科。二若顺下随文释义二。初诃有见入于八难二。初释有见惑。言邪见者是何等见者荆溪云。征起释出。若界内邪此则易知。外邪难识。即指善吉。故欲释之先须征起次释。若作合中即无见摄。意明此邪仍预二谛三谛之内。二则指俗为有。三则指真为无。虽为二谛三谛邪所摄。并不见中即属界外之邪见也。若界内悉为二三俗之所摄。故知。内外邪见永殊。今以界内既不见中具有无明变易生死。界内能破贼义仍存言含中者于七重中藏通即是无中。二谛别圆接。通名为含中。别是显中。显中或时复指于圆。涅槃疏中亦以七重名为单复真俗二谛。今于此意明二谛之中有于中道。中道共真而为真谛名为含中。若显中者亦是别及圆入别之二谛也。故准今意含亦得名为显。言真谛合俗者即二乘之真合在俗中。俗亦名有。故云有见。若离为三二乘真谛亦得名无。故云则无摄也。准上合俗既名有见离三属无即是无见。文略见字耳。以不见中并名为见。见故名邪。以五种中别圆入通者正斥于真。岂论接真。故五种中唯圆非见。余犹名见。故大经下证二属邪。何者下释同外道属邪。二释入八难二。初就界内明大小两殊。荆溪云。住于八难去明净名诃。意本以理难。而诃善吉言中立事抑。同悲田故释斥辞皆兼事理。声闻等者明声闻人难之分齐既破思惑明难定无。今以难诃明具理难。是则身任界外八难。何能入于大乘见道。若菩萨则不定者即界内圣为界外障境。达界外难方名无难。故于此境有障不障。言不障者菩萨通四。前二成障。未能善巧观于内障成外无障。后两善观方乃非障。又前二事理一切俱障。别教教道犹不免障。圆人前后一切非障。正约此文以斥善吉。又复前二能知内障。不能知外故二乘人义当前二。是故被诃。忙然不识故使小学住内外难不得免难。弹斥之意意在于此。此即行于非道者内外八难俱名非道。二善吉下望界外分事理二异二。初明善吉具二。显圆人俱无。言具二者文误应云具一。谓善吉虽无事难而具理难也。唯圆菩萨等者荆溪云。问若以事难而为理境者菩萨住于恶道等处及以根坏。云何令无始名无难。答此有二义。一者入位。二约观行。若入位人何妨有之。但斥小乘无此事耳。若观行者亦容不障。何者初心菩萨乘急戒缓在三恶道天及北洲。乘种不失。乘戒俱急纵在佛前宿愿所牵。或在佛后禀教无废。根缺世智何损观门。况体难之言言兼事理。事难如前。理难秖是一念小心。小心即中。何难可得。况复大愿无处不至。何得隔于难处难时难根难智。住之体之化之用之。是故大乘理须体事。故知。因果并异小乘。二事八下约事理各明。结被诃所以二。初约事理各明。事难指前。今明下明理难。荆溪云。释出内外而分事理。是即善吉不识界外理难。而能障于中道。有师去破古者今但破小。既大小三乘共有三空。是故不得三空为释。又三空位在见道前。犹能发心。故亦不用。今明见等三道是已死。故于义便故故引正位。即见道也。见道尚尔。何况修道。又从实说入三道者犹可得发。入无余者准小乘。教无有发理。余国之言亦从实教。菩萨下明二乘心尚是恶道中之极重。岂不名为三恶道耶。如大论等者二乘之人为菩萨怨。怨家岂过恶道之因证恶道也。暹云。大论三十云。譬如空静有树名奢摩黎。枝觚广大众鸟集宿。一鸽后至住一枝上。枝觚即时为之而折。泽神问言。雕鹫皆能住持。何至小鸟便不自胜。树神答云。此鸟从我怨家树来。食彼尼俱类树子来。栖我上或当放粪。子堕地者恶树复生为害必大。是故怀忧。宁舍一枝所全大者。菩萨亦尔。于诸魔外诸使恶业无如是畏。二乘于菩萨边亦如彼鸟。坏败大乘心永灭佛乘心。论中以大斤小。故对二乘心正当界外恶道难也。四谛中灭等者荆溪云。此取法华譬喻品意。彼品东西驰走视父而已。彼疏释云。东西者苦集也。南北者灭道也也。故以此对灭用证灭谛。若入无余八六四二如定寿也。纵现有余定入无余。故亦得名定。故俱舍云。北洲定千年。西东半半减。西东亦定。今取极长自谓永灭。长岂过斯。佛前佛后等者俗后真前俱不见性。何者真谛之后应须见中而便照俗。义同在后又约谛论亦可名为俗前真后。外道不见真理等者见慧即是一切智外道。故神通韦陀多皆先修一切智也。故小乘谓真于大犹俗。俗故名世。真俗二谛俱不见中。但成世智所以属难。喑癋者喑亦哑也。不能言也。有作喑。字林喑唶也。唶子夜反。哑有作哑。字林乙白反笑声也。易云笑言哑哑是也非今字体。二善吉下结被诃所以二。诃有思离清净法。心与此合者无漏智与无明合也。全智是惑义言合耳。所不能断者荆溪云。折挫之言据未发心前耳。故闻等者大论第十九云。如声闻闻紧陀罗王屯论摩弹琴歌声。以诸法实相赞佛。是时须弥山及诸树木皆动。大迦叶等诸大弟子皆于座上不能自安。天鬘菩萨问大迦叶。汝最耆年行头陀第一。今何故不能制心自安。大迦叶答曰。我于人天诸欲心不倾动。是菩萨无量功德报声又复以智慧变化作声所不能忍。若八方风起不能令须弥山动。劫尽时毗蓝风至吹须弥令如腐草。离于自性等者自性清净心即中道理也。凡夫具惑等者凡夫具足三惑心有反复。傥遇净缘即了自性。故胎经云。唯在心垢灭。取证如反掌。二乘下法华已前自执已证以为臻极。故折云永离。若至法华其实不离。二约应供诃三。初折同世禅二。初约凡夫往业释二。初正释荆溪云。四无量无诤等定者有漏慈悲不与世诤亦名无诤。何足为奇。二料简二。初约外道现得释。二折非良田。有见思砂卤者此寄世田释出世福田。所言非者但有砂卤非良田耳。故二乘人犹有尘沙无明砂卤。卤醎土也。三折同三恶二。初约入位就界外释。荆溪云。以小乘人无愿牵故无化物心。故施得福先在人天。此明施者自无愿故菩萨不然。已如前释。二约初心就界内释。凡夫执小定堕三恶。非界外也荆溪云。据薄闻小乘者自无小益唯能谤大。次引胜意以证堕恶。大论第七过去师子音王佛灭后有二比丘。一名喜根。一名胜意。喜根弟子聪明乐闻深义。其师但说诸法实相。语弟子言。淫欲痴相即是实相。无所挂碍。以是方便无嗔。无悔得无生忍。胜意持戒头陀四禅。弟子根钝多求分别。胜意语诸比丘。当知。喜根诳惑诸人入邪见中。其言淫欲是无碍法。是时喜根作是念言。是人大嗔恶业所覆当堕大罪。我今当为说甚深法作后世因。即集众僧一时说偈云。淫欲即是道。恚痴亦复然。等三万天子得无生忍。八千声闻皆得解脱。胜意即时身陷地狱。受千万亿岁苦。喜根即今东方宝严土光逾日月佛也。胜意即是释迦。广如论中。辅行及诸文亦备引。三约不生诃六。初折同众魔二。初总示。二为与下别释。自行等者荆溪云。同乐生死如同一手。界内天魔本意但令众生乐有。有即生内内外何别。生因同故如一手作。又解下坚也者劳役坚劳古字假借不分二别。故文选牢固字多作劳字。故使今文次作坚义。俱染至难转者执固即坚义也。魔与善吉执固既同。可为伴侣。二折同尘劳。汝亦具有故言等也者荆溪云。八万等言通于大小。故俱舍云。牟尼说法蕴数有八十千。乃至如报恩经。列多八万。此等皆是界内八万。如对四分一分各有二万一千。四分秖是界内惑耳。如大乘中三昧波罗密等之所治者皆界外惑。故知。善吉具有界外名同类同。故大士诃之云无异也。三折同世怨。阉人者男去势也。月令仲冬命阉尹审门闾慎房室。荆溪云。应云阉贼。又取他阉自灭灭他不可治也。又害等者害即怨也。前释害相此释所害。又前唯正因。故云种子。此据三因故云身命及眷属也。四折谤佛法。荆溪云。谤有二种者虽对二种秖生死一。言亦兼二谤。若有生死必无常住。为成损相须对常住。五折非真僧。荆溪云。不入众数者亦可云事理二和方名为众。众必和合。即是事与法界众生和。理与真如法界和。善吉并无。故不入数。六折非真灭。荆溪云。不入数故终不能得大般涅槃。大般涅槃即大灭度。纵有入数尚未得灭。况不入数焉能得灭。此纵斥耳。终无入数而不灭度。三世人下斥疑引证。多疑此解者疑今作诃杀贼等三义解文谓。无所据。而不知今师深凭法华见兹斥意。以法华善吉领解既云我今真阿罗汉岂非追省往昔小果。既不真实致被弹诃。故须以罗汉三义以释今诃。故去至法华方显。故四下引证。四大声闻善吉居其一也。三置钵而去二。初总示。初自伏非敬田也。又我下不伏为悲田也。进退思惟者结上二文。进思非敬退思非悲。悲敬俱非。从何取食。不如弃钵出舍而去。二时我下别释。荆溪云。茫然者总相不知。不知佛法权实开遮。若使知者即应答云世尊知我实机未发。是故遮实而先施权。大士何得辄以实斥。至后机成方可遮权而用于实。如来尚自观机逗物。大士何以损我机宜。密意虽然善吉可中能作此答。乃涅槃会上声闻岂更招于大士之折。大士正为方等不知作入醍醐远方便耳。以不知故点然无答。四净名安慰二。初叙意分科。二随文释义三。初慰问。荆溪云。即是法身等者即是法身如来所作化事。作此释者但是从理亦应。更须从事以释。假使如来化为一人。还自以此而诘难之所化之人。岂有惧色。诘者责也问也。二善吉答。三重慰解释二。初分科。二随释三。初正安慰。荆溪云。一切法者阴界入等一切法也。此法尚尔。何独悲敬。二解释。三重辨。五闻者悟道。前用通教解释等者以此云得法眼净是得通教益故前须约通释。或是闻安慰幻化之说即悟得法眼净也。问得法眼净何必在通。答一代教文俱以得初果益者为法眼净。通教共地故有小益。既是闻诃益非藏教。四结成不堪。五命富楼那二。初分科叙意。二富那下随文释义二。初命问疾二。初翻名。二但法下释疑。法华中旃延是中根满愿是下根。而今命满愿在迦旃延之前。故须简示。或是随近者当时左佛左右。故先命之无论次第。何者下释机便意也。庄严文辞等者旃延但能问难文辞不如故不先命。仲尼曰。言以足志文以足言。不言谁知其志。言之无文行之不远。晋为伯郑入陈非文辞不为功。大品等者荆溪云。虽于法华而得下根已堪受命转般若教。故于今教非后非前。故知。大权引机何定。具有料简者核其大旨。则身子智慧善吉解空满愿说法俱顺般若。故偏受命。所谓加于可加也。广如论文。二辞不堪二。初分科。二随释四。初辞不堪。二述不堪之由。是三乘初心者荆溪云。此诸比丘在彼三藏三乘众中。始欲学小。现虽暂居三藏之众宿根非小。而满慈子见在小众便为说小不逗宿种无四悉功。又或可在于通三乘众中。满愿见与二乘同止便即为说折法。小宗尚失小机宁生别善。故为大士之所弹。诃言机在于大者即宿习也。寻经可知者寻下诃辞知今说小。三正述不堪之事二。初分科。二随释七。初诃说法失机三。初分科示义二。初分科。二示义二。初示义二。初正示。念何事者荆溪云。何言表诸。即七方便亦是借于法华之意。何得偏以小法教之。二但四下述意。讨本者第一义为本。三悉如枝。依枝寻本理居其先。依本寻枝理居其后。荆溪云。亦应更问所以。世界在于为人对治之后。何以不同五章中意。利在第一钝居第四耶。答为人对治逗善恶因。世界即是善恶之果。观果知因验因识果。并是随便何所疑耶。若是利人乃至亦可全不用三。准此钝中复应有此因果前后。二满愿下结显。二时维下随文正释四。初诃不观本心二。初释法二。初正释。若不入定等者荆溪云。此岂不诫后来说者。纵不先有知根三昧亦须观人然后说法。等是不知依安乐行以大乘答。即是其人妄说小乘第一义也者既有大机。应为说大乘第一义法反为说小差机致诃。荆溪云。若准下文得不退转。应以第一义悉而居于初。若尔于诸比丘乃成不用下之三悉。何得以四而诃满愿。答逗诸比丘现世根缘秖应用一通往具四。故别列三。况复因兹通明被物理。须具足列四。不疑以诸比丘曾修此四。具如疏文所列者是闻净名说。即是世界破见思恶生俗谛善。此并在于相似位中。若将不退而为相似为第一义。节级向前而为三悉。即行不退之四悉也。通别不退义准可知。二料简五。初简定能知机。障通无知者荆溪云。亦应云见见属知故以通是知故故以不知而为通障。菩萨亦尔者亦如当教小乘有不得禅及得禅者。然当通教岂全不知。意明未是任运真化未知内外一十六门六十四悉也。是故唯取别圆菩萨。然于别圆不判位者必须判属下根位。故以下根者其位定故具如次文问答料简。任运即是真出假位即初地初住圆照者。是此智无为照机故也。二简心根差别。三简诃心所以。荆溪云。问若尔净名何得等者而下文云。当知比丘心之所念。答意者凡欲利物先藉知心。一切众机不出心故。昔有此志今方成机。四简别圆优劣。五简劝入之意。或为破或为劝者荆溪云。即破小劝圆自无所入。为他故入故云方便。虽分圆别乃是兼三。复次下以证理为入定也。应先自证理。然可为他说法。二释喻。大心即是法性者荆溪云。明彼比丘昔之曾发正当法性之菩提也。宝器等等者以宝为器。宝即是器。故云宝器。大心贵极。故如宝大心受法。故如器解虽分字同显大心。二诃不观心念。此如身子教二弟子者以彼小乘观门差机以例今文为大说小。涅槃云。我昔住于波罗奈国。时舍利弗教二弟子。一观白骨一令数息经历多年皆不得定。即生邪见言无涅槃无漏之法。若其有者我应得之。我于尔时见是比丘生此邪心诃舍利弗。汝不善教云何为二弟子颠倒说法。汝二弟子其性各异。一主浣衣一是金师。金师之子应教数息。浣衣之子应教观骨。汝以错教令生恶邪。我于尔时为是二人如应。说法皆得阿罗汉。大乘真实等者琉璃坚固以喻大实。水精不坚以喻小虚。琉璃具云吠琉璃。此云不远。谓西域有山去波罗奈不远。此宝出彼故以名之。其性至坚人力烟焰不能毁坏。古字但作流离。后人加玉。左大仲吴都赋曰。致远流离与珂[王*戍]。音邃注云。流离珂[王*戍]皆宝名。三诃不观根源。有障应说大乘对治者荆溪云。此障应合用大治之。故非小治之所对也。未有念著小乘法疮者勿伤令成小乘疮也。大论云。闻法之人须有宿世种子。信心为疮。如卧毒屑。身若无疮毒不得入。论元喻大。今借譬小。本无小疮纵卧小教法毒不入。何以用小。为身作疮亦是以小损大法身。彼本发大法身全具故也。四不观乐欲二。初总示。二别释二。初对前简示二。初正示所属。十力中三力也者一是处非处力。二业智力。三定力。四根力。五欲力。六性力。七至处道力。八宿命力。九天眼力。十漏尽力。三力者即四五六也。二此中下阙性所以二。初正明阙性三。初正示。此中但明根欲。等者前云众生根源此云欲行大道也。以善下释阙性所以也。荆溪云。明根若成即不可改。今诸比丘心犹可发。是故先以三义斥之。虽余文中三世更互得用其名今此定须释。诸比丘改小入大。即是对境生欲意也。二故大下引证。荆溪云。问其心既深何不名根。答得名处别。故不云耳。根名能生性谓不改。故亦名深心。未有可生非根也。三若过下释成。荆溪云。善根牢固下更以性欲更互得名助释斯意。习欲成性。性在未来由性成欲。性在过去是则欲必现在根定过去。欲又对缘必须现在。二欲性下结示兼诃。荆溪云。欲性相关者由与欲对辨故性通过未。二正释。三譬二。初正释譬意。三种欲乐之心者欲显理欲发智欲修行也。欲显法身等者荆溪云。智为能行道为所践。故知。所践即实相也。故知。大道亦小所行小乘于中取真谛耳。故以能行用显所行之大道也。欲修等者行大由心。大心导行万善归之。即缘因也。故下结成此为解脱。若言下以防伏难。恐伏难云见真不殊。即举譬遮云无以等也。故以五义而为别之。言五义者一虫宝异真中异故。二停不停极未极故。三多少殊有界内外。四自及他分作无作。五益无益化之远近。宝光者以日宫是二宝所成故。萤火者易通卦验曰。立秋腐草化为萤。广雅曰。景天萤火磷。二此诸下结成三德。准此结成则知。大道是正因。日光即了因。万行即缘因。即大海喻也。经文先行后智者三既互融。何必次第。三复次下约过结归。此四心者大四悉也。中间废忘等者其元结缘时必非满愿小乘之所知也。二结过二。初分科。二随释二。初正结过弹诃。荆溪云。虽报障所障者报障即是退大已后在三恶道。既云流转多非善处。若居人天不名报障。是故应云同法华中三千尘点过是已后今始得悟。故宿世人未入正位。既于方等得遇净名赴往机缘。开导当解入正位者必至法华。今引法华良有以也。问往昔等者前云久发。复云中忘。故须更问失与不失。若其失者为说何益。又失不失有缘有了了如今文。若缘因者事关生公善不受报。彼义尚以一毫不亡。何况了因菩提之心。理合于此广明失与不失之本意也。受不受之大旨也。寄海寄火之善喻也。二譬显结过。经有法譬合。初文法也。犹如盲人喻也。不能去合也。不能断尘沙至名为微者荆溪云。上上明尘沙约法药也。知根即是破向尘沙。圆照照上无明尘沙。无明尘沙即是所破。知根圆照即是能破。须约圆别分此二。故如盲也者先约法明无。故无两眼。次约人明无。无菩萨根等者尘名虽通凡夫此圆菩萨根尘三谛。又如生盲下至根之利钝者当知。二乘全无大乘五眼所见故说如盲。此则五眼俱夺意也。问前三眼两教二乘亦能得之。法眼三教菩萨亦能得之。如何五眼并夺云无。答随教依理其相天殊。若云诸佛菩萨之所见者即是带理之四眼也。地住分得佛方究竟。故肉眼一时遍见十方。天眼不以二相而见。慧眼乃云第一净。故法眼佛眼由来永殊。是故文中不更别辨。具如前文已悉辨竟。若尔五俱属佛。岂成五别。答不然。诸佛如来法身菩萨约体分用。五相不同。且如肉眼见于粗色于粗色处见于中道。从粗色边名为肉眼。约见中处即名佛眼。故见色处名之为用。佛眼正当中道体也。余之三眼比说如向。若如初释与而言之二乘但盲法佛二眼。今从夺说故五俱盲。况以佛地五眼望之菩萨尚夺况二乘耶。法华眇目仍从与论。三净名入定如诸比丘荆溪云。借宿命智。借者以此助彼故名也。而今净名住无垢位。岂须入定然后知耶。今示入相令比丘知。则令比丘衔恩致敬。五百佛所者既已中忘。若依法华五百之初或依今佛。若准大经四恒之后五百佛所诚为不多。虽无尘点之言及标一佛之号今既获益。从于净名当知。净名或是本时眷属师资将非净名亦于五百助其令发。凡一句益悉不徒然。故众圣化仪或独或共或兼或正良为宿不同故也。四诸比丘心志开发二。初分科。二随释二。初得本心。昔于观行位退。今还得之。二明致敬。碎身莫报者荆溪云。日舍三恒未酬一句。岂更讨于小教之制。欲行大行。岂存形仪。捡大小二律开遮异辙。忘犯之教不在声闻。岂闻大法端拱惧违。舍衣大提犹能泯相礼俗。小吉何足可除。今谓求其本也。外凡礼于等觉。何足致疑。论迹也忘犯暂施固非长礼。以获深益不觉屈身。迩世庸人或滥请邪解。或苟求财利屈其法服礼彼白衣。谓彼道亚净名。谓我希风新学污辱缁伍违犯律仪。真法灭之相也。自谓思齐圣踪。谬以千里。慈恩云。新学无知礼维摩足。岂慈恩不晓忘犯荷法之意耶。盖垂儆于末世薄夫耳。五净名说法。说法之辞经文不载。故知。梵本广博非虚。六诸比丘得不退转。圆教等者荆溪云。从似至真即三不退。似中有二不退。即位行也。铜轮即念不退。往昔至位耳者以五品具惑其位犹退故使流转全忘观行。今遇净名豁然。还复言不定位者以观行位遇善恶缘进退不定故云不定位也。或是至未可定判者荆溪云。若准斯文既具三教。不可定判。故前四心通三何咎。虽三不定望圆五品。须皆外凡。虽在经文无的位相。故使不可专在一文。七富娄那敬揖。四结成不堪。六命迦旃延二。初分科叙意。二摩诃下随文释义二。初命问疾。须陀耶沙弥等者十诵云。七岁沙弥与佛论议。佛问五阴为一异等。智逾二十。佛许受戒。俱舍云。佛问汝家在何处。答云。三界无家称可圣心。佛令羯磨与受具足十仙论议如大经第三十五三十六。荆溪云。沙弥最初涅槃居后。以此准知中间可见。信知彼亦经于五时。此是见机得道之论议也。即于彼天般涅槃者明佛灭后及以天中论议亦为解脱之业。佛在世日旃延造昆勒论申三藏有门。以尊者从此门入道故。此论正传南天竺国不来此土。二辞不堪二。初分科。二随释四。初奉辞不堪。二述不堪之由二。初叙意分科。二忆念下随文正释二。初佛略说法要二。初总举经。二一佛下别解释二。初略说二。初正解二。初列句释相二。初列句。二如总下释相。荆溪云。总相说苦谛。即名略不多解释。即义略。但云有身皆苦无可爱乐。即义略也。名广义广准说可知。若尔至第二义。方称经文。经自列五不多解释。准列五名亦可名为名广义略。故使旃延广敷演之。今所诃用不诃义广。但诃用小不应机宜。然经俱云说于法要。即名略也。略名之下言于大小。旃延不达以小演之。二佛为下结指经意。二同下释疑。荆溪云。问者旃延何得以五行名解佛五义。佛五义意何必尔耶。答意者义行及禅所依别耳。二释法要三。初入道最胜故要。苦下四行等者荆溪云。秖是四念处耳。同缘于苦。故名为总。大小入道莫若于斯。故云要也。若尔何故不立不净念处而却云空。答不净故空。若尔何以不云别相念处。既有总言。今从亲入燸法边说。故且云总。随用一行者于下忍位遍观十六行相。于中忍位乃经二十四周。减行七周减缘。故至上忍留一行一缘得入见道。约人有二种异。一者利是见行复有二种。若著我者留无我行。若著我所留空行。二者钝是爱行复有二种。慢多留无常行懈怠多留苦行。故云随用一行也。具如释签。二即三法印故要。荆溪云。对三法者夫开合者适物所宜。一切经论文无不尔。今此开合亦但于类例同者合之为三。若开为五为五法印。有何不可。如地持中四优檀那。优檀那者此翻为印。于彼四印又合不净。或复合空。是故小乘三不可阙。生死之法与涅槃异故别印之。生死须存初后二故故生死印不可一也。无常初印。无我后印。先观无常便生厌离。故用初印既厌离已存著能观。故用后印推求能观至不可得。即契涅槃所以涅槃唯用一印。若大乘法印即唯一也。以生死涅槃体不异故名实相印。三即三脱门故要。二旃延广说二。初略释。二又广下广释二。初正释二。初约法正示二。初正明广义。荆溪云。一横二竖者三界应竖。今云横者从一世三界之心。诸见应横。今云竖者历于三世四句分别。又诸见由身次第相生。故亦云竖。又亦可云诸见为横。烂漫起故三界为竖浅深别故。理须细约诸见委论五义。见转皆以五义逐之。使成后人入道之相异于数宝唐丧功。故凡诸入道皆多从竖。具如止观破见遍中诸论广明。为令正法久住世耳。二若常此斥数人不得入道者过在人师非论主咎。二但旃下约论能通二。初正明昆勒二。初明论旨从容二。初示论中义旨。昆勒此云箧藏。申两亦门也。若说念处等者荆溪云。此明功能门中皆悉迷悟双明。义当有无两门故也。三圣行者无贪等三。圣人所行名为圣行。二但佛下显佛世无诤。入门虽异等者四门虽异证果无别。各述其门者即毗昙婆沙述有门。成实述空门。昆勒述两亦门。如为阐耶说离有无经。即双非门。人师失旨执之成诤。故宋求那跋摩得第二果。至临灭度述遗嘱。付弟子阿沙罗附还天竺以诫诸师。文帝遂敕译成华言。其略云。诸论各异端。修行理无二执者有是非。达者无违诤等。二旃延下结能通得旨。荆溪云。若不善通三藏等者意明有无。但是述其所入之门。傍学能于四门通赡。故使传于南天竺国。二毗昙下略指三门。荆溪云。四门皆五者莫不皆具苦等四义。寂灭秖是四义所归。二料简二。初征辨论旨。荆溪云。青目至钝根人者青目全破。是故两少犹为钝人。恐此下今判论意四门相望展转互得为利钝也。方用第四为最利人。二问佛下归过旃延。荆溪云。出没多端者或没大义兼用小名。即如今教或没大名而用小义。即如迦旃延。此非佛意。或先大名后用小义。如通二乘。亦非佛意。或先小名后用大义。如今净名所用者。此是得佛意。或先小名兼用小义。如通菩萨别教亦然。亦非佛意。或先后俱小如三藏教。固非佛意。或先后俱大即通教中钝菩萨半有佛意。于一音中并有上来众多意趣。其中虽有非佛意者莫非一代逗机之教。逗不得宜故云非耳。但旃延用不称佛意。于机无益反致议诃。三正述不堪二。初分科。二随释三。初诃能说心非二。初正约能说心非。荆溪云。此中意明说由心生。心既生灭安说无生。说从心生证随心得说随心证。信不余涂。故以心验法知法必如心。终无生灭之心。能说大乘实相。实相名通须以理定。意诃所说尚非通教实相故耳。疏文解释凡有五重。但旃延所说心非不过此五。并是能诃所诃相对比则总含四门。一切行理等异莫非生灭。文为五。初约二谛释。二又四下约五义释。三又出下约观用释。四又旃下约本门释。五又声下约观体释二。初约小明非。二何者下约衍简示。荆溪云。通教八地已上等者意明徒有双流之名而实无双流之理。虽不生灭有教无人以其双流无实果故。别教初地理虽是实地亦无人。虽用通诃通非教意。况复文意亦非专通。故到别教尚云无人。修罗琴者不抚而韵。以喻即寂而说。二又非下兼约不知根缘。荆溪云。非但等者语其机教之功用也。应知。诃意正用通真。二诃所说法非二。初略示大意。止通入真者止秖也。二诸法下广释经文二。初正释二。初总对小乘五法诃二。初正释五法。荆溪云。五义皆与藏对辨皆正斥三藏名同义异。以由境同观别故也。诸法究竟等者小亦名空而非空义。小空无旨真义不成。乃至寂灭同异准说。三藏所明生法二空者或一或三具如目连章中已辨。衍明实相真空者义通真中。此正用真密兼中道。故此正与目连章意及为国王长者所说。并下释观众生品大旨略同。余非全无不及三处此中经意亦正明通义。故显说通。故知。此之四义稍隐不彰于寂灭中偏显圆别。是故文中指大涅槃。二三藏下对辨结示。荆溪云。此是通涂者秖以此章义含三意故曰通涂。故前后文多皆含于中道之说。故此中云亦得即是等者教法通深故也。二若破下别约旃延本门诃。二料简二。初问。荆溪云。秖缘前含。是故问答欲令意显。故问意云。为显四荣应以荣折。虽著义字苦等仍存。故云枯也。但是四枯显荣何在。二答二。初明即枯是荣。荆溪云。答意者破拙入巧巧拙自殊。意显破拙即入中也。借结此拙而成枯意。巧自成荣故先入巧入已见中。双游之义枯即荣也。故引二鸟其义善成。故居士诃即名荣也。苦等一一皆云义故故可结为非枯非荣。义字不间真中故也。故立不生不灭我与无我不二等言。况此通门元通妙理。二鸟双游者鸟喻品云。一者迦邻提。二者鸳鸯游止共俱不相舍离。古人多解。委如彼疏。今师以雄喻常。雌喻无常。生死有性善故无常即常。如二鸟在下。涅槃有性恶。故常即无常如二鸟飞高。是则在高在下雌雄共俱双游并息。其义皆成。故今虽结枯名枯即荣也。以二鸟不相舍离故。无我法中有真我者此示大经迦叶叹佛文也亦应例云无常中有常苦中有乐空有不空。悉是二鸟双游。即枯是荣意也。二净名下明部意犹蜜。荆溪云。净名结真等者正出答意。具如向述。真即是中双游之言必相即。故不生不灭虽结无常不专无常。以无常义仍通故。故宜斥于三藏二乘令于此座成生酥益。三诸比丘心得解脱荆溪云。彼比丘益虽不因佛而因净名得通教利。当知。缘在二圣故也。具如前说。得罗汉者前云真我。复云实相及以双游。今结得罗汉者验前进明别圆理者明教功力非正诃相。心脱是俱慧。脱是慧。四结成不堪。七命阿那律二。初分科叙意。二刹利下随文释义二。初命问疾。楚夏者如涅槃玄及记。二辞不堪二。初分科。二随释四。初奉辞不堪。二述不堪之由二。初分科。二随释二。初梵王来问统御大千者家语曰。夫德法者御民之具犹御马之有衔勒也。又曰。御四马者执六辔。御天下者正六官。今臣下称天子为御。盖取此义。以天子居尊高之位临御于下故也。今梵王统领三千犹御四马故云统御。报得天眼者荆溪云。亦有生得鬼神等及发得等(云云)。二那律答二。初正释。经云。掌中庵摩勒果者肇云。果形似槟榔。食之除风冷。时手执此果。故即以为喻也。大辟支等者荆溪云。问支佛元知十方佛不。答亦知亦不知。若准所见百佛世界岂可无佛。理应合知。秖恐见处不知有佛。又容知者秖知一界唯一佛化。知亦何妨。故二十部中亦有许知十方佛者。此亦宜为大教梯渐。二料简二。初以梵王对小乘天眼简。问若尔何异者向闻抑小同梵。今问若同云何分凡圣异。荆溪云。问异难同也。答下五种四禅者谓根本及观练熏修也。荆溪云。答出异意者一往所见远近虽同然复报等因亦不一。文有三异。一报修异。二总别异。三通明异如文。二以梵王对圆人肉眼简问意者六根净人六见大千。何异梵王。答意法华肉眼尚超小圣。何况梵王天眼。开辟者荆溪云。肉眼虽见广由于天。大品等者明大乘肉眼不假开辟。故欲夺天先辨肉异。大小既别因果自殊。若法华经力等者依开显教。观本具理入相似位。功由于教故云经力。当知依教修行行成证理既得似证。肉眼功倍名为佛眼者尚即佛眼。岂况天慧。以其下释大经义。初明二乘慧名肉眼。次释圆人肉名佛眼。初中云有齐有劣者同除四住此处为齐。若伏无明三藏则劣。所证既劣慧但名肉。圆教下次意也。以其等者具惑达性。故名佛眼。此即大经四依品明初依文也。五品六根无明俱在并照三德。故云知藏。住前二即同是初依。三正述被弹之事二。初分科。二时维下正释五。初穷难二。初双穷十智者世智他心四谛智法比尽无生也。二双难经云。假使作相等者荆溪云。罗汉证灭不应有见故云假使。与外道等者亦是抑辞。有为功德具有三明。安同外见。而云与等故且挫其出观时也。疏云。虽与等者荆溪云。与而又夺有殊即与也。有为即夺也。证数缘尽者新云择灭无为也。择力所得灭名为择灭。谓断智推度令灭故名择灭。古云数缘。即是择也孱同者字宜作僝。士限反。尚书曰。方鸠僝工孔安国云。鸠聚僝现也。入观等者荆溪云。若约那律失眼出观但同世人。坏根者不见。二那律受屈。三梵王请问二。初分科。二随释三。初叹未曾有。二作礼致敬。三正请问。孰谁也。四净名答二。初分科。二随释二。初答有真天眼人。荆溪云。经有佛世尊等者有人以有字为上句。未深不可也。何者所言谁者本问其人兼及有无。故须还以人为答也。是故疏中但释答人。无二边伪者辨佛眼之功用也。见色等者应云即中见粗细色。二辨真天眼相二。初正释。荆溪云。常在深禅定窟者三法名异其义必同。亦可义异其体不别。不别而别理通因果。事用非因。首楞严在因涅槃指果。三种生死加自体耳。二料简二。初显圆教所摄。荆溪云。非偏非圆者亦可云是偏是圆即别教也。约地前后而分偏圆。二对佛眼辨相。名佛天眼者欲简偏。故加佛字。例应四眼悉宜如佛区以别之。金刚般若者佛历五眼以问。善吉悉答云有。具如前引。五梵王及眷属发心二。初分科。二随释二。初正明发心。二致敬而去。四结成不堪。八命优波离二。初分科叙意。二随文正释二。初命问疾二。初化他须念持。修多罗此云契经。阿毗昙此云无比法。即论藏也。正内眷属者秉律齐众即是化他。波离持律。岂但自正亦正他也。二自行须念持。荆溪云。六者且指一日之别行耳。多日相续皆由念故。二辞不堪二。初分科。二随释四。初正辞不堪。二述不堪之由二。初叙意分科。二随文释义二。初二比丘犯戒疑问。经云。诚以为耻者生公云。犯律者必有惧罪之惑也。原其为怀非唯畏苦困。已交耻所为也。经云。愿解疑悔者荆溪云。疑罪轻重。悔盖覆心疑悔罪兼。何由可灭。复本上忏不出无生。今此波离不达机理专辄为其依小解释。得免斯咎者悕蠲重愆。轻尤易除可思见佛。疏中初约义推。次泛引经说。若其重者者小乘重罪凡有四种。入如毛头名淫。举离本处名盗。断其命根名杀。言章了智名忘。律无悔文者小学悔已障果。仍成重罪未忘。据此以论重不可悔。故云无悔文也。或重罪方便者四分云。起心不动身口。但自克责还复好心。是名不犯。二动身口未到前境名次方便犯偷兰。三者临至境所身分相交未至犯处已来名近方便是重偷兰。二上首为说依律判断者若犯根本应须学悔。若犯方便应忏偷兰。若本无心则不结罪。或教下谓。问其情实。若本有心应须忏灭。正罪方便并须集僧。若犯重者僧祇云。若犯罪已啼哭不欲离袈裟深乐佛法者令与学悔羯磨。然后夺三十五事等。若犯兰者十诵云。初篇生重此是近方便。谓身口相加未得畅遂者应一切僧中悔。若初篇生轻二篇生重应界外四比丘中悔。若僧残生轻应一比丘前悔。是则集僧有界内界外二种之别。羯磨分心念对首众法三类之殊。今此明悔罪用众法对首也。故荆溪云。集僧唯二羯磨通三。灭与不灭如常所辨。波离为彼犯者如上律相而说。故云为其如法解说也。三述被诃之事二。初分科。二随释二。初正述弹诃七。初正弹诃。无重增罪者荆溪云。第二篇去僧法可除未妨真修何成扰心。当是疑重及重方便。依教作法缘具难谐。若学悔所加惧一世无用。义须心殄乃令事除。弥助疑情名重增罪。罪从至其想者语略意玄。善须得旨。然知其罪而随其治。纵有治者皆择其易焉为其难。故须观时药病相扣。不可一向并云无生。故天台大师明忏净中小教有者令依事灭。非小所达方投大宗。并应先断相续之想心。不应观理而令续行。况复须穷逆顺十心。观成法顺方灭重瑕。然此中辞但存大旨。使成净名诃小之相。欲习行者不可徒然。应当专于四种三昧不思议境。九法资成远近方便解行兼美。是故须依止观大部。一切行者之妙津梁。羯磨者此云辨事。谓施造遂法必有成济之功焉。二劝除灭二。初标示。二直除下正解二。初略释。罪从心生等者即谛观罪性。故大论喜根弟子问胜意云。大德是淫欲法名何等相。答烦恼相。又问内耶外耶。答是烦恼不内不外。若在内者不应待缘。若在外者于我无事。弟子言。若如此者烦恼非内非外非在十方。求不可得即不生灭。云何能作烦恼事耶。此亦是观罪性之要术也。若观至罪相者即普贤观云。我心自空罪福无主也。二广释二。初列忏名。二释忏义二。初依门辨障。毗尼翻律或翻为灭。义如常辨。违无作罪即违制之罪也。从作法而受。发得形俱无作违则成罪。此依定门者荆溪云。意明求相专注为定非禅定也。戒慧相藉次第之说。具如法华三昧中辨。根本者生罪。妄心总而言之烦恼业也。故观相者即事一心。虽云戒等其实约慧然除圆定无灭重方。圆定即慧故如月也。违无作者具如止观辨业中明。二正释三相三。初作法大论等者斩草杀畜俱犯单提。故云同篇。作法忏者准律先请一清净知律比丘堪解罪者共在空静处。或对佛像前具仪。三请当为分别罪名种相三种。又为说破持两相。令生怖心然后悔。根本法辞云。大德一心念。我某甲比丘犯斩草害畜命二波逸提罪。今向大德发露忏悔。此即作法忏也。二无作灭者违制罪除免苦二千岁。性罪既在还堕泥犁。后须偿命。以外人计草木有命见沙门斩伐。谓无慈心如来息世讥嫌于是制戒。既非有情犯无性罪。作法纷动者荆溪云。举难从易令习无生。意明忏下三篇尚自纷动。况复忏上二篇。安可遂情。二观相如诸方等者如方等陀罗尼虚空藏等也。见罪灭相者闻唱罪灭及见印臂。荆溪云。释观相中依经作法。故非禅定。况云取相心动。验知。非定者也。此亦扰心者既不欲令修前二忏所以列者。为逗物机及以并决知非无生悉成纷动。何者一七三七多七九旬一年多年或云长作如斯等例。岂不纷动耶。意复兼劝前二忏者进慕观理一体妙除。况消诃文非前二义。是故观相缘罪心境。对灭罪境生重惭愧。不惜身命改革元心。故知。其人理观全昧。三无生二。初正明无生。此观成时者荆溪云。指初随喜前始习观道。前既悠漫。故须克指观行也。末代行者自揣其心。幸非利根何辞观相。观相重灭无生可成。勿辜其心空云理是。相应之语不在于他。善格内怀安同众圣。端坐念实相者坐即四仪之一事。念即三观之总名。实相乃三谛之异号。盖用一心三观观一心三谛遍融诸法。众罪宁存。坐念既然余三亦尔。四仪六作无非实相。谛观尚一。罪福讵分。达罪空中如日消露。无劳下结功显过也。二对事料简二。初牒事问。二约人答。二初约钝人须事。二约利人唯理三。初正明理忏。荆溪云。此无生门忏于三道一念除灭消苦道也。毕故忘新袪业烦恼。必能灭故已不造新。既不造新岂应习故。一刹那顷名故名新。不忏堕非。寻即名故。设忏罪灭。毕故忘新。新罪既除何新之有。便不落谢新故并忘。二故大下引证破执。荆溪云。故大论下示悔初后。于此初后谓罪定有而生重忧罪定不灭。以此心起不顺无生。应灭忧心已生无主方名罪性本自无生。罪尚无生岂计忧悔。舍悔忧想相续永忘了自性心本无生灭。如是悔者名真无生忧。亦悔之别名而已。故一切大教皆为众生示灭罪相。如礼二十五佛闻文殊等名。更云有罪即名谤佛。散心尚尔况复无生。又若下重释罪心。罪体几忘。不独由执。世人作罪常谓罪无。可由此心令罪自灭。若如是者岂不增于诸见计耶。今云不执从悔心说。若设悔已信佛云无。尚执有愆公违佛教。故知。观罪本为灭心。若反执心与灭相反。三若下显理功能。若能等者荆溪云。复灭心宗显忏功著见理者见无生理也。事性等者事谓违无作罪性即性罪根本即根本妄惑罪。此之三罪是前三忏所破。故荆溪云。事即事忏性即观相根本即是无生忏也。罪心是心即罪根本。能达心者根本永忘。又见理者贪等无生。此则以理破于心执故此心执通能障于三种忏也。三种忏内无生为首。无生生执罪尚不灭。况于前二而生执耶。三为解释二。初正明三句三。初约心境解。荆溪云。彼罪性等四句推者本推于共。具如止观等诸文所明。二约根境识解。荆溪云。若十八界等者内根外尘中间识也。此十八界从缘而生。尚自不实。何以更能保罪心耶。三约唯心解二。初正示。于三解中此释最要。何则前明根境。不出色心。色从心造全色是心。故但观心无所不摄。炙病得穴伐树除根喻之可观。荆溪云。观心者前对外境。此唯观心造罪由心不作罪。时尚须观照。岂况作罪而不观之。二故普下引证。荆溪云。引普贤观者心谓罪心法即罪境。心境成业全是自心。是故更令观于心也。作是等者作是忏悔明忏悔之体。严谓众法助体。所行所严即是中道实相。无罪谓罪本无破坏是舍离想。心识谓执心家之分别。行此至心如流水等者意明不住能灭所灭心相见罪福有无念念无生。二前两下结判示意。荆溪云。前两至小疏者于无生中自有三释。初解以心境相对。次又解下以根尘识三事对辨。而此二解并是无生非不灭罪。但不与经中佛语相应。佛语唯令观心故也。故云心垢故众生垢等。四引佛语证。破波离疑执者疑罪执小。小乘之中但有作法。若准优波离作此执者尚违小教。何况大耶。以毗尼中犯既问心岂非罪从心起。但彼小乘覆相不说唯心名不了义。其斯谓矣。若依此判等者据律问心显波离失。如毗尼母云。犯必托境关心成业。心有增微境有优劣故也。或心境俱重人作人想杀。或境重心轻人作非人想。或境轻心重非人人想。又成论云。深厚缠杀蚁重慈心杀人。故知。小律结罪由心。故今云。若垢心作轻之与重悉皆是罪也。大士下荆溪云。净名引佛正教无生除灭以破小执。仍不违小。若心见有众生等者众生秖是执小宰主。故有执者即名不净。以不净故即有罪也。此则能知所知等者心为能知。即无生心。众生罪垢即是所也。二心俱无不在四句。一一推之皆不可得。何者无生之心既非四句。罪心无生。安属于四。是则无下以心况罪。由心有罪心无罪无。诸法尚然。何罪可得。不出于如下具如目连圆教三空。故下文中用如幻等譬。五核问波离二。初分科。二随释三。初大士问。二波离答。三大士类显。六入真分判断除二。初悬叙分科二。初悬叙三假二。初列三名。二简体析二。初正简。荆溪云。假相者假文具三。皆用幻等。亦入圆真者既是体法能至圆中以通属故云亦也。所以三释之中前之。二释虽亦衍门不及第三唯观心性。故前两释多寄通真。折假者三假之义既在成论。三藏岂无。但诸阿含名多不显。所以三假之盛在弘教者。故广在于成论。文中言折假者非无其理。何者如云因无常故缘亦无常。前念后念悉皆生灭。长不住故短亦不住。既俱无常即破常倒。不假更用自他等名故四句推唯在衍教。便令成于生即无生。故用衍门以破藏拙。随情者假非即理。故得情名。理即是空顺空随理。二此即下结显。二分科示意二。初因下随文释义二。初别譬三假三。初体因成假二。初总释。荆溪云。三倒三阴等者心倒受阴想倒想阴见倒行阴心王识阴。四阴是心皆依于色。今顺所引佛语易故置色存心。更有同异。具如止观记引婆沙文。即是无生等者无心者牒上无生。故此三假并约罪心及以罪境。以此文意遍通诸文。二唯优下别释。荆溪云。我见等五者即身边等四皆因我生。五及三倒皆因成。故皆对境。故俱合云受。领纳随触想取像为体。行摄多心所。除不相应行及以无为法皆有所缘。故一一文中并阙。推句至下二假。方乃具之。

　　维摩经略疏垂裕记卷第六



　　维摩经略疏垂裕记卷第七

　　　　钱唐沙门释智圆述
　　二体相续假。荆溪云。以显迅速者幼犹似住。三体相待假。待有二种者荆溪云。异时竖待也。同时横待也。相待之文皆具此二待。前无后有故竖。待三无为故横。二总譬三假。或是者前分此文属相待假。今又作总释。故云或也。七结成奉律。二二比丘心得清净二。初分科。二随释三。初比丘称叹。荆溪云。不能用衍通别圆者以四句推通三教故。二波离惬伏。三比丘发心。四结成不堪。九命罗云二。初分科叙意。二罗睺下随文释义二。初命问疾。亦云罗云等者新云罗怙罗。此云执日。有娠音申孕也。又脂刃反。二辞不堪二。初分科。二随释四。初正辞不堪。二述不堪之由二。初叙意分科。二随文释义二。初长者问。作轮王者轮王有四。金银铜铁轮。如次王四三二一天下。其将即位先沐浴斋戒于高楼上。而轮宝自应从东方来。臣兵象马女儿凡七宝皆尔。具如大经圣行品说。肇云。佛不出家应为金轮王王四天下。罗睺罗不出家应为铁轮王王一天下。以其所舍不轻所期必重。故问其利也。二罗云答。如贤愚至出家功德者彼经第七云。出家因缘其福甚多。若放男女奴婢若听人民若自己身出家入道者功德无量。布施之报十世受福。六天人中往返十到犹故不如放人出家及自出家功德为胜。何以故布施之报福有限极。出家之福无边无量。经文格量甚广。不能繁引。十智如前记。三正述弹诃二。初分科。二随释五。初正弹诃。此形服出家者下疏文自立四句。荆溪云。应以形心对于偏圆及以信法作多四句。今正当令圆心出。二为解释二。初正解释三。初释诃蜜行。荆溪云。若为利生者于无利中而行于利。方乃得于不思议空。空心出家以赴物机今物推理。二约理诃。寄密行名以依理出家而为诃也。密积功德之利。方名无利无功德也。二释诃智断。荆溪云。有为法者又诃罗云。虽见偏真同于有为。故大经云。空者等者意引不空。即无为中具一切法。若于小乘真空之中但是于空不具诸法。故不合说。三释诃出家心。荆溪云。即是平等真法界等者此中寄之以斥古师而成今解。真法界中尚无界外出家度人。岂有形服度人功德。又亦得名大小名同体异而诃。亦是况诃。前后并尔。即如罗云。小乘中密小乘之理尚不可得。况平等法界毕竟真空而云利耶。引彼真谛以证无为。大乘无为具诸功德。故不同小。若有若无皆不能具一切诸法。二料简。荆溪云。问净名等者经中只云无为无利。此即问前引大涅槃。虚空佛性平等法界此名自足。何以名之为真密行。与无为义亦不相应。答中意者罗云正说小乘无为功德之利。又称小中密行第一。净名以大折其二事令俱不成。大乘无为如如意珠。珠即诸物密岂过此。无为之语其理未极。故云一往。故知。大乘无为非无胜利。以其罗云已得小乘无为故以大乘无为折之。既破小已方述大乘无为法遍。以明小乘有为无为并不能具一切诸法。若如是者方是密行中之上品。故十人中皆以其行而为破立。以为半满深浅之致。三广示出家功德二。初分科。二随释二。初自行若观至得真无为者荆溪云。真无为即真密行。下去一一皆结以为真无为中具诸功德。一一义当密斥罗云。离一切见清净禅者界外之见等觉方离。小果岂无。处于涅槃等者荆溪云。故此无为密行之理即具三德。此即性德三德明文。此是大师之深旨也。一家学者愿思于百界因缘一念三道。观中证果至修因者观字平声。二化他二。初分科悬示。波旬此云极恶。二随文释义二。初降众魔。经云降伏众魔度五道等者荆溪云。由降故度。乃至离恶皆由降魔。疏云。得菩萨道者文虽别说然须约圆。故得菩萨道。时已得法性。初住之道故具二时已得不动即是究竟。余可准知。又此不动应知。不是二十五三昧之不动。此借三藏降魔时别立之名。破他化等者赤色三昧也。故知。不得有前后也。故引大经证成圆位圆家降魔之分齐。又一一文义通始行可为行者之初修也。度五道至三种意生身者于中虽不可立界外五道之名已引大经二十五三昧。经既名为三昧中王能度二十五有。三谛之惑具足三智三身三脱。尚成十种破二十五有。即是十种度五道也。能度界内等者正出分段及以变易二处五道。况复下句云净五眼。言净五眼者虽五对五非谓体同。重明能度之体用耳。破诸恶业对肉眼者欲指人中是肉眼。故明四趣眼不及人天。故为所破。此亦一往。亦有龙鬼过人肉眼终是恶业。从道以判破。诸乱心等者乱既云诸即指欲界。以天眼法在色界故破欲方有四禅天眼。应知。从教判为别圆。约五力者力既由眼。眼由度道故释根力亦依别圆进退明之或具四教。问约于道品何以不列三四七八。何故五根复居力后。答此乃别圆果地诸法七科一一独头为门。何以用因法相生难耶。问眼不分教力何以分。于分仍有判权实耶。答此亦成于眼家体用。若净五眼根力必全。一往文中似相生相。莫不皆以降魔所成。故用降魔以为本也。下去文相并本并生。何但独头迭生迭本。二摧外道四结真出家。荆溪云。是则一心具足万行者撮前自他悉一心。故故前四科必同体也。五劝诸长者子出家二。初分科。二随释四。初劝出家。荆溪云。今得值得闻等者诸长者子初闻大乘出家功德。信于佛法都未曾沾。故知。曾闻秖闻向说。若不闻者如三亿人。二辞有碍。三重劝。荆溪云。四句者应具如前辨多四句以判于心。若不尔者何殊于小。故云各有大乘等也。言各有等者既云善根。即是宿种。非于净名始劝发心故也。菩萨戒品随心即发者非谓发心即具戒体。且以大小相形言之。然于大乘亦假缘具。在家缘具父母咸听。以不妨于色养故也。但小乘教以色及非色心而为戒体。菩萨虽亦身口为助增上在心名随心戒。虽大小别上品咸心。但大律仪四弘为本。立心缘境三聚更互相资。故净名云。即是出家是即具足四发心。四结成不堪。十命阿难二。初分科叙意。二即是下随文释义二。初命问疾。荆溪云。三因缘得名者亦可此三义立四悉。本愿世界也。父母对治也。从见生善及第一义。二辞不堪二。初分科。二一奉下随释四。初正辞不堪。二述不堪之由。明生身真佛者即指王宫所生之身以为真佛也。饥渴寒热等即九恼也。暹云。一金枪。二马麦。三寒风。四热病。五出血。六旃遮女谤。七乞食不得空钵而还。八为婆罗门害。九背痛。是则下荆溪云。明方等意。若从本说正当符于半满之文。若实行者应但依今具出二涂。即是教意。三正述被弹二。初分科。二随释三。初核问乞意二。初净名问分卫未至者未是食时也。分卫如前记。二阿难答。二正弹诃二。初分科。二随释四。初重止阿难二谤。荆溪云而说有者疾是苦果。果必由因。身小有疾者秖此一言咸招二谤。二显金刚之身二。初牒文正释。所以喻金刚者者荆溪云。三德具故故以金刚三义以譬三德。既即一而三。故约法身以示二德。诸恶下五住皆除即不思议解脱也。然解脱般若各应具三。谓三脱三智也。例法身可知。故文从略。问今云五住皆除。云何对三脱耶。答圆融三脱皆破五住。若约别对不无其旨。真性脱无明实慧脱见思方便脱尘沙。以总收别以别简总。宜令得意无失圆旨。摩诃至万善者秖是三智导福。从因至果故云冥于中道究竟圆极也。是则至宛然者三句经文符合三德。宛然可见也。即金刚之体是法身。诸恶已断是解脱。众善普会是般若。各三成九。九秖是三。三一互融展转无碍。如斯妙体岂有疾乎。则无苦果者既无五住苦因。则无二死苦果。前云五住皆除。此云则无苦果。互现其义耳。但消恶宜约五住。消疾宜约苦果。此破三藏等者报身即王宫之身。智断即树下三十四心断见思也。是则法身先有智断后得纵而且横。未免疾恼。荆溪云。具如止观。纵横三德大小各三。此荆溪指体相章也。衍教法身智断者荆溪云。越于通教直述别圆。二但旧下斥古显今。四时五时者法花玄义明古人判教。咸以华严为顿。于渐则有三时四时五时等。暹云。虎丘岌师分三时。十二年前见有。得道名有相教。十二年后齐至法华明见空得道名无相教。最后双林明一切众生佛性阐提作佛名常住教。宗爱师为四时。三如前。更于无相后常住前指法华会三归一名同归教。定林柔次二师明五时。四不异前。于无相后同归前指净名思益诸方等经为褒贬抑扬教。犹是八十年佛者古人将般若在方等前。犹同三藏佛是八十无常也。七百阿僧祇者暹云。首楞严三昧经下卷坚首白佛言。世尊佛寿几何何时入灭。佛告坚首。东方去此五万二千佛土国名庄严。佛号照明庄严自在王。十号具足今现说法。如彼佛所有寿量。我寿亦尔。又问彼佛寿命几何。佛言。汝自往问彼当自答。坚首承佛神力乃至答言。如释迦寿我亦如是。汝欲知者我寿七百阿僧祇劫。释迦亦尔。古人意谓。今明金刚之体即同七百胜应之身。非法身常住也。而不受今所释者荆溪云。四时五时家所计并不以前四时三时有常住理。是故不受今释。今释显荣。荣即大故故违他解。三结二谤二。初分科。二随释二。初结成损谤。结云大威德诸天者荆溪云。通论诸天皆有威德悉皆无病。他方净土等者且指安养。下至十念临终一念皆得往生。故云小善。二结成增谤。宁共师之者宁岂也。既是恶人岂堪师禀。四牒释对破二。初标。二当知下随释二。初正释四。初释法身断德。二释法身智德。三重释断德。二种三漏者欲界烦恼除无明名欲漏。上二界烦恼除无明名有漏。三界痴名无明漏。界外三漏准说可知。漏有二义。一漏失道理。二漏落生死。四重释智德。二总结。三阿难耻愧二。初分科。二随释二。初正耻愧。二空声慰喻。如普贤观之所明者即彼经云。释迦牟尼名毗卢遮那遍一切处。所以引者大师意显空声是释迦法身非余佛也。荆溪云。问此是何佛之法身耶。答十方诸如来同共一法身。何得言谁法身耶。然不别而别。应物由声。缘别声殊。即是释迦法身之身。问法身无声何得有声。答法无应有。问既云法身今那云应。答无色曰法。声即是应。应即法身。何求异耶。故云吾今此身即法身也。法华空声准应可见。五浊者罗什云。大劫中有小劫。多诸恶事。总名劫浊。善人既尽纯恶众生众生浊也。除邪见已诸烦恼。如三毒等。增上重者不以道理。能障圣道必入恶趣。如是结使烦恼浊也。除四见已唯取邪见。谤无因果罪福及圣道涅槃是名见浊。凡减劫减至百二十岁已下至于三岁悉名命浊。释迦出世当寿一百二十岁时。此依罗什释也。法华疏具明。为化婆罗门者荆溪云。此明现疾意也。乳光经中七圣共化悭婆罗门。一牛母。二牛子。三[穀-禾+牛]者。四阿难。五净名。六如来。七空声也。此婆罗门生来不施。铁网其舍飞鸟不过。阿难造门净名诃者为显如来常住法身。阿难欲去。因空声劝此婆罗门施心似开仍择群中不受[穀-禾+牛]者令自[穀-禾+牛]取。阿难言。我大比丘。不应触乳。佛便化作小婆罗门辄于傍立。婆罗门见乃令[穀-禾+牛]之。才触牛身受无量乐。于是牛母而说偈言。若[穀-禾+牛]右边两应留左边两。若[穀-禾+牛]左边两应留右边两。尽[穀-禾+牛]奉世尊犊子应须养。犊子闻已复说偈言。我本不布施今来畜生道尽[穀-禾+牛]奉世尊。我自啖水草。于是婆罗门惊异叹讶。畜生尚尔。何为悭耶。因兹发心倾财大施。乃随阿难至如来所。佛为说法授记。作佛号曰乳光。此空声劝具足权实。故一安慰利及二人。不劳耻愧者有大机者大自悉之。若小机闻疾亦何妨。元知宫室父母生身。因既非常。果亦何爽。而实行者此会未知。据共化悭何耻之有。四结成不堪。二次命五百。荆溪云。各说身因者如前十数但述半教之身因耳。藉今弹诃即成常住之真因也。

　　菩萨品

　　三菩萨品折伏自体缘集二。初叙意分章。二依章解释三。初正明此品来意二。初总明来意。不思议依正者寂光依也。法身正也。离身无土离土无身名不思议。众生本具迷故不知。初住分证。妙觉究竟令得此二故云欲令众生等也。而有自体之患者无明未尽犹为所诃。或对高训下以圆诃偏。或策其圆行令进上位。义如下说。此明下且约以圆诃偏结示文旨。诃偏正报显圆依果。二别明来意三。初开章辨异。而义有殊者义与前殊。随章自见。若核其大旨则前五共成折小。此五共成弹偏。二依章正释五。初为显净名不思议胜智。靡不归伏者靡无也。但余四义者即下四章。二为转方便教门二。初标示。二初转下正解二。初转教。二初述意。钝根菩萨者三教菩萨通名钝根。二有三下正释三。初列章。二正释三。初转三藏方便。与声闻五味同者至法华方入圆。故利根者被诃悟圆不得后味。故名利也。二转般若中方便。佛从得道夜等者荆溪云。此大论中明说般若有显有密定及不定。约显次第唯在第三。于当部中权竖不定。且复未明今通竖论以明密教。故成道后中间常说。故今用之以至方等。故方等中以大诃小。大义正当始终般若。故于通别所益不同。皆来至今。须待弹斥。菩萨别闻者不在鹿苑对二乘说至方等会对大闻小。然非秘密之般若也。此仍方所论不定耳。言方所者十方相望。又此亦名约行五味而论不定。三转华严中方便。荆溪云。禀华严等者于彼处会未能获益。来至鹿苑密利全无。至此会中待别弹斥。三复次下料简八。初简弹诃用不。二初正简示三。初立义四味等者荆溪云。释前文显密五味。于五味中而辨诃意。明乳等四方便真实须诃不诃。何以故下释诃所以。恐失诃意。封教等即不得意人。虽齐下即得意人。若禀下失意须诃得意不诃。二疑问。荆溪云。问向诃及不诃之意。三答释。教人俱废者既非真实得意不得并须诃也。二释此下示文旨。法病俱诃等者法即得意病即不得。圆教即具二意如文。二简体益通前。答如所问者于鹿苑有通二乘但密非显。三简诃人存法。荆溪云。方便菩萨者于方便教复约人法辨诃不诃。以存方等之教故也。四简华严权滞。荆溪云。若封至海也者大师正以圆顿之教是华严经之元旨是故彼教不同二苏。二苏仍有远近二意。乃俱得远论唯顿。故云此即法华弄引。五简涅槃通前。荆溪云。问亦云至此意者既通初后。亦应具四。四中方便及以真实有斥不斥。何不出之。答虽有此意未见明文者问此引佛答迦叶之文。此即是文。乃云无者但未若华严其文分明。复是智论之明文也。亦曰。有文故从若欲去即以义推名异义同以为答意。六简般若华严。荆溪云。得道夜等者前答虽云名异义同华严般若悉涉方等。不知亦有异部名为名异。为当同部立异耶。答中分二。若不共者即是异部。若其共者即是同部。若尔还是以教望教论同异部。七简涅槃异名。问中先引偈。次若尔下正问答者荆溪云。意明何但名异义同。论部亦得有同有异。部异理等于义不失。何况但是异名而已。八简方等通前。荆溪云。问自净名等者亦应合有方等生酥通乳酪耶。若其有者何不说之。答文虽尔应须具如法华玄文第十卷中。今若复欲论理有者鹿苑理密说弹斥。又华严中四何须更论。亦是其例。既其一切俱通初后。岂可方等不通于初。准此问前亦应问后。文无者略。若尔一音之教非无小得。但失于钝以历五时。故不全用玄文所引。二转观。荆溪云。转观等者对教但是信法别耳。显密次第一切同教。依前诸义随观待诃。但加杀人以为不定。用显行相。以此为别。故引大经杀人为证。文为二。初正释二。初明今机熟堪闻二。初正明转观二。初正明获益。其既利根者各于当教对彼信行得名利根。闻三藏等者夫名法行非全不闻。闻少思多。故得名耳。般若在通华严据别。而未见正道者禀前三教未见圆理。若闻下正示转观也。入不二门者从偏入圆位通深浅。以观行相似分真悉名入不二门。约今诃意唯取分真。二复次下约味显位二。初显位。于前三处等者藏教菩萨既不断惑。浅深虽殊但名为乳。通人约味配位可知。若发中道唯在别教。若论证道岂假弹诃。今从部意约教道说故在醍醐。遭诃受益方名杀人。二若闻下明益。若论受益实通深浅。今明毒发止在分真。是则了因如毒无明如人。二是则下结示命意。槌砧等者净名如槌弥勒等如砧。成熟大乘机缘之器也。悉沾等者因述闻诃。各沾圆益信行转教法行转观。二明今重闻益广。荆溪云。重明今昔。教观之益必定不虚以成利益。二料简二。初简实益。问诃诸菩萨等者荆溪云。问大士诃辞意皆在圆。而诸菩萨岂皆圆益。答中引论语也。诗三百者即今毛诗有三百五篇。此举全数。一言谓思无邪也。蔽犹当也。诗虽三百之多六义之广而唯用思无邪一言。以当三百篇之理。犹今四机虽广举一圆普益以当之也。于方等中纵未入圆密受圆益。以因弹折堪至法华。禀权实教等者实即圆教。不得意者既生语见。故被弹诃。诃病不诃法也。二简权益。犹滞方便者滞应作带字误也。问向云皆得一道之益。此中何故云何容不得方便益耶。答显或方便密唯一道。据佛意为密非密入圆。三为扶成佛国之教。荆溪云。符成等者兼出诸意。此用初文如来答于净土之意。若见空室入自益位。若见灯王及以香积即得入于利他位也。次故随下明被诃者自净土行成入无生位。亦得生于同居等。三又随福慧下示被诃者净土行成。所摄众生来生其国。次此是下总结前意。故知。如来明净土行。元令具于上来诸文意也。四为折伏住方便行菩萨为入后味之弄引二。初明三经弄引。以诃乳成酪者如佛国品。土复秽时得法眼净。及方便品为国王居士说无常速朽。皆是诃凡夫之乳成二乘之酪也。至法华成熟酥者荆溪云。问一家诸文咸至法华悉成醍醐。今何得云但成熟酥。答教旨无他人自前却。况显露教指二乘人来至法华悉成醍醐。诸菩萨等无处不入。般若同异亦复如是。五千起去三变被移捃拾之言良由多意。如是熟酥即名醍醐。故便法华之后更说般若。良由尚有生酥之名。并是涅槃入法界者。佛化施设一期事毕。前后小别大体无违。尚置余国传说之言。何必全在灵山之席。若以不尽入于法界则令法华部非终极。尔前诸教有得入者部应圆融。二立五问释疑五。初释此经入法界疑。答中意者利已悟入。岂但与华严不殊。其实与法华无异。钝根既未证入。于此但成生酥。或但成酪而已。至后三味者约味应二。约经乃三。以法华涅槃同味故。故大疏云。但未证入者至大品法华涅槃。若约此中新入至大品。有如生酥者。法华有如熟酥者。则大经为醍醐。则亦得云三味。荆溪修定意或在此。二释宝性论不明疑。二处不殊者于鹿苑后俱谈圆顿。故二酥之别者此约从鹿苑次第入者以说。其新入者于此乃酪。于大品乃生酥。其利根者则顿入法界则成醍醐。并如前说。故知。五时次第是约一番机缘而说。故于诸文并指五人最初禀小。三释大品上根疑。荆溪云。问上来等者此约上来多五味义。并以涅槃对于法华。而为上下故二乘众皆至法华而入法界。法界性论何以然耶。答法界性论唯约菩萨入一乘机。故云一乘人也。若二乘人在于法华而为上也。说二乘者明大小共。四释二经同味疑。约教判味者俱开显故。今此约人者人入有前后故。五释法华生酥疑。荆溪云。如所问也者准问为答。即是亦有。准此亦应问云亦有法华如乳者不。答如所问也。亦应更须问出亦有以方等为上上根不答道理然也。三藏之后即入故也。五印定成经。大论第二云。佛法有五种人说。一佛口自说。二者佛弟子说。三者仙人说。四者诸天说。五者变化说。今净名是佛弟子。故得印定成经也。三为此下指前总结。二略释菩萨义二。初名义指上。二约教正释二。初约教总明二。初正明行相。荆溪云。四种菩萨皆云跋致者初举发心。次入跋致此则具举初后也。又被诃者皆不退位从前不退入后不退。三种不退相望说之。以四菩萨中先诃勤不退之行。是故预标不退之言。二但大下结示佛意说四教。明菩萨义者荆溪云。诸波罗蜜即横行也。观理入智即竖行也。前之三教但明竖位。唯有圆教俱明横竖。若准前文亦可具如佛国品中一十七句即横行也一十三句即竖行也。虽不沾藏义立何妨。非权非实等者于一心双非之理演出四教权实之法。故云而权而实。根缘自异佛意常同。二今言下约题正示二。初正释三。初主伴同缘。法身眷属者荆溪云。上来多文皆云深求其致者是应生者。随机利见如月现水。光明云。应物现形如水中月。二方便下师资转益。三如此下结示功能。二料简六。初诸菩萨与净名辨异二。初问。荆溪云。明被诃者多在同闻。信知。同闻并非下位。既是同位不应有诃。二答二。初他解先总叙意。有言下叙古也。是权邻果者谓。本是金粟如来权示等觉菩萨。有三生者即下文始住终也。二今释。荆溪云。虽复有诃不妨高位。虽曰消文意兼斥古。央掘如前记。二约举前十心例今所表二。初问。二答二。初同法华四知见。开示悟入即四十真因。下对华严类释自显。二类华严四十位二。初正明四大菩萨者谓。法慧说十住。功德林说十行。金刚幢说十向。金刚藏说十地。善恶融通者魔事即佛事名恶融。如云行于非道通达佛道也。佛事即魔事名善融。如云作魔王者多是住于不思议也。二诃意下结示。三约从人对位深浅意融。四约重举弥勒对前辨益。荆溪云。问破弥勒一人等答中意云。悉有故也。所化不定者此是弥勒同事机也。既能遍同。斥于能化所化自整。五约权实双行。不无旁正。今何得言共行弟子等者此牒前答为难。大疏于前答中于权实化物下云所化共行弟子不定。荆溪前既削去共行之言此中亦合除之。应云今何得言弥勒所化禀实教耶。文方相应。六约华严法华。对今辨异。三入文解释二。初分科。二所以下随释二。初命四大菩萨四。初命弥勒二。初命问疾二。初叙先命所以。二言弥下正解名义二。初定姓名。肇云。弥勒南竺国婆罗门姓。出此姓即以为名。生云。虽生兜率犹以本姓称焉。此二师解亦符今释。二而名下示慈义二。初约三慈释名。三慈名义委如前记。或有漏或无漏者漏落变易不漏分段。一向无漏者中道大慈不漏二边。二用四教格义二。初约四教结判。若以三慈用收四教者前三但有生法。圆教则具无缘。荆溪云。四教皆云与道灭乐不云拔苦集者且消慈边。未即拔苦圆慈之体理无独运。若从事说不无二别。故与乐言一途而已。二弥勒下明受诃所以二。初明此权彼实。二又权下明出没随机。出没不定者随机设化。净名亦权弥勒亦实。前约一往且以此彼分之。二辞不堪二。初分科。二随释四。初辞不堪。二述不堪之由二初略示。兜率陀此云知足。新云睹史陀。二所以下广释二初明天王请法因依。二弥勒下明弥勒为说不退二。初述意。荆溪云。弥勒为说等者具如疏文。释已委悉。今私助一释。凡得记者多在不退。既自获记复为他说。故为天子说得记位因慈而为大士所诃。记虽被诃不诃不退者施诃授记是诃不退。二言不下正释二。初正明不退二。初牒经释义。荆溪云。因中得理等者在因证理。故且云也。若从弥勒应云果。由因克故云行也。二但四下约教分别。荆溪云。入燸等者应引俱舍燸必至涅槃顶终不断善等。若通教明三不退。中云六地齐功等者以与小共故得齐名。所言皆者显乘显地。性地已去皆不退也。十信初心等者以十信位但分初中二心之别。八信至十信以为中心。二结示受诃二。初明隐实施权。二立问答显意。荆溪云。闻弥勒说至得入者益时别故所因异故。三正述被弹二。初分科。荆溪云。一先总定者对下生灭等文故此成总。二随释五。初总定二。初述意。二一生下正释二。初释一生。荆溪云。一生等者亦应云二即人天也。亦应云三。兼此生故。二释授记二。初正约四教。小弥勒经明三藏得记。大弥勒成佛经及大品经并明通教弥勒得记。示断一品等者荆溪云。前不云示至此方云者易滥实。故大乘诸经多说示故。况有教无人。故须说之。问若尔通亦易滥。何不说示。答观名虽滥彼与小共。共不共异极成难滥。又亦可云示者显示义耳。准此而言余文亦有。善财入楼观等者尔雅云。狭而修曲曰楼观谓之阙。郭璞注云。宫门双阙也。释名曰。观观也。于上观望也。暹引新经云。善财恭敬右绕已白言。惟愿大圣开楼阁门。时弥勒前诣弹指其门即开命善财入。善财心喜入已还闭。见其楼阁广博无量同于虚空。乃至或见弥勒初发菩提心时。如是名字如是种族如是善友之所开悟。乃至如是寿命经尔许时亲近供养。皆悉明见。或见弥勒最初证得慈心三昧。从是已来号为慈氏。乃至见得忍。或见住地或见成就清净国土。或见护持如来正教为大法师得无生忍。某时某处某如来所受于无上菩提记以迹表本者荆溪云。圆是实成。若准实成境智合时唯佛见佛。故法华云。唯佛与佛等也。若为菩萨在寂场者故知迹也。迹中圆说但可表本。此亦体用论本迹耳。此意亦与示义大同。故以寂场共表二教。亦如华严者问何以一文用表两教。答机众教共令经部合。二但弥下结示定意二。初结弥勒随机。荆溪云。岂测高下者或是古佛久远难知。有四根缘者问。前文已云没实用权今随四缘。则权实俱用何耶。答前云权者不专权。故以圆教中失旨等。三亦须诃。故纵圆教三不退位但诃弥勒。余者敛踪。二今下示净名定意。二正诃弹难破二。初分科悬示二。初分科。二悬示三。初标立。二正示二。初别。二通二。初标。二释二。初四教俱生。二四教俱无生。通教下俱无生者荆溪云。果满正显事满故也。信事满时理岂不满。而不单从理为名者理滥初故。制立有异者地前住前次以不次此其异也。三虽下去取。二今就下随文正释二。初生门三。初分科。二随释三。初约三世定。得绳所系者准于有部立以得得。渐以后得得于前得。故使往业能至未来。故有部中业入过去得至未来。身死得谢未来报起如一业成以一大得得于业法。又以小得得于大得。第二刹那以三大得得前二得及以业法。初念之得俱成法。故又三小得得前三大并初刹那九法。成就第三刹那二十七法。昙无德者此云法密见空得道也。二难破二。初别破二家二。初难破毗昙三世有。二难破昙无德二世无。二复次下通破二家。荆溪云。复次下通约二家所计以斥弥勒。此约计三世心而为破也。以二家所计虽有去取不出三世此破。二世无也者此四字合在前科之末在此误也。三引证二。初叙意总释。二亦生下约宗别解二。初约有门解。萨婆多此云一切有。见有得道也。荆溪云。若依萨婆多等者还约小诠宗以破于小。故约有门用破空门。二料简。荆溪云。问三相四相等者若但立三则无异相。此亦兼破计常故也。二若作下破空门执。三有师下破古。二约无生门二。初悬示分科二。初悬示义旨二。初总示。即是诃取衍门等者令二教执方便者及圆起语见人而自警言弥勒不退尚自被诃。我等初心安敢固执。固执既忘不障正道。二何者下征释三。初引经列名。二三藏下约教释义。无无生记者以无生是断结位故。荆溪云。三藏伏结等者此正破也。更引三藏者明但有于首楞严三尚自须破。故三藏教未得无生不合求记。故权无生非正记位。虽复立之立即寻破。与而论之出三相耳。故下历教皆先引前三教非真次方破于权实得否。干慧至性地等者正出通位。与三藏教三祇百劫其位齐也。若闻授记心则等者破弥勒者令余息心。若破诸天恐滥破余悕冀者耳。三前三下结判诃意。心祈此记者祈告也。告求此记也。二随文释义二。初约无生理破三。初历示诃意二。初明无生记位二。初略示无生。二但三下广明记位二。初总诫。二三教下别示二。初释前三记。虽未发心者未发大心也。二通下释无生记。亦名欢喜地者以初见谛心欢喜故。故借别名以名其地。常住佛果为异者荆溪云。此是究竟法身记也。若通教中唯有八相无法身本故不名也。故望法身此为永别。若智若断名别教无生者借通教名通途用之。剥葱切葱之异者次第断惑从外至内犹如剥葱。不次第断内外俱破犹如切葱。问六根净人见思先尽何异剥葱。答三惑一心谁论先后。粗垢自落宜善思之。二但禀下示弹诃所以二。初明初心起著。二为此下明寄高训下三。初标示。二所以下正释二。初明寄高弹诃。荆溪云。将穷三教无生之源者即补处位名之为源。二若通下明训下受益二。初约教总明。若圆菩萨者五品人也。二复次下历位别示。约理被弹者即约圆无生理以弹诃也。三而须下总结。二若以下正解经文四。初解无生受记。二而言下解无生是正位。金刚般若等者荆溪云。然其三教跨节言之皆有此义。若合前喻者贤圣如文武无为如天子。三无生下解无记无果。四所以下解云何受记。二若弥下总结显益二。初寄意获益。二立问释疑。荆溪云。为兜率天王等所作两释约诸天子及弥勒身。二约无生行破二。初叙意分科。行成智断者由缘了行得智断果。如生是智。如灭是断。二随文释义四。初双定二。初总明定意。诸佛菩萨至斯尽者观无生在凡。智生惑灭在圣。真智至渐灭明菩萨分得。若智至斯尽明诸佛究竟。二就此下约教正释。玄约三教者荆溪云。此但云三教者大破小故。若通至有异者理一向异。何须致疑。事虽云同仍有小别。是故文致一往之言。言小别者界内外殊。两修之别者次以不次故。二双破二。初述意总标。偏圆二真者通理偏真。别圆圆真。别教理实教权证道同圆通名圆真。二约通下依标正示二。初约教显义二。初难通教二。初出弥勒所执。从如有行荆溪云。先立当教理以为得记之情执也。二明净名难破智断非如二。初牒经示义。二结句重释。初即约如体。次即约如事。故荆溪云。体乃约理四句从事。事理虽二推使不二也。事理即是智境相依随理。偏圆皆有事理。初牒经示义二。初牒经。二难意下示义二。初示义二。若如下结难。二结句重释二。初结句示执。荆溪云。由能缘等者前以理约行。今以事约行。二引偈难破二。初通破四句。并如初句等者应云偈言亦不从他生。岂有所缘真如之理生智断而得受记也。偈云不共生。岂得能所合生智断而得受记也。偈云不无因生。岂有离能缘所缘而有智断而得受记也。二四句下正示所执。二难别圆。二问答科简四。初简三教真缘自他。荆溪云。此乃准前释文为问。问法华玄文明车体。中藏别二教以缘为自。通圆二教以真为自。与此不同其意何耶。答亦不相违。但意各别。故使内外各有即离。即者初心即得真理至故。故乘理用真理为自为体。非实理故不得为自。故藏通理并皆为他。由此因缘依之。二简别圆真缘不等。问通教等者荆溪云。真既未极故曰断无。还从智生故云他耳。机教不同者机是钝根故教成次第。别明下荆溪云。然复别教应须从容更云二义以申其旨。地前一向以真为他。登地亦容以真为自但别得名多非登地。是故今文不以为自。又真为自须有二义。一者从理。二者破计。言从理者智尚本有。况复境耶。故修性合时必从本说。故从本说名为自生。乃至双非理性本无自他故也。二破计者还须依理。理非自他何得计四。前之二教唯有破计。故后二教皆依远理。三简圆教真修四句二。初问。二答二。初明四句不生。二若四下结成难意二。初示难指广。二不深下结胜况劣。四简净名一难三益。峡乡者悬名亦州。秦将白起攻楚烧夷陵即其地。魏武于此置临江郡。后魏为拓州取开拓之义。后周以居三峡之口因为峡州也。一番所难等者净名一难合僧[綏-女+(工/山)]尽像。三教破执合随人动止。三双并二。初分科。二随释二。初以四为并端二。初标示。二正释二。初通教二。初示逆顺。二正解释。文有四段。以通教所谈生佛依正悉空故。故得逆顺以并弥勒。初约众生如顺并。假人至无二者众生即空弥勒即空凡圣虽殊空体唯一。异则非如者不异曰如。如秖是空。空何曾异。若有二异。定非是如。非三数番者数四也。彼通此并义实无穷。岂止三四。二约一切法如顺并。前唯正报此兼依报。依正俱空。故得为并。须类说之者应云若国土如不生不灭不得受记。弥勒如亦然。例初番说之。何者至佛不授者荆溪云。此乃引异而难于同。况复此中且从破说。若从立义无非授记。一切诸法得记何爽。依尚可记正何所论。净名今且寄衍权教以不记法而难于记纯依圆教。何所难耶。故圆教中因果依正事理既其不二。理既圆具。记亦何疑果有因。无无常果耳。故大经下引证者大旨亦然。故亦且从权教以说。三约众贤圣如顺并。荆溪云。小乘贤圣权无记义。实教具如法华经也。故四味著诸法如及记小乘则为如来绮语之过。故知。净名不可即用法华经意。故且还依方等部难问。若尔何不用于方等中圆。反以诸法无如为并。答还是方等带别之圆。故亦未得彰灼而说。华严初顿理无余说。四约弥勒如反并。一一皆云等者反并第三番者。弥勒如无生灭得受记者贤圣如亦无生灭应得受记。贤圣如不得受记弥勒如那独得受记。若如有异是则非如。若如无异那得一受记一不受记。诸贤圣不得受记者即弥勒亦不得受记也。次反并一切法。次反并一切众生。例作可见故云宛然。二别圆。类通可知者但别圆两教皆约中道真如作并为异也。其中圆教既心外无境。故弥勒得记何妨小乘贤圣。一切依正十界众生一时得记。以弥勒心遍彼彼故。彼心遍弥勒故。三无差别举一全收。约理虽同约事元异。故弥勒受记不关于他。故使净名引彼理同难此事异。又亦如前荆溪所述。带别之圆以为难问。凡于圆说善须得意。传斯宗者若自若他无使乖背。厥或口宣融宗心昧斯旨。如福德子而无寿命。弱丧徒归犹迷本族。如受贵位不识祖宗。亦如死人而著璎珞。用是福为用璎珞为。二正结并二。初标示。二正释二。初约教二。初通教。二别圆。于中约圆消。此结文以理同难事异。其意弥显。何妨方等对彼圆机直示。一切悉皆得记于圆成显于二成密。况亦不妨依荆溪释以方等机故。二若弥下结显。四双结二。初分科。二随释二。初约破智德释二。初正释二。初约教正示。众生烦恼有智慧相者如波有水相。动静虽别湿性无异。动有静相其意弥显。人面福德犹成分喻。二虽兼下结判释疑二。初结判。经意在圆者荆溪云。初总释中虽有多意或三诃一或一诃三。故今收之明文正意。今谓。大师既云经意在圆则释前破并等文。悉应事异理同相对并难利根得悟岂异法华。钝根守株未乖方等。寄语后德。思之审之。二问下释疑。荆溪云。何以三教俱破者亦应云四教。但三藏教生门破意。故此文中不须重述。问秖应更约通别二教。何以破圆。答前总释中已料简竟。圆人破于语见等三。今答中但通云执。二此结下结示。二约破断德释二。初正释。别教云众生如即涅槃相者理本寂灭。但为惑覆所覆之理名为涅槃。既众生本有何须在果。二此释下结示。三结过劝舍二。初分科。二随释三。初正结过二。初正释。二料简。荆溪云。答大论等者佛虽复说性常离著。今恐有著。是故须破。若以诱论佛亦自诱。何但弥勒。然佛必无能化想著。虽诃弥勒能化想著意令天子执记念袪。若舍执心转权归实。二劝舍二。初正释。荆溪云。执得权记执即名邪。二料简。三解释四。初破藏。荆溪云。大论委破者广破三藏菩萨因果具如止观记。二破通。荆溪云。破如金刚等者经虽具三今且通破。是故今文以别圆破皆云不可以身心得。言不可以身心得者身声是色。举色例心。三破别。因灭等者语出大经。意实通圆今约语便。故且在别。至初地时灭九界阴显佛界常。如是下正用四句检破。色灭得常是他生。不灭得常自生。共离可知。以不自不他不共不离名菩提故。四破圆。不须缘修等者别教必假地前缘修以显初地真修。故云因灭是色获得常色等。圆从初心即观本具。至于初住任运开发。岂同次第假缘显真。故知。圆教虽立真缘始终理一。言缘修功德智慧者功德约身智慧约心。次复下荆溪云。以前未立故便立之。故前等者重将前破以示此立。即破中立。四广说真菩提相二。初叙意分科二。初总叙来意。二分科示义二。寂灭下随文释义。三初略说实相菩提。标章一切法趣心者十界四教摄属于心心外无余。岂复甄隔。一切即心心即一切。示迷令悟强云趣耳。心即中道者心性不动虽立中名既无伪妄。体复不异故曰真如。故此真如名为寂灭。实相菩提者菩提翻道能通为义。即向心性寂灭遍通一切。故号菩提。四种相有十六相者荆溪云秖是四教一十六门执异成机。故以门逗。元知实相本无十六。故有下即三惑二死也。若实至皆灭者圆教四门皆即寂灭。岂存四相。何况下圆执尚灭况余三教。生不生即对别教。如前释通序中明。若在诸文皆对通教。今云等者等取通藏。二正约真智断明菩提二。初分科。即摩诃般若者荆溪云。此从三德中般若立名。于二因中即名了因。于二严中即名为智。余一切法准之可知。明真断德者智德既是般若此则名为解脱。名缘名福对上可知。二不观下随释二。初略二。初二番明真智德。荆溪云。经云不观不行等者此望下文断德释义。乃是反名而用释义。何者观名智德。不观名断。不行亦尔。例之可知。亦可云不断名断不智名智。凡诸释义皆有其势。若立中破即从反释。若破中立应从顺说正明有智即是菩提。疏云。心心数法不行者以证真空。为行般若者以证万行。四种至及一切法者若准四教二严之外则无复法。今以人天及一毫等得名一切。下去例尔。二四番明真断德。荆溪云。离四门等者既云缘修。即是三教之四门也。言一切妄想者具如前文灭诸相中。障是菩提等者平等法界菩提理也。诸佛不行此破方便教中自行。佛不度生者即破方便教中化他。凡云障者不过此二。即是上求及以下化。上求兼自下化唯他。故云即障诸方便教门之誓愿也。二广二。初标示分科。荆溪云。少说断者菩提名智。今释菩提不多言断。故初九中但有二断。由少复杂故不分章。所以有者欲明圆文智断不二。二随文释义二。初九番正约智德。荆溪云。若有方便偏教至对内意根即是二者权教初心不离情想。不知意根即是菩提。以有能对及所对故。圆真至非智来会者从初发心智与理俱。由智从理因果义同。岂从智因来契理果。而不与合者一者无明不尽。二者无明体如。二七番明不可以身心得。荆溪云。次七番即不可以身心得等者前文已破身心得。竟今复言者前一向破今明相即。得而不得不得而得。下去诸句一切悉然。言无处者方便教中心为能依于身土。是故以色名之为处亦可身心俱名为处。观智即是能依法也。离所依外无别能依。假名等者观假即理理摄一切。不同小乘观无我等。三还约实相妙理结成真智断。菩提不可以法复比于法者全能喻是所喻故。非诸下秖是佛界菩提非九界所知耳。凡谓六界。小谓二乘。并菩萨是为九也。然于佛界当以六即简之。岂唯此中。文文合尔。五诸天子得益。四结成不堪。二命光严二。初分科。二随释二。初命问疾三。初叙意辨位。二所以下牒名释义。八种光明者观骨人眉间所放之光其色有八。谓见地色如黄白清洁之地。见水色如深渊澄净之水。见火色如无烟清净之火。见风色如无尘迥净之风。见青如金精山。见黄如薝卜华。见赤如春朝霞。见白如珂贝雪。转为下即八胜处十一切处也。如法界次第。此等皆名定果色也。暹云。八色唯意所得则属于心。今据骨人所放故属色。大经琉璃光等者彼德王品云。时大众中忽然之顷有大光明。非青见青。非黄见黄。非赤见赤。非白见白。非色见色。非明见明。非见而见。尔时大众遇斯光已身心快乐。文殊白佛。今此光明谁之所放。如来默然不说。乃至五百菩萨互相咨问悉皆默。佛问文殊。何因缘故有此光明。文殊答云。如是光明名为智慧。智慧者即是常住常住之法无有因缘。云何佛问何因缘故有是光明。是光明者名大涅槃等悉同初文。乃至云。亦有因缘因灭无明则得三菩提灯。佛言。文殊汝今莫入诸法甚深第一义谛。应以世谛而解说之。文殊乃答。东方不动世界琉璃光菩萨欲来至此。故先现瑞。今举非青非黄等以证理光。故云即其事也。彼经下引彼经配成今意。光明者即是第一义谛者即经云。光明者名大涅槃也。三藏通别但有色心二光者荆溪云。方便教中不说理具。是故不云第一义光。言色心者光既是色。从色放色但可云色。心即偏真由真偏故故无第一义光。别教地前同于未见心光不无小异。以知但中理故故唯有之言简于三教。第一义光即圆真也。然第一义非不由色。全色是心从心为本。小乘不即致分色心。应细约教一一分别。名为童真者唯第八住名为童真。今通取无染。则始从初住终至等觉悉名童真。金色迦叶者即大迦叶身作金色。又纳金色妇迭卧无欲舍而出家。三前命下对前明益二。初对前辨义二。初明始终咸一。二明总别无殊。二净名下受诃明益。二辞不堪二。初分科。二随释四。初奉辞不堪。二述不堪之由二。初叙意分科。二随文正释五。初出入相逢二。初正释。荆溪云。先约事释。次或有下即约理解。若迷若悟无异路。故如人迷故以东为西迷悟人殊理路一也。若从示迹以为解者。光严从实而示权不出而出。净名从权以示实不入而入。二料简。二光严致敬作礼者迹同乡党。现修长幼礼也。西域记云。彼土致敬之或其仪有九。一发言慰问。二俯首示敬。三举手高揖。四合掌平拱。五屈膝。六长跪。七手膝据地。八五轮俱屈。九五体投地。三问何来。四答道场来。荆溪云。为欲至事迹者唯欲说于圆理故耳。故于圆教能表之事亦破皆令入实故也。五光严重问二。初正明道场二。初约事总释。穬谷芒也。治除下心惑合穬糠实相合米。二约教别释。虚空莲华为座者秖寄别教成道处说。以圆成佛亦无别处故云犹是问虚空为座何身所坐。答以如虚空身坐如虚空座。身座相称能所交融。即寂光法身依正不二也。秖由理具至果方尔。故使初心亦坐空座。故法华云。如来座者诸法空是。此即观行空座也。今明界成即究竟空座也。应约六即以辨座异。二光严下与问所以。三正明被诃二。初悬谈义旨二。初明被诃因由二。初明光严执情。二显净名诃意。荆溪云。焦炷具如止观记中竟明。焦炷但是断位今则非果理不离果理。虽非因理不离因理为道场也。是故断非初后不离初后。依之任运自得道场。二问下示圆道场义二。初问答简偏。荆溪云。一往约观于义犹疏。但是附理。方便至为例者仍约当分。二但净下正示圆义三。初重请显圆。一中无量者于一心中具足横竖一切诸行。故云一中无量。而一切行不离一心。即是无量中一。今净名开总出别。意令物机了别即总。今据现文先总次别。故云一中无量等也。如囊下囊如一心宝如万行。宝在囊内行具心中探以示人。喻于一心分别广说。二但示下类通大事。前总答道场类彼。其车今示横竖犹谈高广。三若随下指文示意。约圆初心者于观行心总揽横竖。乃是今文正意。二随文正释二。初分科。二随释四。初一往竖明二。初悬谈义旨二。初依别竖对。二亦不下依圆横辨二。初初住横论。荆溪云。具此三心如磁石等者任运意也。显住任运上求下化。二此下下例示诸句。二直心下随文正释四。初直心。华严等者荆溪云。引初发心成正觉以证直心是道场。了达至一切证无虚假。八直即八正也。法华难五品等者至五品位必至六根深趣初住分真道场。二发行。荆溪云。具发万行等者自行化他俱得名行。三深心。荆溪云。自然流入海亦证深。四菩提心总前三心是三德菩提者此对前三心作总别释。直心是法身德。实性菩提深心是般若德。实智菩提发行是解脱德。方便菩提。今总揽前三。故云菩提心是道场。如此三心不纵不横名无错谬。二一往横明二。初悬示分科。以横望竖者圆心之横收别之竖。以阿字门具诸地故故成高广。二一约下随文释义五。初约六度自行二。初标示。皆具五种者世间及四教故。具如前释者即前释净土中也。同是取土利物道场。岂非当得成佛之处。故同净土明义。二布施下正释。荆溪云。六度中一一皆云法身者六度悉能满法身。故然但用对治以为能依。故一一句皆是所依。所依即是法身也。文为六悉可解。二约四等化他二。初标示。荆溪云。四等皆须从圆以释。语似方便释使成圆。今谓。一心三慈乃至一心三舍四三互融方称文旨。二正释二。初四等如文。二能化法。四等在内。化法在外。由神通等四。四等方能利物。文为四。初神通。荆溪云。显出法性真净六根者入初住六根具十。六根即是六通故也。二解脱。荆溪云。乃能出等者除入胜处也。言能出二乘等者小从大出大必具小。故今开之皆令成大。以其因中等者因中用于小乘八解。后转入大见八解理。一一地中具足佛性。是故转名王解脱也。后用利物还依本习随宜设化。以一切法得入中已悉具难思化他之行。心之与法俱名行也。故成二十五三昧中胜妙解脱也。三方便。荆溪云。方便是道场等者方便即实道场存焉。四四摄。三约多闻进行二。初标示。二正释二。初多闻进行三。初多闻。荆溪云。多闻是道场者自治治他俱得名为如闻行也。言显发者即于文字而达至理。释道场义二。皆云初心菩萨者道场即是从果立名今通于因。故并云初心。发心毕竟二不别故亦可以六即而分别之。然此四菩萨初二约果后二因者亦表初后不二故耳。二伏心皆名伏者以有上地惑故。金刚等觉居众伏之顶之。三道品界内四谛至有为者界内之灭犹有变易。故成界外之苦。所以四并有为。界外苦集道即有为。灭即中道乃是无为。无量下前约内外对辨。义通通别以两教邻接故。今于界外更简别圆则知。三并有为乃属别教。圆中四谛唯苦集是有为。若论即即苦是灭。即集是道故全有为即是无为。故此苦集与别全殊。以别苦集定是有为不能即故。二观谛二。初标示。二正释五。初谛。显权实理者十界唯心权实理一。四种四谛摄无不周。二缘起。有四种相者随四智所观也。得三种菩提者以观三道即三德故。见三佛性者还约三道对论三性。三烦恼。及以佛法皆毕竟空者有法过涅槃者亦如幻化故。四众生。观九道至真性者既达己心九界当体空中则摄外事境一一咸尔。以内外不二自他互融故。下观实法例亦如是。五一切法。得五涅槃者即舍无常色获得常色。受想行识亦复如是名涅槃也。四约降魔说法二。初标。二正释三。初降魔。二三界。三师子吼。五约力无畏果德二。初标示。二正释三。初力无畏不共。十种智力者暹云。彼经第十四卷初云。智首菩萨问文殊言。佛子菩萨云何得处非处智力。过未现在业报智力。根胜劣智力。种种界智力。种种解智力。一切至处道智力。禅解脱三昧染净智力。宿住念智力。无障碍天眼智力。断诸集智力。二三明。三一念。三结释。荆溪云。初文开章即云结释。此中从便即云结成。释秖是成耳。除伪显真者除三教伪显圆理真。三命持世二。初分科。二随释二。初命问疾三。初叙意辨位。二所言下牒名释义二。初总释实相真心。领忆诸法者一念三谛具足三千名领诸法。二持义下别释二。初标列五名。二四教下约教释义二。初简偏取圆。二一遮下依圆释义二。初历解五名。二菩萨下结成圆具二。初明初后圆具。二持世下结施权益物二。初正明施益。二开即下结示显位。暹云。总别不二者秖是亦总亦别。善德即是非总非别。皆在初心故也。三前诃下对前明益二。初通辨弹诃。暹云。皆破果上因中者且约偏说义皆互具。二今佛下正明今益。二辞不堪二。初分科。二随释四。初奉辞不堪。二述不堪之由二。初叙意分科。二随文正释五。初住静室。二魔作释来。经云。时魔波旬者。肇曰。波旬秦言或名杀者或名极恶。断人善根因名杀者。违佛乱僧罪莫之大。故名极恶。经弦歌者周礼注云。弦谓琴瑟也。诗传曰。歌谓曲合乐也。论语子之武城闻弦歌之声是也。疏分二。初略释。已得圣道者得初果也。若约大乘即二地菩萨也。二今明下广释二。初约教正释二。初约四魔。觉知折伏而已者即用无常观观察五阴。伏三界结名折伏也。树王下先降天魔者缘起如瑞应。辅行第一备引。二约八魔。三藏至伏四魔者即邪常乐我净也。圆破八魔者二边即中魔。即佛界不破而破名为圆破。所以八皆称魔者魔名杀者。常等杀真谛善。无常等杀中道善。故初住已上虽分证真常无明未尽变易仍在。是故无常等四极至后心。问别教行向已伏无常等四。既未证真常。所观俗谛为魔摄不。答亦是常等所摄而非界内邪常。所以然者夫理本无名强为立名。虽强为立德不出四。佛灭度后外人窃用常等四名以计神我。故佛初出说无常等以破常等。二乘不了计无常等以之为极。故佛复说常等四德破无常等。出假菩萨异二乘边名为常等。菩萨不达但执教道又说非常非无常等破之。今圆初住圆破八魔显双非也。而双非秖是真常等四对破二边得双非名。二问答。料简二。初问。二答二。初总明持世权施。二别约三义对辨二。初正明三义二。初释三。初事理一方便至一如者前三教人悉皆避事入理。藏通避生死入偏真。别人避二边入但中。通教虽即避事咸同。岂知性具三千彼彼互融一如无二。无所去取等者魔即佛故无所去。佛即魔故无所取。魔佛一如。有何滞碍。如是观者名为能觉。不为境动所以能降。岂闻佛即是魔便求魔法。须了即魔是佛。所以能降。凡云相即意显理融。布教之宗本令舍恶。事理真妄魔佛内外一切皆然。将来学者幸宜留意。二约真缘。常住三昧寂而常照者心外无境。魔岂能藏形耶。分真悬见其事可知。若圆初心唯达实相恣其变怪寂尔如空须备方镜。至不能变本形等者抱朴子曰。昔张盖蹋及偶豪成二人精思于蜀云台山石室中。忽有四人。黄绢单衣葛巾往到其前曰。劳乎道士辛苦幽隐。于是二人顾视镜中乃鹿也。续搜神记曰。林卢山下有一亭。人每过此宿者或病死。时有郅伯夷者。宿于此明烛而坐。中夜忽有十余人来自共蒲博。伯夷密以镜照之乃是群犬。三约调不。二权教下结。二今持下结指其人。魔亦知人等者有他心通故。三魔来不识。人中姓者缘起如涅槃记。乃令转教者荆溪云。乃今转教说于般若也。亦是三德者常住法身般若慧命解脱法财。五种三坚未知说何者既破天乐秖应为说三藏三坚。但天主机难可定判。破欲之后岂必藏耶。俱通四机故未定判。四魔更施女经云。可备扫洒者上悉报反下所买反。通俗文云。以水掩尘曰洒。曲礼曰。纳女于天子曰备。百姓于国君曰备酒浆。于大夫曰备扫洒。郑玄云。酒浆扫洒妇人之职。生公云。因其说法可诡以从善。实欲以女乱之。五嫌怪不受而要我者于遥反案要犹强也。亦要难也。广雅云。要遮也。三明不堪之事二。初分科。二随释八。初净名觉悟持世。娆固者纂文云。娆戏弄也。固字宜作厌蛊之蛊。字林蛊音固音古。尔雅云。蛊疑也。郭璞曰。疑惑人也。摩蹬伽经作扰蛊。谓此魔作扰乱厌蛊也。生公云。固者非虚焉。二净名就魔索女。三魔惊惧欲去。四空声劝舍。荆溪云。空声三释并无去取者已如前文阿难中释。生公云。非维摩诘则是持世也。亦可魔自作之耳。五魔舍女。俯仰者谓低头仰举首也。谓自强为之也。六大士为女说法二。初叙意示义二。初总叙来意。二分科示义。二如应不随文正释二。初劝发心。二劝修行二。初叙意分科。二随文释义三。初净名劝修法乐。二天女请问。三净名答。三初悬谈义旨。二分科略示。三初文下随文正释五。初乐归三宝。二乐离集谛。三乐观苦谛。四乐修道谛二。初分科。二随释三。初修行本。二正行皆名法下阙乐字。三遍行二。初对前辨示。二乐广下牒文别释。降伏众魔者荆溪云。净名寄此潜讥魔众。以示天女住宫之仪。乐净佛国土者一切皆是佛土之行。此中别示净土言者即此别示是通示也。恐诸天女未有菩萨净土缘。故乐成就相好者相好即是取土之身。诸方便教行时非证时者前二教人行证可知。别教地前名为行时。未见中道不名证时。若小证者通教七地及两二乘亦粗通两教学地。示教利喜者大论五十九云。示者示人好丑善不善应行不应行。生死为丑。涅槃安隐为好。分别三乘六度如是等名示。教者教言汝舍恶行善是名教。利者未得善法味故心则退没。为说法引导令出。汝莫因时求果。汝今虽勤苦果报出时大得利益。令其心利故名利。喜者随其所得而赞叹之令其心喜。为乐布施赞布施则喜。故以此四事庄严说法　大集等者此则彼经明通明禅五支。中喜支相也。彼经云。如心觉大觉思惟大思惟观于心性是名觉支。观心行大行偏行是为观支。如实知大知心动至心喜是为喜支。身安心受于乐触是为安支。心住大住不乱于缘是名定支。止观以真俗二谛配释。如心觉大觉等疏文所引语小不同。今文如实知剩真字。至心下阙喜字于义无妨。去取难解者此诫后人当随经部增减释之。即去取也。五结成法乐。七波旬乞女三如疏。八大士还女二。初分科。二随释四。初净名还女。二诸女请法欲还。事须咨请者左传曰。访问于善为咨。咨亲为询。咨礼为度。咨事为诹。咨难为谋。今是访问于善也。三为说无尽灯。有尽灯之无尽者灰断故有尽。转次即无尽。四诸女致敬随去。四结成不堪。四命善得二。初分科。二随释二。初命问疾三。初叙人辨位。二所以下牒名释义二。初总释。二但约下别释二。初正明四教。是则无得为得等者法性则无明无理可得。无明即法性无事可得。事理俱忘。故云无得。如是照了名之为得。故云无得为得。照了于何秖了无得故得无得。又境能发智名无得为得。智能照境名得无所得。境智互融彰名善得。二今长下结示立名。三其义下对前明益二。初对前辨义三。初总示施权。二何以下对前正辨。三此即下约圆结示。二净名下受诃明益。二辞不堪二。初分科。二随释四。初奉辞不堪。二述不堪之由。经云。一切沙门者罗什云。佛法及外道凡出家者皆名沙门。异学能大论议者名外道也。孤独乞人者孟子曰。老而无妻曰鱞。老而无夫曰寡。老而无子曰独。幼而无父曰孤。此四天下之穷民无告者。罗什云。乞人有三种。一沙门。二贵人。三贱人随其所求皆名为乞人也。疏为二。初述意。二言文下正释二。初总释。关河旧解者谓。关中河西诸师也。荆溪云。观今文意不取此解释。弟子中前诃弟子。已久除邪。今诃菩萨须与小异。此乃以圆而诃于偏。或圆诃藏。是故不取其行。邪祠者祠音祠祠祭也。曲礼云。祷祠祭祀。供给鬼神。非礼不诚不庄。宰牛者宰割也。二但施下别释二。初约四教辨义。四教相望唯圆名度。一切法趣等假也。檀尚不可得空也。云何下中也。达施三谛到大涅槃方名度也。二实是下明示权利物。三正述被弹之事二。初分科。二随释六。初正弹诃二。初正释。二料简二。初正简财法二。初问。荆溪云。文但略消法施而已。经但对财而云法施。其旨难辨故须问起。然向疏文虽说财中有法之理未是彰灼示其观门。今欲双明故亦须问。二答二。初双标。备有两义者一以说法为法施。二以即财具法为法施。荆溪云。义通于四。即理唯圆。故约法论财。用施一切受者无不咸沾法门。法既无涯施亦无限。以此传化如无尽灯。二经论下双释二。初通约四教财法两殊。此答初义也。以说法为法施义通偏小。二今不下别约圆融。即财是法。此答次义也。则财是法名为法施不通前三。文为二。初通明施义二。初略示。财中具足一切佛法者财即色尘也。岂秖心遍。其色亦遍。色何以遍。色则心故所以三千依正不出一尘。故云具足一切佛法。是知。不但唯心亦乃唯色。若不唯色色非心耶。唯色唯心一体无二。从要从的须指唯心。庶几精详无令失意。二如无下广辨二。初依法华辨示。二今净下引今文释成。何关说法者即财是法功由观心不因口说也。二今文下别示今文三。初明财中具法。二若能下明受者蒙益。三如此下不达遭诃。一切同沾者若了一尘即己心性是则具足一切诸佛法。亦具一切众生法。以彼彼互融三无差故。故施一尘量等法界。以其不达致被弹诃。二问但下更简遍圆。问意者圆教观心施财既名法施。前三教人行布施时若依当教修观得名法施以不。答中云亦有此义者荆溪云。此非正意义立而已。故云亦有。以三教心不能即故。故三教理理外论事。事不见理不称圆宗。及但约观以为解释故云但非圆普。出没者有无也秖圆教中于诸经论有无不定。何但前之三教文耶。故四教文并得名为出没不定。二善得请说。三净名略说。荆溪云。具十界法至即是施法者问。双照即是施十法界然施十界。有何功德。九界若非何以施彼。九界若是用佛界为。答若事若理皆有胜益。所言事者断六界法与其四界。与其断法故名为施。后四界中卷权归实。渐与不定事理皆然。所言理者十界之理同在一心。不一不多不无不有。十即是百百即是千。千即三千而空假中。故空假中咸名理法。法不出事故号法财。以法融财以财引法。用施于彼名为法施。故法在财名波罗密。如意珠譬思之可知。复次下亦令用权助不思议。即如法华异方便等。通望众人亦名一切。四善得重请。荆溪云。又迹示未悟者若尔本地善得此会自知法施之理。但为受者其心未融故重请之成受者解。符成之义其理宛然。然净名元示财中之法。意令后代行者说者睹文对境皆须约财论法故也。五净名广说二。初悬示分科二。初悬示二。初明财中具法。若离财等者三教于财必无其法。二所以下明受者获益二。初正明获益三。初法。荆溪云。以此施人至一切法也者问。诸佛菩萨深位之人何尝离于以财导法。众生受用地水火风任运常蒙佛菩萨益。诸佛菩萨不可数知。受用时长。众生久益。如何更令凡夫假想如是作者所益几。何况复反隐佛菩萨术。答其义实尔。然须晓宗。先荷圣恩兼蒙凡益。但化物之式譬若征夫。大阵难当理藉多战。良将虽强不容独致。傍赏散健并力共攻。散健获勋功由将术。况设未破贼教缘何嫌。卒急施兵拔健。为将纵未全可。勉强砺器方堪不难。故诸菩萨无始运慈而诸众生亦无始沾化。以是得知众生难化。常处生死受苦时长。忽感应道交乃彼此兼益。况复众生亦有先修净土行者。彼彼弘愿更互相熏。彼彼相资至果方益。即受化者共别不同彼我悉然。深可思也。故一佛出世众圣咸臻。须达老婢例之可见。二喻三合。二引例释二。初引大经。彼喻佛性遍于五道。今喻法施遍于五尘。二众生下今释成。二分科。

　　维摩经略疏垂裕记卷第七



　　维摩经略疏垂裕记卷第八

　　　　钱唐沙门释智圆述
　　二一约下随文释义四。初约四等。荆溪云。无施无受等者意明大舍等无缘慈。是故彼此皆云无也。故以四种不可说法名为平等。即是大舍之体理也。平等真法界佛不度众生等者于此舍中慈悲喜三即是度心。舍中无著即是不度。然四与六及诸杂行一一皆是独头法施为欲相成故并列耳。二约六度二。初正释。所以六度次四等者荆溪云。四若得六方称兼怀。二料简。何故双释者即前云起五种檀四权一实也。三约三脱。荆溪云。约三脱者即以空等对化生等。既是圆行应具一切。对虽且尔不必全然。互对亦成圆行故也。用互对意一一释之。令成圆义方称教旨。四约众行。古人分为十段。今且依之初护法度生。四摄谓爱语利行布施同事。二敬事修施皆如供佛者以介尔有心三千具足。不轻皆礼盖此意也。三六念六和生净天第一义天者大论云。三种天。一假号天如人王。二生天即三界诸天。三清净天即三乘圣人。大经四天。谓世天即假号也。二生天。三净天。谓四果支佛。四义天。谓十住菩萨。故彼经云。以何等义十住菩萨名为义天。以能善解诸法义故云何为义。见一切法是空义故又云。我曾闻。有第一义天。谓佛菩萨常不变易。今明达檀法界能破无明。即生义天及第一义天。六念所缘既通四教。故兼云净天。故知。净天即前二教。四种六和者类例委作。其义可见。今且略示圆中六和者然此六法并应云和敬。谓身慈和敬等。又文所列小不次第。若依常说者一同戒和敬。谓通达实相知罪本无。为欲安立众生持诸戒品无有乘诤。又和众生因于戒善未来必得菩提。是以敬之如佛。故说同戒为和敬。二同见和敬。谓通达实相本无知见为欲安立众生巧同知见无有乖诤。亦知众生知见开解必得种智。是以敬之如佛。三同行和敬。谓通达实相本无念行。为欲安立众生于实相理行行无乖。亦知众生因此诸行当成佛道。是以敬之如佛。四身慈和敬。谓住无缘慈现诸威仪和同九道。亦知众生悉有佛性未来必得金刚之身。是以敬之如佛。五口慈和敬。谓以无缘慈普出众音和同九道。亦知众生悉有佛性未来必得无上口业。是以敬之如佛。六意慈和敬。谓以无缘慈现诸心意和同九道。亦知众生悉有佛性未来当如佛心。是以敬之如佛。既知四下四理虽殊三谛收尽。一心三谛互融无滞不可说示。名为质直。四正行净心而近下为实施权。故近偏小贤圣。五调恶出家恶人来乞等者为恶之极不过阐提。既有佛性其即是佛。岂于佛所而生艰难。部虽未谈圆意无异。六说行无诤。七佛慧解缚。八相好净土。九鉴机了法。随情权实者统三教为随情。以对圆融名为随智。不同诸文明三种也。起于慧业者荆溪云。此亦复与诸文不等。诸文对智或云因果。今乃以慧而荡于智。十断行助道。五结成法施。经云。如是善男子等者荆溪云。如前诸句。一一皆须约圆施心细辨相状。具如前章明。诸教意来入此中寄法华说述其观旨。悉入法门达财如法方称此中诸科文旨。若唯消法相何能涉于财中法耶。法施既迷亦不达于菩提道场及法乐等。如今消释方表其事。是故不与贪等相应。乃至不与无量相应。唯与一实不受冥合。六时众得益二。初八科。二随释二。初婆罗门发心。荆溪云。此最利根。是故于中别标其发二善得清净二。初分科。二随释四。初善得心净致敬供养。二净名谦让不受。三善得重请令受。丹诚赤心也。四净名受已回施二。初叙意分科。以无所受等者自性寂然本无所受。随机利见四教明受。故云而受诸受。二随文释义四。初回施悲敬两田。福田不二者种福之田名为福田。悲敬虽殊皆堪种福通名福田。种福虽同高下实异。今于事异而达理同。乞人心地三千与难胜心地三千互入齐等生佛一致名为不二。了达不二名法施会。二众见璎珞在彼佛上。四德无碍者四种以表四德。不相障蔽以表无碍。三净名略说法施之会。四城中乞人发菩提心。四结成不堪。二命诸大菩萨。

　　问疾品

　　二室内说法。引接摄受二。初对前略示二。初释品题。二明来意二。初示义。荆溪云。前明净名托疾等者即指前来两节文也。方便品中广为诸来问疾者说此有二义。近为俗众当座之益。远为后时耶定成经。即方便品初料简文是。次弟子品初云自念寝疾于床等。具如前文五种利益。今欲总以前二处文而为室外。室外弹诃者问何以不云世界悉耶。答二门各须先欢喜已方可为说。二门共有是故不论。问第一义理亦是共有何以明之。答虽即共有有入不入而于入者。故须说之。又世界一种有则不定。若第一义一向须有。是故须说二。已折下结意。二开章委释二。初列章。二随释五。初此品来意二。初总示。荆溪云。权谋者明方便。品处处现身即其事也。应问云无谋之权。何以更得云权谋耶。答无谋即是大权谋也。大像无形大音希声。故知。不思议之权谋即是希声无形大形声也。前已用四教等者言凡夫者指方便品。言二乘者指弟子品。诸偏菩萨者指菩萨品。问秖应云以圆折伏。而云四者何耶。答诃凡用藏诃小用衍斥大用圆。或展转诃。故须用四。今叹等者即指文殊称叹。净名令修等者即指调伏慰喻之文及下四品也。入不思议指不思议品。得见净刹即指香积阿閦佛品。言及下五品者至下文中各随其品不出折摄。二别释二。初列章。荆溪云。此又为五者亦与前品五义意同。而但与前名异义别。亦可言名同义异。以文殊受命亦依文殊各随五别于此须与前文辨别。二正解五。初为赴时众渴仰之心。荆溪云。亲承者向虽闻述被诃之事但可罔像才信而已。若见神变并闻智辨得益不轻。故须随从。二为三观摄受引入。三为扶成净土之教。荆溪云。随障尽多少者障即宿障。障必具三。以同居中分净秽故是故于障必须分三。不同缘集但三种也。若二乘人已入位者亦可从于显露教说。复亦须云令显入位者成于生酥。在第四意中为后弄引者。是各生净国者具如前文佛国品中。四为入大品法华弄引。已入正位者证果二乘也。前虽等者荆溪云。前据未转者也。亦容已有根转之人及秘密悟。上下文相一切皆然。言不累施。文偏事具。故具从显一往以说。若至大品等者此文亦依次第以说。不可准前转教观等。前既总撮大旨已意。下去处处一切且别。复须述意。故云利根。发时不定具如前说。五为还佛所结定。对佛印定者前列章但云结定。荆溪云。结即印也。所言结者大士化事其功方毕。收束机宜理在成教。故云结也。问印前可尔。何须云后。答非庵园后名之为后。前虽闻述而默印之未知默意其旨何在。至后入室累闻胜因复见大士施多权变入室之后故云后耳。如是等事理不容易。故藉如来对众印可。复假天帝发愿弘通佛复述成令传后代。准此必须重至庵园。起发阿难者即菩萨行品初阿难白佛以何因缘有此瑞应等。二文殊堪为问疾人二。初标列。二正解五。初位高。不无高下者等觉有初中后心。故文殊修行积久即后心菩萨也。此亦一往者暹云。皆望后释。所以前文但成一往。二垂迹。是龙种如来者楞严云也。三显圆。央掘从少者既少分弘偏。故为央掘诃折。以多分弘圆故与净名事同。四惬众情。左面大臣者且顺此方以分左右。余如前记。五随物机。诸菩萨至如两槌者荆溪云。不云二乘但云菩萨者秖是互无砧槌而已。以力等故得两槌名。必不可云两砧故也。亦可互为砧槌如初入室。文殊设问而净名答。至观众生净名乃令文殊说法。及不二门更互说默为二圣利物之式。亦可得云文殊以言说之槌扣净名真理之砧乃成中间称教之益。始会砧槌理教之用。为净名称叹者暹云。经云。善来文殊师利等是也。三释权实两疾二。初叙意总明二。初明二疾。二若从下辨前后。能化即大士所化即众生。文云下证能化也。初证前权疾又云下次证后实疾。故净下证所化也。以众生病前实也。则我有病后权也。二今约下开章别释二。初实疾二。初标示分章。二依章正释四。初辨因果疾相。瘵碍者瘵侧界反病也。同箧性异者色身如箧。四大如蛇。光明云。地水二蛇其性沉下。风火二蛇性轻上升。互起增损者水增火损则成冷病等。余大比说。二解释二。初释因病。荆溪云。贪欲至一身者前之三分引经义立。等分对身者稍似身耳。虽乃从义义通于实。实由于心理必然也夷平也。二释果疾二。初约四大。二约四相。如瑞应等者荆溪云。问何不云生。答三由于生生亦由三故不别出。火譬贪者以己摄他如火焚薪。水譬嗔者嗔心毁慈如水溺物。今一往等者荆溪云。通别二义于理方成。何者由此三毒通感于身。别对非无通造为善。故引通文以成别也。三通别因果各有通别者并以人人共有为通。别造别发为别。因通别如文。果中云四大四苦为通者四苦即生等。若因中唯通者谓。不别造四重等。是故但感人中四大四苦之身。故云果时亦尔。若因中别造四重十恶则别发三涂重苦。乃至得生人中。六别受四大增损四苦增加之执。故华严云。杀生之罪能令众生堕三恶道。后生人中得二种果报。一者多病。二者短命。历十恶明之此即别因发别果也。多病则四大增损。短命即四苦增加。强弱者重强轻弱。四约土重轻。荆溪云。约土轻重者虽复横论又更竖摄又为四。初同居。天道地狱因疾。皆言不定者约心以论能起善恶。故天非定善狱非定恶。二有余二。初正释。但有别教通别等者荆溪云。有余上中虽有藏通五人生彼至彼无复藏通之名。其教既谢位名亦失。约未见别理即别地前。彼土克实但有别圆二种人也。从渐教说藏通初转或且入别。初转岂容全不入圆。但是附文从别而说。二科简三。初简四分因疾。荆溪云。答分无为缘集等者名同体别。即与界内三界爱见四分名同其体则与界内永别。况复界外方便说耶。二简四大果疾。荆溪云。答亦有变易等者唯轻无重。故但云通。言具有地等四大及生等四苦。但彼苦果与心体同。以从贪等得四大名故使生等念念变易。故以变易故名为生死。以有生死任运老病。三简果疾轻微。荆溪云。所以不问生死苦者变易生死诸教盛谈。所以但疑老病苦耳。三实报三。初正释二。初正释疾相。荆溪云。亦名因缘者但未见理故属因缘。故与界内名同体异。即法性为因无明为缘。不成实疾者不应作亦字之误也。二但变下对前简示二。初别对二土。变易名通者以无界内分段生死则界外通名变易。以因移果易故也。若别论观解断惑则有方便果报二种之殊。若论自体者即果报土有自体缘集也。乃至无后有者此于果报土中更约因缘。及十地有后等觉无后。位位破惑上下相望更论轻重。二通约十界。前对明二土止在四圣。今对六凡共成十界论疾轻重。阿鼻是六凡之始。等觉是四圣之终。望于究竟俱有实疾。以果报即分证果故得名佛界有疾也。具云一阐提。此云恶欲。极恶欲之边故谓无信等五根也。或翻为信不具。阿鼻至此云无间。无间有二。一身二受苦。以阐提因疾感无间果疾。此乃别疾之极重也。以上九界传论轻重中略八界故云乃至。又于佛界略初住等故云乃至。故一乃至略其二番。二科简二。初简因疾。引请观音者既净毒根即成佛道。验是界外破无明见佛性。不了知自体得云三毒。既名三毒即是四分。二简果疾。答既有等者荆溪云。既许生死何妨四大。四大既别故引大品一切法趣界外四大名同体别其理不疑。次引大经。明究竟位四大四苦已尽故不为生死所迁。三斥古。其如何教者向引涅槃。明佛不为生死所迁。岂非等觉犹为生死所迁乎。况复下云从痴有爱既通等觉。岂无生死此皆诚教。诸师何背之耶。荆溪云。古来不知此文难会。若不得今意如何能释观音品中果报恶业烦恼火水风别。从痴有爱者故等觉中一分无明亦名痴爱。从此痴爱感等觉地一品生死。乃能为物受痴爱生。若不尔者感应之道不同。设化之仪未普。若金刚下明等觉无明亦名痴爱。示同等觉设化普矣。四约寂光二。初正释二。初约究竟无疾。二种者一唯在极果。二通于下地。二若通下约中下有疾二。初约别。荆溪云。此所有后无有后生死者唯取此之两位以为中下。若依仁王等者于无后等觉位中以立二生既不立等觉。但云十地位中有三生也。则立法云而为始生准此。但取住生终生以为寂光。以始生者让为实报。故云因缘。二此别下约圆二。初简别依圆。荆溪云。此别教为便者以依仁王故不立三十心为断无明位。又法云一地而分三品故成别也。况有教无人未可依用。今对寂光依圆教。故圆教三十心皆是因缘。二虽作下简因依果。荆溪云。未可定用者向来虽对别圆两教及等觉有无。以立中下寂光之义未若唯立上品为定。况复暂借摄师之名。二料简二。初问。荆溪云。此问意者由用有后生死等言是摄师义。是故且推以属天亲。玄义云。无著造摄大乘论。无著即天亲之兄俱是五性宗。然法相之盛在乎天亲。故云天亲义也。二答三。初明二圣同悟义合通用。同入不二法门者所证妙理一体无殊。四悉随机立宗两异。龙树承于文殊。明一切众生悉有佛性名一性宗。天亲承于弥勒。说三无二有名五性宗。三无者阐提及定性二乘。俱无佛性不得作佛。二有者不定及菩萨。俱有佛性未来成佛。故西方此土人到于今有两宗之异。今本下大师虽承龙树观法其或解释佛经名相何隔天亲。况知。内证本同。随机暂异。故于此文聊用摄义。荆溪云。答意虽尔一家所用龙树为宗。二两宗擅美共显佛经。若分别等者世以天亲为法相宗。龙树为法性宗。其可知矣。龙树于佛灭后五百年出。天亲九百年出。三但下义符天亲以杜他谤。地摄映望者地持论是弥勒所造亦天亲所宗也。今一家释经岂但宗承龙树观法。至于义门名相悉依智论及以中论。法相有阙则取他宗以为补助诸文皆尔。不独此中。既非正用故云映望。或谓下既凭天亲他终无谤。二权疾五。初总释二。初通明权疾二。初通举五行。然此五行含于因果体用。涅槃疏中分别甚详。今以圣行为因。天梵为果。天梵为体。儿病为用。问诸文或云。圣梵是因。今何以梵行在果。答圣梵二行并通因果。对于天行以二为因。今云在果何所疑也。以圣即三学梵即四等故知。戒定慈悲因果俱有论其傍正。故须分别。荆溪云。从圣生天梵等者由因证理从理起用。用又指因故云圣行乃至而起。问天既是证何名为行。答从天起行。故名天行。故天行位在于地住。验知。从于别圆二种圣行而生。二婴儿下别释病儿二。初标示所起。示同小善名为婴儿。示同有恶名为病行。同善为与其乐。同恶为拔其苦。故此二用由于慈悲。故向荆溪云。用又指因也。是故或以圣为自行因。天为自行果。梵行为因中化他。病儿为果上化他。故因于慈悲而有二行。梵通因果。向已略明。二何者下征释自他二。初明自行则无。诸恶永断者显无二行。婴儿小善望佛仍恶。众善普会者即天行究竟也。天然理显定慧庄严。故云普会。有何下初无儿行。次无病行。二但以下化他示有二。初正明两行。形充法界者现十界像也。若此下明由机息故应谢。荆溪云。明于二行息之由也。二但众下结示随机。荆溪云。机生曰兴。若约物病何时不兴。二故文下引文证成。二今净下结指净名。荆溪云。约法从人。前虽通辨意出今文。文意亦在通被诸土。二但实下别释三。初指上标今。今权疾亦约四土者荆溪云。然且四土皆有权实之两疾也。若约寂光但现权疾唯有实报。则位位中一实一权。若方便中亦有神通。得名权疾。但不得名应化权耳。是则二土亦权亦实。二同居土一向唯实。于同居中得实益者亦可随义判释不同。二一同下明四土四。初居二。初秽二。初正释。二料简。答意者佛界即圆似七信已前。菩萨界在别即七住已前。在通即已辨已前。声闻即三果已还。缘觉则指凡位以一坐断故。然二乘未入无余者亦有果中通疾。菩萨佛界未生方便准此可知。故云约界内至未尽也。二净。荆溪云。人天并四。故名六界。然净土中虽无藏教二乘之人亦可得有通教二乘并后三教菩萨及佛。故成六也。由是亦得名为六界。二有余三果报。因缘有后等者于七种中此三生死并属果报故也。四寂光。三是则下结示权疾。权同四土者荆溪云。实报方便及二同居。故云四土。以寂光究竟无实疾故今谓。若约中下与实报同。则四土之言同居合一。并荆溪义共成两解。三料简二。初问。荆溪云。作此问者以土望人其人既犹有实疾。何能自于无障碍中现等觉地之权疾耶。二答二。初总贵。荆溪云。先以本迹高下四句不可测答。然若云净名本是金粟如来者则是本高迹下。岂不能现实报权疾耶。二但权下正答二。初总标。荆溪云。从实位释。二若妙下别示二。初明寂光唯权。二等觉下明三土俱有。三初实报二。初正明等觉权实二疾俱有也。二如此下例示下位。二有余。三同居。四观心。荆溪云。约观心者义通初心。是故云也。如无贪人权现贪等。故置无疾现疾等言。或自行等者明示现权疾之所以也。自行精进秖可示为懈怠之权。不可实堕而示精进。化益不定。意在随宜。乃至一切者一切鬼神亦有权变假设之相。事通意局。五如此下欢结二。初叹唯佛能知。二今净下结文殊善解。四明因疾出六品二。初明因疾有品二。初正示。六品皆从至故有者谓。疾是权疾是实出生诸品也。当如符契者文心雕龙曰。符者孚也。征召防伪事资中孚。三代玉瑞。汉世金竹。末代从省代以书翰也。契者结也。上古纯质结绳执契。今谓。入文帖释与此合同。故如符契。二破古显今二。初问。荆溪云。五源八始者古人意云。问疾一品因于文殊至净名室。除去所有为下五品之源本也。八始者至法供养犹是正经。故问疾初为下正经八品之始。二答二。初斥古。主对全疏。二今明下显今疾义周普。二初叙意列章。二三由下．依章正释。荆溪云。三由等者因于古释今亦立三亦名为由。而义少别。但从疾生。非全一品而为初由。但三处由疾。故曰三由。一俗众。二声闻。三菩萨。六源者意明示疾为六品之源。问疾初文亦无此品调伏慰喻之源始也。并下五品故为六源。五入文帖释三。初问疾品。略明权实二疾二。初分科。二随释二。初佛命文殊。二文殊恭命二。初叙意分科。二一自下随文释义五。初恭命问疾二。初自谦。行人之常仪者行平声犹云使人也。恭命将行礼宜谦逊。故云常仪。往复非易者往复犹问答也。二出谦难之事二。初分科。谦难者难去声畏难也。二随释四。初二智深广实智深广者竖邻妙觉故深。横周法界故广。若权智至非要也者荆溪云。二智体同。并得名为说权说实。今从泛尔随情之权且作此说耳。如法华下第五转轮王譬也。赏以金银七宝喻说权小七觉法也。解髻中明珠赐之喻说开显圆实法也。明珠者明譬中道智。圆譬于常。在顶者极果所宗。髻中者实为权隐。解髻即开权。与珠即显实。部虽隔小而对圆机所谈则与法华无异。故且引之。四句者荆溪云。前二句即三教后二句是圆。此即下以大经三句次第配三教。生不生配别。意如前释。四辨赴缘。说三教等者荆溪云。既云赴缘。理须说四。今从用权且云三耳。知病等者三教苦集病。道灭药也。二明因果德满。权实之法式也者修观渐顿断惑高下历位多少化他广狭悉是法式也。非但等者荆溪云。意云。悉知之言犹滥未证。故以成就约证而对说之。不务速说者务[自/土]侃疏云。向慕也。三化他功大荆溪云。十方等者义通横竖。八方横也。即是同居净秽二土。上下竖也。即是有余果报二土。荆溪此释一往言也。今谓。十方是横义必包竖。以不离同居有三土故如法华寿量品。四结二智究竟。二正恭命。冀无等者冀望也。二大众俱往二。初分科。二随释二。初众欲随往。二文殊与众俱往。三宾主往复二。初分科。净名为主。文殊为宾。宾问主答即往复也。二初又下随释四。初净名空室现相二。初分科。叙意。二初云下随文释义二。初神力空室二。初略示叙意二。初略示。二空室下叙意二。初成前。二生后。二今约下广释所表二。初正约四土四。初同居二。初秽二净。二方便。三实报。四寂光。荆溪云。常寂光究竟清净者以表究竟。若约自行现此相者正言。我与文殊俱除微烟。故用表之。为他亦然。理须从极表。果报之末者亦指等觉。故地持等者上句释其所以。次离一切下正示断障名禅明是等觉。二若表下结显权实。荆溪云。若表等者具如前释权实二疾各随己之所有明其权实不同。二以疾而卧二。初正释二。初略示叙意二。初略示。二此亦下叙意二。初成前二生后。二所以下广释所表二。初释床疾。二卧表下释而卧三。初正释所表。荆溪云。心安不动等者智契极境断所以满。自非元品永除至于究竟智断岂令三事具足俱得满名。净名虽居等觉所现终成究竟。二故大下引经证成。荆溪云。引此偈意安眠即是真性轨也。实慧慈悲即是方便解脱也。三如人下结释自他二。初立譬。二实下合释。实慧亦尔者合如人也。实慧冥法身如无病眠。实慧起应用如有病眠。实慧即报身也。文为二。初约自行实慧冥真。二若有下约化他也。实慧起应二。初正明。即是实慧法身应之者报与法合能起应用如水银和真金能涂诸色像也。二若净下例结。二料简二。初简疾所表。二简床所表。今解净名等者荆溪云。劝舍执耳。用庄周言托兴假设立此人名名为罔象。意明罔象乍可得珠过若穷研秖恐失宝。况复转譬诚有所凭。言罔象得珠者庄子外篇云。黄帝游乎赤水之北登乎昆仑之丘。南望还乡遗其玄珠。使智索之而不得。使离朱索之而不得。使[言*契]诟索之而不得。乃使罔象罔象得之。黄帝曰。异哉罔象乃可以得之乎。说者谓。绝思虑故智索不得。离声色故离朱索不得。离言辨故[言*契]诟索不得。罔象无心义无心乃得珠。[言*契]诟上枯驾及下苦候反巧言也。二文殊现相知表二。初正释。二料简二。初问。二答二。初征文示义。表土表身者表寂光法身也。荆溪云。若对向四不可说文应表四土三身。二又下举胜况劣。荆溪云。又文殊尚知欲说法华等者若以净名望于如来诚为不易。况法华方等难易可知。信知。何经不有天华地动放眉间光。文殊才观知异一代。便忆住世曾有见闻。故见瑞时乃引灯明释弥勒疑。即悬知今欲说妙法。此事尚识。况方等耶。三净名称叹文殊二。初叙意分科。二随文释义二。初正称叹二。初略释。二余非下广释二。初简非善来。荆溪云。终求无余等者无余等言本在三藏。通虽稍巧及以断惑然所求果不出无余。果是所期。故云终求。转心观者心即斯心次第观。即初地双流。所以弹诃菩萨多在三教及失圆意者。问那得第七立是圆教后心人耶。答圆教失意定在初心。与物无缘者简第六七。若被弹者简于前四。今总言之得作此说。二今文下显是善来。二释叹二。初正释二。初释不来相而来二。初引古逐破。应叹二乘者荆溪云。二谛语通责同异耳。净名皆应叹诸菩萨者地住已上皆有法应。即列众中不无其人。唯有语见须在博地。皆言表语通于三万二千故也。即是自性来者古人谓。定执来相而成自性不顾定执假来复成他性。不出四计与外何殊。二今言下今师正解二。初双标。二何下双释二。初简非。二若圆下显是二。初简有德无缘。知四不可说者达三谛互融。即知四理俱不可说。此合如来命章者命者召也始也。始谈净土而以佛国召章。但诸圆教至不叹者荆溪云。此中释前圆不应斥。既云初中后心。故知。前文理合通取第六第七。但为无缘而不堪耳。故于高位最藉有缘。所以唯在文殊一人耳。二今文下显德缘两备。荆溪云。皆是四不可说者有机之人理亦无说。理不自显然由说成。文殊扣机不说而说。二释不见相而见二。初略释。二言不下广释二。初简见相而见。二若入下显不见相而见二。初通示圆见。三聚众生者大论五十云。众生有三聚。一者正定必入涅槃。二者邪定必入恶道。三者不定。今皆不见者外境即心咸空中故。故不二门云。空中妙故心色体绝。不见众生七方便异。不见国土净秽差品。而圆见法界者空中即假而帝网依正终日炳然也。二今文下别显文殊。荆溪云。与净名齐者今此大会岂无齐人。故亦须以有缘简之。准前叹德悉叹等觉故也。下去对释。但皆少于有缘一事。故须节节添其有缘。二料简二。初约来见。问二。以眼智。答二。初分对引。荆溪云。答意者先分别是。次引法华二文者意明知见必不相离不同三教知见相别。二复下约位正解。荆溪云。复次圆教等者亦是通出知见之位表因至果。皆是不来而来故也。然于文殊无趣果义。正当不来而来义也。不同众生来故云不来相而来。见亦如是。四文殊述成其言二。初叙意分科。二随文释义二。初文殊领解印可述成二。初标示。言三句者世行经本阙第三句。依大师所释准义合有但知而已。不须添经。二初句下正释三。初释来已更不来二。初简非。荆溪云。前五等者故知。善来取后二也。以有缘简故不取之。自此已下不能繁述。准例可知。二今圆下显是二。初通取圆因。发轸者轸车也。文选云。发轸清洛内金沙大河者大经因佛说。一切江河必有回曲。文殊遂难。佛云。于此三千世界有渚名尼拘耶。其渚有河端直不曲。名娑婆。犹如直绳直入西海。今以江河回曲喻前教。金沙直入喻圆顿观法。即障是德如直入海。二复次下别显圆果。二释去已更不去二。初正解释。非是善去者由前三教。果理俱未究竟故非善去也。去已犹应更去者谓。去至取相更去偏真。乃至去但中更去圆中。二此之下对前简二。初引文简辨。荆溪云。若以果望因等者亦如前文以事表理。故大品等者须云二种三界意也。又大论等者即先以佛依理不来不去。为众生故而来而去故。文殊答亦依此理。二如净下例示今义。净名为主谓文殊为来。文殊为宾指空室名去。来去名殊俱在空室。三释见已更不见二。初总释。过此所表等者圆融极果已究竟故。虽见者有浅深文殊论其所表圆极一也。二复次下别释二释述成。四正宣旨二。初叙意释置。荆溪云。宾主相见之仪者若二大士俱是法身。有何宾主而欲设仪。若约化事今此净名本虽妙喜妙善亦是中间迹耳。但约此迹先处毗耶。故使文殊仍为游客。况复问疾亲诣所居。故有宾主设仪何咎。二文为下分科悬示。二宣旨下随文释义二。初宣佛旨二。初分科。二随释二。初正宣佛旨三。初问疾可忍不。故有劳问者劳郎到反慰也。又如大品少病少恼等者等取兴居轻利气力安不。智论第十云。诸佛法尔。知而故问。复次随世界法世人问讯。佛示人中生受寒热生死与人等。问讯法亦应等。复次世界中大贵大贱不应相问讯。佛力等故应相问讯。复次佛土净秽虽殊智慧神力俱等无异。故相问讯。二别释二。初正释二。初正释四。初同居。今亦约四土者荆溪云。夫不可忍恶中之极。内心既恶相必外彰。故可忍者有损之理。即是易治之人故也。八苦五衰者八苦如前记。显宗论有大小五衰。大五者一衣染尘埃。二华鬘萎华。三两腋汗出。四臭气入身。五不乐本座。此五相现决定命终。设遇强缘亦不能转。小五者一衣服严具绝可爱声。二自身光明歘然不现。三于沐浴位水滴著身。四本性嚣驰今滞一境。五眼本凝寂今数瞤动。此五相现非定命终。遇胜善缘犹可转。故果疾是一而因疾九种者荆溪云。言果一者六道随一三善随一三涂随一。以三涂中亦可宿习能生三乘及六道因故云因九。于九因中三乘可忍。六六不可二有余三实报。荆溪云。但不如有余等者若以地地而为相待上不可忍待不可忍。有何不可。但不如横一时相望可对。不可义则易见。此并果报土中义立。四寂光。荆溪云。无实权之疾等者问既无实疾何以无权。答今约自行当土不须故云无也。若望三土应云无实而得有权。二佛止下结叹。佛止一句等者荆溪云。乃成如来一音普应。故一家解释深穷佛心。无所不该者该包也。家语云。夫孔子者大圣无该。王肃注云。该包。二料简。荆溪云。答至实疾也者固劝学者顺大师意见诸经论不须违拒。达通二义教复无违。故以寂光与三土体体常相即复顺三品寂光之文。二问疗治有损二。初总释。荆溪云。但众生疾三有不同等者至此不云有为等三。但云见思等三者何耶。意明疾相此三义显。故有为等暂用非极。为破滞有著有为名无为。破著亦复如是。又无为者傍涉尘沙及以无明。其体混滥。故义非永又立。见等为欲对下三观四教调伏慰喻其文便故。二别释二。初直约四土。荆溪云。从空至傍给同居无知者以界内尘沙不障界外之生故虽生彼有而须断既生界外。界外为正。纵未出界惑终非正于外破内。内则易坏。三中道正观正治有余等者有余土中无明全在。果报土中余无明在。虽复果报有余及以全在并为中治。言利根至傍治者通教利根具界内惑。但修中观细惑未破。粗虽前除亦非正意故立傍也。又非正障中故故亦云傍。二今明下历示根遮二。初约同居二。初正示。四句止诵一偈者佛亲授偈。令槃持诵偈云。守口摄意身莫犯。如是行者得度世。槃特感佛深恩诵得上口。佛告曰。今汝年老唯诵一偈人皆知之不足为奇。须解其义。所谓身三口四意三。观其所起察其所灭。由之生天由之坠渊由之得道菩提自然。因此心开意解得罗汉果。大论云。九十日诵一偈。法句经云。三年始诵一偈。今依大论故云一夏。央掘等者彼经云。央掘摩罗本名一切世间现。于婆罗门师摩尼跋陀所学四韦陀。师受王请令其守舍。师妇见其端正而生染心前执其衣。央掘不从。师归妇谗之即言。其初生时有大瑞相必无是过。然语之言。汝杀千人取指为鬘冠首可得免罪成婆罗门耳。世间现受教杀人。后见佛云。我师云。若害沙门必得生天。于是逐佛奔走不及。白佛说偈佛化之得罗汉果。闻阿说示等者阿说示即頞鞞也。梵音楚夏耳。大论云。身子因见頞鞞威仪庠序问曰。汝师是谁。答悉达太子舍生老病死得三菩提。是吾师也。又问师说何法。答云。诸法从缘生(苦谛)是法说因缘(集谛)是法缘及尽(灭谛)我师如是说。身子闻已得初果还其所止。目连谓曰。汝得甘露应可共尝。身子如闻而说。目连亦得初果。二人见佛得罗汉。二净名下结指净名。二约三土。荆溪云。若就等者言无明永不损者一往虽尔然又云三乘相形大小既别。亦可义立。但彼土无执教之惑。是故无有不损之理。若约初心宿业等者若已生彼无复重恶。遮障宿业约在此土修圆观人未破无明。或复当破而云有遮义同彼土。故寄言之。但有损损增损也。三问不至增乎二。初举事。二净名下表法二。初历土示义。善果调达者大经迦叶品云。善星虽复读诵十二部经获得四禅亲近恶友退失四禅。生恶邪见说无佛无法无有涅槃。善星今者近在尼连禅河。佛与迦叶共到彼所。善星遥见佛来生邪恶心。生身陷入阿鼻地狱。调达堕狱如前记。尸利鞠多庄严论明。尸利鞠多长者受外道嘱令杀佛。与杂毒于饭中请佛食。佛知令阿难唱僧跋已方食。唱已毒散。退法人者即退法罗汉遇缘退为初果也。而三乘至亦得有三者荆溪云。五人位别禀教不同。故云利钝。已得位不退者若约三土明三不退即其土中犹有二退。若破尘沙得行不退。若破无明得念不退。即入果报。果报一向是念不退。况余二耶。约土既然。从位可识。皆是损损者若此言之方便亦应唯有损损。文且寄于二种退义名损增耳。其实不可更为增病。或约出入观义立三句者暹云。入观为增损出观为损增。入更无出直至念不退名为损损也。二净名下指人结归。二总述佛意。或有多句下疏约两义以释无量。荆溪云。一者当时佛语辞多。译人等存略。或是下二者通述不尽之相。如世人云无量无已之类。故知。文殊殊宣佛旨不事余辞。堪可承旨良有以也。第一疏中明度不尽唯取初义中译者简略。二述已情二。初叙意分科。答出不思议品者不思议用是权迹。故答出观众生等四品者观众生品明空观。佛道品明假观。不二门及香积二品明中观双流三观。所破三惑即实疾也。二就问下随文释义二。初问果中权疾二。初示义分科二。初问下随文正释三。初问果疾因起。二初文殊问三。初问疾因起。二问久近。三问灭疾之法。二净名答二。初分科叙意。二今先下随文释义二。初超。答第二第三问三。初正叠。答两问二。初答第二问疾生二。初正释四。初同居。荆溪云。净名为众生至正意在此者若皆非近须论悲体。体即实理。理与一切众同。别论发心者自从初发四弘誓来有疾而众生亦无始本有。但以菩萨未发心前及以未得无生忍来有疾可尔。况发心已大愿始张。至真位初疾方分现。未审净名证来几时。其所现疾未知久近。约所度物缘会应兴其疾乃现故关初心。结缘多少生熟偏圆净土固成权疾方现。自尔已后生生成熟。生生愿行。刹那刹那三业四仪未曾刹那阙于行愿。故知。悲疾后后随兴。据此言之则净名疾近众生疾久。今约理说有何久近。久近之义节节委论。二方便同居痴爱尽等者荆溪云。道理有余果报二处之病秖是未断不名为生。今云生者寄于粗破细法方现。义当于生如四正勤中未生者。是因爱生死者爱即别惑。爱心在名生爱心灭名死。下地爱灭上地爱生。番番变易名为生死。亦不退细受粗者不退上地细变易受下地粗变易也。然方便受灭即入果报。今为显方便土生死之义故须相涉而说。又方便土中约于无明有已伏未伏之殊。圆观有初中后心之异亦得论于下地上地以明生死。既未破无明则并在方便。若然亦不涉于果报。从容释义两说无咎。三实报染依正者爱著实报依正。虽心心寂灭自然流入对于妙觉下地并有爱染也。四寂光。二料简二。初问。荆溪云。此问意者以理难事。事有久近理无久近。二答。荆溪云。答中意者欲分事理。先理次事。所言理者秖此痴爱即是明脱痴爱明脱悉是本有。乃与净名本理悲同。所言事者众生尚迷净名久悟净名久以大悲动性。众生机发对净名悲机感相应乃成疾相。是故净名权疾则近。一切众生实疾则久。从发心后虽有大悲仍未堪同众生之病。所以能度所度皆非久近而论久近。若知此意可以立愿可以修行可以赴机可以施教。文为三。初约理俱无。二而论下约事则有。三若依下相对结示。荆溪云。若依理等者理本有故即无明是故云久也。即此无明复名为事。故事亦久。二答第三问疾灭二。初正释疾灭二。初总释。二何者下别释。二若诸下破古释疑二。初破古。二释疑。通论实疾不尽等者以众生不可尽故。今且下约机熟受化以论灭义。二释二。初释答权疾久近。二释答权疾得灭之由。三譬显二。初分科。二随释二。初开譬二。初开有疾生大悲住一子地者以四等心至果住二地。故慈悲喜成住一子地。爱念众生如一子。故舍心成住空平等地。能所俱空不求恩报。故此之二地位位横具。今约现疾偏从悲。说言略意周。四等具足开。有性理等者十界虽殊一性无异。故名一子。二开疾愈。子是实疾父母权疾。二合譬如文。二追答第一问。经文两句。初牒文殊问。次菩萨下正答。疏分三。初对前文标示。二即不下显无缘正释二。初约义正辨二。初约无缘正示。此无心于物者实不缘念三土众生而于众生自然现益。大经云下即如来入王舍乞食时调达教阇王放护财醉象害佛。如来即入慈定舒手示之即于五指出五师子。今净名下例同也。但分真极果浅深少殊耳。二众生下简生法。重明众生缘等者三慈义委如前记。二故大下引经征释二。初引经略示。二问下约喻征释二。初征问。荆溪云。石异于吸等者一往观之二句无别。细寻文旨不无少殊。先问石异于吸。意问法体不关用耶。次问吸异于石。意问法用不关体耶。体即法身用即悲疾。二答释二。初约喻简示。荆溪云。答中意者必不相异方名体用。二无缘下约法正明二。初明体用互融。法身体也慈悲用也。二如镜下更以喻显。三众生下约机应结示二。初明体性一如。二以三下明随机起应。众生迷性起惑。菩萨遂往应之。二问此室何空二。初分科。二随释二。初问。二答二。初分科。二随释二。初答室空七。初答室空二。初总标。二从来下别示二。初明昔表方便。二今欲下明今表真实二。初正释二。初正表寂光。二空何下兼空三土。二料简二。初问。荆溪云。问别有等者若如前释。已知不别犹恐不了故重问之。二答二。初正答显同。荆溪云。若答中意者三土即是何须别求。若尔三尚遍有。三外虚通何得不有。若尔虚通之有为与太虚同耶异耶。答若同太虚那遍三土。若异太虚岂得通三。内外灵知遍而非遍。四句推检通教显真。问三土之外何殊太虚。答遍同理别。问约理云遍。为复常遍为或在无。答法体常遍常在性无。但可推之不可思之。但可思之不可推之不可观之。但可会之不可会之。但可观之。二如螺下引证释成二。初引证示义。荆溪云。如螺髻等者举浅况深。浅尚相在况复深耶。故云等者且寄相在以表相即。故将相即酬前问于有无之旨。二言皆下释成皆空二。初明依正皆空。封疆者中华古今注云。封疆画界者也。封土为台以表识疆界也。画界者于二封之间又为[打-丁+匱]埒以画分界域也。荆溪云。言皆空者意明遍空显非疆畔。亦显疆外理必不无。以不无故亦名非有。天器即离方之可见。二从下对昔结显。二问以何为空二。初问。荆溪云。分段下约余三土对法性问。又声去约大斥小问。明空三昧者小乘唯但明空。若衍门明十八空中即有空空。下七问答皆须两消。二答二。初引经总明。荆溪云。若约境智明等者重空之言互对境智。境空于智智空于境。二今言下依教别示二。初斥失。荆溪云。虽开境智别相难分。一者从证不可分故。二者居因浅深莫测故。故须约教区以别之。二若藏下显得。以知教别无上二失。三问空何用空二。初问。荆溪云。所以更进问等者问中双申两问之势。初通约理性对智以辨。况又言去别约真谛以斯空名近真谛。故一往且从邻近为问。问空何用空备斯二意。二答二。初明达本性须空智障如前记。二亡真谛须空对前问中两意细寻说之。四问空可分别二。初问。荆溪云。先正难次若以下引同小乘。若是空者下夫云空者应空分别。今那更云空不空耶。二答二。初依实正释二。初明能所俱空。荆溪云。答意者分别尚空。况不分别岂不空耶。若所观分别等者虽约境智相对以辨无分别相。而须互作自他等性及以破性而辨二空。二若能下约能所互显。初以能显所。以所观下以所显能。二诸方下权实对显二。初约教对显。荆溪云。圆教等者以是而观三教境智境智犹二。是故未名分别亦空。故须唯指圆境智也。二复次下约土对显。五问空当于何求二。初问。二答二。初约喻总释。荆溪云。今众生未悟至常寂之土者。文中乃以悟未悟为言者且以因果相望易见耳。若未入圆不名悟。故以未入圆非善行故。故亦应云圆与三教所明不同。亦可得云即与不即。分别之盛岂过诸见。诸见即是。何以别求。二今明下约见别释二。初正示见相。二今约下约教辨示二。初历教明。见空门昆勒门等者入成论堕空。入昆勒堕两亦中。等取双非也。如大经乳譬等者大经云。佛言。若有说言乳中有酪是名执著。若言无酪是名虚妄。离是二事应定说言亦有亦无。乃至云非有酪性非无酪性。是故说言一切众生定有佛性。是名为著。若无佛性是名虚妄。智者应说众生佛性亦有亦无。荆溪云。佛性从缘生。乳四句叵得。佛性亦尔。执成四见体之见理。自此已前皆名邪见者于圆失意亦邪见也。何况前三。二无我者秖是人法二无我也。见悉是我。体之全空。即是诸教破见入空能空不同。故分教别。二所以下结意显求。荆溪云。若从凡夫等者向虽一途但似竖耳。今更约教即成横论。应云具足横竖。二行已如前释。六问六十二见当于何求二。初问二答。荆溪云。不染而染等者理本不染无始常昧。岂染不染。而能观之。故起六十二见至之源者如穷无明源者是也。冰者理同义异。不别而别。同一真土众生所依唯一法身为诸身体。所依不二能依自殊。所既不殊能亦何异。无始妄习谓依正殊。七问诸佛解脱当于何求二。初问。二答二。初释心中解脱三种圆融二。初总明解脱。般若等者初句明一切诸佛由观己心不异佛心故得成佛。次句者释前句中所观之心。心如佛心佛心无垢己心亦无。次句者五道由心。心体本净虽遍五道不受彼色。如病眼者遍空见华花虽遍空空无所受。冰波水湿亦复如是。次句者总结观意。作此解者成圆融道。二问下征释三种。荆溪云。问求真性等者举心修观。观惑相无体。一切诸法唯一真如。若尔为复更有余二脱不。答中意者真性虽一一体犹三。惑体既三而不三。解脱亦即三而一。二若见下明依正不二归宗佛国二。初明依正不二。所以至极至而名有异者幸冀后德细读斯文一心遍收。于斯可晓无情成佛无在致疑。厥或信有情成佛而不信无情成者。其犹信天帝是忉利主。不信憍尸迦是三十三天主也。况文显云身土理同而名有异。大师亲说。宜深思之。二故净下约所表释成二。初明依正互显。二故下明答意符宗。终从此出者意明虽有三观及以通别根本皆从空室生也。二答无侍者三。初悬叙分科。二随文释义二。初正答二。初明应机有侍。荆溪云。所言侍者不出四教。净名转用者转魔事为佛事也。二若同下约土广明。二释出。三问是疾何相二。初分科。二随释三。初问疾体相二。初问。二答二。问疾用二。初问三。初标。二为与下释二。初约进合。金刚身者法身不坏喻以金刚。出大经等者荆溪云。佛为师子吼说十力是也。二若与下约退合。三若不下结。二答三。初法二。初举凡夫实疾。二况圣人权疾。二喻二。初明不合。二虽不下明现像。三合下二。初合不合良由凡圣色心俱即空故。故病不与身合。言身相离者犹云身相空也。二凡夫下合现像。三问成疾之法二。初问。二答二。初约病大。对明即离二。初实疾二。初不即二。初约外内各辨。内亦应尔者依正虽殊四大无别。外大无病内云何有。内四大者骨肉地大。血汗水大。暖气火大。报息风大。二复次下约内大两时。二亦不下不离。二净名下权疾。二又非下约理事对明即离二。初依经正示二。初依他经显义。引请观音委释如前记。三故净下牒今文明权。二今遍下约土释成。二问因中实疾二。初悬谈略判三。初叙意总明。二文为下分文示义二。初分文对行二。初分科指经。二信行下对根设法二。初对现根二异。互有利钝者又信行利一闻即悟故。法行钝历法观察故。或俱利俱钝。信行人闻慧利。修慧钝。法行人修慧利。闻慧钝。二对宿种两殊。二成立上下。荆溪云。文殊问云何慰等者准下五品既从此生下之五品。复能成上。须以通相三观释之。若不尔者国王长者亦乐佛身。诸大弟子用三教斥菩萨。亦用三教为诃。虽多用圆义归于衍故须通相别在其中。是故上文但云从别。故此文意用上为基空既通已。岂有中假而不通耶。故准往复以论所表。次从空中生一切法。为存方等遍对诸土及以三惑因果不同故须别辨。观众生等及以别诃弟子菩萨。故至法华方纯一味。文为二。初成上二成下。为入不二至作本者不二是双遮。香积是双流。三而不下四教用舍。二初对前明用舍意殊。荆溪云。未入室明四教等者俗众未断见思之惑。须加三藏而对治之。以三藏教治欲胜故。若尔俗众岂无断有为者。答若依小断已在小数。若依大断已在大数。故且别引具惑为俗。二故知下显经文与一家义合。二今初下随文广释二。初为信行人问慰喻教门。二初文殊问。二净名答二。初分科悬示。荆溪云。三藏助通者故经云。说身无常无常是三藏。不说厌离即用通门。故知。通人用三藏者知无常已无不即空。若助别圆对转兼具准例可知。今且消经未通圆别。且作助通以说也。二今先下随文释义四。初用藏助通。慰喻二。初叙意分科。二果是下随文释义二。初从果假入空。二从因假入空。不忏宿罪者小乘奚尝不忏宿罪耶。但由不能观心即空名为不忏。又是不能观心实相。十界罪福性空无主。故真天眼无从开发。不见净土原于此也。若欲区别易解应云小乘忏界内宿罪不忏界外宿罪故云不忏宿罪。界外宿罪者何。所谓根本无明也。达无明即法性名无生忏。若无怨对者内外怨对莫不皆由一念无明所造。反观无生怨对何从。转怨为亲任运受化。伐树除根喻意可识。菩萨以杀为初者以大慈为本。故观一切众生悉有佛性未来定成佛。故声闻下大论五十一云。淫欲虽不恼众生心心系缚故为大罪。以是故戒律中淫欲为初。白衣不杀戒在前为求福故。引毗昙成论如前记。问此文用通慰喻。何以作圆义释悔先罪耶。答通有利根。即解圆法。通相三观意在此也。故引菩萨以杀为初正指别圆。若藏通菩萨同声闻戒也。如大论明之。二别教慰喻二。初叙意分科。二初明下随文释义五。初劝起悲心。二劝发愿饶益。三劝修福慧。如大论下离四五邪故名正命。四邪者大论第四云。出家人合药五谷殖树等不净活命者名下口食。观视星宿日月风雨雷电霹雳不净活命是仰口食。曲嫔豪势通使四方巧言多求不净活命者名方口食。种种咒术卜算吉凶小术不正名四维口食。五邪者一为求利养故现寄特相。二为利养故自说功德。三卜相吉凶为人说法。四高声现威令人敬畏。五说所得供养以动人心。此等并是高名上位所慎应非寡德末流所窥。若不得等者荆溪云。非唯离于四邪五邪。正显住于四教慧命。四劝生勇健心。荆溪云。即是首楞严心者入假勇健之心名为健相。五劝精进不退。三圆教慰喻二。初正释现文。二此慰下通前辨示。四结成。二为法行人问调伏观法二。初分科。二随释二。初文殊问。二净名答二。初悬谈二。初叙意分科。调伏界内别圆等者应云界内外。不言外者阙文。二三观下悬示观法二。初简藏通。二今但下显别圆二。初正示三观三。初标列。二解释。初别相即别人所修。十住入空。十行入假。十向修中。初地证中。故云若入中道等也。二通相即通别人受圆接者所修也。如通别入空位中。顿解圆理于此空心体达三谛。虽知互摄而止在当教入空位耳。故使三观通相皆空。通别出假受接别教修中受接准空可解秖是于假中心解圆融耳。从本受称名假名中。若论圆融与一心无别。但据入处遂致两殊。故下文云通相一心的属圆教。虽然下结示观相初云信解虚通。受圆接也。次云就观除疾就当教位也。问若受接人依彼圆修进破结惑则是圆位。岂是就当教位耶。答其解虽圆从本入位还名次第。三一心者其相可知。三初别下结判通相一心的在圆者荆溪云。问那云断惑终成前后耶。答行相无殊从教前后。故文云。恐是方等中意也。当知。犹是方便之说。问此通相观由来学者未敢定判。或谓。同于渐次止观。或谓。方等部内别有一机宜此修证。况大师疏文荆溪旧记皆不云通相是圆接通别。今何以作接义释耶。答大师判释荆溪赞述其文甚微其旨甚显。不约接释恐乖宗师。请为陈之。大师向云信心虚通就观除惑不无前后。此云通相一心的属圆教。除惑前后非通别位耶。的属圆教非被接耶。荆溪又。云行相无殊从教前后。既云从教岂非示当教受接位有空假等耶。况下荆溪消中观调伏中显云圆接。又云三空但破见思。三假但破尘沙。虚解虚通未成实益。今之中观定空假并中。岂非约受接进破无明耶。若谓同于渐次止观者大师荆溪何尝显示。况三种止观俱是法华妙行。此明通相唯在方等。故疏云。恐是方等中意。故知不同。若谓别有一机更为不可。若尔四教收机未遍。方等之中应有五教。此最为非。问就方等部有通相观者何以大师独于此说。如光明观经等悉属方等。彼疏何不明耶。答华严般若悉应有之。岂止方等诸部有义。此经有文彼既无文。故于诸疏置而不说。此经六品文义双具。岂得不论。庶几后贤再思此义。厥或文理有会则夷涂共游失旨乖辙。请从良导。二今室下通经释疑二。初通下经文。二释二种疑。问意者既并是圆何故有通相一心两种之殊也。答中约通论圆者通于通别有受接人。故云约通论圆。以受接人非同始终圆修者故须通相以简一心。恐是等者时部未融故有受接。法华开显唯一圆融。问大师亲以三种三观释经。何云恐是。答一家三观远承龙树近禀南岳。今用释经推寄有本。未敢独断。故云恐是。二随释三。初空观。调伏见思疾二。初分科悬示二。初分科。亦名二谛观者假是入空之诠先须观假知假虚妄而得会真。故言二谛观。二初文下悬示二。初明柝义乖通。二今明下示通义所以二。初约义委明二。初明菩萨异小。但体三假者体小乘随事三假成大乘随理三假也。言随事者有二种。一约正报。二约依报。正报又二。一约心者法尘对意根。一念心起即因成假。前念后念次第不断即相续假。待余无心知有此心即相待假。上因成约内根外尘。相续但约内根。相待竖待灭无之无。又横待三无为之无心也。二约色明三假者先世行业托生父母得有此身即因成。相续连持即相续。以身待不身即相待。二约依报者如四微成柱。时节改变相续不断。此柱待不柱及长短等。今大乘达无明起皆如幻化。因成尚无。岂有后二。故色心依正悉如幻化也。二是(此下十一行不足)义三。初入众生假空。二初分科。二随释三。初破众生假入空。二释三结。荆溪云。问我与众生何别。答我计宰主众生揽阴。二入实法假空二。初分科。二随释三。初分别法二。初叙意二。初明先分别相。二所以下明更起法想二。初牒义例示。如身子等者引身子为例。小乘利根即得无学。既为转法尚须停留。况菩萨化他。故须先起法想。二今菩下结显今意。二但以下牒释。荆溪云。分别法者法者秖是阴入耳。亦是十法界法者后四法界秖是六中空假中耳。此四法界既亦名法。故知。法空义长。他云。二乘不得法空不明所空法之长短。今空四界入实相中。二破除。不同数人者数人所明小乘义耳。四人涅槃即四圣法界也。二边法想者荆溪云。前既二解即有两种二边不同。如下文云若依前解即我我所为二边也。若约后解即约十界生死涅槃为二边也。即是两种平等空也。九百七十二者八十一品品品各有一十二故。问何故破见一番四十八句。破思一品各一十二耶。答断虽一番诸见各别每于一见皆防转计。故四十八。思。无转计唯一三假故但十二。三释三入平等假空二。初正释。荆溪云。若存平等等者兼破古人。释平等空。具如前文目连章中。以辨大小三空不同。二料简二。初问此违璎珞者彼第二从空入假观亦名空平等观。谓前破假用空。今破空用假。破用既均故名平等。今以今等名同为难。二答二。初总答。利根悬破者既悬破空病。故虽初观同彼第二。二此有下别答二。初约真谛为病二。初标。二通下释二。初明凡夫计空为病。荆溪云。此如大论至生使者彼论中辨有缘于无为而生惑使。此引毗昙证第一义亦须空之。如虽平等复言平等以为有者亦须空。故如无为无使能缘之心缘之生使。灭谛下惑即其相也。二别圆下明断惑滞空为病。荆溪云。别圆不尔等者异偏真等。虽以别圆一时共说释义必须分别圆相。如前属对三种三观。既云别相以属别教通相一心以属于圆。又云。通相虽圆然带方等。乃成圆中之别相耳。故此三空通属别圆。自此已下但寻此中一段经文。若云空即空于涅槃及以中道。结释即云从假入空而已。故知。空三谛故故在于中。终在入空故但似别。故初双标圆别二教。所以此经若分教释理具别圆。统消经文复依通相。若尔为定别圆。答既云方等适机为宗。圆别二人随闻各异。故从宗释。须辨别圆。名分义通随机常别。众生佛性准例可知。故上文云。下之三品从此中生。若尔始末俱是一音之教何异流支。答显秘既殊一音冥契。二复次下约中道为病二。初中病亦空二。初正明。若言等者更引前文对此以明三谛俱空。则显今文空于中病。此正用通相观意也。一往等者一往通于三观。二往但在于空。二此观下结示二。初观下约位显示。位行至入空者通见地已上别初住已上接入。但是圆相似位。是以虽知中道未破无明。二假观调伏无知疾二。初悬谈义旨二。初正谈义旨三。初叙观示意二。初约观总叙。荆溪云。亦名平等者且依璎珞作此说耳。二以无下牒文示意。二出假下借通显位二。初借通三根。荆溪云。出假有三等者即三根也。上根烦恼未断。约此三教同从此空。故通三根俱名有疾。以下根人尚有习气故通教意无有不留余残习者。故三根人并有实疾。二若别下显别教位。荆溪云。若别至入假者引别辨异。但别圆下明于两教寄位之意。非用通等者前约通教三根断者意明别教三根亦然。故先辨通意令识别又复空通。故得借辨此空。虽即不空于空乃有假中二观在。故若下二观三俱假中以渐深故通教留习尚名有疾。况本圆别仍有尘砂无明惑在。故方等教且对所出三根欲同。若论所入长短大异。故使有疾多少不同。故别教等觉唯有一品尚名有疾。故使菩萨无有无疾之者。然此中既其多约次第三观。故知。非是不思议假。故使别圆约地住前。若止观中三根出假意则不尔(云云)。三前明下对前明假。

　　维摩经略疏垂裕记卷第八



　　维摩经略疏垂裕记卷第九

　　　　钱唐沙门释智圆述
　　二例上分章。荆溪云虽不次第者。第一当前第三。第二当第五。第三当第一。第四当第二。第五当第四。所以有此两次第者。各有其旨。前次第者教门必须大悲居首。依悲起誓其根须利及以勇进。今次第者内观任运即是根利是故居初。利根须进重起大悲弘誓勇猛。二初解下随文正释五。初利根出假二。初总释二。初释以无所受智断是菩萨无生者。大论云阿罗汉若智若断是菩萨无生忍。阿罗汉字下脱罗汉二字。应云罗汉智断也。二大品下释而受诸受二。初引经总立。二菩萨下约受正解二。初正解二。为是下牒结二。别释二。初标列二。正解三。初凡夫二。初标二。属下释二。初爱。荆溪云属爱善受等者。善恶各三故合修罗为下十善。然于而受诸受之中具足。广约节目阶位作相状者。意欲略明出假菩萨。委悉受相令后学者作出假因。先具照之而为方便。二见二。二乘二。初藏。荆溪云灭三心涅槃者三空也。二通十喻如前记。久知不生生者。以不生生对通者。如梦如幻点空说生。三菩萨二。初正释。二料简。荆溪云观此等者。然此通相三观之圆。但前二观唯云空假。未有一中一切中。故须更明圆教四门。以圆四门始末皆悉入中故也。是故更须说第三观。二大精进二。初总释犹如懒人等者。犹如陶师虽得轮绳作器。若不精勤无由成办。如大施太子等者。暹云。如好施太子求如意珠。得珠坠海而抒大海。正使筋骨枯尽终不懈废。誓得如意以给众生济其身苦。诸天问之。答云生生不休。诸天见此精进助其抒海。水乃减半。诸龙见海水减恐海干竭遂还其珠。华严明七地欲沈空等者。荆溪云具如前引华严文也。二别释二。初明三受具法二。初标二释三。初凡夫二。初爱二。初恶。荆溪云。菩萨于诸不善至通达佛道者。于此恶中以知恶。故而为所观于能观中具有四种。分于药病成八不同。各分因果为十六谛。所观恶境不同。既尔。善境乃至二乘菩萨节级减之。知病识药。药治减故随减说之。道品下去一一皆云自他。以有疾故以习假故须自行也。二善。天文谓星辰躔度地理谓山川形势理亦文也。韦陀如前记。书史者书则通指六经具如前记。史即马迁史记班固汉书刘珍东观汉记。世谓之三史也。后三国分方魏吴各有史官。蜀无其职。晋初陈寿采集其事谓之三国志。自兹厥后世有史书。五明者内外俱有五明。内五者声医方工巧咒术与因明。外五前四同最后是符印。六艺者礼乐书数射御也。韦陀五明约西土。书史六艺约此方。神仙之论者释名曰。老而不死曰仙。仙迁也。故制字人傍山也。抱朴子曰求仙者要当以忠孝和顺仁信为本。若德不修而但务方术终不得长生也。行恶大者司命夺纪。小过夺算。随所犯轻重故所夺有多少。此亦此方神仙之论也。楞严经明七趣。于六趣更加仙趣。善论者帝释犹居欲界。但说散心十善以为天因。梵王皆说禅定令离欲界。故名出欲论。无不皆知者谓。出假菩萨于上天文地理乃至梵论为化众生。一皆精练。二见二二乘例前恶中者。应云例前释。利根出假中。三菩萨。二若受下结示引证。三起悲心。四弘誓二。初分科。二随释四。初酬愿化物。荆溪云。若薄若尽等者对于三根伏见侵思并名薄地。约初出假故云稍破。二去取二。初斥古二。今释。荆溪云。一切众生具十界法者此从实理谈其意也。既云十法不同。是则凡圣事理因果行位俱十。十界百界三千世间俱在一念。若凡夫人迷中三千若兼圆别。应知次与不次有除不除。若唯圆者理性三千一向不除。故云而不除法。言除病者次第应知。除九界病。不次第者但云体达。以达为除。粗细前后以分次位。则无诸界减少之名。言温身等者温法身照惑暗成行食。照暗般若成食解脱。十二因缘亦复如是。但破执病法。何所除。三道之法本三德故。亦如治眼者犹是分喻可喻次第。三正化物。荆溪云。今谓至无明取相者界内无明名为取相。四传释二。初分科。二随释二。初释出病本。荆溪云。过去攀缘等者因是果病之根本也。现未悉然。二释教化断除。病本即内外见者。涅槃即内我即外。此即二边空也。则能见般若者实相般若也。五勇健心二。初分科。二随释二。初正结释。不得法施慧利者。非惠赐之惠。盖言法施是智慧之利也。肇师云。若不能尔其所修行。内未足有慧。外未足有利也。生公云无慧利于物也。此二师亦以智慧释义。二譬显。怨平声。论语以直报怨字皆此作。说文从囚从免。三中观调伏无明疾二。初悬谈义旨二。初叙观示意。二辨修位次二。初示位次。荆溪云。修此观位约教有三种者。荆溪云。别教接通八地已上。并于别圆地前住前初列通教。欲出别接之位耳。七地破尘砂至名眼见者。七地被接八地双流九地闻中十地方证。故云眼见。且约一涂不必全尔。随三根故此但属下圆教等者。虽属通相复以教分。圆教永异。故以空观多属于通。入假属别。入中属圆。或圆接别或圆接通。以方等中不定判故。请观荆溪所释。既以通相中观约圆接义。释之验前空假。亦约圆接。此为对教故未论之。若谓不然岂得云通相的属圆耶。二以别下判权实。行生修者谓行般若乃至修般若。委如前记。二分科正释二。初分科。二正释二。初正明中观二。初明观体二。初明自观。因前二空者。空观空生死假观空涅槃故名二空观也。二观众生即是以前内观遍历外境。即外是内。一理同归。此观法之大端一家之凭托。故义例云。若欲修观必须内心。内心若净以此净心遍历诸境即内外泯合也。普门玄云。境不出二。内谓即心而具。外谓众生与佛。不二门云。凡所观境不出内外。总而言之只是华严心佛众生三无差别。涅槃虚空佛性。法华诸法实相耳。故初心学者体内外不二了三无差别。如闻而观更无他趣。故云修此观时非但自知疾非真非有。知众生亦然也。此虽通相可例一心。何者下征释也。众生至生死者。六界众生堕分段死。四界众生堕变易死。以佛界通因故。了知十界者即外境事造十界也。故己他至无明者摄外归内也。故不二门云。是则外法全为心性也。故云同是真体等。既知全真体为无明。即达全无明是真体。如识即水为波。即识即波是水。寄语后人。细寻此意即能于病患心中求诸佛解脱。乃知一切法趣病。是趣不过等。方了一家观病患境成不思议。上根即入初住或内外凡。中下犹迷。更假发心至无法爱十乘虽异。一心无殊。咸空假中理无他向。苟或昧此徒自营营拟造佛乘。吾未之信。采芙蓉于木末塞薜荔于水中。唐弃功夫终无得者。愿舍妄执反照真心。荆溪云。菩萨观照等者即净名病与物理同。既专后心。验知即是本修圆人。前之二观成既前后。虽后亦云三空三假。三空但破见思之惑。三假但破尘沙之惑。虚解疏通未成实益。今之中观定空假并中。进退消之依教准部无令失旨。二简非二。初分科标示。二初文下随文释义。三初约爱见大悲。荆溪云。既简观中简此见爱。信在初心修中观耳。故向云从本已来与其菩萨俱非有无。复云。顺道爱生障入菩萨位。菩萨位者即初住也。故知爱见复属无明。言慈悲者正当二边之慈悲耳。作此说者斥二边位令入中耳。故知即是同体见爱名为顺道。文为二。初悬示义旨二。初简非示体。文中先简非次今观下示体也。二此之下约体示惑。若约正道者正道即中谛也。二随文释义二。初分科。二随释四。初正起爱见。顶堕如前记。二释是非二。初分科。二随释二。初除失不有而有者。光明云。无明体性本自不有。妄想因缘和合而有。自性之心即中道也。若用悲心者即爱见悲也。二显得。三引佛语证。四结观舍。二约禅定二。初分科。二随释二。初简非。荆溪云。若贪著有漏根本等者。世人若但作此释者。何能释于中道实慧。小乘尚离根本之著。况菩萨耶。故今文中乃至渐深。以释诸土。二显是。二约二智二。初分科二。初标下随释二。初约修行明二智因三。初标章。二解释二。初总标。荆溪云。释前四章门者。慧即实慧方便。是权。故方便与实更互相成。阙一则俱失。故互明之。故前两句约权论实辨权有无明实缚解。后之二句约实论权辨实有无明权缚解。故上二句中庄严等是权。权无故实缚解。则反此。下二句者植本是实实无故权缚解则反此。二随释四。初释无方便慧缚。言三脱门者当约圆中释之。二释有方便慧解。三释无慧方便缚。荆溪云不加修真慧者。真者实也。正明无实故使无权。若俱破者则权实并显。四释有慧方便解二。初正释。二料简。答爱见是顺道而起者。荆溪云。以顺实道而起于爱令方便阙。故经云无方便慧缚。故云以爱见心庄严佛土等。三毒著依正者。经云无慧方便缚。故云住贪欲邪见烦恼而植众德本。答利物下以利他取净土名成就众生。自行求佛身名植众德本。故引金刚论文证成二义。智习至净土者。此明真土诸佛无庄严国土之事。唯有真实智慧习识通达。则是修习无分别智通达唯识真实之性。此明取寂光土。寂光体融即具三土。此即成就众生故取土也。即是非形等者。即是正智证真如。无漏功德无有形相为庄严也。此明求佛果法身即植众德本也。三总结。二约真应明二智果二。初分科。二随释二。初观身有实疾权疾二。初分科。初观法身实疾是实智者。荆溪云。观法身故名为实慧。有实疾故须观无常。故知亦约具足三惑者。而修中观须作是观。次观应身权疾等可知。二随释二。初观法身实疾。是实智即事不实者。荆溪云。谓无常等事即是真如如常照事。故于实疾事中观常法身理境故云俱游。二鸟如前记。二观应身权疾是权智。二观身疾不离不灭二。初分科。二随释二。初约不离明实智。荆溪云是病是身等者。菩萨自观实疾身病即约实慧以明实境。境即实体与悲实同。故悲与生俱非新故。二约不灭明权智。荆溪云。于余众生者还待有缘。二道观双流二。初叙意分科。二随文释义二。初结前观为行本三。初调伏观成。二结过正释。三结成行本。二正明双流行二。初分科。二随释五。初双明双流行。二单明双流行。荆溪云单明双流者。如云过魔伏魔秖是一边。而无示魔同魔一边故也。虽但一边任运具二故出一边。亦明双流。又如求一切智及不非时求亦秖一边。对于而示现入假方是双流。下去准知不能委释。不随解脱生五净居者。修八解脱具足事禅。问何故不云不随实报入无功用。答通释无妨。但是文略。三约道品正观。荆溪云虽行四念处者。正观相应四字并冠下七科。照俗十力等者。以力望理十用皆俗。正观助道者。道品必正。且据空边以对于助。广简正助。具如止观记。皆异二乘者。二破二入故也。四约现相自在入真而能入俗者。内秘大行是入真。现二乘像是入俗。应知皆以中道不生不灭为真。故现二乘威仪入俗也。五约依正三。初标示。二正释二。初约依报结成佛国宗。二约正报结成解脱体。三若诸下斥古。云何消此经文者。以经显然明界外依正。故如向消文是也。五时众得益。

　　不思议品

　　二不思议品广释权疾二。初总示大章二。初总示来意重决。前问疾品者。决谓开决。前义既略更开决广明也。二此五下对下重分。二今略下别释今品二。初列章。二随释三。初品来意。荆溪云。净名空室至所表者。空表寂光。寂光亦有本迹之别。身居空室迹也。本因感果本也。身亦有二望土可知。现疾表迹亦是迹用。二略释不思议二。初列章。二随释二。初明三德解脱不思议二。初征文总示。二初标列征文。二何者下牒经示义。菩萨住此等者。慧为能住性为所住。秖是分真境智冥合能起大用。故以须弥内于芥子。须弥芥子秖是依报。十界依正尚在一心。于一界中依报大小何妨相入。大小既唯心性。心性一一融通故至分真有斯大用。二但四下约教简显二。初总示略标荆溪云。四教皆明三种之理者。前二各以真谛之理为真性也。各以二智而为余二。得此意已后两自明。待绝即应三一相对。不思议义而有二种者。即三一相对。若玄文中从理相对即前二教约思议理。论生无生。后二约不思议理论生无生。今待绝相对不思议中犹有教道。此绝仍待。今除别教。是故须以待绝简之。二若三下约义正解二。初略解。若三教所明即是相待者。荆溪云并三道之外有三解脱。圆人三道。约即可知如文广释。有思之不思者。三教展转待上。上能思下故有思下。不思上是不思。无思之不思者三道即三德。凡圣理一。非但下不能思上。上亦不能思下。故云无思等。二所以下广解二。初约三教明相待。二今明下约圆融明绝待二。初正明。二是则下结示。是则至三道者。以凡圣理同因果性一故。引文殊般若者。佛界不思议证下不能思上。众生界不思议证上不能思下。岂但不可以心思。亦不可以言议也。总而言之秖是圆融妙理。非圣凡心口之所思议耳。二明本迹依土不思议二。初正释二。初对前简示。二今明下正明迹用二。初正明同居。集在一国者荆溪云。且在此经。若从此理亦可一尘具一切刹。故不二门云。尘身与法身量同。尘国与寂光无异。是则一一尘刹一切刹一一尘身一切身。广狭胜劣难思议。净秽方所无穷尽。若非三千空假中安能成兹自在用。二若迹下结况二土。二料简二。初问。问意者以经通名难品别目也。既云一名不思议解脱。是则品品俱不思议。何独此品。二答二。初正答。二引例。今品亦尔者虽一经终始皆不思议。然欲求不思议事。当于此品中求。由身子念座净名借座。于是一向广明不思议神用也。三入文贴释二。初分科。二随释六。初身子为众念座五。初身子生念二。净名问经云云何者总责之辞。犹言云何念座也。仁者下以二事别责之。三身子答。荆溪云。即有三失者。第一责违心失此取答时。然身子本来非全求座。但责现在不能亡躯。义当求座以成身失为责之法道理如然。念座居怀口称为法。岂不正当心口相违。第二约法责诃。不称理者。准次第教承前已来未曾求大。虽云被屈复闻文殊称叹难酬。然亦未作慕大之想。信知尔时虽云为法但欲乐闻所行小法。此则正当违所求理。第三兴念失者。但于小乘尚乃成失况复大耶。四净名弹诃三。初约事诃其违心失。二约法诃其不称理失二。初叙意分科。二随文释义四。初约阴入三界诃。还招粗变易死者。方便为粗实报为细。二约三宝诃。九部为法者。小乘于十二中无方广授记无问自说也。又知法名佛等者。荆溪云。于中能知即佛义也。离相名法者。即向所知体全是法境。既云离相令知无著。无为即僧者。法体既离故得遍和。若不和者由法非离。事和尚尔况理和耶。三总约四谛诃二。初叙意分科。二随文释义二。初诃岂析观苦者。析破阴界是坏于身。二释若执生灭有诤论者于生灭理各执一门名为诤论。四别约四谛诃二。初叙意分科又解至别诃者。身子利根总诃已悟其未悟者。故待别诃言悟者。但是耻小慕大得生酥益耳。二随文释义四。初苦荆溪云。乃行生灭者。界外生灭亦是界内生灭。而反责之。二集为习报二因所成者秖是惑业合集能招苦果故名集也。凡明集谛大小两异。小乘约惑业大乘唯约惑。涅槃圣行中唯以爱为集。以诸惑中贪爱最能牵生故。下引九喻即其文也。习因至约业者。或谓习因约心报因约色。色即身口也。总是三业耳。今云报因约业者。则通取三业。意业与烦恼何别耶。当是三毒与身口相应者名业。不与身口相应者名惑耳。以此区别报习自分。爱有九种者。圣行品文也。一者如责主有余。如贫人负债虽偿未毕者犹系在狱。二乘亦尔。有爱习故不得菩提。二如罗刹女妇随所生子生已便食。爱罗刹女食善根子。三如妙华茎毒蛇缠之。凡夫贪五欲华不见爱蛇。死堕三恶。四如恶食性所不便食已而死。食爱食已堕三恶道。五如淫女愚人与通巧作谄媚夺财驱出。爱淫女夺善法财驱之恶道。六如摩楼迦子。鸟食堕粪即便生长。绕尼俱树遂至枯死。爱缠善法亦尔。七如疮中瘜肉。若不治者即便命终。凡夫五阴如疮爱如瘜肉。若不治者死堕三恶。八如暴风偃山拔树。爱暴风亦尔。于父母所生恶心能拔大智舍利弗菩提树。九如彗星。彗星若出天下饥馑。爱慧星亦尔。令人受生死苦。凡夫行世谛等者解上心行于境也。心即凡夫心二乘心。境即世谛真谛。各以心行于境成业因。故招内外苦。三灭即有七识者。荆溪云。此内执小教不明。既取灭谛即是内执名随相生识。暹云内执者以第七识执第八见分以为内我。执第六等以为外我。故云内执。以二乘取灭谛之相义当七识也。四道亦名为佛者。以有觉义故此约名通以说。三诃兴念有舍道法失。五天子得法眼净。荆溪云。今推此文等者观弹诃四段经文。无别圆相。而多似通。又复诃小不应但通。故知秖是以中入空。故使闻者亦得小乘法眼净也。即断见位。二净名借座二。初叙意分科。二随文释义六。初净名问。二文殊答。三神力借座。荆溪云。若准下文等者。下文为成彼土菩萨双流之行。须先传白动彼机情来。彼菩萨发问之端即应先遣化菩萨往。今无斯事须使义布。四灯王遣座。荆溪云。即表果报土者。问何以不云下之三土。答果报具三何须别列。况小能容大尚在一尘。五大众叹仰。六令众就座二。初分科。二随释三。初令文殊等就座。二得通者称座而坐。三新发意等皆不能升二。初分科。二随释五。初新发意等皆不能升。二语身子就座。三身子辞不能升。荆溪云身子及诸等者。身子内心未证此理。灯王之座由证而成。净名亦是证故能借。身子未证二人所证此称理事。事高难升。正由即理之事高广。故使无理之事靡升。以过一切方便人事理之外。故令此等皆不能升。所以新发意者亦不能升。菩萨不一故比决之。故将诸贤位展转不同。别圆新发意尚自不及。况复前二初心之人。身子虽是前教后心仍是小乘。方须礼座。既被加已升亦何难。四令礼灯王。荆溪云小乘归向等者。此弹诃中亦生酥益故令升。意预表后升。故至法华究竟升也。五作礼方升。三明不思议神用二。初分科。二随释二。初明身子见此神用叹未曾有。止长七千由旬者。暹云胜天王般若云。阎浮提地纵广七千由旬北广南狭。其中人面亦似地形。叹未曾有者。自普集来罕睹其迹。二净名答。广明诸佛菩萨有大神用二。初悬谈义旨二。初叙意分科。今净名至此解脱者即等觉分住非究竟住也。二显成权疾二。初对上释成二。初标示。二何者下正释。二所以下结示今意二。初云下随文释义三。初约佛菩萨显不思议体。荆溪云。初云诸佛菩萨等者。若云理者众生共之。既云诸佛及诸菩萨则已证不思议理。下文复云若菩萨住是解脱者即是已契真性之理。验前所契亦真性也。智境合时理应有两。此乃修性合论。故真性唯一。二约菩萨住不思智。住不思议之智等者。若非初心解了一念具足三千。咸空假中自他互遍者。分真实慧从何开发。寄言来学。宜加用心。昔会稽太守孟顗事佛精恳。谢公谓之曰。得道应须慧业丈人生天应在灵运前。成佛必在灵运后。顗深恨之。是故一日三舍其身。不如受持四句者。秖由慧业能出生死也。既逢秘要宜在修心。无诵空言奢夸圆妙。鹦鹉学语为益且疏。三明不思议之大用二。初叙意分科二。初一下随文释义。初略别明不思议用八。初藏纳山海对二。初标。二正释二。初释芥纳须弥二。初总示标难。二有师下古今释义二。初斥古解。准涅槃玄义古解芥纳须弥凡有七家。今疏略出其二。初谓神力能尔者。此以作意神通以解不思议用故为今破。故云神力何能尔。若晓无作妙性本自融通。凡夫迷故非局。而局则大小质碍。圣人悟故非遍。而遍则山芥相容。由证理体有兹事用。故此事用亦名神通。名与他同义体永别。次云小无小相等者。此谓芥子自无小相对须弥故名小。须弥自无大相对芥子故名大。既俱虚假。待对所以虚假相入。今谓下今破。自性既不相入。他性岂相入耶。对大名小对小名大是他性也。二明今释二。初明证理有用二。初引经总立。二观下约证释成二。初因证有用。一念无明心即如来心者。即妄而真三谛具足名如来心。岂但即因而果名如来心。其亦即自而他名如来心。是则他生他佛尚即自心。况自己依正宁乖一念。应知心外无境。大小互融以心入心。谁云隔碍。必在初住妙用方彰。故观众生一念等即通名字观行相似。若见之言唯在分真及以究竟。本具理显名见此心。神用无方故能入芥。此事既尔。诸事皆然。唯约一心更无别趣。是故果地妙用悉在因心。故因心显处妙用无碍。故荆溪云。古释此品随事多云。未应经旨。今疏一释用冠十双遂使古今诸师拱手。若观下总结示也。若观二字唯在初心。得诸佛解脱者。得谓证得通分极。二何者下简偏显圆。二乘心性奚尝不具不思议性耶。但由背性成迷非局而局。故法华开已一道无外。二言其下明有机乃见二。初简无机。二显有机二。初明神力所加。二若能下因见入位。必得如来灭度者分证究竟也。二毛藏海水。经云鼋鼍者。鼋音元三苍云。似鳖而大。纪年志曰。穆王十七年起师至九江。以鼋为梁。鼍音陀。三苍似蛟而大。山海经云。江水足鼍。郭璞曰。似蜥蜴大者长一丈。有鳞甲皮可以为鼓。二世界去还对经断取音。短陶家者。苍颉篇云。陶作瓦家也。三延促时日对。四彼此理土对。五供具三光对。六吸风内火对。七世界上下对。八现身变声对二。初标现文。经中现身应具现十界。略举四圣及人天耳。于四圣中又阙菩萨者。以正明菩萨界现诸身。故变声即通十界及大小乘。寻经可见。二上来下例前通示。散释既讫。更略明之。俾寻读者无忘心性故。大论五十一云。诸佛有二种说法。初略后广为解义故。初广后略为摄持故。今疏例上略示正为摄持。二总广明不思议用。四迦叶叹仰二。初分科。二随释二。初迦叶称叹。二语身子可叹事二。初分科。二随释四。初小乘闻不能解。三无漏根者证三道时必发三根。一未知欲知根即见道。二知根即修道。三知已根即无学道大乘。以初地为见。二地至七地名修。八九十地为无学。以别望圆约住亦尔。荆溪云。即以住前对于登住为无漏道。望小比拟亦应可见。法眼根坏者。且对事论。不能尽理究竟应云佛眼根坏。虽复闻说不能发识者。不能发道种智也。二劝智者发心除正位者。谓小乘圣人也。三自责声闻无分。荆溪云。一切声闻等者准此。亦是佛及净名大圣加之方有此说。故云迦叶此意等也。四庆菩萨得利二。初庆劝顶受。二明住法知魔。即知魔幻者由达魔界即佛故。五时众得益。六净名述成二。初分科。二随释二。初述魔不能坏。二明住不思议菩萨能成就行人三。初法如法华至所成者。彼经云。由提婆达多善知识故令我具足六波罗蜜。乃至成等正觉广度众生。故知世世恼害令行坚固。法华发迹通名善知识。非但指为阿私仙时也。故云恒为调达所成。经云珂贝者。珂螺属洁白如雪可以婴马膺也。二譬经云龙象者。即名象为龙。犹此方云龙马也。周官曰。马八尺以上为龙。七尺以上为騋。六尺以上为马。肇师云。象之上者名龙象也。若依大论释叹德文龙。象乃是二类龙是水中之大。象是陆行之大。故知二释俱通。蹴蹋上子六反。谓以足逆蹋之曰蹴也。下徒盍反践也。三合。

　　观众生品

　　三后四品广释实疾二。初总标列章。二依章释义三。初明此品及下三品来意二。初明来意二。初约不思议品明来意。所以更明前品来意者。欲使后文承蹑不乱耳。文为二。初近对问疾品。成上果义者。即成近远二处果用故耳。近而为语已下文是。暹云秖缘胜用难思。则知果证深远。故云成上果义。不思议因缘利物之疾者。因缘秖是感应耳。或因圣而缘凡。或因凡而缘圣。因亲缘疏义如常辨。若云感应者。感定在凡应定在圣。故知止约八双明不思议用。悉是利物之疾也。二远对佛国品。二约此去四品明来意二。初略示。荆溪云。兼成室外四品者。理须兼于佛国半品。通总论之故且云四。故方便下三正当三观。方便品约所用法正多属空。弟子菩萨约能诃法。而弟子多属假。以菩萨多属中。佛国具三。三观既尔。四教准知。二分此下广释二。初近成问疾调伏慰喻二。初标牒。二解释三。初此品成上从假入空。荆溪云。而云成者。即释成也。上所明空既空一切。即是皆空故也。应具假中而但云空者。此有二意。一者通途虚照三谛。虽三而空。二者由在方等教中虽三而通。故使通相复异次第。未是独显。但是通知。若尔空尚未委。况今于空加四无量及广上等。故云小异。是故今以三品释上观众生。中有假有中故云约空起四无量。义当假观含于空中。故云约空。若准此文穷众生源。义当中在空中意也。净名答等者。源者即是无住之源本也。尚至无住岂但空耶。二佛道品成上从空入假。荆溪云。次佛道品既辨假中。任运变成不思议之假中也。文中虽不彰灼言之道理应尔。虽然此乃从于教旨。以说显机乃须依附方等。故分三品以属三观。三不二香积两品成上中道。荆溪云。如我病者等者。能见斯病与空同体。故中双非病亦双非非俗。故非有非真。故非无。此则正当中道义也。二远成室外四品二。初正成三品三。初此品成上方便品。二佛道品成上弟子品。三不二香积成上菩萨品。二今得下扶成佛国。二此四下牒品分章。二略释此品名二。初生起总释。荆溪云。自之与他等者。应先了心方知生佛。初既了矣反后照时但照一边。无不具足故。今但云观众生耳。此意正显空之与中。故先引华严自他双显。还依方等且从于通。故释观达观穿之文皆空三谛。慈悲接物者。物即众生以从利他故观他也。利他之法指四无量。二观以下分字别解二。初正释。二初观三初双标。荆溪云。言观穿者。不依止观作贯穿者。贯字亦与观义大同。彼用贯字释观字也。二双释二。初观达二。初约生佛总辨二。初正明。二引证。二俗谛下约三谛别释。菩萨照了者。荆溪云。约利根人从兹得入。故大经下利钁斫之者。竹角反。说文斫削也。盘石砂砾对三惑。如观穿中。问观达观穿同用此喻。云何辨异。答了三惑一心是观达义。而惑破前后是观穿义。俱观中理。如到金刚。是则观达约横观穿约竖。横竖虽异三惑无别。故大经一喻二处通用。二观穿二。初约破惑显义。二引法华证成。荆溪云。故法华等者虽用三空。但是借彼法华之譬。譬三根人观于众生入三谛空。然今见中理与法华等。兼带约部小为不等。二故入下双结。众生三种约横也。穷源检之约竖也。二释众生二。初牒名略示。荆溪云言众生等者。观字两向。释观字虽兼众生但是能观通总而说。今此别释众生两字。众生即是所观境也。二毗昙下叙宗释义二。初叙宗计。荆溪云。众生两字并约小乘诸部以释。部属方等宜从小宗。若大乘中但论观别。释名何殊。文中凡出四家。一毗昙二犊子三成实四方广道人。其中犊子方广是附佛法外道。自以聪明读佛经书而生一见。犊子读舍利弗毗昙自制别义言。我在四句外第五不可说藏中。方广道人读佛十喻自作义云。不生不灭如幻如化。空幻为宗。毗昙明所成众生等者。以揽五阴成众生故。故众生假名是所成。五阴实法是能成。第五不可说藏者。三世及无为法为四句。我离此四故云第五。我即众生假合名众生。主宰故名我。由主宰故假合由假合故。主宰其实一也。大论破此者破方广也。失衍意者。荆溪云。无三假故。彼是小乘滥用大名而无大旨故云失也。二今经下明今释。荆溪云。况今约衍幻化本通。通于佛性中道。二料简三。初简邪正二。初问二答二。初简邪。荆溪云。取空戏论等者。彼执幻化破他析法。而全无入空之门。况复入中不思议理。二此经下显正。大经至涅槃是引大经大论证中道亦名众生也。六法谓五阴及众生。今揽中道法性以立假名。是佛性不离六法也。此与大经文义少别。彼明佛性真理与六法妄事不即不离。故言不即六法不离六法。今文但揽法性五阴假名众生。名不离六法耳。引大论者。法即五阴。五阴并常名五涅槃。居十界极故无过上。荆溪云。众生佛性不离等者。空通于中得作此说。此中所释与余文异。此证三谛皆约众生故。各不离中道佛性。佛性亦名众生故也。若对不即通涂明者。假不即故即是真俗二众生也。言不离者空假众生体即中故。又不即者三皆非故。又不离者三皆是故。故观众生义通一切。此即荆溪通取三谛以释六法。于文似异其义仍通。二简大小二。初问如第五大等者。法有定数。大但有四终无第五。今观生本无如第五大。既唯空寂何故向文约真中解众生耶。荆溪云。问等者正意欲拟三谛即空。故以诸土而问于观。约观非但唯空。于有亦空假中。虽无空于变易之文义当空于二土之惑。故答中引菩萨观空例之。二答中初约唯空分段答。二约遍空三谛答。此即两番通明经意。初既唯空分段。何妨更约真谛论变易众生。次明菩萨三谛俱空。则经云第五大等。岂止喻于分段。亦喻变易本空故得约三谛以解众生也。初答中云依真不无等者。分段虽空变易未空。次文分二。初简小尚不观。涅槃空者。涅槃不空故受变易。二今明下显大二。初明三谛皆空。荆溪云。又云至亦空者信三谛空。既是虚解虽未能见若假若中能破执假执中之病。二所以下示中空所以二。初明破执用空。荆溪云。所以有时等者。非但虚解破执而已。亦能实破二边之惑。不同虚解故云有时。若空二边即显中道。故云空于二边也。若计等者为破二观之人计中道者说之。二一往下显空即三谛二。初明空非断灭。一心具万行者。荆溪云。此为因兹入圆中者而说之也。既空假俱空而入中。空中空任运具足万行。故此下无色界色正譬中道空也。是故向释众生得约三谛。二当知下于空具三二。初正释具三。虽同入空至三智也者。荆溪云。若据名者准入空时秖可得名一切智耳。此一切智其理既通。即此一切亦通三谛。如是入空下结成通相也。如此品所明者。空中既具慈等三义义当于假。舍者义当于中。此即品内所明也。二若空下结归二义。横达竖穿俱约三谛。三简中空二。初问。荆溪云。问意者中体须立何须更空。以中破真中体理极。更将何法而空中耶。二答。荆溪云。答中意者中体性空何须用空。不同空假事犹有滞。具如前文。妄取下故知空中亦为计者。破计见理二俱空也。复次下重释出之。若更等者。释前中道不须更空之所以也。但云性自是空无无穷过故复说之。三帖释入文三。初观众生品明从假入空观二。初分科。荆溪云。文为四者。更加无量及以穷源天女散华。而明别惑方乃表于三谛悉空。华著者小乘空之失也。二初所下随释四。初正观众生从假入空二。初文殊问。二净名答二。初分科。二随释三。初约如幻等十譬观众生世谛二。初悬示分科。荆溪云。自有体性等者。即性计也。故云性空等。若体假即实者。体假名假犹有实法。故空假实方见实体。皆是幻有者。假实皆幻。言随理者法性理即是空。假即空故故云随理。又观此假假立生名以为观境。故云观生。此下十譬正观实法令成法空。故云观众生也。此下释中欲以下四同如幻。故先委释幻。次以此四例后五譬后五。随情者。问此品明随理通空。何须更立随情五譬。答既计阴实。虽亦知假假未即真。故立随情以助随理。对幻判之故属析法。二初言下随文释义二。初如幻譬文中先消喻而不知者等者。谓傍观人也。次由有下合法。菩萨合幻师无明合幻法。自他众生合幻物为人。惑者即凡夫也。此合傍观人。今观等者合自识幻法也。世谛众生者虽知本空不坏世谛。三假委如前记。二余九譬二。初标。二如水下释二。初释随理。菩萨自知等者。荆溪云。此通相空不关二乘。一切皆应云是菩萨。非但此中。此中且取异体为譬。故以天月譬于无明。若论正意正取观时。于法性处而观众生即见众生。遍于法性亦见法性全是众生。故水中月本自无月。今不除之意令即于众生而见法性。此下三譬意亦不同。但热焰二法稍似不即。今亦于热而观于焰全热是焰。摄大乘八譬依梨耶者。论既譬别。方等意同。然欲通圆亦何所隔。八譬名义如前记。二释随情。二约第五大等五譬观众生真谛。无有定性者。荆溪云。随彼诸譬。若空假中假名宛然。故云不妨。如龟毛等者虽喻毛角。不同三藏但破我人。且譬毛角。其实毛角须于幻处以见空。空故下中空亦非余境。若不了者逐语流移。失三谛空。将何合譬无此道理者。经有定数。大唯有四乃至界唯十八。若言第五十九如云龟有毛兔有角也。此定无故。三约如无色界等譬众生中谛二。初标简非有非无者。凡小谓无色。无色故非有。佛菩萨见无色有色故非无。所以无色界色可譬中道双非二边。下十四譬例说可见。不如如幻等者。幻人水月等虽并虚假而不妨有色像可见。故不同第五大等究竟是无。故所以分譬真俗。今十五譬并异前二。故属中道。二如无下正释二。初释无色界色譬二。初正释。舍利毗昙者此亦小宗自说有色也。然在小宗终以无色无色为是。而以说有色者为不了义。故婆沙中毗婆阇婆提说无色有色。若育多提婆说。无色无色何者是耶。答佛经中说。名色缘识亦应有色。又余经说。寿燸识三常相随逐无色。既有寿识云何无燸。又余比丘说。余四阴说识。有去来生死者不应尔。如从欲界生无色界。经二四六八万劫断色后生欲界还生色者。入无余界应更与行相续。欲令无此过故说无色有色。言无色者此依何经。答经云。解脱寂静过色入无色者。故知无色。又云色离欲无色离一切入涅槃。故知无色。此二云何通。何者为胜。答说无者胜。说有者云何通。答未了义故。问引经云何通。答欲有名色无色无也。欲有三法随逐无色无也。色续论者四句分别。无色续色色续无色色续色无色续无色。故知无咎。今以小乘自说有色义符今喻。所以引之。二故知下结显二。初结显异前二。初结义异前。智者见空等者。此即利根于空见中。不空即中道也。大品下初句双非二边。如是有即中道也。是事不知等者。是事即中道。不达中道故名无明。故无明惑为中道障。二又上下结文异前。既前文已结此重立章。知与前异须譬中道。二此皆下结显成上。二如焦下释余十四譬二。初正释诸喻。如焦谷牙者荆溪云。若引法华非专今意。但约菩萨通方述之时在小宗未有斯见。次引大经意亦同尔。以密斥之意令当发次三果。譬大意亦然。小乘亦无界外生死。虽于大乘会中闻之亦未能有晓了之信。藏通菩萨尚未尽知。以其教意入无余。故得忍菩萨此约通教入无生者。如佛烦恼习者指应化佛示有烦恼。小乘教中亦明示。故诃调达责身子者。诃调达如前记。大论云。罗云从佛经行。佛问罗云。何为羸瘦。罗云以偈答佛。若人食油则得力若食酥者得好色。食麻滓菜无色力。大德世尊自应知。佛问谁为上座。答和尚舍利弗。佛言舍利弗食不净食。时舍利弗转闻是语即时吐出食。誓曰我从今不复受请。今以佛有讥诃是嗔习相。荆溪云。从盲者见色去譬事则可通于小乘。灭度受身义犹隔小。所以出没不同者。以此诸譬多在菩萨亦兼小故。罔像欲见者。罔像亦[泳-永+放]像不分明貌也。灭定至入出者。由心驰动于内故息出入于外。心想既灭故息无出入也。如身子为女等者。即为天女所变也。如灭度者受身者。荆溪云。此既衍门复在菩萨。仍兼斥小得作此说。无因之火者。从因缘生不可得故故云无因。还从因生故云之火。今注本经作无烟火。盖展转之讹。以火从因误成烟字。复改字体作此烟耳。故肇师注云。火必因质。故知烟字后人妄改。荆溪云。上来诸譬或因衍门或依小教。以大小相兼者以由方等诸机杂故。然此诸譬经文一往皆似譬无。如无色界色焦谷牙乃至无因之火。以无色定无色焦谷定无牙乃至无因定无火。疏文取意皆显亦有。如引大经明无色界有色。及酥溉焦谷有生牙义。乃至遇撨苏绳钻等缘火则可生。方显诸譬亦有亦无。细寻疏文一一皆尔。譬众生中谛如指掌焉。二此等下结显释疑。二明起无量心利物二。初叙意分科。二随文释义四。初慈二。初问。则有为等者。有为分段无为方便自体果报。即三土众生。故云三种众生也。二答二。初叙意分科。荆溪云。答意者所言慈者利物与乐以为其本。故知为说即是利他。即说三谛俱空之理与究竟乐拔究竟苦故。诸慈中具有智断圣德等相。故说行相资四段明益。二随文释义四。初约为说此法。即真智德慈即如来等者。由无缘慈故乘如实道来成正觉。故云慈即如来。无缘慈无二边系缚故云慈即解脱。既无二缚即名中道。故如来等皆慈异名耳。百句解脱者。百句虽多不出三谛。如涅槃疏章安以三谛分百句文也。即是三德者荆溪云。无缘法身。法缘般若。生缘解脱。及以三谛对于三德如常所闻。法华明虽未得等者。虽通引彼正取未得中道无漏为证。室即解脱。衣即法身。座即般若。大经明初依等者。初依即十信。二依住行。三依十向。四依十地。依者凭也。于佛灭后可凭此四人取解故也。故云是人说法亦可信受。今引初依未破无明以证有疾。能知如来秘密之藏者。秘藏即三德此即观行相似观于三德故云能知。此与入室著衣等义同也。故入著坐知。并约能观三观。室衣座藏即是所观三德秘藏。从总室等从别即别。而总室等即藏即总而别藏即室等。此是下举劣况胜相似分真同名有疾。相似之劣利生尚尔。分真之胜化他可知。二约断德。清凉之池者凉池。喻出大经。不与界内外至合故者。以烦恼生死即菩提涅槃。故即事是理。无事可合如即波是水无波合水。内外八风者。荆溪云。外无八相秖有违顺真中不同。故与内别。三约圣德。荆溪云。阿罗汉下六句乃借大小因果等名者。圆慈则与大小因果。其名虽异同入无缘一实慈义。故并用释无缘慈也。一相一味者。十界众生同一真如相。四教开显同诠一乘法。故一相一味。即是一地所生一雨所润也。大品等者引彼四法同今六句也。彼明般若此明行慈。慈与般若体同名异。暹云大品十四云。须菩提云何是般若波罗蜜。为不思议事故起。佛言所谓佛法如来法自然人法一切智人法。以是须菩提诸佛般若为不思议事起。荆溪云。智人即是菩提及以菩萨罗汉。余三名同。故引大品四事以证六句。四约众行。有师云下荆溪云。破他释者具如前文。菩提道场法施等义。一一皆是独头法门。但欲幸依法相次第。以一法中收一切。故虽摄一切然须遍行。以遍行故理须遍列。若如是者可但释迦一代佛法十方佛法若依若正收在一念慈等心中。今施至方便略列七名。岂用古师专对地位。无遗惜也者。不遗众生不惜财物也。疏释法施至子智慧。言不悭不舍乃至不智不愚者。以悭舍愚智悉从心起。能起本无所起。安在以所起法全能起心心性不动。中道明焉。二悲二。初文殊问。二净名答。荆溪云。功德之大岂过于慈。还将此慈令断烦恼。故云共之。当知前慈已具拔苦。重明悲者。令识别相即是大慈家之大悲也。后喜舍心同异亦尔。三喜二。初文殊问二净名答。后则有悔者。权以小法济度。非佛本怀。后须废权。义当有悔。故引法华证成悔义。心怀等者。悔昔不勤教诏。致无训逃逝。恨子不唯恩义疏我亲他。内合如来悔不殷勤令入圆教似位。遂使退失本解。恨其无心不能精进固志逃迷不返。故言悔恨。化期将毕无传大法之人。如老朽而无子也。大乘法宝如多财物。四舍二。初文殊问。二净名答。性相常住者有佛开悟不能增。无佛在迷不能减。无增无减。所以常住。问性相何别以如为性亦以如为相。如水是波性亦是波相。一切等者大经云。一切诸法中悉有安乐性。以十界依正悉唯心故。悉本具故。悉空中故。悉互遍故。但一理故。无异端故。岂但识无拔无与。亦可了无情成佛。大经云常行舍也者也。应作心。字误。经云。福祐者祐助也。周易曰自天祐之。三往复穷众生源二。初分科二。初六下随释二。初约四弘成四无量心二。初叙意分科。初六番者即是四弘成四无量也。荆溪云。今文与余稍别。若准余处四无量中虽加喜舍为成慈悲而已。若无喜心三谛不满。若无舍心放谛生染。故知其名虽四但成二种。此二即是四弘所用。虽有此法若不加誓慈悲不固。安令自他得至所在。故须立誓以制慈悲。今从此义以四无量的对四弘。法门离合不可一准。二随文释义四。初两番成慈二。初成上慈心二。初问恶缘阻坏者。阻侧吕反。隔也。字或作沮。慈吕反止也。并通。二答或如六念者。即念佛法僧戒施天也。初念至除怖畏者。暹云此是大论文。彼文明修十想。人恐怖遂令念佛以治于怖。今文不专用于念佛。故云或如。荆溪云。或如者不定专指故非定义。一切当修念佛三昧正缘如来三身功德。若六念者立对治法以修事观。未称今文下去正释。慈童女者暹云。如心论云。慈童女长者欲随伴入海采宝。从母求去。母云吾唯有汝何弃吾去。母恐其去便抱其足。童女便以手捉母发一茎落。母乃放去。至洲上见热铁轮从空中下临其顶上。便发誓言。愿法界苦皆集我身。以誓愿力火轮遂落。从慈舍命生第六天。违母拔发成地狱心。发誓代苦即属佛界。然应达苦无苦。见苦真性而誓代苦者方为佛界也。二重决功德二。初问二答。大经云等者。发心是因毕竟是果。因果理同故二不别。果由因克故前心难。诸文引用皆以发心。为初住。今通住前。自未得度先度人者。即今当住度脱一切众生也。二一番成悲二。初问二答。荆溪云。令除烦恼等者。若自有缚能解彼缚。无有是处故。令先除除苦因也。三一番成喜二。初问二答。荆溪云。当行正念等者。若无无作四念处观见于他阴界法性。安能令他离苦得乐而生中道第一义喜。故无上道谛即中道法喜。四二番成舍二。初分科二随释二。初总出正念二。初问二答。荆溪云。舍心即指果理。果理必定遍慈悲二法。不生不灭者大舍也。若二谛者是有生灭。舍爱憎三心者秖是慈等三心之中离中道违顺等境。以无缘心行于慈等。不为境转故云舍也。二分别正念二。初问二答。恶法不生是断德成者。恶法即二边。二边遮中即无明也。无明不生故属断德。善法不灭是智德成者。善法不灭即是中智发生。故云是智德成。二乘至如来功德者。大小对辨也。一世谛二真谛者。夫明妙理湛然不生不灭者。即约真谛也。若约事论恶不生善不灭者。即约世谛也。今文约正勤以明。正是约事故属世谛。故云此是世谛等也。问荆溪旧解云。世谛不生不灭者。以对显中二谛。即是善恶二境。世谛即是真谛中之不生不灭耳。与今释不同。答语异义同。言显中二谛者即圆教二谛也。所观中理本无生灭。即真谛能契智断。智故善不灭断故恶不生。此即约事名世谛也。故云即善恶二境。又云世谛即是真谛中之不生不灭者。以中观理得智断故语异义同。其在此也。二正明穷源。成前观众生入空至中道六。初明见一处住地二。初文殊问。初文至达其本源通序六番之意也。为四正勤之所遮持者。遮二恶不生持二善不灭也。不见初惑等者初惑。即元品无明也。即经云无住则无本。故今云不见所依之处也。二净名答。二问欲爱住地。二。初文殊问二净名答。三色爱住地二。初文殊问二净名答。荆溪云。或言离心出色等者。准婆沙云。从于色界生无色界。是离色出心。从无色界生于色界是离心出色。今正明色云无色者。相从来耳。故二界往来皆由妄计二处定实。若住欲界并计色心。不如二界所计最强。如贪通上界从下得名。四无色爱住地二。初文殊问二净名答。五无明住地二。初文殊问二净名答。阿梨耶此云无没。无明以无始来未尝隐没。故摄大乘等者。荆溪云。论云是识无始时一切法等依。六真妄源底二。初问二答二。初正释二。初正释现文二。初释无住无本二。初明真妄体同。荆溪云。十住见终等者。但以最后得名为终。由断一分见一分终。故云见终。其实无明不可云终。佛断最后后相如初。故云见始。其实无明不可云始。若定终始何名无住。若计无明有始终者。是谓法性有始终也。以全法性是无明。故亦全无明体是法性。问若尔过在大经。答曰不然。有事有理。若从事说。若见法性始即见无明终。佛见法性终名见无明始。无始之始名无明始。无终之终名法性终。若从理者应知二法俱始并终。况此二法自无二法俱无始终。若从事理相待以说。从理故即从事故离。始终亦尔。约非事理而论事理。于无始终而云始终。大经之文带别论圆。从事相待。故作此说。次穷源中唯约五住不云尘沙者。以尘沙惑不障于理。四住障真无明障中。是故且从二障边说。况无明无知但成离合。具如余文广简同异。是故不可更以四住依于无知无知非依。是故不立。若言无知依于无明能依又失。今欲令于四住见中故指无明全四住。是法性复指无明为心。穷源既然。修观准说。但观现住一念见思彻无明源。穷法性底法性即无住无住即无明无明亦无住。若断若穷虽分前后。然其住处不合不离。二若观下结成通相。二释无住立法二。初约四类总标。世间是有为出世是无为。二何者下约十界别示。若解无住等者。对六界迷故四称解。然二乘解空菩萨解假佛界解中。顺部意故俱出世故。故四圣法界俱得名解。究竟而论解唯佛界。九界并迷。二今用下通前结示。二料简二。初简真妄无始义二。初直约无明简无始二。初问二答。此有二解者秖是四住对无明。相对而论四住则有住有本无明则无住无本耳。寻文可了。二更对法性简无始二。初问二答二。初从容两释。谓约即离二义释之也。文为二。初约真妄两殊。性非惑本。不可指法性为烦恼本者。法性静烦恼动法性真烦恼妄。气类既异其犹水火。岂得指水为火本耶。此乃约离义说。既真妄事乖。故法性非无明之本也。二若依下约即妄是真性为惑本。无明不出法性等者。以妄体全真动法元静。真为真本静为静本。气类且同而言法性为无明本者。何足怪耶。此约即义说。既事理体一得言法性为无明本也。世有火井既井中生火。则是水为火本仍符前喻。二今经下结显经意二。初约经显意。经意且从离义以明。故无明无本。故云法性非烦恼等。二若说下约义判教说。自住即别教意者。荆溪云。是烦恼说法性体别。则是烦恼法性自住。俱名为自。亦可云离烦恼外别有法性法性为他。亦可法性为自离法性外别有烦恼烦恼为他。故二自他并非圆义。以其惑性定为能障。破障方乃定能显理。依他即圆者。更互相依更互相即。以体同故依而复即。故别圆教俱云自他。由体同异而判二教。今从各说别自圆他。问前作离义应是别教。答别教一向明离。故事理大异。前明即离并在于圆。既事理一如故即离不二。二简三种五住义三。初简别接通二。初问二答。若言至界外者内外事别。两不相关不同别教。枝叶依树故是别接通也。何者通教期心唯断界内。后生别解知有无明。故更进断致成内外两别。别人初心即知三惑期次第断。故与受接人殊。由界外流入界内者。谓起惑则从细至粗故也。今反出等者谓断惑则从粗至细。此并接时作此解也。二简别教二。初正简五住惑相二。初问二答二。初明界内见思是住非地。如枝叶依树者。树喻界外无明也。二断枝下明界外别惑是住是地二。初释四住地。此言四住非干界外秖于第五无明住地更细分别耳。无明既得名为同体见思。何妨得论同体四住。以四住即见思异名故。此见因无明等者。荆溪云。见为能住无明是地。此依别教故作是说。界内四住如常所闻。二此四下显无明住地。二兼简有住无二。初问二答。此中开合须对圆义释之。合义唯圆。开义唯别。然圆亦具开非一向异。故与别殊。别但具开终无合义。诸文明别或云法性与无明合者。此合还开。今文云合乃即之异名耳。若开下正示别义也。法性是所覆无明是能覆。能所两别故云开出。而约无明等者。即约所开之无明也。三简圆教二。初正明五住二。初问二答二。初法二。初正明五住。以圆五住但迷法性而起。入涅槃所生四住者。即界外同体四住也。二今圆下结示成上二譬二。初譬内外世间。烟尘轻如界外五住。云雾重如界内五住。亦可一往以烟等对四种苦集。然非文意。今正譬惑轻重耳。又可界内外各分轻重。以四教明惑有即不即。故是则烟轻尘重别圆也。雾轻云重通藏也。二譬内外出世。即火等喻四教智亦可一往喻四种道灭也。文意且喻智耳。故言下总结也。以四种惑智皆依法性。而有迷法性。故则有内外惑。悟法性故则有四教智。言无住本者即法性也。立一切法者即四种惑智也。亦四种四谛也。无住即本名无住本。二简显譬意三。初简虚空譬二。初问既以空譬法性。所喻法性既有二异。能喻虚空亦应尔耶。二答中先总斥空尚不二者。太虚无状尚非一法。岂得分二。若约下一往顺答能喻之空亦分二。别缘尽等者谓云雾暗缘尽。虚空明相显时或见万象或但见空。可以喻但不但二种真理。破虚空之义者如大经迦叶品十番破外人计虚空义。外计可破可喻但空。显佛说虚空正义。可喻不可得空。即不但空也。复次下向虽分配今复斥之。夫立喻者皆一往取类不应求备。其犹雪山喻象不可求其尾牙。满月喻面安得责其眉目。以空喻性其事亦尔。岂得问但不但之殊耶。二简烟等譬二。初问二答三简火等譬二。初问二答。四天女散华二。初叙意分科二。初文下随文释义七。初明二解脱惑尽不同四。初天女闻法现身。关河解者。即关中河西诸师。谓罗什僧肇等也。言宅神者罗什云。无空无神随宅主有优劣故神有精粗。未曾有室故以大士为神也。道生云。外国亦以神为天也。夫有福之家必有福神附焉。是以菩萨托为之矣。是入生死事也。僧肇云天女即法身大士也。常与净名共弘大乘不思议道。故现为宅神。同处一室见大士集。闻所说法故现身散华以生论也。故关河所解今师亦取。既关所表及净名示现义故但引彼宅神之解耳。隐名如来藏等者荆溪云。今既现身不名为隐。然未现时理亦非隐。今从事释立隐显名故知事显。已来从机为语。理本无生非今始显。又解去向文约事非无此义。若欲更作以事表理即是事理双明之义。若单事理化迹不成。于真空性净现天女形者。此明净名化为天女也。二散华供养非树生华等者。暹云。大品第八散华品云。尔时释提桓因等诸天作是念。慧命须菩提为雨法雨我等宁可化作华。散佛菩萨比丘僧须菩提及般若上。是时大千世界华悉周遍于虚空中。化成华台端严殊妙。须菩提心念是天子所散华天上未曾见如是华。华是化华非树生。是诸天子所散华从心树生非树生华。大论五十五释云。释提桓因知须菩提觉是化华语言。大德是华非生华。非生华者言是华天生。空无所出。须菩提。是般若波罗蜜诸法无生空寂。故以无生华供养。又意树者随意所欲应念即至故言意树。释提桓因难须菩提。是华无生以何言是华不从树生。须菩提反质言。若不生何以名华。不生法中无所分别。所谓是华是非华。释提桓因心伏而问。但是华无生诸法亦无生。须菩提答。非但是华不生。色亦不生。何以故。若一法空则一切法皆空。今文取意略引耳。荆溪云。诸天子云。从心树生。须菩提云。不从心树生者即表俱非世俗所生。皆从心生。但所计别并依理生而非生也。三至菩萨皆堕。四至大弟子便著二。初分科二随释五。初华至便著如大论等者。即大论第十九文也。即云等者即迦叶答天鬘之辞。故论云。天鬘菩萨问迦叶。汝最耆年行头陀第一。今何不能制心自安。答曰。我于人天诸欲心不倾动。是菩萨无量功德报声。又复以智慧变化作声所不能忍。若八方风不能动须弥山。随蓝风至碎如腐草。此是菩萨净妙五欲等者。荆溪云此明迦叶曾闻方等不思议事。此事未尝不与理合。二神力不能去华二。初指惑示意二。初正示二料简二。初简别惑名习气。说为习气者。然习气有二。一通惑习气如身子多嗔等。二别惑习气即是无明。故今云于摩诃衍说为正使也。今在方等亦兼取两习。下自料简。二简别惑名四住二。初问二答二。初明通惑有四住。二明别惑有无二。初明别接通但名无明。二明别教无明名四住。亦得分思为三住者。于变易依正五尘。生于欲贪即欲爱住地。变易色心是虚妄分别。即色爱住地。亡色观心犹见有心。即颠倒想是有爱住地。二今言下牒文正解。荆溪云。尽其神力等者。不得界外解脱神力也。界外证难思理方有胜通。三天问去意。四身子答意。五天女弹诃二。初分科二随释四。初正弹诃。荆溪云。非是世间思议华者。即以界内而为难思。二乘之人岂知界外更有妙欲。又以如法心等者。事则大小俱散。理乃遍于法界。是名如法名大平等。二释出得失。无分别心感者。观生死涅槃不二不异名无分别心。由观心得入分真感此华也。分别即是别见惑者。不断别惑故华著身。汝自有染何关我非。是故诃云。仁者自生分别想耳。分别即是染著故也。三譬经云。譬如人畏时非人得其便者。罗什云。如一罗刹变形为马。有一士夫乘之不疑。中道马问士夫马为好不。士夫拔刀示之问言。此刀好不。知其心正无畏竟不敢加害。若不如是非人得其便也。道生云。恐畏之时情已怯弱。故得便矣。四结。亦明有别至习气者。界内习气依别见思。如枝叶依树。如前引智论者。即前云在声闻经名习气等也。若约通教至习气者。此明界内习气。如迦叶者。谓闻琴起舞。如身子嗔毕陵慢等。故有说云。迦叶昔为乐人习气故舞。未为全失盖得此意也。故知天鬘诃折迦叶应兼两意。若作以通诃藏则。但以界内习气以消起舞。若作以别圆诃藏通。则须以无明为习气。无明未破故为界外声尘。所动非关为乐人也。以大论所引大树紧那王经属方等。故结使二种者。谓结习正使界内界外俱有也。共断是界内。然有声闻但断正使缘觉侵习之殊。不共断者即无明别惑名为结使。共者迦叶已断等者。此作以别圆诃小。以释迦叶由未断无明故起舞也。今此经下散华与闻琴相类。彼是声尘此是触尘。但经无的文者。不定言结习是共是不共也。此方等下大师准今经部意欲兼通习。故云犹带方便等。二明二解脱体异二。初分科二随释四。初身子约事问天以理答五。初身子约事问荆溪云。身子是起教之端者教由斯启。故名为端。为诸声闻作生酥之首。下文天女诃文是也。二天以理答。耆年者尔雅云。耆耋艾老也。天谓身子为耆年。盖长老之称也。三身子心迷重问。四天还以理答。五身子悟而默解。二天以事问。身子以理答二。初分科二随释五。初天以事问。二身子用理答。阿说示即頞鞞也。说三谛如前记。三天辨不思议解脱。肇云身子以言久为失。故默然无言。谓顺真解未能语默齐致触物无碍。故天说等解以晓其意也。二乘至舍涅槃者荆溪云。言文字者未必全指文字教法。通云世间一切名言皆名文字。小乘则指界内之法。纵指教相亦非所证。若非所证还属生死。故于其中不得自在。四解释。荆溪云。所以至两间等者。文存两释。初释先举解脱文字。俱无内外者。正指文字及以解脱。二俱无得所以先破解脱者。恐人不晓执解脱相。次释者。恐人谓在文字之外。故指文字是解脱也。言即异思议者即形前释仍通通教。故重释中即云别也。五结会。荆溪云。何但文字是解脱者。仍恐唯指教法文字。故指二十五有一切因果无非文字。此等文字皆解脱也。三身子重决天女弹诃二。初分科二随释二。初身子重决二天女弹诃二。初标根略释。二种根缘者。若约以圆斥藏。利根即圆人钝根即藏人。若约以大斥小刹即通人也。若四教区分。前三并钝。俱说离淫怒痴为解脱。若尔何得以通斥藏。以通教体惑即空亦得名为淫怒痴性即是解脱。性不具法终归灰断。望圆成离故使三教通名钝根。二立问广明二。初约小乘立义问。未得四果谓得四果。未证涅槃谓证涅槃。即以四禅为四果涅槃也。得初禅谓初果乃至得四禅谓四果。此小乘中说增上慢也。二约大小区分答二。初明二乘是上慢二。初明于小非上慢。未入方便道等者即是得四禅者。谬计四果也。二今计下于大是上慢二。初明于今经以小滥大故被弹诃。荆溪云。此中两解初约执情滥大。俱是未得谓得。次圆教下复从理说。理本无断称理名脱。是则圆乘而为不断。却自执其小乘合断。由此自谓成增上慢。前解大小相对后解偏圆相对。文为二。初以小滥大二。初明滥大成慢。荆溪云。二处有异者。法华简众及小乘中滥谓同于诸佛所得。如法华云我等同入法性。乃至世间六大罗汉三人同坐解脱之状。三人同入无言说道。故未转时无不谓佛与己同等。二就其下明在小则非。解脱知见者于五分中得解脱知见。则能照了所证浅深。故知小圣于当教中必无上慢。二圆教下以偏滥圆。八邪者反八正故名邪。二明于法华知小异大故非上慢。荆溪云。于法华中等者释出慢异。准向天女所说之意以望法华。何但于小非增上慢于大亦非。若至法华与天女齐。当知法华起去之人于大小乘并成上慢。佛虽令去意待后时。二明菩萨非上慢。无此诸失者无二乘执果住真叨滥之失也。此即圆菩萨耳。偏教菩萨未免诸失。以各谓实故离与不离至等共者。以小乘执离故以即义斥之。故说三毒即是解脱。其实圆法不即不离。以不即故淫怒须离。以不离故即是解脱。理是故即事非。故离。故离与不离俱非二乘所知。前明文字解脱其意亦尔。非唯界内至解脱相者。以淫怒痴三及向云文字解脱并通界外。以圆人了三惑四教本一心。故断与不断者约事有断约理无断。故今云淫怒痴性而不云事也。事即理故断即不断。理即事故不断而断。其失意者谬执经文。遂以淫欲为道。无行经意事理亦然。四身子称叹二。初分科二随释二。初身子称叹二天女答二。初分科二随释二。初答二讥。三明二解脱力不同二。初叙意分科。理然不同者道理自然不同也。二随文释义二。初问。荆溪云。或约三藏至通教者。二教俱有三乘故也。言多约通教者。以声闻人于方等中间闻通执三乘之法。故以为问。二答二。初分科叙意二随文释义二。初化他。暹云。今则别圆接通者。此明天女从于别圆法身地起应接引通教三乘根性之人故也。二自行二。初叙意分科二随文释义四。初正显佛乘二。初正释瞻卜若。正云瞻博迦。大论翻为黄华树。其树高大花气远闻。自行受道者荆溪云。自行不可更禀权乘。分得法身仍须进道。故法华等者以入圆人显成此义。二料简三。初明藏通菩萨摄属二乘二。初问二答。荆溪云。但以大悲等者。他释大乘功秖齐此。二明三乘一乘各有自他二。初问二答三明一乘自他永异三乘二。初问二答。二引释梵证。三明止室久近三。初标显。二有言下斥古。荆溪云。寄十二年在室等者但斥彼时。于今亦复何所嫌耶。但恐于今闻而不受。况复往日在方等前。尔前者方等前也。故知所诃亦在十二年前也。是故得与方等义同。此中正破古师释也。三今言下今释二。初征前总示。二言十下牒文广释二。初正释即表十二因缘等者。不思议因缘即天女所证也。无久近之久近者。荆溪云。无始为久至今为近。三脱亦尔。法性本有名之为久。方始修得名之为近。故知三道三脱皆非久近。而论久近。故以止室而用表之。此中约事论修性也。二料简。岂知根本无明者。若观三道即是三脱。故知三脱为无明障。障三脱者即是根本无明故也。即一切文字者通界内外。初不闻说等者初犹都也。谓从初至后都不闻说小法也。荆溪云。意云从初皆依顿教发心故云初不闻等。四明室有未曾有事二。初分科二随释三。初标章二辨相二。初随文正释八。初光明常照。二入者无垢。荆溪云。如界内外若犯重等者。重能远障界内外理。三凡圣来会。荆溪云。大经云者以来会不绝义似渐深。四常说六度。四种不退者。谓四教各有位行念三不退也。若念下约别明念不退。即圆分真也。五弦歌演法。六四藏周济。即是四教所诠者。约理为藏。四教诠异同在一念。亦是观十二因缘等者。约行为藏。七应念佛来。八净土皆现。大经云不增不减者。谓海水无增减也。二此未下结异显同。三结斥。四明不思议法门转变自在二。初叙意分科。阿鞞跋致此云不退也。转不转义者即是退转不退转也。佛言下荆溪云。佛答意者。前之二教不转方得名为不退。后之二教以得理故从理为名。理性本无转与不转。转者退义故不退也。故云皆名跋致。二随文释义二。初问。具五事者出大论。谓第二僧祇离五事得五功德。得宿命离喜忘得诸根具足。离形残得生贵家离下贱贫穷得人天身离三恶道得男身离女身。此中二举所得。三举所离。故成五事。二答二。初会同上义三。初列章总标。二一不下对上会释。三但与下结异显同。荆溪云。但与上文小不次第者。第一在第二第二在第一。以不次第故不相应。虽次不次义理必等。二正释经文三。初明不转二。初分科二随释三。初天女问二。初释法二。初约真谛。荆溪云。天以正观譬显者。先明正观故云十二年来求女人相了不可得。于三德中无男女相。譬显亦须依于三德。譬如下譬显也。天阳地阴等者。亦可云昼阳夜阴等。不可说尽。一切莫不皆在阴阳。二约世谛。荆溪云。业若不谢决不可转者。以未偿故。故未酬生必不可转。然未偿者亦有可转。非此所引。二譬如下释譬。二身子答。三弹诃。荆溪云。一切诸法皆妄等者。非但世法有可转义。出世之法亦复如是。若谓有定悉是妄计。二明转二。初叙意分科。二随文释义四。初天自变为身子问。二身子以女像答。三为解释如镜等者。镜喻法身面喻机缘像喻现应。镜有现像之理面有生像之性。故面对镜则像生也。四引佛语。非男非女者以一切法由心所变心不可得。男女安在。三明非转非不转二。初叙意分科。二随文释义。四段如文。五明不思议解脱出没自在真应本迹莫测二。初叙意分科。思议则无者。谓小乘思议解脱无真应本迹也。没者至垂迹者。法身无像故云没。应化随机故云生。二随文释义四。初身子问。二天女答。三身子重问。上天以别教应化答者。别圆应化不共二乘故云别教。非的指次第也。或可指别证道。四天女释疑并皆如化者。以五道去来悉虚幻故。天亦是化者。五道如化天岂不然。以明女身无没生也。六明法身生身成道不同二。初叙意分科。二随文释义二。初文分四。初身子问。二天女反质。质亦问也。荆溪云。我入不思议真至我岂有之者。此约教门当分以释别圆无生那得作于藏通八相。映望上下皆须此释。三身子答。四天重并二。初并不见。始者元品无明唯佛断故。二释。次文分二。初标示二。初身子下正释二。初身子问。荆溪云。有此意等者。小乘云无十方诸佛意不彰显。以小乘中亦有许有十方佛者。虽即许有。岂如华严涅槃等耶。华严十方互为主伴。一佛尚尔况他佛耶。故此中无义不彰显。二天女答。七净名述成天女所说二。初分科叙意。二随文释义四。初久值诸佛。是顺佛教者由供养。故闻圆顿法。依教修观达因缘三道即是三谛。分显住常寂光。故云得栖空室。此明自行也。以慈悲等者此明化化也。二游戏神通。三得无生忍愿随意现二。初正释二料简。

　　维摩经略疏垂裕记卷第九



　　维摩经略疏垂裕记卷第十

　　　　钱唐沙门释智圆述

　　佛道品

　　此下并章安私录也。二明从空入假观二。初列章。二随释三。初明来意。荆溪云。正成问疾品明别教等者。问通相三观义在圆者。今那云别。答对出假边义云别耳。前三教慰喻中文。通相仍存次第意者。良由此也。二释品名二。初事释二。初正释二。初牒名。略云从因达果者。因果虽殊理体无二。始观名因观竟名果。因果初后咸不离理。能通达到二义俱成。此以下总结也。佛即是智道即是理。亦可云能所标名。佛是能觉道是所觉。故亦可云人法标名。佛即是人道即是法。虽此不同不出理智。以人有智能觉于理理是所觉之法故也。二正如下征文广释二。初征文。二言非下释义。有三种道者。此道亦以通达为义。烦恼通业业通于苦。苦复通惑惑仍通业。展转相通故名三道。非道之理等者。荆溪云。文虽在假意复通中。故云之理。乃至佛道功德智慧复是假摄所言理者。即指三道。本是三德体复全是中道法性。出没释之是通是极。方等之教故使尔耳。诸佛实相智慧者。苦即实相。惑即智慧。业即功德。此三皆理故云之理。二料简三。初明非道佛道即因缘佛性三。初明非道即因缘三。初问。荆溪云。问此品不约因缘等者。下八段中无十二名。二答二。初明九界各具三道。荆溪云。答意者虽无别标却成通具。岂非八段十二因缘耶。所言一切非道等者。如此所列岂过三道。对文点出其义自彰。况复九道。收界内外一切三道以令非道即佛道。故言九界者具如下列。二但此下明不简菩萨所以二。初约文不简二。初菩萨之名通别圆。故荆溪云。以有四教菩萨道故等者。前二菩萨但是二乘之菩萨道故不云也。别教正当菩萨道也。圆教或佛或菩萨也。今云别圆入中者以别初心亦修中故且得云修佛道耳。二藏通悲愿扶圆顿。故荆溪云。方便下指藏通也。进暂取之终结其非。二复次下约义须简。荆溪云。复次此品下举浅例深。一切诸道皆属方便。方便既遍岂隔藏通。遍入复断故圆为正。然道对非道非道具十。故知十界或从名摄或从体分。或因果相形或与夺暂设。故佛界或唯在圆。或退取别或俱取地住或没地唯住或复通因或唯在果。究竟而论圆果为正。义通从体摄圆初心。二明佛道即佛性二。初问。二答。三明非道是三因二。初问二答。荆溪云。大经十二因缘名为佛性等者。问佛性之名岂独缘了。纵通缘了义涉生死。生死何故名缘了因。若云唯正非缘了者。生死三道何名正耶。三俱不成经意何在。故须依此三道三德三种佛性之正种也。故重引大经以立中道。中道若立缘了可成。况十界一心具多十二。百界一一无非道场。故知此中莫非二身之正因法身之缘了刹那之三性生死之三德。能如是了方释今经。二明所诠佛性与大经无殊七。初明方等亦明佛性二。初引古明非问。二准经示谤答。荆溪云。今此方等等者。兼斥古也。今此经中部无十二岂无佛性。意明大乘无有不具广问记者。此意正明有三定大无三定小。不必十二方乃名大。唯涅槃法华具而复大。自余诸部盈缩不常。问此经何文正当三部。答皆不思议岂非方广。虽无别记而有通记。一切众生即三道。故无有不具。当成之理记岂过此。而云无耶。前方便品即无问自记。初虽居士印竟何殊。况复涅槃指十二部。望十二部以定大小。故但有方广十二善成。无问及记犹通大小。故无此二义。亦善成。二明二经名异体同二。初问二答二。初正示名异体同。荆溪云。种性即是眼目异名。虽是异名非无别义。若说能生应从种立。若说不改以性为名。但随便标义理咸具。今经且从能生为名。是故文中多从种立。应知种是性家之种。性是种家之性。不变故能生能生故不变。此二一切无始无终。久远常存足为良信。二若谓下引常依二谛反难。三明种性各三义合二。初问。荆溪云。若佛性有三等者。意欲明同。先从异问。前文虽云道即是性。此但通途消品题目。今问品内种有三不。二答二。初会同涅槃。二种之下结示引证。荆溪云。种相体性者。此中意引四名名异义同。今之种性即令永异。相彰于外尚与性同。种从内生理符于性。四明种性俱常理等二。初问。荆溪云。问种以能生为义等者。一切诸佛二义为本。故知真如法界法性秘藏皆应对种而为问也。二答。荆溪云。答中先取缘了而为种。义从内求者。方便比说方出正性。亦名为种。故知三道能生三性。何必专执外生耶。况复亦应以类释种。具如法华药草喻疏中所明。故非但正种非因而因。业惑缘了亦复如是。是则下显有种义。故翻对云缘了亦得名为性也。是则三名俱种并性义同。善须思之。心境不殊义理自合。五明二经显密益同二。初执涅槃显益明异。问二约今经密益示同答。答意者菩萨显入二乘密入。见佛性理益同涅槃。借使二乘及钝根菩萨未得即悟。亦因诃折堪成醍醐。故二经谈常理无异辙。但开未开故分高下。六明因缘对性通别二。初问。何以偏判等者。谓以三道各对一性名偏判也。二答。荆溪云。若如所问乃是通义者。通别秖是离合之义。具如法华疏中及不二门。法性五阴有无明恶业等者。无明惑也。恶业业也。无记五阴本名法性。由加惑业计阴成迷。亦是法性本来清净故使三种迷则俱迷。迷理本净因果对说。故云有无明恶业即成生死。转即名净。七明无明即是了因二。初问二答。七识是执见者。暹云彼论第五云。二有染污意与四烦恼相应。一身见二我慢三我爱四无明。荆溪云。七识是一。所计成异。由此见识是了因种。从了名智从迷曰见。古人不闲互执成诤。六识为缘亦复如是。三明般若法华谈性不异二。初问二答二。初明般若佛性五名。既名般若。故知般若即佛性异名。二明法华二观解。观即能观心即所观。能观是佛所观是道。故名佛道。以因缘三道本一心故即三德。故具如止观禅境用十乘观因缘也。荆溪云。观心者前虽已约十二因缘十界三道。未云此等即是观境。今云十界十二因缘秖是一念与前何别。恐人不了故别明之。于向事中更无异辙。一心一色无非十界即空假中。况复举心惑已成智。业随观转自得脱名。究竟而论苦为正境。业惑之上苦亦灼然。故苦色心三义具足。是则至不障三德者。能通至极故名不障。如伊字者。因果事理俱得譬伊。准他所明。理一修二因之与果皆不成伊。常无常等理须显说。三入文解二。初分科叙意。荆溪云。若就至名如来种者。然此三道俱有能生缘了之义。能生缘了已如前立。更应问云正岂非种。自行至功德者。从自行说。但由二智能显法身及解脱。用二智权实般若契境不名功德。化他二智共名一权。二初文下随文释义三。初明佛道二。初分科。二随释四。初文殊略问。二净名略答。荆溪云。应知答意具于二义。一者出假二者即理。若不出假无由显于通相次第。若不即理无由显于理假通因。下去七段深了其意方称此品文之大旨。复次下重更分别出假。非道约事佛道具。指假智为非道等。见即入外道等者。入应作是字误。三文殊重问。四净名广答二。初分科。二随释八。初约无间因果二。初略示。荆溪云。示受三涂之果者。问无间之果那感鬼畜而总云三涂耶。答余二即是无间眷属。以业因时自有相从。二恶趣业亦可余报通于余二。此明菩萨利物之门。亦由初观逆心愿力。故成观。因任运契有以。二何者下广释二。初释五逆因二。初明自行二。初明通达佛道二。初约因正示通达。荆溪云。何者下释出初观以为假因。岂待入时方乃名顺。况有下以因况果。即阿字等既是通相入假之观。故得通用无生观门及无垢等以为其行。若尔亦得名为不思议假。但于别教犹名次第。及钝菩萨仍名生酥。于利根者即名入中。此会得入既名上上。于上上中不无初后。处处结其得道之相。从若知下至通达佛道即其文也。逆心下以观心者。种性不同遍在诸教诸味诸行诸道。言顿渐等者具腾始末。令知一化无非佛道不思议假。故知通相具含三种菩萨之假及以地住不思议假。准义亦含三祇之假。但约显教非从空出。是故此中不得论之。二此即下对果结成三道二。初正示三道。二今取下举重况轻。荆溪云。今取最恶等者。以居其初恶中之极。二本无下对问疾结示。二菩萨下明化他二。初结前生。后二示有下正示化他。荆溪云。所以具示二种相者。若唯示可忏恐人谓。言逆罪无果。若唯不忏恐人谓。言罪不可灭。为除邪计及生二善。故随其根立斯二也。我受等者此有二义。今从内实灼然不失楞严之乐。岂但独云三禅而已。若从迹论乃示现拒抗无惭之极。故今从其出假边说三禅。乃是开迹之言。所以得作本迹释者。诸大乘经唯除如来久本之秘及以记小成佛之言。调达开文经论共有。方等婆薮即其例也。二至于下释三涂果。入无垢三昧者。荆溪云。此中诸文皆用二十五三昧中诸三昧者。以王三昧秖是三谛三昧故耳。以依次第但唯用俗。下去诸句一一悉然。婆薮如前记。象等具如止观记中。鵽鸟笃括反。尔雅郭璞注云。大如鸽似雌雉。二约色无色界。十一三昧者。二十五三昧对破二十五有。具如前记。今云十一即四禅四空梵王无想那含也。三约三毒。四约十蔽。荆溪云。此十多是等者。既不别分多分通说。然准破戒定属业道。余者多分皆是烦恼故云多也。故知若内起者即属烦恼。不可制者多属业道。以无所受而受十蔽者。虽即翻于十蔽成度于一一蔽皆达于中。五约二乘。荆溪云。如身子善吉等者当知受弹及以加被。但是从迹示次第行。今据本说云不受等。六约人间恶报。荆溪云。示入至受四天下等者。经无四名应从义立。何者若准下贱丑陋之言多在南洲。老病妻妾事通余三。北洲复应不通于病纳。钝亦可通于四洲。故得总云四天下也。经无修罗及六欲者。修罗离合有无可知。六欲或是例上。故略文中次第略出六欲。断于因缘。约四教者。别圆因位犹属诸道。未纯净故。故断通诸。七约入无余。除圆妙觉者。荆溪云。他明非道其事太近。今明。唯余一品无明在者尚是非道。故唯除佛究尽佛道。然罗什释非道有三种。一者恶趣果报。二者恶趣行业。三者世俗善业及善果报。比望今解灼然太近。八总结。二明如来种二。初叙意分科。荆溪云。此二大士等者更相问答正当二槌更扣之相。二随文释义五。初净名问。二文殊答二。初悬谈义旨二。初略示。二言如下广释二。初正解如来种二。初引论总明。荆溪云。如法相解等者如彼非道即是佛道法相。生解还依彼说方称如来。能依此观即如来行。是故引之通于说行。二三种下约义别释二。初离解二。初约种明三。二言如下约如来明三。以前三种生三如来。正因生法了因生报。缘因生应。二如法下合释二。初引文略立。二种以下约义释成。荆溪云。种以能生类性三义者。前已和会今更对辨。故更论之。其实能生生于种类。此生类永无改也。若无苦道何有一相。若无业道何有弹指。若无烦恼何有智慧。顺方便教犹名不类。故诸余经皆悉别立。今明。有类生义可成。生必无段。直至于果。故今立之共成化相。故释种类乃附近情。由约类明。恐人不了谓灭种非类。故附时情简出余教。识方便教不明真种。即附情明义。已下文是。二今约下约众生释成二。初结前总示。三无前后者。以惑业与身同时而有。终无一人先有惑业然后有身。若惑业先有何异冥初。以此推之知无前后。若言同时何谓惑业为身作因故知虽无前后要因烦恼而得有身。譬如灯明同时而有。要云因灯有明。不见说言因明有灯也。故云亦非一时。故知迷妄三道尚不纵横。达妄三道即真三德。岂纵横耶。二若附下约义别释二。初附情约思议释二。初约障正明二。初明破障成种。二此多下结示判释二。初结示非圆。二若除下约人判释二。初明二乘无种。二故大下证凡夫互有。荆溪云。故大经至善根人无者。显非道可灭善道可成。复将此无以入后句善人有者是也。又善人有指有漏善。至后开时堪成缘因。故此缘初已名为种。言俱无者即指了因。何妨无始全无一句。故今从于全无者说。或是了从显了者说。若尔缘亦容无。何独于了为成四句。故缘从有说。了因且从覆相而说。二约识兼解二。初约识正明。荆溪云。无八识则无生死涅槃者。八是异熟故云生死。即此生死体是涅槃。又此识性体含此二。若尔六七亦是生死之识。何不得名即涅槃。答若通对者。义亦可尔。二真谛下两师异执二。初叙二师解。荆溪云。若地论用七识断六识智障灭者。说第七识能取八中清净之相。真修未显皆属六也。故今六中智障灭者。即显八中清净真修。二依中论破。荆溪云。地师以八为自。摄师以八为他。故为中论捡破。二今经下附理约不思议释二。初明即障成德三。初法。荆溪云。此经识烦恼不善等用论中破已方显今经三道之种。言身等者。身中六七自有报法俱属苦道。起烦恼者即属烦恼结业成就即属不善。三即三因。何徒纷诤。二譬。三合。二若菩下约证悟显融二。初约六番明证悟。即住行向地等妙也。借璎珞六种性以明之。三种等修者前非不等。但此邻果别得等名。二此三下结三性显互融。荆溪云。非前后等者。秖三道时自非纵横。岂得至果方如伊字。种若纵横果非本有。理性伊者。深观三道为在何处。既在一念不可纵横。故知因果悉如伊也。二就文下分科总示二。初分科六段。二结成三种二。初示三种通别。荆溪云。凡三门不同。苦门通门别门下文一一次第出之。若就苦门明义者三道相从皆是苦摄。通相既云一一皆三。对本苦门故有离合。三道复别不可专通。二然众下显了因功能。由慧达烦恼者。翻惑成智。故在迷既由惑润生。在悟则由智显理。迷悟虽异功能实同。若约位者了因即名字位。闻圆起信翻惑成智达本有理。理即正因以智导行行即缘因。谓观行相似也。三因成就者。此乃一性二修共成三因。理即正因名字等三即缘了也。如向分别以智导行。行智契理。三法相符不异而异。至于十信名为成就。入初住位破无明惑见本有理。故云法身显现。然至初住修性一合无复分张。三法俱显。今从胜说且云法身。故文下引证了因功能也。是知一切本有由无智故日用不知。由有智故导行诣果有行。无智生死因耳。二有身下随文释义六。初约苦道。初有身等者。荆溪云。前文已将身为苦道。即是正因。六为缘因。七为了因。今复合之而为正因。又身为种者。能生福慧者。对三可知。此是三种之经文。恐犹执权勤勤示耳。如人眼翳等者正约方等。形于二乘而作譬也。初譬二乘次譬凡夫。俱不见性譬以眼翳。二乘厌患生死加以苦痛喻之。凡夫不厌但云患眼。若诣拙师者。机发喻诣。三藏教主名为拙医。析法观智如针灸。小乘助道如药涂。出三界苦如痛止。不得佛智佛眼如根坏。迷中道理如不见色。无如来种四字即合喻也。若人下譬凡夫也。烦恼全在则如来种存。故喻眼根不坏。后若遇师者。此即巧医但用禁咒。如圆教主唯说圆顿达障即德。喻以痛愈。五眼具足见三谛理故喻眼根清净。二广约烦恼道。荆溪云亦是三佛如来种者。意亦如前苦道明之。贪爱虽即已属烦恼。依身藉业亦具有三。岂犹观惑能坏惑耶。必观惑具及以惑由业苦故也。烦恼既尔。于五盖中睡掉二盖犹是报法。以相带故故亦同苦。所以皆云三故也。若离取我者。别列于三。通别有我故但成三。若离出我我遍有三乃成等分。别门明义者。倒计于阴故总属身。常等别故故于苦门若道之中离出四倒。别门即是别相念处加能观念故处名生。若从相生身等复受正勤如意乃至觉道等名。故知有身等文亦转入下之六门。此等皆应无作释之。当知四倒非道出生三十七品之佛道。能生根本等者。问盖能覆禅与禅相违。盖去禅发能生何在。答若约小乘盖是相违。若从大教违盖成定。故约大教名相生也。若尔何故生于根本禅耶。答事理并明故兼发事。或是元以小助于大此于别于通无妨。以由盖中亦具三道故约道说三。重约苦道。华严明十种六根等者。暹云。旧经三十五云。佛子菩萨摩诃萨有十种眼。所谓肉眼天眼慧明法眼佛眼智眼明眼出生死眼无碍眼普眼。佛子是为菩萨十种眼根。若菩萨成就此眼则得一切诸佛无上大智慧眼。余耳等五根各有十种。名相俱别一一皆结。云得诸佛无上耳乃至无上意。故今云因是得入如来六根也。所以然者下应知。言识住者。识得安住也。识念分明无有恼患。无坏者是名为住。恶趣则苦痛坏。四禅无想坏。非想灭定坏。亦彼地心想微昧。念不分明故识不安住也。问曰欲界亦恶趣所坏。云何立识住也。答曰取地坏不取界坏。欲界恶趣善趣趣乖地异苦乐。殊致义不相涉。故不相坏也。荆溪云。七识住者处是所住住是能住。若依什公但在于苦随所住处。三道具足亦成通相。三通之相约小乘乐住。挫成无种。虽云不乐理非全无。四重略约烦恼道。荆溪云。是生善缘者。且从对治通为观境。何种不成。五约业道。荆溪云。因恶生善等者。此引可转以为况例。一切大恶无不转理。既转为善生。三不护当知。恶体是不护体。譬如湿土能生干土成干土已即成砖瓦。故知湿土是砖瓦体。六约烦恼总结。三净名重问。经云。曰何谓也者。曰是发语之端许慎说文云。开口见舌谓之曰。净名既闻文殊广说三道为种。恐他不了故此问之。以生文殊诃小之说。四文殊解释二。初分科。二随释二。初正答。二譬显二。初标示分科。二譬。如下随文释义四。初譬了因种。二譬缘因种。荆溪云。经云植种于空者。无粪曰空非太虚也。粪壤者说文粪弃除也。周礼壤亦土也。三譬正因种。四总譬能生三种。五大迦叶领叹述成二。初分科。二随释三。初叹领经之畴。孔安国云。畴类也二。譬显二。初譬二合三自鄙二。初自鄙二释意。三明眷属二。初叙意分科二。初叙意二。初蹑前科生起成前道及种义者。净名说非道为道。文殊说非种为种也。二复次下例前品显成。二文为下分科。二初问下随文释义二。初问二初叙能问人。二正出问辞二初问眷属二问资生。二答二。初分科二。初答下随释四。初正答法身眷属资生即是自行三。初明眷属二。初叙意总明二。初牒答叙意。二关下附事成理臣佐吏民者十地辅佛。行化降魔制敌如臣。十向事理稍深职近王边如佐。十行力修诸法种种驱驰如吏。十住如民。初入佛境界率土之宾莫非王民。盛米为仓喻禅定生百八三昧。盛物为库。库喻实相能发十八空智慧。二智度下随文别释二。初广释诸行二。初事释二。初释权实父母二。初约义略释。二若就下依经广解二。初对前品辨义二。初约品正示。二故金下引证释成二。又行下征前科辨义。安住世谛初出胎时者。无明共法出生一切隔历分别故名世谛。安住者以止观安于世谛。即是观不思议境。观行位成故名安住。以安住故名托圣胎。初住破无明开佛知见名初出胎。用权至入假者。实智入空权智入假。二释导师。由生天地二气者。天阳气地阴气。杨子法言曰。父母子之天地也。二观解。稽首智度无子佛者。大论文初归敬偈也。而古论三本不同。或作等字或作[得-彳]字或作子字。以字体易相滥故又作子字。说者或谓是种子之子。或谓是子息之子。既各有义。故古来人师莫敢定执。而总作四义释之。故古论音义云。一者无等。一切众生无与佛等。二云无碍。佛是法王于法自在。三云无子。复有二义。一者就理。佛能体悟无生真理名为无子。二者就事。如来生死种子已尽故名无子。四者无子亦二义。一者般若名佛母。母有七子。谓佛菩萨及辟支四果。即此七中佛最居长故云无子。二者无明蔽中无有智慧之子。释签备引此文。但为写者改[得-彳]作碍故学者多昧。今文引用于四义中取子息义。但以在因名子。故普贤名真佛子。极果超因故云无子。此与古释似异。若取七子中长义亦稍通。二法喜下略解诸句。慈与悲相符等者符合也。故荆溪云。女性柔和不与物诤。如慈与悲易可合集。或作扶持字者。后人妄改。若似若真者。荆溪云。似贤真圣。彼岸法门者波罗蜜此云到彼岸。两轮者谓福慧也。二严齐等犹如等侣。等者齐也类也。汉书曰皆陛下之等夷。妓女者女乐曰妓。悦虑者虑心也。二明资生。如是约别圆教等者。荆溪云。但要先须约前二教消释竟。次约后二。然前二教但断界内。若依别教界内界外见思除处皆有前后。易可相例。登地同体理非前后。于别教中虽复入地。仍分见修前后之别。圆教一向初后不二。是则不可分于见修之异。具约界内见尽之位。名为见净及度疑净。约思尽边名分别净及以行净。涅槃须指究竟佛果。若于真位立七净者。不分而分以为七净。准四依位作之可见。菩萨在因等者。以七净中有无学道非究竟果。即是菩萨修无学因亦得名为涅槃故也。更修八解除垢者即断者。单章通无知及修九种大禅等也。亦可得云于诸禅中皆除无知。华鬘者梵言俱苏摩。此云华。梵言摩罗此云鬘西域结鬘师多用苏摩那华。行列结之以为长贯。无问男女贵贱皆以此庄严。或首或身用为节好。以滋息者息生也。避诸虫螫者。知列反虫行毒也。又通郝释二音。则堕二地者。二乘地也。外国用音乐等者。肇云。外国诸王卧欲起时奏丝竹自觉。甘露者生公云。天食为甘露味也。什云。诸天以名药著海中。以宝山摩之令成甘露。食之得仙。白虎通云天酒也。观理忏悔者。等觉一品在亦忏悔也。作无作善者。依小乘义如常所说。今持中道戒不作二边名作无作。三结自行功德满。胜幡建道场者。什云外国破敌得胜则竖胜幡道场。降魔亦表其胜相也。二明入假大用。成前非道及种并为化他二。初分科。二随释三。初入假供养诸佛。二入假净佛国土。三入假成就众生二。初分科。二随释五。初入假觉悟众生。二明教众生世法。经云悉于中出家至邪见者。九十六种皆出家外道。随其出家欲解其惑不同其见也。三入假拔众生灾难。经云或作日月天者。什云。劫初时未有日月。故为作日月令得照明也。作地水风大者。劫初地未成以神力令六方风来吹水结而成地。或见人入海船欲没时为化作地令得安隐。至须水火风处皆应其所求也。或化作或以身作食及药草亦如是也。劫中有刀兵等者。什云将世劫尽时刀兵起。人寿十岁婆须蜜从忉利天下生王家作太子。化众人言。我等祖父寿命极长。以今嗔恚无慈故致此短寿。是故汝等当行慈心。众人从命恶心渐薄。此后生子寿二十岁。如是转续至弥勒时八万四千岁也。四入假济地狱畜生之苦。五入假同事利物。经云令魔心愦乱者。欲言行禅复受五欲。欲言受欲复现行禅。莫测其变。所以愦乱。邑中主者。左传曰。凡邑有宗庙先君之主曰都无曰邑也。以祜者胡古反。诗笺云。祜福也。尔雅祜厚也。令住戒忍慈者。什云。世无贤圣。众生下劣不入深法。故化以戒忍。三结叹自他。经云道无量者应适皆是佛之道矣。四斥破二乘。经不肖者广雅肖似类也。礼记云。其子不肖谓骨肉不似其先。即儜恶之类也。

　　入不二门品

　　三不二香积两品明中道双流二。初入不二法门品二。初列章。二随释三。初释品来意。二正释品三。初立四句广解二。初约句正简二。初标示。二正释十。初偏圆门理。荆溪云。以第三句简二乘者。此意正当方等意。亦可云通教二乘义同三藏。别教地前名为偏门。若初地名入圆理。但初异后不同圆教。或云教道地前非圆入。从证说方名圆理。二别圆门理一句是受接人。一句是解圆行渐人。初地即是初住。以相对成句。既修渐行故受地名。三圆融教理。四教理即离。荆溪云。第四四句即是简前第三四句。前虽理教相对为门未知为是何教教理。须简即离能所。圆别更对藏简显前理教。五大小说默。荆溪云。第五四句即是对前四四句简。前皆从法虽对理辨。未论入者默与非默。今更从行立此门重简前四。六教行远近。荆溪云。第六四句者。今昔因人果人相对。显前圆教亦应更约三教简之。七教门得失。荆溪云。第七四句者约得失辨。得失由行。显前皆得今此带失。八出入凡圣。初句三乘。二句五道。三句唯别。四句唯圆。荆溪云。第八四句者。约一代教以论今昔相对出入得否之相。述前七四句中今昔以论得失。亦是偏圆相对以辨。唯第四门是圆是得。九大观小果。荆溪云。第九句约大观小果相对辨者。初句小果后三大观。亦名大因。此如法华相待论妙。十观门偏圆义推。三观者。以离断常名中道。故第四句即修不定止观人也。荆溪云。第十四句者纯约观门。虽复多门意在于观。故使观门最居后说。二是则下结示释成二。初结示。此约情悟者。随机情故则能入之门不等。而所入之理一也。此就理释者。所入之理唯一默。然及论能入不得不异。故净名杜口诸圣各说乃互为表里耳。二不二者。荆溪云。如向十门简入不入。入者偏圆。圆者不二偏者则二。不二方是今所入门。二者不定。或邪或正或小或大。唯事唯理。但别一义或存或没。如下具简。当知为简不入之二。若得入者无向诸失。二若就下释成二。初约悟理寂照释二。初正释二。初释入不二。照而双寂至寂而双照者。约三谛互融。乃寂照相即。以相即故出入咸悟。二释法门。二不二之法者。二即二边不二即中。故知所照秖是本具一心三千三谛之法耳。门者还是等者还是所照称为门也。理通一切称之为门。二是则下结示。荆溪云。是则还是一法等者。不二及门秖是一法。但法从处立门从用生。立名虽殊法体无别。故云不二。约此诸门有二不二。二又二下约迷悟相对释二。初简迷示二。二今明下约悟释不二二。初约法正示。不依至之二舍二边也。亦不至不二不著中道也。亦不下离应作依字。误也。双舍下释上二句也。及不二边者。荆溪云。舍中道著也。即上云亦不依生死涅槃之不二也。此中道理名之为门者。显教即是所入之理言入不二法门者。入即能观。三观不二法门即所观。三谛心外无境故称不二。可轨名法通达曰门。当以此略结括诸广。二法华下引证简人二。初引经证门。荆溪云。法华云其智慧门等者。理即是门。此门中智称理故难故。借开文以显于难。亦是境智相称之谓。二非但下简能入人二。初简偏显圆。唯除下剩诸字。二又圆下简凡显圣。通意可尔者。若论通意何但相似名入。观行名字亦得名入。如人知彼家等者。荆溪云。此约住前知圆为譬显住。分真名之为入。如开示悟入等者。此证入名唯在分真。别义若然者。岂但入名从别。开示悟三亦不通凡。问今师以开等四对四十位则入当十地。此中何云即初住中论耶。答法华疏释开示悟入凡有四义。一约四位二约四智。谓道慧道种慧一切智一切种智。此二皆约竖对四十位也。三约四门。空门即开有门即示。两亦门即悟。双非门即入。四约观心者。心性三谛不可思议。此观明净名开。虽不可思议而能分别三谛不滥名示。三一相即名悟。非三照三名入。此二皆约横论位位具四。若约横者实通住前。但经文所谈四华所表正在圣位。故今以横历竖初住具四。二此品下蹑前品显意三。初成前菩萨品得入此门。无生忍位者因诃改观。故入无生。亦不通中住者。亦不住著能通中道也。二成前问疾品。荆溪云。进论者更辨果用故云进论。三成前观众生佛道二品。类如天地至不生者。易曰天地交而万物通也。三示名义互通二。初明门名通出入二。初标立。二通教下解释二。又复下显法义通出入二。初标立。二不二是法也。经品但云入不二。今以义通亦应云入二。此中又应标云非但二名出。不二亦名出。文略耳。以法门无量其义皆通。二如法下解释二。初正释二。初引长者宅内显而二名入。造立舍宅者。有余国中有余涅槃也。起慈悲舍。依性空宅。金银喻大乘三十七道品。仓是定门。即百八三昧。库是慧门。即十八空。不二而二名之为出者。应云名为入。今云出者字误。即标云二亦名入是也。然此不思议俗望不思议真。虽名为出。若望界内思议真俗悉名为入。以入在宅内故。自于下正示此意也。二如舍下。引小乘被加显不二名出。准此文。知前合标云非但二名出不二亦名出也。以相对易彰故前略耳。此亦从二而入不二者。小乘所证。是界外俗故名二。以被加故说不共般若。即界外真名入不二。但知下。上暂与之以被加为入。既都无悕取故此夺之。故云非真悟入。若领知下。既被加非真悟入。所以出证小果。故云还出草庵也。草庵是界内真名为不二。既出住小果。岂非不二名出耶。是时下结示也。然此两番明出入义通。若欲易解应云以界内二谛望界外二谛。并须破内入外。故使界外俗谛亦得入名。即二亦名入也。此即初番意。若从被加出证小果即从果外俗。出界内真即不二亦名出。二今言下简显。即从界外俗入界外真。故云入不二。应知界内二谛已在界外俗摄也。三入文二。初分科。二随释三。初净名问所以问者。从始会以来唯二人相对余皆默然。今欲各显其德故问令尽说。二诸菩萨各说二。初玄谈义旨四。初表圆位三。初标三义者。初依大经。二依仁王。三依大品。二释三。初表开前合后位。即大经云。三十三天不死之药臣将共服也。即是不死之甘露也者。以涅槃如甘露令生死永断。是真不死药也。二表合前开后位。十四度者亦名十四忍。即开五忍为十四也。一伏忍有三品。即三十心也。二信忍三顺忍四无生忍。各有三品敌对九地。五寂灭忍有二品。下品对第十地上品对妙觉。以彼合等觉在十地故。三表初后俱开位。大品以四十二字表圆位也。初阿后茶者。阿之言不。即初住无明破初不生故。茶者具云波茶。此云毕。茶外更无字也。即妙觉究竟也。中论八不者。暹云。不生不灭不断不常不一不异不来不去。故言八也。若无至四十二地者。即小般若云。一切贤圣皆以无为法而有差别也。若分至皆具诸字者。即楞伽云。一地具足一切地也。三当知下。结于三义中唯初义与今菩萨位数相当。既开合相收。故同后二。故云即表此之三义。二约自行。五百身因如前记。今以小例大故引之。三约化他。我无我至如是者。以八倒例生灭说之。以生是四荣灭是四枯。故四约别圆二。初正释。暹云。文殊以无言。言于无言者如经云。如我意者于一切法无言无说名入不二也。二料简二。初问二苦二。初两教区别。荆溪云。若作三门等者。此缘前文对文殊净名。判三十二人例别竟。今更问答显别圆耳。不可专判以为别教。若于一门摄四十二。诸门亦然。二四门收束。二法自下随文别释三。初明三十一菩萨各说。三十一。初法自在三。初正释二。初释名荆溪云。则权实至无缚者。如问疾中。慧与方便对论缚解。今云自在即是二用。慧即实慧。故云二慧。权慧自在实慧无缚。二生灭下释门。皆是随情等者。未入初住见理。住前相似等解悉是随情。二简非。荆溪云。所以于初法自在文广料简者。在诸菩萨之首故尔。下去大旨悉须准此。故下诸释文相并略。文为三。初简非外计。二简非三藏。三简非通教。各有问答悉如文。三今此下结示。分中已脱者分见中道也。二德守二。初释名。二我下释门二。初正释或随性欲等者自行也。或为赴机等者化他也。二若二下简非未空于所者。以涅槃为我所也。三不瞬二。初释名。顶生上忉利。缘如涅槃圣行品。二释门。不受有五种者。大品行相品云。菩萨行般若时。行亦不受不行亦不受。亦行亦不行亦不受。非行非不行亦不受。不受亦不受。此五即不受二边也。四德顶二。初释名。顶禅如前记。二释门。五善宿二。初释名。二十八宿谓。角亢等也。五星者史记曰。水火金木土。此五星者天之佐为天经纬。见伏有时。乃至五阴者。谓此五星配五岳五常五戒五藏五阴。中略诸五故云乃至。广疏云乃至五阴。达五阴即五涅槃名为善宿。此约所配。日星宿三昧者。中智如日空智如五星假智如列宿。二释门。荆溪云。是动念等者。念动故所以境动。今但通以不动之心对于动境。故三教境智名之为二。唯圆境智方名不二名无动念。六善眼二初释名。荆溪云。善眼者慧眼也。即是分得如世尊慧眼。二释门二。初叙他解。荆溪云。大乘三解小宗一解并不分别。一相之浅深也。文为二。初人师。二毗昙。或非心法者即色也。或大或小者。生住异灭各有大小也。谓小生生大生等如前记。八相皆约一法等者。谓大小四相共成八也。故名二相者。不同曰二。故八亦云二也。若不得此一法者。心法既空八相安在。色法亦尔。今皆不用者。荆溪云。又若待对明一明无则不用也。二今取下明今释三。初依大论。相与法等者。相谓八相。法谓本法。荆溪云。今取释论等者。非异是一。非一是无。又非此一无方名不二。次亦如下且先将一以破于数。次一相无相下双破一无。方名不二。二据阿含。荆溪云。更有三法开心为四者。文语稍略。应云更有三法色及心数。更有四法开心为三。王数同时及色为四。更有五法开心为四。对色为五。如此但是阿含小乘开合色心以释一多。暂寄显相非永用之。若不下正明观相。三约三脱。七妙臂二。初释名。或用事妙故得名者其臂妙好也。罗什云。以施报故手能出无量宝物如五河流。故名妙臂也。或权实下约所表也。荆溪云。不思议实与权理同。二释门。菩萨心声闻心者。荆溪云。此则两教菩萨对两教二乘。自善为他者声闻自善菩萨为他。八弗沙二。初释名。二释门。荆溪云。先出旧解。泯此下斥旧。今取下正释。九师子二。初释名。二释门。荆溪云。先约世两名。次辨同异。若取下斥旧。今取下正释。摩诃那伽此云大龙。名佛为人中大龙也。十师子意二。初释名。二释门。十一净解。有为等者。荆溪云。先分名体。意云前文已作漏与无漏名竟。今复更丘有为无为名者。以门别故。故更以有为对三无为。如得无漏亦是有为者。暹云。下香积品疏云。又从须陀洹至罗汉。所得智慧名有为。所得断名无为。无为即是有余涅槃。今可例彼也。数缘非数缘者。即新云择灭非择灭也。俱舍颂云。此中空无碍。择灭谓离系。毕竟碍当生。别得非择灭。释曰。空无碍者谓太虚空无碍为性也。非谓所见空一显色及窍隙等。择灭离系者随系事各别。随三界系见见品品皆名为系。所系不同名为随事。离一系故得一择灭。择力所灭名为择灭。谓断智推度令灭故名择灭。碍当生等者。此非择。二类不同。谓根尘阙缘及所证位诸无知惑。不得续起名碍当生。如缘一色时于余色及余四尘得非择灭。为正缘色碍余四。色等当不生。故一是涅槃者。暹云。择灭无为也。二非涅槃者虚空及非择灭也。今将离一切数等者。荆溪云。以有为中数对三无为中数缘灭。名之为二。若无彼数及数灭者是则不二。十二那罗延二。初释名。那罗延者涅槃疏翻为金刚。二释门。不出不到者。不出生死不到涅槃。以皆空故。荆溪云。正当通意。今须在圆。十三善意。十四现见。荆溪云。现见文中不释名。已睹中道故名现见。痴是无明乃至老死。此中具指十二缘也。此用经意成今观也。今观不尽是空者。是中道空从非尽。下释出中空名为不尽。此尽不尽即非尽非不尽。十五普守二。初释名。二释门。荆溪云。言故于我无等及引八自在我者。二名俱在中道法性。故须引之以防名同义同之失。故名同义异释之。十六电天二。初释名。二释门。荆溪云。明无明为二者。此是界内不即无明。故与界外明为二耳。无明即明下正释其相。即是相即之无明也。无明即明无明之体尚自不二。何况于明故云佛性即是明也。明有三种者泛出之耳。十七喜见二。初释名。二释门。荆溪云。先斥拙次今即下正释者。如幻有即空。一切法趣空不空是真空也。十八明相。荆溪云。四种空种等亦先立。次四种乃至不二正释也。言内外皆空者即体空也。即是中道空也。具如前释。十九妙意。二十无尽意。今明布施等者达藏通之二。成今不二。六度之通别者。六度是别回向是通。六皆回向故。二十一深慧。荆溪云。深慧名文中不释。见底之慧故名为深。底即实相。二十二寂根二。初释名。三无漏根者如前记。荆溪云。此是大乘三无漏根从于寂灭实相而生。六根得清净者分真清净也。二释门二。初广释三宝义二。初明二相。文中先问起三宝。是三不应云二。既言下作两意答释。初约异故名二。是则四法乃至无量。对一如理悉得名二。岂但三法。又解下次束三宝以为人法。故知三宝秖是二也。言佛与众生俱是人者。众下多生字后人妄加也。众是僧耳。以僧伽翻众故。故佛僧二宝俱是人也。佛是果人僧是因人。故言下引大论证佛称人。以人与众生俱假名故。人不晓此遂于上文众字下辄加生字。二今观下示不二二。初正约三宝示不二。二何故下更历三身示不二二。初约身广明二。初征起总明。二人就下约身别示二。初三身敌对。二三身各明三。初法身三宝是法佛之师者。法字误也。应云诸佛之师。此即大经云。诸佛所师所谓法也。以法常故诸佛亦常。诸佛即报智也。此法身正是法佛岂得又为法佛之师耶。可轨之法者。以报智轨则法性而成故。即是以法常故诸佛亦常也。法以轨则为义。境智相称者。荆溪云。不称则不和。既约境智以明三宝而云境。法佛智相称者。境亦称智故名相称。二报佛三宝。荆溪云。与理相应者智应于理如前。约理即是理应于智。三应身三宝二虽复下结示不二。然此三身各明三宝者凡有二异。若法报二身秖是境智照。发等互成三义。法身以所发之智为佛。报身以所照之境为法。法身以境同于智为僧。报身以智同于境为僧。秖由报法相应相冥故。得互望各为三宝。唯应身三宝一向就应说。细寻前文其义可见。凡十二宝者以源本三并流出九。源流共数则有十二。未曾有异者。以三身一体人法不二故。入一实相者。三九虽殊一心无别。二三宝下略例一切法。荆溪云。诸法亦尔者。诸法无非一体三宝之实相也。二十三心无碍二。初释名二释门。初斥小果。灭即涅槃灭者。因果灭尽之处即是涅槃寂灭之理也。今观下正释说涅槃。即是色者。空即是色。此空亦是中道之空。中道之中具一切色空故也。二十四上善二。初释名。二释门二。初正释现文。此文亦有二义。初以异故名二。前解者即释寂根中也。又身下次义也。束三为二。秖是色心。色心为二者。荆溪云。小乘入空犹见有二。于实相中见一切法不得一法岂分色心。故云不二。二上来下对上结成。善眼即第六人。四种空种者即第十八明相说门也。今以上善对上二人。共成三脱各从一悟。二十五福田。荆溪云。经动者释有进退。初以四禅皆名无动。次第四禅及以四空乃名无动。此但他人所解。今明如上所明无动但属于福。皆是有漏故皆属动。对理无漏方名不动。二十六华严。荆溪云。经云从我起二者。意明破我见于无我故云起二。未达我性故起二也。二十七德藏二。初释名。二释门。如诃身子者即不思议品初文也。故经云。夫求法者无见苦求无断集求无造尽证修道之求乃至是则戏论非求法也。二十八月上二。初释名。月团圆等者。即华严云。譬如净满月。普现一切水。形影虽无量本月未曾二。二释门。显晦亦明暗也。经云如入灭受相定者。以小定喻显也。以智照灭故则无明。结惑尽故无暗。二十九宝印手二。初释名二释门。三十珠顶王。荆溪云。珠顶王名文中不释。譬如轮王顶上明珠。是珠居顶故云珠顶。三十一乐实二。初正释乐实二。初释名二释门二。初释实不实。二释肉慧眼二初正释二。初牒文引经。二二乘下依经示义。二但大下结示。荆溪云。若约别教为语。正观中道为慧眼者。于十住中远观所期耳。从十行去从空出假故云照二谛。故从假边名为法眼。三谛同观即入初地。二是中下释诸菩萨二。初正示二释疑。二文殊菩萨说二。初分科。二一诸下随释二。初诸菩萨问。二文殊说二。初略释。故云起想即痴等般舟文也。二若作下广释二。初约门示义二。初约五门正释二。初正释三。初标。二菩萨下释二。初约前为四门二。初正示。二诸菩下结益。然此四门秖是三谛。空门真谛有门俗谛。两亦双非即中道遮照。既三谛相即故四门互融。三谛四门一心本具。既知相即各说何妨。俱达心源咸称不二。专用此意统而括之。方识斯经不二大旨。随四悉檀逗机等者。既自行因斯开悟。是以还说己法以示他人。二于其下显今为第五。此第五门岂离前四四不可说。故名第五。又若约观以明。则三谛俱照成前四门。三谛俱亡成今第五。亡照体一廓尔无寄。净名杜口岂离斯乎。损至无损可以意得。三故此下结。二料简二。初问。二答二。初明五门俱教。二约四悉结成二。初约前三后一释。注云云者。此四悉檀并约理说。随机暂异定无浅深。二亦以下约前后俱四释。既是相成故前后俱四。无言有说四益何殊。要其所归同归于道。二引二论证成二。初证成四门二。初引论。二若实下释义二。初释门义。二如是下示得失。邪见火烧故者。夫火不取则有温身熟食之功。取执则有焦肌烂手之祸。合法可知。二若因下结示第五二。初结。前生后二。此无下望上显意。荆溪云。亦是别拟圆教者。上已判诸菩萨属别教竟。故不可说属圆教释也。此亦一往随文判耳。若三十二人从远意说。所入亦是不可说也。得圆意者者。上来亦判三十二人一一相通即成圆义。故今此中得作此释。不可说门亦如是者。别圆四门各有第五不可说故。故不可说。其门亦通。遍摄一切方属圆门。二无言下别示无言二。初通示六种二。初约内外通明五。初长爪二。初正示二。初明邪计。长爪即摩诃拘絺罗此云大膝。舍利弗舅也。由来论胜于姊。怀舍利弗论则不胜。知所怀者智。寄辨尚尔何况出胎。即弃家往南天竺读十八经。誓读不休无暇剪爪。时人呼为长爪梵志。学说还家问甥所在。人云为佛弟子。即大憍慢。我甥八岁声震五竺。彼沙门者有何道术诱我姊子。径往佛所思惟良久。不得一法入心。语佛言。一切法不受受即安义。此言一切法我皆能破使不得安。故言一切法不受。毒气者即三毒心中妄计也。应云皆三毒。文中作云毒字误也。二佛心下显佛破。佛心无三毒者显佛慈心破彼邪执。汝之下正出佛破。先牒彼计反问定之。汝之不受者牒彼计也。汝见是受不者反问也。谓汝起不受之见。汝内心为安受此见。为不安受此见。若见下出佛难意双破彼执也。先破受次破不受。初意者。若汝此见安受于心。何得一切不受。以汝见心亦在一切法中故。次破不受者。应云若见不受。今云不见者语倒也。汝见若亦不受何得见他有受。便欲破之既执己破他。验知汝心有受汝受于受者。汝心受于不受之见。此见即受。故云汝受于受。受即苦谛者。受有三受。赞喜即乐受。毁嗔即苦受。不赞不毁起痴即舍受。乐受有坏苦。苦受有苦苦。舍受有行苦。故云受即苦谛也。流转生死者由集感苦受五道生。故云具受诸受。云何下佛结责也。二故知下简非。二犊子三三藏四通教五别圆。二约正教点示。二今此下别显今义二。初约文示义二。初别圆对辨。此以诸圣各入则成别义。故使文殊即亦成别。若约一一互通即成圆义。今即亦圆。一往暂分此圆前别。二往明义前后该通。虽作别释以圆为正。二取文下征文显含二。初征文总立。文殊既云一切法不可说等。故知一切包收四教及以外道之法悉不可说也。若尔何谓文殊谈圆不二耶。正由包收凡小方显圆门。即是一心本具十界六凡四圣。凡对外道圣收四教。九界即佛。咸即空中。故俱不可说。圆融之旨于斯现矣。二如涅下引经释成二。初引涅槃正明。今以生生句属凡夫者。即收长爪犊子。生不生即收藏通。世谛死时者即见思破也。不生生即别教十行。亦收通八地。初出胎时者。此以尘沙惑破道种智生名出胎也。故知下结示。世间即邪外。出世即四教。百界一心何所不摄。二引法华助显二。初正约圆释。诸余法者即前三教及邪外等。此权即实名体内权。无非佛法。故使七方便人无能测量言辞相寂者。十界权实咸皆寂灭。二简下例简二教。二复次下结前起后。三维摩默然三。初文殊问。次净名默然。三文殊叹。三闻品得益。

　　香积品

　　初释题二。初正释题。今依正报胜人者。今依凭正报以立品名。举正报以收依果也。佛超一切故曰胜人。二明来意。二解文二。初分科。二第二下随释二。初身子念食二。初正释念食。诸佛至不餐者。以佛内证中道故不偏中。以表之也。毗罗三昧经瓶沙王问佛。何故日中佛食。答云早起诸天食。日中三世诸佛食。日西畜生食。日暮鬼神食。佛制断六趣因令同三世佛食。二悬示讥诃。此大士讥诃二。初分科。二随释五。初讥。经云八解脱等者。生公云。八解脱以不净观居初。而食是不净之物。既以体八为怀者。岂有欲食之情哉。二许食。三遣化请二。初分科。二今言下随释四。初入三昧三。初入三昧。二现请饭之国。以香诠理者。达香由心造。即香是心香具三千。即空假中故云诠理。亦有一乘之化者。大论三十八云。有佛国土为一乘说法。纯以菩萨为僧。有佛土声闻菩萨杂为僧。如阿弥陀佛国。菩萨僧多声闻僧少。三十众皆见。二遣请饭二。初分科。二随释。五段如文。亦有得义者。妙理当显大用即彰。三到彼问讯二。初分科。二随释。诸段悉如文。四蒙饭而还二。初分科。二心诫下随释。皆如文。四命大弟子共食二。初分科。二随释。皆如文。经云限意者。舍事求理名为限意。无悲自度亦名限意。经云经不可尽者。以心无尽故饭亦无尽。心性究显有斯大用。芥纳须弥其事类也。经云犹故不赐者。方言云锡瀃尽也。而字通三体。赐儩澌俱训尽也。古经作赐不须辄改。四二土佛行化二。初悬谈义旨三。初总示来意。二然机下别明起教二初明二。土起教二。初明别对二土。二今但下起教互通三。初叙别略斥。未必全尔者。未必秽土定用音声。净土定用香味也。二何以下征释互通二。初明声教通净土。二若耳下明香味通秽土二。初正明通秽。二例如下引例释成。三今正下结示别意。而判净秽者。既现国是净。复以香味为教。故对此秽土音声为教以判两别。二约身饭释疑。三料简正旁二。初明彼土香正味旁。二今娑下为化此方二尘俱至二。初明俱至所以。正助两门者。香正味助。二引例释义二。初喻药。有通别者。通即饮食别即大黄等。准律凡有四药。故律钞云。报命支持勿过于药。药名乃通。要分为四。言时药者。从旦至中圣教听服事。顺法应不生罪累。言非时药者诸杂浆等。对病而设时外开服限分无违。七日药者约能就法。尽其分齐从以日限用疗深益。尽形药者势力既微。故听久服方能除患。形有三种。一尽药形。二尽病形。三尽报形。今言通药即前三种。别药即是尽形。外来内发者。汤火刀杖名外来病。四大增动名内发病。更加余味等者。四分云。一切咸苦辛甘等不任为食名尽形药体。善见云。一切树木及草根茎枝叶为食不任者尽形服之。即今云。大黄巴豆也。二今正下合二。初正合前喻。以通譬正以别譬助。二若利下更作譬释二。初正释。二同是下结示。二此间下明此土声色正旁。二此中下随文正释二。初标示。二正释二。初此问彼答二。初此净名问。二彼菩萨答。即大乘木叉者。一止一作咸即心性。法鼓经曰。心无尽故戒亦无尽。二彼问此答二。初分科。二今言下随释六。初问二答二。初开五乘化刚强众生三。初总答。二别答二。初悬示菩萨但处中者者。谓列在人天之后声闻缘觉之前也。三应供者见修无学也。五佛子者四果支佛也。二就人下正释五乘四。初人乘。意为一饮酒者。以因醉动心三毒重。故意口不开。至为三者。意口细故合身业粗故开。二天乘。三业委开成十善法。秉持既细故感天报。此名通因。更加余行及以禅定以为别因。故有诸天果报不同。如正法念经说。经云。是杀生是杀生报者。即华严云。杀生之罪能令众生堕三恶道。后生人中得二果报。一者多病。二者短命。余九因果悉如华严经云。无义语者华饰美言。苟悦人意名无义语。三菩萨乘。四声闻支佛乘二。初约三学正释三。初戒学。经云是应作是不应作者。疏解已明。今更助释。是应作者是作持。止则成犯。是不应作者。是止持。作则成犯。波逸提等者。南山云。义翻云堕。十诵云。堕烧煮覆障地狱故。七聚者一波罗夷。二僧残。三偷兰遮。四波逸提。五提舍尼。六突吉罗。七恶说。三种羯磨忏者。一心念法。二对首法。三众僧。法心念者发心念境。口自传情非谓不言而辨前事。对首者谓各共对面秉法也。众法者四人已上秉于羯磨。此三略明。若曲枝分则有八种。心念有三。一但心念唯得自说。有人亦成数列三种忏。轻吉罗．说戒．座上发露．及六念也。二对首心念谓。本是对首之法。由界无人佛开心念且引七种。四分中有安居。十诵有说净受药受七日。五分有受持三衣及舍三衣。善见受持钵也。三众法心念谓。本是僧秉。亦界无人故开心念。四分说戒自恣。外部受僧得施及亡人衣。对首法有二。一但对首。以是别法不开僧。用界虽成众亦自得成。总依诸部有二十九受舍三衣．钵．尼师坛．及受舍百一供身具．舍请舍戒．受依止法衣钵．药．说净．受药．受七日．安居．与欲．忏波逸提．忏轻偷兰．忏提舍尼．忏重吉罪．发露他重罪．及自发露。六聚僧残中白舍行法．自行行法．自僧残诸行法．白入聚落尼．白入僧寺尼．请教授．作余食法。且论略尔。二众法对首同前众法心念也。众法有三。一者单白。事或轻小。或常所行。或是严制。一说告僧使成法事。二者白二。由事参涉义须通和。一白牒事告知。一羯磨量处可不。便辨前务通白及羯磨故云白二。三者白四。受戒．忏重．治举．诃谏。事通大小。情容乖舛自非一白告知。三法量可焉能辨。得以三羯磨通前单白故云白四。又作法等如优婆离章。二定学三慧学二。初释有漏无漏二。初牒经通解。二从此下约三乘别释三。初标。二修。此下释三。初菩萨如菩萨戒中说者。即菩萨善戒经中备明菩萨行六度。破六蔽。于一一度皆具四事。一者修道。二者庄严菩提。三者自他利益。四者得后世大善果。因论破蔽遂指彼文。若梵网戒乃是别圆菩萨。非藏通也。应知藏通但禀篇聚。故大论云。释迦法中无菩萨僧。文殊弥勒皆声闻众中依次而坐。盖谓此也。今文于二乘中戒定总说。慧学分三正是此意。故知非但戒同所修禅定亦同二乘。但以慧胜故称大乘。人或昧之遂指梵网以为四教菩萨戒法。法华玄义行妙之初点示甚显。二声闻。三支佛。三虽约下结。二是正下释下诸句。二问下简戒慧通局。荆溪云。菩萨在俗非僧数摄者。若藏通三乘不别立戒。具如法华玄义中料简。荆溪既云藏通三乘不别立戒。故知疏文且通。总而指兼含别圆菩萨也。以净名答彼菩萨说释迦开五乘必该一代。是则二乘通两。菩萨该三。疏文从省且从三藏。此中答意复该别圆。是故荆溪还指法华玄文料简之相。故彼文云。他云梵网是菩萨戒。今问是何等菩萨。彼若答言是藏通等菩萨戒者。应别有菩萨众。众既不别戒何得异。又若别明菩萨戒。何等别是缘觉戒。今明三藏三乘无别众。不得别有菩萨缘觉之戒也。若作别圆菩萨解者可然。何者三乘共众外别有菩萨。故别有戒。问三乘众外别有菩萨戒者。缘觉戒云。何答三乘众外无别缘觉。三结答。二譬显中经云[怡-台+龍]戾。或作笼同禄公反。戾三苍作[仁-二+戾]。同力计反。狼戾也。刚强貌也。经文有作悷。力回反。悲吟貌。非今所用。四净名述成二。初分科悬示。劳谦者易曰。劳谦君子万民服也。王弼云。承上绥下劳谦匪解。二言此下随文释义二。初总叹二。初略释。二如下广释二。初净秽对论二。初引论示义。此间下示义也。二就下约譬显胜二。初立譬正明二。初退敌治病喻二。初喻二合。二接贱济乏喻二。初喻。捐施无几者。捐犹舍也几多也。位在方伯者。王制曰天子百里之内以共官。千里之内以为御(谓此地之田税所给也。官谓其文书财用也。御谓衣食)。千里之外设方伯。五国以为属。属有长。十国以为连。连有师。三十国以为卒。卒有正。二百一十国以为州。州有伯(属连卒州犹聚也。伯师正亦长也。凡长皆因贤侯。为之殷之州长曰伯。虞夏及周皆曰牧)。八州八百五十六正。十八师三百三十六长。八伯各以其属。属于天子之老。二人分天下以为左右。目二伯(老谓上公。周礼曰。九命作伯。春秋传曰。自陕以东周公主之。自陕以西召公主之)二合。遂得发真断结者。此入圣位如为方伯。若在贤位则如高迁。二用下结示经意。二若作下四土传望二。初传示轻重。二今取下结示经意。二历别十事。五更问此土菩萨行二。初牒经文总解。疣者肉之凸病。二约乘戒判释二。初标示。二大乘下正释荆溪云。但戒急而无乘者明无大乘。六净名答。经等心众生者。等心尊彼不分怨亲。

　　菩萨品

　　初重分大科二。此二下总明来意。三菩萨下别解二品二。初净名掌擎大众同入庵园归佛二。初释题。二就此下解释二。初两意分经。盖大师异时分文。故章安具录之也。二初为下随文释义二。初分科二。初同下随释也。下去经科已在疏文不烦委录。用前七日为方便者。即小乘七方便也。五停合一。总别念为二。并四善根七也。四处辨消者圣三凡一也。故云七日乃消者。荆溪云。用前事解七日之文。为理解中之前方便。若入发心者。正指方等起慕大心。为法华入位之方便也。二复宗说佛国因果二。初悬谈义旨二。初总示二章对上五意。五重之中两意者。于前释题五意中。此当初二两意。初云大士助佛阐扬化功已毕须还佛所。次意云。佛初明佛国因果。大士助宣此义。须归佛所复宗明义。二上开下科对佛国以显复宗。上开宗者即佛国品也。说文云。开张也。广雅云。宗本也。初品张佛国之宗本。明净土之旨义。故曰开宗。此中复宗者中间诸品别论余法为显佛国。所为既讫还归佛所。复本所说佛国之义。故使文节与上符合。二上果下随文释义二。初明佛土。不同起根各异二。初复宗说果。明佛国佛事不同二。初正明果三。初配上总明二。初举前示同二。初明四义符同。二良由下示不次第意。文中先述意。次类如去类显。名异义同者。三周名异。开权义同。类今四段名殊佛国义一。三十六问者。即长寿品初迦叶童子发问也。古来分问开合不同。或三十二四六等殊。即问云。何得长寿等也。义相主对。名字不同者。佛以一十二品答三十六问。其有名义主对者。则以长寿品答云何得长寿问。金刚身品答金刚不坏身问等。复有一品。而答多问则是名字不同也。义意若正等者。但取与问意合。不责名异。此中下结例也。以今四段对上开宗。虽不次第同显佛国。二今第下约今正对。二此中下随文别释四。初释上第四何法起根二。初正释三。初叙意总释二。初明六尘具法悉可起根三。初总示根尘。二若毗下对小显大二。初小乘明眼色用劣。二大乘明眼色该通。荆溪云。岂可将此毗昙以难法华。信知但是不了之教。定不可依。又今毗昙师若闻斯语。岂不抚掌。三故大下引证结成二。初引证六根。二当知下结成具法。二今将下明诸国从胜各用一尘二。初正明从胜。二如此下以此例余。二光明下牒文别解。何但他国等者。荆溪云。此土尚有光明为事。何况余土正用光明。如思益所辨者。彼经云。又如来放光名曰能舍。佛以此光能破众生悭贪之心。能令行施。又光名无热。能被破戒之心令持禁戒。又光名安和。破嗔恚心令行忍辱。又光名勤修。破懈怠心令行精进又光名一心。破妄念心令行禅定。又光名能解。破愚痴心令行智慧广。如初句。又放四仪一切法光亦如是。小乘中或言光到触者。荆溪云。到而方触也。不到触者谓。不到不触。纵非不到亦非益相。如须扇多佛等者。大论明。此佛朝成道暮入灭。故留化佛度众生也。四大菩萨至功德者。法慧菩萨在忉利天说十住功德林菩萨在夜摩天说十行。金刚幢在兜率说十向。金刚藏在他化说十地。不可定判。安在化人者。谓菩萨作佛事之言。不可定作化菩萨消释。以华严四菩萨是实非化。亦是用菩萨为佛事故。故属下虽化实不同俱属起根也。此间亦坐菩提树得道者。此本尼拘律陀树于下得菩提。故因以为名。智论云。树下思惟如佛生无忧树。成道菩提树。转法轮吉祥树。入灭娑罗树。行者随诸佛法常处树下。或现常身者即丈六身。是常所现也。故大论四十四云。释迦文佛常光一丈等。梦幻十喻者。经文但七而无城化空三也。荆溪云。况复十喻本喻于空。此亦空为佛事耳。菩萨得有者。于空见不空故。以十喻为诳相者。暹云。光统以四宗判教。一因缘宗指毗昙六因四缘。二假名宗指成论三假。三诳相宗指大品三论。四常宗指涅槃华严等常住佛性本有湛然。若佛不示至能知者大论文也。蜫虫者蜫亦作昆。礼记曰。昆虫未蛰不以火田。郑玄云。昆明也。明虫者得阳而生得阴而藏。故曰蜫虫也。三广说下指广结略。二齐此下总结。二释上第三明入佛慧二。初分科总叙。二但诸下随文正释二。初善门。二恶门。女人示贪欲者。旧经第四十二云。善财童子至险难国大庄严城婆须蜜多女所。白言我已发菩提心。未知云何学菩萨行。修菩萨道。答言。我已成离贪欲实际法门。故天见我我为天女。人见人女。乃至非人见我为非人女。若欲所缠来我所者为其说法。皆悉离欲得无著境界三昧。见我得欢喜三昧。与我语得无碍妙音三昧。执我手得诣一切佛刹三昧等(云云)。凡夫为此堕落者。荆溪云。总云世人多分之相。岂可和须蜜令人堕耶。此少唯益。满足王者。新经名无厌足王。旧经四十一云。善财至满幢城满足王所。见无量众生犯王法者。身被五缚或断手足或截耳鼻乃至以火焚之。善财怀疑。虚空有天告之。勿疑。即诣王所白言。我已发菩提心未知云何学菩萨行修菩萨道。答言。我成就菩萨幻化三昧法门。十恶众生不可教化。我为调伏令解脱。故化作人众种种苦治。令舍十恶发菩提心。当知我身口意乃至蚁子不生害心。何况人耶。见婆罗门者。旧经四十云。善财至进求国方便命婆罗门所。时婆罗门修诸苦行求一切智。四面火聚犹如大山。中有刀山高峻无极。从彼山上自投火聚。善财白言。我已发菩提心未知云何学菩萨行修菩萨道。答言。汝今若能登此刀山投火聚者。菩萨诸行悉皆清净。善财疑念。十万梵王在虚空中告。令勿疑。尔时善财即登刀山自投火聚。未至中间即得菩萨安住三昧。既至火焰复得菩萨寂静安乐照明三昧。即新经六十四云。伊沙那聚落胜热婆罗门也。三既善下结示显意。三释成下结显经意。结撮始终者。初品始明净国。二释其意二。初叙意分科。方便至之土者。方便曲巧也。曲巧随缘示现三土。随缘不变同一寂光。镜像器饭喻意可识。二今就下随文释义四。初就虚空结释二。初约佛国。譬文与此对释二。初举譬。二此言下合法。二今此下约佛国。法文与此对释三。初牒上四番。二虽下约土正解二。初约事理消经。二今四下明寂光体遍。三是故下结成今意。二略明身智。万延量者。延谓由延。亦由旬耳。三广明身智二。初对前辨示二。初约广略相对。二约思议不思议相对二。初明二谛俱异。二何以下征释相状。初释三藏二谛相。次极智下释圆教二谛相。二今十下正释经文二。初约不思议明俱等。文中牒经消释小不次第。对经可见。应以同等二字逆通诸句。文中并约二身释等。以诸佛俱有二身。所以诸句同等性等者。性应作姓。即释经文种姓二字也。刹利婆罗门者。诸佛应世不出二姓。世尚威势者则生刹帝利姓中。如释迦果也。世尚德行者则生婆罗门姓中。如弥勒是也。法身之性等者。以性释种姓义。亦是以事表理。习种至妙觉者。果由因克。故遍列诸性胜应至众生者。此胜应即他受用报也。二此之下约互相释结用义。荆溪云。此之身智等者既可以土释身。即可以身释土。四约三号二。初分科二随释二。初正释三号三。初释三藐三佛陀二。初约思议。二约不思议。二释多陀阿伽度。亦先思议次不思议。于真如之理者即三藏偏真也。三释佛陀例前二释也。疏文从略。于前科不思议中明之耳。释请法中。随其静乱者。静用文如彼国。乱用武。如此国。权道有疑者。大论四十三云。菩萨二种。一者有慈悲多为众生。二者多集诸功德。乐多集功德者至一乘清净无量寿国土。好多为众生者至无佛法僧处。赞叹三宝之音令彼国菩萨即第二人。故于权道有疑也。问岂有无慈悲名菩萨耶。答慈悲无异俱化众生。期心早晚有殊耳。故大论四十五又云。有先自成就功德然后度众生者。有先成就众生后自成功德者。今彼菩萨即是先自成后度生。一往对此土菩萨即当先成就众生人也。二往此土具有二人。即三根出假是也。今彼国菩萨则当真出假人。二佛为说二。初对上分科二。初对上佛国。二今就下正分今文。二释中下随释三。初总标劝学。二释二。初略释。二广释三。初明不尽有为二。初标二。释三。初约句总标。二今言下牒前示义二。初大师正释二。初正明二义二。初约中道示义。二俗谛下约二谛解名二。故尽下对上释成二。初对佛国释成。二私问下章安私解。问意者。彼九百万菩萨既来此土。以香益物。则已能双流。何故始问。答意者。彼诸来菩萨中有权有实。故以权引实者。为引利心实行示益物之仪。故使无生大士权设斯问。以实随权者。彼初心实行虽未有双流之用。以权神通所摄故能随来。三文中下随难略解。子在难者喻众生在生死。父母在宅如菩萨在禅定。慈念众生不以寂静为乐。故云如地狱。云云者诸皆可见也。经云不轻未学敬学如佛者。未学当学所以不轻。已学当成故敬如佛。经云见来求者。为善师想者。本无施意。因彼来求发我施。以则于我为师。故起师想。不住无为中。经云。修学无起不以无起为证者。诸法缘会而有。缘散而无。何法生有待缘而起乎。此观空观之别门也。三叠释二。初离文通宗二。初对佛国显复宗二。初对上释成二。初叙前佛国。二今下明今释成二。初明三段相由。以前不尽有为成佛国横。不住无为成佛国竖。又今二段各含横竖。故疏不的对。今叠释成佛国结释横竖。二示前后互辨。此示今段与两科回互耳。二今言下征文略解二。初约双照正解。二若三下约身智释成。二就此下约权实示叠释三。初约四双分文。知病识病者。总略名知委辨曰识。二约此下约权实广解二。初正辨三种权实。或说权为实者。荆溪云。即是藏通三种真也。或说实为权者。含中入真也。此等对圆并名化他。故下文云。约此判思议不思议。此是通教及二八中之真俗也。或于权中而辨权实者。以说权为实故权中有实。或于实中等者。以说实为权。故实中有权。逗机浅深者二教则浅。含中则深。二约此下广历谛教释义二。初历二谛三。初标。二若是下释三。初自行权实。二自行化他三。初双标。二何故下双释二。初法故言三人等者。大品文也。以三乘中利根见中道故。故知含中在真。谓说真谛者。弥勒既以见中为真。则是论偏空。正当俗谛。即复俗中幻有即空也。故使五百闻俗谓真。虽不彰至其义者。谓大品但云三人同断。大经但云谓俗为真。而宛有中道义也。已如向释。若通别教圆教等者。荆溪云。别教有时属于化他。有时亦得将为自行。有时亦得名为自他。二见空下譬。三日月下合。三若菩下双结。三化他权实二。初标。二何以下释二。初约空石喻释相。二但思下对不思议辨异。所以更对不思议辨相者。以化他纯用藏通。则但是思议。其利根者。于通真见中理。则成不思议。若约利根还同自行。化他权实义既相涉。故须辨相。文为二。初正明思议二。初重举前喻。稍稍消磨喻渐。矿尽金现喻顿。即是断见思尽受中道接故得名顿。二思议下合喻释相。先正合前喻。如一切下更以譬显。此取行人体物浅深以喻秖一思议。其利根顿见中道。文中云生灭无生之言。悉取体物之解以喻悟理浅深耳。非是约法也。智之下者见森罗是四大。如藏教但见无常。智之中者见森罗生灭。如通二乘及钝菩萨。但见即空。如生灭至真谛者。此是智之上者见森罗是空。喻利根人。即见中道。既对中下。任运是上。故不云上耳。此岂非渐顿也者。以喻明之。宛见思议中有顿义。既有于顿则亦属不思议。但约菩萨。元始化他说于二教。唯是思议顿见由根。故使二教但是化他权实。而教下既有受接之理。不得不辨故此明之。二对辨不思议二。初约喻正明。如如意珠者。珠喻一心。能雨诸宝。喻一心随缘变造十界。珠虽无宝而具宝性。以喻心性本具百界三千依正之性。名为理造。不假随缘。理常造故。故知此造即具异名。毕竟无所有者。虽无所有而有宝性。若谓无性他应雨宝。何须摩尼。不思议下合喻也。而能真俗具足者。不当有无。有无自尔。何以故。俱实相故。实相法尔。具足诸法。诸法法尔。性本无生。一切真俗者即前三教二谛也。悉在十界所收故。二若约下寄(此下落纸也。从菩萨行品末至阿閦品中)初总答二。初释经文二。初总别释文二。初总。二别观。己心性既是实相者。实相必诸法。诸法必十如。十如必十界。十界必身土。身分假实故有三千。是故三千同在心地。与佛心地三千不殊。方乃名为三无差别。方晓今经观身实相。故云即是。至义齐也。且迷中之理尚齐妙觉。而况等觉悟中之理。而况妙觉佛。佛道齐。若晓观心前二可了。譬如人射法者。始学射者即期中的中。自亲疏始观心性。即与佛齐。悟自浅深此用首楞三昧喻也。彼经上卷佛告竖意。譬如学射。先射大埻次射小埻。次学射的次学射杖。乃至学射一毛。射一毛已学射百分毛之一分。能射是已名为善射。经文具以欲学首楞严先当学爱乐等一法合之。彼存次第。始学射埻。今约不次即从初射的中有亲疏。始疏终亲。以喻圆观。二若正下结示观法。二所以下对问显意二。初明因身显土。二他下示所居真国二。初他解。二今释二。初明法身有土。二故金下引经证成。二别答二。初释观三世二。初正释经文。如见有未来之法等者。此语过去法未至现在时。故云未来之法可得。是有边无边者。牒凡夫妄执有过去也。此即外人妄计谓。过去有边无边现在常无常未来如去不如去。乃至各加两亦双非。约三世五阴共成六十。不离断常即六十二见也。大论大经并疏及辅行等处处明之。今意者若过去实有可同外计。今既本空其计安是。下明后际不去现在不住。例之可知。二他解下对古示义二。初约位辨常二。初叙古。二明今。若解今意方晓大经二鸟双游之旨。文为二。初明金刚前自行故常。适今者始今也。凡夫并常。何况分圣。二金刚后约化他故无常。然约自行亦有无常。以元品无明未断故。今此且就化他明之。妙觉极果尚示八十无常。岂况分常而不示乎。二示应化异二初古明应化义同二今明应化体别。二释不观色等者。向如诃须菩提者。弟子品云。其施汝者不名福田。供养汝者堕三恶道。如慰喻者。即经云。须菩提取钵勿惧等。诃则以大圣小。故非福田。慰则小乘圣人是界内福田也。释三世偈者。云本无今有本有今无。三世有法无有是处。古人多解。今家正义唯约三谛。即真而俗是本无今有。即俗而真是本有今无。即边而中是三世有法无有是处。又即一而三。即三而一。三一即非三一。以消四句释然大观。佛于大经四出宣说。故使古人名四出偈。若知三谛一心则统乎一经。何止四出贯乎一代。何止一经包乎十方。何止一化该乎三世。何止现在。卷多归一唯指自心。自心本无诸义安在。无不离有众说炳然。故知四出亦且随机证义为便耳。二身子问应身二。初叙意分科。二随文释义如文。二明所居净国二。初叙意分科。二分言下随文释义。经阿迦尼吒或作贰吒或作尼沙诧或言尼师吒。皆梵音轻重耳。正言阿迦柅瑟搋。译云质碍。色究竟。搋敕佳反。七身子称叹二。初正释经文。二若依下研谨显意。若依此语者六番叹福深似流通也。


　　法供养品

　　三流通分二。初总叙分章二。初总叙二。初指品标章。二来通下举名解义。二分章。二就前下依文别释二。初品分二。初分科悬示二。初总别分科。二今言下悬示品意二。初正释品名三。初正释。二如下引证论。第四云。佛于摩伽陀国尼连河侧优楼频螺聚落得菩提成就法身。故多住王舍。报生地恩故多住舍卫。二国之中下显法身胜也。此经既诠实相。即是诸佛法身也。故帝释护持。三护下例结。二复次下护持所以二。初明今说酬请。二若作下依教判人。若依华严以十地对六欲四禅者。帝释是二地菩萨。率化群下者。仪礼云。勖率以敬。郑玄曰。率导引也。二就叹下随文释义。初叹法二。初分科显实。非法无以成人者。由悟实而成圣。故非人无以显法。故人有神用方显法胜。二百千下随文正释。觉心所护者。即是佛护也。八魔十魔如前记。吾助尔。喜者尔汝也。二述其叹人二。初分科悬示二。初总别分科。二所以下悬示义旨二。初立疑征起。二正言下依义答释二。初明福慧胜劣三。初略示胜劣。生身之福不动不出者。大论五十八云。依止者己身．财物．受者。是法中取相心著。生憍慢等烦恼。是名世间不动不出。能动能出者。论云。动者柔顺忍。出者无生忍。声闻法中动者学人出者无学人。二故言下引论委明福不趣等。即弥勒金刚般若论也。福不趣菩提者。布施七宝如须弥山福也。二能趣菩提者。受持及读诵。此二趣菩提。是故此二名为了因。于实等者。正明读诵般若资于实相。是故持诵名为了因。故云于实。降斯已外但名生因。生因者有漏因也。故云于余。荆溪云。于实下生了二因互比决者。此约无了之缘无缘之了。当分各说。岂有发菩提心者。独有缘因而无了耶。独有于了而无缘耶。若独有者彼此不成。对缘而了了方成。了缘亦如是。三供养下牒义酬问。荆溪云。供养生身名生因者。此约唯供色身之佛不闻法者。或见生身唯说小法。并名福。不趣菩提也。二金下引二经证成荆溪云复次大品至诸佛为怨者以小教中所不说故故无于罪福之缘。二第四下随文释义。修行福多者。随便牒文耳。应知秖指修行二字。是述法行。经云福多于彼则是总显信法胜前供养起塔耳。经云。如来等十号者。一切诸佛皆有通别两号。弥陀释迦等是别号。如来等十是通号化相须分故立别名。实德齐同故立通称。无虚妄名如来良福田名应供。知法界名正遍知。具三明名明行足。不还来名善逝。知众生国土名世间解。无与等名无上士。调他心名调御丈夫。为众生眼名天人师。知三聚名佛。诸天世人无能过者名世尊。如一微尘等者。旧华严第三十六譬。如有一经卷如大千界所有一切。无不记录。彼大千等经卷在一微尘内。时有一人出兴于世。具足天眼见此经在微尘内。作如是念。云何经卷在微尘内。而不饶益众生。即以方便破尘出卷。如来智慧具足。在于众生身中。但众生颠倒想覆不知不见。如来天眼观已曰。奇哉奇哉云何如来智在于身中而不知见。我当教彼觉悟圣道令离颠倒。见如来智在其身内与佛无异。即时教彼修八圣道见如来智。信受实相等者。信受即名字。修行通观行相似。即是至异名者。三脱不纵不横故称微妙。三脱之法非凡小之思言议。故称不思议。故云异名也。闻持前行者。荆溪云。住前修于果地功德。具如止观记。注云云者。具如第一疏释叹德中明六度也。三种受者三土中思惑也。入涅槃般若者。荆溪云。涅槃解脱也。即对般若而为二也。取于实相中道也今谓圆观实相即住前修行入涅槃般若者。由似入真。得涅槃断果。般若智果。即是诸法不生而般若生。亦是入理般若名为住也。是圆顿渐三教者荆溪云。圆顿是圆。渐是三教。故云渐三教也。二十七贤圣者。中阿含三十福田经明二十七贤圣。学人有十八。谓信行．法行．信解．见得．身证．家家．一种子．向初果．得初果．二向．二果．三向．三果。及五那含。谓中．生．行．不行．上流。无学有九谓。思．进．退．不退．不动．住．护．慧俱。五怖如前记。三种生死者荆溪云。于变易中分出因缘。示百句解脱者。至于极果方具百句。若具百句岂唯百耶。若具一切何独果耶。若闻不闻者。闻谓依闻而解。不闻谓自思得解。今据内修同名法行。经云得五神通者。若据前得忍犹是相似位人。未得中道无漏。故但五通。若已入分真则让极果无无漏也。经云迦罗鸠孙驮者。亦云拘留孙。此云所应断。即贤劫第一佛。在第九减人寿六万岁时出。楼至即最后佛。在第二十增劫中出世。

　　嘱累品

　　初对前辨示。二嘱是下正释经文二。初释题。二就文下解文也。优波鞠多者。付法藏传及阿育王经皆云。鞠多于摩突罗国说法。魔王于说法处雨真珠华璎珞华等化作白象。七宝庄严化为七人。端正殊特。举会观察无听法者。于三日中说法无一人得道。魔王欢喜。鞠多即入三昧观之。知是魔作。魔复以璎珞著尊者顶上。知已作念。魔坏正法。如来何故而不调伏。即观佛心知佛令我调伏。即以蛇人狗三尸化为璎珞。感魔王至谓之曰。汝与我鬘深感厚施。今还以此用酬赠汝。魔大欢喜舒颈受之。至其颈上还见死尸虫蛆欲出。魔深厌恶语鞠多曰。汝今云何以此死尸而系我颈。魔以神力去之不得。求请诸天。乃至梵王求脱此尸。梵王曰十力弟子所作我不能脱。若归依鞠多容有得脱。魔受梵教至鞠多所五体投地求脱三尸。尊者曰。汝于正法莫作恼害。然为汝脱。魔言受教。即为脱之。为无相佛者。谓德齐于佛无相好耳。此褒称之辞耳。三若是下约人释二。初略示。二言深下广释二。初起释久行二。初引无行贴释二。初引彼经正明二。初牒解深经二。初牒文引经。荆溪云。言深经者引无行经。贪欲是道者是也。众生无始与此三俱勤。观众生于兹取悟。故云即是。一切诸经大旨悉然。不得意者。以三为是。二指此下依经示义。二彼经下重引劝诫二。初重引经。荆溪云。恐人误解。故更引彼经。深达此法者亦不破于戒等。二行人下明诫劝。二实相下约因果结释。二若能下对今文结显。二若乐下追释新学二。初正释根。添水之乳者。大经菩萨品云。如牧牛女为欲卖乳贪多利故加二分水。转复卖与余牧牛女人。彼女得已复加二分。转复卖与近城女人。彼女复加二分卖与城中女人。彼女复加二分诣市卖之。古师释二牧女譬弘经者。女性谄曲譬弘者不能忘怀为法而多谄众利。故以牧女譬之。初加二分者。一抄略此经。二分为多分。第二加二分者。一除深妙语。二安世谛言。第三加二分者。一抄前著后。二抄后著前。第四加二分者。一前后著中。二中著前后。二如即下引事证二。初引现事。二此中下引昔事二。初正引昔缘。荆溪云。此是往日沙弥者。佛是和尚阿难是阇梨。二故知下结浅显深。三约此下总结。三教迂曲名饰辞。圆顿极谈名直语。如喜根等者如前记。摈法亦成者亦才也。又大论第八云。苦行头陀初中后夜勤心禅。观苦而得道声闻教。观诸法实相无缚无脱无解。心得清净菩萨教。然此以小比大故作此说。于菩萨圆乘亦未尝废于禅观等事。次文分二。初释轻慢。二次复下释取相二。初明取相成非以释经文二。初约经文显失。二如三下举人师示过二。初明诸师取相。三时等者。古来南北通用三种判教。一顿谓华严。二渐十二年前有相教阿含经也。十二年后无相教从般若至涅槃也。三不定教。谓胜鬘光明等。非顿渐而明佛性常住故名偏方不定教。虎丘岌师更于渐教分为三时。谓有相。无相．常住。即指涅槃为常住教也。四时者白马寺宗爱师判渐为四。三不异前。于常住前无相后指法华名同归教。五时者道场观等。渐更为五。四不异前。于无相后同归前指今净名及思益等为褒贬抑扬教。半满者。菩提流支以十二年前为半字。十二年后是满字。四宗者光统判教也。一因缘宗。指毗昙六因四缘。二假名宗。指成论三假。三诳相宗。指大品三论。四常住宗。指涅槃华严。六宗者。光统更开四为六。四如前。指法华为真宗。大集为圆宗。具载法华玄义第十卷。二明今家无著二。初正明无著。三教二教一教等者。荆溪云。三亦秖是渐等三教。二即顿渐。一谓一音。无教者无言说也。乃至八教随宜用一。而以诸教用兼于观。更互融通意。令无滞方便入道。若不尔者。与外何殊。故令于教以起于行。行教相盾以悟为本。介尔有著者。周易曰。忧悔吝者存乎介。韩康伯注云。介纤介也。二自执下斥诸师二。初大师斥。二南岳斥。二明寂照入道以显经意二。初标示。营道犹云修道也。二但下正释二。初明说默互资成益二。初正明互资二。初示说默该收。二须识下明互资成益三。初法二。初明对病设药。二语默下示用治适时。二譬。三合。二故大下举得显失二。初举互资之得。五谷者郑司农云。麻黍稷麦豆也。二若偏下显取相之失。虽谓怀常子等者。虽自谓常住之子托在圣胎。既生偏著长伦生死。所有佛性定不显发。其犹石女不生也。二若于下明说默各有信法二。初闻思回转释二。初明圣说具信法。二明圣默具信法。加功慊到等者。慊苦簟反。恨也。加功不悟所以自恨心生。礼记云。贵不慊于民。郑注云。慊恨不满之貌也。孟子云。行有不慊于心。注云慊快也。其义亦通。娄娄者。或作慺。并谨敬也。虽非懈谩而不得悟。故须听法取解。据此明信法回转人也。广明信法相资回转等。具如止观安心中。二又从下内外相资释。如闻而行是法资信。虽正从外闻而更假内自思惟资助得悟故。如行而闻是信资法。虽正宜内思而必假外闻说法资助得悟故。二付嘱阿难二。初叙意分文二。初叙意二。初迹。二本。二就此下分科。二要者下随文释义。得要即得诸法者。以实相必诸法诸法即实相。故如得如意则具众宝也。

　　维摩经略疏垂裕记卷第十


