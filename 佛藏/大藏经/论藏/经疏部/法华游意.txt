  法华游意
　　隋 吉藏造




　　法华游意

　　　　胡吉藏造

　　开题序

　　盖闻无上调御一切种智内镜三明外流七辨。蓄莫限之质适无方之化。并皆会道无匪称机。至如妙法莲华经者。斯乃穷理尽性之格言。究竟无余之极说。理致渊远统群典之要。文旨婉丽穷巧妙之谈。三圣之所揄扬。四依之所顶戴。昔仙人园内未曜此摩尼。今灵鹫山中方洒兹甘露。良以小志前开故早驰羊鹿。大心后发方驾此白牛。斯实萨埵之明训道场之玄轨也。此经文虽有七轴义有二章。一开方便门二显真实义。开方便门者开两种方便。显真实义者显二种真实。假三车于门外为引耽戏之童。设化城于道中以接疲怠之众。谓乘方便也。皆是吾子等赐大车。既知止息同到宝所。谓乘真实也。燃灯授记伽耶成道王宫诞生双林唱灭。谓身方便也。逸多不见其始。穷学莫恻其终。六趣无以摄其生。力负无以化其体。谓身真实也。两门既为方便。所以言粗。二种并云真实。故目之为妙。夫借一以破三。三除而一舍。假修以斥短。短息而修忘。然则言穷虑绝。何实何权。本性寂然。孰开孰覆。故理超言外强称为妙。为物作轨则目之为法。道玄像表假喻莲花。所言经者。妙显无言寂灭古今莫改。体可揩摸。故云经也。
　　法华玄十门分别。
　　一来意门　二宗旨门　三释名题门　四辨教意门　五显密门　六三一门　七功用门　八弘经门　九部党门　十缘起门
　　第一来意门者。
　　问。佛何因缘故说是妙法花经耶。诸佛不以无事及少因缘而自发言。今有何等大因缘故说是经耶。
　　答。妙法莲花其义无量。所谓因缘亦复非一。今略序纲要开十门一者欲为诸菩萨说诸菩萨行故说是经。
　　问。始自华严之会终竟法花前集四十余年。诸大乘经已说菩萨行。今何因缘复更说是经耶。
　　答。有二种菩萨。一直往菩萨二回小入大菩萨。自昔以来为直往菩萨说菩萨行。今欲为回小入大菩萨说菩萨行故说是经。
　　问。何以知始自华严之会终竟法花之前为直往菩萨。今为回小入大菩萨耶。
　　答。踊出品云。是诸众生始见我身闻我所说。即便信受入于佛慧。除前修习学小乘者。如是等人我今亦令得闻是经入于佛慧。既称始见我身者。即是寂灭道场见卢舍那佛。闻我所说谓花严之教。故知自昔已来为直往之人说菩萨行。除前修习学小乘者。则知尔前未为二乘说菩萨行。如是等人我今亦令得闻是经入于佛智慧。则知今为回小入大之人说菩萨行也。
　　问。经文何故但据二人。
　　答。初举为于大始。后标教于小终。一化中间则可知也。
　　问。何故前为直往菩萨。后为回小入大之人。
　　答。直往之人久行佛道福德利根。是故前为。回小入大之人不行佛道薄福钝根。是故后为。故方便品云。有佛子心净柔软亦利根无量。诸佛所而行深妙道。为此诸佛子说是大乘经。钝根乐小乘法贪著于生死。于诸无量佛不行深妙道。众苦所恼乱。为是说涅槃。乃至今正是其时。决定说大乘。故知菩萨利根先闻大道。声闻浅劣后入佛慧。明既其证也。
　　二者欲受梵王请故说是经。
　　问。云昔波若等教已明受梵王请故说之。与今何异。
　　答。请有二时酬亦两种。请二时者。初请说一乘根本法轮。后请说三乘枝末之教。酬亦二时者。自昔已来受请说三乘之教。今方得酬其请说一乘根本法轮。是故今明受请与昔为异。具如方便品及智度论初卷说也。
　　三者欲明十方三世诸佛权实二智互相资成故说此经。然诸佛之心未曾权之与实。岂是一之与三。故内外并冥缘观俱寂。但于无名相中假名相说。欲出处众生故。强称权实则于互有相资成故。非实无以辨权。非权无以辨实。实有起权之功。权有资实之用。是以文云于一佛乘分别说三。谓从实起权我设是方便令得入佛慧则以权通实。但禀教之徒或执权丧实或执实丧权执权丧实者。自昔已来执三乘教人不能悟入一实者也。执实丧权者。谓禀法花一乘菩萨既闻道理唯一无有三乘。遂守其理一失于三用。如法花论释药草喻品。为破菩萨病故来。虽一地所生一雨所润而诸草木各有差别。此明理虽是一随缘有三。岂可守一而失三用耶。然昔禀三乘教人既丧于实亦复失权执一乘教人既其失权亦复丧实故。此二人皆失如来权实二智。并住颠倒虚妄断常。欲破今昔互失之缘。令识如来权实二智互相资成。既识二智便入佛慧同归一道故说此经也。
　　四者欲说三净法门故说此经。然众生本性寂灭未曾垢净。虽非垢净于众生颠倒是故成垢。但此垢重众生不可顿拔故。诸佛菩萨渐渐出之。所以开三净之教。一者以五戒十善净于三涂。次说二乘以净三界。后明一道以净二乘。以三涂为重苦。三界为中苦。变易为下苦故。说三门以净其三垢。三垢既灭则三净亦忘故说此经也。然说三净为止三垢。垢若不留净亦便息。了悟诸法本性寂然未曾垢净。乃入于佛慧直至道场也。
　　五者欲说三摄法门故说此经也。总谈群圣垂教凡有三门。一摄邪归正门。二摄异归同门。三摄因归果门。摄邪归正门者。释迦未出之前凡有二邪。一在家起爱众生。二出家诸见外道。此二并乖正道故称为邪。故方便品云。以诸欲因缘备受诸苦毒。即起爱之流也。入邪见稠林若有若无等。谓诸外道也。乃至譬喻品云。起爱譬彼毒虫。诸见喻同恶鬼。如来出世摄彼二邪归五乘之正。此二人中有无闻非法者。以人天善根而成就之。有三乘根性者。以三乘法而摄取之。故摄彼二邪归五乘正也。二摄异归同门者。若禀教之徒闻昔三乘而顿悟一道者。不须复更说法花之教。但钝根之流虽舍二邪更对执五异。今欲摄兹五异同归一乘。谓摄异归同门也。三摄因归果门者。摄前五异同归一乘但是因行。今为欲令修因证果故说如来真应两身。谓摄因归果门。法花之前但有初门。斯经既融会一化则具足三门。然明此三门意。欲为通寂灭无言之道令玄悟之宾体斯妙极未曾邪正乃至岂是因果耶。故此三门无教不收无理不摄。如空之含万像。若海之纳百川。
　　六者欲说三种法轮故说此经。言三种者。一者根本法轮二者枝末之教三者摄末归本。根本法轮者。谓佛初成道花严之会纯为菩萨开一因一果法门。谓根本之教也。但薄福钝根之流不堪于闻一因一果故。于一佛乘分别说三。谓枝末之教也。四十余年说三乘之教陶练其心。至今法花始得会彼三乘归于一道。即摄末归本教也。
　　问。此经何处有三轮文耶。
　　答。信解品云。长者居师子坐眷属围绕罗列宝物。即指花严根本教也。唤子不得故密遣二人脱珍御服著弊垢衣。谓隐一说三谓枝末教也。如富长者知子志劣柔伏其心乃教大智。谓摄末归本教。又譬喻品云。如彼长者虽复身手有力而不能用之。但以殷勤方便勉济诸子火宅之难。然后各与珍宝大车。初句谓隐根本。次句谓起枝末。后句谓摄末归本。即三轮分明之证也。
　　问。初明根本后明摄末归本此二何异。
　　答。昔南土北方皆言。花严是究竟之教法花是未了之说。今谓不然。此经明初一乘救子不得。后辨一乘救子方得。得与未得义乃有殊。初后一乘更无有异。若后说一乘救子方得遂是不了义教者。初说一乘救子不得亦是不了义教。若初救子不得遂是不了教者。则诸佛出世便欲以不了义法用化群生。便乖诸佛本意伤父子恩情也。今明法花与花严有同有异。所言同者。明一道清净平等大慧故。踊出品云。是诸众生始见我身闻我所说。即便信受入于佛慧除前修习学小乘者。如是等人我今亦令得闻是经入于佛慧。佛慧即是平等大慧。故知花严与法花同名平等大慧。诸佛知见无有异也。所言异者略明五种。一化主异。花严化主多名卢遮那法花化主称为释迦。又花严一佛所说。法花则普集分身诸佛说花严则菩萨说。法花则佛自说。二者徒众有异。花严为直往菩萨说。法花为回小入大人说。花严纯为菩萨说。法花杂为五乘人说。花严顿为菩萨说。法花渐渐为菩萨说。三时节异。花严始说一乘。法花终明究竟。四教门异。直说一乘平等大道无所破斥名为花严教。此经破三乘执固然后始得归于一极也。五约处异。花严七处八会说。此经一处一会说。
　　问。法华亦有多处多会以不。
　　答。同在灵鹫山故唯有一处。而约前后凡有净秽三时。初分之经在秽土中说。见塔品已去竟于属累第二分经在净土中说神力一品十方通为一土中合在净秽中说。始自药王终讫普贤劝发品还在秽土中说。问三种法轮法花具几种。答一往则花严为根本法轮。自花严之后法花之前为枝末之教。此经则属摄末归本。然法花结束一化该罗顿渐则具足三轮。然此三轮皆是无名相中为众生故假名相说。然寂灭之道未曾有三亦无不三。无所依止也。
　　七者欲释声闻菩萨二种疑故演说此经。声闻二种疑。一者旧疑。如身子云。我等同入法性。云何如来以小乘法而见济度。又云。欲以问世尊为失为不失四十余年常怀此疑。谓旧疑也。如云初闻佛所说心中大惊疑。则是新疑也。菩萨旧疑者。昔禀三乘之教既执道理有三。或疑退堕二乘地。或疑进成佛道。今疑者。疑佛所说今昔相违。昔说有三今不应明一。今辨有一昔不应说三。大小二人闻说此经两疑皆息。故方便品云。菩萨闻是法疑网皆已除。千二百罗汉悉亦当作佛。
　　问。声闻新旧二疑所有文证。菩萨新旧疑出何文耶。
　　答。身子三请中云。求佛诸菩萨大数有八万。欲闻具足道。当知菩萨亦有疑也。
　　问。八万大士皆法身菩萨。何容有此疑也。
　　答。身子权行接引实人。法身菩萨府同新学。故无过也。
　　问。菩萨声闻疑有何异也。
　　答。声闻自谓究竟闻非究竟。是故生疑。菩萨无此疑也。而但有上二种之疑。所以为异。
　　问。释疑有何益耶。
　　答。若不释疑。则声闻无进道菩萨有退路。今开方便门示真实相释大小之疑。则菩萨无退路声闻有进道。是故此经为益之深也。
　　八者欲说中道法故说此经。
　　问。何以知欲说中道耶。
　　答。二周说初皆放眉间白豪光明。上不以顶下不以足放眉间光明者。表二周之说皆明中道法也。初周明一道清净。一道清净即是中道。第二周明一法身。一法身亦是中道。然法身更无有二。随义立名。故知二周皆明中道也。
　　问。何故明中道耶。
　　答。道未曾偏中。但为对昔偏病是故说中。所以然者。如来昔说五乘为显不五。既无有五亦无不五。本性寂然无所依倚名为中道。中道即是妙法。但禀教之徒闻昔说五乘遂作五乘异解故堕在诸边。禀人天乘者堕在生死边。求声闻缘觉乘者堕涅槃边。学三藏教者堕在小边。学摩诃衍者堕在大边。乃至昔禀五乘异堕在异边。今闻一乘作一乘解者堕在一边。今破此诸边令心无所著。即是妙法莲花经。故名中道也。
　　九者欲显诸菩萨念佛三昧故说是经。自昔已来未具足显身真实真方便故。凡夫二乘及始行菩萨犹未识佛。故不解念佛亦不解礼佛。但以有所得心念佛者。便是念有所得竟不念佛。有所得心礼佛。乃是礼有所得亦不礼佛。不礼不念则佛非彼师彼非弟子。今既开身方便身真实方解礼念。始名师弟子。
　　问。昔缘云何未识佛耶。
　　答。昔执虽多不出三种。一者不识本一迹多。二者不识本无生灭应用有生灭。三者不识释迦久证法身非伽耶成佛。为对此三病故示三种教门一者普集分身示本一迹多。明释迦之与净土之佛皆是应迹。非此净秽乃为法身。故法身不二迹身不一。又若执应身不一法身不二者。亦未免二见。有所得心。即是不动而应十方现前。既不动而应。虽应常寂。故此应身则是法身。如涅槃云。吾今此身则是法身常寂而应。不失应身故不二而二。开于本迹二而不二。未始二身。二者开塔并坐生灭互显。多宝灭既不灭。则显释迦虽生不生。不生不灭名为法身。方便唱灭称为应用。若复言法身自不生不灭应身自生灭。还成生灭无生灭二见。今明王宫生生而不起。双树唱灭灭而不失。故生灭宛然未曾起谢。生灭宛然故是应用。未曾起谢称为法身。三者过去久成佛未来不灭称为法身。燃灯授记伽耶成道自为方便身。
　　问。释迦久证法身。法身有久近不。
　　答。法身无久近。以法身无久近故则知悟亦无久近。所以然者。悟本悟于法身。法身既无久近故。则知悟亦无久近。若尔释迦久悟而实无久。当知今近悟亦无有近。故知远悟亦无有远故知近远无二。不二而二不失古今也。
　　问。何以故但明此三义耶。
　　答。就释迦应身必备此三。初则法身不二迹身不一。未知不二之身为有生灭为无生灭。故次明法身无生灭应身有生灭。虽明法身无生灭应身有生灭。未知释迦为始证法身为久证法身。故第三次明久近。一切诸佛多具前二义。释迦则具足有三句。
　　问。三身云何辨于权实。
　　答。法身但实而非权。化身但权而非实。应身有二句。一者内与法身相应名为应身。法身既常故应身亦常。此即应身是实而非权。故涅槃经云。诸佛所师所谓法也。以法常故诸佛亦常。二者外与大机相应净土成佛故名应身。此之应身是权而非实。故七卷金光明云。应化两身是假名有非是真实。念念生灭故名曰无常。则其证也。既识三义即便识佛。故今念佛三昧倍复增益。又合此三种以为二义。前之二义以明身之权实。后之一义以明寿之权实。涅槃经亦明长寿与金刚身。所以但明此二者。众生唯有形与寿命。随顺之亦明斯二也。
　　问。大品云。云何念佛。以无忆故。既其无忆。云何念也。
　　答。了众生与佛本来不二。即不见佛为所念众生为能念故。内外并忘缘观俱寂。故名无忆也。
　　问。大品可有斯文。今经何处明斯念佛也。
　　答。寿量品云。如来如实知见三界之相。无有生死若退若出。亦无在世及灭度者。非实非虚非如非异。不如三界见于三界。三界即是众生。故知众生与佛无二。宁有能念所念义耶。故中论云。生死涅槃无有二际。众生法身义亦如是。斯即经论大宗。必须依斯礼念也。
　　十者欲为现在未来十方众生如实分别罪福果报故说是经。如一言毁法及谤持经人。则获广大罪报。一念随喜则招无边之福。所以然者。夫论罪福从乖符理生。此经既说实理。故信之福多毁呰之罪重。一旧疏本明说经因缘甚广。今略明十门也。
　　第二明宗旨门者。自古至今明宗旨与体。或言是一或言是有异。言其异者。以教为体以理为宗。故涅槃释七善文云。知法知义。知法者谓十二部经。知义者谓教所表理。故以能表之教以为经体。所表之理用以为经宗。言宗体一者。所表之理既是理宗旨。能诠之文还诠宗旨故宗体不二。今明一之与异随时用之。贵在得悟义无定也。昔在会稽撰释法华宗旨凡有十三家。今略明即世盛行有其三说。一云以万善之因为此经宗。所以然者。斯经文虽有七轴而宗归一乘。是者即因也。故乘以运出为义。运载行人从因至果。至果则更无进趣。是故非乘。如大品云。是乘从三界出到萨波若中住。智度论释此语云。乘到菩提变名种智。故知以因为乘。胜鬘经云。于佛果上更无说一乘法事。故则知果非乘矣。
　　问。此经初分明因门后分辩果门。云何偏以因乘为宗。
　　答。后章辩果为成前因。以行一乘之因得寿量之果故举果成因以因为宗。二者有人言。此经以果为宗。所以然者。夫欲识经宗宜观经题。题云妙法者谓如来灵智为体也。陶冶尘滓众尘斯尽故名为妙。动为物作轨即所以称法。自因位以来粗法未尽。不得称为妙。既以果德为妙法。即以果德为经宗。是以释迦以玄音始唱叹佛智甚深。多宝赞善称大惠平等。即其证也。三有人言。此经具以一乘因果为宗。故初分明一乘之因。后章明一乘之果。借莲花为喻者。此花不有而已。有即花实俱含。此经不说而已。说即有因果双辨也。
　　问。今所明者为与旧同为将他异。
　　答。今总观经论。宜开四句不同。一破而不取。二取而不破。三亦取亦破。四不取不破。言破而不取者。今不与旧同亦不与旧异。所以然者。求上来义。不成或不可与其同或不可与其异。求上诸义既不可得。与谁论同异耶。
　　问。云何求上义不成耶。
　　答。今以三意往推。即知其前义为失。一者总摄三师不出因果。而正观论盛破十家因果。则一切因果不成。今略题数门示不成相。三师既以万善为因寿量为果。为万行因内有寿量之果为无果耶。如若其有果。即因无生果之能。果无酬因之用。若万行之因无寿量之果。虽修万行终不生果。若万行因无果而生果者。万恶亦无佛果应生佛果。又大品经云。若言因中有果因中无果。亦有亦无非有非无。如是之人即。谤佛法僧系属于魔。是魔眷属。岂是一乘因果义耶。又因中有果因中无果亦有亦无非有非无。是僧佉．卫世师．勤沙婆．若提子外道之义非佛法矣。纵又修万行为因寿量为果者。万行之因为待果起而灭为不待果而灭。若待果起而灭则名为常。若不待果起而灭则名为断。既是断常则不成因果。以何为此经宗。又既是断常则障一乘妙法。云何用障法为宗。又若言一念之善相续至佛果者。为灭已而续为不灭而续。若灭已而续则有能续无所续。若不灭而续者。则有所续无能续。云何续至佛果耶。以经论推之。并无此因果与谁同异耶。二者纵有此因果者。彼便谓道理有此因果则成有所得。经云有所得者无道无果。以何为宗。又有所得者经云不动不出。都非乘义。云何用为经宗。涅槃经云有所得者名为无明。宁用无明为平等大慧经宗。有所得者名二十五有。云何用二十五有为众德经宗。
　　问。大品与涅槃自可论有得无得。法华经明低头举手一豪善之并皆成佛道。岂简有得之善非一乘耶。
　　答。得与无得盖是众经之旨归圣观之渊府。辨得失之根本示佛教之偏正。岂不该罗法花。又即此经文自辨得与无得。今略举三文。一初开宗即云我以无数方便引导众生令离诸著。二者后流通富楼那叹佛云。甚奇世尊以智惠方便拔出众生处处贪著。处处贪著者著小著大著三著一。故知此经正明无所得也。又此经盛谈寂灭。如云是法不可示言辞相寂灭。又云诸法从本来常自寂灭相。寂灭相即是无得实相异名。不应言此经辨有所得也。三者则用此经文责之。若言乘是因者。是义不然。今讲法花宜以法花为证。法花明三车一车皆悉是果。故譬喻品云今此三车皆是在门外。即三界外果德为车。故下合譬谈皆以果德合之。举涅槃合羊车。举自然惠合鹿车。举佛果四德智合牛车。举大涅槃果德合大车。故云皆以如来灭度而灭度之。又举佛果众德以合大车。故云悉与诸佛解脱三昧故名等赐大车。则知三车一车皆是果乘非因乘矣。又此经秤名妙法。妙法者佛果。德无不圆累无不尽故名为妙因德未圆累犹未尽不名为妙。则应以果为正宗。因非正宗也。次问第二。若偏以佛果为乘者。是亦不然。诸子求车佛即赐车。诸子得车即诸子得果。故云乘是宝车直至道场。即知以因为乘宁非乘也。又大品等经皆明乘是因义。何得偏用果为乘耶。次破第三。因果为宗是亦不然。此经初分始终盛谈果德。今略引三证。一者开宗略说叹佛智惠甚深。二者广说开佛知见。三者多宝证说叹大惠平等故知初分始终盛谈果德。非明因矣。以此众义求三家解释并皆不成。故无可与同异。
　　问。何故要须洗破诸计。
　　答。若有因果等见即是有所得。有所得名之为粗。不名为妙。有所得名为非法。不名为法。有所得即是不净染著。非是莲花。今息因果等见即是无所得。无所得故名曰妙法称为莲花。故是经宗。
　　问。何以得知息有所得见即是妙法莲花耶。
　　答。今略引三证。一正观论云。从因缘品来推求诸法。有亦无。无亦无。亦有亦无亦无。非有非无亦无。是名名如法性实际涅槃。故知求有所得因果不可得即是妙法。二者法花论释方便品云。我以无数方便引导众生令离诸著。著有四种。一者著界。谓三界等。二者著地。谓欲界地乃至灭尽定地。三者分著。谓在家著五欲出家著名利。四者乘著。著小乘著大乘等。故知有所著不名妙法。无所著即是经宗。三者关中肇公百论序云。萧焉无寄理自玄会。傥然靡据事不失真。变本之道著乎兹矣。故知心无所依著即是妙法。为此经宗也。第二取而不破者。要须前来破洗有所得执断常心毕竟无遗。然后始得辨佛因缘假名方便用。若众生应闻因为宗得悟即为说因。应闻果为宗得悟者即为说果。应俱闻因果为宗得悟则为说因果。三世诸佛菩萨说经造论。意在众生得悟为正宗。而教无定也。
　　问。何以知然耶。
　　答。凡引六证。一者文殊问经云。十八部论及本二皆从大乘出。无是亦无非。我说未来起。二者大集经云。虽有五部不同。皆不妨如来法界及大涅槃。三者摄大乘论云。诸佛唯以利益为定而教无有定。四者智度论明。六家释波若论主不判其是非。以皆出佛口并能开道常益物故。无非正经。五者中论观法品云。诸法无决定相。诸佛有无量方便。或说一切实或说一切不实亦实亦非实非实非非实。四句并皆得道。皆是佛法。六者求那跋摩三藏遗文偈云。诸论各异端修行理无二。偏执有是非达者无违诤。故知适缘所宜教无定也。
　　第三亦立亦破者。因果等三虽出经文非是正意。故须破之。所言立者。今一往对上三师所明。此经以非因非果中道为体。因果等为经大用。
　　问。因果等为用非因果为体。此出何文。
　　答。方便品中明如是大果报种种性相义。此偈颂上因果之法。次偈即云是法不可示言辞相寂灭。此偈即明非因果义。故知以非因果为体。因果等为用。因果非因果既尔。三一近远权实亦然。非三非一为体。三一为用。非近非远为体。近远为用。非权非实为体。权实为用。然他义但得经用不识经体。既不得体云何得用。设使得用用义不成。若执因是乘者即斥于果。执果是乘者便破于因。各执因果即弹双用因果。而此经始终具四句明乘义。一者因乘非果乘。即诸子乘此宝车直至道场。二者果乘非因乘。故云佛自住大乘如其所得法定慧力庄严以此度众生。三者双用因果为乘。即含前二句。四者非因非果为乘。谓是法不可示。言辞相寂灭。
　　问。乘是运出义。非因非果云何是乘耶。
　　答。说非因果令众生出四句越百非。故名真运出义也。又经云佛性有五种名。五种名中名为一乘。而经既明佛性是非因果。一乘岂不得是非因果耶。虽有三句四句为乘用。第四句为乘体。故说上三句归于非因非果。第四句亦由非因非果故有因果等用也。
　　问。古旧谁用非因非果为经体耶。
　　答。注法花经采江左安．林．一．远．河右什．肇．融．恒．八师要说著于经序。故云出宅求车何小何大。灭城采宝孰近孰远。教凝于三一之表。果玄乎丈六之外也。
　　第四非破非立者。然实未曾有三家义之可破。亦未曾有今义之可立。若有破有立即是可以言宣。何谓诸法寂灭相不可以言宣耶。肇公涅槃论云。须菩提无言以显道。释梵绝听以雨花释迦掩室于摩竭提。净名杜口于毗耶离。故口以之而默岂曰无辨。辨所不能言。即是法花言辞相寂灭。寂灭宁有破立之可存耶。若能如此照达。即是法花之宗旨也斯之四句盖经论之大宗。开道斥病之妙术也。必须采之以贯通众义。
　　第三释经题目更开七门。
　　一立名意门　二立名不同门　三转不转门　四具义多小门　五前后门　六翻译门　七释名门
　　第一立名意门者。涅槃经云。低罗婆姨实不食油强名食油。涅槃亦尔。实无名相强名相说。涅槃即是法花之异名。涅槃既无名相强名相说。法花亦无名相强名相说。所以强名相说者。欲令众生因名以悟理因理以起行因行以得解脱故也。
　　二立名不同门者。众经或佛自立名。或待弟子发问。然后方立或序品之中预前立名。或正说之内方始立名字。或随说一义即立名字。或说一经竟最后制名。或一经之内但标一题。或一经之内立于多名。或有众经立于一名字。或有一部无别立名。立名不同略有五双十义。具如净名玄义已广述之。今此法花是佛于正说中自立名字。若依经佛但立一名。若法花论明一部始终。有十七种名字。如彼广说也。
　　三转不转门者。一切佛经立名有二。一者名字古今不转。二者随佛出世名字改易。如涅槃云。或名法镜或云名甘露鼓等。今此法花经于二种中名字古今不转。故大通智胜佛．威音王．二万日月灯明．及释迦佛所说皆称妙法莲花。所以有转不转门者。盖是随宜不同。适时而说也。
　　四具义多少门者。众经立名多小无定。或一义立名。或二义立名。或三义标名。一义立名者。或但人但法但处但时但事但喻。但人者提谓之流。但法者如涅槃之例。但处者如楞伽也。此翻为度处。但时者即时非时经也。但事者谓枯树经等也。但喻者金光明等也。二义立名者。或法譬双举。如妙法莲花。或人法俱题。如维摩诘不思议解脱等也。三义立名者。如胜鬘师子吼一乘大方便。胜鬘者谓为人名也。师子吼谓喻名。一乘大方便即法名也。
　　五前后门者。依天竺梵本前皆无题。但云悉昙。此言好法亦名成就。立名皆在经末。而回后在初者盖是翻经之人随震旦国法。欲令因名字不同识部类差别故也。
　　六翻译门者。依梵本云萨达摩分陀利修多罗。竺法护翻萨为正。故云正法花经。晋罗什翻萨为妙。故云妙法莲花经。迳山慧远双用前二更加两名。谓真法好法。今谓天竺一题名具含众义。译经之人随取一义故各别翻之耳。所言具含多义者。然诸佛所行之道未曾邪正。为对内外二邪故立为正。一者九十六种所说之法。称之为邪。如来所说之法目之为正。故对彼异道之邪明佛道为正。二者昔执五乘之异乖于一道名之为邪。所以然者。道尚无二。宁得有五。故执于五异乖于一道故称为邪。以对彼二邪故明佛所行道称为正法。言妙法者。诸佛所行之道未曾粗妙。为对二粗故叹美为妙。一者外道所说之法有字无义。是即浅近之法故名为粗。出世之法有字有义。目之为妙。二者对五乘之粗故叹佛乘为妙。又五乘是方便之说故称为粗。一乘是真实之法故称为妙。次言真法者亦有二义。一者外道之法目之为伪。诸佛所行称之为真如。涅槃云。是诸外道虚假诈称无有真谛。故明佛法有于真谛。次对五乘之伪以辨一乘之真。故方便品云。唯此一事实余二则非真。二尚非真况五乘实耶。言好法者亦有二。一对外道邪见名为恶法。诸佛法正见称为好法。涅槃经云。求二乘者名为不善。求大乘者名为之善善。即是好法。
　　问。一乘教起但应对彼五乘。何故亦对外道耶。
　　答。涅槃教乃斥三修比丘。而复简外道故。外道无有真谛及盗窃佛常。今明佛法为妙。岂不对外道非妙及五乘之粗耶。
　　问。既具四名。何故独称为妙。
　　答。凡有三义。一者经有妙文而无正称。如云我法妙难思。又云是乘微妙清净第一。即其证也。二者妙是精微深远之称立妙名。则称叹义。便以我法微妙凡夫二乘及以始行菩萨不能思量义。若云我法正难思义。则方言不巧于义不便也。三者次就义推。夫正以形耶受称。妙以待粗得名。宜以九十六法为邪。如来五乘之法称正。故正在五乘之法也。五乘虽正正而犹粗唯一乘之法乃称为妙。故妙主于一也。不得云外道为粗五乘为妙。亦不得云五乘为邪一乘为正。外道之形佛法其犹石之与玉。五乘之与一乘同皆是玉。但玉有精粗。故以五乘为粗一乘为妙也。
　　第七释名门。今解达摩之法则释妙义。此经文虽七轴宗归一乘。宜以一乘之法为妙。故譬喻品云。是乘微妙清净第一。于诸世间为无有上。此偈对四乘之粗叹佛乘为妙。上半对二乘之粗叹佛乘为妙。下半对人天乘之粗叹佛乘为妙。是乘者谓佛乘也。微妙清净者叹佛乘也。以德无不圆故云微妙。累无不尽故名清净。又夫论累者所谓粗也。在粗既尽则众德并圆。累尽德圆故称为妙。又累无不尽。不可为有。德无不圆不可言无。非有非无则中道之法。故称为妙。同大涅槃空不空义。以空无二十五有。不可言有。有常乐我净。不可言无。而一乘与大涅槃更无有异。故譬喻品云。举大涅槃合于大车故。云不令有人独得灭度皆以如来灭度而灭度之。则其证也。所言第一者。方便品云唯有一佛乘无有余乘若二若三。则知第一之名对二三而起也。以二三乘累犹未尽德犹未圆。如涅槃云。二乘之人但见于空不见不空。故不行中道不得称为第一。诸佛如来德无不圆累无不尽。具见空与不空义。行于中道故称为第一也。于诸世间为无有上。人天为世间。世间乘则非妙。故云于诸世间为无有上也。上来总释偈竟。今次别释偈文。夫造十恶业报感三途故称为粗五戒招得人报则以人乘为妙。人乘乐少苦多故称为粗。十善感得天身则苦少乐多则天乘为妙。人天未勉生老病死故名为粗。声闻得出三界故名为妙。声闻福少钝根称之为粗。缘觉福厚利根名之为妙。声闻缘觉累犹未尽德犹未圆故称为粗。唯有佛乘德无不圆累无不尽故称为妙。
　　问。今明一乘为妙与旧何异。
　　答。释此经者凡有三说。一云。此经虽辨一乘之因犹感无常之果。是以文云过去过尘沙未来复倍上数。又药草喻品云究竟涅槃常寂灭相终归于空。终归于空者。终灰身灭智入无余涅槃。故犹是无常。至大涅槃方辨常住。既是无常则应是粗。但对前诸经未辨过去过尘沙未来复倍上数。故叹此经以为妙耳。若望涅槃教则犹是粗也。第二释云。此经已辨于常犹未显了。但是覆相明常。所以然者。此经未除八倒不明四德。但明寿命无穷故是覆相辨常。至涅槃教方显了辨常。第三释云。自小乘之教则辨无常覆相之说。一切大乘经皆是常住显了无余。今总评此三说。初释是下根之人。次释是中根之人。第三是上根之人也。所以然者。初释为谤法过甚深故是下根。次说毁呰少轻秤为中根。第三乃言究竟而封执成迷教故是上根人也。此皆就有所得中自开三品。
　　问。初释云何谤法过深。
　　答。今以四处征之。则知为谤深也。一用法花前教为难。二用法花正文责之。三寻关河旧说。四以义推难。花前。谓大小波若及净名等经。大品常啼品云。诸佛色身有去来法身无去来。金刚波若论云。三身异体故离彼是如来。故知如来非有为法。身即是常住。净名方便品云。此身可患厌。当乐法身。盖是毁生死身无常。即叹法身常住。故逼引之教成欣厌之观立。若生死无常法身复改起灭者。则同可厌弃。何所欣哉。故逼引之教不成欣厌之观行不立。弟子品云。法身无漏诸漏已尽。此明无有无常因也。法身无为不堕诸数。此明佛果无为常住也。寻波若净名。是法花前教当辨常住。法花居二经之后。宁是无常耶。次用法花文破之方便品云。我虽说涅槃是亦非真灭。诸法从本来常自寂灭相。此文明今昔大小二灭之真伪也。昔小灭非真灭。今大灭是真灭。昔小涅槃非真涅槃。今大涅槃是真涅槃。若尔者即昔小常非真常。今大常是真常。譬喻品云。但离虚妄名为解脱。其实未得一切解脱。声闻之人但断四住惑。名离虚妄。未断无明住地。即显今教具断五住地名一切解脱。若尔者小乘之人二生死之因未倾故是无常。如来五住地并尽所以是常住。乃至寿量品云。寿命无量阿僧祇劫常住不灭。文处甚多不可具列。
　　问。若此经已明常住。何故寿量品云复倍上数耶。
　　答。法花论云。复倍上数者示现如来常命不可尽故。则知此文非无常矣。三用关河旧释者。关中僧睿面受罗什法花其经序云。分身明其不实。寿量定其非数。分身明其不实者。释迦与诸佛互指为分身。则知俱非实佛。实佛者谓如来妙法身也。寿量定其非数者。寿者不可数。明如来寿命不堕诸数中。是常住。与法花论玄会也。又与净名经佛身无为不堕诸数其义同也。河西道朗著法花疏释见宝塔品。明法身常住理无存没。亦寿量品明如来寿量同虚空。一切世间唯身与命。今随从世法亦明斯两。故前明法身常后辨寿无灭。与涅槃经前明长寿后辨金刚身无异也。第四明用义难者凡有十义。一者此经虽明因果而妙义在果。因未圆极则犹未妙。若佛果犹是无常。无常则苦。既无常苦则无我不净。乃是粗法。何名为妙。二者经云。为一大事因缘故出现于世。何容终始以无常不了粗法以化物耶。此则乖父子恩情伤诸佛本意。三者前明一乘异昔三乘。后明常住异昔无常。以一乘异昔三乘故。得以一乘为药破于三病。以常异昔无常故。亦得以常住为药破无常病。则是双治之义。若今犹是无常者。但有以一破三。无有以常破无常。则治病未圆显理不足。四者若一乘异三而一乘之果犹是无常者。则还同昔异。终是三乘则无一乘教。都无两治也。五者又若今一异昔三而无常犹同昔。则因果果声闻果同罗汉。都非义也。六者前文明身子为请主。而身子小乘中之极执异之穷。故说一乘令改小入大舍异归同。则大有接小之义。小有欣大之理。则初分经机教符会。后分经弥勒为请主。弥勒是因位之穷无常之极。若说佛果犹是无常。则果无接因之理。因无欣果之义。便机教相乖也。七者天亲释寿量品明于三身。伽耶成佛为化身。久已得佛寿命无量为报身。无有生死若退若出非实非虚非如非异为法身。既具明三身。岂非是常住。八者涅槃经菩萨品云。如法花经八千声闻。得受记别成大果实。如秋收冬藏更无所作。故知法花显了究竟。岂不明常耶。九者二万日月灯明佛说法花经竟便入涅槃。当知说了义之法已竟然后灭耳。若未说了义之法则便不得灭也。十者若言品题如来寿量便是无常者。此有四句。一无量说无量。如涅槃云唯佛睹佛其寿无量。二有量说有量。如释迦方八十年。三有量说无量。如无量寿佛。四无量说于有量。如金光明经乃至此经。亦如花严云如来深远境界其量齐虚空也。次破第二说。谓此经是覆相明常者。是亦不然。即上十义明常显了。不应妄谓以为覆相明常。又此经开二方便门显二真实义。开二方便门者。谓乘方便身方便也。显二真实义者。谓乘真实身真实也。乘方便谓三因三果。乘真实谓一因一果。身方便谓生灭无常之身。身真实谓无生灭常住身。若犹是覆相。则是方便之门未开。真实之相未显。
　　问。若此经已显了明常。何用涅槃更说也。
　　答。众经明义各有大宗。法花广明一乘略辨常义。涅槃广明常住略辨一乘。所以然者。法花既明道理唯一。则知唯一佛性。既明寿命无尽。即知是常。不复广辨。但钝根人闻法花一乘不悟。广明佛性释成一乘。广明常义释成寿命长远。方得了悟。
　　问。何故以知涅槃为钝根人说耶。
　　答。此经明有二子。一不失心。二失本心。从花严至法花。为不失心子说并皆得悟之。不须说涅槃。失心子毒气深入失于本心。故闻法花不悟。唱灭说常方得解了。二者自说于法花已悟。闻说涅槃便复进解。三者复有众生不闻法花直闻涅槃而得悟者。相传云。宝性论云大品等为利根菩萨说。法华为中根人说。涅槃为下根人说。又如虽同是波若而波若有无量部。虽同明常明常何妨亦有多部耶。如七卷金光明已广明常住。可得不复说涅槃耶。次破第三。明此经已辨常住。此语应无简。然但今以正道望之犹未究竟。若执常住则计生死断灭。此乃是断常二见乖伤中道。故中论成坏品云。若有所受法则堕于断常。当知所受法若常若无常。故知有所得取著皆堕断常二见。既堕断常则非是佛亦不名为妙。外人问云。有所受法者不堕于断常。因果相续故不断亦不常。龙树答云。涅槃灭相续是则为断灭。此明得大涅槃灭生死相续故是断灭。得大涅槃常住则便是常住。经亦云。见生死无常名为断见。见涅槃常名为常见。故知执断常则堕二见非佛非妙。
　　问。若三种释佛俱不成者。今云何辨佛而是妙耶。
　　答。就龙树中论观如来品盛谈法身破十二种见。初明空有四句非佛。或言佛是世谛有。或言佛是真谛空。或言佛具有空有二谛所摄。或言佛非空非有出二谛之外。如此四见皆非法身。空有四句既非法身。常无常四句。边无边四句。义亦如是。外人问云。若有十二种计非佛者。应无佛耶。论主答云。邪见深厚者则说无如来。故知非是无佛。外人又问。佛若非无便应是有。论主答云。如来寂灭相。分别有亦非佛也。外人又问。若佛非有非无者。云何运心观佛身耶。论主答云。如是性空中思惟亦不可得。故知微欲寄心则乖伤佛矣。若然者岂可用常住之见用为佛耶。
　　问。盖是中论遣荡之言对邪之术耳。未知法花明佛。其相云何。
　　答。中论云。如来寂灭相分别有亦非佛。法花云。诸法寂灭相不可以言宣。论主犹引法华寂灭相明于法身。论既辨法身出于四句。此经岂有不绝百非耶。故寿量品略明法身具足十不。谓不如三界见于三界。无有生死若退若出。亦无在世及灭度者。非实非虚非如非异。然能乘佛既非常非无常。所乘之法亦非常非无常。所乘之法亦非三非一。但为对昔三故强叹为一。为对昔谓佛无常故假说常耳。说一说常名为用妙。非常非无常不三不一言辞相寂灭秤为体妙。
　　问。既以佛乘为妙。一化始终皆辨于佛。亦得并是妙不。
　　答。约一化始终五种论之。一根本妙。二枝末妙。三摄末归本妙。四绝待妙。五无粗妙。根本妙者。谓花严之会明一乘因果究竟法身。故彼文云。欲令众生生欢喜善故现王宫生。欲令众生生恋慕善故示双林灭。如来实不出世亦不涅槃。何以故。法身常住同法界故。二枝末妙。于一佛乘分别说三。三中之二目之为粗佛乘为胜。故称为妙。故此经云。唯一事实余二则非实。三摄末归本妙。即此经中所辨佛乘究竟圆满。故称为妙。四绝待妙者。上来三种妙是皆对粗明妙。未是好妙。然第四妙非粗非妙。不知何以目之强叹为妙。故是绝待妙也。
　　问。何处有此绝待妙文。
　　答。涅槃云对苦说乐乐还成苦。非苦非乐方名大乐。又云不因小涅槃名大涅槃。故智度论云。十八空为相待空。独空非相待空。既有待不待二空。宁无待不待两妙。又罗什学士道场惠观著法花序云。秤之为妙而体绝精粗。寄花宣微道玄像表。颂曰是法不可示。言辞相寂灭。二乘所以息虑补处所以绝。作序竟示罗什。罗什叹曰。善男子自不深入经藏。不能作如是说也。又注法花经云。非三非一尽相为妙。非大非小通物为法。故知绝待释妙。关河旧宗也。五无粗妙者即净土法门。故香积菩萨云我土无有声闻辟支佛名。即无粗也。唯有清净大菩萨众。谓有妙也智度论云。七珍世界纯诸菩萨。亦是其事。此五种妙即是次第。又摄十方三世诸佛净秽二土一切教门。
　　问。已知此经辨正果妙亦得辨因妙不。
　　答。有人言。此经明因未辨佛性。但明万善缘因成佛。望前三乘之因故名为妙。若望后涅槃佛性正因。未是妙也。今以十种文义推之。不同此释。一者大乘若有三则有三性。既道理唯一佛乘。所以唯一佛性也。二者若言此经但明善人有佛性恶人无佛性异涅槃经者。常不轻菩萨见增上慢四众恶人云。我不轻汝等。汝等行菩萨道。必当作佛。法花论释云。示一切众生皆有佛性。故悉当作佛以此推之。知非善人独有佛性。又譬喻品劝信文云。汝等若能信受是语。一切皆当得成佛道。此分明说一切成佛岂简恶人。三者若此经但有一乘名故不明佛性者。盖是未识一法多名故生此谬耳。涅槃云。佛性有五名。一乘则五中之一。又言佛性亦一非一。云何为一。一切众生同一乘故为一。云何非一。非数法故。则知佛性与一乘皆是异名。四引例释之。若言此经无佛性语即是未明佛性者。涅槃花严无八识之名。亦无变易生死之语。则涅槃花严应未明八识及二生死也。五者宝性论云。究竟一乘经说有如来藏及三宝无差别。此经既明究竟一乘。则知亦辨如来藏。故信解品云。而不为我分别汝等当有如来知见宝藏之分。其证也。六者中论四谛品云。虽复勤精进修行菩提道。若先无佛性终不得成佛长行释云。如铁无金性。虽复锻炼终不成金。若此经不明佛性。虽修万善不得成佛。七者天亲释金刚波若上已明佛性。况法花耶。八者涅槃经引摩诃波若云。我无我无有二相。此明众生无我与佛性真我更无有异。而大品已明佛性。况法花耶。九者夫见佛性方得常身。寿量品既明常。岂得此经不明佛性。十者人语难依圣语宜信。天亲法花论七处明佛性。一者方便品云。唯佛与佛乃能究竟尽诸法实相。论云诸法实相者。谓如来藏法身体不变故。乃至释法师品云。知去佛性水不远故。以十种文义往推。即知此经已明佛性。即因门究竟谓因妙也。次释莲华经言。无名相法为众生故假名相说。欲令众生因此名相悟无名相。盖是垂教之大宗群圣之本意。所以无名相中假名相说者。如大品云。一切众生皆是名相中行。今欲止其名相故。借名相令悟无名相矣。通而言。妙法与莲华皆悉是名相。故经云。说大乘经名妙法莲华。据别而言。妙法则是无名而名。莲花是无相而相。故此经之题法喻双举名相俱陈也。旧云。外国称分陀利。此翻为连花。今谓分陀利未必翻为莲花。涅槃经云。人中莲花人中分陀利花。既其两出似如为异。今谓莲花为通。分陀利为别。所以然知者之凡引五证。一涅槃经迦叶问云。云何处浊世不污如莲花。佛具举优钵罗花．波头摩．拘物头．分陀利四花答问。即知莲花通四华故举四华答之。二者大品经有文列外国四华。谓优钵罗拘物头波头摩分陀利花。此有文列此土四花。谓青莲花乃至白莲花。三者地狱经云。优钵罗地狱形似青莲华。波头摩地狱其形似赤色。拘物头地狱其形示黄色。分陀利地狱形以。白莲花。四者悲花经列四华云。分陀利者谓白莲华。五者谓法显传及天竺诸僧皆云。分陀利者白莲华也。故知莲华是通白莲华是别。又此华凡有三时。未敷之时名屈摩罗。敷而将落名迦摩罗。处中盛时秤分陀利华即知分陀利是四色中是一色。三时中是一时。以其处中盛时荣曜备满足鲜白分明。以喻斯经也。
　　问。即此法华有斯文不。
　　答。妙音菩萨为弘通法花故。来化作八万四千众宝莲华阎浮檀金为茎。白银为叶。金刚为须。甄叔迦宝以为其台。即知是白莲华。以八万四千法藏皆摄入法华。今欲示弘白莲华经故前现白华之相也。
　　问。智度论云。陆生华中须曼那花为第一。水生中青莲花为最上。今何故乃举白华为喻耶。
　　答。青莲华形相则妙故譬如来之眼。白华所况为胜。宜喻于此经。所以然者。欲辨此经其义明白。故以白华为喻。何以知然。此经二章瑞相皆辨于白。初段放眉间白毫相光。开乘方便门显乘真实义。次见宝塔品初又放眉间白毫相光。欲表开身方便门显身真实义。以此经开二方便示二真实义最显明故。举白花为喻。二者白是众色之中本。明一乘为三乘之本。故于此一说三。说三为一。令归于一法身一。法身垂于应迹说于应用。为令悟于法身。故初章以一乘为本。次段以法身为本。欲显二本之义故。以本色为名。三者驾御大车即是白牛。白牛喻平等大慧。无有漏之垢故秤为白。此经文虽七轴宗归大慧。故举白牛为喻也。
　　问。无漏出何文。
　　答。方便品云。又告舍利弗无漏不思议甚深微妙法唯我知是相。十方佛亦然也。四者乃至普贤乘六牙白象护人通法。亦显菩萨所乘之法德无不圆累无不尽。故乘六牙白象王来也。
　　问。于四花中何故不借余二为喻。
　　答。屈摩罗时华犹未开形相未妙。喻昔来诸教未开方便门未显真实义。故不得喻于此经。迦摩罗时花既将落形好欲毁。喻法花后教已开方便门已显真实义。亦不得喻于此经。唯分陀利处中盛时形相可爱。喻于此经正开方便门正显真实义微妙第一。故华有三时。喻教有三种。故法师品云。已说今说当说中此法花经最为第一。
　　问。何故举莲花为喻。
　　答。略有三义。一者离喻。二者合喻。三者遍喻。言离喻者又有三义。一者此花不有而已。有则花实俱含。此经不说而已。说则因果双辨。故以莲花喻于因果。二者由花开故而实现。由言教故而理显。故以莲华喻于理教。是以经云其义深远其语巧妙。三者花未开而实未现花开则实方显未开方便门则真实相未显。开方便门则真实相方显。故以花开喻方便门开。实现譬真实相显也。次合譬者略明十义。一者此花从种而生。喻一乘必有其种。颂曰。天人两足尊。知法常无性。佛种从缘起。是故说一乘。二者此花从微至粗。喻佛乘渐渐增长。颂曰。渐渐积功德具足大悲心如是诸人等皆已成佛道。三者此花增长满足出浊泥水。喻佛德无不圆累无不尽出离生死诸浊泥水。颂曰。如来已离三界火宅寂然闲居安处林野。四者此花虽出泥水而不舍泥水。喻佛虽出四流之外不舍三界之中。颂曰。是时长者在门外立惊入火宅方宜救济。五者此花微妙鲜洁第一。如佛乘五乘中第一。颂曰。是乘微妙清净第一于诸世间为无有上。六者此花为凡圣称叹爱敬。佛乘亦尔。为世间出世间凡圣称叹爱敬。颂曰。佛所悦可一切众生所应称叹供养礼拜。七者此华台叶具足。喻佛乘万德皆圆满。颂曰。无量亿千诸力解脱禅定智慧及佛余法。八者此华诸佛菩萨而坐其上。大乘亦尔。为诸佛菩萨而住其中。颂曰。佛自住大乘如其所得法定慧力庄严以此度众生九者此花开合有时。喻一乘之法隐显有时。昔日即隐今日即显。颂曰。所以未曾说说时未至故今正是其时决定说大乘。十者劫初成时大梵天王坐莲华座。为一切众生之父。妙法莲华亦是三世诸佛根本。药王品云。如大梵王为一切世间之父。此经亦尔。为一切贤圣学无学人及发菩萨心者之父。普贤观经云。方等经是诸佛眼。诸佛因是得具五眼。佛三种身从方等生。是大法印印涅槃海。所以方等生三种身者。由方等故了悟实相断诸烦恼。断诸烦恼故法身现。法身现故有应身有应身故有化身。有三身故说十二部经。说十二部经故有法宝。有法宝故有僧宝。故有三宝。故有世间三善道。故知法华是世间出世间本也。
　　问。法华论释云何。
　　答。论云。以佛乘出离二乘浊泥水故。喻如莲华。又云此花诸佛菩萨而坐其上。此经亦为令舍二乘鄙贱之人同得入一乘。与诸佛菩萨同坐妙法莲华之坐。故借莲华为喻。犹是十义中两义耳。三遍喻者大集经云。慈悲为茎。智慧为叶。三昧为须。解脱为敷。菩萨蜂王采甘露味。是故我礼妙法莲华也。
　　第四辨教意门。南方五时说北土四宗论无文伤义。昔已详之。今略而不述也。夫论四生扰扰。为失虚怀。六趣纷纷寔由封滞。故知回流苦海以住著为源。超然彼岸用无得为本。但累果非一故息倒多门。或始终俱大。或初后并小。或始小终大。或始大终小。或一时之内大小俱明。或无量时唯辨一法。或说异法而前后不同。或明同法而初后为异。良由机悟不一故适化无方。不可局以五时限于四教也。所言始终俱大者。如涅槃云。我初成道已有菩萨曾问是义。与汝所问等无差别。故知后辨涅槃初亦辨斯教。初后俱小者。如智度论云。从初转法轮至大涅槃集作四阿含。即其事也。初小后大者。鹿园初说小乘。鹫山已去明于大法。初大后小者。菩提树下初说花严。后趣鹿园方明小教。一时之内大小俱明者。如智度论云。显示教门即波罗捺园说大小。秘密之法则双林明大小。或无量时明一法者。如智度论云。波若非一坐一时说也。或说异法前后不同。者如智度论云。须菩提闻法花经辨一切成佛。复闻波若明菩萨有退。故今问此菩萨为毕定为不毕定。法花波若名为异法。而波若或在法华之前或在法华之后。故前后不同。
　　问。何以得知在法华前说耶。
　　答。智度论释三百比丘脱衣上佛云。有人言。十二年未制戒。即知波若在十二年已前说之。法华成道已来四十余年方乃演说。又信解品云明付财竟后方会父子。亦是波若在前法华居后。而向所引毕定品文即法花在前波若居后。或明同法而前后为异者。如五时同是波若之法。而仁王经云。二十九年说四种波若。第三十年说仁王波若。如是等事不可具陈。略举八条示圣教无方。不应限局五时及四宗之义也。
　　问。若尔者则大小无分浅深浑乱。何得论明声闻菩萨两藏经开大小二种乘耶。
　　答。佛教虽复尘沙今以二义往收。则事无不尽。一者赴小机说名曰小乘。赴大机说称为大乘教。而佛灭度后集法藏人。摄佛一切时说小教名声闻藏。一切时说大乘者名菩萨藏。则大小义分浅深教别也。
　　问。何以得知唯有两藏。
　　答。中论云。前于声闻法中说十二因缘。后为已习行堪受深法者。以大乘法说因缘相故。智度论云。阿难迦叶结集三藏。弥勒阿难文殊结集大乘藏。地持论云。十二部经名声闻藏。方等经名菩萨藏。而大品．思益．法华．涅槃此四经。皆对昔小秤赞今日大。则知一化始终俱明大小二教也。
　　问。此经云唯有一佛乘。云何乃立大小二耶。
　　答。如来赴大小二缘故说大小二教也。虽说二教终为显一乘故。药草喻品云。于一切法以智方便而演说之。其所说法皆悉到于一切智地。故知教无异表缘无异悟。然对异故明不异。在异既无则不异亦息。故云是法不可示言辞相寂灭。若守大小二藏及封执唯一乘者。此皆成一异两见。未悟本来寂灭。非学佛法人也。
　　问。就法华始终有几种教。
　　答。或一教二教三教四教乃至十教。言一教者。一切皆是一乘教。如药草喻品云。于一切法以智方便而演说之。其所说法皆悉到于一切智地。以所表理既无二。能表之教亦一也。言二教者。谓大小乘二如上说也。言三教者。谓根本法轮．枝末之教及摄末归本。亦如前说也。言四教者。方便品偈文明于四教。谓四调柔。一以人天乘调柔令离三涂。次以二乘调柔令离三界。此二调柔令离界内惑也。三以自教调柔。令二乘人得口自说大法以自知教调伏其心。四以他教调柔。诸佛菩萨为其说大法令小入大。此二教使其离三界外小乘惑也。此四调柔二乘人令入一乘。为一乘之方便也。故信解品云。如富长者以方便力柔伏其心乃教大智也。言十教者。一者顿教。谓初成道时即以大乘顿化穷子。但根性未堪。是故息化也。二者渐教。从说人天乘乃至法华。皆是渐说大乘也。然顿教正化直往菩萨。渐教则化回小入大人也。就渐教之中复开二种。一世间教。即人天乘。如冷水洒面譬也。二出世间教。从趣鹿园说二乘教。终竟法华也。就出世间教中复有二种。一小乘教二大乘教。初趣鹿园说小乘教。从波若已去谓大乘教也。就大乘教中复有二种。一者自说大乘。即大品付财命说之事。二者他教。从大品已后诸方等教。佛与菩萨为小乘人而说大乘也。此二种教谓密说大乘。至于法花谓显教小乘人大法也。此之五双十教并现信解品文也。
　　问。大品等但是渐说大乘亦是顿耶。
　　答。凡有四句。一顿而非渐。则初成道为诸菩萨说花严教也。二渐而非顿。谓人天及二乘教也。三亦渐亦顿。即大品教也。为菩萨说大品。大品于菩萨为顿。以大品中具足明一切大乘法故。信解品云。佛敕我等说最上道。修习此者当得成佛。故名为顿。而命小人说于大法。为入一乘方便故。于小乘人名为渐也。四者非渐非顿者。上之三句并是教门。因此教门欲显无言之道。不可论其渐顿也。
　　第五明显密门又开四别。一通就诸经论明显密。二别举大品对法花论显密。三就法花内自论显密。四料简之。总明经论显密者。大明一化凡有四门。一显教菩萨不蜜化声闻。即花严教也。大机已熟故显教之。小器未堪不宜密化。故罗烈珍玩正为宗亲。穷子躄地未堪授珍宝故。二显教声闻不蜜化菩萨。即三藏教也。诱引将顺正为二乘。更遣余人不蜜化菩萨。三显教菩萨蜜化声闻。即波若教也。严土化人正教大士。付财命说密化小心。四显教菩萨显化声闻。即法花教也。大士疑除故显教菩萨。罗汉作佛故显化声闻。此之四门即是次第。三句属菩萨藏收。显教声闻不蜜化菩萨属三藏教摄。然华严大品及以三藏当教明义唯有一辙。法花结会始终是则具足四门。
　　问。若华严但显教菩萨不密化声闻者。则应但明大法。何故亦辨小乘。如贤首品云。或说声闻小乘门。或说缘觉中乘门。或说无上大乘门。乃至性起品中具说五乘之教。何由尔耶。
　　答。总谈一化复有傍正四门。一正显真宝傍开方便则华严教也。为诸菩萨说究竟因果故正显真实。夫为菩萨必须化物故。亦令大士知三乘是权。故傍开方便。二正闭方便正隐真实。则三藏教也。不明三乘是权故正闭方便。不显唯有一乘故正隐真实。三者正显真实傍闭方便。则波若等教。明大乘究竟故正显真实。未开三乘是权故傍闭方便。四正开方便正显真实。即法花之教。以辨三乘是权故正开方便。明唯有一乘故正显真实。
　　问。法花明三乘是权。可得显一乘是真实。大品未辨三乘是权。云何得显一乘是真实耶。
　　答。法华对权显实。大品辨二乘为劣大乘为胜。故以大乘为真实也。
　　问。何文辨法花与大品已明真实。
　　答。信解品云。一切诸佛所有秘藏但为菩萨演其实事而不为我说斯真实。故知大品已显真实。又大品自为菩萨说故。显佛乘是真实。未为声闻说佛乘故。不明三乘是方便。法花正为声闻人说佛乘是真实。故开三乘是方便。
　　问。若大品明小乘为劣大乘为胜名已显真实者。三藏之教亦明二乘为劣大乘为胜。亦应已显佛乘是真实。
　　答。大品等教正明大乘傍及小乘。故正显真实。三藏之教正明小乘傍及佛乘。故不正显真实。又大品教具足显了说佛乘。故正显真实。三藏之教虽明佛乘犹是隐覆之说。故不正显真实。何以知然。如三藏教明王宫实生双林实灭从凡得圣树王成佛。故法花云。长者脱珍御服著弊垢衣。以是方便得近其子。此是说三藏教中佛明是方便。故知明小教虽明佛乘为胜。犹未显真实。此傍正四门三句属菩萨藏。正闭方便正隐真实属声闻藏。余经当教明义唯有一门。法华结会始终具足四句。此皆一途依信解品大判为言。众经更异文。亦有别余义也。第二大品对法华论显密。
　　问。智度论第一百卷云波若非秘密法故付属声闻。法花是秘密法故付属菩萨。云何称秘密非秘密耶。
　　答。秘密不秘密有二门。一以大乘为秘密。小乘非秘密。大乘甚深不妄传授故秤秘密。小乘浅近可随宜而说故非秘密。如智度论云。显示教中说罗汉断烦恼清净菩萨未断烦恼故不清净。秘密法中说诸菩萨得无生忍具六神通超出二乘之上故菩萨清净。此则以小乘浅近故非秘密。大乘甚深故名秘密。二者就大乘中复有秘密非秘密。如大论第百卷说。波若不明罗汉作佛故非秘密。法花明罗汉作佛故是秘密。
　　问。法花明罗汉作佛。何故是秘密波若不明罗汉作佛。何故非秘密耶。
　　答。法华明罗汉作佛甚深难解故是秘密。波若明菩萨作佛其义易解故非秘密。故智度论云。罗汉作佛至佛时乃解。论甚深者正可论其余事。龙树既云未解至佛时乃知。故罗汉作佛甚深难解。涅槃现病品偈云。如佛所说阿罗汉一切当皆至涅槃如是甚深佛行处凡夫下愚不能知。故知罗汉作佛为难解也。
　　问。罗汉作佛何故难解耶。
　　答。此望昔教为言故秤为难解。以昔教明罗汉烦恼已尽不复更生。如无明糠脱故后世因中不复更生。今教遂明罗汉作佛故。于昔教为难解。
　　问。昔教于谁为难解耶。
　　答。正于声闻人为难解。故论云。大药师能用毒为药。小药师不能用毒为药。菩萨能解二乘作佛。如解毒为药。故法花付属菩萨。声闻但解菩萨作佛。如解用药为药故。波若付属声闻。不解二乘作佛。如不解用毒为药故。法华不付声闻。所以法华于声闻人为难解。
　　问。若波若但明菩萨作佛未明二乘作佛。则波若教劣。法华明菩萨作佛复明二乘作佛。则法华为胜。何以得知然。智度论释问乘品列十种大经。法云经大云经法华经。如是等经中而波若最大。既称最大。则法华为劣。前后相违。云何会通。
　　答。法华波若互有胜劣。若为声闻人明二乘作佛。则法花胜波若为劣。若为菩萨明实惠方便。则波若胜法华劣。所以然者。波若六十六品辨于实惠。无尽品已去二十四品明方便惠。此二惠是为十方三世诸佛法身父母。故净名经云。智度菩萨为母。方便以为父。一切诸导师无不由是生。既广明法身父母。故于一切方等经中最为深大。余经不正明此义。故不及波若。又波若广明实相。故于众经中最为深大所以然者三乘得道及以断惑辨忏悔重罪。此之三义悉依实相。而波若正广明实相。故三义得成。余经不正明实相。故有劣波若是以两经互有优劣。破龙树前后有于二文。
　　问。此解何所出也。
　　答。睿师小品序说波若法花二经互有优劣之义云。法华镜本以凝照。波若[穴/俱]末以解悬。解悬理趣菩萨道也。凝照镜本结其终也。终而不泯则归途扶蔬有三宝之迹拥惠不夷则乱绪纷纶有惑趣之异。是以法华波若相待以期终。方便实化[穴/俱]一以俟尽论其穷理尽性夷明万行。则实不如照。取其大明真化解本无三。则照不如实。照则波若。实则法华。故互有优劣。则其证也。
　　问。若二经互有优劣。何故智度论复云法华是波若异名。
　　答。波若法华同是正观平等大慧。显道无异故云法华是波若异名也。是以论云。波若是一法佛说种种名。随诸众生力为之立异字。今但约教为人故有差别。波若教明直往菩萨作佛。法花教明回小入大菩萨作佛。经约人不同而作佛无异。如长者大宅及以七珍始终无异。但付财之时未得说穷子是长者儿。委家业时始得会其天性以为付子之也。
　　问。波若未明二乘作佛。得是不了教不。
　　答。波若明菩萨作佛。此事显了。于时大机未熟故不得说二乘成佛。约此一边。亦得称为不了。
　　问。若尔何得论释毕竟定品云。须菩提闻法花经明一切成佛。复闻波若辨菩萨有退。是故今问佛为毕定为不毕定。此问意审二经之同异。佛答云菩萨毕定。毕定者毕定成佛也。既明毕定成佛。则唯有一佛乘。不退为声闻则显无二乘。此意明波若同法华教。何得云波若未明二乘作佛。
　　答。已如前通。波若非一时一座说。初分未明二乘作佛。故与法花异。后分明菩萨不退显有一无二。与法华大同。故不相违也。第三就法华自论显密。
　　问。若法花显教菩萨显化二乘者。则法花是显了之教。始终应无覆相之说。若尔化城品明三千墨点犹为十六王子沙弥之位。寿量品明五百万亿阿僧祇世界末为微尘成佛已来复过是数。则寿量之佛是显了之言。十六王子便是覆相之说。何得一部皆显了耶。
　　答。夫立教隐显要炉冶始终。今约一经大分四辙。一[雨/復]而不开。二亦开亦覆。三开而不[雨/復]。四不开不[雨/復]。[雨/復]而不开。初之一品嘉瑞交兴妙轮将转而未弊二权。犹隐两实。谓覆而不开。亦开亦覆者。始从方便品终竟法师品但明乘权乘实。所谓亦开。犹隐身权身实。秤为亦[雨/復]。故三千墨点始开结缘之始。十六数犹掩成佛之初。开而不[雨/復]者。即后分经也。俱废二权双显两实。则教无纤隐理无豪翳。致有十二深益八种嘉瑞。不开不[雨/復]者。夫借一以破三。三除而一舍。假修以斥短。短息而修忘故言穷虑绝。何实何权。本性寂灭。孰开孰[雨/復]理。超言外强秤妙法道玄像表假喻莲花。第四料简显密。
　　问。小乘亦是说密一乘不。
　　答。佛说小乘意在悟大乘。故说小乘亦是密说一乘也。
　　问。小乘就何文是密说一乘耶。
　　答。如云三乘人同得人无我同断烦恼同入无余。即是密说三乘同归一道也。
　　问。大品唯付财。是密说一乘。更有余义耶。
　　答。大品中明三乘人同是一如同入法性。即是密说三同入一乘。
　　问。显说一乘为何人耶。
　　答。为三种人。一者为不定根性声闻令入一乘。二者为练已定根性声闻令入一乘。三者为直往菩萨令知有一无三但进不退也。
　　第六论三一义。此经始末论三一开会凡有十门。一者开三显一。二者会三归一。三者废三立一。四者破三明一。五者覆三明一。六者三前辨一。七者三中明一。八者三后辨一。九者绝三明一。十者无三辨一也。开三显一者。开昔三乘是方便示今一乘是真实。故云开三显一也。会三归一者会彼三行归一佛乘。故云汝等所行是菩萨道也。废三立一者。废昔三教立今一乘教。故云于诸菩萨前正直舍方便但说无上道也。破三明一者。破其执三异实之情以明一乘之道也。故文云唯有一乘法无三也。覆三明一者。如来赴三一两缘常有三一之教。昔则以三覆一。今则以一覆三。三前明一者。未趣鹿苑之说三前。寂灭道场已明一实之教。谓三前一也。三中明一者。从趣鹿苑说于三乘佛乘第一。缘觉第二。声闻第三。谓三中明一也。三后明一者。三乘之后法花教门以会彼三乘同归一道。谓三后明一也。绝三明一者。如无言世界。外则无言无示内则无虑无识。故不论一三而已。即以此为佛事故则复是一。故云绝一也。无三辨一者。如香积菩萨云。彼土无有二乘名字。谓无三辨一也。但有清净大菩萨众。谓有一也。前之五种就义论一也。后五种约时处前文不同教门差别。故开五也。
　　问。云何名会三归一耶。
　　答。欲识会三归一。先须知开一为三。开一为三者。昔指大乘之因说为小乘究竟之果也。今还指小乘究竟之果即是大乘之因。故名会三归一也。
　　问。小乘人谓是究竟。为是迷因为是迷果。
　　答。实是大因谓是小果。故是迷因也。
　　问。一三有此十句。近远亦有十门耶。
　　答。亦有十门。如寿量品文疏已出也。
　　问。今明一乘。为是三中一为三外有一耶。
　　答。此经始终具有二义。一者犹是三中一。所以然者。以叹五乘摄乘义尽。人天乘则摄世间乘。三乘摄出世间乘若尔则一乘犹是三乘中之佛乘也。故文云十方佛土中唯有一乘法无二亦无三。此以一二三为数。则以一乘为一。缘觉为二。声闻为三。则知一乘犹是三中一也。又文云但以一佛乘为众生说法更无有余乘若二若三。此明以佛乘为一声闻缘觉二乘为余乘。故下文言更遣余人。则知余人属二乘也。既言无有余乘。则无缘觉之第二声闻之第三。故知佛乘犹是三中之一。此文其例甚多不须疑也。二者一乘非是三中之一。如信解品说。长者以方便力密遣二人。则以二乘为方便。脱珍御服著弊垢衣。方便附近子语令勤作。则佛乘亦是方便。则知三乘并是方便。今明一乘是真实。故知一乘非是三乘中之佛乘也。
　　问。以何义故明一乘是三乘中佛乘。复以何义明一乘非是三乘中佛乘耶。
　　答。欲明三乘摄出世乘尽故。对二乘之方便明佛乘是真实。故文云唯此一事实余二则非真。所以明一乘是三乘中之一也。就佛乘中复自开真应。昔为二乘人说佛方便身故佛乘是方便身。即以今教明佛身是真实故。真实之乘异方便佛。如师子座长者异著弊垢衣长者。以约今昔两教明佛有权实不同。是故一乘非三乘中之一也。
　　问。此经中始末或言佛以方便力示以三乘教则三乘并是方便。又云唯此一事实余则非真。是则二方便。两文相违。何以通会。
　　答。此二文犹是一义。无相违也。于一佛乘方便说三。次云一乘是真实二乘是方便。如人手内实有一果方便言三果。次第考论者。一果是实。二是方便。故说三说二并是方便犹是一义不相违也。
　　问。为会三归一。为会二归一。
　　答。此且犹是一义智度论云。于一佛乘开为三分。如人分一斗米为三聚。亦得合三聚为一聚。亦得会二聚归一聚会三会二犹是一义不相违也。
　　第七明功用门。
　　问。何故受持读诵书写解说供养恭敬尊重赞叹。障累内消祥瑞外发耶。
　　答。昔有天竺僧弼法师云。此经有三义故胜。一者众经不泯三为一。此经独三泯。二持者现得六根清净。三普贤等诸菩萨亲乘六牙白象来护人通法。故障累内消祥瑞外发。今明不正有此三事。此经是众经之实体也。诸佛之秘密藏。融释大小该罗今昔。理致渊远超四句之表。有十事奇特出众经之外。言十事者。一者化主不可思议余经或释迦自说或四佛共谈。至如法花十方分身俱来法会。三世等觉同赴鹫山。是以文云。一一方四百万亿那由他国土诸佛如来遍满其中。如是十方诸佛皆悉来集坐于八方。此谓现在佛集。多宝佛踊现明过去佛集。现在有十方佛。过去但明多宝者。法花论云。此以略摄广。明一佛之用总摄过去一切佛用。即与现在广略互现。诸大菩萨普会鹫山。谓当来佛集。以三世等觉同赴鹫山。大小诸经未有如斯之盛集。谓化主不可思议也。
　　二者徒众不可思议。八方世界一一方四百万亿那由他国土诸佛各将侍者。又下方千世界微尘数菩萨从地涌出遍满虚空。乃至沙竭龙宫不可思议大士云集灵鹫山。虽复鹿园禀道之众鹄树闻经之宾。亦未有如斯之盛集之也。是谓徒众不可思议也。
　　三者国土不可思议。灵塔踊现普集分身三变八方同为净土。乃至神力品云于时十方世界通达无碍如一佛土。至如仙人苑内匹此太遥。力士河边方斯亦远。是为处所不可思议也。
　　第四者教门不可思议。如方广花严偈凡十万偈。摩诃波若数亦同然。如此等经尚以为多。至如大通智胜所说恒河沙偈。威音王佛所明二十千万亿那由他偈。所以辨其文多。意欲显其义广。是谓教门不可思议也。
　　第五者时节不可思议。灯明佛说此经六十小劫。大通佛所说八千劫。妙光菩萨八十小劫。十六沙弥八万四千劫。释迦佛时踊出大士问讯之间五十小劫。说经之时当不可量也。所以辨说经时长。亦为显文多义广。是谓时节不可思议也。
　　第六者神力不可思议。将开波若时。释迦独出现灵祥。欲震金鼓四尊共呈嘉瑞。未若斯经十方分身共现七种神力满百千岁然后摄之。是为神力不可思议也。
　　第七者利益不可思议。如分别功德品明。闻经得十二种利益。始自无量恒河沙菩萨悟无生忍。终则八方世界微尘数众生发菩提心。如调达药王妙音观音陀罗尼妙庄严王本事普贤劝发。总陈八品得道者不可具陈。谓利益不可思议也。
　　第八者功德不可思议。从初至后叹法美人功德无量。如随喜品说。第五十人闻一偈随喜转教。胜于施四百亿万阿僧祇世界六趣众生一切乐具及令得阿罗汉果。是为功德不可思议也。
　　第九者明乘权乘实不可思议。如三藏等教唯辨小乘。波若诸经但明大乘。未若法花说实归本泯寂异途。开会一三融释大小。使羊鹿无息驾之累。白牛有直进之功。是为乘权乘实不可思议也。
　　第十者身权身实不可思议。余经或但明生法。或直辨三身。至如多宝踊现示真常应灭。分身向集表本一迹多。并开近显远囊括古今。使悟应灭难期知长短无二。令菩提心力坚固猛利念佛三昧倍复增益。是为第十身权身实不可思议也。后之二事盖是一经大宗。即以释前八事。所以有前八不可思议。有良由此经具开二权双示两实故也。
　　第八弘经方法。
　　问。寻如来出世善巧化人。四依菩萨妙能通法。末世凡夫云何弘经。
　　答。法师品云。佛灭度后若有善男子善女人欲说是经者。当安住三法。一者入如来室。二者著如来衣。三者坐如来座。入如来室者。大慈大悲心是也。如来衣者。柔和忍辱心是。如来座者。一切法空是。具此三法然后以不懈怠心为四众说法。佛垂妙轨。宜可依之。慈悲有隐覆之功。喻之如室。柔和忍有障弊之用。喻之如衣。空理可以安心。目之为座。详此三门则为次第。大悲拔苦大慈与乐。盖是种觉之洪因弘道之本意。欲说妙法。宜前建此心。是故第一明入如来室。既于极恶之世欲弘穷善之道。必多留难。宜应忍之。是故第二明著如来衣。虽复慈悲外覆和忍内安。若无空观虚明则二行不成。何由悟物。是故第三辨坐如来座。内备三心外勤说法。则道无不隆人无不利。故令安住三法弘法花经。
　　问。何故起慈悲名入如来室。
　　答。譬喻品云。我亦如是众圣中尊世间之父。一切众生皆是吾子。则知此经明父母之道。父则有乐无苦。子则有苦无乐。今大悲拔子之苦。大慈与子之乐。令一切众生普皆成佛。故说法花经。末世法师既代佛弘经。亦宜学佛之行。是故慈悲名如来室。若为利养名闻胜他势力而讲说者。则不拔苦与乐。乖父子恩情。非弘佛乘之道也。
　　问。何故柔和忍辱名如来衣。
　　答。譬如稚子未有所知兼为恶鬼之所娆乱。如毁辱于父父则生愍恻。勤加救疗不起嗔心。此经既明父子之道。一切众生观力未成。为烦恼鬼之所娆乱。若毁辱于佛佛深生怜愍。以妙法花药勤救治之不生慎恨。末世法师既代佛弘经。亦应学佛和忍。若起嗔恨便与佛乖。非弘佛道矣。是故柔和忍名如来衣。
　　问。法师品云。是法花经如来在世犹多怨嫉。况灭度后。何故说此经时多留难耶。
　　答。世人云。良药口苦美言逆耳。此经废五种乘之异执立一极之玄宗。故斥凡呵圣排大破小。指天魔为毒虫。说外道为恶鬼。贬执小为贫贱。挫菩萨为新学。故天魔恶闻。外道逆耳。二乘惊愕。菩萨怯弱。如此之徒喜为留难。世间多怨嫉言。岂可虚哉。又一切众生无始已来多起十恶业。小有人天之因起人天之因。尚少求二乘者转希。学佛道者弥复难得。所以然者。若不起凡见圣见。舍小心发大心。种中道善根。然后始得闻一乘极教耳。但众生皆有凡圣大小之障。闻说一乘。不能信受故喜为留难。
　　问。何故知一切法空名坐如来座。
　　答。毕竟空观者为成二行及辨弘经大宗。为成二行者虽有慈悲。若无空观者。则见有众生众生成缘。名凡夫慈。若无空观者则见有诸法成于法缘。成二乘慈。是以知一切法空。不见有众生及以诸法。而起慈者名无缘慈。无缘慈者谓如来慈。故以毕竟空观成慈悲行。若无空观而起忍者。则不成无生忍。亦非法忍。以有毕竟空观而起忍。则成无生忍及以法忍。故此和忍是如来忍名如来衣。次明毕竟空观成弘经大宗者。若无空观则破三著一。粗惑虽去细染寻生。以有空观虽复破三心不染一名无所得也。又药草喻品云究竟涅槃常寂灭相终归于空。即知空为诸法之体。昔说五乘谓从体起用。今会五为一则摄用归体。故言终归于空。为诸法之体。今既弘法则宜识其体。识体故则识其用。体用具足方可弘经也。又但明三法者。夫为法师要具三事。一入讲堂。二被法服。三登高座。若无慈悲则不入讲堂。心不和忍便无法服。若无空观则不登高座。党阙此三事安可弘经。说法既具此三事。受持读诵等乃至四威仪三业皆须安住此三也。悉合此三门以为二义成十种法师。
　　一者慈悲忍辱名之为行。观毕竟空秤之为解。谓解行法师。自有解而无行。有行而无解。无行无解。有行有解。前三可为弟子。后一方是法师。
　　二者慈忍为福德。空观为智慧。谓福慧法师。是故经云具二庄严能问能答。
　　三者大品经云。住于二法魔不能坏。一者知一切法空。二者不舍一切众生。若见有众生不知诸法空。即堕有边。为魔所坏。若知诸法舍于众生。则堕空边。亦为魔所坏。今具此二法。则远离二边常行中道。即魔不能坏。堪于后世为物弘经。谓难坏法师。
　　四者净名经云。譬如胜怨乃可为勇。如是兼除老病死者是菩萨心。以修空观所谓自行。慈悲和忍所谓化他。具自行化他谓雄勇法师。
　　五者知诸法空越凡夫地。具于慈忍超二乘境。非凡夫行非贤圣行。是菩萨行。谓道行法师也。
　　六者大品经云。菩萨住于二谛为众生说法。常行慈悲忍住于世谛。知毕竟空住第一义。以依二谛为物弘经。则所言不虚。谓诚谛法师。
　　七者智度论云。解四悉檀则知十二部经八万四千法藏无相违背。今常行慈忍谓三悉檀。知毕竟空了第一义作四悉檀。为物弘经则识一切教无相违背。谓无诤法师。
　　八者即此经云。又见佛子定慧具足。以无量喻为众讲法。常行慈忍名之为定。知毕竟空目之为慧。以具足定慧为物弘经故。名具足法师。
　　九者即此经云。又见佛子心无所著。以此妙慧而求佛道。以观毕竟空故不著生死。常行慈悲故不住涅槃。于生死涅槃心无所著。谓无所著法师。
　　十者摄大乘论云。知诸法空名为菩萨。常行慈忍谓摩诃萨。谓菩萨摩诃萨法师。又安乐行品云。辨于四行亦示弘经模轨。具如文疏述也。
　　第九明部党不同。此经有新旧二本。古本名正法花。炖煌同处沙门竺法护以晋太康七年或人云十年八月十日译出此经。授优婆塞聂承远。九月二日讫。张士明张仲政笔受也。新本名妙法莲花。罗什以魏秦姚兴弘始十年二月六日于长安大寺译出。亦云弘始五年四月二十三日于长安逍遥园译出也。即晋．安．帝时观睿二法师并云。弘始八年集四方义学沙门二千余人译出斯经。睿公云。于时听受领解之僧八百余人。皆是诸方英秀一时之杰竭也。今谓十年翻译字之误也。罗什以秦弘始三年二月二十日至长安。弘始四年正月五日即就翻经。弘始八年八月二十日终于长安。不应十年更翻译也。又胡僧枝[彳*(苗/一/田/一)]魏甘露元年于交洲译出六卷。名法花三昧经。又沙门支道良晋代康元年抄译为五卷。名方等法花经。此二本南土皆无也。唯有一卷法花三昧经。又有一卷萨昙分陀利经。当别寻经目录也然晋有前后。昔有江右名为西晋。此经犹居外国自从无王度江左称为东晋。至晋安帝义熙中此经始度。然此经度江将三百年矣。
　　第十明讲经原由。经既有二本。初讲亦有两人。汉地以竺法护为始。护公以永熙元年八月二十八日。比丘康那律师于洛阳写正法花经竟。与法护口挍古训译出深义。九月本齐十四日于东牛寺施设檀会讲此经竟。日昼夜莫不欢喜。次新翻法花竟。道融法师于长安讲之。开为九辙。时人呼为九辙法师。自尔已后著述讲说者不可具陈也。

　　法华游意


