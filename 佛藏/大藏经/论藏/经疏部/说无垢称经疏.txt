  说无垢称经疏
　　唐 窥基撰




　　说无垢称经疏卷第一(本)

　　　　大慈恩寺沙门基撰
　　详夫。实际凝空。启玄枢于不二。权方孕道。演妙宝于无三。或显敞鸿猷。高谢金轮之业。或密开冲最。俯赞玉璞之绪。咸欲清炎慧雨。荡渠溺以慈津。指九有而会十空。征八解而敷七觉。至哉赫矣。难得而名焉。今此经者。含众旨之大虚。绾群筌之天沼。理穷真俗之府。迹轶心言之外。杳神机而靡测。湛粹德而难思。变百亿于足按。运三千于掌握。合盖罗于万像。彰尘岳之危浮。丈室八希。照真场而永净。纳妙高于毫芥。境均大小。灌巨海于蹄涔。织齐宽狭。阐玄门之秘键。移觉苑之道获。出朽宅之牛轩。渡洋河之象驾。所以西靡玉谍东耀金姿。竞赏一真。已经六译。既而华梵悬隔。音韵所乖。或仿佛于遵文。而糟粕于玄旨。大师皎中宗于行月。镜圆教于情台。维绝纽而裕后昆。缉颓纲以格前范。陶甄得失。商搉词义。载译此经。或遵真轨。说无垢称经。序品第一者。振金声于金口。扬玉字于玉麾。警涛群聪。宣畅云说。道融真宰。业檀灵机。韬紫袂以潜仪。偶玄儒以耀彩。或权或实。示寝疾而演大方。乍隐乍显。假对扬以光体命。播英声之十子。皆词道屈。标灌顶之一人。承威才暗。既清梵行。且肃神[木*禁]。雅誉远彰。名无垢称。经者。贯也摄也。贯二理而不亏。摄四生而莫坠。序者。由也始也。陈教起之因由。作法兴之渐始。品者。类也别也。区分玄旨。条贯幽筌。类别而彰。目之为品。此经部成六卷。合有一十四品。今此建初。故名第一。
　　经。如是我闻。
　　赞曰。今解此经。合以六门分别。一经起所因。二经之宗绪。三明经体性。四叙经不同。五科品所从。六释本文义。第一经起所因。略有五种。一为令众生起欣厌故。二为令二乘有取舍故。三为显菩萨内外修故。四为显如来威德大德故。五时众根熟所宜闻故。一为令众生起欣厌者。仰寻。佛现利生。莫过二种。一现身。二说法。且论诸佛之身。本来无二。故涅槃云。若能计三宝常住同真谛。此即是诸佛最胜之上愿。随众所宜闻见。乃分三种。一法身。即离妄之真理。二报身。即会真之实智。三化身。即应物之权质。故佛地经云。自性法受用变化差别转。由虚妄所[雨/復]。俗事翳而愚生。今假真法而修。正理明而报起。夫理为觉道之本。显位而号法身。报为圣德之先。修圆而称报体。妙理则中人未了(妙理者。佛性法身。中人者。十地菩萨。十地菩萨。犹未明了佛性法身。故菩萨地云。第十地菩萨。现缘境像。如明眼人隔于轻系而观像论亦言。诸佛法身。唯诸佛与佛。乃能知之。中人既未了。下人故不知也)。上智亦下愚不知(上智者。佛智报身。下愚者。二乘凡夫。二乘凡夫。未能知佛之真智。故法花云。假使满世间。皆如舍利弗。尽思共度量。不能知佛智。下文未知。中人亦未了)。是以应物器而显化形(分身百亿。化二乘凡夫。化身之妙用)。逗生机而现证觉(现妙大身。化十地菩萨。他受用身之妙用)。自如空壁彩。洞皎无涯。注水琁光。辉华有极。佛身权实。取譬可明。故下经云。众会瞻仰大牟尼。靡不心生清净信。各见世尊在其前。斯则如来不共相。身既无异。随宜说三。法亦无差。住机成四。如如意珠随求雨宝。犹天帝鼓应念发声。法有四种。一教。二理。三行。四果。法虽万差。不过此四。意解能诠。名之为教。教之所诠。称之为理。随理所修。因之为行。因修所证。号之为果。然此四种。各自无二。任缘有异。并通三乘故。下经言。佛以一音演说法。众生各各随所解。普得受用获其利。斯即如来不共相。此乃教一。任缘通三。亦即法花一雨普润。三乘三草。二圣二木。生长不同。此乃教同而机有异。成三乘法。此经又云佛以一音演说法。或有恐畏或欢喜。或生厌离或断疑。斯则如来不共相。此亦理一。任缘通三。宝性论之河性无差。兔马象三渡之有别。此乃理同而证有异。成三乘义。法花经中。衣裓机案。唯有一门。出处虽殊。离诸灾难。及取牛车之因是等。胜鬘又言。正法住。正法灭。波罗提木叉。毗尼。出家。受具足。此六法为大乘。故经论二藏。善盖名住。除障名灭。戒中略本。名波罗提木叉。广律本名毗尼。此乃所学三藏之法。能学之人名出家。受具足二乘。人法合成六处。既言皆为大乘故说。故知小学为成大因。此乃行同而修有异。顿渐别故成三乘业。法花又云。中路说化城息处。故说二。三车初诱。后等赐牛。此乃果同。而设有异。假实别故。成三乘果。故知。所说法性无差。任彼外缘。分成种种。由此经起略有五因。宁知令众生起于欣厌。欣厌有二。一内欣厌。二外欣厌。内欣厌者。厌谓厌生死身。欣谓欣当佛身。方便品云。时无垢称以大方便。现身有疾。以其疾故。国王大臣长者居士。无数千人。皆往问疾。时无垢称。广为说法。言诸仁者。是四大种所合成身。无常无强。无坚无力。朽故速疾。不可保信。为苦所恼。众病之器。多诸过患。变坏之法。诸仁者。如此之身。其聪慧者。所不为怙。乃至广说。诸仁者。于如此身。应生厌离。于如来身。应起欣乐。如来身者。无量善法共所集成。从修无量胜福慧生。从戒定慧解脱解脱智见所生。乃至广说。诸仁者。如来之身。功德如是。汝等皆应发心求证。汝等欲得如是之身。息除一切有情病者。当发阿耨多罗三藐三菩提心。遣厌苦心。断除苦本。令欣佛体。修行佛因。故知。示疾现不思议。欲令众生起内欣厌。又对扬事毕。将赴庵园。佛边大众。皆现金色。知欣厌者。后必果心。外欣厌者。厌谓杂秽王。欣谓欣清净土。此经净土有二。一此圣现。二他圣现。秽土亦二。一众生现。一释迦现。校勘上下说经始终。所依之土。两秽二净。初佛在广严城庵罗园内。为诸四众广说妙法。宝性献盖。赞性佛诸疑。佛现神通。合盖酬问。未明异义国土居常。田告宝性。若欲勤修严净佛土先。应方便严净自心。鹙子承佛威神。忽作是念。若菩萨心净佛土严净者。勿我世尊行菩萨时。心不严净。而土杂秽。佛难喻诘。鹙子未知。持髻广陈其方欲悟。世尊拂众疑。或指按大千。云变妙宝庄严。鹙子始赞希见。宝性五百童子。既证无生。八万四千众生。皆闻兴觉慧。化缘既毕。时会所堪。佛摄神通。世界如故。后佛遣妙吉祥。问无垢称疾对扬事讫。将赴庵园。菩萨行品中。表彼示现难思。庵园欻然广博。迄至于经。未更无变秽之文。彰厌秽而欣净方。究竟必当严净。初三现秽土。二四变净刹。初我世尊。自变净土。后净名妙德。重隔秽方。故言净土此圣所变。佛净名等。俱此圣故。他圣现者。他圣有二。一香台品中。鹙子念食时。无垢称遂现神通。上方去此。过三十二殑伽沙等诸佛世界。有佛世界。名曰妙香。其中佛号最上香台。彼界一切。皆香所成。都无二乘。唯有清净诸大菩萨。时此大众。皆都观彼佛国界等事。有千众生。皆发菩提之意。十千菩萨。并证无生法忍。二观如来品中。下人不知上位。鹙子心忽疑生。此无垢称。从何来此。佛言。妙喜世界。有无动如来。彼为度此众生而来至此。大众心生渴仰。欲见妙喜功德庄严清净佛土诸菩萨等。时无垢称。断取彼界。置右手掌。如陶家轮。犹花鬘贯。入此界中。示诸大众。虽复彼此二界相杂。各见所居。与本无异。佛告大众。欲得如是庄严佛土。皆当随学无动如来。本所修行。时此土有八十四那庾多数诸人天等。皆发无上正等觉心。愿生彼界。世尊悉记一切当生。此二名为他圣所现。香台无动。俱他圣故。令厌秽土不起恶因。遣欣净方修持净业。由斯变土现不思议。欲令众生起外欣厌。凡夫众生。闻法修学。必以欣厌而为根本。经中。此圣所变净方有二。一释迦自变。二净名妙德欲来预变。化所变净土亦二。一远观妙香。二近瞻妙喜秽土亦二。一众生变。二释迦变。故序品言。告舍利子。我佛国土。常净若此。为欲成熟下劣有情。是故示现无量过失杂秽土耳。譬如三十三天。共宝器食。随业所招。其食有异。如是舍利子。无量有情。生一佛土。随心净秽。所见有异。是故。净者本圣者土。神力令余下劣有情。亦得变净。由此。秽者本是下劣有情之土。圣者随之。亦为秽。此诸身土。有漏无漏。或真或似。准果准圆。准凡准圣。自识异识。所变净秽。如唯识论。并应分别。此圣变净。略有二缘。一拂小疑。二警群意。他圣变净。并为一切如来变秽。但为二乘及凡夫类。非为菩萨。问。何故鹙子生疑。如来自变净土。净名将至。妙德预变宝方。答。拂疑破病。如来自变净方。警动群情。妙德预变严刹。问。妙香净刹。净名何不持来。妙喜宝方。净名摄持于掌。答。妙香须饭。食见而不持来。妙喜现通。令见亦持于掌。神通济利。不一权方。何必并遣持来。齐令俱见。问。佛本济生。利成欣厌。何不亦令见净。而唯暂隔秽方。答。机向熟。而缘须暂令见净。缘不须而未熟。摄秽方。二为令二乘有取舍者。取舍有二。一内取舍。二外取舍。内取舍者。舍谓舍二乘心。取谓取大乘智。障有二种。一烦恼障。二所知障。初障涅槃。后障菩提。声闻断初。已超生死。得涅槃讫。不能断后。未证菩提。不达诸法。故分别心。二乘现有。由此劣法。彼亦成熟无分别智。菩萨所成。由斯胜法。此亦成熟。取舍之道。其义明矣。由此。鹙子宴坐。寂然身。动现威仪。常居灭定。目连说法。利诸居士。示法离言。乃名真说。饮光乞食。从贫舍富。令等慈悲修行坏执。善现持钵。修行舍卫城。化人其舍理等。乃可取之。满慈谈演。教诸新学。遣授大法。勿以声闻剪剃随佛。决择苦空。何以分别之心。而说实相之法。无灭天眼。明见大千。有无之行双征。而定之见方达。近执出二人之罪。诃令勿扰其心。心垢而罪生。心净垢还灭。执日赞出家之德。诱彼幼童。教舍分别而为无为。是为出家之利。世尊现身有疾。庆喜缘斯乞乳。说佛无漏之身。令舍二乘之见。窃观昔时逢遇。尚劝舍分别之心。况示疾而演大方。不赞授菩萨之智。所以问疾品中。吉祥将往问疾。净名先空其舍。既同十方佛之。亦现空其分别。不思议品中。鹙子希床。诃令为法。后请灯王之座。安处菩萨声闻。广说不可思议。谈非二乘境界。饮光引生盲。自喻不了解之难思。观有情品中。天女散花。声闻便著。鹙子以花不如法。尽其神力去之。天女曰。是花如法。尊者自不如法。花无分别。尊者有之。香台品中。鹙子见日时将至。心思所食。便香台之食。劝舍声闻之意。故摄论云。三种练磨。断除四处。障二乘作意。诸疑离疑心。有分别便迷其境。分别若除。乃冥正理故。有分别者。未契真宗之妙。莫证菩提。无分别者。遂会玄门之极。方成大觉。故知示疾现不思议。欲令二乘起内欣厌。声闻苦身。任运便灭。故内欣厌。唯说智心。分别心灭。妄境乃空。正智既生。其理便现。问。声闻独觉。随往众多。何独鹙子一人。屡有词理之屈。答。声闻巨众。鹙子独高。举首对扬。知余并屈。外欣厌者。厌谓厌离秽土。欣谓欣清净土。佛土有三。一法性土。法身所居。真如之理。二受用土。报身所居。众宝严饰。三变化土。化身所居。净秽不定。至下经文。具广分别。虽复妙德净名。俱变庵园使净。通警时闻大众。何独为化声闻。唯有持髻对申。世尊足按。大千变净。寻复如常。此唯独化声闻。为止鹙子之疑故也。虽亦大众同见。不应独为声闻。鹙子时独生疑。故此俱称为现。即初现净刹。为令二乘有外欣厌。后时所现。并为一切。事既同上。不能具陈。心清净故佛土亦净。心有垢故佛土亦垢。所以上来欣厌取舍。皆言内外。三为显菩萨内外修者。菩萨所修。虽难别举。总而略例。不过二种。一内修。二外修。内修者。内修己身所应成就自利功德。即大智等。而为上首。外修者。外修利他所应成就利他功德。即大悲等。而为上首。成唯识说。虽菩萨所修随其意乐。一切皆通自他利品。济拔众生。即己利故。自所进修。为众生故。而随胜显。六到彼岸诸相好业菩提分等。名自利行。六种神通四种无量四摄事等。名利他行。自利行者。此经序品叹菩萨德中云。诸佛威德常所加持。善护法城。能摄正法。绍三宝种使不绝。乃至广说。诸有所作。亦不唐捐。又宝性问净土相。云何名为严净佛土。世尊告曰。修回向土。是菩萨净土。菩萨得菩提时。其国具足众德庄严。又菩提分品说。诸菩萨虽复行于五无间趣。而无恚恼忿害毒心。又普现一切色身菩萨。问无垢称父母等类。无垢称言。慧度菩萨母。善方便为父。母间真导师。无不由是生。惠度第六。自利德也。方便第七利他德也。又菩萨行品中。上方九百万菩萨。请释迦言。愿赐少法。当还本土。世尊告曰。有诸菩萨解脱法门。名为有尽无尽。汝当修学。有尽者。即是有为有生灭法。言无尽者。则是无为无生灭法。如是一切自利功德。皆是菩萨内所应修。一切皆以智为主故。恐文繁广。自利行中。但举尔所。余皆准知。利他行者。序品叹德中言。以大师子吼声敷演。美音遐振。周遍十方。乃至广说。其见闻者。无不蒙益。后长者子宝性。请问净佛土相。及诸菩萨修佛土相。世尊告曰。诸有情土。是为菩萨严净佛土。随诸有情增长饶益。即便摄受严净佛土。方便品中。叹无垢称言。善于智度。通达方便。大愿成满。明了有情意乐及行。又菩提分品言。菩萨虽复行于焰魔王趣。而集广大福惠资粮。又普现一切色身菩萨。问无垢称父母等类。无垢称言。虽知诸佛国及与众生空。而常修净土。利物无懈怠。又菩萨行品中。上方菩萨。请释迦言。愿赐少法。当还本土。世尊告曰。云何名为不尽有为。谓诸菩萨不弃大慈。不舍大悲。云何名为不尽无为。虽观无我。而于有情。不舍大悲。是名菩萨不住无为。上利他行。恐文繁广。且举尔所。余准可知。如是一切利他功德。皆是菩萨外所应修。如是菩萨凡圣。通论趣与未趣。总相兼说。莫过七地。一种姓地。二胜解行地。三净胜意乐地。四行正行地。五决定地。六决定行地。七到究竟地。此七地中。初有种姓而未能修。次虽能修。而未能证。后之之地。虽皆证得。后位胜前。又有十地。一住种姓。二已趣入。三未净意乐。未入初地。四已净意乐。已入初地。五未成就。未至到究竟地。六已成就。已至到究竟地。七未堕决定。未成熟中。七地已前。八已堕决定。住八九地。九一生所系。到究竟位中。十最后有。即第十地。此等菩萨所修诸行。别虽无边。总类而论。不过四种。一波罗密行。二菩萨分行。三诸神通行。四成熟有情行。恐文繁广。不获指陈。至下文中。当别显说随应。是此内外应修。然诸菩萨。有五种生。一除灾生。谓诸菩萨。大愿自在二种力故。于饥馑厄难时。为令众生少用功力。而得存济。于大鱼等种类中生。身形广大。以自身内。普给一切饥饿众生。或持明咒。或为药王。救诸疾疫。邻国战诤。具势息除。有情乖违。诫言和解。恶主逼迫。生彼调顺。诸有邪见。生彼天处。方便除断。此等一切。名除灾生。二随类生。谓诸菩萨。以大愿自在。随于一切种类中生。而为上首。方便化导。彼所行恶。而自不行。彼不行善。而自行之。方便劝说。除彼过失。三大势生。谓诸菩萨。禀性生时。寿量形色。族姓自在。及富贵等。诸异熟果。一切世间。最为殊胜。四增上生。谓诸菩萨。初地作转轮王。王瞻部州。二地作金轮王。王四天下。三地作忉利天王。四地作夜摩天王。五地作都史多天王。六地作乐变化天王。七地作他化自在天王。八地作初禅天王。九地作二禅王。第十地菩萨作大自在。过色究竟。第四禅王。一切生处。最为第一。避四天王。无定主故。避第三禅。世极乐故。五最胜生。谓诸菩萨。菩提资粮。已极圆满。生波罗门家大国师家。或生刹帝利大国王家。能现等觉。广作佛事。如菩萨地四十八卷。当广分别。准无垢称。此五生中。资财无量。摄受贫乏。得名除灾生。若在长者。长者中尊。为说法胜。得名随类生。已曾供养无量诸佛。深植德本。因既大故。果亦不小。得名大势生。现身不受十王果。故非增上生。相非后身之菩萨。故非最后生。或复唯是随类生。摄于一切类。皆为上首。化一切故。皆由菩萨内外修习自利利他故。能现此为诸菩萨。有如是类。有如是生。行利益故。此经下文。香台品中。无垢称语上方菩萨言。如是大士。释迦如来。能为难事。隐[雨/復]无量尊贵功德。不惮功劳。方便调伏刚强众生。诸菩萨众。生此土者。亦能堪忍种种劳倦。成就坚牢大悲精进。助扬如来无上正法。利乐有情。堪忍世界。行菩萨行。饶益有情。住于一生。所得功德。多于一切妙香世界。百千大劫。行菩萨行。利乐功德。由此世界有十种修习善法故。谓以惠施摄诸贫穷。乃至以四摄摄众生故。虽知一切菩萨。皆修内外二行。此经为显此土菩萨。修不可思议殊胜之行。胜余佛土故。四为显如来威德大者。诸佛圣德。虽复百千。以类而论。不过二种。一大威力。二大神德。威力有三。一圣威力。二法威力。三俱生威力。圣威力者。谓佛昔时修习定力。今者依定。得定自在。随其所愿。一切事成。以调柔故。善修心故。名圣威力。法威力者。谓昔菩萨修六度等诸殊胜法。有广大果。有大胜利。名法威力。俱生威力者。谓佛往昔先集广大福德资粮。证得俱生甚希奇法。名俱生威力。初圣威力。即六神通。一神境智作证通。二随念宿住智作证通。三天耳智作证通。四见死生智作证通。五知心差别智作证通。六漏尽智作证通。初神境通有二。一能变。二能化。变谓先有而改易之。即十八变。一振动。二炽然。三流布。四示现。五转变。六往来。七卷。八舒。九众像入身。十同类往趣。十一显。十二隐。十三所作自在。十四制他神通。十五能施辨才。十六能施忆念。十七能施安乐。十八放大光明。化谓先无而今有也。即三种化。化身。化境。及化语。如上所说。变化二种。能为二事。一引诸众生入佛圣教。二惠施无量受苦众生。声闻神通。唯至二千。独觉神通。能至三千。如来神通。于一念顷能遍十方。菩萨初地。至百佛世界。乃至十地。随其品类多少之数。如十地经说其分限。乃至漏尽通。二乘但能断漏种现。不断粗重。自知漏尽。而不知他及漏尽方便。亦不知他于漏尽得有增上慢。如来具断种现随眠。而能了知自他漏尽及尽方便。亦能知他有增上慢。自无染污。亦善为他广分别说诸增上慢。即此所说六种神变。此经序品云。宝性五百献盖。佛合为一。遍[雨/復]大千。此即下八变中第五转变。转多为一故。亦即第八舒。舒小为大故。尔时世尊。知诸大众心怀犹豫。以足指案此大地。即时三千大千世界。无量有千妙宝庄严。亦即第五转变所摄。据实而论。菩萨所见本是净土。二乘凡夫见是秽土。今为二乘等。转换秽方。变为净土故。是第五转变所摄。还摄为秽。亦复如是。由佛胜解。能转变故。问疾品中。时无垢称。以大神力。令其室空。除诸所有。唯置一床。现疾而卧。即十八变中。第十二隐摄。隐没所有。令不现故。不思议品中。鹙子希床。诃令为法。后无垢称。问妙吉祥。何等佛土有宝座。妙吉祥言。东方去此。广三十六恒河沙佛国。有佛世界。名山幢。佛号山灯王。佛身长八十四亿逾膳那量。其师子座。高六十八亿逾膳那。菩萨身长四十二亿逾膳那。座高三十四亿逾膳那。最为殊妙。时无垢称。起大神通。山灯王佛。遣三十二亿大师子座。来入其室。十八变中。第六住来。亦第十三所作自在。念来即来。得自在故。无垢称室。欻然广博严净广。博者。第八变舒也。变小令大故。悉能苞容三十二亿师子之座。不相妨碍。广严大城。乃至阿素洛等所住宫殿。亦不迫迮。悉见如本。前后无异。第九众像入身也。众像不小。身亦不大。故此所摄。身为主故。以此名身。大像入小。室此所摄。令诸菩萨各自变身。为四十二亿逾膳那量。升师子座。此乃第八舒也舒小为大故。无垢称语舍利弗言。诸佛如来住解脱。名不可思议。能以妙高山王。内于芥子。四大海水。内于毛孔。以大千界。置手掌中。此之三种。大小二事。皆无增减。亦即是此众像入身。或七日以为一劫。第八舒也。短为长故。或促一劫以为七日。第七卷摄。促长为短故。如是一切住解脱不可思议。佛之神力。广说如下。皆是此中十八神变。三种化摄。观有情品。天女散花。花是神境智通中化境也。化为也香等故。八希有中第一奇云。此室常有金色光明。即第十八变放大光明。乃至第八。此室常现一切佛土功德庄严。诸天宫殿。众妙绮饰。亦即是此转变所摄。或即亦是众像入身。香台品中。化为菩萨。上往妙香。请佛饭食。及九百万菩萨。俱来至此。第六往来也。举众皆见菩萨往彼等事。即是第四示现所摄。示现彼事。令众见故。化九百万座等。即是化境。本无而有故。大众食饭。而乃有余。此亦舒也。舒小令多故。如是广说。不动佛事。皆是此摄。至下一一当应别配。此上所说。皆是圣者神通威力。次法威力。由昔菩萨修行六度之威刃故。能为四相。一断障。二资粮成就。三饶益自他。四与当来果。由布施故。能断悭吝。能作自己菩提资粮。亦能除他饥渴疾病匮乏众苦。当来富乐。得大禄位财宝朋党大眷属故。乃至由般若故。能断无明。为己资粮。能以四摄。成熟有情。如境觉了。引大净喜。普为有情称理说法。令获现后利益安乐。摄诸善根。能正所作。当来能证二障离系。随其次第。配其四相。世界。悭吝无明。一切皆断。乃至禄位财宝朋党眷属。摄诸善根。二证离系故。此显善法威力。后俱生威力。谓性能忆本生诸事。任运为者情。堪忍受大苦。穷都史天寿量方没。寿量形色。名称胜彼。下生入胎。放光远照。入住出胎。三时正知。生行七步。不待扶持。威德天龙。散香供养。相好严身。摧灭魔横。支节皆备。那罗延力。童稚自然。达解工巧。无师能证无上菩提。大梵天王。自然劝请。云雷惊怖。入定不动。蠕动归向附信菩萨。既成佛已。下至傍生。亦来供养。云龙常候。洗便降雨。游行不落坐。树枝条并皆垂影。随荫其身。曾不亏舍。魔于六年求便不得。癞痫乱见。复其本心。逆胎得顺。盲者得眼。聋者得听。三毒得除。常右胁卧。处草蓐等。曾无动乱。虽现睡眠。而无转侧。风不动衣。行如师子。步若牛王。先举右足。后方移左。地随高下。无砾石等。门应大小。食并弹碎。般涅槃时。大地振动。众星晃曜。交流而须。如是等事。名俱生威力。非是神通威力所作。此经具陈。香台灯王无动药王释迦五佛。神通威力。余随所应。有无准说。不能一一预显其事。至下文中。当广指示。大圣德者。谓显如来十号圆满。二断二智。名大圣德。二断者。谓烦恼障习断。所知障习断。即二障尽。所显真理。因断障显。是断性故。名之为断。二智者。断烦恼障已不随转智。即生空智。断所知障已。于一切境无障碍智。即法空智。复可说三智。谓清净智。一切智。无滞智。又佛百四十不共佛法。谓三十二相。八十随好。四一切种清净。四无所畏。十力。三念住。三不护大悲。无妄失法。永害习气。一切种妙智。及佛无诤愿智。无碍解等。如是皆名大圣德法。如瑜伽第四十八及四十九中。显此功德体义差别。今此经中。显佛有七种最胜。名大圣德。一所依胜。显佛身有诸相好故。二正行胜。由佛二利。利益安乐。哀愍世间。令诸天人获得义利。三圆满胜。谓佛戒见轨则净命四种皆满。四智慧胜。由佛四无碍解皆成就故。五威力胜。具六通故。六断胜。二障习气皆永断故。七住胜。多住无上等三住。谓圣天梵住。三解脱门。及灭尽定。名圣住。多住灭尽定。四静虑名天住。多住无动第四静虑。四无量名梵住。多住大悲。由此昼夜六时。以佛眼观察世间。谁于善根有增有减。及得三乘。此经上下。显此七胜。名大圣德。成力圣威德。合名第四如来威德。五时众根熟所宜闻者。佛以大悲智眼。昼夜六时。观察一切世间。方便善利。无其四失。一无非处。二无非时。三无非法。四无非器。况此经云。诸佛如来威仪进止。凡所施为。无非佛事。故说此经。时众宜闻。非是虚施听众无益。此经总有十三位益。且初序品。因说佛土严净之相。五百长者子。得无生忍。八万四千人。皆发无上正等觉心。三万二千人。知有为法无常。远尘离垢。得法眼净。八千比丘。漏尽意解。方便品中。净名示疾。因问说法。无数千人。皆发无上正等觉心。声闻菩萨二品中。先逢净名。虽彼时闻各有悟道遣去。答佛不说得道。问疾品中。因共谈论。八千天子。皆发无上正等觉心。不思议品中。大迦叶引生盲。自喻不了解脱法门。三万二千天子。皆发无上正等觉心。八千菩萨。得入菩萨方便善巧智。力所入不可思议解脱境界。观有情品。菩提分品。不说得道。入不二法门品中。五千菩萨。皆入不二法门。香台品中。说十种事胜余佛土。成就八法。生于净土。五千天子。皆发无上正等觉心。十千菩萨。得无生法忍。菩萨行品中。上方九百万菩萨。闻有尽无尽法欢喜。以妙香花。散大千界。供养佛法及菩萨已。忽然不现。还到彼国。观如来品中。因见妙喜世界不动如来。十加那由他人。皆发无上正等觉心。愿生彼界。佛记当生。法供养品。嘱累品。不说得道。二经之宗绪者。此方先德。依现所有经论义旨。总立四宗。一立性宗。成立三科法皆有体。萨婆多部是。迦延杂心婆沙之类。二破性宗。诸法有相。都无实性。破前立性。成实论是。三破相宗。非但性空。诸法相状亦非实有。般若等经。中百等是。四显实宗。明一切法真实道理。随其所应。有空有有。涅槃花严楞伽等是。若其经论唯有尔许。可定四宗。只如旧阿含经云。舍利弗入涅槃时。无色界天泪下。如春细雨。大众部经。何宗所摄。梵网六十二见经。并舍利弗阿毗昙。正量部教。三弥帝论。上座部论。如是等经论。并非四宗。何得唯言总有四宗。今依新翻经论。总依诸教。教类有三。以理标宗。宗乃有八。教类三者。解深密经第二卷中。世尊广为胜义生菩萨。依遍计所执体相无故。说相无自性性。性依他起上无遍计所执自然生故。说生无自性性。依圆成实上无遍计所执故。说胜义无自性性。说三无性。皆依无于遍计所执。已胜义生。深生领解。广说世间毗湿缚药。杂彩画地。熟苏虚空诸譬喻已。世尊赞叹善解所说。胜义生菩萨。复白佛言。世尊初于一时。在波罗痆斯仙人堕处施鹿林中。唯为发趣声闻乘者。以四谛相。转正法轮。虽是甚奇甚为希有。一切世间诸天人等。先无有能如法转者。而于彼时。所转法轮。有上有容。是未了义。是诸诤论安足处所。世尊在昔第二时中。唯为发趣修大乘者。依一切法皆无自性无生无灭本来寂静自性涅槃。以隐密相。转正法轮。虽更希奇甚为希有。而于彼时。所转法轮。亦是有上。有所容受。犹未了义。亦诸诤论安足处所。世尊于今第三时中。普为发趣一切乘者。依一切法皆无自性无生无灭本来寂静自性涅槃无自性性。以显了相。转正法轮。第一甚奇。最为希有。于今世尊所转法轮。无上无容。是真了义。非诸诤论安足处所。即是金光明经中。说转照持三种法轮。世尊初说三乘同行四谛有教。名转法轮以十二行相。独得转名。第二时。说大乘独行空理之教。照破有故。名照法轮。第三时。说遣所执空。存二性有。三乘之人。皆可修持。名持法轮。亦即涅槃经中。如有医师。初令服乳。而除于病。因服乳故。国人多死。别医谏王。总教断乳。国人并差。后王有疾。医人更药。令和乳服。王责问之。医人具说。有病宜服乳。有病不宜服。今病宜和乳。故无有失。亦即瑜伽三时教也。虽知一雨普润。教实无差。随对根机。遂成隐显。教既隐显。偏说空有。非正中道。中道之教。所说有空。无隐显故。虽此引文。未别属教。何等是此三时教也。一唯说法有宗。即阿含等初时之教。逗彼小机。破于我执。说无有情我。但有法因故。虽二十部种种异执。初逗小机。唯说法有。二唯说法空宗。即般若等第二时教。逗彼大机。破于法执。说一切法本空性故。三双遮有空执。并说有空宗。即花严深密涅槃法花楞伽厚严胜鬘等是。昔执所执我法俱有。有为无为一切皆空。今说所执我法俱无。有为无为二种皆有。故有空双遮。而空有并说。准理配经。二师别引。即第二第三时教也。中百等师。多引唯是说空之教。今解不然。正中道教。以理据宗。宗乃有八。一我法俱有宗。谓犊子部等。彼说我法二种俱有。立三聚法。一有为聚。二无为聚。三非二聚。前二聚法。第三聚我。又立五德藏。一过去。二未来。三现在。四无为。五不可说。此即是我不可说。是有为无为故。二有法无我宗。谓萨婆多等。彼说诸法二种所摄。二名。二色。或四所摄。谓去来今及无为法。或五所摄。一心。二心所。三色。四不相应。五无为。故一切法皆悉实有。三法无去来宗。谓大众部等。说有现在及无为法。过去未来。体用无故。四现通假实宗。谓说假部等。彼说无去来世现在世中诸法。在蕴可实。在界处假。随应诸法。假实不定。成实论等。经部别师。亦即此类。五俗妄真实宗。谓说出世部等。世俗皆假。以虚妄故。出世法实。非虚妄故。六诸法但名宗。谓一说部。一切我法。唯有假名。都无体故。七胜义皆空宗。谓清辨等。明说空经。以为了义。说一切法。世俗可有。胜义皆空。八应理圆实宗。谓护法等。弘畅花严深密等经。虽说二谛。随其所应。具有空理。圆妙无阙。实殊胜故。今此经非前六宗。后二唯是大乘所说。故知通是二宗所摄。若依初大乘清辨等义。此经虽明二谛之义。依胜义谛。以空为宗。所以十大弟子。皆以空理。而对诘之。彼词皆屈。四大菩萨。亦以真如空理而征。皆云不能对扬理辨。吉祥问疾。先空方丈。又言诸佛国土一切皆空。空其分别。真空亦空。又观众生品中。譬如幻师是所幻事。菩萨观众生为若此。乃至如无烟之火等。是故此经虽具谈二谛。胜义深故。以为义主。故以空为宗。依后大乘护法等义。虽说二谛。世俗谛有四。通空及有。胜义谛有四。唯有非空。空者无也。遍计所执。唯妄执有。体实空无。故非胜义。二谛皆有四重不同。世俗谛四者。一世间所成。法体未必有。一切世间共所言说。执之有故。即实我法。瓶盆等是。二道理所成。世间有情。有寻思者。所说道理。体用俱有。即蕴处界有无为法。三证得所成。世间学者。方便修学。除恶务善。证圣果故。即四谛理等。四真义所成。世间学者。既修学已。以此殊妙。为所证得。即二空真如。此四之中。初一体空。后三体有。胜义四者。一世间所成。诸有学者。世间言说。以此为有。即蕴处界。有为无为法。二道理所成。即诸学者。共立道理。四谛理等。三证得所成。诸有学者。以此方便。能证圣果。谓二空如。四真义所成。诸有学者。既修学已。以此深妙。为所证得。废诠谈旨。一真法界。论其二谛。并通人法。中智所知。名世俗谛。上智所知。名胜义谛。又下劣道理。名世俗谛。上胜道理。名胜义谛。是故二谛各有四重。依人依法。道理浅深。智境粗细。以分差别。而此经一部。多说初世俗谛。故序品云。无我造无受者。声闻品云。法无众生。离众生垢故。菩萨品云。假名是菩提。名字空故。问疾品云。又此病起。皆由著我。是故于我不应生著。既知病本。即除我相及众生想。当起法想。应作是念。但以众法。合成此身。起唯法起。灭唯法灭。乃至广说。为灭法想。当作是念。此法想者。亦是颠倒。颠倒者。即是大患。我应离之。云何离。我离我所。乃至诸品皆为说我法空。初离彼分别。后三世俗。即前三胜义。更不别明。明胜义谛中有四。一因缘法门。二唯识法门。三无相法门。四真如法门。因缘法门者。序品云。待因缘故诸法之。善恶之业亦不亡。方便品云。是四大种所合成身。无常无强。如来法身。无量善法共所集成。乃至欲得如是身者。当发阿耨多罗三藐三菩提心。问疾品云。居士是疾何所因起。维摩诘言。从痴有爱。即我病生。又以一切众生病故。是故我病。前答病者生死因缘。痴为本故。后答病者出世因缘。以大慈悲而为本故。又有疾菩萨。应作是念。今我以病。皆从前世妄想颠倒诸烦恼生。四大合故。假名为身。如是等文。并说因缘之法。唯识法门者。序品中云。直心是菩萨净土。深心大乘心是菩萨净土。乃至广说。随其心净。即佛土净。所以心垢故佛土垢。心净故佛土净。声闻品中。如佛所说。心垢故众生垢。心净故众生净。此等诸文。并说唯识之法。无相法门者。声闻品中云。法常寂然。灭诸相故。法离于相。无所缘故。谤诸佛。毁于法。不入众数。终不得灭度。汝若如是。乃可取食。乃至广说。一切言说。不离于相。至于智者。不著文字。故无所惧。文字性离。无有文字。是则解脱。解脱相者。即诸法也。如是等文。并说无相之法。真如法门者。序品中云。能善分别诸法相。于第一义而不动。声闻品中云。若能以食平等性。入一切法平等性。以一切法平等性。入食平等性。乃可取食。又无以生灭心行说实相法。诸法毕竟不生不灭。是无常义。菩萨品中。一切众生皆如也。一切法亦如也。众贤圣亦如也。至于弥勒亦如也。夫如者。不一不异。又观众生品云又。问颠倒想孰为本。答曰无住为本。又问无住孰为本。答曰。无住则无本。从无住本。立一切法。故知真如最为深极。文不二法门品中。三十三大士。显不二法门。三十一菩萨。说无差别之相。以为入不二法门。皆以无相。破于相故。并是第三无相法门。义犹粗著。其妙吉祥。虽以无言无说无示。离诸问答。为入不二法门。亦以真如破无言说。以诠显之。犹非深极。依诠显故。亦即第三无相法门。第三胜义证得所摄。唯有无垢称。默然无言。正智正证真如之妙。是为真如法门。深复深也。如此等文。并说真如法门。因缘事法。最为粗显。唯识理观。其次细微。说有内心之相状故。无相通观无差别相。其次更细。仍有无相当心。未为正证。唯有真如法门。最为深妙。心境冥智。神会达正理。契真智灭障习。立一切法。故最第一。虽说四门。不相违返。一一法门。摄一切尽。且因缘中亦有唯识。唯识亦是因缘法故。亦有无相。所缘无相不离因缘。真如之体。亦是因缘。由因缘摄一切法故。乃至真如中。与一切法不一不异。随应不违。前三门义。今随事相。粗细不同。说此四种。非定各别。今此经中。显中世俗谛。我法皆空。令不执著。说有因缘之法。断染取净。显其唯识。明妄境非真。证唯心之理。彰无相之旨。断分别差别之相。说真如之理令起智证。寄诠说四。事理可殊。废旨谈诠。一切无别。至下经中。当随别配。此中两宗俱释经义。初之大乘。总说二谛。后之大乘。别陈二谛。前以三无性为真。三性为俗。后以三无性为俗。三性为真。宗说有空。理不同故。三明经体性者。经体有二。一能诠文。二所诠义。文是所依。义是能依。由能诠文。义得显故。若依清辨。释此二体。依世俗谛。所诠经体。以一切有为无为诸法。或空或有。诸法为体。通以一切为所诠故。此下经云。譬如幻人为幻人说法。其性非无。然假非实。能诠教中。可亦说有句言章论。声为体性。梵云钵陀。此翻为迹。当护法名。但显法体。不显义故。亦可句有二种。一集法满足句。如说不生亦不灭。不来亦不去。不一亦不异。不常亦不断。此一一句。义虽未圆。亦得名句。义圆满故。最初音声能集显法。名之为迹。教为理之迹。如寻迹以得众。故得教而观义。不立字名。初立此迹。二显义周圆句。如说诸行无常。有生灭法。生灭灭已。彼寂为乐。此一一句义皆足故。今取前解集法满足之句。不取显义周圆之句。梵云缚(去声)迦。此云言也。显义周圆。名之为言。即当护法所说之句。梵云钵刺迦罗。此云章也。章是明义段义。一章一段。以明诸义。梵云奢萨呾罗。此翻为论。总周一部。立以论名。此四以声而为体性。从狭至宽。诠法周备。初显体。次显义。次广明。后周备。故立此四。不立字名。般若灯论。具详之矣。此依世俗。若依胜义。能诠所诠。一切皆空。故下经言。法无名字。言语断故。法无有说。离觉观故。法无形相。如虚空故。乃至广说。夫说法者。无说无示。其听法者。无闻无得。法性体空。何教何理。依此世俗胜义二理。故下经云。说法非有亦非无。胜义体空。说法非有。世俗体有。言亦非无。又胜义体空。故言非有。亦复非无。法性既空。何得定说或空或有。是故双非。由此世俗。可以教义而为经体。若依胜义。一切皆空。无体不体。若依护法等。菩萨胜义世俗。皆以能诠所诠二法。而为教体。且世俗谛所诠。通以有为无为。若空若有。诸法为体。即以三性。为所诠体。法无有我。离我垢故。遍计所执。从痴有爱。即我病生。依他起性也。一切法皆如也。圆成实性亦如也。如是等文。上下甚多。既诠但以声名句文。以为体性。十地论说。说者听者。俱以二事而得究竟。一者声。二善字。又解深密经中。于第九地。说断二愚。一于无量所说法。无量名句字。陀罗尼自在愚。成唯识论第九卷。释言。无量名句字者。谓法无碍解。所说法者。义无碍解。名句字者。能诠之文。所说法者。所诠之义。对法第一说。成所引声者。谓诸圣所说声。成唯识论第二。复言。由此法词二无碍解。境有差别。法缘名等。词缘于声。故依世俗。声等为体。若依胜义。通论诸法体性有四。一摄相归性体。二摄余归识体。三摄假随实体。四假实别论体。摄相归性体者。一切有为无为等法。体即真如。真如为本。故大般若言。一切有情。皆如来藏。胜鬘亦言。夫生死者。是如来藏。若无如来藏者。不能厌苦乐求涅槃。是故如来藏。是依。是持。是建立。无垢称言。一切有情皆如也。一切法亦如也。又言。从无住本立一切法。如是等文。诚证非一。摄余归识体者。一切法体。皆不离识。花严第九说。心如工画师。画种种五荫。一切世间中。无法而不造。如心佛亦尔。如佛众生亦然。心佛及众生。是三无差别。诸佛悉了知。一切从心。若能如是解。是人见真佛。身亦非是心。心亦非是身。作一切佛事。自在未曾有。若人欲求知三世一切佛。应当如是知。心造诸如来。无垢称言。以心垢故。众生亦垢。如是非一。摄假随实体者。一切假法。都无别体。随本所依。实法为性。如忿恨等。即嗔为体。假名净土。四尘为体。假名众生。五蕴为体。一切诸佛。五法为体。假实别论体者。假实用殊。各各别说。如经下说。或有佛土。音声名字而作佛事。其名句等。法处所摄。不相应法。所起之声。声处所收。色聚所摄。如是非一。今说教体。若文若义。皆有此四。一者文义。摄相归性。通以真如为体。真如者。一切法之本性。如海水以咸为性。众水至海。味变皆咸。万法归真。并同一味。故般若云。若以色见我。以音声寻我。彼生履邪路。不能当见我。天亲论云。应化非真佛。亦非说法者。说法不二取。无说离言相。此经声闻品云。无垢称语善现言。文字性离。无有文字。是则解脱。解脱相者。即诸法也。又云。性非见闻觉知。若行见闻觉知。是则见闻觉知。非求法也。又不思议品云。法无戏论。若言知苦断集证灭修道。是则戏论。非求法也。观众生品云。从无住立一切法。如是等文。诚证非一。二摄余归识。处谓能诠。若取根本。以能说者识心为体。若取于末。以能闻者心识为体。故二十唯识云。展转增上力。二识成决定。故序品云。随其法教。即有妙福。随其妙福。即有妙惠。随其妙惠。即有妙智。随其妙智。即有妙行。随其妙行。即有清净自心。随其自心。即有清净诸妙功德。解深密我说。诸识所缘。唯识所现。又阿毗达磨经云。成就简择者。有智得定者。思惟一切法。如义皆显现。此证甚多。三摄假随实。所诠有四。一者心。深心是菩萨净土。二者心所。念处正勤神足根力觉支道支众生。来生其国。三者色。三十二相庄严众生。来生其国。四者无为。若无作相。即是无为。无为法中。云何有见。故知所诠。实唯说四。如是上下。文非一处。不能繁引。且指如斯。能诠有一。唯一音声。以为体性。此经香台品。上方九百万菩萨。问维摩诘。释迦如来。以何说法。维摩诘言。此土众生。刚强难化。故佛为说刚强之语。语即音声以为体故。法花亦言。我等今者真是声闻。以佛道声。令一切闻。故教即声。四相用别论。所诠有五。一心。二心所。三色。四不相应。五无为。余四如前。不相应者。无以生灭心行说实相法。又云。语言文字为佛事故。此一唯假。余四通实。能诠有四。一声。二文。三名。四句。故此经菩萨行品云。或有佛土。以音声语言文字。而作佛事。上来引证。略举少分。以理准文。经体定尔。又有四种。一因缘。二唯识。三无相。四真如。准前宗中。皆应引说。不可以文说真如故。无余三法。文说无相。无余二法。文说唯心。无余一法。诸有智者。如理应知。四叙经不同。不同有二。一教名不同。二品名不同。教名不同者。此经前后。虽复七翻。严佛调汉翻于白马。支恭明吴译于武康。法护林兰蜜多三士。东西两晋。各传本教。罗什翻于秦朝。和上畅于唐。曰。除罗什外。或名维摩诘经。或云无垢称经。或云说维摩诘经。或云说无垢称经。或云毗摩罗诘经。唯罗什法师。独云维摩诘所说经。仍云一名不可思议解脱。准依梵本。初首题云。阿费摩罗枳里底。阿之言无。摩罗云垢。如云阿摩罗识。此云无垢识。今既加费字。故是称也。即云无垢称。枳里底者说也。梵音多倒。如云衣著饭吃。今云无垢称边说也。即此经中。无垢称是所说。顺唐音。正云说无垢称经。什公不依汉译。存其梵音者。意许维摩亦得说经。良以身婴俗妄。久离僧流。恐傍议而多生。所以许其说经。如鹿女所说经。经说鹿女事。非鹿女能说经。若对佛前。佛所印可。乃至天魔外道。亦得说经。虽许彼说。仍名佛说经。余人不得说经。瑜伽论云。十二部中。弟子唯得说论议经。理不违佛故。余十一部。皆不许说。改换佛言。师资别故。若不尔者。师资何异。三藏之中。唯得说阿毗达磨。不得说余二。师资既别。故知净名妙德。不得说经。亦非彼经上下皆净名说。何得云维摩诘说。其维摩得云净名。义即可然。言则不可。单言维摩。但是垢称。阙少阿罗二字。诘者。枳里底。说也。更云所说。重言何用。但是什公出自龟兹。不解中国梵语。不但浇讹不正。亦乃义意未融故也。一名不可思议解脱者。准依梵本。题在卷末。卷末佛言。此经名为说无垢称不可思议自在神变解脱法门。若唯谈人。但云阿费摩罗枳里底。若唯谈法。脚注云亦名不可思议解脱。旧经。佛告有二名。此乃译经之人别开。非梵本如此。若以如有二故。并悉题之。胜鬘有十五名。无量义经有十七名。并应具载。何故都题。不并题也。俱以什公见注之号。遂即经首题之。无本脚注。后人连题粗写。遂令万代连唱释之。理不然也。依此注中。诠不可思议解脱之事。是故名之。品名不同者。经十四品。头数虽同。名或有异。第一。今名序品。什公云佛国品。契经正说维摩诘事。欲明其事。先谈由序。何故不名序品。乃名佛国。若以宝性问佛。佛说严净佛土。乃名佛国。直欲别明佛国之义。不是序述说净名之由序也。如法花经序品。明说无量义等七种成熟事。应名成就品。何故名序品。又诸经皆有序品。此何独无。又以后准前。后名嘱累。何故初无序品。第二。今名显不可思议方便善巧品。什公但名方便品。方便之义。理通大小。今显大故。应言显不思议。何得但言方便。又大乘中。方便通权实。此显权而不实。下位不知。妙用莫方。云不思议善巧。简小简实。不应但名方便品。又梵本有显不思议善巧。什公何以单名。第三声闻品。什公名弟子品。菩萨声闻。二俱弟子。声闻何故独得弟子之名。以小对大。应名声闻。不应名弟子。何况梵本无弟子之言。第五。今名问疾品。什公名文殊师利问疾品。什公以吉祥称首。标以为名。今者不唯一人。所以总言问疾。既依梵本。实亦无之。第七。今名观有情品。什公名观众生品。卉木无识。亦名众生。有识名情。不通草木。况梵云摩呼缮那。可云众生。既云萨埵。故言有情。第八。今名菩提分品。什公名佛道品。菩提觉义。当来佛果。分是因义。此等众行。成觉之因。又菩提觉义。即是妙慧。分是支义。此是妙慧之支分也。言佛道者。佛是佛果。道是因名。道路之义。取佛之道。义虽可尔。然肇公意。欲以老子之道同佛之道。而以为名。菩提觉义。未伽道义。梵音既违。义亦有滥。岂在佛位而无道也。故应正云菩提分品。第九。今名不二法门品。什公名入不二法门品。今明不二法门道理。何劳更置入言。什公以净名不言。谓入不二。妙德等有言。应是入二。总彰不二义。故不须入言。梵本经无入字。第十。今名香台品。什公云香积品。佛身香体高妙类于香台。但言香积。积香所成。而无妙高之义。显佛土体妙高大故。应名香台。第十二。今名观如来品。什公云阿閦佛品。彼品。佛问维摩诘。云何观于如来。说观法身如来等品。后因鹙子请问。方说净名从阿閦佛国来。不唯明阿閦佛。今唯言阿閦佛。失彼品经宗之意。何但违于梵音。但以方言隔正理亏。义既乖其本宗。名亦如何不谬也。五科品所从者。古科此经。十四品中。种种不同。如古疏解。今科为三。初之一品。说经缘起分。次十一品。正陈本宗分。后之二品。赞授流通分。此经明菩萨权实二益。因果二位。真俗两谛。空有两理。述起所因。故初名序。既陈缘起。次述经宗。故次十一品。名本宗分。经旨既深。恐不能传习。赞过去药王如来等事。劝授末代。故后二品名流通分。缘起分中。四种圆满。一序圆满。即从如是。乃至庵罗卫林。二众圆满。即从与大苾刍众。至蔽诸大众。三说因圆满。从时广严城有一菩萨。至便见此土无量功德妙宝庄严。四利益圆满。从当佛现此严净土时。至于品永。虽此一品总皆是序。其初通分。诸经共有。为序义胜。独得其名。众者从众。圣德眷属辅翼之类。因者所由。宝性献盖问佛菩萨严净佛土。佛说二利为严净因。发起正宗菩萨修治身土等行。故名说因。天人闻法。获果不同。明此差别。名利益满。序圆满中。文段有四。胜妙有二。文段四者。一总显已闻。如是我闻也。二说法时节。一时。三教主。薄伽梵。四说经处。住广严城庵罗卫林。胜妙二者。一广严城。胜余诸城故。二庵罗林。胜余诸林故。其城宽大。已胜诸城。楼持庄饰。复妙余处。果园结实。已胜余园。常自卫之。显法可重。表法义弘博。万德庄严。契道果园。深可尊重。故序品有二圆满也。

　　说无垢称经疏第一(本)


　　说无垢称经疏第一(末)

　　经言如是我闻者。如摩诃摩耶经说。佛教安置之所由也。佛地论说。如是之言。依四义转。一依譬喻。如有说言。如是富贵如毗沙门。如是所传所闻之法。如佛所说。定无有异。定为利乐方便之因。或当所说如是文句。如我昔闻。二依教诲。如有说言。汝当如是读诵经论。此中如是。远则佛之教诲也。近则传法者之教诲也。或告时众。如是当听我昔所闻。三依问答。谓有问言。汝当所说昔定闻耶。故此答言如是我闻。四依许可。如有说言。我当为汝如是而思。如是而作。如是而说。谓结集时。诸菩萨众。咸共请言。如汝所闻。当如是说。传法菩萨。便许可言。如是当说。如我所闻。或信可言。是事如是。谓如是法。我昔曾闻。此事如是。齐此当说。定无有异。由四义故。经初皆置如是我闻。真谛三藏云。微细律明。阿难升座。集法藏时。身如诸佛。具诸相好。下座之时。还复本形。勘集藏传。亦作是说。众有三疑。一疑佛大悲从涅槃起更说妙法。二疑更有佛从他方来住此说法。三疑彼阿难转身成佛为众说法。故经初言如是我闻。为令生信除此三疑。注法花云。如是者。感应之瑞。如以顺机受名。是以无非立称。众生以无非为感。如来以顺机为应。传经者。以名教出于感应。故建立如是。注无量义经言。至人说法。但为显如。唯如为是。故言如是。[琁-疋+止]公云。以离五谤。名为如是。第一句。如是此经。离执有增益谤。第二句。如是此经。离执无损减谤。第三句。如是此经。离执亦有亦无相违谤。第四句。如是此经。离执非有非无愚痴谤。第五句。如是此经。离执非非有非非无戏论谤。光宅云。如是。将传所闻。前题举一部也。如是一部经。我亲从佛闻。即为我闻作诠叙耳。梁武帝云。如是。如斯之从义。是佛所说。故言如是。长耳三藏云。如是有三。一就佛。三世诸佛共说不异名如。以同说故称是。由斯可信。以同说故。二就法。诸法实相。古今不异。故名为如。如如而说。故称为是。既称理言。不增不减。决定可信。故称如是。三就僧。以阿难闻。望佛本教。所传不异。故名为如。永离过非。故称为是。又如是者。信顺之辞。智度论云。如是我闻。生信也。信受奉行。生智也。信为能入。智为能度。信为入法之初基。智为究竟之玄术。信则所言之理顺。顺则师资之道成。由信故。所说之法。皆可顺从。由顺故。说听二徒。师资建立。于此信中。略为十释。一信者。依仁王等经。趣圣位之初因。证谛理之鸿渐。故四十心以信为首。将入圣位。有信根力。有信根故。万善因此而生。有信力故。四魔不能屈伏。由斯经首创令生信。二依毗婆沙论。信者。食法味之嘉手。学佛法者。如大龙象。以信为手。以舍为牙。以念为颈。以慧为头。于其两肩。担集善法。象所食啖。以鼻为手。故学法者。最初信生。三学者。大商主元规法宝。故初生信。获彼圣财。显扬论云。七圣财者。谓信戒闻舍慧惭愧。信即一焉。四瑜伽论云。入一切法。欲为根本。起希望故。作意所生。数警觉故。触所集起。时和对故。受所引摄。领在心故。定为增上。心微寂故。慧为最胜。择善恶故。解脱为坚固。息缠缚故。出离为后边。觉道满故。信既为欲依。故最初令起。五成唯识云。信如水精珠。能清浊水。能治不信自性浑浊。故宣尼云。兵食信三。信不可弃。春秋亦言。苟有明信。涧溪沼沚之毛。苹蘩蕴藻之叶。可荐鬼神。可羞公主也。六俱舍云。拔众生出生死泥。正法为佛手。即正宗也。信为众生手。即序分也。两手相接。出于淤泥。七诸论云。信者能越恶道。离贫贱因。故入圣已。有不坏信。故初令起。以下三解。准经为释。八泛大溟海。假手以行舟。渡生死河。须信以发慧。九见珍财。宝手以采拾。闻法宝。藉信而方得。十游旷野。而有手持甲杖。以捍群贼。出生死源而有信。发慧解而断烦恼。由斯经首如是我闻。为令众生起正信故。以上合有二十六释。言我闻者。传法菩萨。自指己身言。如是法亲从佛闻。故名我闻。我谓诸蕴。世俗假者。然我有三。一妄所执我。谓外道等所横计我。二假施设我。谓大涅槃乐净常我。除二乘倒。强施设故。三世流布我。谓世共传天授等名。今传法者。随顺世间。自指称我。不同前二。即是无我之大我也。问。诸佛说法。本除我执。何故不称无我闻。乃言我闻。答以四义故。但称我闻。一言说易故。若言无我。知此说谁。二顺世间故。三除无我怖。言无我者。为谁修学。四者有自他染净因果事业等故。所以称我。问。若尔何故不称名字。但称我耶。答有三义。一示不乖俗。宗虽显真。言不乖俗。理虽显妙。言不乖粗。欲显真谛。不离俗故。二我者主宰自在之义。阿难多闻闻持。其闻积集。三慧齐备。文义兼持。于三藏教。总持自在。若称名字。虽顺正理。无于诸法得自在义。由斯称我。不道阿难。三我者亲义。世间共言我见闻此。将为亲证。若言阿难闻。或非亲闻。从他传受。今显亲闻世尊所说。非是传闻。破他疑网。故不称字。但言我闻。闻谓耳不发识听受所说。今废耳别。就我总称。故名我闻。虽依大乘。根识心所。境至和合。方名为闻。然根五义。胜于识等。故根名闻。若但闻声。可唯在耳。既缘名义。便在意中。故瑜伽言。闻谓比量。耳名闻者。亲闻于声。与意为门。意方闻故。因闻所成。总名为闻。若缘名义。称之为闻。既在于意。故合名闻。废别耳意。总称我闻。以耳为门。熏习在总。因闻所成。总名为闻。故名我闻。庆喜于时虽亦见觉知佛所说。欲证深理。要先闻故。此界以声为佛事故。希证菩提。要闻熏故。由斯经首不说见觉知。唯说我闻。据实。于时亦见佛说诸余佛土以光明等而为佛事。可言见等。龙军等言。佛唯有三法。谓大定智悲。久离戏论。曾不说法。由佛慈悲本愿缘力。众生识上文义相生。此文义相。虽亲依自善根力起。而就强缘。名为佛说。由耳根力及自意变。故名我闻。故无性云。闻者识上。直非直说。聚集显现。以为体性。若尔。云何菩萨能说。彼增上生。故作是说。譬如天等增上力故。令于梦中得论咒等。故经亦言。始从成道。终至涅槃。于其中间。不说一字。汝亦不闻。亲光等言。佛离分别。名无戏论。岂不说法名无戏论。谓宜闻者善根本愿缘力。如来识上。文义相生。此文义相。是佛利他善根所起。名为佛说。闻者识心虽不亲得。然似彼相分明显现。故名我闻。世亲说言。谓余相续识差别故。令余相续差别识生。彼此互为增上缘故。由此经说。我所说法。如手中叶。未所说法。如林中叶。此中二解。随彼两文。绮互解释。应知说此如是我闻。意避增减异分过失。谓如是法。我从佛闻。非他展转显示闻者。有所堪能。诸有所闻。皆离增减异分过失。非如愚夫无所堪能。诸有所闻。或不能离增减异分。结集法时。传佛教者。依如来教。初说此言。为令众生恭敬信受。言如是法我从佛闻。文义决定。无所增减。是故闻者。应正闻已。如理思惟。当勤修学。
　　经。一时。
　　赞曰。第二说教时分也。法王启化。机器咸集。说听事讫。总名一时。此就刹那相续无断。说听究竟。假名一时。论有二解。一者道理时。说听二徒。离唯现在。五蕴诸行刹那生灭。即此现法。有酬于前。引后之义。即以所酬。假名过去。即以所引。假名未来。并于现在法上假立。即说听者。五蕴诸法。刹那生灭。前后相生。事绪究竟。假立三世。总名一时。非一生灭之一时也。二者唯识时。说听二徒。识心之上。变作三时相状而起。实是现在。随心分限。变作短长。事绪终讫。总名一时。如梦所见。谓有多生。觉位唯心。都无实境。听者心变。三世亦尔。唯意所缘。不相应行蕴法界法处所摄。此言一时。一则不定约刹那。二则不定约相续。三不定约四时六时八时十二时等。四不定约成道已后年数时节。名为一时。但是听者根熟。感佛为说。说者慈悲。应机为谈。说听事讫。总名一时。不定约刹那者。听法之徒。根器或钝。说时虽短。听解时长。或说者时长。听者亦久。于一刹那。犹未能解。故非刹那。亦不定约相续者。由能说者。得陀罗尼。说一字义。一切皆了。或能听者。得净耳意。闻一字时。一切能了解。故非相续。由于一会听者根机有利有钝。如来神力。或延短念为。或促多劫为短念。亦不定故。总约说听究竟名一时。不可别说。亦不定约四时六时八时十二时者。一日一月。照四天下。长短喧寒。近远昼夜。诸方不定。恒二天下同起用故。又除人等。上诸天等。无此四时及八时等。经拟上地诸方流通。若说四时等。流行不遍故。所以不说四时八时等。亦不定约成道已后年数时节者。三乘凡圣所见。佛身报化。年岁短长。成道已来近远。所说之法。浅深半满。各不同故。经拟三乘凡圣同闻。故不别说成道已后若干年岁。然诸经中。有说四时者。涅槃经云。二月十五日。有说六时八时十二时等。名者涅槃经云。于其晨朝嚼杨枝时。金刚般若云。饭食讫。收衣钵。洗足已。敷座而坐。日正午时说。上生经云。于初夜分。遗教经云。于其中夜。寂然无声。有说成道已后年数时节者。十地经云。第二七日。于他化自在天王宫摩尼宝藏殿内说。法花经云。三七日中。思惟是已。趣波罗奈。转四谛论。又无量义经言。我成道来。四十余年等。虽有是说。随一方城。闻见结集。且作是说。仍非初题说法时也。是故但应总说一时。问。处中有净秽。随机定说处。时中凡圣殊。何容不别说。答。说处标净秽。净秽可定知。说时有短长。圣凡不可准。一会机宜。有利有钝。长时短时。如何定准。故处可定说。而时但总言。
　　经。一时薄伽梵。
　　赞曰。说教主也。佛有十号。此即第十名焉。薄伽者声。梵谓具德。若有为此薄伽声。自能破四魔。具六种德。名薄伽梵。且分段生死。四魔者。一烦恼魔。二蕴魔。三死魔。四天魔。百二十八根本烦恼。及随烦恼。名烦恼魔。有漏五蕴。名为蕴魔。无常死灭。名为死魔。他化天子。名为天魔。此四能破坏善事。能令有情流转生死。损害深重。偏称为魔。佛能破之。名薄伽梵。若据化相。菩提树下。入金刚喻定。破烦恼魔。舍第五分寿。沙罗双林。入无余涅槃。破蕴魔。留死三月。为破死魔。于死自在。故能留身。菩提树下。得成道已。先入慈定。为破天魔。据其实破。十住菩萨。八相成道。能伏天魔。虽此经下叹菩萨德中。八地已上菩萨。降伏魔怨。制诸外道。叹其能。非今始破。又能破四。要是八地以上。故今赞之。非说天魔八地方破。蕴魔者。七地以前。有分段死粗有漏蕴。或未能灭。或初地舍。八地以上。变易生定舍粗蕴魔。若舍细者。要解脱道。得成佛已。四智都圆。有漏方舍。烦恼魔者。不共无明伴类烦恼。十住第四生贵住中。制伏名舍。加行位中。能顿伏舍。分别烦恼种子随眠。初地断舍。俱生烦恼。地前渐伏舍。初地以上。能顿伏舍。然有菩萨。七地已前。时时故起。八地以上决定伏舍。金刚心起。种习俱尽。方永断舍。其所知障分别者。如分别烦恼魔。俱生者。十地之中。地地能断。六识中者。至金刚心。并第七识。一时俱舍。其死魔者。分段死魔。有入初地受变易身。即便永舍。有至八地方受变易。彼时方舍其变易死。决定成佛。解脱道中。方能永破。今显世尊四皆破尽。名薄伽梵。故瑜伽云。坦然安坐妙菩提座。能破四魔。名薄伽梵。又具六德。六德者。佛地论云。自在炽盛与端严。名称吉祥及尊贵。具足如是六种义。应知总名为薄伽。一自在义。永不系属诸烦恼故。二炽盛义。炎猛智火所烧练故。三端严义。具诸相好所庄饰故。四名称义。一切殊胜功德圆满。无不知故。五吉祥义。一切世间。亲近供养。咸称赞故。六尊责义。具一切德。常起方便。利益安乐一切有情。无懈废故。由是六德。名薄伽梵。唯此一名。总含众德。世咸尊重。故诸外道。皆称本师。名薄伽梵。由此世尊令诸经首皆置此名。古诸译经。皆欲省略。不论义之具阙。并安佛名。其十号中。佛为第九。薄伽梵为第十。第十一名总苞九德。故今初唱。而或者改之。安置佛称。虽所诠不异。能诠名义稍殊。由此。后魏菩提流支法师云。婆伽婆。语虽稍讹。意无别也。如佛地疏具详之矣。问。此三身中。何身所摄。答。准处施化。即是化身。菩萨在中。持髻复言。我见土净。故知通是他受用佛。应化非真。亦非说法者。推功归本。即是法身。应物之身。不能独起。必由化生。通自受用。但以由机不同。一处见异。不可定言化报之体。准处言之。定是化佛。故下经言。释迦如来。隐覆无量尊贵功德。为欲度斯下劣人故。是故现此杂秽土耳。故知是化。今显主尊法必殊胜。故初经首。置薄伽梵。
　　经。住广严城庵罗卫林。
　　赞曰。化处也。此是中印度境。国名吠舍离。此云广严。旧云毗耶离。毗舍离。维耶离。皆讹也。此国周五千余里。国大都城。今虽颓毁。故基尚在。周六七十里。王宫城基。周四五里。宫城西北五六里间。有一伽蓝。习正量部。傍有窣都波。佛于此说说无垢称经。时长者子宝性献盖处。伽蓝正北三四里。是庵罗女园。持以施佛。佛常于此坐。伽蓝东北三四里。有无垢称故宅。去此不远。有一神舍。其状垒博。传云。积石是无垢称现疾说法处。去此不远。有窣都波。是宝性故宅。去此不远。有庵波罗女故宅。其大都城。更无别号。以国名名之。以都城名号。是故。国名广严。城亦名广严。住者。游化所居。目之为住。广严者。广者宽大。胜余国之都城。严者饰丽。越诸王之宫宇。一俗事丰雕。二真徒博饰。名为广严。表此经义苞罗一切名广。万德庄严名严。庵罗者。天竺有果。名庵没罗。今语略故。除其没字。其城有女。以果为名。曰庵没罗女。有胜园。林树繁郁。泉源澄镜。花草绮靡。山石崔嵬。足以湛心灵。足以进尊圣。其女每修园树。重而自守。名之为卫。卫者唐音。论其自守其林。故名为卫。女持施佛。佛恒游息。故以为名。果有当果之征。卫有宝重之意。显闻妙法以修行当果决定可期。妙法不可轻。然每勤常令宝卫。所以此处说此深经。乍观女园。与献盖处别。佛在园内。盖在外陈。标迹南北不同。理亦不为乖爽也。在园处寂。显离愦闹自居。标城唱諠。表起慈悲以济物。故城园双举。为利道俗二徒。亦不相违也。旧有解云。女从庵罗树生。犹如奈女。故以为名。此解不尔。非所闻故。然法花灵山。般若舍卫。涅槃有金河。此经广严城。各有由矣。问。观此化处。实乃秽方。梵王何以言我见此土由来净也。答。令彰佛慈悲。化标秽处。理实菩萨所见。但住净方。净秽由于二心。根报化起于凡圣。变佛非定准。处亦可知。不可净秽双彰。但标一化之处。义准三土。亦不相违。以佛定土。理诚可悉。
　　经。与大苾刍众八千人俱。
　　赞曰。自下第二。众圆满也。初总略以四门分别。一彰来意。二显权实。三定多少。四众次第。来意有五。一证经可信。拂彼三疑。一疑庆喜自谈。二疑从他闻说。三疑非佛所演。今举时众。证法无疑。令生信故。智度论云。说时方人。令生信也。二显德尊高。佛德尊高。大众奔会。佛居于四众。映蔽群生。若帝释临天。梵王处定。故经下云。譬如大宝妙高山王。处于大海。巍然迥出。佛踞师子胜藏之座。显耀威光。蔽于大众。亦复如是。三彰后发扬。鹙子生疑。大千变净。妙祥道备。佛遣对扬。二圣为发起之先。八部为随信之后。四当机获益。八部四众。有发无上之心。菩萨声闻。成克菩提之意。随缘语道。著在经文。如上已陈。故不繁引。五辅翼瞻仰。轨范引摄。佛地论云。菩萨声闻。辅冀圆满。八部四众。眷属圆满。皆由慈悲广起。安忍普资。咸便便有灵。谁不奔挹。诸众集。为。引余生发心。经既具陈。复劝令时发意。夫来佛所。略有二缘。一为瞻仰。二为闻法。机熟者。会道于当时。未熟者。发心于即日。显权实者。准佛地经。净土中说声闻八部。并是诸佛菩萨化作。庄严道场。引摄众生。令发妙意。无量寿经云。其水鸟等。皆佛化作。准此经中。一切菩萨。生此土者。亦隐胜德。起坚固悲。随类生摄。故知佛居秽土。声闻为实。菩萨为权。佛居净方。声闻为权。菩萨为实。准处净秽。其义可知。余众实权。理难准定。准有方丈天女。取食菩萨。经文称化。余类难知。定多少者。凡圣而论有二。菩萨声闻为圣。余众为凡。或初后众。本在庵园。为初众。无垢称之所持来至园。为后众。部类而论有三。一大圣众。二八部众。三四部众。前后一切菩萨声闻。为大圣众。一切有威德凡类为八部众。释梵护世等。入八部中天。故不别说。若在人趣。入道居俗。有戒行之流。名四部众。或为四众。第三此方诸天众。余三如前。前后合有九众。初有七众。一声闻众。二菩萨众。三他方梵王众。四他方帝释众。五威灵八部众。六此方诸天众。下经八部众下。列释梵护世等故。旧经无之。七戒行四部众。后有二众。一无垢称众。菩萨行品中。掌持至佛所。香台品中。妙香国有九百万菩萨。与饭俱来。入维摩诘舍。又为长者主月盖从八万四千人。来入维摩诘舍。此皆后与无垢称俱来。入无垢称众。二妙喜世界众。即阿閦佛国。无垢称在佛所。以神通力。掌持至此。别而为论。有十九。一声闻。二菩萨。三他方梵王。四他方帝释。五余天。六龙。七药叉。八犍达缚。九阿素落。十揭露荼。十一紧捺落。十二莫呼落伽。十三此方梵释众。十四苾刍。十五苾刍尼。十六部波素迦。十七邬波斯迦。十八无垢称众。十九不动佛众。于中有四门众异。一三界。无无色。仁王具有。此经无之。机宜未熟。于法无缘故。二五趣。无地狱。陀罗尼经具有。此经无之。修大乘心。必容豫之所。地狱无暇。故此不来。明咒威神。本为拔苦。故说陀罗尼。有地狱众。三君臣。无二王。法花具有。此经无之。轮王小王。二俱不列。四三乘。无独觉。仁王具有。此经无之。独觉多出无佛之世。时无机熟。所以不举。众次第者。佛地论有释。今有四义。一形相不同。二坐有近远。三戒行有异。随类化生。四令诸菩萨于声闻众舍憍慢故。此乃声闻菩萨次第。余众次第。随应当知。初列众中。有四圆满。一行圆满。二数圆满。三功德圆满。四威仪圆满。行圆满中有四。一声闻。修小乘行。苾刍为名。二菩萨。修大乘行。以菩萨为目。三诸菩萨。常随类化。身相不定。故名菩萨。四声闻形定。说为苾刍。数圆满者。声闻八千。菩萨三万二千等。功德圆满者。皆为一切众圣所识等。摄别合有四十一句是。威仪圆满者。尔时世尊。无量百千诸来大众等是。此四圆满。菩萨具足。声闻有三。一行满。名苾刍故。二数满。八千人等。三威仪满。同前菩萨。今显菩萨具内外修。故偏显德。声闻不尔。略不叹德。不同余经。他方梵王及天帝释。具二圆满。一数。二威仪。不以行为名。不叹其德故。苾刍等四众亦二。一行。二威仪。不叹其德。不标数故。余八部众。唯有其一。谓威仪满。不以行为名。不叹其德。不列其数故。众成就中。文复有二。初列大众。后辨威仪。列众有二。一圣。二凡。菩萨声闻为圣。八部四众为凡。或为三。一大圣众。二八部众。三四部众。或为六。如前说。圣众为二。一声闻。二菩萨。此初也。佛共兼会。名之为与。大有五义。一名称大。大众大人所知识故。二位次大。皆住圣果。非凡位故。三功德大。或诸漏尽。证智断故。四修行大。求大菩提。修广业故。五徒众大。八千人故。梵云苾刍。此有五义。一怖魔。创心出家。四魔怖故。二乞士。以乞自活。济自他故。三净命。离五邪命。明正三业故。四净戒。住戒威德。曾不缺故。五破恶。修道获果。断烦恼故。僧伽名众。证理法事。二俱和故。学无学数。合有八千。与佛同处。复名俱也。
　　经。菩萨摩诃萨三万二千。
　　赞曰。下明菩萨众中有四。一标类举数。二叹彰功德。三别列名。四牒总结。如是等上首菩萨下是。此初文也。菩萨摩诃萨。类也。三万二千。数也。菩提萨埵。略言菩萨。合有四释。一菩提觉义。智所求佛果。萨埵有情义。则所度众生。摄论云。以菩提萨埵。为所缘境。故言菩萨。菩萨所修自他二利。二利即二行。故以为名。又菩提如前。萨埵有情义。谓诸菩萨。犹有异熟识。故得名有情。求大菩提之有情者。简异所余诸有情者。故名菩萨。又菩提如前。萨埵勇健义。不惮处时。不吝财命。求大菩提之勇健义者。简余生死之勇健者。故名菩萨。故摄论云。有志有能。故名菩萨。十一面经云。菩提即般若。萨埵谓方便。法花云。诸佛所证。甚深难解。有所言说。意趣难知。即有智慧。及有方便。有实智。权智。真智。修智。理智。事智。自利利他。故名菩萨。摩诃萨埵。略言摩诃萨。摩诃大义。萨埵如前。为简二乘地前凡类。乃简七地已前菩萨。故立大名。是等皆是八地已上。非前位故。三万二千。现机会。但标上位。下位准知。故不标别。
　　经。皆为一切众生所识。
　　赞曰。自下第二。彰叹功德。于中总有四十一句。初四十句。别叹功德。后一句。总结德深广。卒陈难尽。旧经但有三十八句。此中第十句。念定总持无不圆满。第十一句。建立无彰解脱智门。旧经合云。心常安住无碍解脱。此第三十一句。正直审谛柔和微密。旧经脱之。此第三十四句。获无等等佛智灌顶。第三十五句。近力无畏不共佛法。旧经合云。近无等等佛自在慧十力无畏十八不共。所以但有三十八句。古人亦有十地别科。此中但赞八地以上。或第十地因位究竟。非赞前位。非七地前神通成办。永离障缠。总持等满故。其间文句疏谬。至文当释。此中。初有四十句。别叹德中。分为二十一种殊胜功德。初二句。他悉外化德。次二句。他护自护德。次三句。利他继他德。利他中有二。说法善友为二句故。次二句。降恶人法德。次三句。内德外辨德。内德有二。能发所发为二句故。念定总持。为能发因。解脱智门。为所发果。智由念定总持起故。次二句。行成智满德。六度行成。三无生忍智满。次二句。说法达理德。次二句。知根能伏德。次三句。因严果遂德。果遂有二。获妙体离恶严为二句故。次二句。名高信重德。次二句。法胜音妙德。次一句。离边会中德。次二句。决定深大德。次一句。超出情计德。次二句。积善离恶德。次二句。达理证真德。次二句。绍位继道德。次二句。不住二边德。除恶趣。越深坑。弃缘起。分生死。为二类。并不住生死边。示现趣生。不住涅槃边。次一句。应病说药德。次一句。内外二严德。次一句。自他不虚德。准义依文。且为此制。诸有智者。如理应知。又四十一句。别叹德中。应一一为名。皆为一切众望所识。此叹菩萨。德大位高。智者所识。殊胜功德。国王大臣长者居士。诸有德艺。所推望者。即是翘楚。鉴别人物。名为众望。今诸菩萨。为此一切众推望者之所识知。譬如垂耳长鸣。王良见识。此诸菩萨。位大德高。人物所识。亦复如是。非诸凡愚所能识悉。纵余识悉。未以为珍。如智度论云。天王人王大人所识。今此要在人物所识。又此菩萨。皆为一切大众瞻望。大众识悉。二义俱得。旧云众所识知。乃冗此义。
　　经。大神通业修已成得。
　　赞曰。此叹利他妙用功德。能遍十方。起难思化。因已办故。业者事业。作用之义。体即神通。菩萨事业。利他作用。即神通故。成唯识论第九卷中。解第十地二愚。一大神通。即所起事业故。旧经云。大智本行皆悉成就。文言虽总本行。亦即神通利物。
　　经。诸佛威德(至)能摄正法。
　　赞曰。上二句。修行广大诸佛摄受功德。下二句。轻身重道含持妙法功德。八地以上。于诸行中。能修诸行。于无相海。任运进修。十方诸佛。舒手摩顶。以神通威。用福慧德。于一切时。增如其力。任持不舍。故名修行广大佛摄受德。旧云建立。便无是义。法城有二。一法即是城。此诸菩萨。如守城者。常外捍御。不令损坏。诸佛法教而修行者。名城中人。城者。防援外御之义。防援城内诸修行者。外御四魔。不令侵横。故法名城。或复正法。如城中人。菩萨如城。菩萨善为护法之城。此诸菩萨。舍身命财。护持正法。能摄正法。即胜鬘经。摄受正法。正法有四。教理行果。于此四中。并能摄受。领纳属己。或复摄持。曾不暂舍。随其所应。于四法中。并能摄之。于法能学能说。于理能观能达。于行能修能习。于果能知能证。或断一切恶。修一切善。度一切生。名摄正法。凡所修善。皆摄正法。凡所弃恶。皆摄正法。凡所利生。皆摄正法。故胜鬘云。摄受正法者。即是无量得一切佛法。摄八万四千法门。舍身命财。摄正法故。此中善字。不但善护法城。通下亦能善摄正法。或善别说。不须通下。以护法城。复能摄之故。是轻身重道含持妙法功德。
　　经。以大师子(至)周遍十方。
　　赞曰。广大说法觉悟功德。下云。演法无畏。犹师子吼。乍观与此中觉悟义同。下以说法决定无畏。如师子吼。今以觉悟众生。令增道意。如师子吼。故不同也。师子吼时。能为十一事。涅槃经云。一为破诸实非师子诈称师子。二自试身力。三自净住处。四令了知处。五令群辈无怖畏心。六眠者得寤。七令诸禽兽不得放逸。八令诸兽咸来归附。九为调伏大香象等。十为教诸子。十一庄严眷属。此诸菩萨。为师子吼。亦复如是。一为摧魔军。二为现众力。三开佛行处。四为邪见作归依处。五为安抚怖畏众生。六觉悟无明睡眠众生。七行恶法者为作悔心。八开示邪见。令诸众生知六师等非正师子。九为破诸富兰那等。亦令二乘生变悔心。十教五住诸菩萨等生大力心。十一为令正见之心。于邪见者。不生吝心。由诸菩萨能摧伏故。以大师子吼声敷演。敷谓开发。警悟初机。演谓广谈。觉察根熟。既住十地。能遍十方。云雨说法。其说法声。远播十方。美妙音声。名为美音。遐者远也。振者扬也。世尊之声。广音具足。随众大小。无不等闻。此诸菩萨。随众十方美音亦遍得广音故。旧云名闻十方。与下名称高远。有何差别。可言名者说法音声。便无此失。
　　经。为众生(至)能使不绝。
　　赞曰。上二句。三种慈悲拔济功德。下二句。统嗣法王不断功德。慈悲喜舍。各各有三。一有情缘。作假有情想。二法缘。不见假有情。唯见蕴等法。三无缘。于彼法中。亦离分别。唯见其如。或法缘者。缘十二分教。无缘者。不见有情及法二种。而行慈悲喜舍。不见身外有定众生。众生即已。故行慈悲。为不请友。譬之父母。怜救于子。不待请故。已前诸位。或待他请。方救济之。未能任运为不请友。此皆任运慈悲深故。长阿含说。有四恶友。一如亲恶友。畏而伏之。实无亲意。二美言恶友。言顺意违。三敬顺恶友。心虽敬顺。然于所作。善恶皆从。无相谏心。四者恶友。为恶事伴。或同饮酒。博献淫逸。及歌舞等。此四友中。各各有四。而应远之。有四善友。一止非善友。恶事相止故。二慈愍善友。苦事相怜故。三利人善友。乐事相与故。四同事善友。善事相同故。一一之中。各有四种。皆应亲近。此诸菩萨。为诸众生。此四善友。此中三宝。略有二解。一同体三宝。种谓种子。即如来藏。佛无漏因。此诸菩萨。修此种子。令不断绝。常勤证会。二别体三宝。有为无为。自利利他。随其所应。三佛。四法。十地僧等。此诸菩萨。修此三宝之种。及展转教人。令不断绝。如花严经明法品中。有三重释。发菩提心。佛宝不断。开说正法。法宝不断。受持戒行。僧宝不断。自他俱尔。
　　经。降伏魔怨制诸外道。
　　赞曰。此显能摧怨敌功德。魔谓四魔。或种八魔。涅槃经说。前四加四倒怀四德故名魔。魔即是怨。为法怨故。降伏诸魔。如别章解。其四倒魔。是分别法执。初地永断。地前渐伏。制者制御。如制牛马。由具智辨。能伏外道。由近十力。能伏天魔。近四无畏。能摧外道。
　　经。永离一切障及盖缠。
　　赞曰。此显菩萨离染功德。障谓障碍。此有二种。一烦恼障。二所知障。烦恼障。以三界见修所断。根本百二十八烦恼。及随烦恼为体。所知障。以三界见修所断。一切能障于智。贪痴慢等。为其体性。头数多少。如烦恼障渐顿伏断。皆如论说。此诸菩萨八地之位。一切六识二障现行。皆已伏尽。或种已断。故言求离。盖谓盖覆行者之心。令不清净。此有五种。一贪欲盖。二嗔恚盖。三惛沉睡眠盖。四掉举恶作盖。五疑盖。此五为三时障。贪欲五境。能障出家。既出家以。前犯邪行。有觉悟之。嗔恚为障。不用觉悟。更生嗔恚。若不犯邪行。学定慧时。后三为障。初学止心。惛睡为障。次学举心。掉悔为障。若住舍位。疑能为障。障此五憎。故立为盖。缠谓缠绕。数数现起。缠绕行者之心。故立为缠。此有八种。谓无渐。无愧。惛沈。睡眠。掉举。恶作。嫉。悭。初二障戒。次二障定。次二障慧。后之二种。障自他利。诸出家者。于自他利。吝妒门中。数现起故。二障已摄一切染尽。于中据胜。偏举盖缠。三漏。四取。身系结缚。皆准已离。旧云悉已清净。文意难知。即二障尽。
　　经。念定总时(至)解脱智门。
　　赞曰。上二句。能以少法广含多义功德。下二句。显无漏离缚殊胜功德。念谓明记诸所作事。如瑜伽五十七释契经说。念等念随念。别念不忘念。心明记无失。无忘无失法。此义如瑜伽摄异门说。定谓于境心不娆乱。五十七云。令心注。等住安住与近住。谓调寂静寂止。一趣等持性。此如对法论第十说。总持者。陀罗尼也。念慧为体。能以少功广含多义。能总任持。名为总持。此有四种。一法。二义。三能得菩萨忍。四者咒。由念明记。成无忘失。定无乱错。常居一趣。总持苞含。易可受说。故以少法。能苞广法。解脱智门者。谓无漏智。离有漏缚。故言解脱。解脱即无障。无障解脱。以智为体。智即是门。智门。能入三性境。故瑜伽论云。若以解脱门言之。出世正智所摄。显扬论云。但言空无愿无相。通有漏无漏。若定若散。闻思修慧。若言空无愿无相三摩地。通有漏无漏。唯定非散。唯修慧非闻思。若言空无愿无相解脱门。唯无漏非有漏。唯定非散。唯修慧非闻思。今言解脱。故唯无漏。空门。缘所执。彼无体故。无愿门。缘依他。不于三界愿求故。无相门。缘圆成。观真如为无相故。或三解脱门。皆能缘三性。或十六行。种种不同。如枢要及瑜伽第十二抄。古经。二句合云。心常安住无碍解脱。无碍即无障。解脱即智门。可谓建立无障解脱智门。其心常安住。乍观。常安住彼无碍解脱。然即是定。略无今念及总持二。合今二合。为古一句。仍义不全。
　　经。逮得一切(至)陀罗尼辨。
　　赞曰。此说成熟六辨功德。一无断辨。连环不息故。二殊胜辨。不可屈伏故。三念辨。忆说法事故。四慧辨。分折诸法故。五等持辨。巧说诸定故。六总持辨。于一字等中。说诸义等故。既非四无碍解。亦非七辨。故别成六。下一辨字。贯通上中。此第六辨。四无碍解中。法义所摄。前之五辨。并解第摄。此第一。七辨中。第四无断尽摄。此第二。七中第七摄。一切世间最上妙故。此第四。彼第五。无疏谬故。念定皆通。随其所应。后智为体。旧经云。念定总持辨第不断。念定总持为三。辨才不断之言。应为一辨。阙胜慧二。古翻意说上三种。辨才不断。非不断辨也。

　　说无垢称经疏卷第一(末)

　　天保六乙未中冬第八日写之于爱智寮释游识


　　说无垢称经赞卷第二(本)

　　　　大慈恩寺沙门基撰
　　经。皆获第一(至)波罗密多。
　　赞曰。此显能到彼岸功德。即是十种波罗密多。第一者。显其十度。皆能具修。纯是无漏。然此十度。在地前位。于一行中。唯修一行。唯是有漏七地以前。于一行中。修一切行。通有无漏。八地以上。一切行中。修一切行。唯是无漏。胜前位故。皆名第一。十度者。一布大。二净戒。云调伏寂静。尸罗者。即净戒也。广律毗奈耶名调伏。调和控御身语等业。制伏灭阴诸烦恼故。寂静者。寂身语意。静六根中。诸恶戒故。尸罗者。清凉义。当得涅槃清凉义故。或戒自体。能除烦恼恶业热故。尸罗是体。调伏寂静。是戒功能。三安忍。四正勤。正勤即精进。五静虑。禅定也。六波若。七方便善巧。八妙愿。九力。十智波罗密多。古经阙愿。仍以第十第六合说。无不具足。意亦含故。应举初一。具足例余。若尔何劳更别列也。六度合以五门分别。一释名。二出体。三释相。四辨果。五诸门通局等　一释名者。梵云始迦波罗蜜多。始迦十也。波罗彼岸也。蜜多离也到也。总云十离到彼岸。十者数也。彼岸有五。一所知。二都。三理。四行。五果。由此十行。能了一切空有境尽。能解一切五明教尽。能达一切真俗理尽。能修一切福慧行尽。能证一切菩提果尽。名到彼岸。菩提菩提断。俱名菩提。菩提涅槃。并名菩提故。于五境中。有少不尽。不名到彼岸。离者远离。由此十行。能离生死五蕴等法。能到所知五种彼岸。名十波罗密多。大般若中。作如此解。带数释也。释别名者。能裂悭吝。名为布施。乃至决断诸法事理。名之为智。布施即波罗蜜多。乃至智即波罗蜜多。皆持业释也。二出体性者。布施有三。谓财施。法施。无畏施。贪苦良田。惠奉珍物。处生死者。惠以正法。怖惧众生。惠以无畏。俱以无贪及彼所起三业为性。此体有二。一无贪。二思。三业即思故。戒有三种。谓律仪戒。摄善法戒。饶益有情戒。别解脱戒。能离众恶。名律仪戒。诸有自利所修诸善。名摄善戒利乐众生所有三业。名饶益有情戒。此三俱以受菩萨戒时三业为性。此体唯思。忍有三种。谓耐怨害忍。安受苦忍。谛察法忍。他为恼乱。能受不嗔。修行逼迫。能安不退。闻法谛理。能印不疑。初即无嗔。次忍即精进。后忍即审慧。三复总以三业为性。体即四法。一无嗔。二精进。三慧。四思。精进有三。谓被甲精进。摄善精进。利益精进。如契经说。住有势有勤。有勇健坚猛。于诸善法中。常不舍善轭。轮作五名。谓被甲。加行。无下。无还。无足。如次配经五种精进。被甲精进。即初有势。余四精进。皆是摄善。虽摄五尽。并为自利。济益他时。不生懈倦。名利乐精进。此三以勤及彼所起三业为性。体唯二法。一精进。二思。静虑有三。谓安住静虑。引发静虑。辨事静虑。现法乐住定。名安住静虑。引发神通定。名引发静虑。转大地为金银。反巨海为苏酪。等施诸贫乏。名辨事静虑。此三但以静虑为性。体唯是定。般若有三。一生空无分别慧。二法空无分别慧。三俱空无分别慧。方便善巧有二种。谓回向方便善巧。拔济方便善巧。愿有二种。谓求菩提愿。利乐他巧愿。力有二种。谓思择力。修习力。智有二种。谓受用法乐。成熟有情智。此五皆以慧为其性。或第八愿。以欲胜解及信为性。并慧为性。如是十度。合以九法为性。一无贪。二思。三无嗔。四精进。五慧。六静虑。七欲。八胜解。九信。遍行一。思也。别境四。欲。胜解。定。慧。善有四。信。精进。无贪。无嗔。或身语色。即通无表。合十法为体。三释相者。要具七种最胜摄受。方成十种波罗蜜多相。一安住最胜。谓安住菩萨种姓。无种性修。非为度相。二依止最胜。谓要依止大菩提心。若无道心。虽修非度。三意乐最胜。谓要悲愍一切有情。不悲有情。虽修非度。四事业最胜。谓要具行一切事业。且如施时。要信心至心。随时自手如法行施。或具六义。一无所依施。解脱舍故。回向涅槃。无所系著故。二广大施。舒手施故。殷重广施故。三欢喜施。乐弃舍故。施前。正施。施后意悦。无追悔故。四数数施。祠祱施故。一向如法。不以凶暴积集财物。施时数数周遍舍施物故。五田器施。舍圆满故。谓于福田而奉献故。六摄受眷属施。于惠施中。乐分布故。谓于父母妻子等所。时时平等而分布故。非理求财不以施人。物不净故。置罗机网不以施人。损众生故。刀杖毒药不以施人。害众生故。音乐女色不以施人。坏净心故。以要言之。一切不如法物。皆不应施。如是等。名事业最胜。五巧便最胜。谓要无相智所摄受。如不见施者施物受者。三事体空。三轮净故。即般若云。以不住相相应行布施。故住相修。虽修非度。六回向最胜。谓要回向无上菩提。若不求此。虽修非度。七清净最胜。要不为二障间杂。三时无悔。方成度故。烦恼若间。虽修非度。四辨果者。有漏有四。一异熟果。二等流果。三士用果。四增上果。不证无为。无离系果。无漏有四。加离系果。除异熟果。异熟果者。有漏善恶。能感得故。若十地等中。二互相资。通得五果。此五果相。至下当知五诸门分别者。于中复以五门分别。一次第。二离障三废立。四修相。五纯杂。如成唯识第九卷释。
　　经。成无所得不起法忍。
　　赞曰。此第十四相续无生法忍功德。清辨释曰。世俗故有。胜义空空者无所得也。观法本空。何有生等。观此无生。而起观智忍。名无所得不起法忍。护法等云。遍计所执。云人法有。名有所得。今观彼空。名无所得。起者生也。忍者智也。于三性上。观所执无。名无所得。体既无有。何有生等。观此不生法。而起忍可之智。即三无生忍也。一本性无生忍。观遍计所执。人法二相。本无体故。二自然无生忍。观依他起。唯假因缘。非自然生故。三惑苦无生忍。观于真如。惑者本无生故。此三无生忍。地前学观。入初地证。八地相续。今复任运自在成就。故与成名。
　　经。已能随转不退法轮。
　　赞曰。此显能说上住功德。转谓移转。体即圣道。谓佛昔于他处受得。今为他说。名之为转。菩萨遂佛。亦能移转。故名为随。转轮者摧坏义。破二障故。不定义。而复往故。圆满义。毂辋辐等皆圆满故。八圣道具三义。故名为轮。法轮有五。一法轮体。谓八圣道。二法轮因。谓此教及念住等。得圣道因。三法轮眷属。谓万行福慧。四法轮果。谓菩提涅槃。五法轮境。谓真俗谛理。转者动显运起之义。动宜玄教。显扬妙理。运圣道于声前。起圆智于言后。故四法宝皆名为转。不退有二。一已得不退。此初地得。于未得法。尚未能修。名之为退。二未得不退。八地方得。于未得法。任运能修。今具二不退。要八地后。故能转之。或四不退。一信不退。十信第六心。不退生邪见。二位不退。谓十住第七住。不退作二乘。三证不退。谓初地上。已证得法。永不退故。四行不退。谓八地上。于一切行。不退修故。今随其位。能转具足此之四位。四不退转法。要八地后故。
　　经。咸得无相(至)诸根胜劣。
　　赞曰。上二句。显得决定法功德。下二句。显得根上下智力功德。妙印有二。一有差别。谓三法印。一诸行无常。二涅槃寂静。三诸法无我。此通大小二乘法印。二无差别。无相理为能印。所转教法轮为所印。咸者皆也。得者获也。由诸菩萨任运得无相理妙印所印之教。所以能转不退法轮。未任运得无相理妙印所印之教。毕竟不能转不退法。此以下句。释上二句。如是便无四十一句。若依第二解。便成四十一句。无相妙印。即无相教。教之所印。谓无相理。此诸菩萨。皆任运得无相教印所印之无相理。前修十力。虽分已得。尚未圆满。此大菩萨。皆于十力。第四力中。圆满得之。名为善知有情根品。以旧经初云善解法相。由解法相能诠无相法教。故能随转不退法轮。义诸菩萨。善解一切法之真体。谓任运得无相之理。相者体故。虽知二解。今符新教。义理疏脱。智者当知。
　　经。一切大众(至)得无所畏。
　　赞曰。显能谓伏难化功德。如三迦叶。谓得道真。一切大众。所不能伏。此诸菩萨。皆能调伏。彼既被屈。更无返诘违逆菩萨。是故菩萨得无所畏。旧经云。盖诸大众。即是邪见。诸难化者。恶名恶解。盖大众故。菩萨降之。或谓菩萨智辨两成。盖诸大众故得无畏。
　　经。已积无尽福智资粮。
　　赞曰。此显位运因圆满功德。地前之位。已善积集福慧二因。七地以前。有漏无漏间杂修作。八地已上。第六识中。纯无漏修。任运相续。故言已积无尽资粮。旧云。以修其心。不但修心。身亦修故。
　　经。相好严身(至)所有饰好。
　　赞曰。上二句。内体端严殊胜功德。下二句。弃世庄严果好功德。诸相随好。第八识变诸异熟果。初地分得。第六意识。亦变无漏。八地已上。相好圆明。有漏无漏。相续殊妙。故言相好色像第一。诸相随好。以眼根舌根身根男根四根依处。及舌根为体。故言色像。得上味相。舌根为体。眼如青绀牛王睫等。眼根依处。舌[雨/復]面轮。舌根依处。身皮金色等。身根依处。势峰藏密。男根依处。余准可知。世间业青。七宝什物之所庄严。玩好雕饰。名为饰好。今大菩萨。观之无益。返为损害。一切尽舍。以德内严。不修外饰。
　　经。名称高远逾于帝释。
　　赞曰。令誉遐振殊胜功德。而利天主释迦提婆因达罗者。释迦能姓。提婆天也。因达罗帝也。天中帝主。姓释迦。故号帝释。名憍尸迦。如余经中具明本缘。以崇佛法。他方菩萨。上界天等。名多皆悉闻名。逾者越也。菩萨名声。更越于彼。十方一切皆闻名故。但以翻译之人。说帝释居于须弥。执笔者遂即录之。为此旧经乃云逾于须弥。其须弥山。他他之天。尚不知有。何况其余。
　　经。意乐坚固(至)得不坏信。
　　赞曰。任运决定得于事理不疑功德。三二句。举喻。下二句。显体。意乐者。以信胜解二为得体。设有恶魔及诸外道。种种但坏。决定坚固。难坏难但。譬如金刚。极坚牢故。遂不堕破。故于佛法。得不坏信。佛法僧戒。此之四种。总名佛法。得不坏信。信四法故。即论所云四证净也。或法真理。名为佛法同体三宝。今任运得此不坏信。初地虽得。尚于华中而有犹豫。此犹豫者。异熟生摄。八地已上。一切决定。今举胜法。称不坏信。信于一切。但言四者。据胜境说。俱舍论云。信三宝者。离恶道因。信于戒者。离贱贫因。故此偏故。旧但有喻。义便不足。
　　经。流法宝光澍甘露雨。
　　赞曰。说法破恶生善功德。流演法光。照破痴等暗。淡注教法雨如甘露者。长诸众生善根牙故。或教法为说为文光。照显理故。义如甘露。可味重故。此亦如雨润萌牙故。
　　经。于众言音微妙第一。
　　赞曰。既说法音声胜妙功德。说法声韵。如频迦音。于一切众生声中第一。微者密也。善说深义。妙者好也。哀雅可爱。佛有五种美妙音声。一甚深如雷。二清彻远闻。闻者悦乐。三入心敬爱。四谛了而解。五听者无厌。此具后四。故说言音微妙第一。即是三十二中。梵音声相。功德最大。如经校量。
　　经。于深法义(至)见习相续。
　　赞曰。显达中道功德。缘起者。待缘而起。亦名缘生。此有三种。一受非爱道缘起。即十二缘生。五蕴为性。善恶趣中。能显现故。谓无明行识名色六处触受爱取有生老死。二受用缘起。即六识身为性。能受用境故。三自性缘起。即是本识为性。生死缘起之自性故。此三缘起。理妙难解。名深法义。法义弘博。名为广大。昔凡夫位。由迷中道缘起法故。便起常断二边鄙见。执无因起。如涅槃常。名常见。执后世果空无所有。名断见。此之二见所熏习种。在于本识。相续不断。今八地上。离分段生。达于中道三种缘起。二见现行种子习气。相续便灭。法执二见断。烦恼见随舍。此常断见现种相续。是迷缘起边鄙之法。故达中道缘起之时。彼皆永灭。旧云断诸邪见。本无此文。古人谓二见体即邪见。理未必然。不正名邪。二见亦是非四见之邪。唯损减见故。
　　经。演法无畏(至)乃如雷震。
　　赞曰。上二句。显处众说法无畏功德。下两句。显演法音声深大功德。由诸烦恼不深。无明皆已不行。亦无分别我他胜于己。处众说法。不是有能过自身者。是故无畏如师子吼。讲说谈论。其声若雷。隐振隐振。深而大故。前五音中。此第一也。
　　经。不可称量过称量境。
　　赞曰。此显德大妙逾心议殊胜功德。称谓言说。量谓心度。谓大菩萨。圣德广大。微妙难知。言说不可称。情度不可量。非七地已前说思所及。故非称量之境界也。此以下句。释于上句。由过彼境故。言不可称量。八地以上。刹那刹那。转增进故。初一刹那。过前二劫所修一倍。二念二倍。乃至上倍。过前无数。故非七地以前称量。旧经脱称。义仍难解。
　　经。集法宝慧(至)柔和微蜜。
　　赞曰。上二句。叹获圣宝功德。下二句。显离恶法功德。教理行果。法可贵重。名之为宝。于法宝中。慧为上首。此能引导一切法故。八地以上。于一切法。能堪能思能持。三慧久积。名之为集。慧既久积。是故能为大引导师。若无慧者。不能为导师。或圣者财宝。即七圣财。谓信戒闻舍慧惭愧。虽具此法宝。慧为上首。久已积集。能为导师。古经云集众法宝。文总无慧。难为导师。不谓不憍名正直。不粗不疏名审谛。不誷不戾名柔和。达细知深名微密。此下二句。古经所无。
　　经。妙达诸法(至)甚深实义。
　　赞曰。此叹能了真理功德。诸法真理。名甚深义。难以世俗慧见。分别心知。推求慧见。世俗智知。凡夫心见。二乘心知。眼识所见。余识所知。此等诸法。今诸菩萨。皆能妙达。后得智达俗。正体智达真。
　　经。随入一切(至)意乐所归。
　　赞曰。此叹乃达空有所归宗极功德。护法宗云。入者证解。有者有为无为。无者我及我所。即是三性。趣谓意况有趣无趣。意乐者。即缘有无之心。所归者。谓中道道理。名有无趣意乐所归。谓无漏智。是有无趣意乐。此无漏智所归。即真如境也。诸佛所说有无所趣意乐。究竟所归。真如之境。菩萨皆能随入证解。此显能达三性理也。清辨解云。世俗谛有。胜义谛无。无者空也。此之二趣意乐。究竟所归。即真空理。此诸菩萨。能随证入。旧云善知众生往来所趣及心所行。便非此理。或往来者。分别构画。心所趣者。空有三性及心所行。归真如三性。究竟心所行故。心即意乐。虽有此解。理路犹疏。
　　经。获无等等(至)共佛法。
　　赞曰。上二句。叹将绍佛位功德。下二句。显已邻佛德功德。大觉世尊。名无等等。无齐可齐故。第十地菩萨。座大宝莲花。十方诸佛。如王子受职法。以佛智水。灌洒心顶。令受佛住。今获此位。显绍尊故。力者十力。畏者四无所畏。不共佛法者。十八佛不共法。十力。略以五门分别。一尔名。二出体。三行相。四次第。五诸门。辨名有二。一列。二释。列名者。一处非处智力。二自业智力。三静虑解脱等持等至智力。四根胜劣智力。五种种胜解智力。六种种界智力。七遍趣行智力。八宿住随念智力。九死生智力。十漏尽智力。释名者。初总。后别。总名力者。能摧怨敌我。不可屈伏义。瑜伽菩萨地第四十九五十。及决择第五十七。菩萨藏经第五。显扬第四。对法第十四。并大般若经。皆释此相。与一切种利乐有情。功能相应。毕竟胜伏一切魔怨。大威力故。说名为力。故以能摧难屈名力。对法云。善降众魔。善记问论。故十名力。十者是数。力用不同。有此十种。故名十力。依六释中。带数释也。释别名者。因果相当。名之为处。若不相当。名为非处。故瑜伽云。净不净果。非不平等。如转变因。是名为处。处者建立义。依义。起义。能建立果为依。能起于果法故。因立处名。不平不因。与上相违。是名非处。于此二种。一切智。无滞智。清净智。离增上慢。名之为智。力义如前。各自所作三世三业。或顺现受。或顺生受。后受不定。名为自业。于此正知。名自业智力。静虑者四静虑。解脱者八解脱。等持者一切有心定。等至者一切有心无心定。于此正知。名静虑解脱等持持至智力。根者。信等五根。此众中上。名为胜劣。于此正知。名根胜劣智力。若从他信。以为其无。或观诸法。以为其先。成耎中上。爱乐胜解。名种种胜解。于此正知。名种种胜解智力。若广建立种种种性。或一乘。或三乘。或四乘。或五乘。或贪嗔痴等分行等。为至有情八十千行。名种种界。界是性故。于此正知。名种种界智力。若即如是诸趣门中。随顺正行。如实行者修不净观等。名遍趣行。或趣一切五趣之行。或诸外道沙门婆罗门。各各异见品类诸行。或此世他世无罪趣行。名遍趣行。于此正知。名遍趣行智力。若于种种有情众中。四方名字假设安立品类差别。随先过去。所有自体。八言说句。谓如是名一。生类二。种性三。饮食四。受苦乐五。长寿六。久住七。寿量边际八。于此八中。随念六种略所行行。有无量种宿住随念。六略行者。一呼召假名。二刹帝利等色类差别。三父母。四饮食方轨。五兴衰。六寿量。此等宿住。是过去境。住宿也故。于此宿住。而起随念。念俱行智。名宿住随念智力。诸有情类。临欲终没。名为死时。住中有等。名为生时。于善恶趣。死时生时。能正了知。名死生智力。一切诸漏所有随眠。无余永断。名为漏尽。于此正知。名漏尽智力。智者是体。力是作用。然力即智。更无别性。此中宿住随念相应智力。是邻近释。自余最初处非处。乃至漏尽。是所观境。智力是能观智。处非处乃至漏尽之智力。皆依主释也。二出体者。决择分五十七云。佛具知根。以慧根为体。对法论云。若定若慧。及彼相应诸心心所。菩萨地云。谓总五根为其自性。虽复三文不同。然体有五。一最胜体。故决择分。佛具知根慧根为性。二引出体。故对法云。若定若慧。三克实体。菩萨地云。五根为性。由慧胜故。且说十力慧为自性。所以但言处非处等智力。不言信力精进等力。依此即会决择文讫。四相应体。对法又云。及彼相应诸心心所。四蕴为性。五眷属体。五蕴为性。定共道共。无漏色等。亦为体故。此虽无文。理必应尔。遮犯戒垢。助摧怨故。三行相者。处非处力。于诸因中。如实知因。于诸果中。如实知果。及能降伏无因恶因诸诤论者。自业智力。于自所作受用果业。如实了知。及能降伏施福移转。不作而得。诸诤论者。静虑解脱等持等至智力。能现三神变。教授有情。及能降伏安住相违。异品怨害。诸诤论者。并能悟入有情心行。根胜劣智力。于诸有情耎中止根。部分差别。如实了知。及能为彼。如应如宜。为说正法。种种胜解智力。于诸有情耎中止品。净与不净。胜解差别。如实了知。净令增长。不净令离。种种界力。于诸有情劣中妙界。部分差别。如实了知。能如其根意乐随眠。依于彼彼趣入门中。无倒教授。如应安立。故对法云。悟入一切。可破随眠。遍趣行力。于一切苦能出离行。不出离行。如实了知。及令舍离不出离行。能正授与能出离行。对法云。悟入一切大小乘教所入境界。宿住随念力。于其前际本事本生。教教念已。为令所他心生厌离。心王净信。正为宣说。及降常论诸诤论者。对法云。悟入一切前生所集圣道因缘。生死智力。于诸弟子过往迁谢。当所受生。能正记别。及降断见诸诤论者。对法云。悟入一切当来功能性。漏尽智力。于自解脱。无惑无疑。及降于阿罗汉起增上慢者。对法云。悟入一切三界出离。此初二力。能说增上圣道。余八力。能说决定胜道。故具显示诸佛所作。四次第者。如来初得无上菩提。即便顿得。复次第起。初立一切无倒因果。起处非处力。次有希求欲界异熟。为说远离诸不善业。令行善业。起自业力。次有求离欲之道。教授令趣。起静虑解脱等持等至力。次观离欲者根。起根胜劣力。次观彼根为先所有意乐。起种种胜解力。次观意乐为先所有随眠。起种种界力。次令于所缘入门净而得起入。起遍趣行力。次由如应所缘趣入门加行。摄住心已。净修行已。为说中道。令真远离萨迦耶见。以为根本。常断边执。起宿住随念力。及死生力。次令永断一切烦恼。起漏尽智力。更有二解。次第如菩萨地。五诸门辨者。一分别门。二不共门。三平等门。四差别门。五引发门。分别门者。由三分别。一时分别。三世所知。随悟入故。二品分别。谓于一一自共相一切行相。随悟入故。三身分别。十方有情。各各差别。一切相续。一切事业。随悟入故。不共门者。唯有如来。有此十力。不共一切声闻独觉。菩萨分得。而未圆满。故今名近。平等门者。一切如来。皆悉平等。具足此力。无有差别。若就如来多所安住。是即诸佛展转不同。有一如来。多住此力。所余如来。复住余力。差别门者。如菩萨地。广说其相。恐繁不述。引发门者。复有三种。一方便。二根本。三发起。方便者。谓于随所建立教法。以众多作意定心起数数思恒行相。后便成满。根本者。虽通静虑皆悉有之。如来多住殊胜边际第四静虑。发起者有二种。一现前起用。以出世间后得世俗为体。而起作业。二居位本性用出世间正智为体。能发后得智。四无所畏。以五门分别。一尔名。二出体。三行相。四次第。五诸门。亦如菩萨藏经第四。显扬第四。瑜伽五十。对法十四。辨名有二。一列。二释。列名者。一正等觉无畏。二漏尽无畏。三障法无畏。四出苦道无畏。释名有二。一总。二别。总者。四是数名。无所畏者。于此四处。能自了知。怛然无畏。心无怯劣。无所疑虑。都无惊惧。故名无畏。别名者。正觉诸法。等觉诸法。名正等觉。诸烦恼漏。种现俱断。故名漏尽。说障碍法。染必为障。故言障法。说出离道。诸圣修习。决定出苦。名出苦道。于此四中。得无所畏。皆依主释。出体性者。五十七卷云。以信精进念定慧。及具知根为性。对法云。若定若慧。及彼相应诸心心所。又云。若起作用。后得智为性。若住自性。正智为体。此体有五。据胜。二智为体。发起。定慧为体。谈实。五根为体。相应。四蕴为性。眷属。五蕴为体。行相者。如经云。世尊自称我是正等觉者。复有沙门或非沙门。从他方来。佛慰劳言。安乐住不。乞食得不。遂于此中。有立难言。言正等觉无所未知。今问于他。一何相返。我于此难。正见无由。得安隐住。无怖无畏。自称我处大仙尊位。所以者何。摄受来者。令发胜心。闻佛慰问。发道心故。欲令诸人审谛于事。佛和尚问。况余不知。亦为后人。作其轨范。见来发心。应为引摄。非佛不知。仍言等觉。又如经言我诸漏永尽。后时天授行恶。佛常骂之。执曰性调。用常耎语。遂有难言。言诸漏尽。烦恼并亡。呵叱天授。爱语执曰贪嗔未灭。漏宁尽耶。一何乖返。我于此难。正见无由。安隐无怖。处大佛位。天授譬之恶马。楚毒方调。若不叱呵。返言怖我。执曰喻之慧象。随遂人心。故以耎言。即能调顺。非有贪嗔漏不尽耶。又如经言。我为诸弟子。说障碍法。染必为障。便不遮预流一来有妻子等。遂有难言。染必为障。圣仍畜妻。一何乖返。我于此难。正见无由。安隐无怖。处大仙位。耶行障诸圣道。畜妻障离欲道。初二果人。既未离欲。性或久成。故除耶。行。不断妻子。斯有何失。故诸染法。非不障也。又如经言。我为弟子。说出离道。诸圣修习。决定出离。决定通达。后有无学迦留陀夷。埋之粪壤。鸯掘摩罗。狱火焚身。遂有难言。圣道久修。望离众苦。无学既还受苦。何用修道之为。一何乖返。我于此难。正见无由。安隐无怖。处大仙位。实得无学。苦果定亡。示现惠因必有苦报。由此圣者未相受苦。起后教故。或决定业道所不排。不定之业。无学可尽。或苦异熟。无学不受。恶业尽故。有必障果。不成无学。彼言无学。受彼苦者。现居有学。犹未离欲。定成无学。故与为名。纵得神通。非不还等。世五通故。次第者。此中次第。依对法论菩萨地中。出苦为第三。障法为第四。对法云。前二是自利。初智后断。有差别故。后二是利他。远离所治法。修能治道故。菩萨地云。初正等觉。不共声闻。次诸漏尽。共二乘等。次出苦道。为脱众苦。求解脱者。后说障法。出道为碍。故二圣教次第不同。诸门者有五。一所为。二分别。三平等。四差别。五引发。所为者。等觉无畏。为趣大乘诸菩萨故。漏尽无畏。为趣二乘诸有情故。后二无畏。俱为求趣诸乘者故。如经言。谓我为诸菩萨声闻。说出离道。诸知集者。声闻藏中。除菩萨言。菩萨藏中。唯诵菩萨之言。理实通也。所余诸门。准前七力。怨繁应止。十八佛不共法。以五门分别。一名。二体。三行相。四差别。五诸门。辨名有二。一列。二释。列名。一无误失。二无卒暴音。三无忘失念。四无不定心。五无种种想。六无不择舍。七志欲无退。八精进无退。九念无退。十定无退。十一慧无退。十二解脱无退。十三一切身业智为前导随智而转。十四一切语业智为前导随智而转。十五一切意业智为前导随智而转。十六知过去世无著无碍。十七知未来世无著无碍。十八知现在世无著无碍。释名者。十八者数。佛者能成熟。不共法者所成熟。唯佛独成。余所无有。名不共法。或复余人虽似分得。而一切种皆不圆满。如来于彼一切。一切悉皆证得。于一切种。无不圆满。最极超过。殊妙第一。名不共法。独佛有义。是不共义。佛之不共法。名佛不共法。依主释也。合言十八不共法。带数释也。体性者。初二以身语业思为性。第三第九以念。第四第十以定。第五以想。第六第十一及后六以慧。第七以欲。第八以精进。第十二以胜解为体。如是合以思想欲勤念定胜解慧八法为性。此中遍行二。谓思想。善一。谓勤。别境五。谓欲念定胜解慧。所为十八法体唯是三蕴。谓色想行。身语二业。色蕴摄故。归本是思。若起作用。依后得智。若住自性。依正体智。若兼相应。四蕴为性。若加眷属。五蕴为性。行相者。阿罗汉。虽漏也尽。为乞食故。出游城邑。或与恶马及盗贼等共而游止。或践隔荆棘。高足越坑。入女人家。不依正理。而作语言。弃舍正路。而行耶径。如是误失。如来永无。阿罗汉等。或迷道路。或入空宅。扬声大叫。因不染习气。聚落露唇齿。而现大笑。现卒暴音。如来永无。阿罗汉等。犹有不染污。久远所作。久远所说。忘失忆念。如来永无。阿罗汉等。敛心方定。出则不定。如来永无。阿罗汉等。于有余生死。起违逆想。于无余涅槃。起寂静想。如来永无此种种想。住大舍故。阿罗汉等。不曾以智慧简择。便弃利乐有情之事。如来永无。阿罗汉等。于所知障清净。有未得退。谓志欲退。精进退。念退。定退。慧退。解脱退。如来永无。阿罗汉等。或于一时。善三业转。或非善三业转。如来三业。智为前导。随智而转。故无无记。唯是善性。阿罗汉等。于三世境。不能起心即解。故智是有著。不能一切悉解。故智是有碍。如来于彼。暂起心时。即知一切。是故智是无著无碍。差别者。十八中。初六。依三业清净说。无误失依身清净。无卒暴音依语清净。余四皆依意清净说。中六。于所依及果根。未得不退说。所依谓志欲。由此为本起精进。故名所依。余教说言。欲为精进依故。果谓解脱。由欲为先。后于涅槃解脱及一切境。起决定解。故名为果。欲所求故。精进念定慧名根。久修此四。生善胜故。起解脱故。后六之中。三业智为前导随智而转。乃是如来不共三业。知去来今。无著无碍。乃至则是如来不共之智。诸门者有五。一作业。二分别。三平等。四差别。五引发。作业者。谓由身语意业清净。以得不退。若行若住。映一切声闻独觉。三业清净者。初六作业。以得不退者。中六作业。若行若住者。后六作业。余门准前。恐繁且止。此中所说力无畏等。唯佛独成。今已分得。至绍隆位。故名为近。举此类余。佛法皆尔。旧经。合此位及功德。总为一近。
　　经。已除所有(至)险秽深坑。
　　赞曰。此叹离诸恶果功德。怖畏恶趣者。谓三恶趣。三恶趣果。可怖畏故。或八无暇。名可怖畏。余云恶道。名为恶趣。或五怖畏。名怖畏。虽初地离。今八地上。复离其因。因果总尽。故今称离。上生人天。故除恶趣。人天复有险恶深坑。无形二形黄门等类。及女人等。并名人中恶趣。此难救度。故名深坑。深可怖畏。故名险秽。如险秽道。亦如深坑。或起邪见。谤无因果。名秽深坑。如上所说。并通恶果。今皆超之。旧经总言。开闭一切诸恶趣门。义亦通也。
　　经。永弃缘起(至)诸有趣生。
　　赞曰。叹获无住涅槃功德。生死缘起。难可破坏。犹如金刚。能损众生。如刀如杖。谓缘起法。如似金刚。为刀为杖。能损众生。难可破坏。或恶趣是苦果。深坑是彼因。没而难出。故此缘起法。总谈生死。皆已永离。菩萨久离分段生死。或定能离一切缘起。证得涅槃。而不住中。常思三有四有七有九有二十五有五趣四生。示现随类。而教导之。永弃缘起。大智为先。不住生死。常思示现。随类教导。大悲为先。不住涅槃。旧云。而生五道以现其身。虽有大悲。无大智中能弃缘起。
　　经。为大医王(至)愈疾施安。
　　赞曰。此显善达机宜济利功德。医者意也。善识病源。妙闲药本。随时救利。立以医名。于此自在。名大医王。方谓方法。说药之教。术谓道术。救济之要。善知此二。立医王名。既识众生之根。故能应病而与其药。药既与之。其疾便愈。施其安乐。乐有五乐。一自性乐。乐受体。二因乐。能生乐受根境等法。三苦对治乐。寒热等苦。暂息灭时。生起乐想。四断受乐。谓灭定。五无恼害乐。无恼害乐复有四种。一出离乐。谓色无色界。二远离乐。谓出家者。三觉法乐。谓菩提。四寂静乐。谓涅槃。如菩萨地解此五乐。安即是乐。此中二解。一解菩萨喻。疗生死病大医王故。病即机感。药谓正法。二解。菩萨善解五明。知医方术。故能应病与药。愈疾施安。济现身病及后身病。故通二解。
　　经。无量功德(至)皆严净。
　　赞曰。此显内外殊胜功德。内体功德。皆已成就。及外佛土。皆严净故。若内德不成。而外土不净。
　　经。其见闻者(至)亦不唐捐。
　　赞曰。此显任运二利功德。若有众生。见闻菩萨皆蒙济利。随其病宜。皆能济拔。盲者得眼。聋者得耳。如是等类。菩萨举心。凡所指意。无非善事。初必益故。终无有作虚弃功劳。唐者虚也。捐者弃也。上四十句。别叹德已。
　　经。设经俱胝(至)亦不能尽。
　　赞曰。此总结叹德广道妙。设经多劫说。终难尽功德。百千十万俱胝百亿数那庚多亿亿数。少修业浅。述尚难穷。因广智幽。德陈难尽。故经十万个百亿亿亿劫。赞其功德。亦不能尽。
　　经。其名曰(至)等不等观菩萨。
　　赞曰。此即第三别列名也。于中总有五十六菩萨。旧有五十二。此剩五介菩萨。一妙慧。二莲花胜藏。三三摩地王。四胜魔。五殊宝盖菩萨。阙旧一宝胜菩萨。等观者。平等观理。观事。观诸有情。不等者。一观理不等。谓观真非俗。二观事不等。其义可知。三观有情不等。即可度者度之。不可度者不度之。或时等观。或时不等观。名等不等观。合此二也。
　　经。定神变王菩萨法自在菩萨。
　　赞曰。依定起神变。以化众生。名定神变。旧名定自在。但以入出诸定自在。无神变义。说法无碍。名法自在。
　　经。法幢菩萨光幢菩萨。
　　赞曰。梵云系都。此云幢也。于法自在。高显如幢。放光自在。亦如高幢。旧云法相光相。此语非也。但译经人。说如高幢。受者不知。谓指幢为相。如标相相似。是故谬也。
　　经。光严菩萨大严菩萨。
　　赞曰。光中有众彩。种种庄严。名光严。以种种宝行。庄严内身。名大庄严。
　　经。宝峰(至)宝印手菩萨。
　　赞曰。法宝高峻。名宝峰。言词高峻。名辨峰。旧言宝积辨积。积宝积辨。义稍疏也。手出宝施。名宝手。手上有印。印诸众生。令脱六趣。名宝印手。
　　经。常举手(至)无屈辨菩萨。
　　赞曰。招诸众生。劝之修善。名常举手。授与善法。名常下手。引颈望众生。常希拔济。名常延颈。旧云常惨。悲惨拔济义。菩萨无忧。故非惨也。六根暂观一众生时。一一根门。皆生欢喜。如父见子。名常喜根。若见众生。含笑先云。常起大喜。如王自在。名喜王。言词难伏。名无屈辨。旧云辨音。此义便爽。
　　经。虚空藏(至)宝施菩萨。
　　赞曰。虚空为藏。持以施生。名虚空藏。心持慧宝炬。照群生之痴暗。名执宝炬。以法宝施生。作吉祥事。名宝吉祥。旧名宝勇。施生。片得其意。阙无吉祥。常以七宝施诸众生。名为宝施。旧名宝见。道理成难。
　　经。帝网至慧峰菩萨。
　　赞曰。如天帝释有自在术。于一一事中。现一切事。网或众生。菩萨神通。以作幻术。网利众生。故名帝网。放大光明。犹如网珠。名为光网。旧云明网。所放神光不名明故。离诸定障。而入静虑。得大自在。名无障静虑。旧云。无缘观。观无所缘。其义非也。或无者无障。缘观者定。其义可知。智慧高峻。名为慧峰。先云慧积。与义便乖。旧经次有宝胜菩萨。此本无之。
　　经。天王菩萨(至)峰相等严菩萨。
　　赞曰。于法自在。犹如天王。名为天王。又诸菩萨名清净天。其中自在。如轮王故。渐得十力。能破四魔。名为坏魔。流注法宝。光明如电。自在如天。故名电天。旧名电德。德功德也。能现神变。自在如王。名现神变王。旧云自在生。即神变自在也。能以功德平等自严。如峰之相高峻颇道。名峰相等严。先云功德相严。相即峰也。义同名沙。
　　经。师子吼(至)山相击王菩萨。
　　赞曰。说法音声。如师子吼。无所畏故。名师子吼。说法之响。如云雷音。西方说雷是云声故。名云雷音。先无云字。汉雷非云。旧经除之。说法音声。如两山相击轰磕可畏。名山相击。自在如王。先云山相击音。其义同也。
　　经。香象(至)不舍善轭菩萨。
　　赞曰。象中之胜。名为香象。如势香象。故名香象。大香象者。更胜大故。先云白香象。白香象不如香象。故应名大香象。修行匪懈。名常精进。所修善法。犹如车轭。轭行者牛。向涅槃宫。不趣余故。菩萨常住善中。名不舍善轭。先云不休息。但得总意。未善义也。
　　经。妙慧(至)莲花严菩萨。
　　赞曰。其智殊胜。名为妙慧。先所无也。证净法界。如来家生。名为妙生。内含法宝。名为胜藏。如莲花未开。故名莲花胜藏。得殊胜定。自在如王。或复如王。殊胜之定。名三摩地王。三摩地者。此名等持。体即定也。此二菩萨。先本所无。以如莲花一乘妙德。而自严饰。或以莲花。恒自庄严。表五淤泥故。开敷智觉故。名莲花严。先云花严。亦同义也。
　　经。观自在(至)胜魔菩萨。
　　赞曰。诸有殷净三业归依。必应所祈。六通乘化。八难危怖。飞轮摧拔。作不请友。为应病师。救摄难思。名观自在。先云观世音。不唯观声。而济拔故。凡所游适。利益生。有大威势。名得大势。梵网者。如大梵王。能于一事。现一切事。网石诸梵。令其信伏。菩萨神通。网惑利乐。亦复如是。故名梵网。手执宝杖。扣击众生。令发胜心。勤求菩提。故名宝杖。德高莫上。故名无胜。常摧魔侣。故名胜魔。此先无也。
　　经。严上(至)珠髻菩萨。
　　赞曰。常修妙行。庄严佛土。名为严土。观无为法。不离心首。如以金为髻。故名金髻。常以智慧。严饰其心。如以珠为髻。故名珠髻。或一乘者。佛髻明珠。菩萨常修。故名珠髻。
　　经。慈氏(至)珠盖菩萨。
　　赞曰。母性行慈。身亦慈爱。以慈为氏。故名慈氏。释此本缘。如弥勒疏。先云弥勒是也。文殊师利。云妙吉祥。恒劝众生。作吉祥事。极殊胜故。云妙吉祥。起四无量。[雨/復]盖众生。如以珠宝而为盖故。名珠宝盖。此先所无。
　　经。如是上首三万二千。
　　赞曰。此即第四牒上总结。且举德高。故言上首。余之下位。略不足陈。故不二品三十一人。非今所烈。
　　经。复有万梵(至)东在会坐。
　　赞曰。上明圣众。下明凡众。凡众有三。一他方诸天众。二威灵八部众。此方诸天。入八部故。由此经文。合言会坐。三修行四部众。或分为四。释梵护世。别为一故。或分为五。他方梵王为一。他方帝释为一故。今此即初也。有万梵者。此总举也。论其梵王。数有万故。持髻梵王为上首者。此方初禅梵王故。法花云。尸弃大梵。光明大品等。旧经亦言尸弃等。顶持肉髻。似如来相。此是八地菩萨。增上生摄。为彰下经文对扬鹙子我见佛土清净若斯。故非凡也。举此显上诸梵皆来。从本无忧者色界也。欲界有忧苦。有逼迫事故。上界无之。四大洲界者。初禅大小。如四大洲故。以上从下处。所为来处为欲瞻仰礼拜供养听法者。说由四缘。来在会坐。旧本无本界之名。亦无来瞻礼供养意。虽言来听。不言会坐。下准此知。
　　经。复有万二千(至)来在会坐。
　　赞曰。此即第二他方帝释。帝释太住。在须弥顶。说从他方四洲来。亦是上方从下为名。以四大洲人所居处。在醎海中。非上处故。举胜天帝释。摄余他方六欲天众。
　　经。并余大威力(至)悉来会坐。
　　赞曰。此下第三威灵八部。于中有三。初明八部众。次明释梵等。后明会坐。此八部众。具大神用。名大威力。八部者。一天。一切天趣。俱名为天。二龙。本居大海。能兴云雨。三药叉。此名暴恶。亦名勇健。飞空而行。摄地行类诸逻刹婆。罗婆刹者。此名可畏。并食生肉血。有尾有牙。头状火燃。手脚有爪。四健达缚。此云寻香行。西方呼散乐。名健达缚。不事生业。寻食香气。作乐乞求。名寻香行。今此神鬼。常能作乐。食诸香气。故名健达缚。智度论云。是天伎神。常随诸天。其心柔软。福少诸天。举此上首。摄中有等。皆在其中。五阿素洛。此云非天。佛地论说。天趣所摄。行多谄诳。无天实行。名曰非天。如人恶行名曰非人。实是天趣。萨婆多宗。说为鬼趣。正法念经。说通鬼畜。罗睺阿修罗王。师子之儿。是畜生故。伽他经中。说天鬼畜三趣所摄。今依大乘。说唯天趣。本主所居。妙高山北大海之下。余住不定。六揭路荼者。旧云金翅鸟。今云妙翅鸟。鸟翅种种宝色庄严。不唯金故。此有四生。化胎卵湿。随力能食四生诸龙。举此摄余一切诸鸟。七紧捺洛。此云歌神。能唱歌咏。与健达缚。同事诸天。天须之时。更互来去。八莫呼洛伽。此云大腹。大蟒田蛟之流。举此摄余腹行之类。上标八部。虽摄威灵。此方尊高。犹未别列。故次第二列释梵等。释谓帝释。梵谓梵王。护世者能护世间四洲人故。即四天王。东方天王名持国。南方天王名增长。西方天王名丑目。北方天王名多闻。瑜伽说。住妙高山腹第四层级。俱舍说。住初金山顶。此乃两部不相违也。复云等者。等余空居欲界四天色界天等。
　　经。及诸四众(至)俱来会坐。
　　赞曰。此下第四修行四部众。苾刍如前。尼者女声。女具五义。名苾刍尼。邬婆索迦者。邬波近也。迦者事也。此名近事。复言索者。此是男声。即近事男。以具戒业。堪能亲近承事大苾刍众故。言近事男。邬波斯迦者。斯是女声。余义同前。即近事女。以具戒德。堪能亲近承事诸苾刍尼故。名近事女。古云清信男女。非也。
　　经。尔时世尊(至)而为说法。
　　赞曰。众圆满中有二。初列大众。后辨威仪。此第二也。文复有三。一标威仪。二举喻况。三显尊胜。此初也。三业翘仰。恭也。一心崇重。敬也。周环而睹。围也。遍匝顺化。绕也。四众有此威仪。如来应机为说。未演此经。前有说故。
　　经。譬如大宝(至)巍然迥出。
　　赞曰。此举喻况。须弥山者。此名妙高。水上高八万逾缮那。四宝所成名妙。妙是胜义。依今大乘。东面金。西面银。南面琉璃。北面水精。用此四珍之所集成。故名大宝。妙高山王处在大海。大海深量八万逾缮那。广量二十四万逾缮那。余七金山。外半半下。海准亦然。独妙高山。高大巍巍然。迥出于大海众山之上。海喻生死一切众生。山喻菩萨声闻圣众。妙高山王。喻于如来巍巍迥出。巍然者高大之貌。萨婆多宗。山踞金轮。大乘不然。故处大海。
　　经。踞大师子(至)蔽诸大众。
　　赞曰。此显尊胜。踞者坐也。如来处于无畏之座。名师子座。座为师子之形。显居上者得无畏故。座以众宝。帝青大青石藏杵藏末尼珠等之所严饰。名为胜藏。内身金色。外放神光。显此烧耀威德之光。映蔽一切诸来大众。若秋间之朗月光映众星。譬春日之洪雷声胦群响。皆由内德超绝。所以外形孤秀者也。
　　经。时广严城(至)名曰宝性。
　　赞曰。说法缘起分中。大文有四。此下第三说因圆满。于中有三。一明修行。献盖赞扬。二明请益。发问佛答。三显决疑。鹙子疑生。圣者广解。明修行中。大文复二。一明修身行。献盖等是也。二明修语行。说颂等是也。修身行中有三。一明宝性献盖。二明佛现神力。三明大众睹见之欢喜赞叹。初中有十。此文有四。一明住处。时广严城。二明行位。有一菩萨。三举族侄。离咕毗种。此婆罗门十六姓中之一姓也。四举名字。名曰宝性。与旧不同。其义可解。
　　经。与离咕毗(至)奉上世尊。
　　赞曰。此文有六。五明德属。五百童子并姓离咕毗。六明盖数。各持一盖。七明雕饰。七宝庄严。八明来至。往庵罗林。九明进上。各奉世尊也。持一盖者。显各各起四无量心[雨/復]众生故。七宝严者。显修七圣财助严无量故。七宝者。佛地论说。一金。二银。三吠琉璃。四牟婆洛揭婆。腊旧云珊瑚。五羯鸡呾诺迦。旧云车渠。六褐湿摩揭婆。旧云马脑。七赤真珠。赤虫所出。或珠体赤。余文虽说。随方所重。种种不同。经言七宝。以此为定。奉献佛者。表近修妙行。远报佛恩故。
　　经。奉已顶礼(至)却住一面。
　　赞曰。此文有一。第十见轨仪也。进奉虽善。情仍不足。所以郑重说虔仪。屈尊敬卑。故言顶礼世尊双足。修神通因。右绕七匝。虔恭事讫。情有所待。随类而立。故言却住一面。
　　经。佛之威神(至)大千世界。
　　赞曰。此下第二佛现神力。于中有三。一变多为少。二变小为大。三彰现其中。此有二文。一变多为少。合成一盖。表修四无量等种种妙因。同证一真法界故。二变小为大。[雨/復]三千界故。显真如理。遍充法界。无不在故。亦显无量[雨/復]一切故。又显因小而果大故。千四天下。有一轮围。名小千界。千小千界。有一轮围。名中千界。千中千界。有一轮围。故名三千大千世界。第三重千。故云大千。由此下言轮围山大轮围山。
　　经。而此世界(至)悉于中现。
　　赞曰。此下第三。影现盖中。下文云。十方神变示世间。一切皆如光影等。欲现世间因缘不实。故如影也。下文有二。一现此方。二现他界。此方有二。一现分量。二现众像。此初文也。显彼真如遍共相故。现世界量。表彼成佛得一切智故。
　　经。又此三千(至)河陂泉池沼。
　　赞曰。下现众像有二。一明别现。二总结之。别现有八。此文有五。一现四大洲之都山。妙高也。二现一瞻部之别山。雪山以下七山也。三现四洲之总山。轮围也四现小千等之总山。大轮围也。五现四洲之别水。大海等也。
　　经。及百俱胝(至)此宝盖中。
　　赞曰。此文有三。六现百亿四大洲。洲谓洲渚。四大洲渚。各在水中。故名为洲。东胜身。西牛货。南瞻部。北俱卢。寿命增减。处所形量。成坏之相。皆如瑜伽第四卷说。此经欲解深妙正理。故诸事相。略不释之。七现诸宫。日月等也。日月高下分量名字。如瑜伽等说。八现王国。并诸国邑等也旧文无之。此影现者。表成佛时得一切种智。如是皆现此宝盖中。总结之也。
　　经。文十方所(至)无不见闻。
　　赞曰。下现他方十方如来。及与彼佛所说正法。皆现盖中。盖中有声。犹如谷响。应本所说。而此可闻。本声影故。佛影可见。故言盖内无不见闻。此略不言诸众眷属。理准定有。非佛独居。法空说故。现他方者。表彼成佛能现一切佛净土故。
　　经。时诸大众(至)默然而住。
　　赞曰。此即第三。大众睹之。欢喜赞敬。心生欢喜。意怡乐故。身为踊跃。跳弄舞故。言叹希有。说不尽故。以手合掌。以目瞻仰。渴德情深。曾不暂舍。希法静听。默然而住。
　　经。尔时宝性(至)而赞佛曰。
　　赞曰。明修行中。上修身行。下修语行。财供不足。以身顶礼。身供不足。故偈扬赞。表归命之心深。显虔恭之道备。此明赞扬义轨。自下正述叹词。伽他梵音。此翻云颂。颂者美义。四句连属。文义巧故。旧云偈者。语讹略也。
　　经。日净修广(至)到彼岸。
　　赞曰。四句为一颂。此有十九颂半。旧有十八颂。于中分三。初有十一颂半。牒前事以赞扬。旧有十颂半。次有四颂。陈众益以称叹。古今相似。后有四颂。叙述别德。一一归诚。旧三颂半。初中有二。初十颂半。牒前事赞扬。旧有九颂。后有一颂。明现影意。初中复二。初三颂。牒现他方。旧有二颂。后七颂半。牒现此方。或总分二。初三颂。牒现他方以赞扬。后八颂半。牒现此方以赞扬。初中复二。初两颂。赞佛六净。后一颂。牒现十方。赞六净中。初一颂半。赞六德。后半颂。结申敬礼。此有四净。一目净。二意乐净。三定净。四彼岸净。旧经意乐名心净。彼岸净名已度。六根之首。目最为先。导引其身。无目不可。见事闻理。目用居先。于身端严。目妙为胜。故偏叹目。余根准知。言目净者。目有六胜。一净胜。离障翳故。二修胜。修者长也。若云间之半月。长入鬓故。三广胜。广阔也。与长相称。能阔大故。四妙端严胜。上下相称。厚薄得所。极婉丽故。五皎胜。皎者明也。明朗可爱。能彻视故。六色胜。青绀色故。喻中有之旧但有三。今者新译。犹如青绀莲花之叶。不同其莲花落结实。台露名莲。故目似叶。不似真莲。诸莲花中。青莲花似目。形势别故。不取余色之花。花叶团故。青莲花叶。极大皎洁。鲜净喻目。修长复阔。婉丽可观。含翠明皎。故以为喻。绀通众绀。今取青绀。三十二相中。佛眼大晴。青绀之色。仍有似环。周围绞之。故以青绀莲花为喻。已证第一净意乐。意乐者。广大阿世耶信胜解为体。佛意乐净。无杂意乐。纯利生故。胜过一切。故名第一。此乃所证菩提品类。故与证名。证第一净言。胜奢摩他等。奢摩他者。此翻为止。止住心故。即是定净。到彼岸者。即是菩提涅槃。佛已圆净。故名为净。不同二乘分得障在非第一净故。
　　经。久积无边(至)寂路者。
　　赞曰。此初二句明二净。初句明第五业净。第二句明第六名称净。无漏之行。名清净业。如海深广。时长修之。故言久积无边业耳。德既高胜。故获大名。遍十方刹。十号满故。名胜名闻。稽者至也。首者头也。以首至地。故名稽首。此乃敬礼之异名。大沙门者。此云息恶。佛果尊极。出过一切。故名为大。希夷者。涅槃宫也。听之不得。名曰希。搏之不得。名曰夷。希夷体寂。寂生死故。性本寂故。路者道也。向涅槃宫之路。即圣道也。如来能名初学根未熟者。开此寂路。能为根熟。导此寂路。名开导者。开者发义。导者引义。又寂路即希里。如尸陀林。名为寂路。故经说为憺怕路也。又能开导希表涅槃及寂路菩提之者。由佛其上六种净故故我今时稽首沙门。此能开导涅槃菩提。旧经上来已说一颂。
　　经。既见大圣(至)悉见闻。
　　赞曰。上来赞佛六净。此文牒现十方。近现大千。犹称奇事。后现此界。理绝心表。长行据近远而陈。颂中据胜劣而彰。所以先牒他方。后牒此界。妙用难测名神。转换旧形名变。文意可知。故不别释。
　　经。法王法力(至)此法王。
　　赞曰。下七颂半。牒现此方以赞扬。于中复二。初六颂半。赞佛三德。后有一颂。牒现此方。初中有三。初一颂半。叹佛从真起化德。次有四颂。叹佛得果利生德。后有一颂。叹佛违顺不动德。此初文也。佛于法自在。名法王。其法难屈伏。名法力。已过三界。名超群生。具此三德故。恒以法财。施于一切。或由法王以法力故。能超群生。后以法财。能施一切。一切圣者。法为资财。益自他故。虽财无畏。亦以施生。塞生死源。唯施法故。所以偏说。佛后得智。能善分别法自共相。自相者。色受想等。共相者。苦无常等。以法施时。能善分别。虽外起此作用。而无分别智。常观第一义。第一义者胜义。胜义体即真如。摧怨敌者。内观真义。能破三魔。外起化用。能破天魔。名摧怨敌。摧者破坏义。四魔千佛。为怨为敌。故名怨敌。非佛与之。旧经阙此。名而不动。不为魔怨所动乱故。义亦少成。既起二智。证理事门。已于诸法得自在。自在有十。花严经中。亦说十种。名同义别。如花赞第十卷说。今依摄论。一寿自在。能延促命。二心自在。生死无染。三财自在。能随乐现。由行施度。证此三果。四业自在。唯作善事。及劝他为。五生自在。随欲能往。此二由行戒度所得。六胜解自在。能随欲变。此由忍得。七愿自在。随所乐成。此由勤得。八神力自在。起最胜通。此由定得。九智自在。随言音慧。十法自在。于契经等。任运能说。二由慧得。今显由佛内具二智。故于此中而得自在。任运能宣。叹德一周。故申稽首。
　　经。说法不有(至)亦不亡。
　　赞曰。此下四颂。得果利生德。于中有二。初两颂得果。后二颂利生。得果中有二。初一颂。所说穷理果。后一颂。所证穷真果。此初文也。清辨解云。佛说诸法不有。不有空也。亦不无有也。依世俗谛。法相不无。依胜义谛。法相不有。一切皆待因缘立者。法所藉因。法所藉缘。因即是缘。故名因缘。且如有为。待无为立。其无为法。复待有为。真待俗立。俗待真立。空有亦尔。其所待藉。名曰因缘。因果为宗。所待为因。能待为果。故世俗有。胜义成空。以世俗谛。有我作受。胜义谛中。都无我等。故世俗谛。待胜义成有。其胜义谛。待世俗成空。我等既是昔凡妄执。故今圣者。胜义成空。虽胜义空。不坏俗谛。故善恶业。依世俗谛。亦不说无。亡犹无也。或此总依胜义谛说。空性离言。何空何有。有空法皆待因缘立故。胜义谛中本无我等。善恶之业。业性不亡。由凡执有。圣证成空。性本空故。非今始空。云亦不亡。不亡者不无也。色自性空。非色灭空。非今始空。故言不无。护法解云。依胜义谛。佛说诸法不有不无。不有空也。即遍计所执。不无有也。即依他圆成。所以者何。一切皆待因缘立故。空有事理相待建立。所待称因。能待称果。佛说因果。以为宗故。不可唯空。亦不唯有。要相待故。旧云生者。其义非也。诸无有法。不待因缘而生。但待立故。无我等者。显不有法。善恶之业亦不亡者。显不无法。生死业缘。此非无故。此显所说契空有理果。
　　经。始在佛树(至)所不测。
　　赞曰。此一颂。显所证穷真果。佛树者菩提树。菩提树下成佛。因以为名。在佛树下。于其复夜。降伏天魔。以十力降。伏魔名降魔。降魔之相。如诸教说。得甘露灭及胜菩提。灭谓涅槃。如甘露药。服得不死故。胜菩提者。能证真智。过二乘故。名胜菩提。然此所说涅槃菩提。非是一切分别之心所受所行。亦非一切思量之意所受所行。余心分别之所不及。余意思量亦不及故。摄大乘云。非心而是心。是无分别智。非是思量心。是无分别心。此甘露灭等。是无分别心所缘。非思量心之所取义。彼分别故。受者领纳。行者缘虑。或非余心所行。余意所受。别配心意。或甘露灭。即胜菩提。菩提性故。清辨解云。以佛证得空无所有甘露灭故。非心意所行。法体都空。何有心意而受行也。由此外道群邪所不能测。彼能测有。粗浅法故。不能测空。深妙法也。护法解云。所证涅槃菩提虽有。性微妙故。是智所证。非心意境。故诸外道群邪不测。由此下云。菩提者不可以身得。不可以心得。唯智所证。或上二颂中。初半颂。总叹所说空有道理。次一颂。别显空有之法。后半颂。叹深难测。一颂显空有法中无我。一句颂所执无法不有也。次有一句颂依他有后之半颂。颂圆成有。今此二性。法不无也。无漏诸法。皆是圆满成。灭及菩提。俱圆成故。遣所执断。依他证圆成。故此三别。此上明佛证三性理果故余不测。下之二颂。明利生也。于中有二。初一颂。明转法轮三宝出世。后之一颂。群生赉斯。能度生死。
　　经。三转法轮(至)现世间。
　　赞曰。此明转法轮三宝出世也。法轮有三。谓声闻独觉菩萨法轮。随机有异。法成此三。且准法花。于三七日中。思惟此事已。方趣波罗[打-丁+柰]。为五比丘众。转四谛法轮。此四谛轮。声闻之人。于三生等。行修习已。依蕴处界。证四谛故。名声闻法轮。独觉之人。于四生等。行修习已。依十二缘。证四谛故。名独觉法轮。菩萨之人。三大阿僧祇劫。修六波罗密。行十善巧。观于三性。证四谛故。名菩萨法轮。故大般若经云。世尊初转法轮之时。无量众生。发声闻心。无量众生。发独觉心。无量众生。发于无上正等觉心。证于初地二地三地。乃至一生当得无上正等菩提。此乃三乘通行法轮。若不尔者。第二七日。他化天宫。已说十地。何故不名转法轮也。彼非三乘同所修故。由此经中不名法轮。三转有二。一自转。二为他。自三转者。初转在见道。名印相转。次转在修。名应作转。后在无学。名已作转。为他亦三。一示相转。示其五人四谛相故。谓此是苦。此是集。此是灭。此是道。二劝修转。劝其五人修四谛故。谓此是苦汝应知。此是集汝应断。此是灭汝应证。此是集汝应修。三作证转。恐即其不信。佛引自身而终作证明。此是苦我已知。此是集我已断。此是灭我已证。此是道我已修。初一转时。解憍陈那入见道。第二转时至修道。第三转时成无学道。于一一谛。各各有十二行相。谓如于苦谛生圣慧眼为总。别于过去苦谛生智。未来苦谛生明。现在苦谛生觉。乃至道谛亦尔。一总法眼。三世别行相。合成于四。三转合有四十八行相。不过十二故。总名三转十二行相法轮。如法花赞第四卷中法轮章说。于大千者。大千世界百亿释迦一时同转。俱释迦化。故言大千。其轮能寂本性寂。本性寂者。即是真如本体寂理法轮境性。可名法轮。昔未转时。为种烦恼。生于现行。嚣烦所[雨/復]。今转法轮。生圣道故。烦恼都尽。本性真寂。其理便显。故言能寂。其本性寂。旧经云。其轮本来常清净。即法轮境性。名为法轮本来清净。彼意由转圣道轮故。法性之轮。本来清净。昔烦恼[雨/復]。今便显净。文隐难知。言法智者。三乘所获无漏正智。此时天人。方能证得。旧经云。天人得道此为证。天人得道。此本净轮。便为所证。与本便乖。由此三宝便现世间。三宝具足故。佛初成道。商人献麨。佛与三归。未来有僧。汝当归依。三乘圣僧。时未有故。转四谛已。三乘之僧。三宝方具。
　　经。以斯妙法(至)功德海。
　　赞曰。此之一颂。群生赉斯。得度生死。以斯妙法。牒上法轮。得果圆满。更无所畏。已超生死。更无所畏。故得涅槃体常安寂。故说佛是能度生死之大医王。我今稽首无边德。旧云一受不退常寂然。得本寂已。更不退转。故常寂然。便阙无畏无怖义。
　　经。八法不动(至)此能仁。
　　赞曰。次第三段。一颂明佛违顺不动德。八法者。一利。二衰。三毁。四誉。五称。六讥。七苦。八乐。得财位名利。失财位名衰。背面说恶名毁。背面说好名誉。对面说好为称。对面说恶云讥。遭逼迫名苦。得怡适名乐。由佛住三念住。八法不动。三念住者。一分随顺供养不喜。一分违背损害不嗔。一大众中半顺半违。亦不忧喜。如妙高山王踞金轮上。四方猛风。不能倾动。旧无八法。但有毁誉。译家脱也。好众生名善。恶众生名不善。佛于此辈。都无偏党。俱慈与乐。俱愍拔苦。愍者悲也。佛心行相。离所执著。如大虚空。平等而住。都无憎爱。孰者谁也。谁不宗承敬仰此能仁也。梵云释迦。此云能仁。且能且仁。佛本性。释此本缘。如瑜伽论。旧云人法。人中宝珍。阙无释迦。
　　经。以斯微盖(至)功德身。
　　赞曰。上赞佛三德。此之一颂。牒盖现影。赞述一周。故申敬礼。智见智也。功德福也。佛以福智而为身故。
　　经。十力神变(至)大智见。
　　赞曰。牒前前事以赞扬中。为第二明于盖内现影所由。显示世间皆性非实。犹如光影。非有似有。诳惑愚夫。令知虚伪。勿生封著。旧经无此。众既睹已。莫不惊叹。此希奇事。故我今礼。
　　经。众会瞻仰(至)不其相。
　　赞曰。下第二大段有四颂。陈众益以称叹。有上。初一颂身益。后三颂语益。此初文也。梵云牟尼。翻云寂默。能寂生死。证寂默法。故言寂也。诸有见佛能随顺者。莫不心生德清净信。不随顺者。近信不生。久必还起。佛现神通。慈愍拔济。唯向不背。于信者前。各各现身。为其说法。其信法者。亦各见佛。独为现身。现前利乐。余人所不能。故为不共相。
　　经。佛以一音(至)不共相。
　　赞曰。下有三颂。明语益。大文分三。佛有四无碍解。不叹辨无碍。说三无滞。即辨才故。一法无碍解。说法无滞智。二义无碍解。说理无滞智。三词无碍解。随诸方言音无滞智。四辨才无碍。巧说法义等七辨无滞智。此叹词无碍解。为利益也。佛以一音者。谓一刹那声。一方音声。一本质声。一法教声。宣说法时。八部四众。随类各解。随其方域。词韵不同。佛皆能同。彼谓各同。故成不共。九地虽能得词无碍。尚未圆满。今显圆故。
　　经。佛以一音(至)不共相。
　　赞曰。此叹法无碍解。说法逗机。应根应胜解。应界性。不同。故言各各随其所解。听者闻法。随其根性。普得受行。随获彼果。故为不共。一雨普润。禀不同故。
　　经。佛以一音(至)不共相。
　　赞曰。此叹义无碍解。佛说法义。先行恶者。闻法即怖。怖堕落故。先行善者。闻法欢喜。善路生故。耽生死者。闻法厌离。欣涅槃故。心不定者。闻法断疑。心正定故。三兽渡河。证浅深故。
　　经。稽首十方(至)于彼岸。
　　赞曰。下有四颂。叙述别德。一一归诚。有九稽首。旧三颂半。此中有六。一叹精勤。二叹离怖。三叹得定。四叹导首。五叹离漏。六叹得果。如文可知。谛者实也。行实精进。名谛勇猛。已除五怖。得四无畏。名得无怖。畏旧云得无所畏。而无怖言。佛已至定不共法。一切妙定。佛皆得故。旧经无此。结有九种。谓爱。恚。慢。无明。疑。见结。取结。嫉。悭。此九能结五趣四生。诸生自体亦如结。难可解故。缚有三种。谓贪嗔痴。此缚有情处生死故。
　　经。稽首普济(至)心解脱。
　　赞曰。此有二归。一叹慈悲。二叹得果。不依生死。出世间故。得诸有情平等趣者。证涅槃故。涅槃是有情平等所趣故。旧云善知众生来去相者。向涅槃来。出生死去。然义稍乖。心解脱者。已离烦恼。慧既解脱。相应之心。不复彼呴。名心解脱。佛于诸趣。已得此故。
　　经。牟尼如是(至)无所住。
　　赞曰。此有一归。叹证真空。清辨解云。善修空者。证真理故。如空无挂碍。如莲不著水。诸相已遣。更无所遣。生死尽故。出世愿满。更无所愿。故今稽首。如空无住。得真谛者。护法解云。善修空者。空有二种。一云舜若。此但名空。空者无也。即遍计所执。二云舜若多。此云空性。空之性故。体即真如。性是有也。善修所执空故。一切相遣。善修圆成空性故。一切愿满。由此归佛。如空无住。旧经似有文中仍阙。
　　经。尔时宝性(至)问我严净佛土。
　　赞曰。说因圆满中。自下第二明其请益。于中有四。初明宝性请益。二明佛赞敕听。三明宝性敬诺。四明如来广说。此初文也。阿云无。耨多罗云上。三云正。藐云等。又三云正。菩提云觉。总云无上正等正觉。如常分别。不繁述之。发趣者。五百童子。发心求趣。彼减问我严净佛土。此有二义。所严清净土。即土相状。能严修净佛土。即土之因。故问有二。一问净佛土状相。二问修彼之因。旧经愿闻净土行。问唯问因。不问土相。
　　经。作是语已(至)分别解说。
　　赞曰。此明佛赞敕听。有二。初赞。后敕。
　　经。于是宝性(至)皆希听受。
　　赞曰。此明宝性敬诺。善哉世尊。敬之词也。先本无之。
　　经。尔时世尊(至)严净佛土。
　　赞曰。下明如来广说。大文有二。初答前问。后劝严心。答问有二。先答土相。复次已下。答问严因。答土相中有三。一总标。次别显。后释所由。此总标也。凡土有二。一有情世间。二器世间。圣土有二。一菩萨二宝方。合此二种。假名为土。离有情等。无别土故。由有有情。方有器界。有情成菩萨。器界及宝方。菩萨本欲化诸有情。令得出世。方便变秽而为宝方。根本不为变器成净土。器是末故。所以今标诸有情土。是为菩萨修行所严清净佛土。故俗亦言人为邦本。本固邦宁。即同于此。旧云众生之类是菩萨佛土。文义不同。严净当来成佛之土。名净佛土。非菩萨时已名佛土。

　　说无垢称经疏卷第二(本)


　　说无垢称经疏卷第二(末)(至第三之始)

　　经。所以者何。
　　赞曰。自下别显有二。初征后显。此征词也。有何所以诸有情土。是所严土。
　　经。诸善男子(至)严净佛土。
　　赞曰。下有五重。旧有四重。阙此第二。亦可合新二以为旧一。名随化众生而取佛土。理虽亦同。然义难知五重分二。初二重。明随众生发心修行。即摄彼生。以严佛土。后三重。明随众生应以如是严净佛土而得成熟。即便摄受如是佛土。或初摄外凡生严变化土。后摄地前生严他报土。或初摄生。后摄行。二义虽殊。但以严众生土为严佛土。初中有二。初重明生众生生善离恶。即摄严净。后重明众生发起福慧。即摄严净。或初明众生发心修行。即摄严净。后明众生起余功德。即摄严净。或初明众生得乐离苦。即摄严净。后明众生增善灭恶。即摄严净。有三翻义。此初文也。以增长者。生起善故。或发心故。或得乐故。以饶益者。或离恶故。或修行故。或离苦故。旧云随所化众生而取佛土。合初二重。所资益有情名所化生。亦得。
　　经。随诸有情(至)严净佛土。
　　赞曰。此第二重。明随众生发起福慧。起余功德。增善减恶。即摄彼生。以严佛土。一一对前。有三翻释。
　　经。随诸有情(至)如是佛土。
　　赞曰。下有三重。明随众生应以如是严净佛土。而得成熟。即便摄受如是佛土。中有二。初一重。随众生应以如是严净佛土。而得息恶。即摄是土。后二重。明随众生应以如是严净佛土。而能获善。即摄是土。此初文也。调伏者。调和控御身语等业。制伏灭除诸惑业故。应以如是严净佛土者。修诸菩萨一切胜行。名严净土。严净土因故修因曰严。此中意说。随诸众生应以如是菩萨妙行而得息恶。即便摄此菩萨妙行。如自持。戒调伏他恶。严佛土者。本利生故。
　　经。随诸有情(至)如是佛土。
　　赞曰。此之二重。明随众生而得获善。即摄是土。有二。初明未得果者。随得果善。后明未得因者。随得因善。佛智者果善故。圣根行者因善故。得圣根者菩提心。得圣行者此后行。或圣根者信等五。其圣行者余万行。或圣者佛也。圣根即行。行为根本。而得圣故。或圣根者无漏慧。圣行者此余因。
　　经。所以者何(至)清净功德。
　　赞曰。此第三释所由也。文有二。初释所由。后举喻显。此初文也。先问后答。此中问意。前言诸有情土。即是菩萨严净佛土。有何所以。而今乃言随诸有情增上饶益。即摄彼生。以严彼土。佛言善男子。菩萨根本。摄受佛土。严净佛土。所为所作。皆为有情增长饶益起净功德。更不为余。故以有情增长饶益等。而为佛土。若诸有情。不增长善法饶益与乐起净功德。此非佛所化。不是菩萨严净佛土故。旧文略。意亦微有异。
　　经。诸善男子(至)终不能成。
　　赞曰。下以喻显。初喻后合。此喻也。此喻有四。一大。二空地。三宫室庄严。四虚空。其庄严者。以诸珍宝而庄严之。人于空地。不安宫室。于空不成。
　　经。菩萨如是(至)如是佛土。
　　赞曰。下合也。人如菩萨。虚空如所执人法体无。法为本故。但言法空。其空地者。喻依他性。一切有情造生宫室庄严等者。喻彼有情增长饶益生净功德证圆成实。即便摄受如是佛土。
　　经。摄受如是(至)非于空也。
　　赞曰。除菩萨外。一切有情。于其所执空无之法。摄受佛土。必不得成。返显必于依他有情增长饶益生净功德证圆成实。
　　经。复次宝性(至)来生其国。
　　赞曰。下第二答问严净因。于中有二。初答严因。后诸善男子如是菩萨随发菩提心下。显土因所为利益。今有十八严净土行。旧有十七。无此第三。十八番中。分之为七。初四如文。以六度合。名止息诸障。四无量。四摄事。巧方便。菩提分。此之四法。名发起说。息无暇。自守戒行。十善业道。三名寂静故。皆有二文。初皆出因行。后皆显得果。此初翻也。若诸菩萨发无上心土者。即是严待当净土因。次前文说诸有情土。是为菩萨严净佛土。故言菩萨自发心土处即是严因。内因既尔。外感发起大乘有情未生其国。旧经当第三大菩提心。五根为体。大愿为缘。以不退屈。而为策发。所有余义。如幽赞说。问。佛地经说。净土因圆满者。胜出世间善根所起。何故此众。说发心等。为净土因。答。彼据正因能反之因。能导行因。唯智为性。此据要由万行圆满。方感净土。故发心等为净土因。亦不相违。
　　经。纯意乐土(至)来生其国。
　　赞曰。此第二番。梵云何世耶。名为意乐。不杂恶名纯净意乐。意乐内纯净故。有不谄曲不虚诳瑕悟众生来生其国。内纯善直修故。旧云直心。直心之体。虽纯意乐。无有痴直故。
　　经。善加行土(至)来其国。
　　赞曰。此先所无。妙修福慧。如功而修。名善加行。故有发生善行有情。任持不舍善行有情来生。加行体慧。或通诸善。
　　经。上意乐土(至)来生其国。
　　赞曰。上者增上。凡修善时。发起增上猛利威势。名上意乐。故其善法有情来生。旧云深心增上猛利之意乐。亦是深心故。义得文疏。
　　经。修布施土(至)来生其国。
　　赞曰。此中六度。合名止息。止息障故。其体如前。布施除悭。外感能舍。戒舍犯垢。此即十善业道。故感十善有情来生。安忍除恚。故能感得三十二相。以自严身。三十二相。至下当知。由耐怨害。外感堪能忍受诸苦。由安受忍。外感柔和。由谛察忍。外感寂静有情来生。旧但云三十二相众生来生。理与此乖。勤除懈怠。外感可知。定除散乱。故感念知定者来生。由正念故得定。由闻思以定生。闻思二慧体正知故。又由念故得定。由定故以慧生。慧即正知故。旧本无此正念正知。慧除愚痴故。感入圣有情来生。入正定者。得见道等。此聚有三。一正定聚。入见道故。二邪定聚。诸邪见者。三不定聚。除二所余故。入正定即诸圣者正定。亦通凡夫。信定亦名正定。于理未乖。
　　经。四无量土(至)来生其国。
　　赞曰。下有四番。令名名发起。既除障已。发起善故。此以五门分别。一列名。二释名。三辨行相。四出体性。五辨差别。列名者。慈悲喜舍。释名者。瑜伽第十二云。缘无量境。普缘一切有情。起此四故。起无量行。行解亦复极广大故。感无量果。得大梵福。成如来故。名为无量。四者是数。带数释也。辨行相者。法界有情。总为三类。一无苦无乐者。无倒与乐名慈。无嗔为体。二有苦者。拔苦名悲。不害为体。三有乐者助喜。不嫉善根为性。复于无苦乐者。起离痴想。于有苦者。起离嗔想。于有乐者。起离贪相。平等欲令离诸恶故名舍。令舍恶故。善舍为体。出体性者。今为三法为体。谓无嗔不害及舍。辨差别者。此各有三。一有情缘。作有情想。二者法缘。不见有情。唯作法。后于诸法。离分别心。作真如想。名为无缘。此三之中。初共外道。次者共二乘。后唯菩萨。初三安乐。后一利益。感果可知。
　　经。四摄事土(至)来生其国。
　　赞曰。此以三门分别。一释名。二辨相。三出体。释名者。以此四摄。摄取众生。令向菩提。令得胜果。故名摄事。辨相者。一者布施。与布施波罗密别者。彼与他财。此后摄受。故二差别。二爱语。常说悦意。谛实如法。引义之语。远离[口*賴][口*感]。含笑先言。命进问安。随宜尉喻。乃至广说。依四净语。起八圣语。三利行。由爱语故。先示正理。随所学处。悲无染心。劝导调伏。安处建立。令获财位。出家离欲。轻安解脱。乃至广说。虽受大苦。倍生欢喜。虽处财位。而自卑屈。如奴如仆。如弥荼罗。如孝子等。四固事。以此义利。若劝他学。亦自修学。令他善根坚固不退。见已行故。彼倍增修。本摄众生。令向菩提。故得果时。解脱有情来生其国。出体者。施以无贪三业为性。爱语以语业为体。利行同事三业为体。合以二法为性。谓无贪及思。
　　经。巧方便土(至)来生其国。
　　赞曰。巧方便者。智慧之用。此有二种。一回向。二拔济。合有十二。至下当说。由此回向拔济二巧。故得果时。善观诸法有情来生。智因巧故。旧经云。于一切法。方便无碍。亦善观义。以后得智为体。
　　经。修三十七(至)来生其国。
　　赞曰。此三十七。略以五门分别。一释总名。二明位数。三出体性。四明修位。五有漏无漏。释总名者。菩提觉义。所求佛果。分是因义。此三十七。为觉果因。名菩提分。二明位数。略为七位。一念住。由念明记。慧于境住。邻近为名。此有四种。身受心法。观此四慧。是念住体。二正断。此有四种。一律仪断。已生恶法。方便断之。二断断。未正恶法。遮令不生。三防护断。已生善法。护令增长。四修习断。未生善法。修习令起。于此四中。精进起用。能正断故。名为正断。于所能断令生不生。体皆精进。故言正断。三神足。妙用无方曰神。即变化心神之所依名足。体即是定。此别有四。谓欲勤心观。为此四种。而修定故。定名神足。四根。出生善法名根。五力。难可屈伏名力。二体各五。谓信精进念定慧。如名为体。初修为善本曰根。后修难可伏名力。六觉支。觉者慧也。支者分义。此有二种。一觉即支。择法觉也。二觉之支。谓余六慧支分故。此有七种。谓择法精进喜念定舍轻安。三为别境。择法念定。三为善法。精进舍轻安。一为遍行。喜哾支也。七道支。道者圣道无漏慧根。支者分义。一道即支。二道之支。谓余七法。如前可知。此总有八。谓正见。正思惟。正语。正业。正命。正念。正定。正精进。其正思惟。以慧为性。在佛身中。无寻伺故。无嗔痴二。所发身语。名正语正业。无贪一种所发身语名正命。对五邪命。所以独立。此三身语。俱以无表色思为性。明体性者。三十七种。合体有九。一慧。二精进。三定。四位。五念。六喜。七舍。八轻安。九无表色。故瑜伽五十七言。信等五根。三十七品中不摄。何等谓有六法。喜安舍语业命。业命三即无表故。此中遍行一。谓喜。别境三。谓念定慧。善有四。信精进舍轻安。色法一。谓无表色。此说佛位。若非佛位。十法为体。成唯识说。正思惟说。是无漏寻。彼有二说。此义为正。修位者。念住正断神足。初修在解脱分善位。五根在暖顶位。五力在忍世第一法位。七觉在见。八道在修。有漏无漏者。唯位可知。见道前唯有漏。若见道后。可通无漏。乃至佛位。可唯无漏。广说其相。如对法说。
　　经。修回向土(至)众德庄严。
　　赞曰。此第七段。凡所修善。回向菩提。名为回向。不求生死。故得果时。其国具足众德庄严。回向即愿。愿向菩提。具众境故。愿以信欲胜解为体。
　　经。善说息除(至)趣无暇。
　　赞曰。下有三翻。合名寂静。寂静二恶故。一寂八难。即寂恶果。二寂犯禁十恶业道。即寂恶因。此初文也。八无暇者。旧名八难。恒受众苦。无暂闲暇可修善事求菩提故。八无暇者。三恶趣为三。四生盲聋喑哑等诸根不具。五世智辨聪恶邪见者。六佛前佛后。七生北俱卢。八长寿天。谓生色界。非圣天中。依成实论。天人四轮。能摧八难。一住善处。生中国是。此除五难。谓三恶趣北州长寿天。二依善人。谓值佛世。此除一难。谓除佛前后。三发正愿。谓正见心。此除一难。世智辨聪。四植善根。此亦除一。盲聋哑等。又修五行。除此八难。一受持戒。治三恶趣。二乐行法施。除盲聋等。三正信解。除世智辨聪。四近善友。除生佛前后。五生中国。除生北洲及长寿天。菩萨常说初四种轮。或后五行。息除八无暇。故得果时。离三恶趣及八无暇。无暇总也。恶趣别也。
　　经。自守戒行(至)禁之名。
　　赞曰。寂静之中。下止恶因。有二。一受善起恶。二性自为恶。此初也。守戒不缺。自恶数悔。他恶不讥。他善能赞。故得果时。其国尚无犯禁之名。何况有见诸犯禁者。
　　经。十善业道(至)来生其国。
　　赞曰。此止性自为恶。十善业道。略以三门分别。一出体。二释名。三辨果。出体者。不杀等。身初三。不妄语等。语次四。无贪等。意后三。俱以思为体。三业之体。皆是思故。成唯识云。前七业道。亦思为体。不但后三体是思故。身语表彰意之思故。假名表业。此思熏种。假名无表色业。体实非色。显扬论云。身语二色。性非善恶。表善恶故。假名善恶。故体即思。思有三种。一审虑思。审虑所作故。二决定思。决定将作故。三动发思。正起动作故。取此第三。为业道体。二释名者。十者数也。善者顺理益物义。业者造作义。道者所游履义。能通生义。此思类别名十。能有顺益名善。体能造作名业。成唯识云。此第三思。为前二思所游履故。通生当来异熟果等。亦名为道。游履者。缘虑引发义。与成业同然。瑜伽论第六十说。思是业。非业道。杀生乃至绮语。亦业亦业道。贪恚邪见。业道非业者。随转理门。随萨婆多等说故。成唯识论。真实理门。又彼亦是真实理门。彼论意说。若业道思。造作游履。可名为道。由第三思非业道思所游履故。不与道名。成唯识中。但说第三思为他所游。通生当果。与业道名。不相违也。又身语表由思发故。假说名业。所作业故。思所履故。假名业道。瑜伽依此复说。杀生乃至绮语亦业亦道。其实非业。可名为道。非能作故。邪见等三。彼此无别。释此别名。翻恶可知。如瑜伽论第八第九。三辨果者。有漏善业道得四非离系。无漏善业道得四非异熟。若互相资。各得五果。一一翻十恶业道说。如理应知。此中所言十善业道。极清净者。无漏业道。名极清净。非有漏故。明成佛时无异熟果。由行不杀。得后果时。寿量决定。离不与取故大富。上二皆等流果。离欲邪行故梵行。离虚诳语故所言诚谛。离粗恶语故常以暖语。上三皆增上果。间语故眷属不离。此等流果。离杂秽语故。善宣密意。此亦增上果。离贪恚邪见。得余三种。此三皆等流果。此中合说离杀盗离间语贪恚邪见六业。得等流果。余四得增上果。今互相准。如理可知。即厌繁文。故略不说。皆如瑜伽第八第九五十九六十。对法第七。成业唯识等广说。旧经云。善和诤讼。是不杂秽语果。善宣密意故。密意者。谓隐心理。若绮饰文辞。便翳理故。正直语者。便能宣义。言必饶益。是无贪果。若贪欲起。不饶益故。不嫉不恚。俱无嗔果。次嫉之体即是嗔故。若依新文。便无疑难。
　　经。诸善男子(至)则有寂静。
　　赞曰。自下第二显严土因所为利益。于中合有十七转。分之为二。初之八转。牒上十八番行之次第展转相。有后之九转相。明严土因所生胜果。此初文也。旧有十三转。初之七转。牒上诸番。后之六转。严土所生。此中第五转止息者。合牒前六度。止六蔽故。此第六转发起者。合牒前四无量摄事巧便菩提分法。发起自他二胜益故。此第八番寂静者合牒前二息八无暇自守戒行十善业道。寂众恶故。十八番中。第十六息无暇。第十七自守戒行。严此二因。人无恶器。严余十六因。器无恶人。旧经。初直心。次发行。发行合是深心。深心应是大乘心。然文倒错。发行为第二。道理难知。调伏者。牒上六度。伏六蔽故。如说行者无量摄事巧便道品。此四种修行故。第七方便者。即说八难自守戒行十善业道。此之三种殊胜方便。寂静恶故。
　　经。随其寂静(至)严净佛土。
　　赞曰。下有九转。显严土因所生胜果。于中有二。初之两转。明严前因感净土果。后之七转。明净土成更生胜果。此初文也。由严前因感胜众生。故言由此有清净有情。离恶而修于善。此乃菩萨本所欣求。乃为如来佛土清净。诸有情土。是佛土故。内有情界土。既为清净。外器界土。自亦清净。以心净故。佛土清净。
　　经。随其严净佛土(至)诸妙功德。
　　赞曰。下有七转。明净土成更生胜果。于中有二。初一转。能化利益果。后六转。所化利益果。此有二义。一是转法轮义。展转相生。故有彼情土。既有严净已。便能化他。故有法教。法教既施。化生妙福。生天人中。受胜福故。次有漏闻思修三妙慧生。妙慧生已。无漏智起。无漏智起已。生无漏行。无漏行生已。即八识心一切清净既净心已。得果圆满。无量妙德。无不具足。如是复名严净佛土。二是可施他义。彼有情土。既严净已。便可以十地教而教化之。有情土净。是十地故。法教既施。有无漏福。受十王果等种种福故。次后复有无分别慧生。无分别慧生已。复有后得智生。后得智生已。无漏行生。无漏行生已。八识心净。八识心净已。万德具足。遂致作佛。此愿由严净。土因已。感净土果生。感净土果生已。生此胜果。旧经此中唯有四转。阙无妙福妙行二种。合智与慧。而为一转。
　　经。诸善男子(至)严净自心。
　　赞曰。如来广说中。下文第二劝发严心。有二。初劝后释。此初也。
　　经。所以者何(至)严净佛土。
　　赞曰。此释所由。诸修行者。自心严净。外感有情器土亦净。自心不净。何得净地。所以菩萨自心清净。五蕴假者有情亦净。内心既净。外感有情及器亦净。佛地经言。最极自在。净识为相。故识净时。佛土便净。上来但说有情为土。本所化故。不说器界。有情土净。器界自净。不说自成。
　　经。尔时舍利子(至)杂秽若此。
　　赞曰。说因圆满中有三。自下第三明决疑也。于中有四。一鹙子疑生。二圣者慰喻。三佛现净土。四鹙子疑除。此初文也。乘前严心。遂此疑生。若心净故。有情土净。有情土净。器与净者。牒前文也。莫我释迦因心不净佛土杂秽。勿者莫也。此言意显乃是我佛先心不净。今成佛土。秽若斯耶。梵言舍利。唐曰春莺。以母辨才。指喻为号。显彼所生。故名为子。少闻多解。声闻上首。故佛加持。令兴疑念。
　　经。佛知其念(至)而盲不见。
　　赞曰。下圣者慰喻有二。初佛喻。有三。一问。二答。三告。此初文也。
　　经。对曰不也(至)非日月咎。
　　赞曰。鹙子答也。
　　经。佛言如是(至)而汝不见。
　　赞曰。世尊告也。初总告。为众生罪故。不见我之佛土严净。后别告之。我土严净。而汝不见。法花经云。我常住于此。以诸神通力。令颠倒众生。虽近而不见。众生既信伏。质直意柔软。一心欲见佛。不自惜身命。时我及众僧。俱出灵鹫山。又云。我净土不毁。而众见烧尽。忧怖诸苦恼。如是悉充满。是诸罪众生。以恶业因缘。过阿僧祇劫。不闻三宝名。乃至广说。即是此也。
　　经。尔时持髻(至)最极严净。
　　赞曰。下持髻喻。文有五重。一持髻告。二鹙子诘。三持髻喻。四鹙子指陈。五正理慰喻。此初文也。勿作汝心谓土不净。今此佛土最极清净故。旧文有三。无第二诘。乃合第三喻答。为第一。最后文中。复少差别。
　　经。舍利子言(至)严净云何。
　　赞曰。此鹙子诘佛净土相。
　　经。持髻梵言(至)亦复如是。
　　赞曰。此持髻喻。显庄严已前举喻。我见已下正示。欲界第六天。名他化自在。他为变化诸欲尘境。得大自在。而受用之。此最胜故。寄以为喻。虽知有漏非无漏喻。举近况远。令易解故。
　　经。舍利言(至)秽恶充满。
　　赞曰。下鹙子指陈。指所见秽。以征前净。
　　经。持髻梵言(至)为不严净。
　　赞曰。下正理慰喻。有二。初显彼心不净故见秽方。后显菩萨心净便见净土。此初文也。净心高下。行不严净。复谓佛智意亦有高下。而便见土恒不清净。故诸异生及二乘位。皆见土秽。
　　经。若诸菩萨(至)最极严净。
　　赞曰。此显菩萨心净便见净土。内心平等。功德严净。亦复谓佛意乐亦复净。便见佛土最极清净。故十地菩萨所见之土。常极清净。旧文稍殊。不依佛慧者。乍似不修佛慧。应云不依佛之净不等慧。谓佛慧不平故见土秽。义意大同。
　　经。尔时世尊(至)妙宝庄严。
　　赞曰。自下第三。佛现净土。佛土义。以八门分别。一显差别。二出体性。三显因行。四彰果相。五释分量。六解处所。七共不。八诸门辨。第一显差别者。佛地论第七云。佛身有二。一生身。二法身。若自性身。若自受用。俱名法身。诸功德法所集成故。若变他身。若他受用。俱名生身。随众所宜。数现生故。一切佛土。必有身居。身既有二。故土亦然。生身土通净秽。法身土唯清净。或身有二。一实。二权。实即法身。权即生体。土随亦二。净秽如前。佛地经说。佛身有三。颂曰。自性法受用。变化差别转。彼论云。自性法者。即是如来初自性身。体常不变。故名自性。力无畏等诸功德法所依止故。亦名法身。受用者。即受用身。能令自他受用种种大法乐故。变化者。即变化身。为欲利益安乐有情。示现种种变化事故。虽净法界体性无差。别而有三身种种相异。转变不同。故名差别。身既有三。土随亦尔。一法性土。二受用土。此二唯净。三变化土。通净及秽。成唯识论第十卷说。佛身有四。佛土亦尔。一自性身。依法性土。称赞大乘功德经言。是薄伽梵。住法界藏。说彼经典。住法性土也。二自受用身。依自受用土。三他受用身。依他受用土。佛地经云。住最胜光耀十八圆满也。四变化身。依变化土。此经所云住广严城也。初三身土。唯净非秽。后变化土。通净及秽。为十地菩萨。现身及土。非秽唯净。为地前菩萨二乘众现。通净及秽。若为分别烦恼及所知障未尽。未证二空真如者。所现身土。或净或秽。若为二分别障尽及已证二空者。所现身土。必是净故。佛地论说。三身有四句。一受用非变化。谓自受用身。二变化非受用。谓变化身。三亦受用亦变化。谓他受用身。四非受用非变化。谓自性身。亦同唯识。大般若经第五百六十八胜天王会第三卷说。佛有十身。一平等身。二清净身。三无尽身。四善修身。五法性身。六离寻伺身。第七不思议身。八寂静身。九虚空身。十妙智身。天王白言。何位能得如来十身。佛言。初地得平等身。通达法性。离诸邪曲。见平等故。第二地中。得清净身。离犯戒失。戒清净故。第三地中。得无尽身。离欲贪嗔。得胜定故。第四地中。得善修身。常勤修习菩提分故。第五地中。得法性身。观诸谛理。证法性故。第六地中。得离寻伺身。观缘起理。离寻伺故。第七地中。得不思议身。方便善巧智行满故。第八地中。得寂静身。离诸烦恼戏论事故。第九地中。得虚空身。身相无尽。遍一切故。第十地中。得妙智身。一切种智。修圆满故。天王复言。佛菩萨身。宁无差别。佛言天王。身无差别。功德有异。以一切法同一法性。故身无差别。诸如来身。具诸功德。菩萨不尔。故功德异。广说无量譬喻显之。故知十身皆唯法身。法依义。既有十名。是故真如随于胜德。亦成十土。一遍行土。二最胜土。三胜流土。四无摄受土。五类无别土。六无染净土。七法无别土。八不增减土。九智自在土。十业自在土。亦随能证。别分十土。依义别故。佛地论云。又余经说。有十种佛。即花严经。一现等觉佛。二弘誓愿佛。三业异熟佛。四住持佛。五变化佛。六法界佛。七心佛。八定佛。九本性佛。十随乐佛。前五世俗。后五胜义。随其所应。三身所摄。且随粗相配三身者。初五化身。次二法身。后三受用。既即三身。土亦三土。更无别义。瑜伽第四云。复有超过净居大自在住处。有十地菩萨。由极熏修第十地故。得生其中。即花严云。有妙净土。出过三界。第十地菩萨。当生其中。亦即十地云。现报利益。受佛位故。后报利益。摩醯首罗智处生故。梵云摩醯首罗。即瑜伽所云大自在。第十地菩萨也。第十地菩萨。将成佛时。往色究竟上。坐大宝莲花。成正觉故。感得此土。既成佛已。土便无边。更无别处。对法第六云。复有清净世界。非苦谛摄。非业烦恼力所生故。非业烦恼增上所起故。然由大愿清净善根增上所引。此所生处。不可思议。唯佛所觉。尚非得静虑者境界。况寻思者。此自受用土。唯佛所知。尚非十地二乘境界。况非圣住有寻思者之所能知。虽有诸教种种不同。及如上说。身土差别。不过三四。更不释余。如理应知。第二出体性者。自性身土。即真如理。虽身土体无差别。而属佛法相性异故。以义相为身。以体性为土。以觉相为身。以法性为土。体具恒沙真理功德。此佛身土。俱非色摄。非心心所。但依一如差别义说。自受用身。还依自土。谓圆镜智相应净识。由昔所修自利无漏纯净佛土因缘成熟。从初成佛。尽未来际。相续变为纯净佛土。唯以无漏色蕴。香味触相续四尘间断。亦声五尘为性。体具事相色法功德。对法所言。唯佛所觉。尚非得静虑者静虑境界。况寻伺者。即是此土。他受用身。还依自土。谓平等智大慈悲力。由昔所修利他无漏纯净佛土因缘成熟。随第十地菩萨所宜。变为净土。器亦以无漏色蕴四尘五尘而为体性。譬如世间人王国土。以有情界及器世界以为体性。离二无别王国土故。由此他受用身所有净土。亦以成十地菩萨五蕴。及金银等所成四尘等器土。以为体性。此卷上说。诸有情土。是为菩萨严净佛土。一切菩萨。随诸有情增长饶益。即便摄受严净佛土。乃至广说。十善业道土是菩萨佛土。菩萨成佛时。大富梵行乃至正见有情。来生其国。故知有情及彼器界。俱称佛土。持髻所言。我见释迦佛土严净。复有无量宝功德庄严。亦他受用土。持髻乃是第八地故。法花经言。众生见劫尽。大火所烧时。我此土安稳天人常充满。梵网经云。我今卢舍那。方坐莲花台。一花百亿国。一国一释迦。即他受用土。世亲菩萨净土论云。女人及根缺。二乘种不生。皆他受用土。此之佛土。佛所变化者。定唯无漏。菩萨变者。通有无漏。第八五识所变唯有漏。第六识或第七识及所变通无漏。其有情土。通以五蕴功德为性。其此器土。具十八圆满。佛变化身。还居自土。谓成事智大慈悲力。由昔所修利他无漏净秽佛土因缘成熟。随未登地有情所宜。化为佛土。或净或秽。如弥勒土净释迦土中。说无垢称经。足未按前。现秽非净。足按已后。暂令见净。说法花时。十方佛。净而非秽。未集已前。秽而非净。涅槃亦云。尔时三千大千世界。以佛神力。地皆柔软。无有丘墟土石沙砾。亦化土摄。随所宜生。而现土故。此土亦以有情五蕴及器四尘等。以为体性。佛变唯无漏。余有情变。通有无漏。第六识及所变。通有无漏。余识及所变唯有漏。虽有种种众宝庄严。依法出体。外土唯色。内土通五。所化有情五蕴成故。或似有功德。或似无功德。第三辨因行者。此上经言。发起无上菩提心正。是为菩萨严净佛土。菩萨证得大菩提时。一切发趣大乘有情。来生其国。纯意乐。善加行。上意乐。六波罗蜜。四无量。四摄事。巧方便。三十七种菩提分法。修回向。善说息除八种无暇。自守戒行不讥彼短。十善业道。合十八种净修佛土。皆净土因。经下文言。成就八法生于净土。香台品言。堪忍世界辨诸菩萨众。成熟八法。无毁无伤。从此命终。生余净土。一作思惟。我于有情。应作善事。不应于彼希望善报。二作思惟。我应代彼一切有情。受诸苦恼。我之善根。悉必回施与。三作思惟。我于有情。应心平等。心无挂碍。四作思惟。我应于彼一切有情。摧伏憍慢。敬爱如佛。五信解增上。于未听受甚深经典。暂得听闻无疑无谤。六于他利养。无嫉妒心。于己利养。不生憍慢。七调伏自心。常省己过。不讥他犯。八恒无放逸。于诸善法常闲寻求。精进修行菩提分法。观无量寿经。广说诸观生净土因。乃至孝养父母。奉事师长。十念成熟。皆净土因。佛地经论。及摄大乘。皆言胜出世间善根所起。唯说无漏善根为因。虽有如是诸文不同。各随所化。机宜不同。宜闻说行。非定唯尔。故对法云。非业烦恼力所生故。非业烦恼增上起故。然由大愿清净善根之所引发。总而言之。净土因者。一由善根。二由大愿。若不修善根。佛土无因。不发大愿。佛土无缘。因缘具足。方感果故。如是世有友资爱取润。方感内外二土果故。要修众行。以愿为资。方得生于佛土之中。不尔便无见佛闻法生佛土义。总相虽尔。然佛四土胜因各别。谓法性土。唯以二空无分别智。为其因缘。证法性理。唯此智故。自受用土。唯以自利后所得智。为其因缘。证事五蕴。唯此智故。他受用土。及变化土。唯以利他后所得智。为其因缘。般若经云。庄严佛土庄严佛土者。即非庄严佛土。是名庄严佛土庄严佛土。天亲论云。智习唯识通。如是取净土。非形第一体。非严庄严意。广如彼说。正与此同。此说佛土所化众生。其因乃别。其法性土。十地菩萨。亦以无分别智。为其因缘。圆满法性土。十地不生。分有证会。菩萨亦得。如前已说。故诸论云。初地已往生如来家。谓净法界。名如来家。于中证会。名为生故。自受用土。十地不生。知而不证。他受用土。十地菩萨后所得智。为其因缘。无分别智加行智等。为其助因。佛地亦言。无分别者。相资通论。理智不为事因缘故。若变化土。地前凡夫。以加行智。二乘亦以后所得智。为正因缘。此上所说。皆正因缘。若兼助因及缘助者。随应理土。以事行及愿为缘助得。若事土者。以理行及愿为缘助。生有漏土。以无漏为助。无漏土以有漏为助故。对法云。唯以大愿善根为因。而得生起。诸教所说。种种不同。皆随所宜。应时而说。非即决定。无垢所言。八法无疮。生于净土。佛地所言。胜出世间善根所起。此二皆是他受用因。无垢经言。发起天上菩提心土。乃至十善业道。是为净修佛土者。通说有漏无漏二因相资。生于他受用土。亦可通说生变化净土。观经所说诸观。及孝养父母等。乃至十念。为净土因者。此有二义。一云。准摄大乘等。西方乃他受用土。观经自言。阿鞞拔致不退菩萨。方得生故。非以少善根因缘而得生故。无著天亲净土论言。女人根缺二乘种等皆不生故。摄大乘论云。非唯由愿方乃得生。别时意故。如以一钱货得千钱。别时方得。非今即得。十念往生。亦复如是。十念为因。后方渐生。非由十念死后即生。为除懈怠不修善者。令其念佛。说十念力因生净土故。又说阿弥陀佛身量豪相如五须弥也。非他受用。何容乃尔。又观音授记经言。阿弥陀佛灭度之后。观音菩萨。次当补处。十地大形。说当补处。非他受用。是何佛耶。二云。西方通于报化二土。报土文证。如前所说。化土证者。鼓音王经云。阿弥陀佛。父名月上。母名殊胜妙颜。有子有魔。亦有调达。亦有王城。若非化身。宁有此事。故观经说九品生中。有阿罗汉须陀洹等。故生彼者。通有三乘。其土通是报化二土。若依前解。此是他受用身示现。亦有父母王国。实即无之。实无女人恶道怖等。九品生中。阿罗汉等。借彼名说。实是菩萨。二释任情。取舍随意。第四果相者。佛地经言。最极自在净识为相。彼论释言。佛无漏心。以为体相。唯有识故。非离识外别有其土。谓法性土。即法性心。此不离于无分别智相应净识。识实性故。自他受用及变化土。皆不离于佛后得智相应净识。然识有异。自受用土。即第八识。他受用土。即第七识。其变化土。即前五识。随应是彼后所得智相应识故。十地菩萨。见法性土及他受用土。地前三乘。见变化土。皆随所应。不离见者有漏无漏能观净秽。故此经言。若欲勤修严净佛土。先应方便严净自心。随诸菩萨自心严净。即得如是严净佛土。天亲菩萨般若论云。智习唯识通。如是取净土。故修智因果便识净。内识既净。外感众生及器世间国土皆净。广如经说。亦随见者所应之识。如前准知。第五分量者。佛地唯识皆说。法性土虽非色摄。不可说其形量大小。然依事相。其量无边。譬如虚空遍一切处。自受用土。十地经说。第十地菩萨。得生大自在宫。有十果相现。有大宝莲花座。周圆如十阿僧祇百千三千大千世界微尘数量出。第十地菩萨。座登正觉。既成佛竟。尽未来际。相续变为纯净佛土。周圆无际。众宝庄严。随法性土量无边故。他受用土。随十地菩萨所宜而现。或大或小。或劣或胜。前后改转。梵网经说。我今卢舍那。方坐莲花座。一花百亿国。一国一释迦。摄论等云。初地菩萨。悟十百门。见百佛土。一佛国土。三千世界。三千世界有百亿四天下。四天下各有一化佛。三千界中。有百亿化佛。初地菩萨。见百个百亿化佛一受用身。受用身居一大宝花台。花有百叶。叶即三千大千世界。一受用佛名卢舍那。百个百亿化佛名为释迦。不离一卢舍那身。有众释迦。二地菩萨。见一受用佛坐千叶莲花。乃至第十地见佛极大。花叶无边。且二地中。见初地所见十受用身卢舍那。千个百亿化身释迦。乃至十地。见九地所见无量受用身卢舍那。无量化身释迦。大千世界。佛数虽多。不离释迦之化。故名一佛所化。又小乘中。唯言一佛。无多化身。亦随彼机。说一佛也。或资粮道。见一四天下有一主佛。加行道中。见三千界有一立佛。初地以上。渐渐增故。故他受用土。其量不定。变化土。或净或秽。或小或大。前后改转。亦无定限。随生所宜。一时现故。无垢称经。佛足指按。大千界净。无垢将至。预变毗耶一城为净。说法花经。初变大千。次变十方。各二百万亿佛国令净。后更重变。故知大小随时不定。璎珞经言。毗卢遮那佛是法身。卢舍那佛是受用身。释迦牟尼佛是化身。故作是说。第六处所者。其法性土。即真如理。无别处所。自受用土。亦充法界。更无别处。他受用土。佛地经言。超过三界所行之处。彼论释言。非三界爱所执受。故离相应所缘二缚。随增言超过三界故。是道谛善性所摄。彼有三释。有义各别。有处说在净居天上。有处说在西方等故。有义同处。净土周圆。无有边际。遍法界故。如实义者。自受用土。周遍法界。无处不有。不可说言。离三界处即三界处。若他受用土。或在色界净居天上。或西方等。处所不定。法花亦言。众生见劫尽。大火所烧时。我此土安稳。天人常充满。十地所见。乃是报土。地前所见。乃是化土。随宜而现。何得定方别指一处。欲令众生起胜欣心。别指处所。随心净处。即净土处。化土必随三界处所。任物化生。即便现故。古人于此种种分别。三界之外。别有处所。以为净土。理必不尔。所化必有异熟识在。异熟识在。必是界摄。何得出界。由非界系。言超三界。非处有别。随所化故。第七共不共者。成唯识云。其法性土。一切如来同所证故。体无差别。自受用土。虽一切佛各变不同。而皆无边。不相障碍。余二佛土。随诸如来所化有情。有共不共。所化共者。同处同时。随应诸佛。各变为土。形状相似。不相障碍。展转相杂。为增上缘。令所化生自识变现。谓于一土。有一佛身。为现神通。说法饶益。如是土众生。宜闻释迦弥勒弥陀。此等诸佛。即共变之。于不共者。唯一佛变。诸有情类。无始时来。种性法尔。更相系属。或多属一。或一属多。如底沙佛。令释迦菩萨超九劫等。故所化生。有共不共。不尔多佛久住世间。各事劬劳。实为无益。一佛能益一切生故。由此变化他受用土。有共不共。第八诸门者。于中有十。一土主。二辅翼。三眷属。四任持。五事业。六摄益。七无畏。八游路。九所乘。十入门。第一主者。佛地经云。如来所都。谓诸佛土。诸佛为主。以殊胜故。非余所都。唯属世尊。或唯世尊摄受。非余。即三佛身。各于自土。为主非余。谓法性土体性唯一。法身为主。自受用土。虽遍法界。一一自变。名自为主。不相障碍。他受用土。及变化土。虽诸佛变。然一合相。亦一相身。各各随应摄受为主。不相障碍。二辅翼者。其法性土。及自受用。唯有佛居。而无辅翼者。十地菩萨。虽分能证。非是法身之能辅翼。法身无相。不说之故。他受用土。佛地经云。诸大菩萨众所云集。谓此净土。常有无量大菩萨僧。常来辅翼。故无怨敌能为违害。诸佛慈悲。于自识上。随菩萨宜现粗妙土。菩萨随自善根愿力。于自识上。似佛所生净土相现。虽是自心各别变现。而同一处。形相相似。谓为一土共集其中。佛地论云。如是十地所变净土。为是有漏。为是无漏。略有三义。有义无漏。自无漏种子愿力资故。变生净土。于中受用大乘法乐。能证真如。得真无漏。常见诸佛。故道谛收。有义有漏。谓自心中加行有漏净土种子愿力资故。变生净土。于中受用大乘法乐。七地已前。烦恼现起。十地修道烦恼。及所知障种。在第八识体。能持彼故。现受熏故。犹是有漏无记性摄。故非无漏。又非有情有二实身。身既有漏。所依净土云何无漏。故唯有漏苦谛所摄。如实义者。十地菩萨。自心所变净土有二。第八所变。唯是有漏。有漏第八相故摄故。为有漏身之所依故。虽无漏善力所资熏。其相净妙。而是有漏随加行等所现亦尔。若随后得无漏心变净土影像。是无漏识相分摄故。从无漏善种子生故。体是无漏。道谛所摄。其变化土。三乘众集。二乘圣人菩萨凡夫之所集故。佛所变者。唯是无漏。余所变者。有义唯有漏。无漏后得不能变为净土相故。有义亦无漏。无漏后得随佛所变增上缘力。亦变事相。理不乖违。故此释善。第三眷属者。佛地经云。无量天龙人非人等。常所翼从。其法性土。自受用土。二无辅翼。无相如前。他受用土。唯有天人。以为眷属。无有余类。虽超三界天等仍是三界摄故。净识如是摄受变现。为严净土。故不相违。或为成熟所化有情。示现如是变化种类。如为调伏劫比拏王。现化无量转轮王众。眷属围绕。或佛自化。或诸菩萨化作此类。住持净土。庄严供养。引导他方。翼从如来。无量寿经亦言。命命鸟等。皆是阿弥陀佛之化作。化为二乘。庄严净土。亦复如是。变化土中。亦以真实八部辅翼。他受用土。菩萨为真。二乘八部。皆为权现。非是真实得生中。变化土中。二乘八部。皆是真实。十地菩萨。皆为权迹。十地不应生变化土。权示化形生于中故。第四任持者。法性二依。不假任持。自受用土。自法乐持。他受用土。佛地经言。广大法味乐所持。十地菩萨。大乘法味喜乐所持。食能令住。是任持义。已超三界。性是无漏。能断有漏。不应名食。是任持因。故亦名食。如有漏法。虽障无漏。然持有漏。得名为食。无漏亦尔。虽断有漏。然持无漏。云何非食。诸佛菩萨后得妙智。能说能受大乘法味。生大喜乐。又正体智。受真如味。生大喜乐。法味生大喜乐。能任持身。令不断坏。长养善法。故名为食。七地以前。犹分段生。非不资于段触等四。八地以上。及一切佛。不资段食。可说资余。诸论说为示现依止住食摄故。若变化土。实资四食。亦得资法味为食。如闻妙法花六十劫住故。然此经下菩提分品言。既餐不死法。还饮解脱味。以涅槃不死而为食者。所证妙境。生于喜乐。可名食故。能持无漏。亦与食名不相违也。然此食体。诸教不同。广如别章及法花疏。第五事业者。其佛法身。或唯自利。为二身依。或通二利。自受用身。唯有自利。若他受用及变化身。唯属利他。为他现故。佛地经云。作诸众生一切义利。佛虽寂定。由先所修。如行愿力。任运能作一切有情一切义利。他受用土中。多说妙法。少作神通。作利十地菩萨义利。变化土中。多作神通。少说妙法。作利三乘一切义利。第六摄益者。自性身土。及自受用。已断圆满。不说摄益。其他受用摄益义者。佛地经云。灭诸烦恼灾横缠垢。即诸烦恼名缠垢。如是即名诸灾横因。烦恼缠垢。此中无故。所作灾横此中亦无。或烦恼者。即十烦恼。三界见修。合有一百二十八种。缠有八种。谓无惭无愧惛沉睡眠掉举恶作嫉悭。垢有六种。谓害恨恼谄诳憍。灾横即是彼所发业。及所得果。所知障中。种名烦恼。现起名缠垢。离此二种。名为摄益。如世封主。虽不摄受。但不为灾。对户亦言主摄益我。此亦如是。又现证得得解脱烦恼灾横缠垢殊胜福智。故名摄益。化身二中。二乘圣者。唯此亦尔。凡夫菩萨。虽未永断。制伏现行。亦名摄益。地前名为损力益。能转道故。然此诸位。分别二障。此心中渐能制伏。于四善根加行道中。能顿伏尽。初地顿断。名为摄益。俱生二障。加行道中能渐伏之。十地随应能渐断之。初地已上。能顿伏尽。故名摄益。第七无畏者。内无损益。外无怖畏。法性身土。自他受用。及变化身。久已无畏。佛地经云。违离众魔。魔即四魔。是怖畏因。由此能生诸怖畏故。佛皆无彼。故无怖畏。他受用土。十地菩萨。离粗四魔。无五怖畏。烦恼蕴死。渐断位次。随应说之。其义可解。变化土中。三乘圣者。亦分能离。十信菩萨。八相成道。能伏天魔。加行道中。亦能制伏分别烦恼。离烦恼魔。十住第四生贵住中。舍离生死。出三界故。分离死魔。入初地时。分离分段死。亦名分离五蕴之魔。是故无畏。第八游路者。佛地经言。大念慧行。以为游路。彼论释言。若诸如来大念。即是无分别智。由念安住真如理故。无分别智。为法性土所游之路。大慧即是后所得智。分别诸法真俗相故。为二受用。及变化路。此二皆有造作净土增上业用。故俱名行。通生净土。故俱名路。或大念行。是自利行。内摄记故。是法性土。及自受用路。大慧行者。是利他行。外分别故。是他受用。及变化路。上说佛已。十地菩萨大念者闻慧。大慧者思慧。大行者修慧。以此三慧。随其所应。亲疏相资。为其有漏无漏土路。三慧皆通有无漏故。若变化土。地前三乘。亦以三慧。为其游路。二乘修慧。亦通无漏。凡夫菩萨。唯是有漏。为其游路。第九所乘者。御此所乘。行彼路故。佛地经言。大止妙观以为所乘。止谓三摩地。等持也。观谓波罗若。慧也。止观等运。故名所乘。路是总位。位中止观。别名所乘。佛之三身。恒乘于此。入三佛土。十地菩萨。乘此入于他受用土。地前三乘。随应前乘此止观品。入于净土。若化秽土。通散定慧。以为所乘。不尔无由生佛土故。第十入门者。从此入门。御彼入故。佛地经言。大空无相无愿解脱。为所入门。解脱者涅槃。缘之妙智。名之为门。或无漏智。亦名解脱。离系缚故。因此三门。入净土故。且一义云。因无相门。入法性土。观法无相。证真如故。因无愿门。入自受用土。于三界中。无愿求故。因空门。入他受用及变化土。达二无我。入二土故。或云三门皆入三种佛土。论说三门。或各别观三种自性。或皆能观三种性故。此说佛门。若诸菩萨。因此三种无漏之门。入他受用土。若地前二乘。亦因三无漏或复有漏。入于化土。凡夫菩萨。唯因此三有漏等持。入于他土。不名解脱门。非无漏摄故。理实他受用及变化土。皆有事乘游路门等。为令有情欣乐实德。故就行说。其法性土。及自受用。皆量无边。不说别有事门等相。他受用土。既有分限。皆依莲花而方建立。佛地经云。大宝莲花之所建立。观经亦言。作悬鼓想。有莲花座。化土不定。或有或无。唯此佛土。无莲花故。佛现土中。文有其三。一明佛现。二举喻彰。三显众观。此初文也。菩萨之心。由来见净。声闻劣意。未睹净方。令变下情。令见净刹。故假指按大千方变。此化净土。令凡见故。
　　经。譬如功德(至)宝庄严土。
　　赞曰。此举喻显。宝庄严佛。他受用身。宝庄严土。即无漏土。佛身不改。唯土变净。举他报土。以喻化土。或假喻显。佛举宝身。其土亦尔。
　　经。一切大众(至)坐宝莲花。
　　赞曰。下明众观。暂变彼心
念为平等。故见坐花。见土亦净。未久心净。故令暂见。久者必由行成。近者佛令可得。
　　经。尔时世尊(至)佛土不。
　　赞曰。下第四鹙子疑除有三。初指土为问。次鹙子喜答。三述理除疑。此初文也。
　　经。舍利子言(至)严净悉现。
　　赞曰。此鹙子喜答。
　　经。告舍利子(至)杂秽土耳。
　　赞曰。下述理除疑。此文有三。初总告。次喻示。后结成。此初文也。者如义。我心久净。土净如此。为愍劣生。随现劣生土。土本非我所严故。三乘众生所宜见故。
　　经。舍利子(至)其食有异。
　　赞曰。此喻示也。妙高山顶三十三天。四面各八。帝释居中。而为主故。旧言饭色。色见类义。
　　经。如是舍利子(至)所见有异。
　　赞曰。下结成也。此且总成。佛土虽同。唯释迦土。有情心异。见净秽殊。地前三乘。见土秽故。十地菩萨。恒见净故。
　　经。若人心净(至)妙宝庄严。
　　赞曰。下别结净。如有持髻心净。便是净故。
　　经。当佛现此(至)正等觉心。
　　赞曰。下品第四段利益圆满。有二。初大乘益。后小乘益。大乘益中。初明二益。后摄神足。此初也。初得无生在初地。任运无生在八地。既闻严净。明彼未知佛之净土。今得无生。故入初地。或时无生。得入八地。发心有二。一创发。始入初劫。二无漏发。在初地前。未得初地。故知发心方入初劫。
　　经。时佛世尊(至)还复如故。
　　赞曰。无变净方。令兴大意。大果斯得。故摄神足。虽小果亦证。不为斯现净土故。所以后说。
　　经。求声闻乘(至)善解脱。
　　赞曰。下明小益。知无常者。见土转变。顺无常理。违苦谛故。此文见道。远尘者无间道。断障故。离垢者解脱道。离垢证无为故。得法智故。名法眼净。永离诸漏。烦恼障尽。离所缘缚也。心善解脱。离相应缚也。此明证得阿罗汉果。旧云。不受诸法。不取我我所。不受生死果故。意解者。心解脱故。

　　说无垢称经赞卷第二(末)

　　天保六乙未中冬中七日昼写毕沙门游识


　　说无垢称经赞卷第三(本)

　　　　大慈恩寺沙门基撰

　　显不思议方便善巧品第二

　　于中略以四门分别。一科品次第。二诸方便摄。三释品名。四出品体。科品次第者。身下有十一品。是第二正陈本宗分。一显不思议方便善巧品。二声闻品。三菩萨品。四问疾品。五不思议品。六观有情品。七菩提分品。八不二法门品。九香台品。十菩萨行品。十一观如来品。菩萨地云。一切菩萨。当云何学。谓有三种。一所学处。二如是学。三能修学者。瑜伽十七地。摄论十殊胜。皆略为三。一境。二行。三果。并同菩萨地。谓先要知所学之处。次应依彼如是而学。然后方成能修学者。若不识知苦乐善恶。凡圣真妄一切境界。不能发起厌苦欣乐。修善断恶。舍凡就圣。证真离妄种种胜行。行既不修。果何以获。故先知境。次修妙行。后得果成。此经正宗。明大乘理。故从方便。终至香台。此九品。是菩萨境。次菩萨行一品。是菩萨行。后观如来一品。是菩萨果。菩萨地中。所学处有五。一所化处。此观有情品是。一切众生为所化故。二利行处。方便品。声闻品。菩萨品。问疾品是。利他行故。三真实义处。菩提分品不二法门品是。尽所有性。如所有情。等道理故。四威力处。不思议品是。神通威力等故。五菩提处。香台品是。明佛所有殊胜德故。菩萨地云。最先应达所化机宜。方名发起利他胜行。次知实义。可断可修。于威力门。修成自利。次于果位无上菩提。爱乐希求。精勤修证。今此不然。九品境中。菩萨所修。他利为首。故初五品明利他行。威力门中通他利故。神通威力唯他利故。恐言他利有实众生。今破执真。显皆非实。唯有情情。以为所利。故次一品明所化处。他利既周。应修自利。故次二品明真实义处。此二门中。修自利。故从于果德爱乐希求。故次一品明菩提处。他利五品中。初四品。明隐迹利他。后之一品。明显迹利他。四品隐迹利他中。初一品总叙权。后三品别叙权。声闻菩萨。别叙昔权。问疾一品。别叙今权。此方便品。总叙权也。又初九品。所学境中。分之为二。初八品。别明二利。后香台一品。总明二利行。别明二利中。初至观有情六品。明利他行。后菩提分不二法门二品。明自利行。利他六品中。初五品。明能利。后观有情一品。明所利。能利五品中。初四品。明密权能利。密为权迹。行利他故。后不思议一品。明显权能利。显为权迹。利行他故。密权四品中。初一品。总叙密权。后之三品。别叙密权。声闻菩萨。叙昔密权。问疾一品。叙今密权。今此方便。总叙密权。故为首唱。显不思议方便善巧品。诸方便摄者。依菩萨地第三十五卷。菩萨方便善巧。有十二种。依内修证一切佛法。有其六种。依外成熟一切有情。亦有六种。依内修证有六种者。一于有情。悲心俱行。顾恋不舍。二于诸行。如实通知。三于无上菩提妙智。深心欣乐。四顾恋有情不舍生死。五知诸行故轮转生死而心不染。六欣佛智故炽然精进。依外成熟有六种者。一能令有情以少善根感无量果。谓劝有情。舍微劣物。乃至最下唯二麨团示。施鄙秽田。乃至蠢动傍生之类。回求无上正等菩提。此施善根。物田虽下。由回向力。感无量果二令有情以少功力引大善根。若信耶斋戒。为说八支圣斋戒法。乃至为他宣示佛教。令生净信。彼但由此一念善信。尚能摄爱广大善根。况其相续。能以供具及劝。他以供具供。养亦能遍喜十方一切诸供养事。常修六念。想归礼十方一切佛法僧宝。愿以自身。普代受苦。有所违犯。想对诸佛。发露悔性。如是自作。亦观他为。又得菩萨胜神通者。化作种种诸变化事。往于十方佛僧所摄大福聚。常修无量。亦劝他为。三于圣教憎背有情。除其恚恼。四处中住者。令其趣入。五已趣入者。令其成熟。六已成就者。令得解脱。为欲成辨后四种故。复修六种方便善巧。一随顺会通。二共立要契。三异分意乐。四逼迫所生。五施恩报恩。六究竟清净。随顺会通。为通经义。共立要契。勤行善事。后以资什。方施彼等。彼若不能速疾修道。后时于彼皆不施与。唯为利彼。非余意乐。有不施等。若有家立。应告家属。有不知恩犯戒者等。当断常赐衣服等物。或当摇打。由是彼怖所为治罚。便勤断恶。勤修诸善。彼虽不乐。强逼令修。若于有情随力施恩。彼希报德。劝令修善。受报恩者。语言世事。非以相酬。要当知父母恩。乃至受持净戒。乃名大报我之恩德。若住第一地。生睹史多天。令诸有情念其菩萨当得菩提。愿在所生。常得值遇。令诸有情起此乐故。乃至广说。是名六种方便善巧。今此即是后之六种。依外成熟一切有情方便善巧。上下文中。随义皆有。不能繁引。又方便有四。一进趣方便。如七方便。二施为方便。即方便善巧波罗密多。三集成方便。诸法同体巧相集成。如说真如具恒沙德智为门等摄一切法。故十地云总同成别异坏等。四种巧方便。实无此事。应物施为。谓三业化等。此中即是第二第四方便。又解有三。一接下方便。唯为下人。二显上方便。唯显胜妙。三通彰方便。遍在上下。此乃接下名方便也。现身疾等。因说法故。亦可显上。叙其德故。赞叹如来功德胜故。亦通第三通彰方便。此意本是接下方便。为大居士现身疾等。因缘妙法。令发心故。又有二种。一回向。二拔济。此拔济也。释品名者。利乐仪轨曰方。应时而济曰便。顺理益生为善。智用殊妙为巧。然有方便。下位可知。今显非彼言境超下位之情。说名不思议。今明此事。故复名显。其不思议方便。乃为所显。教为能显。旧经文阙。如初已陈。出品体者。用后得智为体。诸教云。十度之中。后五皆以择法为性。品下亦言。善于智度。通达方便。相以身语。而为自体。为大居士现身有疾。是身方便。因说妙法。劝彼发心。是语方便。下文自显。故不引之。发身语本。即是方便。意相难彰。故经不说。
　　经。尔时(至)名无垢称。
　　赞曰。此一品中。大文有三。初标能为善方便者。次已曾供养下。谈其实德。后为欲成熟诸有情故。以善方便下。彰其权迹。此即初也。于中有四。一住处。广严城。二行位。大菩萨。三种姓。离咕毗。四名字。无垢称。旧经少者。对寻可知。非宗义处。恐厌繁文。更不对辨。
　　经。已曾供养(至)深殖善根。
　　赞曰。下谈实德。有二十句。分之为二。初十八句。谈内实德。后之二句。诸佛咨嗟等谈外实德。旧经虽复前后不同。句义同此。此中二德。一久值良缘德。供养诸佛。二先修本行德。深殖善根。此二总摄四亲近行。
　　经。得妙辨才(至)游戏神通。
　　赞曰。此有四德。一获七种辨才德。二成三无生忍德。三得四总持德。四纵任六通德。如文次第。理义可知。七辨者。一捷辨。二退辨。三应辨。四疏谬辨。五无断尽辨。六凡所演说丰义味辨。七一切世间最上妙辨。三无生忍等。如前已说。若准仁王经。有五忍位。一伏忍。在地前。二信忍。初二三地。三顺忍。四五六地。四无生忍。七八九地。五寂灭忍。十地及佛地。彼约粗位。今约成满。不相违也。
　　经。护无所畏(至)通达方便。
　　赞曰。此有四德。一能摧外道德。获无畏故。二近佛十力德。摧魔怨故。三内融真境德。深入法故。四巧济群生德。善于智度达方便故。智度者。第十智波罗密多。成就有情智。所以通达利益方便。方便善巧波罗密也。
　　经。大愿成满(至)诸根胜劣。
　　赞曰。此有三德。一欲解皆圆德。大愿成满故。菩萨地说。初发心时。唯发一愿。愿得菩提。利乐一切。胜鬘一愿。摄受正法。唯识二愿。求菩提愿。利乐他愿。胜鬘三愿。弥勒上生四弘正愿。初地十愿。又复菩萨恒沙别愿。有经说是金栗如来故愿皆漏。二善达机器德。善知意乐。意业也。及行者。身语也。知其心愿及其所行。善逗益故。三善逗机宜德。知根胜劣。说五乘故。此第三德。旧名心趣。三业是所趣意。亦圆也。
　　经。智度成办(至)决定修习。
　　赞曰。此中二德。一导利无带德。由智度说法成就故。二所作无碍德。于一切大乘教理行果决定作故。然诸菩萨。有四种修作。一决定修作。二委悉修作。三恒常修作。四无罪修作。菩萨地中第四十九说。具四修作故。得三十二相。今举一修。余三影显。亦皆具矣。旧经云决定大乘。义意难解。
　　经。于所作业(至)入心慧海。
　　赞曰。此有三德。一三乘智先德。三业所作。由智前导。首思量故。二果业圆满德。住佛威仪故。若牛王行如象王步等。三妙证深广德。入心慧海故。心谓真理。胜鬘经说自性清净心。慧者菩提智。此二深广。犹如大海。善能证达。名之为入。旧曰心大如海。便阙此义。
　　经。诸佛咨嗟(至)常所礼敬。
　　赞曰。上十八句。别叹内德。此之二句。别叹外德。外德有二。一诸圣护赞德。诸佛咨嗟称扬说故。欣其道远。所以咨嗟。赞其利弘。由斯称说。二众凡归仰德。释梵护世常礼敬故。此中举胜。且说佛叹。诸菩萨等亦称扬故。欲叹智者。众圣识故。举释梵等。类余可知。
　　经。为欲成熟(至)居广严城。
　　赞曰。自下第三彰其权迹。于中有二。初票权意。后显权事。此初文也。成就者利乐义。故为有情。以智善巧。居广严城。机法相符。故发扬此。
　　经。具无尽财(至)暴嫉楚毒。
　　赞曰。下显权事。文复有二。初显昔权。未疾前之权迹故。后其以方便现身有疾下。显其今权。显昔权中。初别显昔权。后是无垢称以如是等不思议下。总结昔权。别显昔权中有三。初以有摄无权。次虽为白衣下。同类益流权。后若在长者下。为尊诱下权。初以自有六度妙行。摄他六障无妙行者。次为同类。益彼时流。后为尊大。广诱卑下。此以三度摄无三者。一切无财名贫穷。无所归趣名无依。无父母等之类是也。无势可恃名无怙。受戒而破曰犯。不受为恶名越。又破性戒名犯。破遮戒名越。暴者凶暴。急性之流。[女*剌]者嫉妒。楚谓苦楚。捶打之类。毒谓毒害。鸩毒之辈。如其次第。三度别摄。
　　经。以大精进(至)妄见恶慧。
　　赞曰。懈怠者。心无所进。懒堕者。身语无进。初善不进。后恶唯增。静虑者。色界四定。正念者。七种念等。如前已说。亲能引定。故此合说。解脱。八解脱。以十门分别。一列名字。二显行相。三出体。四释名。五所缘境。六凡圣得。七离障别。八依身起。九二得巽。十有无漏。今辨初四门。余如章中说。列名者。依瑜伽第十二十五七十三。摄事分第二。对法十三。显扬第四第二及第二十。菩萨藏经第四等说。一有色观诸色解脱。二内无色想观外诸色解脱。三净解脱身作证具足住。四空无边处解脱。五识无边处解脱。六无所有处解脱。七非想非非想处解脱。八想受灭解脱身作证具足住　显行相者。俱舍第二十九说。内有色想观外色。名初解脱。内未伏除见者色想。观外诸色。以为不净。名观外色。今则不然。准对法文。初修业者。身在欲界。已离欲界欲。未依无色定。伏除见者色想。未离色界欲故。若久习业。已离色欲见者色想。安立现前。而观欲界一切所有内外诸色。作光明想。由前三解脱。引发胜处遍处等故。即观胜处所摄少多等色。作光明想。由除变化障故。作光明想。不除贪欲故。不作净想。瑜伽唯云未得无色定。未离色界染。观外诸色。是初解脱者。唯依初业说故。第三解脱。俱舍论说。内已伏除见者色想。唯观外境。而为不净。名内无色想观外诸色。大乘不然。准对法云。初习业者。已依无色定。伏除见者色想。久习业者。或见者无色想。安立现前。而观外色。作少多等想。不同于初观内外色皆作光明。未自在故。此唯观彼已离欲色。作少多等。名观外色。已离除故。立以外名。观心渐胜。故稍略观。故瑜伽云。又不思惟彼相。但于外色。而作胜解。即观少多不作光明等。若于是处。已得离欲。悦彼为外。故唯观彼已离染色。名之为外。又由初解脱观色不言外其内有色不言内。其所观色。亦不言外。通缘内外根尘等诸色。作光明想故。今此第二内有色。有根等色故。其观外色。唯观外尘。作少多等。不缘根等作少多等故。瑜伽又云。无色界定不现在前者。此说观外色。不依无色定。无色定不能缘外色故。上二解脱。初作光明想。后作少多等想。初后宽狭。两观有殊。显扬二十说。此二解脱。除变化障。为于变化得自在故。变化既通四静虑有故。初二解脱。通依四静虑。但在根本。非近分地。彼欣趣修。都无通果。此容预修。有通果故。不同俱舍初二静虑。能除欲界。初静虑中。显色贪故。作不净观。第三静虑。俱舍论说。清净相转作净光鲜行相转故。唯第四静虑离八灾患。心证净故。余地虽有相似解脱。而不建立。非增上故。今者大乘。谓如有一已得舍念圆满净白。以此为依。修净请圣行圆满。于内净不净诸色。已得展转相待想。展转相入想。展转一味想。是第三解脱行相。谓待诸净色。于余色中。谓为不净。非不相待。若唯见一类。净与不净。二觉无故。是名初想。又于净中不净性所随入。于不净中净性所随入。由于薄皮所[雨/復]共谓为净之中。现有三十六种不净物故。是第二想。如是展转。总一切色。合为一味清净想解。是第三想。乃名成就。唯在第四静虑地。有舍念净故。论说超遇诸苦乐故。一切动乱已寂静故。善磨莹故。余地不然。故唯第四。此亦内无色想。而观外色。由前已说。故略不论。而立异称。次四无色解脱。俱舍论说。以四无色定名为性。非无记。染非解脱故。亦非散善。性微劣故。近分解脱道。亦得解脱名。无间不然。所缘下故。彼要背下地方名解脱故。多说根本者。近分非全故。今者大乘。皆已离自地欲。依自根本地。重观自境。思惟胜解。令障更远。引生胜德。谓如有一。于彼空处已得离欲。即于虚空。思惟胜解。是名空处解脱行相。于彼识处。已得离欲。即于是识。思惟胜解。是名识处解脱行相。于无所有处。已得离欲。于识无边处。思惟胜解。是名无所有处解脱行相。空识二名自地所缘行相为称。无所有处。以识无有。为自地名。故于识处。思惟胜解。于有顶地。已得离染。更不于余而作胜解。乃至遍于想可生处。即于是处应作胜解。无所有处。名想生处。今缘此无所有心心所。名非想非非想。故遍于此思惟胜解。至下当知。上说离染。依无学说。故瑜伽言。前七解脱。于已解脱。而生胜解身证者得。若依唯识。有二师说。一云伏初定已上染得灭定。二云伏第四定已上染得灭定。无所有处已下染可有伏义。令障转远。引生胜德。有顶一地。定未能伏故。瑜伽第十一。空识二解脱。有说离自地染。言上之二地。无说离自地染。字有学无学影略说故。虽在根本。亦非近分。灭尽解脱。大小乘俱说。即灭尽定。而无行相。弃想受故。然将入时。有二行相。谓依非想非非想处想及无想界想。初修久熟。二入别故出体性者。俱舍说论。前三无贪性。眷属五蕴性。次四无色定善为性。第八灭定性。大乘之中。七十三卷。解五法中云。世间出世间正智为体。有漏者。以分别中世间正智为体。无漏者。即无分别智及后得智。唯慧为性。缘色非色及真如境。离诸定障。引生胜德。非余能故。若相应体。初七以四蕴为性。眷属五蕴性故。对法云。若定若慧。及彼相应诸心心所。无色界中。许有定道。无表色。第八解脱。以二十二法厌心种子为体。即不相应行蕴所摄。释名者。初释总名。后释别名。总名者。瑜伽云。前七解脱。于已解脱。而生胜解。七所观法。多分要伏。要断彼地烦恼障染。方始修作。名已解脱。既今观已解脱境。为除定障起神通功德。而生胜解。故名解脱。其身证者。于有顶染定未能离。但除彼地所有定障。起无诤等诸功德故。故成解脱。由此前言多分已离。不尔多言便为无用。第八解脱。弃背想受。故名解脱。前无间道。虽灭想受障。至灭尽定位。方得解脱名。由入灭定时。暂弃背想受障。所求今满足故。立解脱名。非时方始解脱定障。先已离故。亦解亦脱。八者。是数释也。次释别名。初有色观诸色解脱者。瑜伽云。由二因缘。名为有色。谓生欲界得色界定故。又于有光明而生胜解故。此观欲界于胜处所制步多好恶劣胜等色。作光明想故。但名有色观诸色。不言内有色观外色。其有色非唯内故。诸所观非唯外故。即外之色观及有色之观外色。皆依主释也。内无色想观外色者。由二因缘。名内无色想。一者谓已证得无色等至。亦自了知。得此定故。先依空处定。已离色界染故。显扬云。内无色想者。依无色定。意解思惟故。二者不思惟内光明想故。名内无色。此言意显已得空处内离色染。又自内心。不作光明相。名内无色。此已离染色。名之为外故。瑜伽云。若于是色。已得离欲。说彼为外。出于染故。即观此色。作少多等解。名观外诸色故。瑜伽云。又不思惟彼想明相。但于外色而作胜解。此说不作光明色观。但作少多好恶等解。初四胜处。有色无色。各别观色。若少若多。此总观外少多好恶等故。与胜处别。外诸色之观及内无色之观外色。亦皆依主。内无色时。必须得空处等定。正观外色。作胜解时。唯依色定。不依无色。无色不能观于诸色少多等故。故瑜伽云。无色界定不现在前。净解脱身作证具足住者。瑜伽云。已得舍念圆满清白。以此为依。修习清白圣行圆满。名净解脱。此说第四静虑中。离寻伺喜乐三地障故。舍念圆满。清白名净故。瑜伽云。谓已超过诸苦乐故。一切乱动已寂静故。善摩莹故。离净不净变化障故。名为解脱。此亦内无色而观外色。作净不净相待相入一味净想。由前已说内无色言。所以今略。既略于内。故亦略于观外色等。但言净解脱。显扬论说。一向意解思惟净妙者。随转理门。或依彼观成满之时。展转一味。唯观净想。故作是说。身作证者。于此住中。一切贤圣。多所住故。身者意身。作证者由于智断得作证故。诸根得境。唯身根亲。今胜余根故。独得证名。故此亦如是。前二解脱。意解思惟。尚疏远故。与其观名。今此解脱。除障最胜。圣意亲取。名身作证。由此圣者多住于此。及第八解脱。此二胜故。于二界中。各在边故。世尊经中说。身作证于色无色障断无余。证得转依胜余六故。具足住者。第四静虑根本圆满。第八亦尔。九次第定。得圆满故。空无边处解脱者。显扬云。虚空者。谓色对治所缘境界。空其色故无边者。十方诸相不可分别。名空无边。处者。谓彼地中定等诸所依法能依行者。所缘虚空所依之处。名为处也。欲色二界。相状易知。彼界难了。独与处名。空无边是境。处是能缘。空无边之处。依主释也。下皆准知。识无边处者。谓缘无边虚空之识。今缘此识。而为境界。十方诸想不可知故。名识无边。处即能缘。义如前说。无所有处者。谓于识上境界。推求之时。无少所得。除无所有。无别境界。由唯见此境极寂静故。无所有此细超前观。以上境无少所有少亦无故。余义如前。非想非非想处者。非想者。谓超过无所有想。无所有处。犹有粗想故。非非想者。谓于无所有处上境界。推求之时。唯得缘无所有极细心心所。由唯见此极寂静故。前无处有处。唯缘识处已上诸境少分亦无。此有顶地。唯缘无所有处能缘心心所。不同彼地有粗想故。名为非想。仍由有唯无此极寂静心在故。名非非想。非者无也。非全无想故。余义同前。想受灭解脱身作证具足住者。由想受二强胜于余之心行故。厌患劳虑暂求止息。止息此时。要断障得名为解脱。为灭想受之解脱。依主释也。上七解脱。皆持业释。谓有色观诸色即解脱。解脱障故。乃至非想非非想即解脱。亦可以别简通得依主释。谓有色观诸色之解脱。经等持者。九等持。平等持心至境名等持。即定也。此有九种。如前说。等至者。九等至。色四。无色四。及灭盖等至。由定前心折伏沉掉心不高下。名等。所以今至途中安和之位。故名等至。或由定心折伏沉掉。至此平等安和之位。故名等至。此中等持等至二法。摄一切尽。更举胜定。显皆安住。故复说言静虑念等。正决择者无漏慧也。妄见者。一切不正见。恶慧者。一切邪推求。及不正知。如其次第。配后三度。唯识等说六唯自利。今利他者。多分自利。回即利他。不相违也。
　　经。虽为白衣(至)常乐远离。
　　赞曰。自下第二同类益流权。具有十八句。此中四句。一处俗持真执。二居家不染尘。三妻拏无爱情。四威里除寻意。菩萨性戒。通俗通持。出家威仪。俗多缺犯。故今处俗真轨恒持。诸在家者。三界所缚。彼虽居家。离三界染。三界者。谓欲界。色界。无色界。欲所属界。乃至无色所属界。故以为名。如胡椒饮。如金刚环。界中有欲。界唯有色。界中无色故。名为欲界等。妻子化现。梵行恒持。无爱染故。虽有眷属。而无亲里之寻。离诸寻故。
　　经。虽服宝饰(至)为味至等。
　　赞曰。此中二句。一二严恒自饰。二两食常为味。同俗外严。同真内饰。所以虽资宝营。而以相好严身。济物受食。自利居禅。二利齐修。定散双处。凡食有四。谓段触思识。静虑等法。破坏有故。实非食体。但取味证。故不名食。故佛地经云。广大法味喜乐所持。与出世法为食。不与世间法为食。食者资长有漏识故。如别章说。
　　经。虽同乐著(至)意乐不坏。
　　赞曰。此有二句。一纵荡利群生。二形邪心重法。博者六博。樗蒱之流。奕者棋奕。象戏之属。而于彼类。不诳不欺。不诬不诈。方便调化。名熟有情。形虽同于外道苦行禀彼轨仪。而亦修作内心。于佛法意乐不坏。得不坏信故。
　　经。虽明一切(至)说法上首。
　　赞曰。此有二句。一明外宝重内。二处会为说首。佛之正法名为内苑。而于此法乐。常宝赞玩好。或真如理。名为内苑。初地以上。得法苑乐。故虽处乡邑众会之中。证达即深。说为上首。旧云一切见敬为供养中最者。由为说上首。所以一切见敬。皆供养之中为第一也。
　　经。为随世教(至)示有所习。
　　赞曰。此有二句。一顺世现礼仪。二随俗求财利。世间尊卑礼仪忠孝示无与乖。旧云。执持正法。摄诸长幼。正法者。世礼仪也。示习俗利。方便摄财。济诸贫乏。旧曰。一切治生谐偶获利之时。不生喜悦。大意同也。
　　经。为益含识(至)诱开童蒙。
　　赞曰。此有四句。一演静能益。二理断功能平。三法延训大乘。四席问教初学。市演衢静。触处济生也。西方断事。委在平直之人。故为群生理诸王家之务。恐有枉曲。以损生故。余二可知。
　　经。入诸淫舍(至)游诸伎乐。
　　赞曰。此有二句。一处欲劝超染。二游偶令念知。令彼正念正知不因伎乐业妄忆邪解故。旧云入诸酒肆。能立其志。酒肆多有弦歌。立志令正知念也。文虽有异。意会可知。
　　经。若在长者(至)断其贪著。
　　赞曰。自下第三。为尊诱下权。室富。众望权高。称为长者。故说胜法劝厌欲尘。齿下家贫。怀道自逸。名为居士。财食既不足故。能断其贪著。
　　经。若在刹帝利(至)除其我慢。
　　赞曰。此有二句。西域好种。总有四类。一婆罗门。此云净行。少持戒行。以道自居。二刹帝利。此云官族。居位自怡。化洽人庶。三吠舍。此云坐收。居贱货贵。以殉躯形。四戒达罗。此云耕。垦农治生。以供职贡。初二高胜。所以偏影。官族理务。人众轻彼。多生嗔恚。故教忍辱。净行持道。自尊卑人。故除其慢。
　　经。若在大臣(至)示以忠孝。
　　赞曰。此有二句。大臣曲浊。多枉无事。故教正法。王子憍奢。鲜克游礼。故示忠孝。
　　经。若在内官(至)殊胜意乐。
　　赞曰。官女内嫔。意多淫逸。故能化正。内官者。掌内之官。西方立此。以治后宫。如长秋监宫官之类也。庶人修习三福业事。谓施戒修。名相似福。似出世福。名相似福。殊胜意乐者。及上胜信解也。或相似福之胜意乐。或福与意乐。二种各别。不能修胜出世之福。唯修胜意。旧本无此殊胜意乐。
　　经。若在梵天(至)利益安乐。
　　赞曰。此有三句。明在天尊。梵天居在初定。谓天下而独尊。今示诸静虑差别。令知非独尊故。又在四禅。各能为主。未定差别。旧云诲以胜慧未诸定也。帝释在天。多为常想。示诸自在一切无常。护世四王。各领方域。令护一切平等利乐。
　　经。是无垢称(至)饶益有情。
　　赞曰。此即第二总结昔权。此之善巧。皆方便慧。复名门者。此能出生诸福慧故。
　　经。其以方便现身有疾。
　　赞曰。此下第二。显其今权。于中复二。一现身权。身有疾故。二现语权。语说法故。此身权也。问。欲现身权。方便多种。何故今现其身疾也。答。现疾之意。略有十种。一来问疾者因说化故。二希望世尊令问疾故。三显无始来身皆疾故。四明慈悲心随生疾故。五为识凡圣病之因故。六令有疾者调伏心故。七令余下位知非类故。八妙详高德方能对故。九因与对扬为大利故。十显如来身威德大故。如下经文。不繁具显。
　　经。以其疾故(至)皆经因疾。
　　赞曰。下显语权。于中有二。初明所化。后正明权。此初文也。诸问疾者。皆所化故。
　　经。时无垢称(至)广为说法。
　　赞曰。下正明权。有二。初票。后显。此票也。
　　经。言诸仁者(至)不可保信。
　　赞曰。此显语权。有三。初教厌离。次劝欣求。下诸仁者于如来身应生厌离。于如来身应起欣乐等是。诸修行门不过二故。后明利益。是无垢称为诸集会来问疾者如应说法下是。初文有五。教生五种厌坏观故。一观生灭无常义。二为苦所恼下。观逼迫。是苦义。三是身如聚沫下。观非实有。是空义。四是身无主下。叹不自在。是无我义。五是身不净下。叹其可污。是不净义。夫入观法。初观无常。无常故苦。苦故空。空故无我。便入真谛。今加不净。令深厌故。此叹生灭无常者。无彼常有。常无相故。总标无常。亦别显生为无常之根本。故得无常名。真如常有。神我常无。此有为身。本无今有。有非常有。不同真如。本有还无。无非常无。不同神我。无二常相。故言无常。余三别显。无强者老死相。坏命力故。此上总显一期无常。朽故速疾。念念生灭。刹那百二十是名呾刹那。咀刹那六十名腊缚。腊缚三十名一牟呼粟多牟呼粟多十八名一时。时十二名一日。三十日为一月。十二月为一年。如是一生。乃为无量生灭。或无常者是总句。此无常。无强盛之灭坚牢之势刚健之力。衰朽还故。念念迅速。诳惑人故。不可保任信之为常住也。又欲界身无强。色界身无坚。无色界身无力。皆是朽故迅速。不可保信之法。
　　经。为苦所恼(至)变坏之法。
　　赞曰。下观逼迫。文中有二。初释苦相。后劝自恃。此初文也。苦乃八苦三苦之所恼故。八苦者。一生苦。此有二种。一众苦所逼故。二余苦所依故。于母胎中生熟藏间。具受种种极不净物所逼迫故。正出胎时。受支体逼切大苦。自后复有老病死等众苦随遂。二老苦。时分变坏苦故。三病苦。大种变易苦故。四死苦。寿命变坏苦故。五怨憎会苦。合会生苦故。六爱别离苦。别离生苦故。七求不得苦。所希不果生苦故。如有颂言。趣求诸欲人。常起于希望。诸欲若不随。恼坏如箭中。八略摄一切五取蕴苦。粗重不安生苦故。为此八苦之所恼乱。与烦恼病为所依器。多诸过患。一百五苦所随逐故。变坏之法。不久停故。无常故苦。生分无常为缘故苦苦性可了知。灭分无常为缘故坏苦性可了知。俱分无常为缘故行苦性可了知。故以变坏。而释苦义。
　　经。诸仁者(至)所不为怙。
　　赞曰。劝其不恃也。勿恃恶身而生惑业。诸有智人。名听慧者。所不恃故。俱恃皆是愚痴众生。
　　经。是身如聚法(至)徒颠倒起。
　　赞曰。次下十句。观非实有。所执实法。五蕴为性。非实故空。此中五句。身如聚法者。瑜伽八十四云。速增灭故。水界生故。思饮食味水所生故。不可揉捼故。非如泥团可令转变造作余物故。此经言不可撮摩。撮摩者揉捼义。又实非聚。似聚现故。乃能发起有情解故。如浮泡者。三和合生。不久坚住。相似法故。内迷真境。次有业缘。有烦恼润。所生起故。又速谢起不坚住故。言不久立。如阳炎者。飙动性故。无量种相变异生故。令于所缘颠倒转故。故从烦恼汤爱所生。如春阳炎。遥看似水。诸热渴恼鹿。多奔趣之。非水水想。名渴爱生。诸有为身。从诸烦恼渴爱所生。亦复如是。如芭蕉者。中贞本不坚实故。枝叶广大速即坏故。如明眼人持利刀入于林。取端直芭蕉柱。断其根枝叶。都无所获。何况有实。如幻事者。譬如幻士。住四衢道。幻作四种诸幻化事。都非实有。颠倒起故。
　　经。是身如梦(至)念念不住。
　　赞曰。下别五喻。如梦。意说如梦所见。此境非真。虚妄见故。由业感身。业为本质。身如影故。谷静响声。都非实有。此声属本发处因缘。此身亦尔。属本因缘。非今别有。如云如电。如文可知。然摄大乘八喻依他。般若九喻。此中十喻。依他不实。所以成空。依义异故。各据一门。不可和会。
　　经。是身无主(至)四大为家。
　　赞曰。下第四观不自在。合有九句。初六句。正显空故无我。后三句。复显无我故空。此初也。主者总名。次四是别名。后一句总显无我。主谓主宰。我之总名故。地无常定主故以为喻。我是自在。缘三世故。有情者。在过去世。至于今故。命者。现寿可存活故。补特伽罗。此云数取趣。数数流转取五趣故。从今现在取未来故。此凡夫外道计执三世总别之我。今举四大虚空为喻。期体皆无。总身以四大为家。假合所成。由来不实。故无我也。我必常一。非假他故。蕴界处法。非常一故。旧经五句。无此数取趣。仍非次第。此四别我。与金刚般若天亲论同。
　　经。是身为空(至)风力所转。
　　赞曰。下之三句。无我故空。二行随一。得入真故。以离我及我所故空。无实知故无我。无我故空。更无有因能作于身。但为风所动故。无我所无我所故空。若是我所。必我作故。以彼空行空我我所故。对法论言。蕴界处中。我我所非有。所以成空。
　　经。是身不净(至)必归磨灭。
　　赞曰。下观可厌污。合有七句。此中有二。不净有五。一种子不净。感业所招。父母精血所共成故。二住所不净。于其母胎生熟藏间。所依位故。三自相不净。三十六物所集成故。四共相不净。九孔常流清秽恶故。五毕竟不净。身坏以后成粪成灰等故。故言不净秽恶充满。虽复种种涂香洗浴。终必归于不净臭秽。是身虚危。谁非不净。不净之物。必是虚伪。归磨灭故。
　　经。是身多患(至)之所逼迫。
　　赞曰。此中二句。多过患者。多病患故。四百四病者。一大不调。一百一病生。四大不调。故有尔病。一大为本。所起为百。此据总数。上多至百。下至一故。或由十十恶业道因。感此四大所起果身。故各成百。十十恶业道者。返其百福庄严身故。一自作十恶。二教他作。三赞难作。四庆慰作。五少分作。六多分作。七全分作。八少时作。九长时作。十尽形作十恶业道。故得果时。有此四大。及四大所生。各一百病。合名四百四病。如水坠级者。西方水井。如此古人旁穿其井。以为近道。近道名坠。级谓阶道。以木为蹬级。扱况坑入出。亭中取水。年深日久。自致朽烂。身亦如是。或级谓级索。日久自朽。身亦如是。旧云丘井。乃意难知。
　　经。是身无定(至)所共合成。
　　赞曰。此有三句。不定常主。彼要常死。烦恼如怨贼。四大如毒蛇。遍体充满。如腐草为积。名为空聚。蕴处界聚身空无有实。其义亦尔。旧亦少异。智者当知。
　　经。诸仁者(至)应起欣乐。
　　赞曰。下次劝求。于中有三。初总票劝。所以者何下。次示相劝。诸仁者如来之身功德如是下。后结成劝。此初文也。结前生后。标劝相故。
　　经。所以者何。
　　赞曰。下示相劝。初征后显。此征词也。有何所以。厌如是身。欣如来身。
　　经。如来身者(至)共所集成。
　　赞曰。下显示相有三。初示法身相。后示报化相。此初文也。诸佛法身。真如。恒沙万德。性共集成。现隐难知。但可总说。故言无量善法成也。
　　经。从修无量(至)智慧所生。
　　赞曰。下显报化二身功德。金刚般若云。一切诸佛。从此经出。一切如来。从此经生。法身显故。报身实德。化体化成。实假虽殊。因无别故。初总德因。后别德因。此总德因也。恒沙万德。福智摄故。佛身功德。皆唯无漏。此下说因。亦皆无漏。
　　经。修无量(至)智见所生。
　　赞曰。下显别德因。有十五句。此中一因。从五蕴生。一戒蕴。一切无漏戒为性。二定蕴。一切无漏定为性。三慧蕴。一切无漏缘有为慧为性。四解脱蕴。一切无漏胜解数为性。五解脱智见蕴。缘一切无为解脱无漏智为性。此五胜故。积聚多故。偏立为蕴。小乘旧名五分法身。
　　经。从修慈悲(至)愿力智生。
　　赞曰。此有二句。初四无量。佛为实观。次十婆罗密多。调伏寂静。皆唯净戒。静虑解脱等持等至。皆唯是定。余如自名。前已说故。
　　经。从修一切(至)修止观生。
　　赞曰。此有五句。从修一切到彼岸生者。菩萨所修二利方行。皆令行者能到彼岸。皆名波罗蜜多。十六胜故。偏得其名。今显通义。故余万行。皆名到彼岸。旧云方便。六通方便六通之义。如威力中已略分别。三明者。一宿命明。二生死智明。三漏尽明。此即三通。除摧障故。妙用难测。作用弘广。立以通名。此除三际愚。照深远故。复立为明。菩提分法。止观定慧。并如前说。
　　经。从修十力(至)善法生。
　　赞曰。此有四句。十力无畏十八不共。并如前说。断恶集善。圣道能故。
　　经。从修谛实(至)清净业生。
　　赞曰。此有三句。一谛实生。证实谛理。或行实行。或谛实语之所生故。不放逸生。防恶修善之所起故。清净业生。广运三乐所生起故。
　　经。诸仁者(至)发心求证。
　　赞曰。下结成劝有二。一劝证果。二欢修因。或初劝证佛法身。后劝修报化因。此初文也。皆应发心求当果证。或理不可生。但求证会。旧文唯一。无此二殊。
　　经。汝等欲得(至)三菩提心。
　　赞曰。此劝修因。因即菩提心。或劝修报化因。报化因者。菩提心是。欲得此身断诸有情烦恼业病。乃断四大违损病者。当发无上正等觉心。正等觉心。二利因故。得佛身者自利。断他病者者利他。
　　经。是无垢称(至)三菩提心。
　　赞曰。此下第三明利益。

　　声闻品

　　此下二品。别叙昔权。权有二。一权化声闻。二权化菩萨。权巧示疾。希问济生。佛命声闻。令慰大士。彼皆退。昔屈高人。今辨彼事。故名声闻品。旧云第子品。形同佛相。偏得其名。佛知声闻识非彼子对。乃显彼高德。所以命之。欲令二乘有取舍故。
　　经。时无垢称(至)来问我痴。
　　赞曰。此品有二。初巧权心念希佛垂哀。后大圣悲慈别问令往。此初文也。寝者眠。顿者因。示卧危茑招问疾故。
　　经。尔时世尊(至)哀愍彼故。
　　赞曰。下大圣慈悲别问令往。大文有三。初票令问之意。次命十德。皆词不堪。后结类。声闻皆辞不散。此初文也。十大声闻。略为五对。内寂身心。外彰词理。偏济贫苦。等现慈悲。训示初机。教成先学。随通御善。令悔息愆。赞说出家。规乞供侍。彼随对折。若便缄言。道迹既殊。权方遂异。由此十圣词屈。为五对以区分。
　　经。告舍利子(至)问安其疾。
　　赞曰。下命十德。皆词不堪。文皆有二。一命。二词。此命也。
　　经。舍利子(至)诣彼问疾。
　　赞曰。下调也。文各有三。初总陈道屈。次别显理穷。后结答由词。卑躬请退。此初文也。鹙子虽寂身心。不能亡形三界。除嚣入静。不能即寂而用。因斯被屈。故答无堪。
　　经。所以者何。
　　赞曰。下显理穷。文皆有二。初征。后显。此征也。
　　经。忆念我者(至)宴坐树下。
　　赞曰。下显穷词。文皆有二。初陈已事。后显他词。此初文也。若作晏(乌间反)默也。今为晏(乌见反)安也。入灭尽定。以有漏六识起必劳虑。厌患彼故。今令不行。已无漏七。故唯说六。就二乘者。入非想定无漏心位。令心心所。渐细渐微。微微心时。所熏成种。能令六识不行之用。即说此用为灭尽定。依种子立。如别章说。或宴坐者。入无想定。安寂身心。非灭定也。
　　经。时无垢称(至)而作是言。
　　赞曰。下显他词。文皆有二。初陈至轨。后正陈词。此初文也。无垢德望虽高。形随凡俗。声闻道居下位。貌像如来。故随类以化群生。来仪稽首。罗什。词屈姚主。景染欲尘。入俗为长者之客。预僧作沙弥之服。不能屈折高德下礼僧流。遂删来者之仪。略无稽首之说。准依梵本。皆悉有之。
　　经。唯舍利子(至)为宴坐也。
　　赞曰。下正陈词。有三。初总非。次别非。后结非。此总非也。唯者敬诺之词。宴者安寂之义。二乘灭定。止息劳虑之心。绝攀想于情田。安身形于林野。名为宴坐。非大乘之寂定。故总非之。非全非。故言不必。
　　经。夫宴坐者(至)是为宴坐。
　　赞曰。下别非。有六理。此初理非。夫宴坐者。总举宴词。瑜伽义者。应理义云。法门有四。一因缘。二唯识。三无相。四真如。后三法门。理可解。因缘法门。是最为难。已下偏依因缘门解。余三易解。故不多申。声闻宴坐。不现显三界之。如来灭定。有漏之身亦灭。所以舍无常色。获得常色。受想行识。亦复如是。其入寂定。名真宴坐。佛教初学。但灭其心。身相不亡。非真寂定。半许半非。故言不必。中百义旨。空理义云。二乘不得色心相空。故隐身于林。灭定。虽欲隐灭。返为显现。大士知色心即空。未必要须安寂故。不于三界现身心。名为宴坐。
　　经。不起灭定(至)是为宴坐。
　　赞曰。此第二非。空理空云。二乘局见。寂用两分。故息用入寂。名为宴坐。大士弘通。即寂起用。故能灭身心于寂定。起妙用方威仪。应理义云。二乘入寂。加行智微。寂身心。无能动作。用而不寂。寂而不用。菩萨入寂。方便智强。先击本识。而发威仪。起利生之妙用。后时六识。方入灭定。外彰身语。乍类有心。内息攀缘。真既入灭。即寂而用。名真宴坐。
　　经。不舍一切(至)是为宴坐。
　　赞曰。第三非理。已下宴坐。非必灭定。空理义云。二乘不能即净为垢。故息垢入净。而为宴坐。大士善恶济旨。故真俗一观。应理义云。二乘位省。智用有殊。观真智而现前。俗用便息。起俗智而为用。真智不行。菩萨方便久修习用齐洽。故内宴真境。外现异生之法。所证得相。真如理也。异生法者。烦恼等也。第五地后。正智证真。后智起俗。八地已上。任运双观。故能内息攀缘。外彰凡法。名真宴坐。旧云不舍道法。内所证相。文别意同。
　　经。心不住内(至)是为宴坐。
　　赞曰。第四非理。空理义云。二乘之人。观心性有。内住六根。外攀六境。为息此故。入于寂定。菩萨知心性而非有。而达根境皆空。而名息分别之心。故不住内外。名真宴坐。应理义云。二乘观境。不过内外。内谓六根。外谓六境。此十二处。摄一切法。缘此之心。能为厌患。至都尽位。名为入定。故诸教云。作非想相而入灭定。菩萨入寂。但观无相真理而入。不缘内外。而成灭心。名真宴坐。故诸教云。依无相界相而入灭定。又云住真空。止息攀虑。不游内外。离安立相。名真宴坐。
　　经。住三十七(至)是为宴坐。
　　赞曰。第五非理。三十七菩提分法者。证觉正因。故言分法。空理义云。二乘不能即邪为正。故舍邪入正。名为宴坐。菩萨即邪为正。故住觉分。不离见趣。名真宴坐。应理义云。见趣者。萨迦耶见。边执见。见取。戒取。邪见。此五见意况名见趣。或复五见所归趣处。即外道等趣。二乘住觉分。不能化诸外道之恶见趣。故名为离。菩萨内住分法。外化群邪。名为不离。名真宴坐。旧云。于诸见不动。而修行三十七品。此义便非。何名真灭。
　　经。不舍生死(至)是为宴坐。
　　赞曰。第六非理。空理义云。二乘不能即缚为解。故断缚已。而舍生死。证涅槃已。而有所住。应理解云。菩萨虽同凡夫不舍生死。由大智故。而亦不同。故无烦恼。虽同二乘。证于涅槃。由大悲故。而亦不同。故无所住。二乘不尔。若舍生死。即断烦恼。若证涅槃。而必住之。故说菩萨名真入寂。旧云不断烦恼而入涅槃。今言无烦恼。其理甚乖。亦可言留惑故不断烦恼。证无住处。名入涅槃。
　　经。若能如是(至)佛所印可。
　　赞曰。此结非也。能有前德而宴坐者。契顺正理。佛所印可。具足行故。如无前事而入寂者。非佛印可。偏小行。
　　经。时我世尊(至)诣彼问疾。
　　赞曰。此中第三。结答词由。卑躬请退。
　　经。尔时世尊(至)问安其疾。
　　赞曰。下文有二。此初命也。梵云摩诃没特伽罗。此云大采菽氏。者菽豆也。氏谓氏族。上古有仙。常食缘豆。是彼苗裔。故名大采菽氏。此及舍利子摩诃迦叶等。所有因由。并如弥勒上生经疏上卷说。
　　经。时大目连(至)诣彼问疾。
　　赞曰。下辞不堪。文中有三。初总陈道屈。次别显理穷。后结答词由。卑躬请退。此总陈道屈也。目连外彰词理。不能内契亡言。虽说我空。不能谈法非有。因斯被屈。故答不堪。
　　经。所以者何(至)演说法要。
　　赞曰。下显理穷。文中有二。初征后显。显中复二。初陈已事。后显他词。此初文也。衢者道也。四方道路。名四衢道。旧云里巷。
　　经。时无垢称(至)而作是言。
　　赞曰。下显他词有二。初陈其执。后正陈词。此初文也。
　　经。唯大目连(至)应如法说。
　　赞曰。下正陈词。此文有四。初总非。二却诘。三别非。四陈益。八百居士发心等是。旧文唯三。无此却诘。不当应如尊所说者。意言如尊者说法道理不当。当契也。言不契理。名为不当。空理义云。法理本空。声闻说有。故言不当。应理义云。法无二我。性离言故。彼说法有。仍非离言。故云不当。夫说法者。如法说故。
　　经。时我问言(至)如法说耶。
　　赞曰。此却诘也。
　　经。彼即答言(至)前后际断故。
　　赞曰。下别非也。于中有二。初显二无我道理。后夫说法者下。明说法道理。初中复二。初明无我。后结无我。法相如是岂可说是。明无我中复二。初明众生无我。后明法无我。此明众生无我也。三世五蕴本无有我。无我计我。我增如垢。污本性故。过去诸法。本无有情。执为有情。如尘坌染。现在诸法。本无命者。执为命者。增生死故。现寿存活。名为命者。执此实有。即是执有实生死故。或彼执现有生有死。故有命者。今离生死。故无命者。未来诸法。无数取趣。执有现在。前际命根断已。生于后际六道之中。断者空无之义。既都无前后实际。何得有实数取趣耶。此四无我。同般若论。亦与胜鬘如来藏章所说四同。空理义云。世俗谛有。可有四种。胜义谛空。何得有四。故说胜。应说四空。应理义云。世俗谛中。四亦无实。依胜义谛。依他圆成。亦无实四。故依胜义。应说四空。声闻说法。非陈四有。今泛谈诸法性离人离法。故说四空。古人倒错。取新准知。
　　经。法常寂然(至)无所缘故。
　　赞曰。下说法空有二十句。空理义云。依世俗谛。法性可有。依胜义谛。法性皆空。然以破诸差别执故。所以别显。可以下句转释上句。俗有相故不寂。真无相故寂然。此境空也。俗有所缘故贪著。真无所缘故离贪。此能缘空也。应理义云。二十句中。分之为二。初十句显真如理离所执空。后十句显依他性离所执空。或二十句皆说真如。真如寂然。灭十相故。真如离贪。无分别心之所缘故。旧云法离于相者贪相。亦可无妨。初离所缘相。后离能缘相。贪著执著。能缘之心。以无境故。其心亦无。
　　经。法无文字(至)波浪思故。
　　赞曰。空理义云。俗有言语。故有文字。真言语断。故无文字。俗有思虑。如水波浪泛滥而起。故有譬说。真离虑思。故无譬说。应理义云。真如言断。故无文字。真如离俗波浪思故。无譬说也。旧曰法无言说离觉观故。波浪思等。即觉观故。
　　经。法遍一切(至)行动事故。
　　赞曰。空理义云。俗不如空。有性不遍。真理性空。故遍一切。俗有行动屈申等事。故有显色。亦有表相。亦有形色。真无行动屈申等事。宁有显相形色等耶。应理义云。真如如空。性无挂碍。故遍一切。亦无行动屈申等事。故无显相形色等事。相者表色。古经二文皆少不同。初如虚空说无形相能遍一切。后毕竟空言无戏论。戏论即是显相形色。毕竟空者。无行等故。
　　经。法无我所(至)离心识故。
　　赞曰。空理义云。俗执有我所。故法有我所。真中无执所。故法无我所。俗有心识。法成所了。真无心识。法无所了。应理义云。真如非我。所以离我所。故诸论云。无摄受真如。非我执等所依取故。真如非所了。离心识境故。心识分别。故真非境。或无能了。离心识故。
　　经。法无有比(至)不在缘故。
　　赞曰。空理义云。俗有待法有比。真无待故无比。俗中有缘故属因。因所得故。真中无缘故不属因。因缘生法。皆说空故。应理义云。真如妙无比。更无有物可相待故。真如不属因。非缘所得。非因生故。名不在缘。
　　经。法同法界(至)无所随故。
　　赞曰。空理义云。俗执法有。不同法界。真谛之中。一切等入真法界故。并同法界。一切皆空。俗有所随。不随于如。随于有故。真谛无随。不随有故。并随如空。应理义云。下之十句。明依他起无所执空。并以依他。摄归真如。依他起性。法同法界。摄相归性。入法界故。不同所执分别妄有。古云。入诸法故。法界法也。示随于如。无如所执而可随故。
　　经。法住实际(至)不依六境故。
　　赞曰。动者乱动。真实边际。名为实际。无倒所缘义。空理义云。俗有所动。不住实际。真无所动。故住实际。俗依六境。故法动摇。真如不依六。故无动摇。动摇者可坏可毁可倒。应理义云。依他住真际。随于实际。竟不动故。古云诸边不动者。诸边执见不能动故。依他亦无动摇。随于真如。不依六境故。
　　经。法无法去来(至)增减思故。
　　赞曰。空理义云。俗有所住。有去有来。真中无住。何去何来。俗有增益之思。故不顺空。执为有故。有损减思故。不随无相不应无愿。拨为无故。真中无增益故。顺法空无损减故。随无相。应无愿。应理义云。依他随真。亦无去来。无所住故。去者过去。来者未来。由无现住。便无去来。若有所住。去来便。依他。不随无相应无愿。以随真如。无增减思。故能顺空。随无相。应无愿。古云。法无增损。乍似别牒。准此新文。乃释上义。古法离好丑。新文所无。理外加之。不知何也。
　　经。法无取舍(至)身意道故。
　　赞曰。空理义云。俗有生故可取。有灭故可舍。真无生灭。何取何舍。道者通生之义。根与境为道。俗有六根。为能执藏。故六境之法。成所执藏。真非六根之所藏。故法无所执藏。超六根道故。应理义云。依他随真。无取无舍。离生灭故。亦无能执藏。超过六根。非爱境故。非非所执藏。古云法无生灭。初句可成。法无所归。之者所执藏义。然不释所由。
　　经。法无高下(至)毕竟断故。
　　赞曰。空理义云。动转者形待义。戏论有虚妄分别。俗非不动。法有高下。真无动转。何高何下。俗中戏论不断故。是分别心之所行。真中戏论毕竟皆断。故离一切分别所行。应理义云。依他随真。无高无下。住不动故。亦离一切分别所行。分别戏论毕竟断故。古云法离一切观行。此言分别所行。分别。观行也。应理义中。或二十句。皆说真如胜义谛法。不如分别心之所执。亦不如彼所言说性。皆说无。非真如体性亦成空。前且随殊胜义说。不违理也。此二十句。应为十对。一一权思。恐厌文繁。故略而止。
　　经。唯大目连(至)岂可说乎。
　　赞曰。此结无我。空理义云。胜谛中。法性空如。是岂可如言说之者乎。应理义云。法体虽有。不如分别及所言说之自性有。岂可说乎。
　　经。夫说法者主谓(至)增益损减。
　　赞曰。下明说法道理。于中复二。初泛谈说听道理。后尊者目连下。劝如法说。空理义云。真谛本空。说听为有。皆名增益。俗谛本有。若言无空。便成损减。或总不称真法自性。名为增损。应理义云。法外分别及起言说。名为增益。如长法故。成唯识云。能诠所诠。俱非自相。但依增益。相似而转。似谓增益。非实有相。诸法自相假智及诠。俱非境故。言无法体。名为损减。拨无体故。或增所执减无二性。旧云无说无示无闻无得。俱不正成。无此文故。
　　经。若于处是(至)诸了别。
　　赞曰。此成正理。若证法智。证会法体。无增无减。即一切法。都不可说。古云无说无示。若听者智。证会法体。无增无减。亦不可闻。何所了别。言我了耶。此中有疑。若法说者。及与听者。皆有增损。佛如何说。诸大菩萨云何听耶。故释显之。
　　经。尊者目连(至)乃可说法。
　　赞曰。下劝如法说。初释疑示说相。后劝应修。譬如能幻化之士。夫为幻。化者。宣说诸法。假人假名。为假听者。假说诸法。都无少实。但为筏喻。故离增减。故佛说法。菩萨能闻。不知分别所说自性而起执故。
　　经。应善子知(至)大悲现前。
　　赞曰。下劝应修。有八种事。此中有三。一知生根。二慧达诸法无所挂碍。挂者障义。碍者拘义。三大悲现前。
　　经。识说大乘(至)应说法。
　　赞曰。此有五句。四赞大乘。五念报佛恩。六自意乐净。深信胜解故。七法词善巧。于法善巧。法无碍也。词善巧者。词无碍也。或法词者。说法之词。辨才无滞。八为三宝种能绍隆故。具此八种。乃应说法。声闻无此八种事故。不应说法。一一翻之。义可知也。旧经有六。无意乐净法词善巧。
　　经。世尊(至)正等觉心。
　　赞曰。第四陈益。当彼诘时。徒众获益。
　　经。时我世尊(至)诣彼问疾。
　　赞曰。此即第三。结答词由。卑躬请退。我时不报。故言默也。不能识解此所说解。名无辨也。
　　经。尔时世尊(至)问安其疾。
　　赞曰。自下第三。命大迦叶。文亦有二。初命。后辞。此初命也。摩诃迦叶波。此云大饮光。上古有仙。身皮金色。能饮日月之光。迦叶是彼之种。又大迦叶。身亦金光。饮弊日月。故名饮光。说此因缘。如弥勒疏。

　　说无垢称经疏卷第三(本)


　　说无垢称经疏卷第三(末)

　　经。大迦叶波(至)诣彼问疾。
　　赞曰。下辞有三。此总陈道屈也。迦叶偏济贫苦。不能等施慈。诸相犹存。不能事事无相。因斯被屈。故答不堪。
　　经。所以者何(至)而循乞食。
　　赞曰。下文第二别显理穷。初征后显。显中复二。初陈已事。后显他词。此征及陈己事也。游贫陋巷而顺乞者。贫苦不修。所以亦贫。恐当更贫。故劝之。富既不然。故不从乞。富多盈溢。乞乃顺已而丰饶。贫事皆无。随乞乖情而俭得。本以资身利济。不希益已繁握。故游贫巷。盖乃有由。次第行乞。故名修也。
　　经。时无垢称(至)而作是言。
　　赞曰。下显他词有二。初陈至轨。后正陈词。此初文也。
　　经。唯大迦叶(至)从于贫乞。
　　赞曰。初牒事非。次陈正理。后总结劝之。此初文也。从贫乞时。令当富乐。慈也。拔其贫苦。悲也。此唯济贫。舍于豪贵富豪。故言不普。
　　经。尊者迦叶(至)应次行乞。
　　赞曰。下陈正理。文复有二。一陈乞者。二陈施者。陈乞者中。文复有三。初破六相。次防六根。后明证理修因。初破六相者。一破偏行。二陈食想。三遣村坊相。四坏城色相。五趣佛家相。六破著相。此破偏行也。唯从贫乞。贫当可富。不从富乞。富当可贫。故住平等。应行乞食。旧经无六。唯四。阙入城邑及趣佛家。
　　经。为不食故(至)应行乞食。
　　赞曰。下除食相。迦叶见有食相。唯以资身为济贫。故次行乞。今以三义而教行乞。非但为资身等。一为至佛位。得菩提时。尚不须食故。而行乞食。资法身也。二为坏昔来生死食执。而应乞食。破生死也。故经说云。食段食时。如旷野子肉等。三为受他施。令他檀度得修满故。而行乞食。此三因中。初自六度因。次除生死缚。后他六度满。为此三义故行乞食。旧文第二为坏和合相。除食执也。食是三尘和合相故。第三为不受故应受彼食。今在空聚相文后。旧经与新次第不同。脱无此中第三句。
　　经。以空聚相(至)入诸城邑。
　　赞曰。此中有二。一遣村坊相。二坏城邑相。入诸村坊聚落之所。想如空聚。勿见村坊。由他见我思念三宝。息恶务善。有十利益。故入城邑。利此众生。非为余故。
　　经。趣佛家想(至)应受彼食。
　　赞曰。中有二。一佛家相。二破著相。佛家者。佛法界入施主家。作入真理无相无为之家想也。为破执著故受彼食。为不受者。为不著也。又三轮净。三事体空。名为不受。能受所受。皆名受故。上破六相。下防六根。旧经错此。于上已说。
　　经。所见(至)如智证。
　　赞曰。下第二文。防塞六根。此防五根。见色如盲。不见好恶。宁生爱恚。闻声如响。不是实声。谁赞毁者。嗅香如风。无所臧否。谁可增恶。所食味不分别其苦酢甘辛。谁为可玩。谁为可弃。受诸触境。如智证理。不可谈说。分别其相。谁为滑涩。故防五根。令过不起。
　　经。知诸法如幻相(至)无有寂灭。
　　赞曰。此防意根。识达缘起。由此便成苦乐一味。知诸有为如幻之相。都不是真。假因缘起。无自作用。不从自生故。无有自性。无他作用。不从他生。无有他性。不从共生。无自他性。虽无此三。作用因缘。而有功能。缘可得故。由此说无实炽然生死。亦无寂灭涅槃。二皆一味。故俱平等。何得意识种种分别。古经云。本自不然。元无生死。今即无灭。亦无涅槃。义意同也。
　　经。尊者迦叶(至)然得可食。
　　赞曰。自下第三。明证理修因。于中有二。初明平等。后结可食。此初文也。初中复二。初理均。二事均。八邪者。外道凡夫所起邪见邪思惟邪语邪业邪命邪念邪定邪精进。八解脱者。佛法圣人所起。一有色观诸色。二内无色观外色。三净解脱身作证。四空处。五识处。六无所有处。七非想非非想处。八灭尽解脱。此八解脱。如前已说。不舍八耶者。随顺外道而亦起之。为折伏故。入八解脱。正顺真道。又邪正理均。以邪平等诸法。入正平等法性。平等法。性即真如也。此上并是应理之义。空理义云。境本空故。所见色与盲。缘起非有。故如幻相。诸法无二。生死涅槃。二俱平等。邪正不殊。故以邪平等。能入正平等。此皆真谛。一切无相。皆性空故。上明邪正理均。下明供养事均。以一抟食。奉施十方佛及贤圣。以修心因平等行故。此行虽少。得果无边。
　　经。如是食者(至)尔乃可食。
　　赞曰。此结可食。不住染净。不住定散。不住升沉。名不住道。有障名杂染。无漏名离染。无漏已圆故。非有杂染。现起有漏故。非离杂染。旧云烦恼。非也。外行利他事。非入静定。常心不乱。非出静定。大智成满。已得涅槃。非住生死。大悲已满。常利乐故。非住涅槃。得此不住。尔乃可食。此应理义。空理义云。以真谛中无相可相。故非有杂染。不弃世谛。利众生事。非离杂染。乃至生死涅槃二俱不住。住此真谛。不舍俗谛。尔乃可食。
　　经。诸有施于尊者(至)不趣声闻。
　　赞曰。上陈乞者。上陈施者。不著自体。不著果报。不著报恩。名为施度。故无当来人天二乘小果菩萨如来大果。不起邪见谤无因果不信心施。名无损减不起虚妄执著我法。名无增益。趣佛趣者。涅槃真如。由三事空。而行施时。趣此佛趣。大般涅槃。真如佛性。不趣声闻。
　　经。尊者迦叶(至)他所施食。
　　赞曰。此下第三结劝之也。依上所说。破六相。防六根。入平等因。严叙大故。为不空食。可为福田。自他咸利。若有六相。不防六根。不入平等。因行既局。乃为空食。非真福田。自他俱损。
　　经。时我世尊(至)深起敬心。
　　赞曰。此第三大。结答词由。卑身请退。有五。一明闻胜法乃得未曾。二显于菩萨敬心深起。三叹其智辨。四显已进益。五总结答。此初二文。
　　经。甚奇世尊(至)三菩提心。
　　赞曰。此叹智辨也。叹其居俗有家业之士乃能至此。若出家人。不可惊叹。容豫进修。是已分故。谁有智者。闻斯妙法。不发大心。
　　经。我从是来(至)诣彼问疾。
　　赞曰。此显已进益。及总结答。
　　经。尔时世尊(至)问安其疾。
　　赞曰。下第四段初命问也。梵云摩诃苏补底。此云大善现。应之佛世。善能现生。或宿发大愿。善能现前。了达空义。或舍卫城中。有大长者。名曰拘留。祈天而得。初生现时。其室空寂。相师占之。名为善现。现者生也。生时室中一切空寂。表其长大善解空义。故名善现。
　　经。时大善现(至)诣彼问疾。
　　赞曰。此总陈道屈。善现虽事平等修行乞食。未证空法。理犹未等。虽事无诤入里乞食。证理无诤。尚犹未圆。所以被诃。故答不堪。
　　经。所以者何(至)次入其舍。
　　赞曰。下别显理穷。初征后显。显中有二。初陈已事。后显他词。此征及显已事也。
　　经。时无垢称(至)而谓我言。
　　赞曰。下显他词有二。初明至执。后正陈词。此初文也。
　　经。尊者善现(至)乃可取食。
　　赞曰。下正陈词。于中有六。一陈等理。二显自迷。三明他慰。四彰已答。五述他教。六成利益。初文复四。一显法佛平等。二显缚解平等。三显邪正平等。四显善恶平等。此初文也。食有四种。如前已说。空理义云。此平等性。即胜义空。以食是因缘之本故。寄食以为言。以食空理。入一切法空。食为别法。余为总法。二俱空故。以一切法空理。入佛空理。离此空外。无别佛空。达解此空。心无滞著。事平行等。及与无净。乃可取食。善现未证此空。心有滞著。不等有净。如何取食。应理义云。此平等性。即真如理。解食真如。即诸法真如。解一切法真如。即佛真如。从微至著。达解平等性。证理智生。心无执著。为利益故。外行平等及与无净。乃可取食。不尔云何虚食所食。旧经以食与法二平等性。展转相等。而无佛平等性。阙理违文。
　　经。尊者善现(至)入一趣道。
　　赞曰。此下第二缚解平等。凡有九对。此中有二。一善不善相对。二我无我见对。空理义云。心有分别。缚解为二。证真谛故。心言分别缚解无二。皆理空故。应理义云。不断不善根示现现行有大利故。如满足王示现教等。实不令与俱。萨迦邪见。此名伪身见。我见也。不坏我见者。示现起故。求大菩提。度有情类。皆为我故。然入无我一趣之道。无我之理。名为一趣。三乘行者。共所归故。道者能缘。即无我见。不断我见。证无我见。入者悟义。旧云。不坏于身者。身见也。随一相者。无我见也。无我见中。更无二故。
　　经。不灭无明(至)及以解脱。
　　赞曰。此中一对。杂染得净。对无明发业因。有者三有。爱谓爱取。有爱。正为润生之缘。此为生死缚根本故。顺诸众生。不舍生死。故云不灭。虽不灭无明。而起无漏智明。虽不灭有爱。而起解脱。解脱者。虽润生缘。证无为理。胜解数也。所证真理。名解脱故。即是涅槃。
　　经。能以无间(至)平等法性。
　　赞曰。此中一对。谓苦乐对。无间者无间地狱。举一极苦之处。解脱者。涅槃极乐之处。以极苦真如。入极乐真如。体一味故。旧云以五逆相而得解脱。应言五逆果之相。入解脱之相。即真如故。
　　经。无脱无缚(至)离异生法。
　　赞曰。此有三对。一解脱缚对。无漏名脱。有漏名缚。证得涅槃名无缚。不舍生死名无脱。二证不证对。实见谛名证。故言非不见。不见名不证。证理之时。无见相故。三果非果对。圣名得果。顺住生死。不一向住果。故名非得果。非圣名异生。已证真道。非异生故。常教化此。乐起烦恼。故言非离异生法。得果异生。虽为一对。显大悲者。顺生死生死。于异生中。重言不离。
　　经。非圣(至)乃可取食。
　　赞曰。此中二对。一凡圣对。大悲顺凡。名为非圣。已证出世。名非不圣。二证离对。证一切法故。名为成就。断彼法想分别执故。名之为离。上说因缘法。故为此解。或此皆说遍计所执空无常等。或此但说圆成实性真理平等。理亦无达。
　　经。若尊者善现(至)乃可取食。
　　赞曰。此下第三邪正平等。空理义云。世俗谛中。邪正有二。舍邪归真。胜义谛中。邪正无二。何舍何归。应理义言。般若经云。以色见我。以声寻我。彼履耶断。不见如来。同体三宝。不可见闻。不可供事。旧经无僧。六师外道。佛得菩提胜方便缘。汝若同佛。以之为师。彼由邪见。实堕恶趣。汝愍彼故。亦堕恶趣。而行救济。同如来者。乃可取食。以大善现舍彼六师。不能随学。愍众生随堕恶趣。见有三宝。不证同体。故今何之。六师者。一满迦叶波。迦叶波是性。满是名也。古云富兰那迦叶。即断见外道。亦云空见外道。二末萨羯离瞿舍离子。末萨羯离。是其自名。瞿舍利者。是其母名。末萨羯离是瞿舍离之子。以母别之。古云末伽梨拘赊梨子。即常见外道。三想吠多子。想是自名。吠多是母名。彼儿曰子。如舍利子。古云删阇夜毗罗胝子。即苦行外道。彼说众生所爱生死。皆因著乐。善修苦行。便得解脱。四无胜发褐。无胜名也。垂发被褐。故言发褐。古云阿耆多翅舍钦婆罗。即自然外道。说一切法皆自然生。五犎迦衍那迦衍那是姓。犎者是形。顶上有犎犹如牛头。故以为名。古传云。迦罗鸠驮迦旃延。此是事大自在天之者。说大自在天能生诸法。大离系亲子。此尼乾子也。执其本师修苦行。名为离系。是彼所生。故名亲子。此是宿作因外道。说一切法皆是宿世已作其因。今不作因。便吐故业。即得解脱。古云尼犍陀若提子。此之六师。有说是佛舍国出家。询所投趣。教化于佛。行苦行师。故偏说之。然郁头蓝子。教佛得想定。阿蓝迦蓝。教佛得无所有处定。此等教佛修乐行师。非此所说。不全邪故。
　　经。若尊者(至)离于清净。
　　赞曰。此下第四善恶平等。今有十一句。此中有三。空理义云。心有拘滞。善恶有二。可有离恶务善差别。善恶不二。何离何务。总意如此。更重释者。此十一句中。汝须菩提。若善恶平等。悟解空者。既无分别诸见可断。何不堕诸见趣。而不至中边二道。而今有断诸见至于中耶。若无恶道可厌。何不堕诸八难。而得无难。若无杂染可断。何不同杂染而离于净。若无圣行可证。何不同得无诤非清净田。若无善恶之因。何不施者堕诸恶道。若无邪正二师。何不共魔连手。若无烦恼恼乱。何不以彼为伴。若无善恶法别。何不烦恼性即尊者性。若无慈悲道异。何不于有情起怨害想。若无三宝良田。何不谤佛毁法不预僧数。若无生死涅槃差别。何不毕竟无涅槃时。汝既不然。未证平等诸法体空。云何虚食。若能如是。乃可取食。应理义云。诸见趣者五见。为化斯类。故常堕中。不同凡夫常断边执。不同二乘常道中。旧云。入诸邪见。不说见趣。不到彼岸。不说中边。中边者。彼此岸义故。二入八无暇。处在八难。教济众生。区区终日不得有暇。三顺化生死。同诸杂染。不住涅槃。同于清净。
　　经。若诸有情(至)清净福田。
　　赞曰。此中一句无诤有二。一理无诤。二事无诤。事无诤者。凡所举意。皆类观彼勿同见我烦恼暂生。须菩提得最第一。恒令众生不起烦恼。理无诤者。无想真如。由证理无诤。事方无诤。此二无诤。一切有情及与尊者。若时皆得。仍俱不名清净田。不见实有福田性故。三轮净故。菩萨能如是。声闻所不为。
　　经。诸有布施(至)作其伴侣。
　　赞曰。此中三句。一施食者。后得圣道。能堕恶趣。化苦众生。非田施故。而成大罪。堕恶道也。二其施食者。而以尊者共魔连手。朝夕不离。能降伏之。旧云。作诸劳侣。作诸生死劬劳伴侣。非出世友。三行住坐卧。恒断烦恼。曾不舍离。故为伴侣。菩萨恒以分别而为烦恼。故当断之。旧经无此。
　　经。一切烦恼(至)起怨害想。
　　赞曰。此中二句。一烦恼自性即是真如。同尊者性。如无异。二于有情起怨害想者。怨者对也。自修妙行利生为对。害者断也杀也。断诸众生烦恼业果生死流转。恒建是想。如摄大乘说十难行。谓诸菩萨。杀诸众生生死流转。众生不与菩萨强摄。取名不与取等。此亦如是。旧经云。汝与众魔及诸尘劳。等无有异者。法性无异。
　　经。谤千诸佛(至)乃可取食。
　　赞曰。此中二句。一谤佛者。说色声佛。非是真佛。说法身理。方是如来。二乘等说色声形相以为真佛。故今谤之。名为谤佛二。毁诸法者。毁骂生死一切恶法。又说真如名为真法。四谛理法。名非真法。二乘说彼非真。说是究竟法故。名为毁法。不预僧者。剃发染衣乞食净戒羯磨等。同名为僧数。常处生死。随类化生。不拘彼相。名不预数。二毕竟无有般涅槃时。菩萨发愿度众生尽。方入涅槃。以众生界无尽期故。菩萨毕竟不入涅槃。二乘身尽即永无矣。或总为十句。此中二句。合为一故。若能具上诸所说义。是大菩萨。乃可取食。真福田故。不尔如何虚受人食。此说平等。皆是密语。如契经言览不坚为坚善住于颠倒等。颂意无别。然上义门。依计所执。真如妙理。依他虚幻。唯识无想。真如法门。二俱平等。故作此说。前解且依因缘法门。故不违也。
　　经。时我世尊(至)欲出其舍。
　　赞曰。自下第二显其自迷。譬如有人。在路而行。为极重暗之所拘碍。迷失诸方。我时无知。覆我心故。不识此是何之言。不知何答。便舍自钵。欲出其舍。
　　经。时无垢称(至)取钵勿惧。
　　赞曰。下第三明他慰有二。初慰。后问。此慰也。
　　经。于意云何(至)宁有惧不。
　　赞曰。此问彼也。若佛化作化人来问。宁恐惧不。我又法身如来所化。问斯何惧。
　　经。我言不也。
　　赞曰。四彰已答。化人有问。我曾不惧。
　　经。无垢称言(至)性相亦示。
　　赞曰。五述他教。于中有二。初劝勿惧。后示正理。初中复二。初合前化相。后劝勿惧。此初文也。所诠诸法。皆如幻化。本非真故。能说众生及诠言说亦尔非真。
　　经。诸有智者(至)亦无怖畏。
　　赞曰。此劝勿惧。文字如幻。智者不执以为真实。若闻文字。亦无怖畏。汝既智者。何所怖哉。
　　经。所以者何(至)皆离相性。
　　赞曰。下示正理有三。初言离相性。次文字亦离。后结成诸法。此初文也。征何所以不惧文字。空理义云。胜义性相都空。言说妄起。故离空性。不称理故。何所惧乎。应理义云。胜义性相。体有离言。假立名言。非称法性。故诸言说。皆离性相。既是虚假。何所怖也。
　　经。何以故(至)是别解脱。
　　赞曰。文字亦离也。空理义云。不但所说法空无性。离文字名字语言亦离。应理义云。不但所诠无有诸法相性离言。言亦离言。或此非唯言理离性。依之文字亦离性相。于一能诠音声之上。极略相名字。中相名名。广相名句。皆假施设。体都非真。法既非法非非法。言亦非言非非言。言既非言非非言。文亦非文非不文。遮定文字。故唯言非。一切法中。离言之事。即依他起。离言之理。即是解脱涅槃真如。空理义云。一切法及文字空。即是涅槃解脱体也。
　　经。解脱相者即一切法。
　　赞曰。结成诸法也。空理义云。解脱涅槃即一切法本空性故。应理义云。一切法中离言之理即是解脱。解脱即是诸法本体。故名为即。旧经于此唯有言说性离。不言法性于文字也。
　　经。世尊(至)得顺法忍。
　　赞曰。六成利益有二。初得小果。二万天子。远尘离垢。得法眼净。证预流果。如论具释。后得大位。五百天子。得顺法忍者。有言初地。得顺正教法之忍故。有言八地。旧经无之。法眼净者。有言初地。此违论文。远尘离垢。说小果故。今正义解。无生法忍得在初地。今得顺彼忍。正在地前。善根忍位。有漏位忍。顺慧忍故。或五忍中第三顺忍。四五六地顺为出世道故。
　　经。时我默然(至)诣彼问疾。
　　赞曰。结答词由卑躬请退。吾既神气顿丧。今者何敢对扬。
　　经。尔时世尊(至)问安其疾。
　　赞曰。自下第五。命满慈子。初命。后词。此初命也。满者名也。慈是母姓。此满尊者慈所生故。名之为子。梵云梅呾利耶。此云慈。其母是婆罗门种。上古有仙。每习慈行。因承彼后。以慈为姓。母之无子。所在求娠。后梦宝器盛满珍玉置其腹边。欻然入腹。后向夫说。云必天与。为大宝器。果而有娠。便生此子。后相师占。因名为满。长大能诵毗伽罗论。慈行亦圆满具足之宝器故。后得出家。成阿罗汉。论议辨才最为第一。故佛命之。
　　经。时满慈子(至)诣彼问疾。
　　赞曰。下辞有三。此总陈道屈。满慈说法。利诸新学。说小非大。不识心机。既被昔诃。所以词退。
　　经。所以者何(至)苾刍说法。
　　赞曰。下显理穷。初征。后显。显中复二。初陈己事。后显他词。此征及陈己事也。新学初机。由来智隔。故脱小法。令渐随之。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。唯满慈子(至)置于宝器。
　　赞曰。下正陈词有二。初责彼不当。后令其进益。时无垢称便以如是胜三摩地下是。初中复二。初责不识今。后责不识昔。尊者满慈是诸苾刍皆于往昔下是。初责不识今中。有三。初责不识心。次责不识意乐。后赞不识根。三轮化中。第二记心轮。已入法者。以他心智。先观其心。后为化说。观心是总。十力智中。亦种种胜解智力。故先责不识心。即为说法。前目连中。已言应知根性差别赞说大乘故。言满慈先自入定。观彼之心。彼心行大。犹如宝器。为说小乘。如置秽食。
　　经。应先了知(至)贱水精疏。
　　赞曰。此劝知意乐。意乐信解大乘法故。大乘意乐。如琉璃宝。小乘意乐。如水精珠。今将大机。谓是小器。故以琉璃同水精也。前以小法投大心故。如以秽食置于宝器。今以大心同于小心。故以琉璃同水精珠。旧言心念。即意乐也。
　　经。尊者满慈(至)根所受。
　　赞曰。下责不识根有三。初责不识根。次显责所以。后显大小二乘由来悬别。此初文也。勿者莫也。莫不观根而授小乘。小乘是彼少分根性所受之法。自利非他。小行非大故。旧文稍殊。义亦无别。
　　经。彼自无疮(至)莫尔小径。
　　赞曰。此显责所以。所以有二。一发小乘心。如疮如疣。败坏丧名不济他难。他无此意。授小乘故。彼无疮勿伤之也。二彼根利大。求行大乘之道。故莫示以小乘之经。令其错学。一损他。二误他。由此二共。责不知根。
　　经。无以日光(至)同野干鸣。
　　赞曰。此显大小由来悬别。此有四喻。古有二喻。大乘如日遍照群生。小乘如萤自照不足。大乘法如海深广无边。小根如牛迹[土*幻]塘浅小。大乘如山王巍巍迥出。小根如芥子褊促卑物。大乘如师子吼决定无畏。小乘如野干鸣为人惊怪。一喻益大。二喻深广。三喻高显故。四喻无畏故。为四也。或初及第四。喻大胜小。有大机者。勿授小法。第二第三。喻大胜小。有小机者。勿授大法。应契其机而授法也。
　　经。尊者满慈(至)声闻乘法。
　　赞曰。下责不识昔有二。初明所不识。后明能不识。此初文也。祈有求也。此新学者。往趣大乘心求大菩提。未至不退位。中忘是意。如何今者示以小乘。故上经言。勿以秽食置于宝器。
　　经。我观声闻(至)过于生盲。
　　赞曰。下明能不识。初明所有。后明所无。此明有也。声闻智浅。过于生盲。问曰。胜鬘经曰。凡夫如生盲。不见众色。声闻如七日婴儿。不见日轮。如何今说声闻过生盲也。若见谛理。凡夫不能。故彼经说犹如生盲。声闻分得。故彼说如七日婴儿不见日轮。今说声闻不识根性。故过生盲。声闻于事不能了达。过生盲故。非谛理也。
　　经。无有大乘根之利钝。
　　赞曰。下明所无。大乘之士。能有观于根性妙智。故能分别前根利钝。声闻无此观根妙智。故不知根利之与钝。如舍利弗教二弟子。金师之子。教以白骨。浣衣之子。教以数息。亦如观于最下乞儿。八万劫前所修善根都不识故。旧文但有不识之言。无大乘智。
　　经。时无垢称(至)宿住著别。
　　赞曰。下令进益有三。初令忆往事。次教发大心。后令得胜位。初中复二。初总明忆。后别明忆。此初文也。三摩地者。此云等持。即禅定也。以禅定者。显是神通。宿住智力。令诸苾刍随忆住劫。亦有解云。宿世之中。虽通成坏空住四劫。空劫无事。成坏乃是住之初后。唯有住劫。善恶事明。故偏举之。但名宿住。以摄成坏。今实义者。住非住劫。住于往有宿世之事。故名宿住。成坏住劫。皆在其中。不须释妨。旧云。时维摩诘即入三昧。何尝不入。今始入也。示相今入。二亦无妨难。
　　经。曾于过去(至)正等觉心。
　　赞曰。下别明忆有四。一值良缘。五百佛所。二发大因。种诸善根。三修大行。积习胜德。四希求大果。回向菩提。旧文但三。合第二第三为一故。
　　经。随忆如是(至)彼大士足。
　　赞曰。此第二文。教发大心。说诸前事。今踵前心。故能发大。心初入佛法。不解轨仪。创闻妙理。回惶失错。故舍出家之正轨。而礼大士之卑足。
　　经。时无垢称(至)不复退转。
　　赞曰。自下第三。令得胜位。不退转者。令至十住第七住中位不退也。永更不退作二乘故。五戒优婆塞戒经。舍利子。修大乘道。六十劫已。因施眼故。退作二乘。所以法华经名化退菩提心声闻令至不退。故知至于第七住也。非信不退。久已信故。亦非证行二种不退。名初学故。
　　经。时我世尊(至)为他说法。
　　赞曰。下显词由卑躬请退。于中有三。初彰智弱。次释所由。后总结之。此初文也。一切声闻。不识根性。若不白佛。不应说佛。错逗根机。无利益故。
　　经。所以者何(至)如佛世尊。
　　赞曰。此释所由。诸声闻人。非常在定如佛世尊。故不能识诸根胜劣。显佛恒在定故能识根。识根要由他心智故。他心智起。必由定故。
　　经。故我不任诣彼问疾。
　　赞曰。此总结也。
　　经。尔时世尊(至)问安其疾。
　　赞曰。自下第六命大剪剃男。初命。后词。此命也。摩诃大也。迦多衍者。此云剪剃。婆罗门法。讳为剃剪。时为不净。以显垢腻污净行故。昔有多仙。久居山野。发鬓繁长。无人为剪。时有一仙。旧有二子。俱未睹父。大者耻污。不肯为剪。小者慈孝。为父剪发须。而乃为法仙剃之。多仙因此还得剪剃。为剪剃者。诸仙护念。初大富贵。后亦成仙。因以为姓。今是彼种。故言剪剃。具足威神。简余小者。故立大名。那者男声。其父及身。俱是彼种。以男声诠。简别云也。西方亦有取母姓故。如满慈子母婆罗门姓弥勒故。随其父母好性便取。
　　经。迦多衍那(至)诣彼问疾。
　　赞曰。下词有三。此总陈道屈。其随佛后。说安立谛不契非安立谛。便被彼诃。智辨既卑。故词道屈。
　　经。所以何(至)便入静住。
　　赞曰。下显理穷。初征。后显。显中复二。初陈已事。后显他词。陈已事中。初显所随。后显他随。此征及显所随也。便入静住者。凡住有三。一圣住。谓三解脱门及灭定。佛住空及灭定。二天住。谓四静虑。佛多住第四静虑。三梵住。谓慈悲喜舍。佛多住大悲。今言静住。谓住空或灭定。依第四定而住。故言静住。
　　经。我即于后(至)寂灭义。
　　赞曰。此显能随。能随佛后说妙法故。今说安立谛理之中。初四苦谛理。后一灭谛理。欲令厌苦欣于灭故。决择者。决了简择。解释之义。五蕴生灭。名无常事。生灭之理。名无常义。义是义理。下皆准知。蕴性逼迫。名为苦事。逼迫之理。名为苦义。蕴非实有。名为空事。非实有理名为空义。蕴中无我。名无我事。无我之理。名无义义。诸行寂无所显之灭。名灭谛事。此寂灭理。名寂灭义。此等五相。皆随于心之所变作。名为安立。胜鬘经说有作四谛也。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。唯大尊者(至)说实相法。
　　赞曰。下正陈词有三。初总非。次别非。后明益。此初文也。空理义云。此五实义。本性皆无。性离言诠。非常非无常。非苦非不苦。非空非不空。非我非无我。非寂非不寂。为遮执常等故。说无常等。非真胜义中有实无常等。故圣教言。诸佛或说我。或时说无我。诸法实相中。无我无非我。今者定说有无常义。故今诃以。以生灭心行说实相法。应理义云。此五实义。性即真如。缘此之心。无分别智。缘不生不灭真如为境。今以缘生灭有作谛理。分别心行。说于实相真如之法。甚不契当。故言无以。
　　经。所以者何(至)是无常义。
　　赞曰。下别非之五非为五此非无常。空理义云。俗谛有相。有过去故。有已生已灭。有现在故。有今生今灭。有未来也故。有当生当灭。以解无常胜义无相。一切都空。三世本无。何有生等。达解此理。常见自己。故是世俗无常胜义之真理也。应理义云。诸佛毕竟胜义道理。真如之中。本无三世。何处得有过去已生现在今生未来当生过去已灭现在今灭未来当灭。故无生等是真无常之胜义理。不同安立有生灭理以为无常义。今以真如常理而为能诠诠生灭无常之所诠义。故云不生不灭是无常义。真如体常。遮常执故。无常显故。名无常家义。涅槃经云。有苦有谛有实。苦谓苦事。谛谓苦理。实谓真如。声闻有苦谛。而无有实。不达真如非安立故。唯达安立事与理故。由此真如依诠所显。为无常义。
　　经。洞达五蕴(至)是苦义。
　　赞曰。空理义云。俗谛有苦。以有相故。胜义无相。本性非有。遮执乐故。说之为苦。故能洞达五蕴理空本无从起是真苦义。应理义云。五蕴性空。即是真如。遍计所执空之性故。性非空也。洞达此理。知此本真。无所由起。依诠显实。名苦之义。苦之实故。
　　经。诸法究竟(至)是空义。
　　赞曰。空理义云。世俗谛有。胜义谛空。究竟道中。都无所有。此是空义。空者无故。应理义云。诸法之中。究竟真如。无如所执。诸法有故。因空所显。说为空义。
　　经。知我无我(至)无我义。
　　赞曰。空理义云。知胜义谛本相皆无。我无我体。由来不二。为遮我倒。故说无我。是无我义。应理义云。知于真如本离言说分别之相。我与无我。由来不二。为遮我故。因无我显。名无我义。
　　经。无有自性(至)是寂灭义。
　　赞曰。空理义云。其一切法。胜义谛中。无自作用。故无自性。无他作用。故无他性。因缘生法。皆说空故。由此说无炽燃生死。生死既无。亦无涅槃。今时无息灭。涅槃既无。故无寂静之体。亦无烦恼。毕竟寂静所显之灭既尔都无。究竟寂静之事故。圣教云。设有一法过涅槃者。我亦说为如幻如化故。此空理是寂灭义。无有实涅槃得。由此中百论有破涅槃品。应理义云。胜义谛中。有为诸法。不自生故。无自实性。不从他生故。无他实性。不从其生故。无二实性。虽无于此作用之缘。唯有功能缘可得故。由此故无炽然生死。生死既无。亦无实灭。真理本灭。非今始灭。亦无有实寂静自体。烦恼毕竟寂静之位。能令行者究竟寂静。此方名为实灭义。名大涅槃。非如小乘假涅槃也。
　　经。说是法时(至)心得解脱。
　　赞曰。此明益也。得阿罗汉。义如前释。
　　经。时我世尊(至)诣彼问疾。
　　赞曰。此显结词由卑躬请退。
　　经。尔时世尊(至)问安其疾。
　　赞曰。自下第七。命大无灭。初命。后词。此初命也。梵云阿泥律陀。此云无灭。相传释云。八万劫前。曾为供养一辟支佛。所得善根。于今不灭。故名无灭。又譬喻经云。毗婆尸佛入涅槃后。阿泥律陀。曾入佛堂。以为劫贼。见灯将灭。遂抽一箭。挑灯便明。见佛威光。面色毛竖。念言他尚施物求福。我云何盗。遂舍而去。以此善根。九十一劫。常生善处。今得值我。得是天眼。所获福果。曾无灭尽。故言无灭。是佛当弟。又传经云。世尊父叔。总有四人。一名净饭王。有二子。大名萨缚曷剌他志陀。此名一切义成。即是佛也。二者难陀。二名斛饭王。亦有二子。大名天授。即是提婆达多。小名阿难陀。三名白饭王。亦有一子。大名阿泥律陀。小名摩诃。果。四名甘露饭王。亦有二子。大名拔提。小名提沙。此之八子。皆悉出家。彼阿泥律陀。仙处听法。坐下睡眠。如来呵责。咄咄何为睡眠。螺蚌之类。无灭惭愧。闻法悲泪。多日不睡。遂便丧眼。后问耆婆。耆婆问其初患因缘。彼便具报。耆婆答言。眠是眼食。多时不睡。眼便饿死。求差甚难。遂修天眼。得见大千。人得天眼。应成二眼。人眼虽无。天眼见物。半见半无。因有说言半头天眼。今命之也。
　　经。时大无灭(至)诣彼问疾。
　　赞曰。下辞有三。此总陈道屈。其得天眼。有漏无记。有相非真。既被双征。便不能报。故初辞也。
　　经。所以者何(至)一处经行。
　　赞曰。下显理穷。初征。后显。显中复二。初陈已事。后显他词。陈已事中。有三。初明已经行。次梵天来问。后申其正答。此征及明已经行也。西方地湿。所食难消。叠砖为道。拟行消食。来而复往。如世经物。故言经行。因此亦得说法诵经。诸学禅者。亦修光明。及举等相。
　　经。时有梵王(至)能见几何。
　　赞曰。下梵天来问。天眼居禅。梵王皆得。见无灭之克证。谓顺已而来询。然地有上下。修有弱强。故得天眼能见几何。旧文颠倒。
　　经。时我答言(至)阿摩洛果。
　　赞曰。此申其正答。一佛所化三千大千。无灭声闻。故唯见此。西方果味。众色不同。阿摩洛果。人多爱重。故以为喻。显见分明。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。尊者无灭(至)为无行相。
　　赞曰。下正陈词有五。初征诘。二默然。三梵问。四彼答。五利益。初征复三。初总征。次别征诘。后结难。此初文也。为有行相者。空理义云。所得天眼。为是体有差别行相。为是体无差别行相。初问世谛。后问真谛。应理义云。为有虚妄分别之行解相状。为无虚妄分别之行解相状。此中论者。乍似浪。无心缘境而无行相。若无行相。如何缘境。如唯识说。今问虚妄。故无有失。
　　经。若有行相(至)不应有见。
　　赞曰。此别诘也。空理义言。若是体有之行相者。即与外道五通无别。云何名内。等者相似无别之义。以执为有世俗谛故。若体是无之行相者。即是无为。无为真谛。性皆空故。如何有见。应理义云。若有虚妄分别之行相者。即与外道五通无别。彼从虚妄分别生故。三界心心所。皆虚妄分别故。若无虚妄分别之行相者。即是无为真如之类。不应有见。真如虽有。无行相故。不能有见。观其此问。且问声闻佛之天眼亦应双问。佛天眼通心心所故。非无行相。非是虚妄分别心故。非有行相。不同前问。故无有失。
　　经。云何尊者(至)能有见耶。
　　赞曰。此结难也。此理皆非。云何有见。
　　经。时世尊默无能对。
　　赞曰。二默然也。词理无加。故默无对。
　　经。然彼诸梵(至)真大根者。
　　赞曰。三梵问也。孰者谁也。梵闻希法。便得未曾。屈已尊人。便问世间谁得最胜真天眼者。
　　经。无垢称言(至)及种种相。
　　赞曰。四彼答也。有佛释迦。久修善本。得真天眼。空理义云。释迦真智。内契真空。不舍寂定。不是有为。外随世俗。见诸佛国。不是无为。名真天眼。不同外道见于二相及种种相。二相者。总有空相。种种相者。别有空相。应理义云。无灭天眼。用而不寂。先入本定。后起天眼。天眼散心有漏无记。名非真眼。唯见大千。如来天眼。无分别智。正观真如。不舍寂定。后得智中。起于无漏。善性天眼。见诸佛国。广尽十方。能无二相及种种相。二者有行无行。总差别相共相之类。种种相者。别差别相自相之类。此虚妄分别相也。
　　经。时彼梵王(至)歘然不现。
　　赞曰。五利益也。闻希妙法。便发胜心。听问既周。歘然不现。
　　经。故我不任诣彼问疾。
　　赞曰。结答词由卑躬请退。
　　经。尔时世尊(至)问安其疾。
　　赞曰。自下第八。命优婆离。初命。后辞。此命也。梵云优婆离。此云近执。佛为太子。彼为近臣。执治故事。故云近执。即守库藏之官僚也。诸释出家。留所著衣宝冠及象。而皆与之。后便思念。释子豪贵。尚舍出家。我何人也。而犹安住。以冠挂树。象系树间。愿言取者我当奉施。往释子所。具述来情。释子咸喜。便来白佛。请先度之。为我上座。自舍慢心。我当敬事。佛便许之。释子致敬。礼拜波离。大地震动。空声遥赞。是诸王子。我慢山崩。屈己先尊。今礼卑足。为持律之上首故今命之。
　　经。时优婆离(至)诣彼问疾。
　　赞曰。下辞有三。初总陈道屈也。我依律行。教彼息愆。彼说证真。罪种方灭。我谓由身语而得罪除。彼说会心源而方垢尽。理既堕矣。词亦负焉。故总词也。
　　经。所以者何(至)不敢诸佛。
　　赞曰。下显理穷有二。初陈己事。后显他词。己事有二。初陈二人来请出罪。后说己为如法息除。初陈二人来请出罪中。有三。初明至由。次明至轨。后请出罪。此初文也。佛为法主。威德特尊。小事轻尘。诚为不可。故怀愧。耻不敢诣佛。
　　经。来至我所(至)而谓我言。
　　赞曰。此明至轨也。
　　经。唯优婆离(至)得免斯咎。
　　赞曰。此请出罪。微小罪中。生大怖畏。既违律行。诚以为耻。愿为解除。我心所忧。我心所悔。得免罪咎。既罪可出。明非初篇。
　　经。我即为其(至)得请所化。
　　赞曰。下说已为如法息除。言如法者。如其律法。世尊轻事或重制。重事或轻制。然出罪时。但是作法。道理应尔。非是依业道灭罪彼之法。如其律法。解说道理。令除忧悔。得清肃其所犯之过。
　　经。示现劝道赞励庆慰。
　　赞曰。显如法相。一示现。二劝导。三赞励。四庆慰。余经说亦加令离欲。瑜伽八十一云。令离欲者。诃责六种黑品诸行。示其过患。令离爱染。即是所说。令除忧悔。示现者。为令受学白品行故。示其四种真实道理。劝导者。谓已示现得信解者。安置学处。令正受行。由已于彼得自在故。彼便请言。我于今者。当何所作。唯愿教。因告之曰。汝等今者于如如是事。应作应学。赞励者。谓彼若于所知所行所得之中。心生退屈。尔时称赞。策励其心。令于彼事堪有势力。庆慰者。谓若于法及随法中。勇猛正行。即应如实赞说庆悦。令其欢喜。更有一释。并如彼论。此中即是令离罪染。示其白品。劝其正行。赞令勿退。庆其所作。令生欢喜。名如法说。旧经阙此。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。唯优婆离(至)勿扰其心。
　　赞曰。陈词有五。初除正理。二显赞扬。三明已告。四彰罪灭。五述发愿。陈理复三。初总非。次显正。后结正。此初文也。空理义云。二人犯罪。由怀有相。今请悔除。还教起有。以有加有。故名增罪。当直除灭彼心忧悔。应说无相罪性本空。为彼除之。勿以有罪乱其心也。扰者乱也。应理义云。二人犯罪。罪为业道。当须证理体达虚幻。方拔罪根。但依作法。用事而灭。口是心非。灭而不灭。罪业更生。名为重增。当说真理。令彼证之。当说俗幻。令其了达。名直除灭。拔罪种子。勿以事相扰乱其心而现罪灭。
　　经。所以者何(至)不在两同。
　　赞曰。下显正中有二。初明真理。令证罪根。后明俗事。令知罪伪。唯优波离一切法性生灭不住下是。罪相无实。易可息除。罪根种子本真。证之罪灭。罪灭者。拔除烦恼恶业苦果诸种子也。断种子故。一灭不生。名身语忏悔。但名制伏。益力损能。非真灭罪。后还生故。初中复三。初陈正理。次问令解。后明染净之相。陈理有三。初明罪性。次明罪依。后明罪体。此初文也。空理义云。罪性者真空理。罪性若有。可住内根。由外六境。成在两间。罪性本空。都何所住。世俗谛中。罪住六根。六尘为缘而起罪故。亦名在外。内因外缘。可住两间。六识等内。罪性既空。故都无住。证罪性空。当有何罪。应理义云。罪性者真如理。此理不依内根外境及住两间。由逆此理。展转罪生。证达此理。罪当永尽。
　　经。如佛所说(至)有情清净。
　　赞曰。此明罪依有二。初明假者依心而成。后明罪体依心方起。罪必依心方得起。此初文也。罪谓所作恶身业。体即不善思之现种也。心为所依。思能依故。可毁可厌。故名为罪。故初明罪依。令其了达。后方明罪体。将明罪依。先引佛语。空理义云。此引俗谛教。心谓六识。不说有八。心若实有。有实罪者。即有情杂染。心性本空。罪者非有。故有情净。应理义云。成唯识说。心谓第八识。有情谓五蕴假者。此依彼心。而假建立。第八之心。若是有漏杂染所摄。能依假者。亦是杂染。所依第八心若是无漏清净所摄。能依假者。亦是清净。今此通依八识。建立假者有情。心是本故。故罪及罪者。离心亦非有。
　　经。如是心者(至)不在两间。
　　赞曰。下明罪体依心方起。空理义云。如是心者。胜义谛中。亦不住内外。不在两间。性本空故。能起罪体。由此非真。应理义云。此八识心不同二乘所说六识。六识住在六根。亦不实在外及两间。唯依真如净法界住。由此罪垢亦无住处。
　　经。如其心然(至)不出于如。
　　赞曰。此明罪体。空理义云。如其所依心本空寂。都无所住。能依罪垢。胜义谛中。亦无自性。无所依止。罪垢既尔。诸法亦然。谁为罪缘。谁为出者。以心罪法三不出于如。如空无故。应理义云。如其本心。不住内外。唯依真如。能依罪垢。亦复依如。不依内外。如罪垢然。犯罪之缘。及出罪者。一切诸法。亦不出如。不依内外。都无实罪。一切皆是真如理故。由迷心故。诸过非起。可毁可责。名之为罪。由心悟故。罪灭善生。可赞可欣。名之为福。故说罪从心生还从心灭。
　　经。唯优婆离(至)曾有染不。
　　赞曰。下问令解有三。初问。次答。后显令解。此问也。空理义云。汝心本净。性本空故。无染故净。汝得阿罗汉涅槃解脱时。此空性心。曾有染不。凡圣虽殊。心实无别。故以为问。应理义云。成唯识中。解心性净。略有二义。一即真如法性之心。故胜鬘经。自性清净心。而有染污。难可了知。二因缘心。瑜伽五十四说。依他性心。性非烦恼。名本性净。今彼心非烦恼故。言本性净。与染相应。名为染心。非心体染名为染心。此心非但未得解脱性本来净。得解脱时。亦曾无染。今但问彼得解脱时本性净心曾有染不。将显未解脱比解脱心性本净。
　　经。我言不也。
　　赞曰。此答也。得解脱时。心曾不染。
　　经。无垢称言(至)亦复如是。
　　赞曰。此显令解。空理义云。得圣证真。知心本空。所以不染。故知有情心性本净。曾无有染。亦复如是。心空同故。应理义云。以凡因缘心。例圣因缘心。本来不染。亦复如是。俱心性故。由此故知。恶思是罪。如客暂有。染恼其心。证理智生。客罪便灭。故心断惑已。名离相应缚。此不复缘境。名离所缘缚。由离二缚。名心解脱。证达理故。故达心理。名为罪灭。
　　经。唯优波离(至)即性清净。
　　赞曰。下明染净之相。略有三翻。此初翻也。心有总分别。有别异分别。即有烦恼。烦恼起故。罪业遂生。便招生死。若无总分别及别异分别。即无烦恼。烦恼无故。不起罪业。遂即清净。便得涅槃。分别者。总分别。异分别者。种种计执。汝由此二。生烦恼故。应无分别便得清净。
　　经。若有颠倒(至)即性清净。
　　赞曰。此第二翻。颠倒者。执有真实常乐我净。背真理故。名为颠倒。或七颠倒。此四更加想心见三。于彼四中。起妄想分别。名想倒。于此四中。忍可欲乐。建立执著。名见倒。心倒者。谓即于彼所执著中。贪等烦恼。此略有三。一愚痴为本。二萨迦耶见边见一分见取戒禁取及贪为自性。三余烦恼为等流。如瑜伽第八说。有此诸倒。即有烦恼。无此倒者。即成清净。汝既烦恼。明有颠倒。
　　经。若有取我(至)即性清净。
　　赞曰。此第三翻。取者执取。执我为本。杂染便生。若不取我。达解无我。即性清净。汝既杂染。明有取我。显彼二人有烦恼之所以也。上令知真罪垢自灭。下明知俗罪易息除。如知贼缘易可除破。
　　经。唯优婆离(至)如电如云。
　　赞曰。下明俗事。令知罪伪。略有四重。此第一重。说俗生灭。略有四喻。如幻化电云。皆非实有。皆悉不住。性自虚伪。
　　经。一切法性(至)亦不暂住。
　　赞曰。此第二重。说俗迅速。无所愿待。不经念住。速即谢故。
　　经。一切法性(至)如健达婆城。
　　赞曰。此第三重。说俗体由虚妄所见。此有三喻。如梦所见。思想起故。如阳焰者。渴爱生故。执为实水。如健达缚城者。此云寻香城。西方散乐名曰寻香。不作生业。唯寻食香。而便作乐。伺彼乞求。此幻化城。楼橹可爱。名寻香城。海中水气。日光所临。遥见雉堞。亦似幻城。水激为声。微同作乐。似彼寻香城。故亦名寻香城。诳惑起故。今以为喻。
　　经。一切法性(至)如镜中像。
　　赞曰。此第四重说俗心作。如水中月。水实无月。心妄谓有。不知以水为缘。还见本月。一切世俗。皆心所作。不知自心。谓有外境。镜中之像。亦无实像。以镜为缘。还见本面。心之所取。亦复如是。不知自心。谓离心有。镜中之像。若实有者。见去何不去。观来所不来。彼镜既不真。诸俗皆如是。
　　经。如是知者(至)名善调伏。
　　赞曰。此结正也。律者仪或。证真如俗。善可轨故。调伏者。调伏三业。息诸恶故。善知罪性。能依罪根。善识罪相。易可顾拔。名善调伏。
　　经。时二苾刍(至)而不能说。
　　赞曰。二显赞扬。初得未曾有。后正赞叹智慧辨才。是优婆离所不能及。
　　经。我即告言(至)起居士想。
　　赞曰。三明已告。初总后别。此总告也。
　　经。所以者何(至)殊胜如是。
　　赞曰。除佛无能制伏大士智慧辨才。其慧及辨才如是。
　　经。时二苾刍(至)正等觉心。
　　赞曰。四彰罪灭。虽未证真。拔罪种子。初闻妙理。应悔息除。不但罪灭无。上觉心亦发。
　　经。便为作礼(至)殊胜慧辨。
　　赞曰。五述发愿。新学苾刍。已曾犯罪。乍见慧辨。谁不虔恭。故为作礼。
　　经。时我默然(至)诣彼问疾。
　　赞曰。结答词由卑躬请退。

　　说无垢称经疏卷第三(末)



　　说无垢称经赞卷第四(本)

　　　　大慈恩寺沙门基撰
　　经尔时世尊(至)问安其疾。
　　赞曰。自下第九命罗怙罗。初命。后辞。此初命也。罗怙罗。此云执日。本是执日阿修罗名。法华经云罗睺阿修罗王。是也。此是非天前军。非天将与帝释斗时。此为前军。见日月天子放光远射非天之眼。非天此乃以手执日。障蔽其光。今此佛子。取喻为名。亦复如是。佛法如日。由有此子。障我佛法智日之光。如彼非天。故以为名。古名宫生。耶输被谤。设誓自明。实在宫生。非外他子。故名宫生。此子因缘。如经广说。以昔为王。沙门求见。六日不睹。或塞鼠穴六日。障他母子绝食。故处胎中。经六年住。后佛至迦维罗国。七日化千比丘皆形似佛。使之选佛。果至佛所。以明佛子。遂令舍利目连度之。时年小矣。恐繁不述。
　　经。时罗怙罗(至)诣彼问疾。
　　赞曰。下辞有三。此总陈道屈。昔赞出家。有为有相。彼陈出家者为无为有相。以真诘俗。道屈辞穷。故不堪也。
　　经。所以者何(至)功德胜利。
　　赞曰。下显理穷。初征后显。显中复有二。初陈已事。后显他词。已事有二。初显他问。后显已答。此征及显他问也。此诸童子。婆罗门种。姓离呫毗。佛为轮王。罗怙罗继嗣。故今赞叹亦言轮王。轮王有四。铁铜银金。各能王彼一二三四天下人庶。如常分别。既脱屣轮帝之宝。而为出家。学出家功德有何利也。
　　经。我即如法(至)功德胜利。
　　赞曰。此显已答。出家宽旷。犹若虚空。在家迫进。譬诸牢狱。故经言孔雀虽有色严身。不如鸿鹤能远飞。白衣虽有富贵力。不如出家功德胜。功德者善生。胜利者恶灭。功德者福。胜利名智。胜利者。能出世间。功德者。福惠二严。
　　经。时无垢称(至)而作是言。
　　赞曰。下显他词有二。初陈至轨。后正陈词。此初文也。
　　经。唯罗怙罗(至)功德胜利。
　　赞曰。下正陈词有五。初正陈理诘。二劝彼出家。三童子请问。四无垢教示。五童子获益。初中有三。初总非。次别诘。后结正。此初文也。
　　经。所以者何(至)是为出家。
　　赞曰。下别诘中有二。初票。后显。此初票也。空理义云。前赞出家世俗有相。今以胜义无相为征。故言无胜利无功德。应理义云。世俗事为末。胜义理为本。前赞出家。赞俗事末。今以理本为正。故言无利德名真出家。
　　经。唯罗怙罗(至)功德胜利。
　　赞曰。下显有三。初明有为有相出家。次明无为无相出家。后明大乘出家德利。此初文也。前为他说有功德胜利体相者。有为有相。非胜义谛也。
　　经。夫出家者(至)功德胜利。
　　赞曰。此明无为无相出家。空理义云。夫出家者。本欲灭除世俗有相。希趣胜义无为性空。性空之中。何有德利。应理义云。一切圣人皆无为而有差别。无为即是涅槃解脱。真如理灭。涅槃解脱生死缚故。真如湛寂。离妄倒故。择灭性离二胜障故。为求此故。而作出家。诸德本故。不为有为。非德本故。故于无为无德无利。无为本中。无有差别。性相功德。亦无差别。作用胜利。非无凝然功德胜利。又出家者。离分别执。有德有利。是有分别。非真出家。故真出家。破分别执。无德无利。
　　经。唯罗怙罗(至)无色非色。
　　赞曰。下明大乘出家德利。有二十四句。旧有二十二句。全阙新中无色非色及无诸取。仍止观双修中阙修观。断恶修善中无修善。此中三句。空理义云。胜义谛中。无他彼。无自此。亦无中间。远诸见。亦无色与无色别。应理义云。此三句中。一无彼此中间。出家之人。物我俱遣。身外无他彼。摄他同己。常行济拔。他外无自此。他得乐时。如我得故。亦非物我外而有中间。二远诸见。五见皆断。旧云六十二见。唯是边见邪见所摄。相极狭也。三无色非色。色谓修饰仪容。非色谓识达了解。都不持此。名之为无。或外道妄见。执我为色。执色蕴为我故。执我为非色。执四蕴命根为实我故。如六十二见中。之我者色。死后有想。执我无色。死后有想等。此等皆为无为出家。故离诸非而顺诸见。下皆准知。
　　经。是涅槃路(至)圣所摄受。
　　赞曰。此有三句。空理义云。无此彼中间者。能到涅槃。故名为路。达诸见故。智者称赞。无色非色故。圣所摄受。应理义云。其为无为而出家者。一到涅槃故。二圣所称赞。三圣行摄受。诸圣常时摄而领之。以为胜故。旧云。处于涅槃。由此为路。能处涅槃。又云。圣所行处。即圣所称赞。契圣心故。
　　经。降伏众魔(至)离诸恶法。
　　赞曰。此有七句。空理义云。分别执有。故是众魔。便入五趣。不得五眼。无五根力。乃损众生。自恶不息。若为达空而出家者。众魔自降。乃至广说。自恶便息。应理义云。为无为法而出家者。一降四魔。二超五趣。三得五眼。四立五根。五获五力。六不损恼彼一切众生。七自诸恶一切能离。五眼者。一肉眼。非修定生。四大所造净色为性。二天眼。因修所生大造净色。三法眼。缘教有慧。四慧眼。缘理空智。五佛眼。觉察自他之妙智也。所余四魔五趣根力。皆如前说。
　　经。摧众外道(至)离我我所。
　　赞曰。此有六句。空理义云。若为有为有相出家。不能摧外道超假名。乃至不能离我我所。若为无为无相出家。便摧外道。离我我所。应理义云。为无为法而出家者。一正见故摧外道。二法体亡言故超假名。三得大涅槃。出贪欲泥。四无耽著故无系属。五无物我故无所摄受。旧经倒此云无所受故离我我所。
　　经。无有诸取(至)善护他心。
　　赞曰。此有三句。空理义云。取者分别执取之义。扰者烦扰。乱者恼乱。调者制伏。护者随护。为无为空而出家者。无执取。离烦恼。伏自心。灭护他意。为有为相而出家者。不能如是。应理义云。一离诸取。取者贪著执取之义。体即四取。一欲取。缘五境贪。二见取。取诸见。三戒取。取诸戒。四我语取。取别实我。无我体。唯有名。名我语取。后三体慧如名。各以自见为性。此无诸取是折伏道。断诸取断惑道。二无扰乱。扰乱扰者散义。乱谓[跳-兆+參]义。即体散乱。心驰境中。[跳-兆+參]扰不定。故名扰乱。或六散乱。一自性。二相。三粗重。四内。五外。六作意。三调自心。护他心。自心烦恼善能调伏。将护他心。勿令生恼。而成就之。
　　经。随顺寂止(至)修一切善。
　　赞曰。此有二句。一顺定修慧。寂止者定。胜观者慧。止观二门。摄诸功德。二离恶修善。名真出家。空理义云。观达性空。心常住此。故名止观。知俗证真。故名断修。
　　经。若能如是名真出家。
　　赞曰。此结正也。
　　经。时无垢称(至)宜共出家。
　　赞曰。此下第二。劝修出家。初总票劝。后显劝由。此初文也。佛法契真。故名善说。毗奈耶者。此名调伏。即广律本。出家乃是佛法调伏之所摄持。劝可依律而出家也。此乃大乘毗奈耶耳。
　　经。所以者何(至)第一最难。
　　赞曰。此显劝由。有四难故。一佛出世难。二离八无暇难。三得人身难。四具有暇难。今得有暇。可谓功德。汝可出家。旧无后三。
　　经。诸童子言(至)不得出家。
　　赞曰。第三童子请问诸遮难中。父母不许。不得出家。非我本心不乐出家。
　　经。无垢称言(至)成苾刍性。
　　赞曰。第四无垢教示出家中。有二。一身出家。被服落丝。二心出家。发心修行。发心修行。是真出家。得持禁戒。成苾刍性。被服落丝。成苾刍相。今劝出家。依真出家故。
　　经。时三十二(至)誓修正行。
　　赞曰。第五童子获益。
　　经。时我默然(至)诣彼问疾。
　　赞曰。结答词由卑躬请退。
　　经。尔时世尊至问安其疾。
　　赞曰。自下第十命阿难陀。初命。后辞。此命也。阿难陀者。此云庆喜。释迦成道。人天庆喜。当此夜生。因以为称。后年二十。方始出家。佛法皆闻。为佛侍者。亲而且待。故今命之。
　　经。时阿难陀(至)诣彼问疾。
　　赞曰。下辞有三。此总陈道屈。谓佛实疾。我方乞乳。彼说化身。真佛无疾。道屈故辞。
　　经。所以者何(至)当用牛乳。
　　赞曰。下显理穷。初征。后显。显中有二。初陈已事。后显他词。已事有二。初以疾须乳。后我方乞之。此征及佛疾当用乳也。现小疾者。佛患背痛。时亦有之。乳和毕钵。可以为疗。
　　经。我于晨朝(至)从乞牛乳。
　　赞曰。我方乞之食。不非时故。晨朝将入聚落故。整服如鸟翼故。持衣钵乞。必有处依。城中规以供侍。从乞牛乳。
　　经。时无垢称(至)而作是言。
　　赞曰。下显他辞有二。初明至轨。后显他词。此初文也。
　　经。唯阿难陀(至)持钵在此。
　　赞曰。下显他辞有五。一彼问。二已答。三理诘。四生惭。五空告。此初也。方申理诘。初示不知。故为此问。
　　经。我言居士(至)故来至此。
　　赞曰。此已答。
　　经。时无垢称(至)诽谤如来。
　　赞曰。下理诘有二。初责其谤佛有疾。后显佛实无疾恼。或初显报身无疾。后显法身无疾。初中复二。初总责。后别责。此初文也。嫌言不当是甚重言止止。诽毁者。谤黩之异名。佛实无疾。谓佛有疾。名虚谤也。
　　经。所以者何(至)当有何恼。
　　赞曰。下别责有四。一恶法久亡。二责为粗语。三善根已满。四即受限此。此为二对。恶法尽故。有疾言粗。善法圆故。有疾可耻。故分为四。此初文也。佛体无漏。金刚合成。生死因果。现种恶法。及微细习气。皆已永断。诸善皆圆。当有何疾。疾者由恶因生故。四大乖违名疾。由此疾故苦恼遂生。佛善皆圆。有何苦恼。善因不招苦恼果故。
　　经。唯阿难陀(至)得闻斯语。
　　赞曰。二责为粗语。令禁声归寺。名默还所止。言佛有疾。有余。故名粗语。莫使异人闻粗语者。总也。已下别显。何谓异人。大威天者。欲色二界有大神通道德天也。余处菩萨。皆见报身。曾不闻疾。今闻。佛疾。甚可惊疑。故名粗语。
　　经。唯阿难陀(至)无有是处。
　　赞曰。三善根已满。转轮圣王。具少善根。修十善因之所感得。名成少善尚得无病。况佛多劫无量善因福智二严。而当有疾。必无是理。
　　经。唯阿难陀(至)受斯鄙耻。
　　赞曰。四恐受隈羞。有三。初总责。次别责。后驱。此初也。可急窃归。勿令我等受此鄙愧可耻之语。
　　经。若诸外道(至)诸有疾乎。
　　赞曰。此别责也。外道邪见。多生诽谤。若闻粗言。恶念必起。自疾不救。何以救人。
　　经。可密速去勿使人闻。
　　赞曰。此驱逐也。禁声急急逐去。勿使外人闻。
　　经。又阿难陀(至)世法不染。
　　赞曰。自下显佛实无疾恼。亦显法身无疾。略有十句五对。一是法身。非杂秽身。此是功德法所成身。名为法身。非真如身。此事身故。非是烦恼众苦杂身。二出世间身。非世间身。出世间者。不可毁坏。非道所治。非是世间可毁可坏道所治也。故诸世间疾恼等事。所不能染。
　　经。是无漏身(至)当有何疾。
　　赞曰。三是无漏。非是相应所缘二缚之所随增。离诸漏故。四是无为。无为有二。一真如等。非因缘生。故名无为。二无漏蕴。非业烦恼之所为故。亦名无为。佛五蕴身。亦名无为。非业烦恼之所为故。五出众数。不堕生数。数永寂故。但堕法数。众生必是趣界生获。体即第八异熟无记识。佛身唯无漏唯善故。非生数所摄。如是之身。当有何疾。阿难少见。谓佛化身即真佛身是杂秽身。乃至广说。堕在欲界人趣之身。谓实有疾。故今示正理。佛示实疾。
　　经。时我世尊(至)而谬听耶。
　　赞曰。四生惭也。谬者错也。无者非也。非是近佛我得错听也。又有解言。无近者远也。我虽为侍。心智远佛。不能知佛。得无近佛而错听耶。
　　经。即闻空中(至)实无诸疾。
　　赞曰。五空告有三。初说真佛无疾。次显化佛有疾所由。后劝取乳。此初文也。真身者报身也。是实功德。从因修生。故名真身。或法报佛。皆名真身。非权迹故。旧经无此。如居士言。世尊真身。实无诸疾。
　　经。但以如来(至)示现斯事。
　　赞曰。此显化佛有疾所由。五浊世者。浊者滓秽。如食滓秽。名之为浊。一烦恼浊。烦恼重故。二见浊。五见竞故。三命浊。寿极短故。四有情浊。恶众生故。五劫浊。饥馑疫病刀兵。如其次第。三十二十十岁时起。今时已有彼前相故。此如法华疏第三卷。释迦慈悲。生此恶世。为欲教化导引现受恶业贫穷苦恼众生。行诸恶因恶行有情。示同有疾。非佛实有。世尊随类化众生故。显一切恶业必有恶果。世尊现受犹不免故。欲令后德有疾自裁。佛亦现有。我何人故。为众生病佛亦病故。由斯现病。非佛实病。问。何故无垢不自显佛现病所由。令空中告。答。欲显一言契当故。幽冥自他仪皆同故。问。空声是何。答。或是无垢神力所为。或大菩萨冥现斯事。理皆不爽。
　　经。行矣阿难陀取乳勿惭。
　　赞曰。此劝取乳。供佛。勿自增惭。问。何故无垢诃令密去。空令取乳。答。说佛实病须乳。此不当故令去。说佛化有疾故须乳。理可然故令取。诃法。先诃令去。示法。后示令取。亦不相违。
　　经。时我世尊(至)诣彼问疾。
　　赞曰。结答词由卑躬请退。我时不识彼之所云。故默无对。
　　经。如是世尊(至)问安其疾。
　　赞曰。下品第三结类声闻皆辞不散。有二。初类问。后类答。此类问也。
　　经。是诸声闻(至)诣彼问疾。
　　赞曰。此类答也。

　　菩萨品第四

　　别叙昔权。昔权有二。一化声闻。已如前辨。二化菩萨。次下当陈。佛知彼类不可对扬。显彼高德共来影辅。今明令菩萨问疾事。故名菩萨品。此品有二。初明四德词屈不往。后明余类皆陈不堪。然四德中。分为二对。令希不退。自仰菩提。不觉魔怨。宁知世福。无垢随宜对折。各便缄言。故四德虽殊。为二对以区别。一一之中。文皆有二。初命。后词。
　　经。尔时世尊(至)问安其疾。
　　赞曰。此命也。梵云梅呾利耶。翻为慈氏。古云称帝丽。或云弥勒。皆讹路也。说此本缘。如弥勒上生疏上卷。
　　经。慈氏菩萨(至)诣彼问疾。
　　赞曰。下辞亦三。此总陈道屈。放钵经云。弥勒语文殊师利言。如汝等辈。百千万亿。亦不能知我举足下足之事。岂以小生所系道屈济流。良以进德先知。推名上士。故假之以前屈词。今命以对扬。非是弥勒实为屈矣。昔说不退。令彼希求。彼说无相如门。今作因缘之言。时道以屈。故词不堪。
　　经。所以者何(至)所有法要。
　　赞曰。下别显理穷。初征。后显。显中有二。初陈己事。后他词。此征及陈己事也。睹史名者。欲界六天中第四天也。此名知足。受诸欲乐。深知足故。由此根性。菩萨住中。以当生下。佛记弥勒。却后十二年。当于本处。结跏趺坐。如入灭定。入般涅槃。上生知足。绍隆补所。所以彼天多来瞻礼。慈氏已超退位。故随所应。以四不退法轮之行。为彼天说。或唯为说八地以上第四不退法轮位法。
　　经。时无垢称(至)而作是言。
　　赞曰。下显他词有二。初明至轨。后正陈词。此初也。弥勒落发缁衣。次当补处。无垢形随俗。故致虑宜。
　　经。尊者慈氏(至)正等菩提。
　　赞曰。下正陈词有二。初牒经申理。后明时众获益。初中复三。初总牒经文。二别申理诘。后结劝显真。是故慈氏勿以此法诱诸天子下是。此文也。初授者与也。记者别也。识也验也。自领记别。名为受记。受者领故。佛与之记。故名授记。佛于诸律及上生经中。为授记别。言一生者。除今身后在天一生。故言一生。中有方便属天摄故。不数人中。有说在天及当人中。共名一生。如说七生。说人天二生去生故。佛言弥勒。当生知足。尽彼一生。当得成佛。在知足天。亦名一生所系菩萨。不说居人名为一生。此理为正。菩萨有三。一生所系。及最后身。坐道场者。此问一生。不问余二。
　　经。为用何生(至)现在耶。
　　赞曰。下别申理诘。大文有三。初依有为无为异为难。次依有为无为一为难。为依如生以下文是。后以菩提涅槃理均为难。若尊者慈氏当证菩提。一切有情亦应当证下是。初二难因。后一难果。初中复二。初难有为。后难无为。初中复二。初总。后别。此总征也。生是有为之生相故。依此为难。前说一生当得菩提。故初以生而为征诘。显有为法。念念不住。无实生体。依何受记。
　　经。若过去生(至)未来生未至。
　　赞曰。下别征也。大乘三世本无实体。依一有法。曾有名过去。当有名未来。现有名现在。三世俱是假所施设。现在法可实其世假立。过去未来法皆假说也。依何实故。今难言过去已灭。未来未生。若依小乘。过去用已灭。未来用未生。非无生体。若不难用。便不成难。今依大乘。作斯难体。便无过失。
　　经。若现在生现在生无住。
　　赞曰。下难现在。初难。后证。此难也。现在法中。本无今有。有位名生。生位暂停。假名为住。住别前后。假立异名。此后无时。假名为灭。现在诸法无暂实住。亦无相续。经停久住。故言现在。而无有住。非无假住。若有实住可能为因。能得当来可依授记。现无实住可能为因。依何为记。
　　经。如世尊说(至)即殁即生。
　　赞曰。既难无住。恐义无由。故引经。时之极促。名为刹那。不但一刹那。念念皆如此。故经重言刹那刹那具生老病死。者熟变。即异相也。唯说有三。不说有住。现法二时没入过去。初后暂一生。生时亦老。更无别时。唯说生没初后二时。即如经说有三有为之有为相。谓生异灭。不别说住。大乘解云。由一切行三世所显。由未来世本无而生。彼既生已落谢过去。现在世法二相所显。谓住及异。唯现在法。有住可得。前后变异。亦唯现在。总说住异。而为一相。住是有情所爱著处。为令生厌。又同一世。所以合说。今此经中。说无实住。亦无经停片时实住。故唯说三。生老死相。或说现身念念皆有十二支中生老死支。故无住也。
　　经。若以无生(至)所入正性。
　　赞曰。下难无为。初牒出体。后正申难。此牒出体。空理义云。入者证也。正性者。法之真性。即胜义空性也。应理义云。无生之体。即是所证真如正性。真如乃是法正真性。旧云正位。位者体位。即正性也。
　　经。于此无生(至)得受记耶。
　　赞曰。此正申难。空理义云。空胜义中。何记可授。何觉可证。有觉可证。有记可授。无觉可证。云何记也。应理义云。前难因缘法门。此难真如法门。真如门中。第无觉可证。何有记别而受记耶。金刚般若云。实无有法佛得阿耨多罗三藐三菩提。乃至然灯佛与我记等。
　　经。为依如生(至)得授记耶。
　　赞曰。下以有为无为一为难。前难二别。可有前过。今以有为无为是一。故有记别。便作是难。于中有三。初别难依如。次总显依如。后结难依如。初中复三。初双征。次别难。后双结。此初文也。空理义云。若世俗有与胜义空一。得授记者。为依空生为依空灭得授记耶。应理义云。若因缘法与真如一。得授记者。为依生为依灭得授记耶。
　　经。若依如生(至)如无有灭。
　　赞曰。此别难也。空理依空。无生无灭。应理依如。亦无生灭。如何授记。旧文难解。
　　经。无生无灭(至)无有授记。
　　赞曰。此双结也。记因得果。因灭果生。生灭既无。如何授记。
　　经。一切有情(至)亦如也。
　　赞曰。此总显依如。泛然总显一切依如。欲明如中无授记故。一切有情。及一切法。此总依如。于中一切贤圣依如。于中弥勒别亦依如。欲显凡圣人法总别皆依于如。空理义云。皆依如者。皆性空故。应理义云。用依性故。体依性故。
　　经。若尊者(至)而得授记。
　　赞曰。下结难依如有二。初总申难。后释所由。此初文也。尊者依如。既得授记。有情依如。亦应受记。
　　经。所以者何(至)异性所显。
　　赞曰。此释难由。真理混名非二显。依无二门而得显故。亦非种种差别所显。体成种种。或非二我之所显示。亦非种种横计差别之所显故。何得有记。记者别也。验因明果。有种种故。真无种种。故无授记不授记者。
　　经。若尊者(至)当有所证。
　　赞曰。自下第三以烦恼菩提理均为难。有二。初难菩提。后难烦恼。菩提有二。初难。后释。此难也。
　　经。所以者何(至)等所随觉。
　　赞曰。此释难由。菩提觉义。一切有情。皆有佛性。若勤来者。平等皆能随觉诸法。弥勒当随觉。慈氏得授记。有情当随觉。亦应得授记。旧云一切众生即菩提相。以等随觉。即有当来菩提相故。此乃事均俱当证故。
　　经。若尊者(至)当有涅槃。
　　赞曰。下难涅槃有二。初难。后释。此难也。
　　经。所以者何(至)为般涅槃。
　　赞曰。下释难由。空理义云。非一切有情当有证空而不涅槃。空无苦果。即名涅槃。以佛观见真如性空为涅槃故。应理义云。般涅槃。此云圆寂。涅槃有四。一自性清净涅槃。谓一切法相真如理。二有余依涅槃。谓苦因尽所显真理。三无余依涅槃。谓苦果尽所显真理。四无住处涅槃。谓所知障尽。大悲般若所转真理。今以性净。难余三种。难意云。非一切有情不当般涅槃。佛说真如为性净涅槃。性净涅槃。既本具有。余三义显。何当不有。旧云佛智众生毕竟寂灭。现有性净。即知当来有涅槃相。离此真如。不须更灭。今已灭故。
　　经。以佛观见(至)为般涅槃。
　　赞曰。重释前相。空理义云。以佛观见有情本性寂灭空理。为涅槃体。故说众生当证此空真如。为般涅槃。故与尊者。二理皆均。应理义云。以佛观见本性真如。为涅槃体。故说有情当证真如。得余三种之圆寂故。尊者当得。有情亦当得。既难当得。故知以本性净涅槃。难余三种。
　　经。是故慈氏(至)滞诸天子。
　　赞曰。第三大文结劝显真。有二。初略劝显真。后广劝显真。略中复二。初略劝。后略显。此略劝也。空理义云。勿以分别有相招诱天子。论滞天子。令不证真。应理义云。弥勒前说因缘法门。无垢今以真如法门。以深难浅。故且不答。但修因缘浅教初学名诱。不能超进名深。迟缓行故。应示真如及真智。教令根熟及速入也。
　　经。夫菩提者(至)亦无退转。
　　赞曰。次略显真。空理义云。空为菩提。故无求退。应理义云。解深密经说。菩提菩提断。俱名为菩提。智度论云。智及智处。皆名般若。菩提能观智。菩提断即真如。二俱菩提。今说真如名无上菩提。故无趣求亦无退转。
　　经。尊者慈氏(至)菩提之见。
　　赞曰。下广劝显真有二。初广前劝。后广前显。此初也。有趣有求。有退有转。见有此者。名分别菩提之见。不契真宗。当令舍之。
　　经。所以者何(至)非心能证。
　　赞曰。下广显真。初票。次释。后结。此标也。不可以五根身能证。不可以分别心能证。五识名身。依色根故。虽无分别智相应名心非心。而是心是无分别智。非分别心。是无分别心。今遮分别故。言非心能证。
　　经。寂灭是菩提(至)皆寂灭故。
　　赞曰。下释菩提非身心证。今有三十二句。旧有二十五句。新三十二句中分四。初十三句。别明断及正智离计所执菩提之义。旧文十一句。次有五句。别明断及正智体之与用菩提之义。次有九句。别明断及正智离有漏依他菩提之义。旧有七句。后有五句。合明断及正智深妙菩提之义。旧有二句。初中有二。初八句明断是菩提。旧文六句。后五句。明智是菩提。空理义云。文段虽同。义意全别。菩提者真谛空性。理空为断菩提。心空为智菩提。应理义云。真如为断菩提。断之性故。无分别慧为智菩提。有智用故。菩提觉义。觉性觉用。俱名觉故。引教如前。八句明断菩提中。分三。初一句总谈离相。次六句别谈离相。后一句总成离相。此初也。有情相及法相。二皆寂灭故。寂灭是菩提。由此正智而可内冥。不可以身以心能证。此下菩提。皆释上文非身及心之所证义。然下菩提皆有二文。初票。后释。故者所以。释标所由。
　　经。不增是菩提(至)皆不行故。
　　赞曰。我法二种能缘缘时。皆是增益。真理不然。所缘不增。旧云不观离诸缘故。不可以遍计心之所观故。我法二种。可为名言分别作为之所缘行。真理不然。故是菩提。
　　经。永断是菩提(至)皆舍离故。
　　赞曰。我法二种。见趣所缘。为取所著。真理不然。永断见趣。舍离见趣。
　　经。离系是菩提(至)永寂静故。
　　赞曰。我法二种。动乱之法。乃为一切分别所缘。体不寂静。真理不然。故离分别。动乱系缚。一切分别。亦永寂静。旧云障是菩提。即此离系。然意难得。举其所治。显离是菩提。然无寂静。
　　经。广大是菩提(至)不测量故。
　　赞曰。此一句总成离相。弘者大也。一切分别。大不测。离分别心所行境故。旧经无此。
　　经。不证是菩提(至)皆远离故。
　　赞曰。下有五句。明智菩提。分三。初一句。体无所执能证作用。次有二句。以智依如。后有二句。显智一味。此初文也。一切分别静论永息。故无所执能证之相。是智菩提。
　　经。安住是菩提(至)随如故。
　　赞曰。此二句。以智依如。法者功德。界者性也。功德法性。故若法界。智住法界。随其真如至穷极故。旧经云顺是菩提顺于如故。
　　经。不二是菩提(至)实际所立故。
　　赞曰。不但理无有二。智亦不二。离计所执差别法故。实际者真理。智缘真理生。故名建立。旧经无此建立之门。
　　经。平等是菩提(至)毕竟离故。
　　赞曰。下第二段有五句。别明断及正智体之与用菩提之义。有二。初二句。明断菩提体。后三句。明智菩提用。此初文也。初句明断性平等遍十二处。眼与色。耳与声。乃至意与法。皆平等遍如虚空故。后句明断无为。离四相故。
　　经。遍知是菩提(至)所不杂故。
　　赞曰。下三句。明智菩提用。遍知心行。能照之用。正智即是能了之门。除此更无能了用故。与内六处。体不相离。依六处起。能了诸法。即名为门。更无门也。旧名不会。文错难知。果智能会。非因六处可能会故。
　　经。无杂是菩提(至)永远离故。
　　赞曰。智体无漏。非烦恼杂。烦恼现行相续乃种习气。永远离故。
　　经。无处是菩提(至)不可见故。
　　赞曰。自下第三有九句。别明断及正智离有漏依他菩提之义。有二。初八句。明断菩提离有漏相。后之一句。明智菩提离有漏相。此中初句。理无方所。此第二句。理无住处。依他有方。可有形段故。亦有住处为可见故。旧经无住。
　　经。唯名是菩提永远离故。
　　赞曰。有为诸法名有作用。由名诠之。体用便增。可有名体。真理不然。唯名所显。声无作用。不能令真体用增长。唯有假名。无所诠相。旧云假名。意少别也。不同依他可取可舍。犹如波浪。有为有动。真理不可取舍。故名无浪。旧名如化是菩提。文别意同。
　　经。无乱是菩提(至)本性净故。
　　赞曰。真理常静。故无动乱。本性清净。故体善故。
　　经。明显是菩提(至)离攀缘故。
　　赞曰。真理无染杂。故体明显。性离攀缘。故无取著。旧经无明显。
　　经。无异是菩提(至)平等性故。
　　赞曰。此之一句。明智菩提离有漏相。性智平等。能随诸法。皆悉觉了。故名无异。一味了别。名无异故。旧云诸法等故。等了诸法也。
　　经。无喻是菩提(至)极难觉故。
　　赞曰。下有五句。合明智断二种菩提深妙之义。非喻所喻。绝比况故。体深微妙。自非正智。难可觉故。
　　经。遍行是菩提(至)不能染故。
　　赞曰。此中三句。旧经并无。断体用遍。真理可知。智用亦周。故遍行也。行者在也。理遍在故。行者起也。智用遍起故。或智亦遍在。性无碍故。如来报身无不在故。顶者极也。理智最上皆至极故。有为无为皆上首故。此二世法皆不染故。
　　经。如是菩提(至)非心能证。
　　赞曰。此第三结。
　　经。世尊(至)无生法忍。
　　赞曰。大文第二时众获益。上知足天多大菩萨。说不退转。令其获证。明诸天子皆出世间令得无生法忍。皆是无漏。相续无生。皆入八地。
　　经。时我默然(至)诣彼问疾。
　　赞曰。结答词由卑躬请退。
　　经。尔时世尊(至)问安其疾。
　　赞曰。下明光严。名如前释。初命。后辞。此命也。
　　经。光严童子(至)诣彼门疾。
　　赞曰。下词有三。此总陈道屈。彼迷因菩提。不识体用。由他具述。方始了知。不足对扬。故陈道屈。
　　经。所以者何(至)从何所来。
　　赞曰。下显理穷。初征。后显。显中有五。一明逢问。二明彼答。三明已诰。四明彼述。五结成益。此征及逢问也。已将出城。彼方欲入。相逢致礼。童子常仪。因问所从。使为理对。弥勒出家之相。彼便稽首。光严在俗之貌。故礼于他。缁素虽复不同。道德俱大。菩萨连复命往。同品俱辞。列德标名。不相违也。
　　经。彼答我言妙菩提来。
　　赞曰。二明彼答。光严示因菩提而未能悟故。因问事举因菩提答。令其悟矣。菩提觉义。慧通因果。旧言道场。意显因菩提。故以场为因。前答慈氏。多说果位。真如正智。以为菩提。今说因位。能生果德。以为菩提。万行皆以慧为导首。万行俱是慧之眷属。一切皆是慧之境故。皆名菩提。菩提有五。一菩提性。谓真如。二菩提用。谓真智。三菩提因。能得菩提三慧轮等。四菩提伴侣。福智万行。五菩提境。谓真俗法。下随所应。有此五种。
　　经。我问居士(至)为何所是。
　　赞曰。三明已诘。直问菩提。谓有方域。故问菩提为何所是。
　　经。即答我言(至)不虚假故。
　　赞曰。四明彼述有二。初别显三十二种菩提之体。后如是善男子下。结成举措皆是菩提。三十二种。分之为六。初四种名真实发趣。趣向佛果真实行故。次六种名波罗密多。能令行者到彼岸故。次八种名成熟有情。以此八种。利众生故。次二种名一切善根。修善除恶。善根满故。次六种名摄受正法。苞含缘领佛正法故。后六种名供养如来。修法供养最第一故。至文各各随应释相。遍此次第。解其所由。淳者贞厚。直者质实。易可共住。初所学故。
　　经。发起加行(至)能成办故。
　　赞曰。励力修作。名为加行。故所施为。皆能成办。
　　经。增上意乐(至)殊胜法故。
　　赞曰。勇猛修作。不惮劬劳。名为增上。故能究竟证会佛果菩提涅槃。旧云深心增益功德者。当证佛果故。
　　经。大菩提心(至)无忘失故。
　　赞曰。广觉诸法。名大菩提心。恒照诸法故。能无忘失。旧云无错谬觉法真理故。意义大同。
　　经。清净布施(至)皆圆满故。
　　赞曰。上四名发趣。下六名到彼岸。悕者望也。无相无漏行布施时。名清净施。不希世间五蕴自体大财位等异熟果故。坚固守护所受净戒。故所愿求皆能满足。戒是功德宝之瓶故。
　　经。忍辱柔和(至)无懈退故。
　　赞曰。忍不恚。由劝不惰。
　　经。寂止静虑(至)法性相故。
　　赞曰。由入禅定。寂静其心。心除硬涩。便能调顺。起神通业。有大堪能。由慧简择。故能现前证见理事诸法体用。
　　经。慈是妙菩提(至)能忍受故。
　　赞曰。下第三段有八。名成熟有情。初四无量。后四别行。慈能平等与他乐故。悲能拔苦。行拔济时。有劬劳皆能忍故。
　　经。喜是妙菩提(至)爱意等故。
　　赞曰。由内证真。受法菀乐。故见他善。便助之喜。无嫉妒故。内常欢喜。由自永断一切烦恼。故能令他舍受恚等。上四无量。下申别行。
　　经。神通是妙菩提(至)离分别动故。
　　赞曰。神通是妙觉。由至果位。具六通故。解脱是菩提者。旧云能背舍故。即八解脱。能背能舍贪欲等故。今言离分别动者。其八解脱。离定障等分别动故。
　　经。方便是妙菩提(至)摄诸有情故。
　　赞曰。方便善巧。多为拔济。故成熟有情。四摄摄生。其利大也。
　　经。多闻是妙菩提(至)如理观察故。
　　赞曰。下第四段有二。名一切善根多闻为因。众善皆满。故经说言。多闻能引乐。多闻摄众善。多闻舍无义。多闻得涅槃。摄论复言。多闻熏习是出世间心之种子。故能发起真实妙行。调伏能灭三业众恶。如理观察。何恶之为。恶法既亡。善法斯起。故名善根。此二菩提因故。名为菩提。
　　经。三十七种(至)不虚诳故。
　　赞曰。下第五段。彼有六种。名摄受正法。由行觉分自证无为。故能永舍有漏有为。三业谛实。故行利他。不为虚诳。前直心者。心不谄曲。不憍不伪。此谛实者。身心不虚。言不为诳。故二别也。
　　经。十二缘起(至)皆不尽故。
　　赞曰。观诸众生十二缘起。皆无有尽。以众生界无尽期故。
　　经。息诸烦恼(至)真法性故。
　　赞曰。由证真如。烦恼便息。息者灭也。旧云诸烦恼是道场。知如实故。释同票异。义少难知。不见息言。甚难解也。
　　经。一切有情(至)皆性空故。
　　赞曰。众生及法。皆以真如无我性空。为自体。皆是菩提。所执二我无二。无我可有。故是菩提。取此真如。名妙菩提。断菩提故。是智处故。如弥勒申已引教说。此上皆境。名为菩提。能生觉故。
　　经。降伏魔怨(至)发趣事故。
　　赞曰。下第六段有六种。名供养如来。法供养故。四魔不动。随愿化生。不离三界。远离二乘。唯趣圣果。彼无利乐群生事故。
　　经。大师子吼(至)无诃厌故。
　　赞曰。善说法要。如师子吼。妙慧简择。无所畏故。所畏者诃骂厌污也。力无畏等。一切皆所。善于有情无诃厌者。故成菩提。由此旧云无诸过故。力等无过。故无厌者。
　　经。三明鉴照(至)无余智故。
　　赞曰。由三际愚一切智断。烦恼究竟。皆至灭位。方获三明。三明及是烦恼尽位。无余之智。故是菩提。
　　经。一刹那心(至)圆满证故。
　　赞曰。一念之心能达真俗。理事诸法。穷尽无余。由一切智及一切种智。圆满证故。一切智者。无分别智。能达真如。种智者。后得智。能了俗事。一念双行。能了理事。非如二乘相续方知。二合为名。名一切智智。此三十二。于中二十二种。明因菩提及佛侣菩提。次二是境菩提。次二是性菩提。后之六种。明用菩提。因中分三。初十自利。次八利他。后四通二。随修唯位亦可知也。
　　经。如是善男子(至)供养如来。
　　赞曰。下第二结成举措皆是菩提。有二。初牒前后结成。此初文也。真实发趣。前三十二种中牒初四。波罗密多牒次六。成就有情牒次八。一切善根牒次二。摄受正法牒次六。供养如来牒后六。所作既周。名供养说。如前已释。此所由说。此等具足能行证故名相应。相应者。不相离互随顺能行能证和合之义。旧经唯二。若应诸波罗密。及教化众生。无余四牒。意说修行不过二门。一自利波罗密多。二利他教化众生。故不牒余。新文具矣。
　　经。所有所作(至)诸佛妙法。
　　赞曰。此结成也。略有三种。由此前说六义相应。诸有所作。若往若来。若进若止。举足下足。一者。一切皆从妙菩提来。一切不离善妙慧故。二者。一切诸佛法来。一切佛法皆现行故。三者。恒常安住诸佛妙法。身语意业。常处佛法。故名安住。旧文唯二。从道场来。往于佛法。无此第二从佛法来。意说道场即佛法故。
　　经。世尊(至)正等觉心。
　　赞曰。五结成益。
　　经。时我默然(至)诣彼问疾。
　　赞曰。结答词由卑躬诸退。
　　经。尔时世尊(至)问安其疾。
　　赞曰。下命持世有二。初命。后词。此命也。
　　经。持世菩萨(至)诣彼问疾。
　　赞曰。下辞有三。此总陈道屈。不识魔相。为魔所娆。彼示魔相。故辞不堪。
　　经。所以者何(至)在自住处。
　　赞曰。下别显理穷。初征。后显。显中有二。初陈己事。后显他词。己事有五。一明己昔住。二魔来敬立。三不识劝之。四为魔试娆。五显己不受。此征及明己昔住。
　　经。时恶魔怨(至)在一面立。
　　赞曰。二魔来敬立。魔及从者万二千天女。鼓乐弦歌。稽首供养。恭敬而立。
　　经。我时意谓(至)不当自恣。
　　赞曰。三不识劝之。初总劝。后别劝。此初也。忉利天生。姓释迦。号帝释。名憍尸迦。憍尸迦者。此云茧儿。前身之名。佛常呼之。故今亦言善来愊尸迦也。说此本缘。如胜鬘疏。福德虽有。汝不应当而多恣逸作此倡游。
　　经。当勤观察(至)证坚实法。
　　赞曰。此别劝也。欲谓五欲。此之戏乐。皆悉无常。于身命财三。当勤修习。舍不坚者。证取法身慧命。圣法财宝三坚实者也。
　　经。即语我言(至)以修供侍。
　　赞曰。四为魔试娆。呼持世为大士正士。合名大正士。修辨供侍。故以女施。而惑娆之。
　　经。我即答言(至)此非我宣。
　　赞曰。五显已不受。止者莫也。如世尊说。音乐女色。不以施人。坏净心故。况以生死极恶非法之物。施我沙门。非我宜也。
　　经。所言未讫(至)娆汝故耳。
　　赞曰。下显他词有十八。一显伏魔相。二示从魔乞。三魔惊欲走。四空声劝之。五魔以女施。六无垢正说。七天女问法。八无垢为陈。九魔叹还宫。十天女不遂。十一魔转从乞。十二无垢施之。十三天女请问。十四无垢略答。十五天女复问。十六无垢广说。十七天女顶礼。十八舍制魔还。或分为二。一释魔相。二正降魔。此初文也。持世劝化。所言未讫。无垢便释魔恼。故然娆恼也。
　　经。时无垢称(至)释子应受。
　　赞曰。下正降魔有三。初正降魔。二说诸天女。语诸女言下是。三明欲还宫时。恶魔怨告天女曰汝等可来下是。降魔有四。一从乞女。二魔惊走。三空声告。四魔便施。此初文也。劝不施持世回以与我。明知持世沙门之仪。显上无垢稽首所以。
　　经。时恶魔怨(至)将无恼我。
　　赞曰。下明惊走。初惊。后走。此惊也。谓无垢称将欲恼之。故惊怖也。
　　经。欲隐形去(至)亦不能去。
　　赞曰。此明魔走潜形不现。避脱欲行。神力所持。求去不得。
　　经。即闻空中声(至)自所天宫。
　　赞曰。下空声告。女施易还。不施难走。
　　经。是恶魔怨(至)俯仰而与。
　　赞曰。此魔便施。俯者俯也。仰者仰也。厄不得已。故言俯仰。魔怖恼乱。俯仰与之。非其本心。故言俯仰。
　　经。时无垢称(至)正等觉心。
　　赞曰。下第二说诸天女。大文有三。初略说。次广说。后结说。略说有二。初劝发心。后随说法。此初文也。
　　经。即随所应(至)正等菩提。
　　赞曰。次随说法。一为初根说随顺菩提法。二为久学说成熟菩萨法。俱令趣向正等菩提。
　　经。复言姊等(至)五欲乐也。
　　赞曰。下广说有三。初总示法乐。令舍欲乐。次天女问。后为广答。此初文也。大法菀者。清净真如。因此生乐。名法菀乐。得出世乐。应舍生死五欲乐也。
　　经。诸天女言(至)大法菀乐。
　　赞曰。此天女问。
　　经。无垢称言(至)勤敬事乐。
　　赞曰。下广答也。合有三十五句法乐。旧经三十二句。总脱三句。一于所缘无依住乐。二于般涅槃正攀缘乐。三于巧方便善摄受乐。自余错者。至文当叙。仍说欣乐之字。于句初安。不说戏乐之字也。三十五句。分之为六。初三得遇良田乐。次二出苦圆证乐。旧一句。次三体达虚幻乐。次十支心修行乐。次十离恶摄善乐。旧有九句。次七利他自利乐。旧有六句。此之三种。得遇良田乐。胜恶缘故。于佛三身。起于决定清净信心。不可破坏。名不坏净心乐。于法乐听扫涤摄持。于众僧中。勤行敬事。如契经言。诸佛出现乐。演说正法乐。众僧和合乐。同修勇进乐。今此于良田起修行乐。稍与彼殊。
　　经。于其三界(至)无依住乐。
　　赞曰。第二此二出苦圆证乐。胜苦沉沦故。初是出苦。后是证寂。旧经云乐离五欲。此为极狭。今离三界故成宽故。于所缘境。无所依住心。无所安住。心不系著。即是正智。证达诸法。若心依住。便非正证。故般若云。应无所住而生其心。若心有住。即为非住。是故佛说菩萨心不应住色布施等。旧经阙此。
　　经。于诸蕴中(至)如空聚乐。
　　赞曰。第三此三体达虚幻乐。非三惑乱故。观蕴无常逼切故苦。犹如怨害。故说为魔。观十八界。螫诸有情。故如毒蛇。旧经见喻便言观四大。四大以是六界摄故。观十二处。犹如空聚。都无所有。旧云观内入。文意狭也。蕴者积集义。具十一种积集义故。谓色受想行识。界者因义。持自性义。名持自性故。谓眼界色界眼识界。乃至意界法界意识界。处者出生义。六根六境出生六识故。谓眼耳鼻舌身意。色声香味触法。
　　经。于菩提心(至)勤供侍乐。
　　赞曰。第四有十发心修行乐。胜进坏生死故。初一发心。次八修行。后一显果。修行有三。一济众生。二事师长。三修六度。此有三初。一发心能固守。二活生能饶益。三事师能勤供。
　　经。于惠施中(至)离惑明乐。
　　赞曰。此修六度。知施离贪。坚持净戒。不曾慢缓驱孜。驱孜常坚护故。由忍调顺。离粗矿故。善修精进。集诸善根。修定之时。知无乱心。修般若时。能离诸惑。性是明照。斯为乐矣。
　　经。于菩提中广大妙乐。
　　赞曰。此知菩提乐。知菩提中有广大乐。而生欣乐。求趣速证无恼害乐。略有四种。一出离乐。二远离乐。三觉法乐。四寂静乐。此菩提乐。即摄后二。说佛果故。旧云乐广菩提心。知菩提乐。而心乐广。亦无爽也。
　　经。于众魔怨(至)能遍知乐。
　　赞曰。下第五有十离恶摄善乐。胜能习非迷是故。初二离恶。后八摄善。此离恶也。于魔能摧。不为彼恼。知诸烦恼。皆能永拔。
　　经。于诸佛土(至)正修习乐。
　　赞曰。下八摄善有二。初三严因。后五严果。此初文也。一修佛二因。不生秽土。因体如前序品中说。二相好圆满。无丑陋故。三善修福慧。离生死故。旧经第三明修诸功德。而无乐字。乃属相好。与新悬别。三十二相者。依大般若第三百八十一。佛言善现。云何如来应正等觉三十二大士相。善现。世尊足中有平满相。妙善安住。犹如奁底。地虽高下。随足所蹈。皆悉坦然。无不等触。是为第一。世尊足下千辐轮文。辋较众相。无不圆满。是为第二。世尊手足皆悉柔软。如都罗绵。胜过一切。是为第三。世尊手足一一指间。犹如雁王。或有鞔网。金色交络。文同绮画。是为第四。世尊手足所有诸指。圆满纤长。甚可爱乐。是为第五。世尊足跟广长圆满。与趺相称。胜余有情。是为第六。世尊足趺修高充满。柔软妙好。与跟相称。是为第七。世尊双渐次纤圆。如凿泥耶仙鹿王腨。是为第八。世尊双臂修直佣圆。如象王鼻。平立摩膝。是为第九。世尊阴相势峰藏密。其犹龙马。亦如象王。是为第十。世尊毛孔各一毛生。柔润绀青。右旋宛转。是第十一。世尊发毛端皆上靡。右旋宛转。柔润绀青。严金色身。甚可爱乐。是第十二。世尊身皮细薄润滑。尘垢水等皆所不住。是第十三。世尊身皮皆真金色。光洁光耀如妙金台。众宝庄严。众所乐见。是第十四。世尊两足二手掌中颈及双肩。七处充满。是第十五。世尊肩项圆满殊妙。是第十六。世尊髆腋悉皆充实。是第十七。世尊容仪圆满端直。是第十八。世尊身相修广端严。是第十九。世尊体相纵广量等。周匝圆满。如诸瞿陀。是第二十。世尊领臆并身上半。威容广大。如师子王。是二十一。世尊常光面各一寻。是二十二。世尊齿相四十齐平。净密根深。白逾珂雪。是二十三。世尊四牙鲜白锋利。是二十四。世尊常得味中上味。喉脉直故。能引身中诸支节脉。所有上味。风热痰病。不能为杂。由彼不杂。脉离沉浮延缩坏损摧曲等过。能正吞咽。津腋通流。故身心。常得上味。是二十五。世尊舌相薄净广长。能[雨/復]面轮。至耳发际。是二十六。世尊梵音词韵和雅随众多少无不等闻。其声供震。犹如天鼓。发言婉约。如频迦音。是二十七。世尊眼睫。犹若牛王。绀青齐整。不相杂乱。是二十八。世尊眼睛绀青鲜白。红环间饰。皎洁分明。是二十九。世尊面轮其犹满月。眉相皎净。如天帝弓。是第三十。世尊眉间有白毫相。右旋柔软如都罗绵。鲜白光净。逾珂雪等。是三十一。世尊顶上乌瑟腻沙。高显周圆。犹如大盖。是三十二。善现。是名三十二大士相。善现。云何如来应正等觉八十随好。善现。世尊指爪狭长薄润。光洁鲜净。如花赤铜。是为第一。世尊手足指圆纤长。佣直柔软。节骨不现。是为第二。世尊手足各等无差。于诸指间悉皆充密。是为第三。世尊手足圆满如意。软净光泽。色如莲花。是为第四。世尊筋脉盘结坚固。深隐不现。是为第五。世尊两踝俱隐不现。是为第六。世尊行步直进庠审。如龙象王。是为第七。世尊行步威容齐肃。如师子王。是为第八。世尊行步安平庠序。不过不减。犹如牛王。是为第九。世尊行步进止仪雅。犹如鹅王。是为第十。世尊回顾必皆右旋。如龙象王。举身随转。是为第十一。世尊支节渐次佣圆。妙善安布。是第十二。世尊骨节交结无隙犹若龙盘。是第十三。世尊膝轮妙善安布。坚固圆满。是第十四。世尊隐处其文妙好。威势具足。圆满清净。是第十五。世尊身支润滑柔软。光悦鲜净。尘垢不著。是第十六。世尊身容敦肃无畏。常不怯弱。是第十七。世尊身支坚固稠密。善相属著。是第十八。世尊身支安定敦重。曾不掉动。圆满无坏。是第十九。世尊身相犹如仙王。周匝端严。光净离翳。是第二十。世尊身有周匝圆光。于行等时。恒自照曜。是第二十一。世尊腹形方正无欠。柔软不现。众相庄严。是二十二。世尊深右旋圆妙。清净光泽。是二十三。世尊脐厚不窊不凸。周匝妙好。是二十四。世尊皮肤远离疥癣。亦无点疣赘等过。是二十五。世尊手足充满柔软。足下安平。是二十六。世尊手交深长明直。润泽不断是二十七。世尊唇色光润丹辉。如频婆果。上下相称。是二十八。世尊面门不长不短。不大不小。如量端严。是二十九。世尊舌相软薄广长。如赤铜色。是第三十。世尊发声威震深远。如象王吼。明朗清彻。是三十一。世尊音韵美妙具足。如深各响。是三十二。世尊鼻高修而且直。其孔不现。是三十三。世尊诸齿方整鲜白。是三十四。世尊诸牙圆白光洁。漱次锋利。是三十五。世尊眼净青白分明。是三十六。世尊眼相修广。譬如青莲花叶。甚可爱乐。是三十七。世尊眼睫上下齐整。稠密不白。是三十八。世尊双眉长而不白。致而细软。是三十九。世尊双眉绮靡顺次。绀琉璃色。是第四十。世尊双眉高显光润形如初月。是四十一。世尊耳厚广大修长。轮埵成就。是四十二。世尊两耳绮丽齐平。离众过失。是四十三。世尊容仪。能令见者无损无染皆生爱敬。是四十四。世尊额广圆满平正。形相殊妙。是四十五。世尊身分上生圆满。如师子王。威严无对。是四十六。世尊首发修长绀青。细密不白。是四十七。世尊首发香洁细软。润泽旋转。是四十八。世尊首发齐整无乱。亦不交杂。是四十九。世尊首发坚固不断。永无褫落。是第五十。世尊首发光滑殊好。尘垢不著。是五十一。世尊身分坚固充实。逾那是罗延。是五十二。世尊身体长大端直。是五十三。世尊诸众清净圆满。是五十四。世尊身支势力殊胜。无与等者。是五十五。世尊身相众所乐观。常无厌足。是五十六。世尊面轮修广得所。皎洁光净。如秋满月。光五十七。世尊颜貌舒泰光显。含笑先言。唯向不背。是五十八。世尊面貌光泽熙怡。远离颦蹙青赤等过。是五十九。世尊身皮清净无垢常无貌臭秽。是第六十。世尊诸有诸毛孔中。常出如意微妙之香。是六十一。世尊面门常出最上殊胜之香。是六十二。世尊首相周圆妙好。如来达那。亦犹天盖。是六十三。世尊身毛绀青光净。如孔萑项。红晖绮饰。色类亦铜。是六十四。世尊法音随众大小。不增不减。应理无差。是六十五。世尊顶相无能见者。是六十六。世尊手足指网分明。庄严妙好。如赤铜色。是六十七。世尊行时其足去地如四指量。而现印文。是六十八。世尊自持不待他卫。身无倾动。亦不逶迤。是六十九。世尊威德远震一切。恶心见喜。恐怖见安。是第七十。世尊音声不高不下。随众生意。和悦与言。是七十一。世尊能随诸有情类言意乐。而为说法。是七十二。世尊一音演说正法。随有情类。各令得解。是七十三。世尊说法咸依次第。必有因缘。言无不善。是七十四。世尊等观诸有情类。赞善毁恶。而无爱憎。是七十五。世尊所为先观后作。轨范具足。令识善净。是七十六。世尊相好一切有情无能观尽。是七十七。世尊顶骨坚实圆满。是七十八。世尊颜容常少不老。好巡旧处。是七十九。世尊手足及胸臆前。俱有吉祥喜旋德相。文同绮尽。色类朱丹。是第八十。善现。是名八十随好。善现。如来应正等觉。成就如是诸相好故。身光任运能照三千大千世界。无不遍满。若作意时。即能普照无量无边无数世界。然为怜愍诸有情故。摄光常照。面各一寻。若纵身光。即日月等所有光明。皆常不现。诸有情类。便不能知昼夜半月日时岁数。所作事业。有不得成。佛声任运能遍三千大千世界。若作意时。即能遍满无量无边无数世界。然为利乐诸有情故。声随众量。不减不增。善现。如是功德胜利。我先菩萨位。修行般若波罗密多时。已能成辨。故今相好圆满庄严。一切有情见者欢喜。皆获殊胜利益安乐。如是。善现。菩萨摩诃萨。行深般若波罗密多时。能以财法二种布施。摄诸有情。是甚为奇希有之法。故具相好。名为安乐。诸文等缺。不名为乐。修此因行。如瑜伽说。
　　经。于妙菩提(至)而观察乐。
　　赞曰。此五严果。一庄严菩提拟登正觉。二深法无惊。能受能说。三正观解脱门。能修能证。四于涅槃攀缘希入。旧经无此。五观众生。终不非时。时诸应机劝而济利。非时者不应根机。往施教利。故世尊说法无四失。一无非处。二无非时。三无非器。四无非法。
　　经。于同类生(至)乐将护乐。
　　赞曰。第六有七利他自利。胜损他及自故。初四利他。后三自利。此利他也。同类生者。同彼出世梵行之类。见其功德。常乐亲近。见异此类。亦无增恶。善友乐近。增长善故。恶友将护。不生过故。菩萨地说。戒无穿缺。多闻修证。哀愍无畏。堪忍无倦。言词辨了。名善友相。求施利乐。于此正知。有力善权。饶益不舍。大悲无傥。名为善友。所作不虚。威仪圆满。言行敦肃。无矫无嫉。俭不大者也畜随舍。谏举令忆。教授教诫。能为说法。是名善友。可为依信。有病无病。爱敬供侍。翘问迎礼。修和敬业。四事什物。不阙随时。诣敬业事。问听无动。名为亲近。故于是处。乐亲近乐。
　　经。于巧方便(至)最上妙乐。
　　赞曰。此三自利。一于十二种善巧方便。善摄在身。旧经无此。二于正法喜而且信。乐而求知。三不放逸。常自策勤。修菩提分。此为最上。
　　经。如是诸姊(至)勿乐欲乐。
　　赞曰。说天女中。第三结说。此法苑乐。菩萨常住。当乐此乐。勿乐欲乐。以劝之也。
　　经。时恶魔怨(至)俱还天宫。
　　赞曰。自下第三明欲还宫。文段有八。一唤女还宫。二女辞不去。三魔却从乞。四无垢施之。五天女问道。六无垢为说。七天女礼谢。八舍制放魔。此初文也。
　　经。诸女答言(至)与汝俱还。
　　赞曰。二女辞不去有三。初总辞。次陈理。后显乐。此初总辞。
　　经。所以者何(至)与汝等还。
　　赞曰。此陈不去之理。我已属他。不能背去。
　　经。我等今者(至)汝可独还。
　　赞曰。显乐法也。故不能还。
　　经。时恶魔怨(至)摩诃萨也。
　　赞曰。三魔却从乞。心不耽著。离悭贪者。大菩萨故。
　　经。无垢称言(至)法愿满足。
　　赞曰。四无垢施之。大菩萨者。顺众生愿。今顺故舍。舍既是行。故便发愿。当令汝等及诸有情善法愿满。生死有罪。愿不满足。无罪胜愿。皆令满故。
　　经。时诸天女(至)云何修行。
　　赞曰。五天女问道。
　　经。无垢称言(至)汝等当学。
　　赞曰。六无垢为说有三。初略说。次复征。后为释。此初也。欲令传法不断绝故。说无尽灯。欲令殷重求闻法故。所以略说。
　　经。天女复问(至)无尽灯耶。
　　赞曰。二复征也。
　　经。答言诸姊(至)亦无退藏。
　　赞曰。三为释也。有二。初释。后劝。释中有三。初喻。次心。后结。此喻也。冥者暗也。新明不尽。旧明不减。
　　经。如是诸姊(至)转更增益。
　　赞曰。此明心也。俱胝百亿。那庾多千亿。菩萨化此是立菩提。菩萨道心。终无尽期。转转生故。亦无退减。实增益故。此劝发心。
　　经。如是为他(至)亦无退减。
　　赞曰。此明法也。若宜正教法。教法更增长。后终无尽。初亦无减。尽谓总无。减谓减少。此劝为法。
　　经。诸姊当知(至)汝等当学劝。
　　赞曰。下劝彼修。初结劝。后显德。此结劝也。
　　经。虽住魔宫(至)一切有情。
　　赞曰。此显修德。劝发心者。即是知佛多劫恩德。真能酬报。自利行满。亦是利乐一切众生。利他德也。
　　经。是诸天女(至)无垢称是。
　　赞曰。七天女礼谢。闻道既深。故为顶谢。
　　经。时无垢称(至)还于本宫。
　　赞曰。八舍制魔还。昔通力制。令彼不还。说利既周。故舍前制。
　　经。世尊(至)诣彼问疾。
　　赞曰。下结答词由卑躬请退。

　　说无垢称经赞卷第四(本)


　　说无垢称经赞卷第四(末)

　　经尔时世尊(至)问安其疾。
　　赞曰。此第四命苏达多。初命。后辞。此初命也。苏达多者。此云善施。善济孤穷。心无所吝。故名善施。旧云善德。名义稍乖。
　　经。时苏达多(至)诣彼问疾。
　　赞曰。下辞有三。此总陈道屈。渠设财会。世福。教法施因令祈出世。道穷理屈。故辞不堪。
　　经。所以者何(至)期满十日。
　　赞曰。别显理穷有二。初征。后显。显中有二。初陈已事。后显他辞。此征及陈已事也。祠者祷。会也集。财食俱倾。祈祷胜果。众集一处。故名祠会。不简缁素。故有沙门婆罗门等。不择正邪。故有外道。不简贫贱。故有孤独乞人。无父母曰孤。无子弟曰独。心祈世福。故限七日。期者退也。
　　经。时无垢称(至)财施祠为。
　　赞曰。下显他词有四。初总劝舍财命修法施。二别显法施众行之相。三二百梵志皆发大心。四善施欢喜璎珞等施。此初文也。祠会之法。汝今不当。应设法会。而舍财祠。
　　经。我言居士(至)法施祠会。
　　赞曰。自下第二别显法施祠会之相。于中有三。一问。二答。三结胜利。此为问也。
　　经。彼答我言(至)法施祠会。
　　赞曰。此答有三。初总答。次自征。后广显。此总答也。时无前后。显心平等。行一一因。招大利果。供养一切。显因境遍。果亦大故。
　　经。其事云何。
　　赞曰。此自征。
　　经。谓以无上(至)引发大舍。
　　赞曰。下广显。有三十二句。分之为五。初四无量行。次六到彼岸行。次三等持行。次九杂修行。后十次第行。此即初也。说菩提乐相与众生名慈。由说智觉引大慈故。解脱苦相。引发大悲。拔众生苦。令得解脱。由说涅槃引大悲故。旧云。以敬众生。拔苦敬。仰令解脱故。欲令众生善皆随喜。引发大喜。旧云。以持正法起于喜心。应在舍中令离之尔。其正法者。教理行法。于此正法。拟令摄受。又拟令于果法正智引发大舍。令舍贪嗔痴。而摄受正法故。旧经文别。义意微同。
　　经。以善寂静(至)波罗蜜多。
　　赞曰。次六到彼岸行。令诸众生除悭贪等。善能寂静调伏心行。引于布施。化犯戒者。引于净戒。
　　经。以一切法(至)波罗蜜多。
　　赞曰。若有我者。不能堪忍。见大苦故。故无我相。引发堪忍。执著身心。不能精进。生疲倦故。远身心相。即能精进。不惮劬劳。
　　经。以其最胜(至)波罗蜜多。
　　赞曰。无漏七觉。必依静虑。故为觉支。引发禅定。旧云菩提。菩提分也。闻佛二智。拟当证故。引发般若。
　　经。以他一切(至)引发无愿。
　　赞曰。此三等持行。见有众生。不能化度。度之不坚。观我如空。故能常化。故以化相。而引发空。有为有相。乱扰心神。为对治此。引修无相。旧云不舍有为。与此相返。菩萨恒于欲色二界。随类化生。名故作意受生行相。引发无愿。本不愿求三界受生。名故作意。
　　经。以善摄受(至)引发无慢。
　　赞曰。次九杂修行。力有二种。一思择。二修习。以将摄受正法行相。而引思择修习二力。命根有二。一世命根。第八识种。二胜命根。谓慧种子。善修摄事。随其所应差别行相。引此二命。旧文稍别。菩萨持戒。于诸有情。心不贡高。如奴如仆。如栴荼罗。如孝子等。故如仆隶。引发无慢。
　　经。以不坚实(至)引发正念。
　　赞曰。生死有漏财。名不坚实。出世无漏财。名为坚实。以此换彼。故名贸易。将不坚实有漏身命财。换取坚实无漏身命财。六随念者。谓佛法僧施戒修。随教缘此。故名随念。由随念此。无漏念生。名引正念。
　　经。以修净妙(至)引发净命。
　　赞曰。观无漏法净妙行相。引发意乐信解之心。旧云。于六和敬。起质直心。六和敬者。身语意戒施见。同而相敬。名六和敬。故起质直。义虽可然。文亦全少。正三业相。引发净命。不以贪嗔根发邪命故。
　　经。以净欢喜(至)引调伏心。
　　赞曰。以善欢喜。复乐亲近。故能承事一切贤圣。不憎恶人非圣行相。调伏自心。不生忿恚。
　　经。以善清净(至)善巧多闻。
　　赞曰。下十次第行也。以善出家。心生信解。常修中道。引发多闻。不多闻者。不识中道。自有多闻非善巧者。有妙慧用而多闻者。名巧多闻。既出家已。故次闻法。
　　经。以无诤法(至)引发宴坐。
　　赞曰。阿练若处者。此云闲寂所。旧云阿兰若。即离村外二里有余。空闲之处。由住此处。不与物竞。得修无诤。故欲通达无诤法相。引空闲处坐。拟求佛智。引发宴坐。宴坐定心能生智故。
　　经。以正息除(至)妙福资粮。
　　赞曰。瑜伽者。此云相应。教与理。心与境。定与慧。因与果。药与病。皆能相顺。故名相应。师者。学此相应行者。瑜伽之师。名瑜伽师。地谓所依。师所依处。名瑜伽师地。即随所应三乘诸法境行果也。为息烦恼引此诸地。旧经文。总为具三十二相八十种好。及成有情。并严佛土。引发妙福。妙福资粮。招三果故。
　　经。以知一切(至)妙慧资粮。
　　赞曰。智者第十波罗蜜多。此有二种。一受法乐。二成有情。为知有情心行差别。而为说法。引后智度。慧者第六波罗蜜多。无差别慧。于一切法。无取无舍。一正理门。即是真如。拟悟入此。而引妙慧。
　　经。以断一切(至)菩提分法。
　　赞曰。烦恼粗重。名为习气。诸不善法。皆名障碍。碍胜法故。为断此等。便能引发。及能证得一切善法。一切智智者。佛之二智。一切善法。佛身诸德。为随觉此资粮因相。而能引发。证获修行。一切所修菩提分法。但得菩提因。皆能引摄。故名一切。
　　经。汝善男子(至)法施祠会。
　　赞曰。此下第三结其胜利。有二。初结。后明胜利。此结也。
　　经。若诸菩萨(至)天人供养。
　　赞曰。此明胜利。心行宽广。名大施主。因祈出世为益甚多。故名为天人普来供养。
　　经。世尊(至)正等觉心。
　　赞曰。第三大段。二百梵志皆发大心。
　　经。我于尔时(至)殷勤等施。
　　赞曰。第四大段。善施欢喜。璎珞等施。于中有五。一喜施。二不受。三重施。四方受。五获益。此初文也。心无謟诳。名净欢喜。形居卑俗。小故致敬。物以表情。还解璎珞。显心殷重。价直百千。谢德酬恩。殷勤奉施。
　　经。彼不肯取。
　　赞曰。二明不受。心无爱著。情异不贪。故初不受。
　　经。我言大士(至)随意施与。
　　赞曰。三明重施。慈愍我心。愿必纳受。情无贪著。任运施他。
　　经。时无垢称(至)难胜如来。
　　赞曰。四明方受。于中有二。一明受己施他修行。二明事讫说施之法。初中彼二。一明受己施他。二明现其神力。此初文也。不逆来心故为受。显己无著故施他。敬悲两极。故分二施。
　　经。以神通力(至)难胜如来。
　　赞曰。明现神力。一睹良田。二见物变。此睹良田也。世界虚幻。故名阳炎。佛田第一。难胜如来。
　　经。又见所施(至)甚可爱乐。
　　赞曰。此见物变。与贫贱如故。施佛者变易。故言一分。显随佛者。得出世故。不随佛者。生死如故。空中化现。名为佛土。证人法空。常住法界。一方一台。故言四台。四谛无量。化四生故。庄挍必周。故言等分。平等济拔。无遍傥故。众宝厕细。故言间饰。因此福慧具足成故。悦目赏心。名可爱乐。为诸众生之所宝重。
　　经。现如是等(至)法施祠祀。
　　赞曰。下明施讫说施之法。夫施之法。心下必由田胜故胜。田下必由心胜故胜。佛田施心。二俱为胜。悲田施心胜故胜。故施乞人。如来相。无所分别。心胜平等。愿以广大与乐拔苦。普施一切。不求生死三有果报。回向菩提。名法施满。除此不圆。
　　经。时此乞人(至)正等觉心。
　　赞曰。五获益也。不退地者。十信第六信心不退。此信不退。增上意乐胜信解也。既得此意。便发大心。
　　经。世尊(至)诣彼问疾。
　　赞曰。结答词由卑躬请退。
　　经。如是世尊(至)问安其疾。
　　赞曰。下品第二段。后命余类。皆陈不堪。有二。初类命。后类词。此类命也。
　　经。是诸菩萨(至)诣彼问疾。
　　赞曰。此类辞也。

　　问疾品

　　方便品下。总有四品。隐迹利他中。初一品总叙权。后三品别叙权。上来声闻菩萨别叙昔权。问疾一品。则叙今权。示疾闲斋。方希有问。因对扬而辨道。说慰以济生。此品广陈彼事。故名问疾品。
　　经。尔时佛告(至)慰问其疾。
　　赞曰。此品之中。大文有五。初佛敕吉祥。二吉祥承命。三天人随从。四往彼对扬。五时众获益。此初文也。历试群贤。皆词不敢。推能在此。是故命之。梵云曼殊室利。此云妙吉祥。吉者善利。祥者吉庆。言情不测。立以妙名。又济物之神功名吉。祥生集善名吉。利用超绝。复云妙矣。故言妙吉祥。旧云文殊师利。此云妙德。词伪远耳。慰者安抚之异名。问者词征之别称。安抚词征。故言慰问。
　　经。时妙吉祥(至)难为酬对。
　　赞曰。下吉祥承命。文意有三。初略谈颇敌。次别显德高。后结答难酬。承威当往。此初文也。士者士夫。假者之号。大者非小。道德尊称。酬者答。对者敌。彼德尊高。难为答对。
　　经。深入法门(至)觉恶无碍。
　　赞曰。下别显德高。有十三句。旧有九句。无新经四。已到彼岸。说法界门。知有情根。自在问答。余文少异。义意多同。十三句中。合为六对。初二证真说真德。次二句说俗证俗德。次二句利他自利德。次三句破恶契善德。次二句知根善化德。后二句有智能论德。要先证真。方能达俗。既知此已。便能二利。利益之门。无过破恶而契于善。祸灭福臻。遂能知根善化。道圆智上。辨迅词高。有智能论。诚深颇敌。此中四句。初二句证真说真。后二句说俗证俗。深入法门。能证真故。善能辨说。能说真故。住妙辨才。能说俗故。觉慧无碍。能证俗故。
　　经。一切菩萨(至)悉能随入。
　　赞曰。此二句。利他自利。菩萨事业。皆已成辨。能利他故。能入二圣秘密之处。能自利故。菩萨事业。本为利他。秘密真如。证成自利。
　　经。善摄众魔(至)究竟彼岸。
　　赞曰。下三句破恶契善。初一破恶。后二契善。能证能说。契真法界。故成两句。此中二句。破恶证真。摄者摄持。摄御摄受。善摄四魔。故名巧便。魔不能魔。故名无碍。究竟彼岸。体即涅槃。解脱生死之此岸故。此真法界。圣者所行。无我法二。亦无种种杂异所执。极为最胜。彼皆已到彼岸故。智能证真。名已到也。
　　经。能于一相(至)庄严法门。
　　赞曰。此能说真。言合理故。清净法界。万德庄严。无相为相。故言一相。诸经中说。一切诸法。皆同一相。所谓无相而为相故。能于法界一相法中。说无边相庄严清净法界法门。谓说佛性如来藏法身真如涅槃解脱法界法性等无量法门。说众多德相庄严于一相。言虽多相。仍契一相。故名能说。
　　经。了达一切(至)最胜神通。
　　赞曰。此二句。知根善化德。谓根性。行谓意乐。或行谓行相。根之行相。无别体也。由知此根。六通善化。
　　经。到大智慧(至)无畏自在。
　　赞曰。此二句。有智能论德。方便者智妙用。趣况。及所归处。故能问答无畏自在。若摧他论。妙达自宗。论式论严。无不解故。
　　经。非诸下劣(至)所能抗对。
　　赞曰。下结答难酬承威当往。有二。初结答难酬。后承威当往。此初也。锋者利也快也。由具前德。故非下劣。利言快词所能敌对。或此属前能论句中。下方结文。将为稳便。
　　经。虽然我当(至)与其谈论。
　　赞曰。此承威当往。虽然之声。义兼德失。吉祥谦让。云彼高德。我非彼敌。此我失也。我德不当。承威当往。此佛德也。故言虽然。余意可知。
　　经。于是众中(至)咸作是念。
　　赞曰。自下第三天人随往。有三。初明心念。次明请往。后正陈去。心念有二。初票。后显。此初也。
　　经。今二菩萨(至)随从诣彼。
　　赞曰。此显念也。吉祥无垢。是二菩萨。言思不测。名曰甚深。情用周普。故言广大。所知决定。言胜解也。道清智博。言谈必深。我等为闻。相率应往。率者他领。劝他部领。随从诣彼。
　　经。是时众中(至)皆请随往。
　　赞曰。此明请往。佛默无答。明知许之。旧文无请。但云欲从。
　　经。时妙吉祥(至)顶礼世尊。
　　赞曰。下正陈去。有二。初禀命敬辞。后正明往。此初也。承威将往故咸起。禀命不轻故顶礼。
　　经。前后围绕(至)将问其疾。
　　赞曰。此正明往。吉祥道首。群从皆随。既出庵罗。往问其疾。
　　经。时无垢称(至)现疾而卧。
　　赞曰。自下第四往彼对扬。有二。初无垢逆想待宾。后吉祥顺教问疾。初中有二。初逆想。后待宾。此逆想也。合有六想。一以已力。二空室内。三除一切。四无侍者。五置一床。六现疾卧。显自德高。彰下不思议事故。想以已力。显智证真。彰下问答此室何以空故。想空室。显断染恼。彰下普现一切色身及念食等故。想除一切。显超三界。彰下问答何无待者故。想无侍者。显解脱无二。彰下念坐故。想置一床。显念众生。彰下四问故。想现疾而卧。四问者。一问疾源。二问疾相。三问慰喻。四问调伏。至下当知。虽有六想。总有三意。一即寂而用。二证三空。三得不住道。神力用也。空室寂也。无侍者等表众生空。除一切者表诸法空。置一床者。由大智故不住生死。居解脱床。示疾卧者。由大悲故不住涅槃。随顺救苦。
　　经。时无垢称(至)现疾而卧。
　　赞曰。此待宾。此中有五。除一切。无侍者。合为一文。除诸所有。并在中故。
　　经。时妙吉祥(至)独寝一床。
　　赞曰。下吉祥顺教问疾。有二。初明其所见。后明两共谈论。此初文也。
　　经。时无垢称(至)不闻而闻。
　　赞曰。下明两共谈论。复二。初明见轨。后明谈仪。见轨有二。主人先唱。示命进而纳宾。上客后陈。现对扬而莫逆。此初文也。西方见客法示命进。菩萨修行命进问安。皆言善来。喜此来故。而又逆言从来不来。今者乃来。从来见闻。今时创见闻。如世说言。从来不来。今乃能来。极为恩幸。谢此来故。乐莫乐予新相知。欢莫欢予此相遇。由此下文。吉祥答言。若已来者。不可复来。从来未来。如今如来。创来名来。久来非来故。此依事释。又理解云。恐言滞过。拂妄显真。是故复言不来来等。空理义云。因缘世俗。可说有来。彼既非真。即不来来。彼来既不来。此亦不见见。身既不见见。言亦不闻闻。显无妄来等。有真来等故。应理义云。如凡所执。无故不来。因缘事俗。假可有来。彼既因缘。假可有来。无计所执。真实之来。此亦无彼所执之见。而有因缘。假可称见。身既不见之见。言亦不闻之闻。无妄所执。顺俗来故。或真中无相。故言不来。俗里有形。复言而来。彼既真不来。俗中有其来。此亦真不见。俗中假有见。身既真不见。假俗可称见。言亦真不闻。俗中可有闻。体真达俗。故能来也。
　　经。妙吉祥言(至)不可复去。
　　赞曰。下上客后陈现对扬而莫逆。有二。初答来仪。后答见圆。初中复二。初票答。后释答。此票答也。依事释言。如是者。顺成彼说。来者向方丈。去者背庵园。又因彼言来乘便谈去。向此来者定背彼去故。若从来已来者。不可复来。但为从来未来至此。所以今来。去亦如是。依理释者。空理义云。世俗谛有。若已来者。胜义谛空。不可复来。世俗谛有。若已去者。胜义谛空。不可复去。故知来去且随世俗。依胜义谛。无去无来。成无垢称不来而来也。应理义云。若计所执执已来者。此体空无。不可复来。若计所执执已去。故知来去皆随因缘假施设有。都无实相。又有解云。若随世俗依他起。有已来者。胜义真如无差别相。不可复来。若随世俗依他起性。有已去者。胜义真如无差别相。不可复去。故知来去皆是世俗依他假立。胜义都无。此举已来。例彼正来。当来亦尔。故不重述。
　　经。所以者何(至)可施设去。
　　赞曰。下释答来。依事释者。非已来者可施设来。要未来者。方可来故。非已去者可施设去。要未去者。方可云去。依理释者。空理义云。非世俗有诸已来者。依胜义谛。可施设来。非世俗有诸已去者。依胜义谛。可施设去。胜义空故。应理义云。非计所执执已来者。可施设来。要依他中。诸未来者。可假设来。非计所执执已去者。可施设去。要依他中。诸未去者。可假设去。又有解云。非随依他诸已来者。依真如理。可施设来。亦非随依他诸已去者。依真如理。可施设去。此显依他有来有去。真如理中。无来去。旧云。来者无所从来。去者无所至。与新不同。但可理解。不得事释。亦可言理中无来去。事有未来。今始来故。
　　经。其已见者(至)不可复闻。
　　赞曰。空理应理二义虽殊。并准去来。见闻亦尔。
　　经。且置是事(至)不至增乎。
　　赞曰。下明谈仪有五。一总彰问疾别问疾源。二问空寂及无侍者。三问疾相。四问慰喻。五问病者调伏心仪。此中意彰菩萨之病与异生别。既尔宁成人法二空。法人既空。应无病相。病既无相。云何来慰。相可知。病者如何自调心意。故是次第。合为五文。初中有二。初问。后答。问中有二。初总彰问疾。后别问疾源。总彰问疾有三。初为五问。二传佛教。三为两问显慰丁宁。此初文也。五问者。一问苦多少。二问命有无。三问界乖顺。界即四大。四问疾轻重。五问病停加。为停停修。旧为加增益因。
　　经。世尊殷勤致问无量。
　　赞曰。传佛教也。所言虽少。问意无量。
　　经。居士此病(至)稍得安不。
　　赞曰。此为两问显慰丁宁。痊者愈差。安谓平和。病少差不。动心之与气力。稍得平和不。
　　经。今此病源(至)当云何灭。
　　赞曰。此别问病源。有三。一问病根源。二问病来久近。三问灭位。久者远。如者喻。此问意云。病生久近。喻如何等。
　　经。无垢称言(至)生亦复尔。
　　赞曰。下无垢祥答。不答总征。但报别问。有三。初别答久近。次合答久近及灭位。后答病源。此初文也。问依次第。答遂义由。故不同也。有情生死无明为因。能发诸行有爱为缘。润诸业故。生老死起。无始流转。众生痴爱。生来既久。我今此病。亦无始生。
　　经。远从前际(至)我即随愈。
　　赞曰。此合答久近及灭位。初标。后释。此标也。我前久近云远从生死无始前际。有情即病。我亦随之久近。如彼有情解脱生死。我病亦愈。有情生死。总无尽期。我病未差。病生无始。灭亦无终。以众生界无尽期故。
　　经。所以者何(至)无复有病。
　　赞曰。下释近久灭位有三。初法说。次喻说。后合说。此法说也。菩萨生死为度有情。名依有情流转生死。由依生死有情病故。菩萨亦病。若诸有情得离生死。菩萨乃差。
　　经。譬如世间(至)父母亦愈。
　　赞曰。此喻说也。长者喻佛。居士喻菩萨。一子喻众生。怜爱喻大悲。欢喜喻庆悦。不舍喻摄受。故亦随子。若病若愈。
　　经。菩萨如是(至)菩萨亦愈。
　　赞曰。此合说也。菩萨合居士。显无垢称居因位故不合长者。愍合怜爱。有情合一子。病愈合前若病若喻。不合欢喜无时暂舍。大意可知。
　　经。又吉是疾(至)从大悲起。
　　赞曰。此答病因。大悲熏煮。故是病生。大悲为因。故菩萨病。与异生别。
　　经。妙吉祥言(至)复无侍者。
　　赞曰。下第二段问彼室空及无侍者。有二。初问。后答。此为双问。一问室空。二问无待。初问法空。后问生空。若诸菩萨。随诸有情。病及愈者。宁成二空。
　　经。无垢称言(至)亦复皆空。
　　赞曰。下答有二。初答室空。后答无侍。初中有十三问答。此初答也。空理义云。一切佛土。皆本空寂。故今我室真性故空。应理义云。法身佛土。因空所显。空理故空。报化佛土。空无所执。空事故宜。体皆非无。我今此室。表佛土空。是故空也。
　　经。问何以空。
　　赞曰。二问也。为何所以佛土亦空。
　　经。答以空。
　　赞曰。三答也。空理义云。以胜义谛空无所有。佛土便空。故言以空空。应理义云。以空无彼遍计所执。方能显于法报佛土。法报佛土由此称空。名空。非空无空。
　　经。又问此空为是谁空。
　　赞曰。四问也。问此所空谁为能空。
　　经。答曰此空无分别空。
　　赞曰。五答也。心有分别。执有非空。由无分别。故一切空。空理义云。虽知诸法本性皆空。证无分别证空故。应理义云。心有分别。执所执有。由无分别。证所执空。
　　经。又问空性可分别耶。
　　赞曰。六问也。空理义云。真空之性可分别耶。无无分别而不证空。应理义云。所执空性可分别耶。有分别时而不证空。
　　经。答曰此能分别(至)分别为空。
　　赞曰。七答也。初标答。所以者何下释。空理义者。能分别心。体性不空。可能分别真空之性。能分别心体性本空。何能分别真空之性。故释之云。空性不可分别为空。能缘所缘俱性空故。前随执有。且对名空。其实此空。非空不空。何可分别。应理义云。执能分别既是所执。亦复体空。不但所执境名之为空。执有能取心亦是空。故有此实能取所取空可分别。分别心亦空。空性谁分别。由此道理。故释之云。空性不可分别为空。前随依他真如道理。对破执有。且说为空。其此空非空不空。何可分别。
　　经。又问此空当于何求。
　　赞曰。八问也。问空所由。于何处求。知此空相。
　　经。答曰此空(至)二见中求。
　　赞曰。九答。六十二见有多文。或有我见我所见为本。于一一蕴。皆执为我。皆有三。所谓是我璎珞。是我童仆。是我窟宅。由分别行缘蕴不分别所起处。成此二十句。二十句中。五是我见。十五句是我所见。三世五蕴。各执二十。成六十种。并本二种。有六十二。又有经言。六十二见。二见所摄。一边见。二邪见。边见摄四十七。谓四边常论。四一分常论。有相十六论。无想有八。非有相非无相亦八。此四十见常见摄。七断灭论断见摄。故成四十七。边见所摄。邪见摄十五。谓四有边论。四不死矫乱。二无因论。五现法涅槃论。此等门义。皆如别章。恐繁不述。由此妄见。执诸法有。执心既妄。故知境空。虽知空遍由五见。其六十二。数多妄甚。且偏说之。亦无过也。
　　经。又问六十二见当于何求。
　　赞曰。十问也。问此诸见虚妄所由。此见虚妄。求何得知。
　　经。答曰当于诸佛解脱中求。
　　赞曰。十一答也。诸佛于此而得菩提。故知见妄。又迷解脱起此见故。
　　经。又问诸佛解脱当于何求。
　　赞曰。十二问也。问此解脱是谁能证。证此解脱。于何处求。
　　经。答曰当于(至)心行中求。
　　赞曰。十三答也。由诸有情心迷正理。诸妄见起。便不解脱。有情心行。若悟真理。断诸妄见。便证涅槃。是故解脱有情心求。上六问答。皆应理义。空理义云。妄境心无二空于诸见求。妄真无二故见于解脱求。因果无二故解脱于心行求。胜义谛中。皆无二故。
　　经。又仁所问(至)皆吾侍也。
　　赞曰。下答第二问何无侍者。初标。后释。此标也。
　　经。所以者何。
　　赞曰。下释有二。初征。后释。此初征词也。夫侍者者。众事恭顺。动止必俱。此二不然。何故名侍。
　　经。一切魔怨(至)皆吾侍者。
　　赞曰。摩赞生死。恐超三界。我为众生。不厌不弃而又制之。令随恭顺常能尔故。以摩为侍。外道欣求一切恶见。亦复赞之。我求智见。见达诸法。不厌不弃。又亦化彼令随恭顺。常能尔故。外道为侍。旧云于诸见不动。虽起善见恶见不动。理亦无乖此上意者。空理义云。虽证二空。真不坏随世俗故。亦有侍等。应理义云。虽知所执真如性空。因缘事中。不无侍等。是故有病。
　　经。妙吉祥言(至)为何等相。
　　赞曰。自下第三。问病之相。有三问答。此初问也。
　　经。答曰我病(至)亦不可见。
　　赞曰。此答初也。相者状也。我病不是诸色所摄。不同世病依色变现。故无相状。亦不可见。以是大悲精进逼迫名为病故。此病乃以利乐精进。大悲所起。大悲非色。
　　经。又问此病(至)为心相应。
　　赞曰。第二问也。问病在身为在心耶。
　　经。答曰我病(至)如幻化故。
　　赞曰。此第二答妄执有身相。此身相都无。名身相离。离者空也。非此身相应。因缘假有如影像身。此身非无病与身相应。以身语业济众生故。前答实事病非色相。今答随众生故亦身相应。或五识有名身相应。非色处色。亦不相违。妄执有心相。此心相都无。名心相离。离者空也。非此心相应。因缘假有如幻化心。此心非无。病与心相应。常以意业利众生故。旧身但有非相应义无亦相应。心标非相应解有相应义。细勘方知空理真谛非二相应。俗二相应。应理二性非二相应。依他二相应。
　　经。又问地界(至)何界之病。
　　赞曰。此第三问。其病体者。四大乖违。令众苦逼。于此四界。何界病耶。界者性也因也类也。四大体类说为色因。故名为界。
　　经。答曰(至)界性离故。
　　赞曰。众生病故。即我病生。众生四界为病因彼。亦是四界。界性空离。亦非四界身心四界。皆言离者。空离义云。真性空故。应理义云。所执无故。意恒有别。一初唯知。虽知二空。为生亦病。故有病相。
　　经。无垢称言(至)令其欢喜。
　　赞曰。自下第四问慰喻。有二。初问。后答。此问也。宾主对扬。遆相发起。上来客问主讫。故此主人问客。又主人之事。客人为能问。客人之事。主人问之。慰疾客人之事。故无垢为问。慰者安。喻者晓。云何安慰晓喻病者。旧经乃是文殊为问。净名为答。其义极乖。非文珠不解慰喻可以问他。
　　经。妙吉祥言(至)乐于涅槃。
　　赞曰。下答有二。初答。后结。答中有十句。初五劝作而不作。后五劝所作而依。或初五令离恶。后五令修善。此中有二。二乘示无常。劝灰灭智。厌离于身。菩萨不然。示身无常。应生厌离。劝得常身金刚不坏。二众示苦。劝乐涅槃永入寂灭。菩萨示苦。令舍苦身。不劝入寂。教化众生。
　　经。示身无我(至)毕竟寂灭。
　　赞曰。示身无我。谁为病者。不劝成熟有情。无实众生可成熟故。若假有情。亦劝成熟故。旧经说教导众生。二乘示空永入寂灭。菩萨虽示一切空寂。除诸有恐。不劝众生入毕竟寂。此二皆由大悲熏故。
　　经。示悔先罪(至)令除彼疾。
　　赞曰。空理义云。二乘执有三世。现作罪已。入过去世。名有移转。过去有体。当来感果。大乘之罪。本性皆空。何有移转。即教病者之忏悔义。应理义云。大乘之罪。熏种在身。未悔已前。念念现在。不入过去。名无移转。未除不灭当来感果。而虽教彼有疾菩萨悔先作罪。罪恒现在。而不说罪移入过去。过去无故。由此旧云而不说入于过去。又移转者。灭无果义。示先作罪能有恶果。令其悔除。不说作罪移灭无果。以已疾苦。难可忍受。劝愍有情。令除彼疾。
　　经。劝念前际(至)令修净命。
　　赞曰。劝念无始。所受众苦。难可忍受。由此乃应饶益有情。勿为烦恼。若有助命。善法不生。劝修诸善。根本净命。净命乃是众善本故。
　　经。观勿惊怖(至)令永寂灭。
　　赞曰。虽遇疾病。劝勿惊怖。此病众苦。应加励力。精勤勇猛。冀超生死。劝为医王。疗世自他世俗身病。及疗胜义一切心病。令永寂灭。
　　经。菩萨(至)令其欢喜。
　　赞曰。此结前也。道从欢喜生。况令得妙法。故慰疾者。令其欢喜。
　　经。妙吉祥言(至)调伏其心。
　　赞曰。自下第五问于病者调心仪式。初问。后答。此问也。调和善生。制伏恶灭。名调伏心。
　　经。无垢称欲(至)所起业生。
　　赞曰。下答有三。初明调伏凡夫心法。次又妙吉祥有疾菩萨应自观察如我此病下明。调伏二乘心法。后又妙吉祥有疾菩萨应如是调伏其心不应安住调伏不调伏心下。双调二心。诸菩萨行能调。况无分别智。及与大悲。所调谓二障及唯自利。凡夫有障。故能造业。受生死苦。今破二障。业尽苦灭。是以初明调凡心法。二乘虽能出生死苦。然有分别。唯求自利。舍利众生。是以第二明调伏二乘心法。凡夫未调。二乘已调。皆唯偏住。非契中道。菩萨双离。以修中行。是故第三明双调二心法。又诸疾起。皆由二执。一者执有。二者执无。为调此二。故分成三。初明二空以破有。次明大悲以破无。后明不住以双破。依前所科。配此三段。初中有二。初正调伏凡夫心。明二空以破有。后又妙吉祥下。结成胜觉能断众苦。初中有二。初破自病。后破他病。若苦触身应愍险趣下是。初中复二。初破我执。断烦恼障。后我此法想下。破法执。断所知障。初中复二。初标。后释。标中复二。初观因缘法。后观无实我。此初文也。三界心心所。名为虚妄。不证实相。即此乖真。名为颠倒。虚异构获。名为分别。由此烦恼。而起于业。令生老死众苦之病。从自因缘烦恼业生。知唯法已。
　　经。身中都无(至)而受此病。
　　赞曰。此观无实我。因缘虚假。合以为身。无一真实。知无实我。而受此病。我既非实。病何得真。
　　经。所以者何(至)身亦无我。
　　赞曰。自下释中有二。初观无我。后观唯法。观无我中。初观。后结。观中有二。初观无我。后观因缘。次第释标故。四大之法。假合名身。别大既无主。总身亦无我。别总推征。我都非有。
　　经。此病若起(至)是病根本。
　　赞曰。此观因缘。病由业生。业由惑生。惑由执我为本故生。我既实无。妄执故起。妄心为本。遂有病生。故知病者因缘不实。
　　经。由此因缘(至)安住法想。
　　赞曰。上观我无。此且由结。应除病因。执我之想。唯有因缘。住此法相。观因缘法。以破我故。
　　经。应作是念(至)灭唯法灭。
　　赞曰。下观唯法。初观。后结。初总观。后别观。此总观也。总观此身。法合共成。念念生灭。生死流转。三界五趣。四生生时。唯有法生。死灭之时。亦唯法灭。众生妄想。谓我生死。实唯法也。
　　经。如是诸法(至)不言我灭。
　　赞曰。此别观也。别观此身。诸法相续。法无知故。互不相知。竟无思念。生既不言我生灭亦不言我灭。故知无我。无实作用。唯有其法。
　　经。有疾菩萨(至)如是法想。
　　赞曰。此结观法。知唯有法。当除我想。二十论云。说无有情我。但有法因故。
　　经。我此法想(至)如是大患。
　　赞曰。上破我执。断烦恼障。下破法执。断所知障。有二初略。后广。此略也。昔执我想。犹是病根。今执法想。及极颠倒。我想既是生死之根。法想乃是我执之源。障菩提本。实为大患。我应除灭。亦为有情除灭此患。法执本灭。烦恼自亡。故破法想。言为有情。破我执中略不言也。胜鬘经言。无明住地。与一切烦恼。为依持建立。若无明住断者。过恒沙烦恼皆悉随断。二乘所不能断。唯佛菩提智之所能断。故无明住地。为烦恼依。
　　经。云何能除(至)我我所执。
　　赞曰。下广有二。初破有病。后破空病。此二既无谁复为空等是。初破有中有五问答。展转相生。旧经有四。此初问答。受生死苦。不得菩提。名大患体。此由烦恼。我我所执。当顺除灭。
　　经。云何能除(至)谓离二法。
　　赞曰。第二问答。由离二法。二执须除。
　　经。云何离二法(至)毕竟不行。
　　赞曰。第三问答。内者自身。我执所依。外谓除身所余诸法。我所执依。但此二不行。我我所执灭。
　　经。云何二法(至)无所观察。
　　赞曰。第四问答。显空内外。要观诸法平等。无有分别动摇。无所观察。无所观察者。观一切法空无所有。即是平等。无动无摇。
　　经。云何平等(至)二性空故。
　　赞曰。第五问答。空理义云。我与涅槃。胜义谛中二俱平等。由彼二性空无体故。应理义云。遍计所执。我与涅槃。二俱平等。妄心所执。性皆空故。非真涅槃。又体非有。与妄所执我相同无。涅槃非是妄所执故。若真涅槃亦妄所执。诸圣等趣。何所证也。又所执有。可异涅槃。而称不等。所执既无。不异涅槃。是故平等。
　　经。此二既无(至)假说为空。
　　赞曰。破自患中。上破有病。下破空病。有三。初乘前破有。以显空义。次显执空亦成大患。后劝住真。离有空病。此初文也。恐执非有。别有实空。今显破执有故假说为空。以假空名破执二实有。非空即实空。
　　经。此二不实(至)唯有空病。
　　赞曰。下显执空亦成大患。有二。初显执空为病。后显除此空病。此初也。执二为有。既为大患。执空为空。亦足病矣。俱妄分别执所执故。
　　经。应观如是(至)毕竟空故。
　　赞曰。此除空病。空理义云。不但执有病已成空。执空之病。其性亦空。胜义谛中。毕竟空故。由斯世俗妄病皆除。应理义云。上观法境其性空无。知能执此亦性非实。既知空境妄执不真。能执空心亦定非实。遍计所执毕竟空故。
　　经。有疾菩萨(至)而受诸受。
　　赞曰。下观住真离有空病。此总离有空病。言能受者。心心所法。能缘能修能证能领一切法也。言所受者。心心所法。所缘所修所证所领一切法也。有所受者。即妄所执。有能受者。即妄能执。有疾菩萨应无妄所受而受诸所受。空理义云。无世俗二受依胜义受空。应理义云。无所执二受依非妄二受。应无所受离有病。耶受诸受离空病。
　　经。若于佛法(至)所受诸法。
　　赞曰。此别显离有空病。空理义云。佛法未圆。不应唯依胜义灭受。专谓法空而有所证。应依俗谛离妄二受。而求圆证。灭除病惑。应理义云。佛法未圆。不应唯依灭所执受一向学空而有所证。应离所执能受所受。而依依他圆成二性而求圆证。除灭病因。
　　经。若苦触身(至)除彼众苦。
　　赞曰。下破他疾有四。一逢缘起想。二恒作救心。三知法性空。四观圆说法。此初文也。若增若触。有苦者。大悲为救。我之少苦。尚为难忍。恩他救疗。况他多苦。长夜难堪。而不加救。
　　经。有疾菩萨(至)有情诸疾。
　　赞曰。情作救心也。若非苦增有常疾者。恒作此念。即观三界五趣起悲。
　　经。如是除去(至)而可除者。
　　赞曰。知法性空也。观自他身。法皆无实。何有少法而可除者。故病皆除。不见疾故。旧云但除其病而不除法。空理义解。旧云有病妄可除。空法真不遣。真本来空。遣何所遣。应理义解。旧云。妄所执病。观空除之。有为无为。是法非病。何须除遣。
　　经。应正观察(至)为正说法。
　　赞曰。下观因说法。初标。后释。此标也。观察自他病之因缘。速令除灭。既自灭已。后为他说。
　　经。何等名为(至)皆有疾故。
　　赞曰。下释前标。初有五问答展转相生。后总结成断除二疾。此初问答。空理义云。有心缘虑即为虚妄。无心攀缘证空病灭。应理义云。缘虑者有漏分别心心所。由此因缘分别。便起分别。便起故无明俱。无明俱故法执生。法执生故我执生我执生故诸烦恼。生烦恼生故业生。业生故苦生。故有缘虑。有漏分别心心所法。为疾因缘。有缘虑者皆有疾故。疾体即苦行坏苦。苦苦皆是三界缘虑。皆名为疾。
　　经。何所缘虑谓缘三界。
　　赞曰。第二问答。三界之心。缘于三界。是名缘虑。若知行智。不缘三界。破裂生死。便非苦因。一切无漏理非苦本。故说有漏缘三界苦名为缘虑。
　　经。云何应知(至)则无缘虑。
　　赞曰。第三问答。云何知此缘虑心等为众苦因。谓得出世能了达能有缘虑虚妄起故。所执诸法都无所得。若起正智得无所得。则无三界虚妄缘虑。
　　经。云何绝缘虑谓不缘二见。
　　赞曰。第四问答。云何得绝妄缘虑心。谓不缘二见。即无分别智。内证真如。是不缘二见。缘谓待藉。旧云二见。二见是所无故。唯识云。若时于所缘智都无所得。尔时住唯识。离二取相故。
　　经。何等二见谓内见外见。
　　赞曰。第五问答。内见谓我见。或能取。外见谓我所见。或所取。
　　经。若无二见(至)则无有疾。
　　赞曰。下总结成断除二疾。此无自疾也。若有二见。执有所得。若无二见。则无所得。证法真如。既证得真。三界有漏缘虑都绝。缘虑绝故。因既不起。因起不起故。苦果不生。则无诸疾。旧文无结。上义不明。
　　经。又自无疾(至)有情之疾。
　　赞曰。此断他疾。
　　经。文妙吉祥(至)调伏其心。
　　赞曰。自下第二结成胜觉能断众苦。有三。一结。二标。三释。此结成上。亦是生下。
　　经。唯菩萨菩提(至)即为虚妄。
　　赞曰。此标胜觉能断众苦。菩萨胜觉慧。能断诸苦。非余一切外道二乘。若非菩萨胜觉能断。菩萨所修便为虚妄。空无果故。
　　经。所以者何(至)乃名菩萨。
　　赞曰。下释前标。初喻。后合。文意可知。

　　说无垢称经赞卷第四(末)



　　说无垢称经赞卷第五(本)

　　　　大慈恩寺沙门基撰
　　经又妙吉(至)非真非有。
　　赞曰。自下第二大段。调伏二乘心明大悲以破无。二乘唯自利。法执系缚。今说大悲妙慧方便解故。名调伏二乘心明大悲以破无。以著空者无大悲故。文段有三。初明大悲观自他疾。次所以者何下。释其所由。后菩萨如是下。结成离系。初中文二。初观疾相。后起大悲。此初也。自他疾。非真实。非定有。因缘假合。所共成故。
　　经。如是观时(至)发起大悲。
　　赞曰。此起大悲也。不应如凡夫有爱者以起悲。不如二乘起二见以起悲。或准下文。不应起爱味著诸定起见执爱无方便慧而起于悲。或不应见执彼实爱染名利等而起于悲。唯并为断一切有情客尘烦恼。起大悲也。前所不应。后所应也。
　　经。所以者何(至)而有疲厌。
　　赞曰。下释所。由此释所不应。若同凡夫二乘。起于爱见。执著味染。处在生死。即有疲厌。烦恼未亡。物我未遣。故有疲劳。而生厌倦。
　　经。若为断除(至)无有疲厌。
　　赞曰。此释所应。烦恼若亡。物我复遣。摄他同己。故于生死而无疲厌。故般若云。如是灭度无量众生。实无众生得灭度者。此是常心摄他同己。无爱见缠心。故能常度而无倦也。
　　经。菩萨如是(至)缠绕其心。
　　赞曰。自下第三结成离系。有三。初结成离系。次引教证成。后广明缚解。初有四缚。初三自利。后一利他。此初缚也。乘前起下。故言如是。无疲厌故。便无爱见缠绕其心。此更互也。前言无爱见即无疲厌。此言无疲厌便无爱见。二互为因故。
　　经。以无爱见(至)即得解脱。
　　赞曰。此有二缚。以爱见灭。不为系缚。系缚无故。即得涅槃大解脱也。
　　经。以于生死(至)证得解脱。
　　赞曰。此缚利他。自既解脱。便有智力。为说妙法。令他离系。又证解脱。
　　经。世尊依此(至)斯有是处。
　　赞曰。此引教证成。初引。后结。若自有缚。不解他缚。凡夫二乘也。自能解故。能解他缚。如来等也。此说究竟利益一切故。
　　经。是故菩萨(至)离诸系缚。
　　赞曰。此结也。
　　经。又妙吉祥(至)菩萨解脱。
　　赞曰。下广明缚解有二。初问。后答。此双问也。
　　经。若诸菩萨(至)菩萨解脱。
　　赞曰。下答有二对。初明著禅名缚。不著禅则解。后明无巧有智名缚。有巧有智名解。此初对也。著四静虑八解脱八等持九等至名缚。味定不增修余慧品。摄有生故。若智善巧。不舍静虑诸等。持等而随所应摄益三有等生。而生三有。无所贪味。名为解脱。
　　经。若无方便(至)是名解脱。
　　赞曰。下明无巧有智名缚。有巧有智名解。有三。初标。次释。后解妙慧善巧差别。此初标也。此意说言。无善巧方便。但善摄妙慧名缚。二乘等是无智用故。有善巧方便并善摄妙慧名解。有善方便。慧之用故。
　　经。云何菩萨(至)名为系缚。
　　赞曰。下释有二对。初对住二乘无学菩萨。后对住二乘有学菩萨。初皆明缚。后皆明解。一一初皆问。次能答。后皆结。此问缚也。旧文二对。名字不同。义亦全别。应细勘之。
　　经。谓诸菩萨(至)成熟有情。
　　赞曰。答也。若诸菩萨。同二乘等。以三等持。而自调伏。有善妙慧也。由修空故。不以相好内饰其身。由修无相。不严佛土。由修无愿。不利有情。名无方便。或随所应。不要次配。旧云。以爱见心庄严佛土等。应云无正慧心严佛等。故名为缚。
　　经。此诸菩萨(至)则为系缚。
　　赞曰。结也。
　　经。云何菩萨(至)名为解脱。
　　赞曰。问解也。
　　经。谓诸菩萨(至)修习作证。
　　赞曰。下释有二。初释有妙慧。后释有方便。此释有妙慧也。有相者。无愿所观依他起性。无相者。无相所观圆成实性。空于此二。观我我所。都不可得。断染依他。修净依他。名修习于圆成作证也。
　　经。复以相好(至)名为解脱。
　　赞曰。此释有方便并结也。旧文翻前无观察义。准前应知。
　　经。云何菩萨(至)名为系缚。
　　赞曰。下第二对问缚也。
　　经。谓诸菩萨(至)深生执著。
　　赞曰。释也。见谓五见。烦恼谓贪嗔痴八缠三缚等。并如前说。此上现行。随眠谓种子。由安住此。修善本时。不回向菩提。而生执著。有诸烦恼。无方便也。又有释言。此谓双无。慧及方便二俱无故。旧无回向。前释为正。
　　经。此诸菩萨(至)名为系缚。
　　赞曰。结也。
　　经。云何菩萨(至)名为解脱。
　　赞曰。此问解也。
　　经。谓诸菩萨(至)不生执著。
　　赞曰。释也。远见故。修善回向。不生执著。二种是。
　　经。此诸菩萨(至)名为解脱。
　　赞曰。结也。
　　经。又妙吉祥(至)是名为慧。
　　赞曰。下解妙慧善巧善巧差别。总有二。初皆解慧。后解方便。此解慧也。能观诸法。身及疾二皆无等。是名慧。慧能观故。
　　经。虽身有疾(至)名方便。
　　赞曰。此解方便。虽疾不厌。常耐化生。慧之用也。
　　经。又观身心(至)是名为慧。
　　赞曰。第二解惠。身心者。五蕴和合假生疾者。依此众苦逼迫之用。此二无始展转相依。后生前灭。曾无暂问。非曾不生今始新生。非旧不灭今时始灭。又若言新有。即是旧来病。若言是旧疾。念念新所生。知身及疾念念有生灭。是故说言非新非故。
　　经。不求身心(至)是名方便。
　　赞曰。此解方便。二乘知身及疾生灭。求毕竟灭。永入涅槃。名无方便。菩萨不然。不求永灭。故有方便慧皆二乘有。异生所无。方便二乘无。皆唯菩萨有。
　　经。又妙吉祥(至)不调伏心。
　　赞曰。自下第三。双调二心。明菩萨行。彰不住道。以双破也。大文有三。初总标。次略释。后广说。此标也。
　　经。所以者何(至)菩萨所行。
　　赞曰。此略释也。烦恼生死。名不调心。出世自利。名调伏心。
　　经。若于是处(至)菩萨所行。
　　赞曰。下广说有三十七句。菩萨所行。分之为二。初三十四句。不同凡夫二乘所行。名菩萨所行。后有三句。得胜不舍劣。名菩萨所行。初中分七。初一句总。次有四句。次第不同凡夫二乘。次有四句。二二不同二乘凡夫。次有四句。次第不同二乘凡夫。次有七句。唯不同二乘。次有二句。唯不同凡夫。次有十二句。唯不同二乘。此总也。处谓处所。所修行处。或是道理处所。余又可知。旧有三十一句。二十八句不同凡夫二乘。后有三句。得胜不舍劣。初中有二。初十句。杂不同凡夫二乘。后有十八句。唯不同二乘。初中分四。初有三句。杂不同凡夫二乘。次二句。次第不同凡夫二乘。次有三句。初二不同二乘。后一不同凡夫。后有二句。次第不同二乘凡夫。
　　经。若处观察(至)菩萨所行。
　　赞曰。下四句次第不同凡夫二乘。此二句也。凡观生死。为所行境。便起烦恼。菩萨观生死。而无烦恼。二乘观涅槃。便毕竟灭。菩萨观涅槃。不毕竟灭。
　　经。若处示现(至)菩萨所行。
　　赞曰。此中二句。凡现四魔。乃成魔事。菩萨现四魔。乃越魔事。二乘求果智。非时证圣智。菩萨求种智。而不非时证圣智。菩萨证智。外应群机。而能济拔名不非时。二乘证智。外不利生。名曰非时。不应时故。非道理也。
　　经。若求四谛(至)菩萨所行。
　　赞曰。下四句。二二不同二乘凡夫。于中分二。初二句不同二乘。后二句不同凡夫。此初二句也。四谛者前方便。观内证者正根本观。非时证四谛。二乘所行。不非时证四谛。菩萨所行。自利不利他。名非时。自利亦利他。名为时。若正内证。便舍生死。二乘所行。虽正因证。摄受生死。名菩萨行。
　　经。若行一切(至)菩萨所行。
　　赞曰。此后二句。不同凡夫。凡夫有缘起。便生见趣。菩萨现缘起。而远见趣。现缘起者。现生死也。凡夫起有情及法相杂。有烦恼随眠。菩萨现二相杂。而无烦恼随眠。
　　经。若正观察(至)菩萨所行。
　　赞曰。下有四句。次第不同二乘凡夫。此初二句。二乘证无生故。堕声闻正性。菩萨证无生。不堕声闻正性。正性者人无我理。证智证此人无我理。名堕正性。凡夫摄受有情行处。有惑随眠。菩萨摄受有情行处。而无烦恼种。
　　经。若正欣乐(至)菩萨所行。
　　赞曰。后二句也。二乘乐远离。求身心灭入于涅槃。菩萨乐远离。不求身心尽永入涅槃。凡夫观三界而迷乱真如。菩萨观三界不迷乱真如。法界者真如也。
　　经。若乐观察(至)菩萨所行。
　　赞曰。下有七句。唯不同二乘。于中分二。初三等持行。后四余杂行。此初也。二乘观岂性。更无依求。菩萨观空性。仍求功德。二乘观无相。不外化众生。菩萨观无相。能外化众生。二乘观无愿。而灭有趣。菩萨观无愿。示现有趣。有谓三有。趣谓五趣。旧云无作者愿也。
　　经。若乐游履(至)菩萨所行。
　　赞曰。下四杂修。此初二也。无作者。无所起作。空性灭理。解观我无。故成差别。替者瘀也。二乘游空。不起众行。菩萨起空。起善根无废。二乘游六度。便欣涅槃。菩萨游六度。不欣涅槃。住无住故。有情心行妙智之彼岸。是涅槃故。旧云知心心数法。意显彼所求彼岸。知而不求。
　　经。若乐观察(至)菩萨所行。
　　赞曰。二乘修无量。求生梵世。因有漏故。此果必生初禅中故。菩萨修无量。求大菩提。因无漏故。二乘游六通。证漏尽之涅槃。菩萨游六通。不证涅槃。住无住故。
　　经。若乐建立菩萨所行。
　　赞曰。此有二句。唯不同凡夫。凡夫建立诸法。攀缘邪道。邪解分别诸法也。菩萨建立诸法。不缘邪道。正理解了。释诸法故。凡夫起六念。随生诸漏。爱慢等生故。菩萨起六念不生诸漏。灭诸漏故。
　　经。若乐观察(至)菩萨所行。
　　赞曰。下十二句。唯不同二乘。有三。初二句。不同离染受生。次七句。不同修菩提分法。后三句。不同证无为有为。此初二句。二乘观无漏。希求离染。菩萨观无漏。不希离染留惑。至惑尽证佛一切智故。二乘得有漏定。随定力而受生。菩萨得有漏定。不随定力而受生。
　　经。若乐游履(至)菩萨所行。
　　赞曰。下七句。不同修菩提分法。此初三句也。二乘修念住。求身受心法远离。菩萨修念住。不求四远离。远离者断烦恼。二乘起正断。勤断二恶。勤修二善。故见善不善。菩萨无分别起四正断。不见善不善。二乘起四神足。不能任运变现自在。菩萨起神足。能任运变现。加行大故。
　　经。若乐游履(至)菩萨所行。
　　赞曰。此中二句。二乘游五根。自既得已。亦起分别有情诸根胜劣之妙智境。菩萨游五根。无分别故。不起分别有情诸根之妙智境。虽有根上下力。而无分别故。由此旧云。而分别众生诸根利钝。二乘起五力。不求十力。菩萨起五力。而求十力。
　　经。若乐安立(至)菩萨所行。
　　赞曰。此中二句。二乘七觉皆圆满已。由有分别。后求佛法差别妙智妙用境界。菩萨七觉既圆满已。由无分别。更不求佛差别妙智妙用所行。智果满故。旧云。而分别佛之妙智。文乃相乖。不同二乘。理可成矣。二乘八道圆。厌背邪道。菩萨八道满。不厌邪道。常教化故。旧云。而乐行无量佛道。求于果满。二乘不求作佛。故不乐行。
　　经。若求止观(至)菩萨所行。
　　赞曰。下三句。不同证无为有为。初二不同无为。后一不同有为。二乘求止观二因。堕毕竟灭。菩萨起止观。不堕毕竟灭。常化众生故。资粮者因也。二乘观无生灭理。不能相好严身成满佛事。菩萨内观无生灭理。仍相好严身。成诸佛事。此二证无为不同。下明有为事业不同。二乘起威仪弃舍一切佛法缘虑之心。起世事已。不能更观出世理事。菩萨起二乘之威仪事。亦能内缘一切佛法理事等。加行大故。
　　经。若随诸法(至)菩萨所行。
　　赞曰。上三十四句。不同凡夫二乘所行。下之三句。得胜不舍劣。名菩萨所行。一入定现威仪。二证理现众相。三得果现修因。此中二句。究竟清净本性常寂真如也。妙定者能观定也。虽得真如。能缘胜定。随定所行。不舍有情所乐威仪。或即不起灭定而现威仪。第一句也。一切佛土。其性空寂。无成无坏。如于空者法性土也。虽观殊胜一切法性无相空土。非不种种庄严佛土。利乐有情。修劣报化土。第二句也。
　　经。若乐示现(至)菩萨所行。
　　赞曰。此有一句。虽求殊胜八相现化。未为佛事。不舍修劣诸菩萨行。此中且说在果二相。后之三句。显能为胜不舍劣故。
　　经。说是一切(至)发心趣向。
　　赞曰。品第五段。结成利益。虽因次说菩萨所行天子发心。然是一品。终是利益。是以属品为第五段。不属近文。

　　不思议品

　　方便品下。合有五品。明利他行。初之四品。隐迹利他。未现大神通。随类济物。故名隐迹利他。密权也。此之一品。现大神通。明显迹利他。显权也。神通妙用上位能知。故非下心之所思虑。亦非下言之所议度。今此广明。名不思议品。此以无漏慧根为性。不思议体即神通故。其通之境妙用亦难测亦名不思议。
　　经。时舍利子(至)当于何坐。
　　赞曰。就此品中。大文有四。初鹙子心念。二无垢诃说。三显不思议。问妙吉祥十方坐是。四时众获益。八千菩萨得解脱是。此初文也。心念床座。希自坐之。旧文有三。无时众益。
　　经。时无垢称(至)求床坐耶。
　　赞曰。下第二无垢诃说。于中有四。一问鹙子。二鹙子反答。三无垢广说。四时众获益。此初问也。由昔心念。我等今者。为闻法故。二应相率。随从诣彼。既不求座。故作此征。
　　经。舍利子言(至)非求床坐。
　　赞曰。二鹙子反答。
　　经。无垢称言(至)何况床坐。
　　赞曰。三无垢广说。有三。初总明求法。次别明求法。后结成求法。是故舍利子若欲求法下是。此初文也。夫求法者。于五明处。求佛正法。应住猛利爱重求闻。设为听闻一句善法。路由铁地。尚欢喜入。何况欲闻多善言义。虽爱自身及诸资什。比爱正法。非为譬喻。无足无倦。深信柔和。心直见直。爱德爱法。往法师所。无诘难心。唯作慧眼妙宝智明胜果无罪悦意之想。深生敬重。无高慢心。不作坏戎毕族丑陋拙文鄙句异意之想。唯为求善。非显己德。不为名利而求正法。应时殷重恭敬听闻。勿起损害顺求过心。唯为求解。专情属耳。扫涤摄持。如是名为求于正法。所以雪山半偈舍命非难。香城满卖身为易。皆以正法可重不领身命。何况床座。
　　经。又舍利子(至)无色界。
　　赞曰。下别明求法。总有十段。所求谓作证法。所不求者。虽可求知。不求证获。故名不求。此即第一不求虚幻法。蕴界处三。及三界法。皆虚幻故。
　　经。又舍利子(至)非谓求法。
　　赞曰。此第二不求二乘法。二乘执有三宝及四谛故。此不求别相三宝执。非不求三宝。不求知苦断集证灭修道差别分别戏论。非不求证。非安立谛之真理也。
　　经。又舍利子(至)非求远离。
　　赞曰。此第三不求有漏法。有二。此不求起遣诸有漏法。法名寂静。真如也。及近寂静。余无漏法也。名行有漏生灭。非谓求无漏法及求真如远离法也。
　　经。诸求法者(至)非谓求法。
　　赞曰。不求有漏中。此不求烦恼随增法。法无贪染。真如也。离诸贪染。余无漏也。皆不可贪染故。
　　经。又舍利子(至)非谓求法。
　　赞曰。此第四不求所知法。此有二释。一不求妄心所取境界。因缘真如非妄境故。若心分别。计为境界。非谓求法。数者计也。二不求有相差别境界。真如正法。无差别故。数者分别。
　　经。又舍利子(至)非谓求法。
　　赞曰。此第五不求摄弃法。取谓摄取。舍谓弃舍。诸分别心谓法可取舍。因缘真如无取舍故。或法有生灭可有取舍。真无生灭。何有取舍。
　　经。又舍利子(至)非谓求法。
　　赞曰。此第六不求爱著法。能摄藏则爱。所摄藏者。此爱所缘。既不求贪爱。故法不可摄藏。非爱境故。
　　经。又舍利子(至)非谓求法。
　　赞曰。此第七不求有相法。真如正智。皆是无相。若随法相而识远者。是求法相。非求正法。
　　经。又舍利子(至)非谓求法。
　　赞曰。此第八不求世俗法。诸求法者。不共一切世俗住法。真如法中。无所住故。
　　经。又舍利子(至)非谓求法。
　　赞曰。此第九不求四境法。对法论云。眼所受是见义。耳所受是闻义。自然思构应知如是如是是觉义。自内所受是知义。虽大乘中根识心所和合名见等。然根五义强故得名。瑜伽论云。见知现量摄。闻谓量言量。觉是比量。故知眼名见。耳鼻舌身并同时意名知。意缘教名闻。独意思构名觉。对法以耳为门而意缘教。故耳所受是闻。其实闻者意缘教也。此四皆依有漏差别心而建立之。故说真如非见闻等。
　　经。又舍利子(至)非谓求法。
　　赞曰。此第十不求恶业烦恼所为法诸无漏法。非是恶业烦恼所为。故名无为。本求此故。或唯真如。名为无为。法根本故。
　　经。是故舍利子(至)应无所求。
　　赞曰。此结成求法。诸求法者。不求一切诸非法法。于非法法。应无所求。于是法中。无求而求。是为求法。
　　经。说是法时(至)得眼净。
　　赞曰。此第四段。时众获益。得预流果。
　　经。时无垢称(至)大师子座。
　　赞曰。自下第三显不思议。有二。初现不思议事。后说不思议事。有解脱名不可思议下是。现不思议事中。有四。初问座方三吉祥示处。三正明设座。四鹙子赞扬。文可知也。此间座方。问曰。何故初责求法非座。后问座方。方将设置。答。理应求真非俗。所以初讫顺机。所以今设。
　　经。妙吉祥言(至)安隐住持。
　　赞曰。吉祥示处有二。初示。后赞。示中有九。一示处所。东方。二示道远。三十六竞伽沙佛国。三示佛国。山幢。四示佛。山灯王。五示安乐。现在住持。六示佛量。八十四亿逾僐那。七示座量。六十八亿逾僐那。八示菩萨量。四十二亿逾僐那。九示座量。三十四亿逾僐那。此文有五。别僐配可知。
　　经。其佛身长(至)逾缮那量。
　　赞曰。此文有四。
　　经。居士当知(至)具诸功德。
　　赞曰。此赞座胜。示之令取此。或示化相主。或示他寂土。所以身座量皆大矣。
　　经。时无垢称(至)自在神通。
　　赞曰。自下第三正明设座。大文有三。初明起通。次明座至。后劝就座。此初文也。八地以上。恒在定中。顺俗起通摄念入定。
　　经。即时东方(至)无垢称室。
　　赞曰。下明座至有三。初明座至。次明奇特。后明含容。此初文也。应时众数。有三十二亿。显座非实。神力所致。乘空而来。
　　经。此谁菩萨(至)既所未闻。
　　赞曰。此时奇特。闻能闻远。昔所。见见近。昔所未见。能见近远之间。俱未有也。故为奇特。
　　经。其室欲然(至)不相妨碍。
　　赞曰。下明含容有二。初明室变容座。后明世界不迮。此初文也。室广为大。净而非秽。诸狮子座。悉能含容。令小为大。十八变中舒也。或小能纳大名广。非变为大也。
　　经。广严大城(至)前后无异。
　　颂曰。此明世界不迮。瞻部界小。座量极大。二共一处。不相妨碍。小界不为大座所便为迫迮。故悉如本。初后无二。十八变中。众像入身之所摄也。问。何故方丈变之令广。世界极小不变令大。答。方丈别室。众集变之。世界遍处。故不须变。计室论座。大于世界。神力任情。有变不变。
　　经。时无垢称(至)就师子坐。
　　赞曰。自下第三正劝就座。有二。初劝吉祥就座。后劝余人就座。此初文也。吉祥神力。不待他令。礼宾之法。劝须就座。所以劝也。
　　经。与诸菩萨(至)称师子座。
　　赞曰。下劝余人就座。有二。初劝。后坐。此劝也。道力不高。劝现神力。恐不相称。故令变身。
　　经。其得神通(至)端严而坐。
　　赞曰。下明就座有二。初明菩萨就座。后明声闻就座。初中复二。初明自能。后显他力。此初文也。身座相称。故名端严。
　　经。其新学菩萨(至)师子之座。
　　赞曰。下显他方有三。初不能。次说利。后方得。此不能也。住地前故。
　　经。时无垢称(至)得五神通。
　　赞曰。此说利故。得世五通。
　　经。即以神力(至)端严而坐。
　　赞曰。此方得也。
　　经。其中复有(至)师子之座。
　　赞曰。下明声闻就座。有五。初不能。二征诘。三答屈。四说利。五方得。此初不能。二乘神力。虽至大千。他力所持。而不能座。或不现神通。任身欲坐。坐既高广。是以不能。
　　经。时无垢称(至)不升此座。
　　赞曰。此征诘也。声闻极多。难以对悟。鹙子上首。所以偏告。欲令彼知声闻道故。
　　经。舍利子言(至)五不能升。
　　赞曰。三答屈也。座越已分。故不能升。
　　经。无垢称言(至)方可得座。
　　赞曰。四说利也。座灯王。故令礼敬。要加神力。方能升故。显归敬者愿必满故。显佛加持辨善事故。然前菩萨说令得通。方升宝座。机位堪故。今诸声闻礼佛而坐。非得通者。根未堪故。
　　经。时大声闻(至)端严而坐。
　　赞曰。五方得也。身坐相称。名端严坐。谢座归凭。显非胜道。令发心故。成唯识云。若定等力所变。身器界地自他则不决定。由此准知。座量及身他神力引。识随大小。变之无爽。
　　经。舍利子言(至)不相妨碍。
　　赞曰。现不思议事中。自下第四。鹙子赞扬。有二。初赞室能含容后赞世界如故。此初文也。问。前变广博。室已非小。今言小室。何为相违。答。有二解。一室不变大。以小容大。名为广博。室不大故。今名为小。二室变大。略有三解。神力变大。故前言广。声闻不测。犹见小室。又昔谈今末。故云广博。今言昔本。所以言小。又理实变大。前言广博。睹相见小。今言小室。亦不相违。
　　经。广严大城(至)前后无异。
　　赞曰。此赞世界如故。其所见故。依初解广。界大室小。依后解广。室大界小。故言不迮。
　　经。无垢称言(至)可思议。
　　赞曰。自下第二。说不思议。因前赞扬。广谈希有。大文有三初说不思议。次迦叶欢眼。后重成解脱。初文有三。初总标。次广说。唯舍利子下结。此初文也。八地已上。名为不退。有神通名解脱。证真解脱方能起故。亦解脱定障。名故名解脱。神用难测。名不思议。
　　经。若住如是(至)形量不减。
　　赞曰。下广说中。合有六翻。一一翻中。初皆有标。后多有结。此中六者。一大小相容。二宽狭相纳。三往来自在。四延促任情。五运转随心。六同类往趣。初五转境。后一变身。初翻之中。文有其五。一标能变者。二正明神变。三无缘不知。四根熟能委。五结成深妙。此初有二。标能变者解脱菩萨。二正明神变。山芥相容。问。山大不减。芥不增。大小既殊。如何相纳。答。空理义云。世俗虚假。胜义本空迷空假以碍心。大小由隔。悟幻化而通意。何不相容。况乎大小悬差。由迷执有。达空胜义。何碍不通。应理义云。略有八释。一执有所执。大小悬殊。知所执空。何小何大。二不达依他。谓真大小。体之虚伪。何理不通。三事成大小。或不能容。理并圆成。何不相纳。四执法有用。大小乃乖。知法因缘。同虚岂隔。五迷心执境。实境难容。识境皆心。何碍不得。六法真有相。大小不容。无相为真。何大何小。七未契真如。愚心香隔。知真达伪。智洞能通。八下位庸心。不能通会。上人威力。何事不能。此乃不思议力。非余之所测也。合前十释。下皆准知。然则随其所可方可为之。不可以不思议便乖正理此言应允。智者当思。
　　经。虽现如是(至)何往何入。
　　赞曰。三无缘不知。
　　经。唯令所余(至)入乎芥子。
　　赞曰。四根熟能委。睹神通力调伏之者。应睹神通入道之类。根熟者也。
　　经。如是安住(至)独觉所测。
　　赞曰。结成深妙。入者证也。此乃菩萨巧智所证。故非二乘凡夫境界。举胜二乘。明凡不测。
　　经。又舍利子(至)形量不减。
　　赞曰。二宽狭相纳。文有其五。此有初二。标能变者。正明神变也。
　　经。虽现如是(至)忧怖恼害。
　　赞曰。三无缘不知。有二。初明灵不测何往何人已前文也。后情识无惊。亦不令彼已下文是也。
　　经。唯令所余(至)独觉所测。
　　赞曰。此有后二。根熟能委。结成深妙。
　　经。又舍利子(至)无所增减。
　　赞曰。第三往来自在。文亦有五。此有初二。标能变者。正明神变。陶家轮者。陶师之家打凡轮也。置手掌中。而自旋转。掷置还取。
　　经。虽现如是(至)亦无恼害。
　　赞曰。三无缘不知。运动既大。仍不令其生往来想。及无恼害。
　　经。唯令所余(至)独觉取测。
　　赞曰。此有后二。根熟能委。结成深妙。
　　经。又舍利子(至)而令调伏。
　　赞曰。第四延促任情。文亦有五。此第二正明神变中有二。初明所为。后明神变。有见生死多时相续方能调伏。为延短为长。有见生死少时相续方能调伏。为促长为短。此明所为。彰下神变。
　　经。能以神通(至)而令调伏。
　　赞曰。三正明神通也。
　　经。虽现如是(至)觉知延促。
　　赞曰。此有二句。一无缘不知。时分延促以上文是。二根熟方委。唯令所余以下文是。
　　经。如是安住(至)独觉所测。
　　赞曰。结成深妙。
　　经。又舍利子(至)示诸有情。
　　赞曰。第五运转随心。文亦有五。初标能变者。二正明神变中有七。一集诸佛土。二遍到十方。三出妙供具。四普现色像。五能吸风轮。六内火置腹。七掷诸世界。此中有一。集诸佛土也。
　　经。又以神力(至)而不移转。
　　赞曰。二遍到十方。此有二释。一云意势通者。非以身去。以意势力。变作有情。到十方界。示诸佛土。非但能变身无不去。其诸有情。住一佛国。曾不移转。二云意势通者。运身所作。随心势力。既极速疾。一刹那时。遍十方故。不同小乘身无不往。虽将有情至十方界。亦报土。别别佛土。自住法性。或住报化。一佛土中。而不移动。
　　经。又以神力(至)星辰色像。
　　赞曰。此中有二。第三出妙供具。第四普现色像。
　　经。又以神力(至)都无损害。
　　赞曰。此中有二。第五能吸风轮。第六内火置腹。
　　经。又以神力(至)都无所损。
　　赞曰。第七掷诸世界也。身往下方取一世界。掷置上方过无数界。虽置余方。世界无损。如以针锋举小枣叶。不以为难。
　　经。虽现如提(至)便见是事。
　　赞曰。运转随心中。第三无缘不知。第四根熟方委。
　　经。如是安住(至)独觉所测。
　　赞曰。五结成深妙。
　　经。又舍利子(至)种种色像。
　　赞曰。第六同类往趣。文唯有二。初标能变者。后正明神变。神变中有二。一变身。二变语变身有二。初变自。后变他。此标能变及变自也。或圣或凡。或师或弟。如文自显。更不重详。
　　经。或以神力(至)种种色像。
　　赞曰。此变化身。
　　经。或以神力(至)第一微妙。
　　赞曰。下明变语。举变化语。例变自语决定能。于中有二。初变法无碍声。后变词无碍声。末后一翻。或以神力以下文是。初中有三。初转作佛声。以为根本。次能说法等从佛声出。后结成利益。此初文也。能转三品诸有情声。并作佛声。皆最第一。
　　经。从此佛声(至)吉祠差别。
　　赞曰。以下第二能悦法等从佛声出。有三。初能说法。二显三乘。三出音韵。此初文也。
　　经。乃至一切(至)皆于中出。
　　赞曰。此显三乘说法声也。
　　经。乃至十方(至)佛声中出。
　　赞曰。此出音韵。诸佛声韵。皆能出也。
　　经。普令一切(至)悉皆调伏。
　　赞曰。结成利益。随根叶异。无不调伏。
　　经。或以神力(至)名得利益。
　　赞曰。此变词无碍声。皆令获盖。
　　经。唯舍利子(至)终不可尽。
　　赞曰。说不思议中。自下第三结成前说。有二。初结自智辩颇穷。后说他解脱难尽。此初文也。
　　经。如我智慧(至)以无量故。
　　赞曰。此说他解脱难尽。
　　经。尔时尊者(至)叹未曾有。
　　赞曰。说不思议中。自下第二迦叶叹恨。有二。初明叹恨。后明利益。初中复二。初叹。后恨。此赞叹也。
　　经。便语尊者(至)亦不能了。
　　赞曰。下自恨有六。一恨己不知。二明智能悟。三嗟无发趣。四怨己悲号。五庆他道胜。六显能破恶。此恨己不知。文中有二。初喻。后合。
　　经。谁有智者(至)正等觉心。
　　赞曰。二明智能悟。所以发心。
　　经。我等今者(至)复何所作。
　　赞曰。三嗟无发趣。虽有大乘之因。乃为声闻极果所损。已断烦恼。如燋败种。无复能为。未发心前。自深谦败。非法华会不记作佛。
　　经。我等一切(至)大十世界。
　　赞曰。四怨已悲号。
　　经。一切菩萨(至)信解势力。
　　赞曰。五庆他道胜。能生能长坚固信解之势力故。
　　经。若有菩萨(至)无所能为。
　　赞曰。六显能破恶。魔不能为。
　　经。当于尊者(至)正等觉心。
　　赞曰。第二结成利益。
　　经。时无垢称(至)解脱菩萨。
　　赞曰。说不思议中。自下第三重成解脱。有二。初明魔王多是解脱。后明大乞者亦多解脱。初中有二。初明魔王多是解脱。后释所由。此初也。
　　经。方便善巧(至)诸有情故。
　　赞曰。此释所由。以方便度。多作魔王。利众生故。
　　经。大迦叶波(至)解脱菩萨。
　　赞曰。下明大乞者亦多解脱。有二。初显。后结。中有三。初明所作。次释所由。后喻明显。此初复二。初明所乞。后明乞者。所乞有二。一内财。二外财。外财有七。一亲属。二世土地。三贵位。四饮食。五严身。六四事。七资产。
　　经。以巧方便(至)意乐坚固。
　　赞曰。下释所由。初标。后显。此标也。欲令菩萨意乐坚固。故为大乞。而试验之。
　　经。所以者何(至)为此乞求。
　　赞曰。此显前义。其大乞者。是勇猛菩萨。为利前众生。行斯难事。非余下劣能为大乞。志下劣故。
　　经。大迦叶彼(至)为此乞求。
　　赞曰。下喻明显。有二譬喻。初明力大能逼。后明力敌能逼。此初文也。诸七地前。为大乞者。犹如萤火。位居小故。不能逼迫大施菩萨。犹如日轮。威势大故。八地以上。解脱菩萨。方能大乞而行逼迫威力大故。亦方大施。非前位能。
　　经。大迦叶波(至)共相逼迫。
　　赞曰。此明力敌能逼。文意可知。
　　经。是名安住(至)解脱境界。
　　赞曰。第二结也。
　　经。说此法时(至)解脱境界。
　　赞曰。品第四段。结成利益。解脱境界谓八地以上。今此能入。并证不退。

　　观有情品

　　方便。声闻。菩萨。问疾。不思议五品。明能利行。今此一品。明其所利。恐言所利有实众生。今破彼执。显皆非实。唯有假情。以为所利。故此一品。名所化处。观谓观察。有情即是所化生境。智慧简择。所化众生。虽有可化。仍非实有。名观有情。此品广明。名观有情品。虽此品中更明胜行。所化为主。名观有情。或由观彼。而起胜行。合名观有情品。
　　经。时妙吉祥(至)观诸有情。
　　赞曰。就此品中。大文有二。初吉祥问答。明菩萨行。后天女对扬。破声闻执。吉祥问答明菩萨行中。初观所化。后明利行。初中复二。初问。后答。此问也。
　　经。无垢称言(至)一切有情。
　　赞曰。下答有二。空理义云。初观俗谛假有有情。犹如幻事。似而非真。后观真谛本空有情。此初文也。应理义云。初观依他假有有情。后观所执本空有情。此初文也。依他起性。犹如幻事。似非真故。
　　经。文妙吉祥(至)观第六蕴。
　　赞曰。空理义云。下观真谛本空有情。应理义云。下观所执本空有情。文分有二。初广说喻。以显非有。后结前义。释空所由。初中四十三句。旧有二十九句。此有初十。如有智人。通下诸句喻。诸菩萨下。遂难释。余易可知。观水聚沫所有前际。前际本无。先来空故。
　　经。观第七根(至)贪嗔痴毒。
　　赞曰。此中有十。梵云萨埵。此云有情。即六根是。旧文由此说如第七情。今言根也。无色界中。有定境色。无业果色。此中说无业果色也。萨迦耶见。通俱生分别。预流已上。无分别者。非无俱生。楞伽经云。佛告大慧。身见有二种。谓俱生妄相。妄相者即分别萨迦耶见故。观一来果第三有者。一来果人。复有二生。往天未人。唯二生故。此依小生。非大生义。不还果者。不生欲界。故无胎藏。
　　经。观得忍菩萨(至)不生烦恼。
　　赞曰。此有后十。八地已上。名为得忍。忍相续故。故无悭等。七地犹起。为利益故。或初地上。得性戒或。创得忍故。无悭吝等。四禅已上。无入出息。况灭定乎。半择迦者。此云绝势。即黄门类。此有五种。生便。除去。嫉妒。半月。灌洒之类。八地已上。一切烦恼。种虽未断。无漏相续。缘阙不生。名为毕竟不生烦恼。
　　经。观梦寤已(至)后有相续。
　　赞曰。此余三也。梦时所见。尚未知无。故举悟时。观彼梦境。无学分段后有无。非无变易。
　　经。如是菩萨(至)无有情故。
　　赞曰。结成前义。释空所由。空理义云。胜义谛中。诸法本空。无有情故。应理义云。遍计所执。诸法本空。无有情故。
　　经。妙吉祥言(至)修于大慈。
　　赞曰。下明利行。有二。初明利他行。后明自利行。初中有四。明无量故。一一皆有初问后答。此初问也。
　　经。无垢称言(至)究竟安乐。
　　赞曰。答初有三。初总标。次广说。后结成。此初文也。慈有三种。如前已说。为有情者。缘有情起。名有情缘慈。说如斯法者。缘法起故。名法缘慈。与究竟乐者。缘如起故。名无缘慈。
　　经。如是菩萨(至)离内外故。
　　赞曰。下广说慈。合有三十八句。分之为二。初三十句。别修无缘法缘有情三慈。胜劣证得为次第故。后有八句。别修有情法缘无缘三慈。观行初后之次第故。初中有三。初九句。修无缘慈。缘真如故。次有十一句。修法缘慈。缘法起故。后有十句。修有情缘慈。缘有情故。法缘慈有二。一缘有情都无实体。唯有五蕴法。而与之乐。名为法缘。二缘一切教理行果所有妙法。名法缘慈。此但说后。不说前法。此中皆取增上所缘。如修正法以施众生。先缘法故。名法缘慈。如缘有情而修正法。先缘有情故。名有情缘慈。此二或俱名法有情缘。二皆有故。真俗双观。三慈并有。理亦何爽。旧有二十九句。初二十四句。别解无缘法缘有情缘三。后有五句。别解有情法缘无缘。初中有九句。明无缘。次有九句。明法缘。次有六句。明有情缘。此牒初五。无缘之慈。离能所取。故修寂灭。离烦恼烧。故修无熟。三世理齐。故修如实。无等起因。故修不违。有因平等之所生起。并有为故。有顺有违。真如无因。无所违迷。故修不违。真无内外。故修无二。
　　经。修无坏慈(至)等虚空故。
　　赞曰。此无缘慈后四句也。真毕竟住。故修无坏。无坏时故。旧云。毕竟尽故。毕竟尽诸烦恼。故体不坏。能缘意乐。犹如金刚。故所观如坚固难破。所修之慈。名坚固慈。真性本净。故修清净。真等虚空。故修平等。
　　经。修阿罗汉慈(至)无休息故。
　　赞曰。下十一句。修法缘慈。有三。初三三乘。次二法轨。后六果位。此三句三乘慈。阿罗汉慈者。略有三义。一害烦恼贼。二无分段生。三应受妙供养。此取初义。独证菩提。故不待师。亦不待资。不能利他资弟子也。菩萨二行利众生故。缘二乘行。而起于慈。
　　经。修如来慈(至)诸有情故。
　　赞曰。此二法报二身慈也。真如乃为法身如来理法故。报身名佛果位故。二别也。
　　经。修自然慈(至)爱憎断故。
　　赞曰。下六果位慈。此初三句也。在果任运平等觉法。故修自然。正觉与真如平等一味。故修菩提。贪嗔永灭。故修无漏。
　　经。修大悲慈(至)观性空故。
　　赞曰。此后三句。显发大乘。故修大悲。利众生故。观都无我。故修无诤。若见有我。起惑净故。观法性空。故修无厌。法性若有。便有厌故。
　　经。修法施慈(至)令无损故。
　　赞曰。下有十句。修有情缘。即十度也。此初三句。卷谓卷缩。如人与物。初时开手。后时卷著。坚法亦然。初与后休。余文可解。
　　经。修精进慈(至)现知法故。
　　赞曰。此有三句。不耽禅味。名无爱味。恒成种智。名现知法。皆为有情故。名有情缘慈。
　　经。修方便慈(至)法性相故。
　　赞曰。下有四句。申善巧故。无有一事而不利乐。故名诸问。普能示现。修方便慈。由十大愿所引发故。修妙愿慈以济众生。并利乐事。故修大力。了知法性以悟众生。故修智度。若那云智。智波罗蜜也。
　　经。修神通慈(至)诸有情故。
　　赞曰。下有八句。别修有情法缘无缘三慈。初二有情。次五法缘。后一无缘。此有情缘也。不坏一切法性真加法相因故。故修神通。虽现神通种种变现不坏性相。
　　经。修无著慈(至)离瑕秽故。
　　赞曰。此五句法缘也。心无障碍。及无所染。故修无著。意乐净故。名不矫诈。加行净故。不为谄曲。事事不虚。故修无诳。情无瑕秽。故修深心。瑕者玉病。虽外相善。内心有垢。名为瑕秽。
　　经。修安乐慈(至)安乐事故。
　　赞曰。此一无缘安。乐事本唯真如故。旧本后五句明有情法缘无缘中。一句有情。三句法缘。一句无缘。
　　经。唯妙吉祥(至)修于大慈。
　　赞曰。结也。
　　经。妙吉祥言(至)修于大慈。
　　赞曰。此第二门。
　　经。无垢称言(至)修于大悲。
　　赞曰。此第二答。施己无悭。能拔于彼现当众若。故名大悲。行弘广故。不以不悭。名为大悲。但与乐故。
　　经。妙吉祥言(至)修于大善。
　　赞曰。此第三问。
　　经。曰无垢称言(至)修于大喜。
　　赞曰。此第三答。作利无悔。善生喜故。不唯喜名之为喜。
　　经。妙吉祥言(至)修于大舍。
　　赞曰。此第四问。
　　经。无垢称言(至)修于大舍。
　　赞曰。此第四答。此中行舍亦兼平等。不希报故。不唯以劝舍恶为舍。
　　经。妙吉祥言(至)当何所依。
　　赞曰。下明自利行。有十二问答。展转相生。此初问也。地前菩萨。入于生死。教化众生。若有怖畏。当何所依。地上不怖生死苦故。
　　经。无垢称言(至)诸佛大我。
　　赞曰。此答也。诸佛大我。大涅槃也。四德之我。名为大我。无住之住。名正依住。
　　经。又问菩萨(至)解脱中住。
　　赞曰。第二问答。即此真如。离烦恼时。假名解脱。解脱体即择灭无为。
　　经。又问欲令(至)除其烦恼。
　　赞曰。第三问答。要除系缚。身解脱故。
　　经。又问欲除(至)观察作意。
　　赞曰。第四问答。理谓二谛真如道理。顺此之作意。名如理作意。体即思慧。
　　经。又问欲修(至)不生不灭。
　　赞曰。第五问答。
　　经。又问何法(至)善法不灭。
　　赞曰。第六问答。恶断善修。名不生灭。由思惟故。起此正修。
　　经。又问善(至)以身为本。
　　赞曰。第七问答。以有身故善不善生。此依起故。非因感本。
　　经。又问身(至)欲贪为本。
　　赞曰。第八问答。此举润生近物之因。及欲界爱。故偏答欲贪实由痴等。
　　经。又问欲贪(至)分别为本。
　　赞曰。第九问答。由能执心虚妄分别欲贪生故。
　　经。又问虚妄(至)倒想为本。
　　赞曰。第十问答。倒想者境。由有倒境妄心生故。由此论云。乱相及乱体。应许为色识及与非色识。若无余亦无。旧云倒想。依取像倒。分别心生。
　　经。又问倒想(至)无住为本。
　　赞曰。第十一问答。无住即真如。由迷真如。倒境生故。
　　经。妙吉祥言(至)一切诸法。
　　赞曰。第十二问答。真如无本。非他生故。亦无取住。更无依故。由此本故立诸法。染性迷生。净性悟起。故唯识说为迷悟依。名立一切。非能生也。空理义云。无住即是真空性故。亦为迷悟二法根本。又因缘性空。从空性生一切诸法。故言无住立一切法。应理义云。若外道云能生一切。我之真如。非能生故。但为法依。故言无住立一切法。不言生也。经中所言心作一切。因缘之心。非法性心。故不相违。法性非能起。云何说能作。
　　经。时无垢称(至)大声闻众。
　　赞曰。下品第二。天女对扬破声闻执。有三。初天女散华。次鹙子问答。后无垢赞叹。初中有三。初欢喜散华。次著与不著。后问答破执。此初文也。本住者。显其非与吉祥俱来。天女者。位居八地。示为女身。故故品末云。已能游戏神通智慧。得无生忍。于无上觉。永不退转。乘本愿力。随欲成就一切有情。故知非是凡神鬼也。然以女多慈爱愍念心深。得利幽宫。权方济益。况复欲化声闻令离染著。示以散华之事。助扬无垢之能。故为女身。非为男相。既为化相。非定何天。据胜端严。多是他化。昔时净名空室。所以潜形。今者利益便宜。其身乃现。渠散华者。华多香绮。愚俗染情。欲明声闻有著。菩萨离之。故散之也。又华掩臭恶。馨香逢芳。现有敷荣之能。远有结实之德。故唯散华。不散余也。
　　文化丁卯五月十五萓此卷挍合毕此卷尤写误多矣难挍订者或存本书又虽有改之者非自敢决定而就中三四之两纸间能所释错杂难[齒*告]列齿来责不顾咿嗤而为补助童蒙以私意经释顺次转回之后哲勿必为轨范而已。
　　　　　　　　　　　　隆恭不惑干九支

　　说无垢称经本


　　说无垢称经疏卷第五(末)

　　经时彼天花(至)便著不随。
　　赞曰。下明著与不著。有二。初明著不著。后明去不得。此初文也。
　　经。时声闻众(至)皆不能去。
　　赞曰。此明去不得。
　　经。尔时天女(至)何故云花。
　　赞曰。下问答破执。有三。初天女问。次鹙子答。后天女说。此天女问。
　　经。舍利子言(至)我故去之。
　　赞曰。此鹙子答。
　　经。天女言止(至)为不如法。
　　赞曰。下天女。有二。初标。后显。此初也。
　　经。所以者何(至)自不如法。
　　赞曰。下显有二。初以人花相对。后以大小相对。初中有二。初显。后释。此显也。
　　经。所以者何(至)有异分别。
　　赞曰。此释人华二别所以。无分别者。无总执分别。无异分别者。无差别。又初无共相。后无别相。
　　经。于善说法(至)是已如法。
　　赞曰。下大小相对。有二。初明人有差别。后明花著有殊。此初文也。于佛戒律而出家者。有二分别。名不如法。乖理真故。无二分别。名如法者。顺正理故。
　　经。唯舍利子(至)及异分别。
　　赞曰。下明花著有殊。有二。一明分别有异有著不著。二明习断有异有著不著。初中复二。初明分别有异有著不著。后明畏不畏异有著不著。此初文也。菩萨无二分别。故花不著。声闻有二分别。故花著身。
　　经。唯舍利子(至)不得其便。
　　赞曰。下明畏不畏异有著不著。初喻。后合。此喻也非人者。鬼神等类。
　　经。若畏生死(至)不其便。
　　赞曰。此合也。二乘畏于生死。诸境得便。乱惑其心。菩萨不畏生死。诸境不能乱惑其意。
　　经。又舍利子(至)花不著也。
　　赞曰。此明习断有异有著不著。习者习气。粗重是也。离种子外。别有体性。如恶口习起舞习等。
　　经。舍利子言(至)经今几何。
　　赞曰。天女对扬破声闻执中。自下第二鹙子问答。大文有五。初问住室久近。二问发趣何乘。三问合转女身。四问后生何处。五问证果时节。初中问答。合有十二。此初问也。
　　经。天女答言(至)所住解脱。
　　赞曰。二答也。解脱者择灭无为。有余涅槃本性住空。故如住解脱。
　　经。舍利子言(至)如是久耶。
　　赞曰。三问也。
　　经。天女复言(至)亦何如久。
　　赞曰。四返问也。其汝解脱犹如何等之久近也。
　　经。时舍利子默然不答。
　　赞曰。五不答也。
　　经。天曰尊者(至)默然不答。
　　赞曰。六更问。慧辨第一。何不答也。
　　经。舍利子言(至)竟知何说。
　　赞曰。七答也。涅槃无名。性离言故。况本性有答住久近也。
　　经。天曰(至)皆解脱相。
　　赞曰。八释解脱。有三。一标。二释。三结。此标也。
　　经。所以者何(至)中间可得。
　　赞曰。下释有二。一释解脱相。二解文字相。此释解脱相。以真如为体。
　　经。文字亦尔(至)中间可得。
　　赞曰。此解文字相。于音声上。假名安立。无实文字。何有内外。
　　经。是故(至)其性平等。
　　赞曰。以一切法与真如性真解脱体都无差别。
　　经。舍利子都言(至)为解脱耶。
　　赞曰。九问也。鹙子以离烦恼系缚。所得择灭而为解脱。故为此问。
　　经。天曰(至)解脱。
　　赞曰。十释也。二乘名为增上慢者。未得佛果。谓为第一。而更不求。小得谓多。名增上慢。皆无覆性。为此等故。说离烦恼所得择灭。名为解脱。诸菩萨等名远离者。为此等故。说诸烦恼本性真如。以为解脱。
　　经。舍利子言(至)慧辨若斯。
　　赞曰。十一问也。汝何所得。汝何所证。慧辨如此。
　　经。天曰(至)为增上慢。
　　赞曰。十一答。诸法本空。无得无证。言有得证。名增上慢。实有小得。非多得故。
　　经。舍利子言(至)为何发趣。
　　赞曰。下第二问发趣何乘。有四。一问。二答。三难。四通。此初问也。
　　经。天女答言(至)并皆发起。
　　赞曰。二答也。
　　经。舍利子言(至)作如是说。
　　赞曰。三难也。依根学法名之为乘。总趣三乘。言难解了。名为密意。
　　经。天曰我常(至)我为大乘。
　　赞曰。四通有三。初自行彼行。次应彼陈法。后释诸疑难。此初文也。旧经无之。声闻有二。一法花第二说闻法信受。二信解品中以道令闻。今依后义。故名声闻。自然现觉真法性故。不待他教。乐独善寂。故名独觉。不说观待缘而起悟觉亦名缘觉。不离慈悲。故为大乘。
　　经。又舍利子(至)我为大乘。
　　赞曰。此应彼陈法。应物宣扬。或现彼形。故号三乘。
　　经。又舍利子(至)草麻等香。
　　赞曰。下释疑难。谓有疑难云。天女现为三乘。此室何故不见二乘人。不闻二乘法。下有四段。释此疑妨。我虽为三乘有三乘德。室唯大乘。故不见二乘人。不闻二乘法。下四段中。一唯大乘行。二唯大乘理。三唯大乘教。四唯大乘果。行如香薰。增长善故。理如香体。能息恶故。余二可知。初文有三。一喻说。二法说。三释说。此喻也。瞻博迦者。旧云瞻卜。此土所无。香最第一也。
　　经。如是答有(至)功德香等。
　　赞曰。此法说也。
　　经。由此室中(至)常所熏故。
　　赞曰。功德妙香。大乘行也。
　　经。又舍利子(至)妙香而出。
　　赞曰。二唯大乘理也。那迦龙也。一切皆为胆大乘人。闻所说理。解理即归。持香而出。
　　经。又舍利子(至)相应言论。
　　赞曰。三唯大乘教。十二年者。即是菩萨十二住也。谓种性胜解行极喜增上。戒增上心三慧无相有功用无相无功用。及与无碍解最上菩萨住及与如来住。前十二住。名为菩萨显入菩萨位。不曾闻说二乘法教。教理相顺。名曰相应。不曾闻说二乘道理相顺之教。唯闻大乘相应法教。
　　经。又舍利子(至)殊胜之法。
　　赞曰。四唯大乘果。由修大乘。得此八种殊胜之果。有三。一标。二释。三结。此标也。
　　经。何等为八。
　　赞曰。下释有二。初问。后答也。此问也。
　　经。谓舍利子(至)殊胜之法。
　　赞曰。答即为八。初希也。事居空室。有此八希。表住真空能生八事。随应可悉。恐繁且止。内有智慧。外感光明。第一遍知金色普照相续圆满昼夜为明。唯说大乘。不以二乘。日月为照。
　　经。又舍利子(至)殊胜之法。
　　赞曰。二希也。闻法为缘。烦恼不害。
　　经。又舍利子(至)殊胜之法。
　　赞曰。三希也。亲近善缘。故集不空。
　　经。又舍利子(至)殊胜之法。
　　赞曰。四希也。法教深妙。宣说六度不退法轮。
　　经。又舍利子(至)殊胜之法。
　　赞曰。五希也。供具殊妙。故有法乐。
　　经。又舍利子(至)殊胜之法。
　　赞曰。六希也。四大藏者无量摄事。内行满故。外感四藏。法慧满足。故丰财施。财少曰贪。全无曰穷。无妇曰鳏。无夫曰寡。无父母曰孤。无兄弟曰独。无亲旅者名曰无依。
　　经。又舍利子(至)殊胜之法。
　　赞曰。七希也。内见法身。外观报佛。况化身利物。何求不至。故至心祈请。应念则来。感切希法。闻已而去。总十一佛。
　　经。又舍利子(至)殊胜之法。
　　赞曰。八希也。众生劫尽。净土常安。凡睹小室。圣知净土。况能现化。有天宫。但由内德周备外相庄严。小室尚八希弃。大国洹沙难有。济八难。愍八部。断八识。去八邪。显八正道。得八解脱。所以希奇但现八种。
　　经。唯舍利子(至)独觉法乎。
　　赞曰。第三结也。故现无二乘闻唯大法。
　　经。时舍利子(至)转此女身。
　　赞曰。下第三问令转女身。有三。一令女转身。二转舍利子。三还复本形。初中有五。一问。二答。三返问。四劫答。五正释。此问也。鹙子下位不测上阶。谓实女身。故问令转。
　　经。天女答言(至)当何所转。
　　赞曰。答也。十二年者。或十二因缘。寄言十二年。自居生死。求实女身。都不得故。或言菩萨十二住中。寄言十二年。发心已来。求实女人。了不可得。或亲侍净名。入此室中。十二年矣。不须寄说。不但化为女相。求实女人性。亦不可得。既无女人。当何所转。问。前答居此如住解脱。都无年载。何故今言十二年乎。答。前依真理解脱而答。故答无时。今依修行及住生死之分限故。答十二年。不相违也。
　　经。唯舍利(至)为正问不。
　　赞曰。三返问也。显已为女化而不真。
　　经。舍利子言(至)当何所转。
　　赞曰。四却答也。
　　经。天曰如是(至)不转女身。
　　赞曰。五正释也。一切有为。犹如幻化。女既非真。何所可转而令转耶。
　　经。即时天女(至)不转女身。
　　赞曰。二转舍利子。有三。一转问。二答迷。三正释。此转问也。彼此转摸复问鹙子。
　　经。时舍利子(至)转生女身。
　　赞曰。答迷也。不知男灭女转所因。
　　经。天女复言(至)亦当能转。
　　赞曰。此正释有三。一略例。二广成。三引教。此初也。
　　经。如舍利子(至)而实非女。
　　赞曰。此广成也。举他显自。化女非实。
　　经。世尊依此(至)非男非女。
　　赞曰。此引教也。相有男女。实无男女。事有男女。理实无故。言中一向。故名密意。
　　经。尔时天女(至)今何所在。
　　赞曰。三还复本形。有三。一复形发问。二依理为酬。三赞扬引教。此初也。
　　经。舍利子言(至)无在无变。
　　赞曰。依理为酬。女相已无。云不在。元非实女何所变。又法性空。何者在。何者变。旧云。无在无不在。无有实女昔在今不在。无实女。何在不在。
　　经。天曰尊者(至)是真佛诸。
　　赞曰。赞扬引教。法性本空。何在何变。又无如彼相。立一切法。悉皆无在。新新生故。无实自性。云何所变。旧云。一切法亦无在无不在。无实性故。
　　经。时舍利子(至)当生何所。
　　赞曰。下第四问没生何处。有四。一问。二答。三难。四通。此问也。不问所从。但问所往者。既言住此如住解脱。故不问从。唯问往也。
　　经。天女答言(至)我当生彼。
　　赞曰。二答也。佛之化人。当生之处。哉当生彼。
　　经。舍利子言(至)当所至处。
　　赞曰。三难也。化既非真。无没无生。云何今言当有生处。
　　经。天曰尊者(至)当生何所。
　　赞曰。空理义云。胜义谛中。诸法有情。既无体性。当何所生。应理义云。遍计所执法及有情。都无实体。当何所往。况我化现而得有生。
　　经。时舍利子(至)正等菩提。
　　赞曰。下第五问证果时节。有九。此初问也。汝于久近当得菩提。当如何等。
　　经。天女答言(至)久近亦尔。
　　赞曰。亦答也。如汝还成异生假者。身中复起异生有漏。如此久近。当得菩提。
　　经。舍利子言(至)异生之法。
　　赞曰。三返答也。无道理处所时位还成异生。
　　经。天曰尊者(至)证菩提者。
　　赞曰。四返成也。真如理为大菩提。故无住处。亦无时位可能证得及能证者。故般若云。实无少法名为菩提。
　　经。舍利子言(至)已证当证。
　　赞曰。五引教难。现在现证。未来当证。过去已证。
　　经。天曰尊者(至)超过三世。
　　赞曰。六以理通。经言三世当得菩提。依世文字语言说有。非依胜义真如菩提可有三世而言证得。真如菩提过三世故。
　　经。又舍利子(至)阿罗汉耶。
　　赞曰。七又返问。欲令义明。故为此问。
　　经。舍利子言(至)得无所得。
　　赞曰。八答也。从来不得今时证得解脱也。从来谓得今无所得妄境也。证无学时。先不得者今得。先得者今不得。故名得无得。又言不得即有所得。若欲得者。即无所得。
　　经。天曰尊者(至)证无所证。
　　赞曰。九释成也。菩提亦尔。从来不证今证真如也。无所证者今无所证所执也。所证或妄境也。
　　经。时无垢称(至)永不退转。
　　赞曰。此第三段无垢赞叹。初赞其德。后释为女。所由此初也。有六德。一遇良缘。二得神通力。三得智慧。四愿满足。五得无生忍。六至不退地。
　　经。乘本愿力(至)成熟有情。
　　赞曰。此释为女所由。乘因本愿。随欲受生。故居此室。任物情宜。故现为女。

　　菩提分品

　　方方品等下之五品。利他胜行。次上一品。观所化处。次下二品。真实义处。明自利行。初之一品。真实有为世俗事行。次后一品。真实无为出世理行。利他之后。必自利故。欲证其理。先修事故。菩提觉果。分者因义。得佛菩提之因位行。今此广明。名菩提分。非唯三十七菩提分也。
　　经。时妙吉祥(至)到究竟趣。
　　赞曰。品段有三。初吉祥发问略明菩提之因。次无垢发问便明如来之种。后善现发问广明菩提之业。能到佛趣。是菩提因。正修行故。能生因者。是如来种。谈本性故。法父母等。是菩提业。果已满故。无菩提因。佛果何以为证。无如来种。觉分如何得生。无父母等。佛果何相圆满。故为三段。初为顺因。次为建因。后明果德。未得菩提时。善不善法皆名佛性。故二皆因。善为报身因。不善为法身因。故胜鬘云。有二种如来藏。空智烦恼亦名如来藏也。初中有四。一问。二答。三征。四释。此问也。诸佛法者。谓通因果。究竟所趣。即佛果中菩提涅槃。云何能到得觉因也。非三十七菩提之分。彼共三乘。此不共故。
　　经。无垢称言(至)到究竟趣。
　　赞曰。二答也。凡夫所归。名之为趣。圣人所归。非凡所趣。游此非趣。名行非趣。或趣有二。所趣名趣。谓佛果法。能趣非趣。菩提分是。今修觉分能趣。故言行于非趣。行此非趣。能到究竟趣。旧云行于非道。道者趣也。如五道等。
　　经。妙吉祥言(至)行于非趣。
　　赞曰。三征也。
　　经。无垢称言(至)烦恼尘垢。
　　赞曰。四释有二。初释。后结。释中有三十三句。大文分二。初十九句。不同凡夫行。后有十四句。不同二乘行。然总分七。初六句依趣离恶行。次三句依根灭毒行。次十句依障修度行。次两句依小修大行。次五句依恶修吾行。次四句依劣修胜行。后三句中修不住行。旧有三十一句。初唯有五句。末后唯二句故。初六句依趣离恶行中。初二句地狱。一句傍生。一句阿素洛。一句饿鬼。一句天趣。略无人趣及色界天。旧经亦有色界天者。锖也。此举最胜难修处。故无人及色界诸天。菩萨常依二处化故。易而不论。此初二句。依地狱也。五无间者。谓杀父害母等五重逆业。此通三乘。若唯大乘。破塔寺等。无间生彼。既生彼已。受苦无间。故名无间。生五无间。必是极恶。多起恚恼忿恨毒心。菩萨生彼。利众生故。无恚恼心。菩提分也。那洛迦者。此云恶者。奈落迦者。此云苦器旧云地狱。生苦器者。名为恶者。有情生彼。烦恼尘垢。必是极重。菩萨生彼。尘垢皆无。此最下。所余地狱。以下诸句。言行彼者。皆是菩萨随类化生。示行恶处。示起恶法。而能于彼无所作。事菩提分也。一切准知。更不重释。
　　经。虽复行于(至)傲慢故逸。
　　赞曰。旁生名黑闇。非天多自特。傲慢憍逸。菩萨皆离。
　　经。虽复行于(至)不乐趣向。
　　赞曰。焰魔者。此云静息。旧云阎罗也。地下过五百由旬。有焰魔王国。其王或不退菩萨所作。或有情为之。凡处焰魔者。多不严胜因。菩萨生彼。能集福慧。得无色定寂静解脱。多乐趣向彼定彼生。菩萨行彼。不乐定生。
　　经。虽复行于(至)而自调伏。
　　赞曰。第二有三句。依根灭毒行。贪于所欲多生染著。嗔于有情非情境中多生恚害。痴于一切黑暗无知不自调伏。菩萨虽行三不善根。而皆能灭此三毒性。
　　经。虽复示行(至)见大怖畏。
　　赞曰。第三有十句。依障修度行。此初二句。虽复悭贪。布施财位。不顾身命。虽示犯戒。而立清凉十二杜多。少欲不多求。知足更不求。八大人觉等及戒四支小罪大怖。杜多者。除弃义。弃诸恶故。如声闻地及别经说。八大人觉。如涅槃遗教。具戒四支。如决择分。
　　经。虽复示行(至)精进无智。
　　赞曰。虽示行嗔。安住慈悲。安忍无恚。虽行懈怠。修善无休。
　　经。虽复示行(至)波罗密多。
　　赞曰。虽示根乱。而常恬寂静默住定。虽示恶慧。常达一切信所信境。至慧到彼岸。
　　经。虽复示行(至)济度憍梁。
　　赞曰。谄曲诈伪令他欢喜。障方便善巧。菩萨虽示谄曲诈伪。而能修习方便善巧。亦今他喜。由憍慢故。多起密语。自恣陵他。起世耶愿。障大妙愿。菩萨示行憍慢耶愿。而成济度出世桥梁妙愿。能为济拔。能为桥梁。度有情故。如世愿言无病长寿。菩萨亦随而咒愿之。意符出世。为世桥梁。
　　经。虽复示行(至)不随他缘。
　　赞曰。虽起烦恼。而成胜力。性净无染。虽示众魔。证佛觉慧。不随魔缚。随他缘者。随他缘缚。上十九句。不同凡夫行。后十四句。不同二乘行。二乘得有贪鈌根等诸恶劣故。曲分为七。其义分明。
　　经。虽复示行(至)成熟有情。
　　赞曰。第四有两句。依小修大行。声闻自利。不济众生。菩萨处之。为他说法。独觉亦尔。无大慈悲。菩萨有之。成熟有情。
　　经。虽复现处(至)妙色严身。
　　赞曰。第五有五句。依恶修善行。虽处贫穷。而得珍宝之手。出之无尽。虽示缺根。而具相好。相有其恶。心实得善故。
　　经。虽复现处(至)福慧资粮。
　　赞曰。虽示现处卑贱家生。实生清净法界佛家。种姓尊贵。修福慧因。
　　经。虽复现处(至)超诸死畏。
　　赞曰。虽现身处羸疲劣弱丑陋之形众所憎恶。而得胜妙那罗延天身。那罗延天身。最为第一。众所乐见。虽现老病。而能离此根本业惑。超生死中五种怖畏。
　　经。虽复现处(至)远离之行。
　　赞曰。第六有四句。依劣修胜行。预流一来。尚有五劣。菩萨不尔。所余皆通。无学有之。现作质易。而观无常。不生贪著。息诸希求。虽处戏具。而出五欲淤泥之中。修远离行。
　　经。虽复现处(至)度诸世间。
　　赞曰。口不道忠信之言为顽。心不测德义之理曰嚣。虽现处此愚痴类中。而具才辨总持念慧。虽现耶道处外道等中。而以正道化度一切。
　　经。虽复现处(至)生死相续。
　　赞曰。第七有三句。中修不住行。此二不住生死涅槃。旧有二句。处生死能永断。处涅槃能不住故。
　　经。虽复现处(至)相续无断。
　　赞曰。此一不住因之与果。虽现得果。仍修因行。
　　经。唯妙吉祥(至)到究竟趣。
　　赞曰。第二结也。
　　经。时无垢称(至)愿为略说。
　　赞曰。自下第二无垢发问便明如来之种。有四。一问。二答。三征。四释。此问也。种者因。性者类。佛因体类。名如来种性。
　　经。妙吉祥言(至)是如来种性。
　　赞曰。二答有二。初别说。后结略。别说有二。初别陈。后类说。此别陈有四也。佛性之义。乃有多端。且涅槃云。或有佛性。善根人有。阐提人无。或有佛性。阐提人有。善根人无。或有佛性。二人俱有。或有佛性。二人俱无。故涅槃云。不得阿耨多罗三藐三菩提时。一切善不善法。皆名佛性。此经亦言尘劳之辈为如来种性。种性有二。一无漏。二有漏。无漏有二。一无为性。胜鬘经云。在缠名如来藏。出缠为法身。涅槃云。师子吼者。是决定说。一切众生。悉有佛性。二有因缘性。在缠名多闻熏习法尔种子。出缠名报身。楞伽经云。阿梨耶识名空如来藏。具足无漏熏习法故。名不空如来藏。胜鬘依无为义。烦恼为能覆藏。真理为所覆藏。楞伽依有为义。阿赖耶识为能摄藏。种子名所摄藏。二种能藏。二种所藏。皆名如来藏。有漏有二。皆增上缘。一加行善者。随顺性。随增长无漏种故。二余不善者。违背性。违背障碍无漏法故。因断于此。而得菩提。由此烦恼能覆真理。由现起此增功德故。名如来藏。由具二义。故此不善名如来藏。是故教云。未得菩提持。菩提为烦恼。不觉故迷。后处苦故。既得菩提已。烦恼为菩提。不迷故觉。因断彼缘得菩提故。伪身种性。即萨迦耶见所缘五蕴身也。有爱者。润后有爱。由身见本。无明为因。有爱为因。三界生死。以为种性。三毒四倒。后随之起。亦皆如是。
　　经。如是所有(至)是如来种性。
　　赞曰。此类说也。五盖六处八耶十不善业道。并如前说。七识住者。一身异相异。如人欲界天及初静虑。除劫初起想。谓苦乐不苦乐想。二身异想一。如梵众天。谓劫初起。形貌既殊。同想梵王为众生父。三身一想异。如第二静虑。身貌不殊。乐舍交杂。四身一想一。谓第三静虑。唯有乐想。故名想一。初静虑中。由染污想。故言想一。第二静虑。由二善想。故名想异。第三静虑。由异熟想。故名想一。上四识住已。其下三无色。名别自成。五蕴四蕴。如其所应。是名识住。余处损识。不立识住。恶趣重苦。第四静。无想定天。非想地中。有灭尽定。能坏于识。令相续断。故非识住。又有别解。如俱舍第八颂曰。身异及想异。身异同一想。翻此身想一。并无色下三。故识住有七。余非有损坏。九恼事者。体皆即嗔。爱我怨家。憎我亲友。及我己身。为三种。三世各三。此九能恼众生之事。名九恼事。
　　经。以要言之(至)是如来种性。
　　赞曰。此结略也。不能具说。是故要言。一切烦恼恶不善法。皆名佛种。此前所说。伪身识住。是有满果。不善业道。是有漏业。所余一切。皆是烦恼。除善顺因。略摄所余生死法尽。
　　经。无垢称言(至)作如是说。
　　赞曰。第三征也。种者因义。能生了因。不善性乖。如何为种。故问此说何密意耶。言甚难了。
　　经。妙吉祥言(至)正等觉心。
　　赞曰。第四释中有二。初广释。后赞叹。初中有二。初释。后结。释中有三。初喻高原花不生卑湿方能起。二喻空中不种植处方生长。三喻依海有胜宝非海即无珍。初中有三。一法。二喻。三合。此法也。正性者谛理也。入者预也。生谓异生。离此异生。名为离生。位谓位次。预在谛理。离异生位。即预流等。非彼能发正等觉心。要住烦恼。方能发故。此文多说。未发心前二乘圣者。非诸二乘毕竟不发。又此多依猛利速疾超越发心。故说二乘不能发心。非二乘者不趣大也。法华三周授声闻记。涅槃亦说须陀涅人八万劫到。乃至辟支十千劫到。又云所言到者。到阿耨菩提心。又云我于一时。说一乘一道一行一缘。能为众生。作大寂静。永断一切结缚愁苦苦及苦因。令一切众生到于一有。我诸弟子。不解我意。作如是言。如来说一切众生皆得佛道。乃至广说。说须陀洹乃至阿罗汉。背不得佛道。皆不解我意。故知二乘亦有得者。如论广说。故言不得一向为论。
　　经。譬如高原(至)此四种花。
　　赞曰。喻也。殟钵罗。青色也。钵持摩黄色也。拘母陀赤色。奔茶利白色也。此乃四色莲花。
　　经。如是声闻(至)诸佛法故。
　　赞曰。合也。二乘如原。不能生故。烦恼如泥。能生花故。由惑覆理。理显道生。道如花故。烦恼碍智。断之智生。智如花故。由起烦恼。利乐众生。增长智慧。慧如花故。
　　经。又善男子(至)乃得生长。
　　赞曰。下第二喻。初喻。后法。此喻也。
　　经。如是声开(至)诸佛法也。
　　赞曰。此法也。二乘如空。不可种植。以无我故。身见如地。能生善故。二乘证空。不能进修。为我出世。不济度众。不生能进修故。
　　经。又善男子(至)无价珍宝。
　　赞曰。下第三喻。初喻。后法。此喻也。
　　经。不入生死(至)一切智心。
　　赞曰。此法也。要入惑海。识之起之及断之故。方发起大心。
　　经。是故当知(至)是如来种性。
　　赞曰。第二结也。
　　经。尔时尊者(至)是如来种性。
　　赞曰。二赞叹也。有三。初赞标举。次释所由。后结成义。此初文也。善说总也。实。如。无异。三语别也。初中后三。前三譬喻。如次配之。或如次配烦恼业苦。或言不虚名实。言顺义名如。更无别名无异。
　　经。所以者何(至)正等觉心。
　　赞曰。下释所由。有二。初略。后广。略中有二。初明不能。后明设能。此初也。相续者身。心身之中。烦恼种子。已断憔败。厌心不切。行心不猛。故不能也。
　　经。宁可成就(至)究竟解脱。
　　赞曰。此明设能。设。造无间业者。能。发心非二乘等。
　　经。所以者何(至)永无此能。
　　赞曰。下广有二。初释前。后喻显。此释前也。成就已下。广上设能。我等以下。广上不能。文意可解。法花会前。心犹未猛。不能自知。故自谦责。
　　经。如缺根士(至)诸佛妙法。
　　赞曰。此喻显也。随缺五根。于五境中。无能受用。诸阿罗汉。缺烦恼根。故于佛法。不志求也。
　　经。是故异生(至)终不能报。
　　赞曰。结成前义。初略。后广。此略也。
　　经。所以者何(至)一切佛法。
　　赞曰。下广结成。初广异生报恩。后广二乘不能。此初文也。异生能速疾猛利发心修行。顿证成辨佛法。二乘不能。故涅槃云。须陀洹八万劫到。乃至辟支十千劫到。今说速疾猛利损发。二乘不能。非全不能。又说。决定性不能。非不定性。又说。多分不能。非全不能。
　　经。声闻独觉(至)正等觉心。
　　赞曰。此广二乘不能。义如前说。
　　经。尔时众中(至)皆何所在。
　　赞曰。自下第三善现为问广明菩提业。有二。初问。后答。此问也。
　　经。时无垢称(至)思空胜义舍。
　　赞曰。下答。有四十二颂。分二。初四十颂正答前问。后二颂结劝发心。发答前问中。三十九颂别答。后一颂总答。三十九颂别答之中。分三。初十二颂。以出世法随配世法。以答前问。次有上颂。以出世行随配事世。以答前问。后有二十二颂。示随世事。以答前问。虽事亦有亲族之类。欲令有情欣德修行。故假德行。以配臣僚。或初明行。次明境。后明智。故下总答云。如是无边行及无边所行无边智圆满以度诸众生。初段分二。初三颂半。以出世法。随配有情。后八颂半。以出世法。随配非情。有情有五。一父母。二妻子。三仆使。四亲友。五眷属。或分为十。开父母妻子男女舍妓女别故。虽舍一种。亦是非情。理为本依。故此先说。从宗为论。总名有情。此初一颂有一。谓父母。第二颂有一。谓妻子。慧第六度无分别智。众善根本。故名为母。第七方便度为父。后得智故。世间菩萨诸佛导师生。皆由此二智生故。旧云智度为母。即第十度。非众德本。如何为母。故知智度无分别智。非第十也。法乐为妻闻法喜乐。生善行故。慈悲为女。能柔知故。谛法为男。续果善故。由闻谛教。善法种生。绍三宝故。空理义云。世俗谛中诸有所思。胜义谛空。以为其舍。一切菩萨之所归故。应理义云。诸所思空。真如胜义。以为其舍。如来家有。真如理也。问。佛地经说。法乐为食。何故此中说为妻也。答。据义名别。彼据任持。故名为食。此据能生。故名为妻。亦不相违。法花经言。慈悲心为室诸法空为坐。何故此中以空为舍。二各别故。有为及无为。胜劣舍别故。
　　经。烦恼为贱隶(至)四摄为伎女。
　　赞曰。此中有三。一仆侠。二亲友。三眷属。伎女亦入眷属所摄。烦恼为贱隶。任意起灭故。觉分为亲友。能成菩提故。能成佛因。皆名觉分。非三十七菩提分也。六度为眷属。摄受万行故。四摄为伎女。能生利乐故。
　　经。结集正法言(至)说除诸垢秽。
　　赞曰。下八颂半。以出世法。随配非情。有十六。一奇乐。二园林。三花果。四池莲。五车马。六驰路。七严具。八衣鬘。九珍财。十床褥。十一饮食。十二沐浴。十三涂香。十四殄财。十五除然。十六建幢。此中有四。一法音为乐。悦心灵故。二总持为苑。摄持诸行故。大乘法为林。万德滋茂故。三三十七觉品为花。当开果实故。解脱涅槃菩提智慧为果。因花有故。四八解脱为浴池。除贪十垢故。定水湛然漏者。八解脱池中。常有定水。不动摇故。池宽水狭。如理应思。七清净花常弥布中。如莲处池。浴池何为。除惑垢故。垢谓六垢。害恨恼谄诳憍。七清净者。一戒净。二心净。三见净。四度疑净。五道非道智见净。六行智见净。七行断智见净。或总分三十三。此中有九。开林水花除垢故。
　　经。神通为象马(至)回向大菩提。
　　赞曰。此中有五。一神通为象马。能运化故。大乘作车。能载利故。大乘之体。即二真智。故能载利。准法花中。后得智为一乘体。无分别智为白牛。二能调御菩提之心。驰于八道。八圣道也。三以三十二相而为严具。八十随好而为绮间。庄严内德故。四惭悦为衣服。众恶故。胜意乐为鬘。莹心首故。五正法为财。或七圣财。如前已说。或诸圣法。皆名为财。施诸众生。晓示此法。以为方便。自无倒行。以为胜利。回向菩提。而自受用。财有他自受用之德。故以正法而为喻也。或此有十二。开车御者绮好意鬘方便行行所回向故。
　　经。四静虑为床(至)建立菩提幢。
　　赞曰。此中有七。一四静处为床。心恒安处故。无贪净命。以为菌耨。三业恒以为近依故。菌者单文。褥如单文名为菌褥旧云。从于净命生。义稍难解。近藉身故。由念明记及智观察。常自觉悟。恒在定中。故以静虑而为床等。旧云。多闻增智慧。因定增慧故。以为自觉音。将所问法。以为自觉之音声故。更无别配。二既餐真如不死之法。无起灭故。还饮择灭解脱之味。离诸苦故。旧解脱味说为浆。除烦恼热渴故。三于八解脱池。浴妙净心。令无染故。四于此心上。涂上品戒香。灭众恶故。熏身心故。菩萨戒也。五殄灭烦恼贼。是故勇健更无胜者。六摧伏四怨七建菩提幢。无上菩提极高大故。由此喻幢。或此有十二开菌褥念智常定饮味勇健故。
　　经。虽实无起灭(至)利物无体倦。
　　赞曰。下有五颂。以出世行。随配世事。以答前问。有六。一受生。二现土。三供养。四修业。五变现。六破恶。此中有四。一虽无生死。而故思于欲色受生。二能现佛土。明如日照生。三供养如来三事体空。一切无分别。兼摄供具亦体空故。四虽知佛国及有情空。修净土业及利物业。曾无休息。亦无劳倦。
　　经。一切有情类(至)有表事皆成。
　　赞曰。此有二也。一有情色声威仪等法。学四无畏十力菩萨。一刹那中皆能现起。二生死魔业。虽能觉知。而能示现。随彼起转。至究竟时。以慧方便。能还断尽。初觉魔业而示起者。表后断灭。故至究竟。以慧方便。皆能断尽。名有表事皆能成辨。本心所期。今满足故。旧云。随意皆能。现皆能现前而断尽也。
　　经。或示现自身(至)照令知速灭。
　　赞曰。自下第三有二十二颂。示随世事以答前问。有六。二颂示无常。一颂劝求佛。二颂遍知达。七颂除忧苦。三颂现善巧。七颂济危。此初文也。如游戏具而作幻术。示现病死。非真亦尔。有情多执世界为常。故现火起及老病身。令知速灭。
　　经。千俱胝有情(至)皆令趣菩提。
　　赞曰。此一颂劝令求佛。受彼诸供。劝趣菩提。
　　经。于诸禁咒术(至)而不随诸见。
　　赞曰。此二颂遍知达。初颂知六艺至究竟以利乐。后颂随诸道以出家而利生。虽随出家。不随彼见。断染见故。
　　经。或作日月天(至)饶益诸有情。
　　赞曰。下七颂除忧苦。有四。此一颂为有情及物随时而利济。
　　经。能于疾疫劫(至)欣然无恚害。
　　赞曰。此三颂属三灾以救生。
　　经。能于大战陈(至)劝发菩提心。
　　赞曰。此一颂劝怨因国以和好仍令发心。
　　经。诸佛土无量(至)利乐名本生。
　　赞曰。此二颂往恶道而救。佛土地狱。故菩萨救他。亦无边。彼背正法。而行众恶。故堕地狱。亦复无边。悲速拔苦。慈与安乐。现为大鱼。于鳞甲内。养诸小虫。而令啖食。现为鹿王。救怀孕鹿。现为飞雉。救诸被烧诸有情类。如是往利乐。此成佛已。名为本生。正是菩萨本生事故。
　　经。示受于诸欲(至)后令修佛智。
　　赞曰。此三颂现善巧。有二。初二颂现二善巧。一受欲境而修定。二扰乱恶魔令不得便。下重释初受欲修定。第三颂。示为淫女。劝修佛智。合有三种之善巧也。
　　经。或为城邑宰宰(至)令趣大菩提。
　　赞曰。下有七颂。济危。分六。此有二。一为尊能利下。初颂也。二现财乃施贫后颂也。
　　经。于诸憍慢者(至)令发菩提心。
　　赞曰。此有二。一有力除憍慢。二巧便断恐怖。悸者怖也。惊恐怯怖。善巧安慰。仍令发心。
　　经。现作五通仙(至)皆能善修学。
　　赞曰。此有二。一自现为仙。净修梵行。劝众生类。住戒忍慈。二见乏供侍。方便事之。随彼种种。智慧方便。进谏劝修。爱乐正法。令于菩萨修行方便皆能随学。
　　经。如是无边行(至)度脱无边众。
　　赞曰。此一颂总答。一无边行业。二无边所行境。三无边智。四以上三种度脱无边众。由以智证境。起无边行。度脱众生。
　　经。假令一切佛(至)都无有慧者。
　　赞曰。此二颂结劝发心。初颂结胜。故赞不穷。后颂劝之发心修学。上来略解文之意况。诸有智者。思之可知。不可以已未悟之心而反责于人也。新旧同异。一一应陈。恐厌繁文。故略而止。

　　不二法门品

　　菩提分品及此一品。真实义处。明自利门。前品真实有为世俗事行。此品真实无为出世理行。利他之行。必自利故。欲证其理。先修事故。二者差别之义。二与非二。俱名为二。一三四等。名非二故。花严等。以一为二。法自在等。以二为二。甚深觉等。以三为二。光幢等。以五为二。喜见等。以六为二。准执一等。故皆是二。此除分别及事差别。名不二故。借其二名。表二及非二。非由言二体唯诠二故。初有十六。菩萨以二为二。后有十五。以非二为二。文殊师利。以言心为二。无垢称以有说为二。至下当知。空理义云。空性无差。俗妄有异。今说真同性不同俗妄异。故言不二法。此空即门。缘此能生真空智故。谈其真性。非二非不二。今遮妄二法。故言不二法。妄不生空智。真空方可生。遮彼非门。故非门强说门。此品广明。名不二法门品。应理义云。俗事及所执妄谓皆有异。真理非妄。成非妄异。今显无相真如理唯是一。恐闻一定一。不说于一。但遮妄异。故言不二。不二之理。可轨可摸。故名为法。此能通生死无漏智解。立以门名。据实真如非不二。非法非二法。非门非不门。遮二故强名不二。遮非法故名法。遮非门故名门。此品广明。名不二法门品。
　　经。时无垢称(至)各随乐说。
　　赞曰。品段有二。初明不二法门。后明利益。初中复二。初明说不二法门。后明入不二法门。无垢称入不二法是。说中又二。初无垢称问诸菩萨说不二法门。后诸菩萨问妙吉祥说不二法门。或三十一菩萨。以分别执为二。无分别理名不二。智会此理。名入不二。文殊以言说为二。离言法性名不二。智达此性。名入不二。无垢以假智言说俱名为二。诸法真如名为不二。正智证真。名入不二。故故成各别。初中复二。初问。后答。此问也。入者证也解也。证解真理。名入不二。各随辨才。随情乐说。
　　经。时众会中(至)次第而说。
　　赞曰。下答有二。初略。后广。此略也。
　　经。时有菩萨(至)不二法门。
　　赞曰。下广。合有三十一个菩萨。别答前问。一一答中。文皆有四。一标菩萨名。二陈二法。三明不二。四总结之。然空理义。并以俗妄有二。真空无二。应理义云。皆以所执依他有二。圆成真如实无有二。此之二义。言势遮执解文虽同。意况常别。恐厌文繁。更不别对。一一疏条。诸寻文者可具知也。生灭为二理名不二。证此无生正智名忍。初地已上。此忍证真如入不二。空理义云。空无有二。应理义云。理无事二。以生灭二。不分别故。
　　经。复有菩萨(至)不二法门。
　　赞曰。我我所分别名二。无二理名不二。证此无二理名入不二。此下皆以理遮执二。故言不二。所以二中皆言分别。旧经都无分别之言。意存空理故。
　　经。复有菩萨(至)不二法门。
　　赞曰。有取者有著也。无取者无著也。有著无著分别为二。著有著。有所得。有所得故有增减。有增故有起作。有减故有息灭。若了证无著。即无所得。无所得故无增减。无增减。故无起作。无息灭。故于诸法中。无所执著。无执著心。达解此理。名入不二。
　　经。复有菩萨(至)不二法门。
　　赞曰。寂灭迹者即真理。理为智迹。智喻足。能履故。理为迹。所履故。
　　经。复有菩萨(至)不二法门。
　　赞曰。散动者心驰外境。思惟者摄念内缘。初了二无。则无作意。后住二无。都无作意。
　　经。复有菩萨(至)不二法门。
　　赞曰。一相者。空无我等共相之理。无相者。真如了知诸法无有共相。亦无自相。自相即别异相也。知此共自二有为相。一切都无。亦无真无相之体。知此有为及无为理。二智平等。名入不二。共相自相俱是有为。对彼无为。故名为二。
　　经。复有菩萨(至)不二法门。
　　赞曰。声闻菩萨。二因缘心。性皆如幻。达二幻理。名入不二。
　　经。复有菩萨(至)二法门。
　　赞曰。善及不善。无所起作。此二有相及与无相。二俱平等。无善可取。无恶可舍。了知于此。名入不二。
　　经。复有菩萨(至)不二法门。
　　赞曰。有罪名缚。无罪名解。以金刚无漏之智。达无缚解。名入不二。
　　经。复有菩萨(至)二法门。
　　赞曰。有想者有漏想也。无想者无漏想也。或有漏生名有想。无漏生名无想。或有心想名有想。灭或无心想名无想。
　　经。复有菩萨(至)不二法门。
　　赞曰。远离一切有为诸行。起于觉慧。即观无为如空之智。极善清净。或远有为行。即无为觉慧如空之智。极善清净。既都无执。亦无所遣。名入不二。
　　经。复有菩萨(至)不二法门。
　　赞曰。可毁可坏。故名世间。翻此名出世。了世间空。初既不入。后亦不出。以不入故。无随生死流。旧云溢者流溢之义。以不出故。亦无散灭。离于世间。境既如此。心亦不执。
　　经。复有菩萨(至)不二法门。
　　赞曰。知生死空。本无流转。亦无涅槃。二境本空。分别便灭。
　　经。复有菩萨(至)则名无尽。
　　赞曰。此两翻释。初了都无有尽无尽。要究竟尽。乃名为尽。即烦恼等。究竟尽流。名为有尽既究竟尽。不复更得常可有尽。则名无尽。有有尽则无。无尽无便无体。即有有尽。有尽亦无体。故都无二。
　　经。又有尽者(至)不法门。
　　赞曰。此第二翻释。前约相续以解无二此约刹那。或前约染法。此约净法。一刹那法。暂等灭无。定无有尽即是无尽。一刹那中有尽无故。无尽亦无。了二本空。分别不起。名入不二。旧云。若究竟尽者。更不可尽。故有尽者即是无尽。
　　经。复有菩萨(至)不二法门。
　　赞曰。我无我体。其性都无。不可论二。此二分别。名之为二。了二境空。其分别断。智达此理。名入不二。
　　经。复有菩萨(至)不法门。
　　赞曰。了知无明本性空理。即是于明。执二为实。俱不可得。不可算计为有。超算计之路。观此无二。名入不二。
　　经。复有菩萨(至)不二法门。
　　赞曰。上十六菩萨以两为二。下十五菩萨以非二为二。或可总说。以二为二。五蕴为一。空为一故。下皆准知。空理义云。世俗取蕴性即真空。空与蕴体。二种无别。取蕴现在即有真空。非蕴灭已方有空性。由此故言。即是色空。非色灭空。此破二执。一执世俗色外别有真空。为破此故云即是色空。色空无别。二执俗色灭方有真空。为破此故云非色灭空。蕴现有时。已有空故。应理义云。略有二解。一解。所执色即是空。色空无别体。非所执色灭方始有空。现色相时。性已空故。色既所执色。空亦即空无。二解。所执及依他色。并即真如空。空与真如。更无别体。亦非二色灭方有真如空。二色现时。真如有故。既无二别。名入不二。
　　经。复有菩萨(至)不二法门。
　　赞曰。四界者地水火风。空者。空理义云。谓真空性。应理义者。所执即空无。真如是空性。准前取蕴与空二解。前中后际。去来今也。性皆无倒。即真理故。
　　经。复有菩萨(至)不二法门。
　　赞曰。眼色分别为二。乃至意法分别为二。根境对故。了知六二其性皆空。见眼空性。于色境上。便无三毒。乃至意法亦复如是。见已静住。名入不二。
　　经。复有菩萨(至)不二法门。
　　赞曰。布施为一。回向一切智性为一。故名为二。一切智性。即真如理。是智体故。知布施等即真如性。故名不二。
　　经。复有菩萨(至)不二法门。
　　赞曰。空观我等为无。无相无愿。缘无为有为为有。了知我空。都无有相。此无相中。亦无可愿。此无愿中。心意识三都不可起。所取无故。能取亦无。又不别于无愿以生心小。空即无愿故。楞伽经云。藏识说名心。思量性名意。能了诸境相。是说名为识。如是于一空解脱门。具摄三种。能此通达。名入不二。成唯识云。空无相愿。于计所执依他圆成。或皆通缘。或次第别缘。此依通缘。故名不二。乃至于无愿亦即空无相。皆准此知。
　　经。复有菩萨(至)不二法门。
　　赞曰。佛为先。法僧为后。三宝别体。分别为二。了佛寻法僧。三宝同体。皆无为相。与虚空等。无不在故。诸法亦尔。皆真如性。名为不二。同体三宝义如前说。
　　经。后有菩萨(至)不二法门。
　　赞曰。萨迦耶者。虚伪身也。灭者真理。伪身与如。分别为二。知伪身即灭。不起伪身见。故于伪身及灭二种。无总分别及别分别。证二真如究竟灭性。无所猜凝。无惊无惧。执有身见。乃有猜疑。亦有惊惧。
　　经。后有菩萨(至)不二法门。
　　赞曰。身语二色及意非色。分别为二。空理义云。了三本空皆无造作无造作之相相之故。其相无二。身空即语空。语空即意空。意空即一切法空。若能随入一切法空无造作相。名入不二。应理义云。了三律仪本真如性皆无造作。身真如即语真如。语真如即意真如。意真如即一切法真如。能随入此无作真如。名入不二。
　　经。复有菩萨(至)不法门。
　　赞曰。诸不善业。可毁可厌。名为罪行。欲界善业。可爱可乐。名为福行。色无色界诸善定心。住于一境。名不动行。散定二地。分别为二。无作相者。空理无作相即真空性。应理无作相性即真如。故此空中无三差别。
　　经。复有菩萨(至)不二法门。
　　赞曰。此等以一为二。一切二法者。一切分别差别之法。皆从我起。知我真实之理。即不起二。不起二故。即无能了。无能了故。即无所了。名入不二。无彼本来差别二故。
　　经。复有菩萨(至)不二法门。
　　赞曰。二法者。谓一切分别差别。有所得者。谓本见有相。若了本有所得。若成本来无所得。则无所起取舍本末二。既无取舍二。名入不二。
　　经。复有菩萨(至)不二法门。
　　赞曰。了本真理。则无明暗。明暗无二故。如灭定无心。无心漏明。无有漏暗。都无分别。故举为喻。
　　经。复有菩萨(至)不二法门。
　　赞曰。了知生死涅槃本真理性无二。则无欣厌。究竟之理。生死无缚。涅槃非解。何所欣厌。
　　经。复有菩萨(至)不二法门。
　　赞曰。善住正道。耶道便灭不行。若见有邪道。可见有正道。邪道既不见行。正道如何得有。二境相既无二。能觉非有。无二觉故。名入不二。
　　经。复有菩萨(至)不二法门。
　　赞曰。虚谓有为事。实谓无为理。理谛可证。尚不见实。何况虚法不可为证而能见之。此真理性。非肉眼可见。唯慧眼能见。无分别智慧眼证时。于一切无分别故。无见无不见。名入不二。
　　经。如是会中(至)不二法门。
　　赞曰。下第二诸菩萨问妙吉祥说不二法门。初结前生后以为问。后随问以为答。各别说已以上结前。同时发问已下生后以为问。客来小位。解释已周。故问上宾。谈彰大义。
　　经。时妙吉祥(至)犹名为二。
　　赞曰。此随问以为答。初非前。后正述。此非前也。汝等虽遮二之分别名为不二。以有言说及带分别。犹名为二。我今除言及绝分别。名为不二。故知二者分别差别。不是两法。名为二也。
　　经。若诸菩萨(至)不二法门。
　　赞曰。此正述也。无言无说。无表彰。无指示。离言说之戏论。绝起心之分别。名为不二。以不可言不可分别之理。遮于言说分别。故名不二。
　　经。时妙吉祥(至)不二法门。
　　赞曰。上来明说方便因位外化利物不二法门。下明证入根本果位内证自利不二法门。初问。次入。后赞。此问也。
　　经。时无垢称默然无说。
　　赞曰。此入也。正理幽玄。言蹄不测。纵以不言之言遣言。终非会于妙理。故默无说。以智冥真。名入不二最为深极。
　　经。妙吉祥言(至)说分别。
　　赞曰。此赞也。我说不二。以言遣言。汝入不二。以智冥真。会妙虽同。亲疏杳隔。说契真者。真由证故。说为疏也。证契真者。离言说故。证为亲也。
　　经。此诸菩萨(至)无生法忍。
　　赞曰。下第二段明利益也。创入初地。名悎不二。不二之理。即真如法。证会无生。亦初得也。或任运入不入八地也。相续无生。亦八地也。

　　说无垢称经疏卷第五(末)



　　说无垢称经赞卷第六(本)

　　　　大慈恩寺沙门基撰

　　香台品

　　方便品下八品。明二利行。此之一品。明二利果。令于果德爱乐希求。故此一品。明菩提处。或上八品。别明二利。此之一品。总明二利。香台佛号。一佛果德寄一佛标胜。令下位以希求。标佛号以为品名。明二利以修习。佛身支显。相类高台。积香为之。利济群物。故名香台。此品广明彼事。名香台品。
　　经。时舍利子(至)当于何食。
　　赞曰。品段有五。初鹙子念食。二无垢诃止。三命使往求。四得食而返。五时众获益。此初文也。佛制以时。非时勿食。食时既生。所以思惟。摩诃大也。萨埵有情也。简前小位。言大有情。旧经唯云菩萨当于何食。今亦有声闻。
　　经。时无垢称(至)而闻正法。
　　赞曰。下第二明无垢诃止。此诃也。随顺小乘八解脱除贪欲。大乘八解除定障故。又定障中贪为首故。八解脱观。为除五境所有贪欲。仁今已住。贪欲水亡。财食有悕。染习犹在。勿以污心而闻正法。应除财食之欲。而生法食之愿。又阿含经说。食有九种。谓段触思识禅愿念解脱及喜。应常专念舍初四食。应勤修常业欣后五种出世间食。故云解脱仁者己住。勿以财食染污其心。财食即是段食摄故。
　　经。若欲食者(至)未曾有食。
　　赞曰。此止也。止今思。许当说。
　　经。时无垢称(至)殊胜神通。
　　赞曰。下第三段命使往求。有四。初示有食之处。二选谁能往求。三化令传此言。四使承威往请。初文有三。初总标起用。次别陈所示。后结成众睹。此初文也。虽恒在定。顺俗今入。若不现通。他终不见故也。
　　经。示诸菩萨(至)安稳住持。
　　赞曰。下别陈所示。有十四。此文有六。一令见者。菩萨声闻。二处所。上方界。三近远。四十二殑伽沙等。四界名。一切妙香。一切国土皆香作故。五佛号。香台。六起灭。现在住持。
　　经。彼世界中(至)一切周满。
　　赞曰。此文有二。一总陈香气最胜。由修五蕴因最胜故。彼国众生宜得闻香气而入道故　诸佛利乐事非一故。破世有情耽香味故。二显树出香周流普薰。
　　经。彼中无有(至)为其说法。
　　赞曰。此文有二。一众唯大乘。二佛应说法。
　　经。彼世界中(至)无量佛土。
　　赞曰。此文有二。一众事香成。二食香第一。离香味触。三为食体香宜利益。香气最胜。
　　经。时彼如来(至)及诸菩萨。
　　赞曰。此文亦二。一佛等方食。食必依此。利益机会故。二香严供养。显佛福田。众生修行法供养故。旧云有诸天子皆号香严。此唯一名。本有异故。
　　经。时此大众(至)如是等事。
　　赞曰。此结成众睹。
　　经。时无垢称(至)取妙香食。
　　赞曰。下第二选谁能往求。有四。一问众。二默答。三重征。四返责。此初文也。推众不能。方施自化。欲显让以为德。故礼推于众也。
　　经。以妙吉祥(至)咸能默然。
　　赞曰。此默答也。默意有四。一食以侍宾。宾不可往。吉祥怪其问客。咸使默然。二大士求法。不规财食。彼虽推问。此令默然。三显诸菩萨于食无染。故咸令默。彰此深里。四彰无垢称神通自在。示诸菩萨。令欣仰故。
　　经。时无垢称(至)令其乃尔。
　　赞曰。此重征也。菩萨利物。命进问安。谈谑设座。座虽久设。谈谑施。故调吉祥何不威神加护诸德令其缄默乃尔无酬。
　　经。妙吉祥言(至)勿轻末学。
　　赞曰。此反责也。令默所由已如前辨。对众征弄。想非所宜。故今责之。勿轻末学。未学尚不可轻。先德如何辄鄙。事未可知。
　　经。时无垢称(至)蔽于众会。
　　赞曰。下第三他令传此言。有二。初明神化。后使传言。此神化也。问。何故请座。心念即来。今时请食。令化使往。答。食有随来之者近客。故使化人。座无随座之宾请座。不须使往。又神通化用不一权宜。何必济命化人未必并须无信。
　　经。而告之曰(至)方共坐食。
　　赞曰。下使传言有二。初示处。后传言。此示处也。
　　经。汝往到彼(至)安乐住不。
　　赞曰。下传言有四。一教轨仪。至彼顶礼。二命敬慰应作是言等。三请食。四所由。此初二文也。旧经但有传言顶礼。无教化者至彼稽首。
　　经。遥心右绕(至)施作佛事。
　　赞曰。正明请食。
　　经。令此下劣(至)名称普闻。
　　赞曰。请食所由有二。见食发心。名欣大慧。众生利益。并扬佛德。名称远闻。由此二义。故令请食。
　　经。时化菩萨(至)香台佛足。
　　赞曰。下第四使承威往请。有二。一见到彼国。二闻传此言。此初也。
　　经。又闻其言(至)安乐住不。
　　赞曰。下闻传此言。有三。初闻敬慰。二闻请食。三闻所由。此初也。
　　经。遥心各绕(至)施作佛事。
　　赞曰。请食也。
　　经。令此下劣(至)名称普闻。
　　赞曰。闻所由也。
　　经。时彼上方(至)下劣欲乐。
　　赞曰。下第四大段得食而返。有六。一在彼未还。二得食而返。三众闻皆集。四劝众食之。五此问彼佛。六彼问此法。初中有四。一菩萨叹问。二彼佛具陈。三重请所由。四广谈胜德。赞叹可知。发问有三。一问东方。二问界所。三问下劣意乐。如文可知。
　　经。寻问最上(至)为说斯事。
　　赞曰。结成请答。
　　经。佛便告曰(至)宣扬正法。
　　赞曰。下彼佛具陈。有二。一陈释迦。二陈无垢。此陈释迦。出五浊世。为度下劣欲乐有情。宣扬正法。此答二问。一答界所。下劣等也。二答下劣意乐。五浊之世有情也。梵去索诃。此云堪忍。堪能忍受诸苦事故。天授出血。善星扫迹。如是等也。
　　经。彼有菩萨(至)开示妙法。
　　赞曰。下陈无垢。有二。一陈己身。二陈遣信。此初也。
　　经。遣化菩萨(至)善根增进。
　　赞曰。此陈遣信。所以称扬我及此土。令彼菩萨善根增故。即前所说当欣大慧。此答前问从何处来。
　　经。彼菩萨众(至)无畏若斯。
　　赞曰。重请所由也。其无垢称。道德何如。神通无畏如此可爱。若如也。斯此也。
　　经。彼佛告言(至)无量有情。
　　赞曰。此广谈德也。初地菩萨。为百百亿国。二地。千百亿。乃至十地。遍于十方一切佛国。顿令化往施作佛事。利乐有情。彼无垢称。位德既高。故能若此。
　　经。于是最上(至)化菩萨手。
　　赞曰。下第二段得食而返。有七。一香台与食。二菩萨请来。三彼佛许敕。四彼众至此。五化座待之。六食香普薰。七众闻惊悦。此初也。有一香器。能生众香。盛满香食。授化菩萨。佛力所加。盛食授与。显佛慈悲欲为利益。自盛付之。或显由佛。力。未必自盛。
　　经。时彼佛土(至)听闻正法。
　　赞曰。二菩萨请来。请来至此。礼敬三宝。此请礼敬佛。及闻正法。旧文无法。
　　经。并欲瞻仰礼敬(至)加护听许。
　　赞曰。此敬礼僧。陈请来意。愿加听许。
　　经。彼佛告曰(至)今正是时。
　　赞曰。三彼佛许敕。有二。初许。后敕。此许也。
　　经。汝等皆应(至)醉闷放逸。
　　赞曰。下敕有三。初敕摄香。次敕隐色。后敕于世界勿生劣想。或初为人。后为世界。故有敕之。初有二敕。此初文也。堪忍恶界。气恶无香。乍闻香极。恐生醉闷。耽染爱著。既醉闷已。无所觉知。乃为放逸。不自策励。
　　经。汝等皆应(至)心生愧耻。
　　赞曰。此敕隐色。彼大菩萨。相好严身色相第一。此小菩萨。随劣恶生。外非胜相。顾己观他。心生愧耻。故应隐色勿遣生惭。
　　经。汝等于彼(至)而作障碍。
　　赞曰。下敕于界勿生劣想。初标。后释。此初也。妙香世界。珍宝香成。此土秽处。实为下劣。障碍有二。一于世界生下劣想。心生卑贱。不敬彼佛。不度彼生。自为障碍。二于世界生下劣想。心生卑劣。不为化度。与此众生而作障碍。
　　经。所以者何(至)无有差别。
　　赞曰。此释敕意。一切国土。无有实体。犹若虚空。或法性土。无相如空。何善何恶。佛为化生。随乐示现。染净无定。然佛所感报土。清净无别。故知释迦土秽。随乐现之。本土清净。与我无异。故于彼土勿生下劣。
　　经。时化菩萨(至)欻然而现。
　　赞曰。四彼众至此。彼佛许来以赴净名之意。无垢心念以利所宜之生。故双承威神。欻然至此。
　　经。时无垢称(至)皆坐其上。
　　赞曰。五化座待之。命进设座。待宾当机。故化为之。以安上客。
　　经。时化菩萨(至)香气芬馥。
　　赞曰。六食香普薰。有三。初以食器授。二普薰世界。三由薰气馥。如文可知。
　　经。广严大城(至)身心踊悦。
　　赞曰。七众闻惊悦也。
　　经。时化城中(至)无垢称室。
　　赞曰。下第三段众闻皆集。有二。初人王入室。后天神来仪。欲显可尊。幽显咸萃。人王有三。一入。二叹。三礼。此入也。人闻香气。近众皆来。
　　经。见此室中(至)叹未曾有。
　　赞曰。二叹也。睹众甚多。见座高广。故生欢喜。叹未曾有。
　　经。礼诸菩萨(至)却住一面。
　　赞曰。三礼也。菩萨声闻。变身称座。彼来既睹。故为敬礼。
　　经。时诸地神(至)无垢称室。
　　赞曰。此天神来仪。有灵闻香。理应寻至。况诸威德闻已不来。色界诸天。虽无鼻识。圣根互用。闻香亦来。应依定闻。故皆来至。
　　经。时无垢称(至)甘露味食。
　　赞曰。下第四段劝众食之。有六。初劝皆食。二有念食少。三化者结之。四食已有余。五食已安乐。六身出诸香。初文有二。初劝。后诫。此劝也。此食乃是香台如来所施甘露。能消一切烦恼毒害。上妙味食。
　　经。如是食者(至)定不能消。
　　赞曰。此诫也。佛行大悲。薰击身心。变起此食。本欲利乐诸有情故。勿以生死自利少分下劣之心而食此食。无大悲意。定不能消。诫生大意。
　　经。时众会中(至)如是大众。
　　赞曰。二者念食少也。
　　经。时化菩萨(至)无量福慧。
　　赞曰。三化者诰之。有二。初略诰。后广显。略诰有二。初标。后释。此标也。此食乃是如来所设。勿以小福轻量不足。
　　经。所以者何(至)终无有尽。
　　赞曰。此释也。海水有穷。食终无尽。佛力能置。故使然也。
　　经。假使无量(至)犹不能尽。
　　赞曰。下广显前义。有二。初标。后释。此标也。设使大千一切有情。一一以手。握抟此食。量等妙高。经劫抟握。而欲食之。犹不能尽。
　　经。所以者何(至)终不能尽。
　　赞曰。下释所由。戒定等五。如前已释。食从此等无边因生。果亦无量。佛食之余。故诸有情经百千劫。食终不尽。
　　经。于是大众(至)而尚有余。
　　赞曰。食已有余。乍观食器。一力所。圣德所加众食不尽。
　　经。时诸声闻(至)之所住持。
　　赞曰。五食已安乐。初法。后喻。妙食所持。圣威所引。本为济物。故身安乐。举喻成言。此食者。譬如一切十方报土。安乐庄严世界菩萨安定之身。胎悦无恼。与彼同故。不但西方极乐世界。十方一切安乐世界。皆以为喻。
　　经。身诸毛孔(至)种种妙香。
　　赞曰。六身出诸香。食此食者。亦如十方妙香世界。众妙香树。常出妙香。昼夜无尽。不但上方妙香世界香树为喻。十方一切妙香世界。皆所喻之。义无异故。
　　经。时无垢称(至)云何说法。
　　赞曰。下第五段此问彼佛。有二。初问。后答。此问也。即阶小位。亦有不知。故试问言汝等知不。
　　经。彼诸菩萨(至)皆悉调伏。
　　赞曰。下答有二。初答不同。后释利相。此初文也。不同此土依音声起文词说法。但以妙香。令其息恶。故云调伏。
　　经。彼诸菩萨(至)菩萨功德。
　　赞曰。此释利相。菩萨座树。香气皆流。彼闻妙香。即得胜定。定为根本。使能发慧。菩萨功德。因此而生。定能发生一切功德。故名一切德庄严定。
　　经。时彼上方(至)云何说法。
　　赞曰。下第六段彼问此法。大文有六。一问化宜。二答化法。三彼赞叹。四述成。五问生净土之因。六答得净土之业。此问化宜也。
　　经。无垢称言(至)而调化之。
　　赞曰。下答化法有三。初标答以言。次别显言相。后释言所由。此初也。夫行化者。皆为应宜。宜既难调。化须刚强。以言导利。初物可从。香味引之。彼使乖角。故以刚强之语。化彼难调之众。
　　经。云何名为(至)刚强语言。
　　赞曰。下别显言相。有三。初问。次答。后结显成。此问也。
　　经。谓为宣说(至)是诸根缺。
　　赞曰。下答有二。初四段。唯示恶因果令生厌断。后有廿对。通示善恶令生欣厌。此初段有五句示恶果。无暇生者。八无暇处生也。无暇之义。如前已说。三恶趣中。应说处所形量若相命限。如余处辨。恐繁不述。
　　经。此是身恶行(至)是意恶行果。
　　赞曰。此第二段有三句。示三业中恶因果也。三业体性。有表无表。诸支多少。界地宽狭。皆如别章。然通加行根本后起三种。轻重之业。皆此所摄。故恶十业道外别明三业。业道唯重。唯根本故。
　　经。此是断生命(至)是欲邪行果。
　　赞曰。下第三段有十句。示十业道恶因果也。此身三恶。不与取者。旧云偷盗。不但劫窃盗方名此罪。今显一切地物他心不与而强取之。皆此罪故。名不与取。欲邪行者。欲谓贪欲。显究竟时皆贪欲故。要非自物。设是自物。非时非处非量非度。亦成业道。异此自物。便非业道。故名邪行。
　　经。此是虚诳语(至)是杂秽语果。
　　赞曰。此语四恶。心境相乖名虚。以令他解名诳。若言妄语生死实语。亦名妄语。体虚妄故。离间语者。旧名两舌两头舌。可名两舌。五头首舌。并名五舌。由此但应言离间语。出言离间他亲好故。粗恶语者。旧云恶口。此非口恶。是语恶故。发世猥言。粗鄙可恶。名粗恶语。杂秽语者。旧云绮语。杂饰名绮。诸赞叹词。皆应绮语。今名杂秽。文词绮杂。鄙猥名秽。诸赞叹词。便无此过。
　　经。此是贪欲(至)是邪见果。
　　赞曰。意三恶也。此恶业果名有四。一异熟果。为造下品十恶业道生饿鬼。中品生畜生。上品生那落迦。人天之果。并善业招。设有别报不善业果。不名异熟。由此但说三恶趣有。二等流果。谓从恶趣没后生人中。由杀生故。短寿多病。不与取故。乏少财物。欲邪行故。妻不贞良。虚诳语故。多被诽谤。离间语故。亲友乖离。粗恶语故。恒闻不如意声。杂秽语故。言不威肃。由贪欲故。贪转猛威。由嗔恚故。嗔转猛盛。由邪见故。痴转猛盛。诸邪见者痴增上故。三增上果。由杀生故。一切外事乏少光泽。不与取故。多遭霜雹。欲邪行故。多诸尘坌。虚诳语故。多诸臭秽。离间语故。高下险阻。粗恶语故。其地碱卤硗确秽恶。杂秽语故。时候乖变。贪欲故。果实鲜少。嗔恚故。果味辛苦。邪见故。果味辛苦或全无果。四士用果者。令相应俱有二法增长。或更无别体。即此三果五蕴假者之所感得。无多别相。所以不说。此等一一。皆如瑜伽第五十九六十。对法第七。及如经说。
　　经。此是悭吝(至)是愚痴果。
　　赞曰。下第四段有六句。示六蔽恶因果。亦有三果。准前应知。随义别配。
　　经。此受所学(至)此非应作。
　　赞曰。下廿对。旧有九对。通诸善恶。令生欣厌。此有三对。受所学者。初所受戒。持别解脱者。受持戒。或初遮戒。后是性戒。或后是初时。初舍恶故。初是后时。领所受故。翻上二可知。此应作者。作持之戒。非应作者。止持之戒。或作犯之戒。
　　经。此是瑜伽(至)此非障碍。
　　赞曰。此有三对。瑜伽者。相应观行义。永断者。圣道弃之。障碍者。障圣道法。
　　经。此是犯罪(至)此是邪道。
　　赞曰。此有三对。出罪者。忏悔法。杂染者。染谓烦恼等。与染杂者诸有漏也。
　　经。此是善(至)此是过失。
　　赞曰。此有六对。顺理益物名善。可毁可坏名世间。可厌可怖名罪。漏者烦恼。犹如漏舍。甚可厌恶。有此烦恼。故名有漏。为之言作。有所为作名为有为。加功而得此德。名为功德。翻上可知。
　　经。此是有苦(至)此是涅槃。
　　赞曰。此有五对。逼迫名苦。适悦名乐。恶法可厌。劣法可舍。嚣繁名生死。翻上可知。
　　经。如是等法有无量门。
　　赞曰。此结类成。上来诸门。名无量义。恐繁不述。应如理思。余土众生。根利易化。见光明等。便能入道。此土不然。故须丁宁一一教示。
　　经。此土有情(至)令其调伏。
　　赞曰。下释语言所以。有三。一法。二喻。三合。此法说也。
　　经。譬世如象马(至)然后调伏。
　　赞曰。此喻说也。旧文两喻。加楚毒者苦鞭捶等。
　　经。如是此土(至)趣入正法。
　　赞曰。此合说也。诲者示也。喻者晓也。苦切晓示。令其调伏趣入正位。
　　经。时彼上方(至)得未曾有。
　　赞曰。三彼赞叹有二。初得未曾。后兴赞叹。此初也。
　　经。皆作是言(至)调伏摄益。
　　赞曰。下与赞叹。初叹如来。后叹菩萨。释迦能也。是佛之姓。牟尼寂静义。能寂默于生死诸恶。故云能寂。释迦姓也。瞿昙望也。此云日炙。又名甘蔗。如人姓卢是鬼子卢。此卢可重。余卢即非。若姓释迦。是瞿昙释迦。此释迦可重。余释迦则非。说此本缘。如别章说。释迦实德。叹美不穷。现为劣生。故名隐覆。极恶众生。故名下劣。无圣法财。故名贫匮。调伏断恶。摄益与善。
　　经。是诸菩萨(至)难化有情。
　　赞曰。此叹菩萨。忍种种劳倦者。利众生时。苦恼事也。胜希坚牢者。众事恼乱不退败也。过外道等名胜精进。世间难遇名希有。不可退屈名坚牢不可思议。策励深也。大悲精进。为物起也。此精进言。通上诸义。一胜。二希。三坚牢。四不思议。五大悲精进。
　　经。无垢称言(至)难化有情。
　　赞曰。四此述成有二。初述成。后叹胜。此述成前赞叹如来。
　　经。诸菩萨众(至)无量有情。
　　赞曰。此述成前赞叹菩萨。
　　经。大士当知(至)所得功德。
　　赞曰。下叹胜有三。一标胜。二显胜。三结胜。此初也。此土修行诸菩萨行。忍苦精勤。摄益弘广。所以一生修福。胜彼一切妙香世界百千大劫。彼界众事。皆妙香成。故言一切。
　　经。所以者何(至)之所无有。
　　赞曰。下显胜有二。初显所由。后显胜行。此初文也。由修十法。济有苦众生。胜余佛土。余佛土中无苦有情及烦恼等。亦无二乘。故一生修。胜余多劫。
　　经。何等为十。
　　赞曰。下显胜行。有三。初征。次显。后结。此征也。
　　经。一以惠施(至)摄诸愚痴。
　　赞曰。此六到彼岸。除于六蔽。以拔苦生。余佛土中。纯行胜行。无六蔽故。
　　经。七以说除(至)乐小法者。
　　赞曰。四轮摧于八难。普摄有情。如前已说。余土无八难故。以大乘法摄乐小者。余土无小。故为殊胜。
　　经。九以种种(至)一切有情。
　　赞曰。余土无有未种善根。一切皆是善根熟者。故此胜余。余土无有恶法有情。不须四摄。此行四摄。摄恶有情。故胜余土。
　　经。是为十种修集善法。
　　赞曰。此结也。
　　经。此堪忍界(至)之所无有。
　　赞曰。此结胜也。
　　经。时彼佛土(至)生余净土。
　　赞曰。五问净土之因也。此土菩萨。行前十法。住在地前。成熟几法。不毁此法。无伤善行。或不毁善。无伤起恶。得住十地。后生净土。若已住十地。任运生净土。不假此问也。
　　经。无垢称言(至)生余净土。
　　赞曰。六答得净土之业。有三。一标。二显。三结。此初也。
　　经。何等为八。
　　赞曰。下显有二。初征。后显。此征也。
　　经。一者菩萨(至)希望善报。
　　赞曰。下显为八。见彼于已有恩。成已菩提故。非已于彼有益。不见大利故。况说三事空。有希善根。
　　经。二者菩萨(至)悉回施与。
　　赞曰。大悲广运。代彼受苦。大慈广运。回施善根。
　　经。三者菩萨(至)心无挂碍。
　　赞曰。怨亲不二。平等济拔。不为爱憎。心无障碍。挂者障故。
　　经。四者菩萨(至)敬爱如佛。
　　赞曰。憍谓醉逸。纵荡身心。慢谓踞傲。自尊卑物。憍有七种。谓无病憍。少年憍。长寿憍。族性憍。色力憍。富贵憍。多闻憍。慢亦有七。一慢。谓于劣计已胜。或于胜计已等。二过慢。谓于胜计已等。及于等计已胜。三慢过慢。谓于胜计已胜。四我慢。谓恃我高举。五增上慢。少得多得。六卑慢。多分胜已。谓已少分劣。七邪慢。已全无德。谓已有德。昔由内憍。于外生慢。故沉生死。今应除之。敬他如佛。
　　经。五者菩萨(至)无疑无谤。
　　赞曰。昔不闻法。设闻疑谤。故沉生死。今得听闻。应断疑谤。
　　经。六者菩萨(至)不生憍慢。
　　赞曰。昔妒他荣。憍慢自利。故沉生死。今于他利。应无嫉妒。自利不慢。
　　经。七者菩萨(至)不讥他犯。
　　赞曰。调伏自心。令离众恶。以心如猿猴难可禁制。故应调伏。吾日三省尚为世仁。况常思过。不毁他非。非菩萨也。
　　经。八者菩萨(至)菩提分法。
　　赞曰。于恶不放逸。于善法常求。修菩提分。曾无懈废。
　　经。堪忍世界(至)生余净土。
　　赞曰。结也。
　　经。其无垢称(至)无生法忍。
　　赞曰。品第五段。时众利益。未求趣者。皆同发心。已修行者。得无生忍。

　　菩萨行品

　　合十一品。正陈本宗分中有三。上来九品。明菩萨境。此之一品。明菩萨行。识境方起菩萨行故。菩萨之义。如上已释。行者因业。菩萨所修成佛因业。此品广明。名菩萨行品。
　　经。佛时犹在(至)皆现金色。
　　赞曰。品段有三。初未至庵园以现相。次至佛所以陈述。后菩萨赞请以归还。初中复三。初未至现相。次阿难怪问。后世尊具告。此初也。其彼欲来。预现前相。一变广博。增大行故。二变严净。灭烦恼故。三变金色。显成第一殊胜果故。
　　经。时阿难陀(至)皆现金色。
　　赞曰。阿难怪问。不识此相。问此由谁。
　　经。佛告具寿(至)现此前相。
　　赞曰。世尊具告。
　　经。时无垢称(至)听受妙法。
　　赞曰。下第二段至佛所以陈述。大文有四。初平章欲至。二到已归礼。三世尊指诘。四闻香怪问。初中复二。初无垢平论。后吉祥答可。此初也。佛遣来问理合自辨。况加瞻仰而为闻法。应与大众往佛所耶。
　　经。妙吉祥曰(至)可同行矣。
　　赞曰。此吉祥答可。众生根就。佛悲广运。故云是时可同行矣。
　　经。时无垢称(至)往诣佛所。
　　赞曰。第二到已归礼。有三。初掌持往诣。次到已归礼。后佛命就座。此初也。以神境通。令众不起本座。并座置掌。持诣佛所。
　　经。到已置地(至)俨然而立。
　　赞曰。到已归礼有三。初无垢归礼。次菩萨归初礼。后大众归礼。此初也。以众置地。自礼世尊。绕已却住。俨然而立。顶礼屈五轮以归尊。右绕规六通而现化。七匝灭七随眠。得七觉分。成七清净。而佛得一切智地。得一无相。合掌表冥真境。俨然而立。蒙佛垂喻。
　　经。诸大菩萨(至)俨然而立。
　　赞曰。此菩萨归礼。
　　经。诸大声闻(至)俨然而立。
　　赞曰。此大众归礼。方申须敬。下座而归。闻法将行。故皆俨然而立。
　　经。于是世尊(至)各复本座。
　　赞曰。下佛命就座。初命。后座。此命也。接来有礼。如法慰问。将悟圣道。令各复座。
　　经。时诸大众(至)恭敬而坐。
　　赞曰。禀命不轻。各还本座。表涅槃。所以先坐。坐必卧故。卧极涅槃。
　　经。尔时世尊(至)之所为乎。
　　赞曰。第三世尊指诘为四。一佛问。二彼答。三重征。四彼述。此初文也。无垢大士。住解脱位。由此第一。名最胜智。任运能现。名为自在。妙用无碍。名神力为。
　　经。舍利子言唯然已见。
　　赞曰。二彼答也。
　　经。世尊复问汝起何想。
　　赞曰。三重征。汝于此中。起何相解。
　　经。舍利子言起难思想。
　　赞曰。四彼述有二。初标。后释。此标也。
　　经。我见大士(至)不能述叹。
　　赞曰。下释难思。有二。初说无垢难思。故云我见大士不可思议。后说神力难思。于其作用神力功德。不能以算而数。不能以思而思。惟亦也不能以言而称以心而量。皆是寻伺道故。由此四义。不能陈述而叹扬耳。旧云非意所图非度所测。人非意所图。事非度所测。又度者根也人度下不测上故。
　　经。时阿难陀(至)为是谁香。
　　赞曰。第四闻香怪问。有四。初阿难惊疑难。二鹙子傍通。三问住久如。四叹陈佛事。初中有二。初阿难疑问。后世尊正答。此疑问也。
　　经。佛告之言(至)毛孔所出。
　　赞曰。此世尊答。
　　经。时舍利子(至)然出是香。
　　赞曰。二鹙子傍通。有三。初鹙子答。二阿难问。三鹙子述。此初也。阿难白佛。佛答菩萨毛孔所出。鹙子不问说已亦有遂自陈诚。
　　经。阿难陀曰(至)何缘而有。
　　赞曰。二阿难问。菩萨所出。乍可修成。汝等何缘复能流出。
　　经。舍利子言(至)供诸大众。
　　赞曰。下鹙子述。初述食来所由。后述香馨所由。此初也。
　　经。其闻取有(至)皆出是香。
　　赞曰。此述香馨所由。
　　经。时阿难陀(至)当住久如。
　　赞曰。三问住久如。有四。一问香久近。二答尽食消。三问食消久近。四答食消时分。此初问也。香气住身久近时即。犹如何等。
　　经。无垢称言(至)其香犹住。
　　赞曰。二答尽食消也。香随食质。食有香存。食起香气。食消香灭。
　　经。阿难陀曰(至)当皆消灭。
　　赞曰。三问食消久近。
　　经。无垢称言(至)而不为患。
　　赞曰。四答食消时分。有三。初总答。次别显。后喻成。此初也。食之势分。亦随世食。七日七夜。住已方消。大悲神力。虽久未消。而不为患。不同世食虽经七日势尽消化而有为患。此言七日。且随世食。多分为论。非要定尔。或增或减有不定故。且如声闻利根得果。有六十劫。菩萨发心证无生等。必一大阿僧祇。若得已方消。岂只七日得声闻果。唯经七日证无生等。三生得果。不经七日由此故处。且随世食。多分为论。
　　经。具寿当知(至)然后乃消。
　　赞曰。二别显有三。初显得声闻。后显得菩萨。声闻有三。此从凡得见谛。具寿者。旧云慧命。呼阿难陀为具寿也。世间有情。多爱于命。闻言长寿。谁不生欢。出家之人。多爱智慧闻言智慧。谁不生喜。亦如俗人之爱命也。由此旧经呼为慧命。寿者命也。具足世命。及具出世之智慧命。不可偏彰故。命双呼。通言具寿。已发声闻之心。未入见谛。食已要入。然后乃消。极速三生极迟六十劫。正性离生义如前释。
　　经。未离欲者(至)然后乃消。
　　赞曰。此第二从见谛得离欲。得离欲者。不还果也。
　　经。未解脱者(至)然后乃消。
　　赞曰。此第三从有学得无学。心解脱者俱解脱阿罗汉果。得离诸欲定障解脱涅槃八解脱故。
　　经。诸有大乘(至)然后乃消。
　　赞曰。下显得菩萨。有四。此从凡夫具菩萨性。要发大心。然后消化。义显无性不得此食。不发心故。虽具世间有漏五根。此利出世。故彼不得。义显此食至得部行独觉。然后乃消类声闻故多不逢佛。故不说之。类显声闻具种姓者得食发心然后乃消。此文中略。义类应有。
　　经。已发无上(至)然后乃消。
　　赞曰。二已发心。要得初地。无生初得。在初地故。三从初地要得八地。具足不退。在八地故。四从八地要至补处补处乃在一生系故。亦应一生系得此食已。成佛乃消。然为一生多居知足。此食不至一生之身。故略不说。或义应有。文略无之。
　　经。具寿当知(至)然后乃消。
　　赞曰。三喻成也。初喻。后合。此喻也。
　　经。食此食者(至)然后乃消。
　　赞曰。此合也。食如药王。惑同众毒。准此法喻。唯喻得道断惑根本。不喻种姓创发心等。未断惑故。或复此喻。通喻一切伏断正断。皆名除故。
　　经。阿难陀言(至)作诸佛事。
　　赞曰。下第四以叹陈佛事。有二。初阿难赞叹。后佛陈佛事。此初也。佛以利乐有情之事。故名佛事。
　　经。佛即告言(至)作诸佛事。
　　赞曰。下陈佛事。有三。初印谈佛事。二例说所余。三佛身同异。此初也。如是如是。印成前说。谈其佛事。所致如此。
　　经。尔时佛复(至)作诸佛事。
　　赞曰。下例说所余。有三。初牒无垢佛事。次显所余佛土。后结成胜益。此初也。
　　经。如是于余(至)而作佛事。
　　赞曰。下显所余佛土。余有十四余种。分四。初之十种。别别悟入。次有二种。悟入三性。次有一种。因言悟道。后有一种。因寂证法。名为佛事。此初五种。由观光明。或光所触。众苦皆除。思得智慧灭痴闇故。见菩提树。思觉树生。起四无量。荫群生故。见诸菩萨。发心修行。希同类故。如念地藏。不念释迦之类。见佛相好。发心欣乐。厌生死身。获大果故。由见化人。根器方熟。知佛神用。起愿乐故。
　　经。或有佛土(至)而作佛事。
　　赞曰。此有五种。由见衣服。起惭愧故。出见卧具。欣修四禅。起净命故。由见饮食。思求觉浆解脱之味。欣法食故。由见园林。修习总持无漏法故。由见台观。欣净土等诸妙处故。
　　经。或有佛土(至)而得调伏。
　　赞曰。下有二种悟入三性。为二。初别悟入二性。后一悟入依他。此入所执及知圆成。由观虚空。都无性相。悟入所执生法二我体无亦尔。由此有情调伏断执。悟二性无。达二空理。
　　经。或有佛土(至)而作佛事。
　　赞曰。此入依他。闻言宣说幻等十喻。非有似有。诳惑愚夫。因缘之事。便入依他。
　　经。或有佛土(至)而作佛事。
　　赞曰。此之一种。因言悟道。闻语宣说诸法真性。便知圆成。闻说俗相。便知依他。既知二谛。悟所执无。唯有境相。便知所执。名入三性。诠此三故。
　　经。或有佛土(至)而作佛事。
　　赞曰。此后一种。因寂悟法。由见佛土寂然漠然。无言恶。无说善。无所诃责。亦无赞叹。无所思惟。无推求诸法。亦无分别戏论诸法。无表彰。无指示。悟法性相本性寂漠。体离言路。过寻思境。或前因言。悟世俗谛。今因寂寞。悟胜义谛。
　　经。如是当知(至)亦无数量。
　　赞曰。下结成胜益。有四。初显佛事众多。二显动止皆益。三明众多所以。四劝示道理。此初也。以世界无量。佛土无边。佛既无边。利事无数。
　　经。以要言之(至)皆名佛事。
　　赞曰。此显动止皆益。行住坐卧名威仪。或去或住名进止。缘领诸境名受用。凡所起作名施为。不获广说。且要言者。如是等类。一切皆令所化调伏调生长善伏制断恶。是故一切皆名佛事。如问阿难当天雨不。知而问者。欲令余人审谛事故。佛知尚问。况于我等。故皆佛事。
　　经。又诸世间(至)而作佛事。
　　赞曰。此明众多所以。八万四千法门者。贤劫经云。时有菩萨。名曰喜王。宴坐思惟。过七日已。来谓佛所。自言世尊。行何三昧。速证法门。佛告喜王。有三昧名了诸法本际。菩萨行已。速入八万四千法门。如从最胜光曜。乃至最后分布佛体。有三百五十。于此一一。皆行六波罗蜜。成二千一百。如彼经中一一别说彼六度相。此复一一。对治贪嗔愚痴各增及三等分。此之四种。有情心行。成八千四百。如是一一。复各对治四大种中及六无义所生过失。如是合成八万四千。六无义者。即六境也。不生义利。故名无利。由众生机有八万四千。所起之病亦八万四千。所治之病既八万四千。能对治行亦八万四千。行既八万四千。能诠法门亦八万四千。众生既为四魔所娆。八万四千烦恼所娆。如来即以对治彼法。施作佛事。佛事者。本治惑病。应物机故。
　　经。汝今当知(至)一切佛法。
　　赞曰。四劝示道理。有四。初牒示悟入。二劝除顺违。三令生信乐。四释成前义。此初也。能知上法。名为悟入一切佛法。悟知佛法。本利生故。能诠所诠。能治所治。能生所生。不过如前所说法故。
　　经。若诸菩萨(至)不生忧恚。
　　赞曰。二劝除顺违。见净土之顺已。勿生欢喜而起贪著。见秽土之违已。勿生忧恼而起嗔恚。净之与秽。俱利乐故。
　　经。于诸佛所(至)叹未会有。
　　赞曰。三令生信乐也勿起下劣。当生上品信乐欲等。
　　经。诸佛世尊(至)差别佛土。
　　赞曰。释成前义。十方诸佛。功德皆同。由得真如平等性故。又初地上得三平等。一佛。二菩萨。三一切有情。佛身功德均。菩萨二行均。众生大悲均。空无实我均故。又得十种平等性故。一证得诸法增上喜爱。二违离异相非相。三领受一切缘起。四弘济大慈。五无待大悲。六随诸众生所乐示现。七一切有情敬受所说。八世间寂静皆同一味。九世间苦乐皆同一味。十修殖无量功德究竟。由证真如及三十平等。故佛功德一切平等。勿生忧喜贪嗔违顺。但为众生。现土净秽。非法不平土有好恶。本同末异故。
　　经。汝今当知(至)都无差别。
　　赞曰。自下第三佛身同异。国土同异。便说身故。大文有二。初举喻显同异所由。后广法说平等之相。初中有二。初喻。后法。此喻也。虽所依地胜劣不同。金银净秽。相有异故。而上虚空。都无差别。
　　经。如是当知(至)都无差别。
　　赞曰。应物现身。种种不同。合前所依地有胜劣。无碍智慧。究竟无尽。圆满无缺。都无差别。合上虚空无尽亦无缺。福慧似彼。故以为喻。他受用身及变化身。为物现故。有种种异。自受用身。一切平等。由证真如等法身故。
　　经。汝今当知(至)悉皆平等。
　　赞曰。下广法说平等之相。文有其四。初佛德平等。二名号平等。三赞叹深达。四阿难谦退。初复有二。初标。后显。此标也。
　　经。所谓最上(至)不其佛法。
　　赞曰。下显平等。最上者第一故。周圆者遍十方。无极者后无尽。此三句通下诸别句。一一皆通下诸句故。下别句中。初别明内德。次别明外德。后双显二德。此初有九。一形量色。二威光。三相好。四族性。五尊贵。六清净五蕴。七诸力。八无畏。九不共佛法。此九皆最上周圆无极故。初五身等。后四德等。
　　经。大慈大悲(至)威仪所行。
　　赞曰。此别明外德。有七。一大慈。二大悲。三大喜。四大舍。五利益。六安乐。七威仪所行。四无量者。凡圣三乘。通有漏无漏。通假实想。唯观欲色。不通无色。此言大者。唯圣非凡。唯大非小。唯无漏非有漏。唯实相观非假想。通缘三界。唯佛所起。境大。行大。利乐大故。别标大名。利益摄善。安乐离恶。利益离苦。安乐与乐。如是等门。有十义别。如唯识疏。威仪者。行住坐卧利益方便。所行者。佛所行处。谓游化境。
　　经。正行寿量(至)悉皆平等。
　　赞曰。下双显二德。有六。一正。行三业也。二寿量。随众生略无尽期故。三说法。四度脱。令离苦。五成就。令得离果。上明内身。六明净土。如是一切悉皆平等。由谓往因。时分遇缘。精勤意乐。证真法性。三十平等。皆平等故。今得果时。内外二法。内身外土。一切无别。
　　经。以诸如来(至)名为佛陀。
　　赞曰。二名号平等也。以诸佛法最上周圆究竟无尽。无尽即无极。三义等故。其名亦同。一同名。三藐三佛陀。谓正等觉。初三者正也。藐者等也。又三正也。佛陀觉者也。应云正觉者。等觉者正觉者。合名正等觉者。初正觉者。异凡夫。凡夫耶觉故。次等觉者。异二乘。二乘唯知生空无我。偏觉法故。后正觉者。简异菩萨。菩萨虽正觉等觉。未正圆满觉诸法故。两正名同。合名正等觉。二同名达他揭多。此云如来。涅槃经云。如过去诸佛所行妙行三十七品十一空等。来至涅槃。故名如来。如他修行。如他证理。来证涅槃。故名如来。佛陀觉者。具一切智一切种智。能自开觉。亦能开觉一切有情。如睡梦觉。如莲花开。自觉觉他觉行圆满。故名佛陀。佛有十号。但举三者。正等觉智德也。觉诸法故。如来断德也。断诸烦恼。显真理断。故名断德。佛陀恩德也。觉悟他故。又三最胜。所以偏彰。
　　经。汝今当知(至)亦不能尽。
　　赞曰。三赞叹深远。有四。初略总显说法难穷。次设指陈听闻难尽。三显诸佛万能了说。四总结成德辨难思。此初也。
　　经。假使三千(至)亦不能尽。
　　赞曰。此设指陈听闻难尽。念者明记。总持者闻文义持。多闻者广闻三藏。久积闻故。
　　经。此正等觉(至)唯除诸佛。
　　赞曰。此显诸佛方能了说。除佛非余所能究竟说了三义。宣扬者言说也。决择者慧了也。
　　经。如是当知(至)不可思议。
　　赞曰。此总结成德辨难思。功德既无量。妙辨亦难思。菩提无量。故能决择。妙辨难思。故能宣说。
　　经。说是语已(至)多闻第一。
　　赞曰。四阿难谦退。初后佛止。此初也。于此三义。久听不知。昔号多闻。今成少识。故今谦退。不敢福第一。
　　经。佛便告曰(至)非于菩萨。
　　赞曰。佛止有三。初会昔名多闻第一。次总止之不应高测。后校量胜劣。此初也。
　　经。汝今且止(至)无能测者。
　　赞曰。此总止之不应高测。结喻显成不听高测。文可知也。
　　经。汝等声闻(至)亦不能及。
　　赞曰。此量胜劣。汝勿辄思菩萨所有一切境界。下测上位。根地人度悉有异故。其无垢称。于一食前。请座设食屏室纳宾。如上所陈。所现神力。二乘乃于百千劫作所不能及。解脱菩萨。既非余境。不可校量。神通境故。
　　经。时彼上方(至)舍离是心。
　　赞曰。下品第三段菩萨赞请以归还。有三。初赞悔请法。次佛为广说。后欢喜供养赞德而还。初中有二。初赞悔。后请法。初中复二。初标。后释。此初也。本在香城。见秽下想。今闻妙理。生悔愧后。本谓释迦身卑土秽。生下劣想。谓下劣于妙香佛界。何知今者佛身内德。及实净土。本来平等。为有情现。身土不同。故悔前心。而生后悔。
　　经。所以者何(至)示现佛土。
　　赞曰。此释前标所悔愧事。佛境难思。为有情故。我时不测。故有悔心。如如有情者。有情意乐非唯一故。如是如是者。佛利乐事亦非一故。随彼有情种种所乐。佛乃为现种种身土。我先不知。故生下劣。今知是已。故生悔愧。
　　经。唯然世尊(至)常念如来。
　　赞曰。此请法也。睹物思人。在俗常意。况闻妙法。不念如来。
　　经。说是语已(至)当勤修学。
　　赞曰。下佛为广说有二。初总也。后别。此总也。解脱法者。即无为理。无漏诸法。离诸烦恼。名为解脱。门者教也。教能显义。名之为门。
　　经。云何名为有尽无尽。
　　赞曰。下别有三。初释二义令不尽不住。次广说二不尽不住。后结成二不尽不住劝勤修学。初复有三。初问。次显。后劝令不尽不住。此初也。
　　经。言有尽者(至)无生灭法。
　　赞曰。此释二相。尽有二义。一刹那尽灭。二后终尽灭。有为有尽。无为无之。
　　经。菩萨不应(至)住于无为。
　　赞曰。此劝彼令不尽有为不住无为。令不尽有。灭尽有为而更不起。以诸菩萨常修有为行。故名不应尽其有为。不究竟住无为涅槃。常生死化众生故。此显不尽涅槃之道。或离二边。显中道义。
　　经。云何菩萨不尽有为。
　　赞曰。下广说二不尽不住。有三。初别明不尽有为。次别明不住无为。后二相对双辨二种。初中复三。初问。次答。后结。此问也。
　　经。谓诸菩萨(至)不舍大悲。
　　赞曰。次答有二。初明不尽之意。后明不尽之相。此初也。何故不尽灭有为。而更起作。以诸菩萨不弃慈悲。常于生死。化众生故。不弃慈悲。通下诸句。由不弃二。故有下事。
　　经。曾所生起(至)而不暂忘。
　　赞曰。下明不尽之相。今有五十五句。旧经但有五十句。此初句也。于得一切智之心增上意乐。宝重勿忘。此等诸位。不应别配。但可总释。或此诸行。皆唯十地。不弃慈悲。皆言大故。增上意乐。名曾生故。若在地前。其增上意。正在其位。不名曾故。由此故知唯说十地。
　　经。成就有情(至)终无厌足。
　　赞曰。此有四句。一利生无倦。二不弃摄事。三护持正法。四于善无厌。
　　经。常乐安立(至)而无怖畏。
　　赞曰。此有五句。一凡所修善常修回向。二求法无懈。三演法不卷。卷谓卷缩。一向施故。不卷缩惜。四胆供诸佛。五生死不畏。上已十句。
　　经。虽遇兴衰(至)能不耽染。
　　赞曰。此有五句。一八风不动。兴衰不欣戚。二不轻末学。后可过己故。三己学敬爱。四于烦恼所杂一切有漏。能如理思。不随增长。五于涅槃乐。能不耽染。
　　经。于己乐事(至)生善友想。
　　赞曰。此有五句。一己乐不著。二他乐不嫉。三不味诸禅。四虽淤三界五起四生。而行化导。如游宫苑。甚生欢喜。不为厌离。五见求来者。生善友想。成我菩提之大业故。二十句已。
　　经。舍诸所有(至)不令究竟。
　　赞曰。此有五句。一好舍无吝。二于智回向。三救护犯禁。四速满诸度。重如父母。五于三十七品。如世翼从。助成圣道。不同二乘。修令究竟。
　　经。于诸善法(至)无碍大施。
　　赞曰。此有五句。一常勤修善。二乐严佛土。三欣赞佛土。四速成佛土。旧经此三合而为一。明佛土故。五为满相好。修无碍施。三十句也。
　　经。为身语心(至)忿恨烦恼。
　　赞曰。此有二句。一持戒严三业。二堪忍固身心。旧云意而有勇。
　　经。为令所修(至)般若刀杖。
　　赞曰。此有三句。一流转满所修。旧云生死无数劫。文少意异。将新解之。然此句居前。前句居后。二听法坚自心。三修慧害烦恼。般若如刀杖。御害烦恼诸怨贼故。上六六度。
　　经。为欲荷(至)善巧化智。
　　赞曰。此有三句。一遍知三科荷有情智慧故。能度有情。知唯有法可能化度。故名荷担。二精进降魔。魔谓四魔。此四即军。或军有十。如龙树说。欲为汝初军。忧愁为第二。饥渴第三军。渴爱为第四。睡眠第五军。怖畏为第六。疑悔第七军。嗔恚为第八。利养虚称九。自高蔑人十。如是等军众。厌没出家人。我以禅智力。破汝等诸军。得成于佛道度脱一切人。三离慢求于巧化道智。为护正法。不自贡高。善求利他之智。于佛正法。能为护持旧云常求无念实相智慧。无所思念无漏正智。名为无念。非无心念。
　　经。为诸世间(至)一切世界。
　　赞曰。此有二句。一常有小欲不多求。知足不更求。修行八大人觉等故。欲令世间爱重自身受我化故。若性多求。得已更求。世便不重。不受自化。二虽顺世间。世法不染。四十句已。
　　经。于诸威仪(至)正念总持。
　　赞曰。此有三句。一示现杀等。一切所作而守威仪。二发通起慧。利乐有情。三持所闻法。为起慧念。
　　经。发生诸根(至)常无权滞。
　　赞曰。此有二句。一发生诸根胜劣妙智。为断疑惑。应根说故。二证无碍辨。演法无拥。
　　经。为受人天(至)四无量智。
　　赞曰。此有二句。一修十善。为受喜乐。二修四无量。开梵天路。生梵天者。修四无量。无量乃是梵天因路。令修无量。名开彼路。不必生于梵天处故。
　　经。为得诸佛(至)心无深滞。
　　赞曰。此有三句。一为得佛声。劝他说法。随喜他善。赞言善哉。二为得佛威仪。修静三业。三为所修胜。于法无染。五十句已。
　　经。为善调御(至)劝众生学。
　　赞曰。此有一句。劝学大乘调御菩萨。
　　经。为不失坏(至)种种大愿。
　　赞曰。此有二句。一恒不放逸。功德不失。二常修妙愿。善根增进。愿所策故。
　　经。为欲庄严(至)善巧方便。
　　赞曰。此有二句。一修善根庄严佛土。二修善巧所修无尽。回向佛智。故善无穷。不尔所修受果尽故。此五句已。旧经中。前佛土阙二。及阙此后三。故唯五十句。
　　经。诸善男子(至)不尽有为。
　　赞曰。此第三结。
　　经。云何菩萨不住无为。
　　赞曰。下第二解不住无为。有三。初问。次答。后结。此问也。
　　经。谓诸菩萨(至)不乐作证。
　　赞曰。下答有二十一句。旧有十九句。亦通所修。不须别配凡圣位次。此有三句。行者缘觉。证者冥会。虽流此三。智不毕竟。专冥会三。不同二乘住彼三中。此中三境。皆取无为。不是毕竟证于无为。名为不住。
　　经。虽行无作(至)故意受生。
　　赞曰。此有三句。作谓造作。因缘和合之所作故。体即有为。虽行无为无作之法。不乐作证。虽观有为后终灭尽无常。于善不厌。虽观苦理。故意受生。利乐一切。大乘无常苦空无我理。如前声闻品中已说。
　　经。虽乐观察(至)厌患身心。
　　赞曰。此有四句。观自身无我。不厌身故。不入涅槃。观他无有情。化他无倦。虽观涅槃。而不毕竟永入寂灭。化众生故。虽观真如远离苦身。而得安乐。不厌身心。愿安乐。不厌身心。愿尽生死。度有情故。
　　经。虽乐观察(至)利众生事。
　　赞曰。此有二句。阿赖那者。虽具三藏。今取能执藏。无阿赖耶。是无能执藏义。虽无能执藏体。亦有能藏之法。即请白法藏大乘教也。经十德中。第八清净。第九鲜白。清净者。自性解脱故。其所说法。一刹那中亦无过失离三毒根。离诸系缚。故性解脱。非有三毒而起说故。鲜白者。相续解脱故。非唯一念无其过失。相续说之亦离诸过。又前清净法体离过。此中鲜白。能令学者身亦鲜白。虽观生死永尽。无能执藏之体。不弃清白之教。以化众生。虽观无生之理。常行荷负利众生事。
　　经。虽观无漏(至)不舍大悲。
　　赞曰。此有三句。虽观无漏无为。还顺有漏流转。行者运动起作之义。无行即无为。虽观无行。常行利乐。虽观内外无我之理。不舍大悲。拔有情苦。
　　经。虽观无生(至)所修智慧。
　　赞曰。此有三句。虽因同二乘观无生理。不随二乘之正位。虽观空寂。而不空寂所修福德。虽观远离。不远智慧。
　　经。虽观诸法(至)安立佛种。
　　赞曰。此有三句。虽观有为无实之理。真如法性。常安住圆满。思惟无惙。虽观诸法无主真如。求自然智。精勤匪懈。有标帜者。诸有为也。如王以旗而为标帜。且诸有为。有能相所相。以能相四相为能标帜。一切所相诸有为法为所标帜。无为无此。名无标帜。虽观此无为。而于了义教中。听闻正法。安立佛种。以上诸句所言观者。皆观无为。所言而者皆是不住。
　　经。诸善男子(至)不住无为。
　　赞曰。第三结也。
　　经。又善男子(至)不尽有为。
　　赞曰。下第三段。以二相对双辨二种。有十六对。旧经有四对。此有二对。修者为福。受胜生死。不住无为。修智资粮。拔众生苦。求大菩提。故不尽有为。若住无为。尽于有为。便成二乘。永入寂灭。自利非他。是下文意。一切当知。若不住无为。不尽有为。不同二乘永入寂灭。能成二利。与乐无缺。不住无为。大悲利物。不尽有为。
　　经。利益安乐(至)不尽有为。
　　赞曰。此有二对。利生无替。不住无为。圆成佛法。不尽有为。成满佛身。不住无为。得无畏等。不尽有为。
　　经。方便善巧(至)不尽有为。
　　赞曰。此有二对。善巧化生。不住无为。妙智常观。不尽有为。修报化等佛土圆满。不住无为。佛之报身常住无尽。不尽有为。
　　经。常作饶益(至)不尽有为。
　　赞曰。此有二对。常益有情。不住无为。受法无废。不尽有为。善根无尽。不住无为。善根不坏。不尽有为。由善根力。持身功德。皆不断坏。不尽有为。
　　经。为欲成满(至)不尽有为。
　　赞曰。此有二对。成愿利生。不住无为。不希永入于毕竟灭。不尽有为。圆意善净进行利他。不住无为。上意神净自利无尽。不尽有为。
　　经。恒常游戏(至)不尽有为。
　　赞曰。此有二对。五通利物。不住无为。善圆佛智。善满六通。究竟无尽。不尽有为。诸度自利圆满。不住无为。本思利他未满。不尽有为。
　　经。集法财宝(至)不尽有为。
　　赞曰。此有二对。法财无厌。不住无为。不乐二乘少法。唯示大乘广法。不尽有为。誓愿无退。恒度有情。不住无为。誓愿圆满。无休息故。不尽有为。
　　经。积集一切(至)不尽有为。
　　赞曰。此有二对。集妙法药不息。不住无为。随病授药无休。不尽有为。知众生病能外用故。不住无为。能息众病永不休息。不尽有为。
　　经。诸善男子(至)精勤修学。
　　赞曰。此结成二不尽不住。
　　经。尔时一切(至)身心踊跃。
　　赞曰。自下第三欢喜供养赞德而还。有三。初闻法欢喜。次花香供养。后赞礼而还。此初也。闻法开发曾未悟者。劝励已悟诸菩萨心。故大欢喜。身心踊跃。
　　经。以无量种(至)深没于膝。
　　赞曰。此花香供养。有二。初供养三尊。后散遍世界。如文可知。有法之处。如佛塔庙。理须供养。况表佛土本所唯净。亦表有情灭烦恼恶。故覆于地。足可修行法性等益。故深没膝。
　　经。时诸菩萨(至)便往彼国。
　　赞曰。此赞礼而还。身业归故顶礼。语业归故称赞。利益既周。故须还国。

　　说无垢称经赞卷第六(本)


　　说无垢称经赞卷第六(末)


　　观如来品

　　合十一品。正陈本宗分中。分三。初九品明菩萨境。次上一品明菩萨行。此之一品。明菩萨果。修行当必成大果故。如来之名。已如前释。观者察。智见照察。名之为观。恐修妙行者执有实如来。不解正观二身差别。今教正观。求证作佛。因无垢之来意。陈如来之妙体。此品广明。名观如来品。
　　经。尔时世尊(至)观如来乎。
　　赞曰。佛身有二。一实。二权。由此二种。品段有二。初如来发问。明观法身如来。或兼自受用身。证会一切智智下。明自受用身。俱实身故。后鹙子发问。因见无动佛事。明观他受用身。兼显释迦居杂秽土是化身佛。俱权身故。下鹙子叹无垢称言。乃能舍彼清净佛土。而来乐此多杂秽土。故知无动是他受用。释迦为化身。诸佛之身。不过实权。此观如来。一切皆具。但以释迦权化随事因鉴。法报二身。理幽颇晓。寄此发问。明观如来。非唯观释迦之化身也。佛地论云。佛身有二。一法身。二生身。真如法身及自受用身。俱名法身。实功德法所集成故。他受用佛及化身佛。俱名生身。非实德故。由此科文。准彼为二。初文有二。初问。后答。此初也。牒先来意。为观如来。汝于如来云何观耶。为观权相。为观实身。
　　经。无垢称言(至)如是而观。
　　赞曰。下答有三。初总标。次别释。后结正。此初也。空理义云。释迦之身。权形世俗。有相可见。真佛之体。诸法性空。无形无相。都不可见。今观真佛。故言我观都无见也。般若经云。若以色见我。以音声寻我。彼生履耶路。不能当见我。故观如来。都无所见。应理义云。法身真理。无相无形。自受用身虽是五蕴。微细殊妙。十地菩萨。尚不能知。况余下位。体充法界。亦不可以色心形相而可取之。亦都无见。故此总答如是而观。旧云。如自观身实相。观佛亦然。实相即真如。与新稍别。唯得作法身一解。
　　经。何以故(至)现在不住。
　　赞曰。下别释也。空理义云。下观真身有二。初略释。后广释。此略释也。依俗化形。从于过去前际修来。往于未来后际化导。现在出世。住教众生。可有所见。真谛无形。性本空故。都无三世来往现住。如何可见。故观如来。都无所见。般若又云。彼如来妙体即导师法身。彼体不可见。彼识不能识。应理义云。下释有二。初至萧然解脱。明观法身。后证会已下明观自受用身。初中有二。初略。后广。此略也。何故观法身都无所见。非三世故。三世摄者可有见故。
　　经。所以何者(至)其性非识。
　　赞曰。空理义云。下广释。观真身。永离一切世俗众相。虽有种种文句不同。意论真身离众相也。杂蕴性空。然非一向。故观蕴外。真性非识。应理义云。下广法身。文合有六。一离五蕴相。二异三有身。三顺出世道。四遣法非法。五同真超俗。六离系解脱。此初文也。五蕴真如。是佛法身。故观蕴如非即五蕴。故般若云。以色见我。音声求我。是行邪道。不能见如来。加来妙体。即法身佛。体不可见。识不能知。然涅槃等云。舍无常色。获得常色。受想行识。亦复如是者。是报身佛。故不相违。旧经云。不观色。不观色如。不观色性者。依空理义云。声谓有相。如谓空相。性谓因缘。色属因缘。都无自性。依应理义云。声谓依他。如谓圆成。性谓所执。此三依诠。法身废诠。故皆不观。虽作此解。违新翻文。义可同也。
　　经。不住四界(至)远离三垢。
　　赞曰。二异三有身。有六。一不住四界地水火风。非四成故。二同虚空界。无所挂碍。唯以虚空为譬喻故。三非内六处。起性自常故。旧曰。六入无积。非积六尘为自性故。四趣世六根路。正智所证故。五不杂三界。纯无漏故。六远离三垢。远贪嗔痴。垢为自体故。
　　经。顺三解脱(至)无障碍障。
　　赞曰。三顺出世道。有三。一顺三解脱。三解脱体。谓空无相无愿。法身乃是妙智之境。顺能缘之正智也。二随明者。宿命天眼漏尽三智。断三际愚。照洞三世。故名三明。至者到也。到三明者。谓菩提智佛之法身。随顺能到之三明也。此真如体。非是无漏慧明。而称为明。慧真性故释明义。非能到而称到。体是所到。能到性故释至义。三至一切法无障碍际。此真如性。到一切法。或智障品。无障无碍。极边际故。
　　经。实际非际(至)其性俱离。
　　赞曰。四遣法非法。有四十七句。旧有二十九句。此有三句此中诸句。一向遮执。但是言说。但是分别。一切皆非法身本性。言说分别不称理故。今为遮此。故言非也。且如初句。虽是实际。非是名言及分别际。二真如亦尔。非定真如。故常无所住。亦非能缘智。故不相应。时等依等处等事等名相应故。亦俱离真如境与智也。
　　经。非因所生(至)非异能初。
　　赞曰。此有六句。一非因缘起。二非有无相。三非自他相。四非一异。五非所相。六非能相。因亲唯因缘。缘疏余三缘。所相者所表。能相者能表。此二皆有即离同异。一切皆非。旧云。不一相空。不异相有也。不自相自相。不他相共相。非无相遣相也。非取相取相也。
　　经。非此岸(至)无住无去。
　　赞曰。此有九句。三去及来。合为一故。此岸谓生死。彼岸谓涅槃。中流谓烦恼。非俱者。非亦内外。非不俱者。非非内非非外也。旧云。而化众生观于寂灭而不永灭云而非众生观应寂灭。非永灭也。非是法身而能化也。不此彼体也。不以此彼者。不以此彼而可显示。不可世智知。不可以分别心识。
　　经。无名无相(至)无少义可说。
　　赞曰。此有七句。名谓能诠。相谓所诠。不住色蕴有分身中。亦不离此。无少体可以指示。无少义理可为他说。
　　经。无施无悭(至)无慧无愚。
　　赞曰。此有六句。六度六蔽各各对故。
　　经。无谛无妄(至)非所取。
　　赞曰。此有八句。谛实妄虚也。一切语言施为造作。普皆断惑。
　　经。非相(至)平等平等。
　　赞曰。此有六句。非相状。非不相状。非为作。非不为作。体无算数。离诸算数。体无障碍。前后相似平等。前如后前平等。后如前后平等。
　　经。同真实际(至)无觉不知。
　　赞曰。五同真超俗。初二句同真。下七句超俗。实际者。无分别智。无到所缘。法身同彼。法界者。诸功德法性。法身等彼义等体故。此二句同真。能称者能说。所称者所说。诸称性者能所说性。量谓筹量。三义亦尔。
　　经。离诸系缚萧然解脱。
　　赞曰。六离系解脱。不为物物。名法身也。
　　经。证会一切(至)周遍一切。
　　赞曰。下观自受用身。合有十七句。初四句。明报身体。后十三句。离法执著。此初也。能缘正智。能证会此。而成一切智及一切种智。心境两冥。理与神会。故言平等。获得有情无二本性。本性真如无差别故。或此悲智。等缘有情无有二故。逮者及到。到一切法无差别性。即此心智佛之菩提自受用身。周遍一切。无所不在。等真如故。旧云等诸智。得一切智智诸佛皆等。同众生者。观诸众生无二。真性同故。
　　经。无罪无倦(至)无起无尽。
　　赞曰。下有十三句。离诸执著。此有七句。罪谓苦果可毁厌故。愆谓业惑甚过失故。浊谓三业依止外道颠倒见生。圣教对治不信混浊之所摄故。秽谓三业能污相续。依此发生如是障业。又损灭见所摄增恶清净所立法义名秽。萨迦耶见所摄障真无我见义名浊。一切无碍。亦无执著。离三分别及七分别八分别等。无物之所作。无物之所生。此遮自然等作之与生。亦遮有实诸法作生。亦无虚实及实起尽。或复无趣生起。亦无诸起尽。
　　经。无曾无当(至)所不能说。
　　赞曰。此有六句。无实过未。故无曾当。无五怖。无漏染。八风不动。故无忧喜。已到究竟。故无欣厌。二三七等。分别不缘。唯智能证。言不可说。无言能证。性是依他。亦离诸著。
　　经。世尊如来(至)名为邪观。
　　赞曰。此结正。此观法报二种真身。名为正观。权为真及邪观故。
　　经。尔时舍利子(至)堪忍世界。
　　赞曰。下第二段鹙子发问。因见无动佛。修观他受用身。兼显释迦居杂秽土。是化身佛。俱权身中有四。初鹙子发问。二如来广答。三欣见妙喜。四鹙子赞扬。此初问也。不但鹙子未识来由。亦寄此征。以彰他报。天女既言本性。问往不问所从。净名既为物生。问来而不问往。
　　经。世尊告曰汝应问彼。
　　赞曰。下如来广答。有三。初推答以显理。后自答以彰事。旧云。问维摩诘。无问佛文。下佛自陈。又无问处。极成乖角。初中有二。初推问。后问彼。此初也。鹙子问事从何处来。故佛自陈事迹而答。因今访问。得悟深理。故推问也。
　　经。时舍利子(至)来生此土。
　　赞曰。下问彼有八。一正问。二返诘。三正答。四责征。五正答。六引问。七印可。八陈正。此初也。
　　经。无垢称言(至)可没生乎。
　　赞曰。二返诘也。若应遍知。灭应作证。举有漏无漏之异。正证理时。而为问也。
　　经。舍利子言(至)可没生也。
　　赞曰。三正答也。正证入理。无少没生。
　　经。无垢称言(至)来生此土。
　　赞曰。四责征有二。一责先征。二更征责。此初也。
　　经。又舍利子(至)而来生此。
　　赞曰。更征责也。上以理穷理无没生。下以事诘事无没生。
　　经。舍利子言(至)有没生也。
　　赞曰。五正答也。化既非真。故无生没。
　　经。无垢称言(至)如幻化耶。
　　赞曰。六引问。引教为问。以征义宗。
　　经。舍利子言如是如是。
　　赞曰。七印可也。
　　经。无垢称言(至)来生此土。
　　赞曰。八陈正。前以理等已无没生。今以事齐何须发问。有二。初直例。后显示。此初也。
　　经。又舍利子(至)诸行续相。
　　赞曰。下显示有二。初别解没生之相。后正释之。今言。没者有为诸行死断灭相。生生者诸行相续之相。体非常断。似彼二相。故名没生。
　　经。菩萨虽没(至)恶法行相。
　　赞曰。此正释之。虽示有没。不断善行。无断相也。虽示有生。不续恶行。无常相也。此没生无断常相。
　　经。尔时世尊(至)来生此界。
　　赞曰。下自答以彰事。有三。初佛指告。次鹙子赞扬。后无垢问答。此初也。东方世界。名曰妙喜。种种庄严见生喜故。佛号阿閦。此云无动。八风不扰。四魔不侵。常安不变。故云无动。为度众生。此从彼生。
　　经。舍利子言(至)多杂秽处。
　　赞曰。此鹙子赞扬。彼他报土。故言清净。此变化土。故言杂秽。
　　经。无垢称曰(至)乐相杂住。
　　赞曰。下无垢称问答。有五。此无垢问。
　　经。舍利子言(至)众冥都息。
　　赞曰。二鹙子答。明生暗灭。故不乐杂。意显菩萨实不乐与恶生同住。
　　经。无垢称言(至)行瞻部州。
　　赞曰。三无垢问。为释疑云。若不乐杂。何故菩萨来生此耶。故为此问。
　　经。舍利子言(至)作照明故。
　　赞曰。四鹙子答。
　　经。无垢称曰(至)烦恼暗耳。
　　赞曰。五无垢称释。文显义易。故不重解。
　　经。尔时大众(至)声闻等众。
　　赞曰。下第三段欣见妙喜。有七。一众咸希见。二佛命现之。三无垢思惟。四正起神力。五世尊问劝。六人天获益。七事毕还处。此初有三。一希见土。二希见法主。三希见徒众。如文可知。
　　经。佛知众会(至)令所愿满。
　　赞曰。二佛命现。何故如来不现令见。命无垢现。欲显居士助佛化者。尚示神通。况如来耶。又彼本土。令其自现。何假佛耶。又何简自他。宜现便得。又欲显菩萨皆生净土。必有他受用身。知释迦身为他权化。故令彼现。理亦无违。
　　经。时无垢称(至)男女大小。
　　赞曰。三无垢思惟。有三。一思移世间器有情界。二思移出世佛利乐事。三思移大千示诸大众。此初文也。王都已前妙喜器界。菩萨声闻男女大小彼有情界。
　　经。乃至广说(至)海会大众。
　　赞曰。二思移出世佛利乐事。有二。一思移佛及大众。二思移于佛事。此初有三。一移如来。二移觉树。三移海众。众会无边。犹如海故。
　　经。诸宝莲华(至)作佛事者。
　　赞曰。下思移佛事。有二。一移华。二移阶。此移华也。十方佛国。欲作佛事。先以莲华。或寄或散。如说般若。随其近远。十方世界。皆寄莲华。与释迦佛。而作佛事。法华化佛。寄华亦尔。彼净土中。有此莲华。故今移取。
　　经。三道宝阶(至)宝阶而上。
　　赞曰。二移阶道。释迦宝阶。天帝使作。无动宝阶。从地涌出。释迦腾空。往于助利。三月坐夏。为报母恩。未忧将归。天帝使大力鬼神。为佛而作宝阶。中道黄金。左道马恼。右道水精。故名三道。彼土宝阶。为令人天往来有为。故从地踊。亦不相违。天下人间。为见佛闻法。人上天处。为观天帝宫城园苑。故须宝阶。十方佛事。各不同故。彼虽净土。亦现有彼轮围山等。如极乐佛。亦有王城父母妻子魔王调达种种等故。
　　经。如是清净(至)示诸大众。
　　赞曰。三思移大千示诸大众。下从水际。不取金风。留所依故。至色究竟。不取无色。无形器故。西方取华。以绳之贯。为仿严饰。持彼置手。相亦类之。
　　经。其无垢称(至)入此界中。
　　赞曰。四正起佛力。有四。初正起神通。二有缘惊问。三无缘不违。四彼此无违。此初也。
　　经。彼土声闻(至)救护我等。
　　赞曰。二有缘惊问。有二。初问。后答。此问也。得天眼者。方睹界移。故言善逝救我护我。
　　经。时无动佛(至)非我所能。
　　赞曰。是波佛答。显此菩萨有大威神。方便推言非我所能。岂佛不能起此神力。由此经言为化众生方便告也。
　　经。彼土初学(至)不知不见。
　　赞曰。三无缘不违。有二。初明不知。后明惊问。此初也。报净土内。理无人天二初等众。今诸菩萨。如来化作。故现不知。亦无过失。或净土者。通有报化净土。净土中。有人天众江海等器。何所相违。
　　经。闻是语已(至)当何所往。
　　赞曰。此明惊问。闻诸有缘菩萨发问无动垂告。闻此语已。为方惊问。佛既先告。后皆审知。故此无答。
　　经。妙喜国土(至)与本无异。
　　赞曰。四彼此无违。彼净土相。不随此减。亦不增长。此亦不由他咸迫迮。二界相杂。见与本同。
　　经。尔时世尊(至)声闻等耶。
　　赞曰。五世尊问劝。有四。一佛问。二众答。三无垢施华。四如来重劝。此初也。
　　经。一切咸言世尊已见。
　　赞曰。二众答也。
　　经。时无垢称(至)菩萨等。
　　赞曰。三无垢施华。神力化作种种华香。自作教他。令众供养。彼菩萨等。显大慈悲劝众行故。此明无垢劝修。下明如来劝修。
　　经。于是世尊(至)诸菩萨行。
　　赞曰。四如来重劝。欲外成净土。内身为菩萨。应学彼佛本菩萨行。即诸经言。度脱诸众生。即生不动国。等一切胜行。
　　经。其无垢称(至)所居佛土。
　　赞曰。六人天获益。初人天发愿。后佛记当生。如文可解。
　　经。时无垢称(至)两众皆相见。
　　赞曰。七事毕还处。分离之时。彼此皆见。
　　经。尔时世尊(至)菩萨等不。
　　赞曰。下第四段鹙子赞扬。有二。初佛问彼。后彼答赞。此初也。知其已见而更间者。欲发其词。令声闻等同愿赞故。
　　经。舍利子言(至)世尊已见。
　　赞曰。答赞有四。一答。二愿。三欣。四赞。此答也。
　　经。愿诸有情(至)如无垢称。
　　赞曰。二愿有三。一愿诸众生皆居净土。二愿成福慧似无动佛。三愿获神通如无垢称。如文可知。
　　经。世尊我等(至)如是大士。
　　赞曰。三欣也。欣庆自已得植良缘。学彼勤修菩萨行故。
　　经。其诸有情(至)精进修行。
　　赞曰。四赞有十。一三慧俱能益。但闻此教。犹名大益。尚能毕竟永拔生死。何况六德。一信解。二受持。三读。四诵。五说。六修。中边论云。谓书写。供养。施他。听。披读。受持。正开演。讽诵。及思。修行。十法行者。获福聚无量胜故。无尽故。由摄他不息。此总标中信解。即是思惟所摄。下文有二。供养书写。并前为九。下随喜者。或是施他十行皆足。
　　经。若诸有情(至)诸佛相续。
　　赞曰。下有九句。别显经德。旧有六句。此有二句。一手得获珍财。若手得。便获法宝。能为大利。可珍重故。修行所摄。二信解绍佛种。若信解。便继佛身。相续身也。信解即是信。及闻思慧为佛因。故名绍继。
　　经。若诸有情(至)无上止法。
　　赞曰。此有二句。一读诵为胜伴。若读若诵。身为菩萨教为法佛。读诵不离。名二为胜伴。二受持便摄正法。若有受持。便摄正法。摄者苞综。受者领纳。任持在心。恒无忘失。便为摄受无上正法。无上正法。体即大乘教理行果。
　　经。若有供养(至)一切智智。
　　赞曰。此有二句。一供学室有佛。学此法者。当持佛身。身中已有报化身因。所学即是法身如来。故能供养。学此法者。当知其室即有如来。二书写摄福慧。若书写供养此法。便为摄受福德智慧。此经能生福慧二故。
　　经。若有随喜(至)不退转位。
　　赞曰。此有二句。一随喜设法施。有随喜便为法施。此法能为众生利益。故若随喜。令得流行。不为障碍。便他修学。其随喜者。便成法施。二演说近不退。为他说一四句颂。便近不退。一四句者。四句为一颂。说此经理四句周圆之处。名一四句颂。不退有四。一信。二位。三证。四行。如前已说。随其所应。近此不退。
　　经。者善男子(至)已得授记。
　　赞曰。此有一句。思惟得授记。于此法门。一信。二解。三忍可。四领纳。五爱乐。六观察。即于菩提。已得授记。有此佛因。当得大果。虽无佛言。与记无别。故名已得。

　　法供养品

　　此一部中。合十四品。初之一品。说诠缘起分。次十一品。正陈本宗分。上已解讫。后之二品。赞授流通分中。分二。此之一品。赞叹流通。赞扬人法。令其修学。后属累品。付授流通。付授弥勒。传行末代。若不赞扬胜德。何以劝传末世也。随奉所须名供。育资身德曰养。此通财法。财为资身之什。法为长道之具。财为近世之须。顺当时而有益。法为远代之利。克圣道而为资。今题此胜因。劝有情以信学。舍乎劣业。助法体而持修。此品具陈。名法供养品。
　　经。尔时天帝释(至)解脱法门。
　　赞曰。品段有三。初天帝赞扬。二世尊印述。后具陈往事。劝发胜修。初中复四。初我获希闻。二他资胜益。三敬养学者。四随处劝说。此初也。往逢二圣。常闻妙法。今取胜境。实未曾闻。旧云自在。神通事胜也。决定实相理胜也利他自利二为胜故。此为所诠。经是能诠。
　　经。如我解佛(至)如理修习。
　　赞曰。二他资胜益。有二。初设修劣业。已成法器。况修胜行。不成大益。后明修胜行之利益。劣行有六。一听闻。二信解。思惟也。三受持。四读。五诵。六为他说。尚为法器。修法安法之器宇也。上说闻思。虽为劣因。已为法器。何况精勤如理修者。依教奉行。第十法行。正成佛因。谓以修慧依教行故。
　　经。如是有情(至)善趣戾涂。
　　赞曰。下明修胜行之利益。如理修习者。总有七句。分为三对。或通前劣业。皆有此能。一闭恶开善路。二遇善离恶缘。三得智观妙境。此初也。三恶趣者。险恶径道。善能开闭。人天趣者。夷平涂路。善能开辟。或恶趣是恶果。险径是恶因。善趣是善果。夷涂是善因。于此二道。善道塞故。
　　经。常见一切(至)暴恶魔军。
　　赞曰。此三句。遇善离恶缘。初一句。遇善缘修妙行故。后二句。离恶缘当成七辨及十力故。
　　经。净菩提道(至)所行之路。
　　赞曰。此二句。得智观妙境。道者因也。由净菩提之因。当安妙觉之智。因此履践。观佛所行境界妙路。
　　经。复言世尊(至)善女人等。
　　赞曰。三敬养学者。
　　经。世尊若有令无障难。
　　赞曰。四随处劝说也。若有处所通此法门。我等为闻。共往彼处。未信此者。劝令生信。已信学者。护令无难。令其得证。或流通者。谓书写等。
　　经。尔时世尊(至)微妙法门。
　　赞曰。自下第二世尊印述。有二。初印可前说。后述经胜益。此初也。于善不背。赞扬庆助。是名随喜。旧云吾助汝喜。彼非随喜。义势相背。
　　经。天帝当知(至)略说开示。
　　赞曰。下述经胜益。有二。初说胜故胜。后校量故胜。初中复二。初同宣胜法。后便成供养。此初也。菩提要抄不可虚广而陈故。皆于此法门。略说开示。
　　经。是故若有(至)现在诸佛。
　　赞曰。便成供养也。宣三世佛无上菩提无相真理无上觉慧。今见随顺。则为法供养三世如来。如来之德。不过理慧二门摄故。此中有八。一听闻。二信解。三受持。四读。五诵。六为说。七书写。八供养其施他修习。准此亦然。
　　经。又天帝释(至)奉施供养。
　　赞曰。下校量故胜。有三。初校量为问。次天帝为答。后如来重成。校量有三。初现在校量。次成后校量。后正以为问。此初有三。初喻佛多少。次时节虔恭。后四事供养。西方人庶。多莳甘蔗及竹苇麻稻。山林有。其木劲直。坚可担。山生多稠密。如深山中。自作木林。故以为喻。如来满果。稠满亦然。经劫或余。一身行恭敬。二意行尊重。三语行赞叹。四三业行承事。无所亏违。供具有三。一饮食。二卧具。三汤药。所居唯一。谓房舍。以此上妙四事供养。能生安乐具。故名安乐供具取居。
　　经。于诸如来(至)严饰第一。
　　赞曰。次灭后校量。有二。初供舍利以起塔。后经时以供养。此初有三。初供舍利。次造塔量。后明庄饰。窣堵波者。先云浮图。音讹略也。此云高显。量阔四洲。上至梵世。上安表柱轮盘。傍设香华幡盖。间以众宝。供以伎乐。最为第一。
　　经。如是建立(至)赞叹供养。
　　赞曰。此经时供养。有三。初明时节。次明外供。后明内业。外供有十二。一华鬘。二晓香。三涂香。四末香。五衣服。六幡。七盖。八宝幢。九灯轮。十众珍。十一伎乐。十二种种。此各有三。一身供敬。二意尊重。三语赞叹。以此外十二事。经复时供养。烧香者。沉香之类可烧之。涂香者。摩栴檀香以涂塔上。末香者。以香为末。散塔上故。
　　经。于意云何(至)获福多不。
　　赞曰。三正以为问。
　　经。天帝释言(至)其福聚量。
　　赞曰。二入帝为答。
　　经。佛告天帝(至)甚多于彼。
　　赞曰。三如来重成。初标。次释。后结。此初也。
　　经。所以者何(至)非以财物。
　　赞曰。此释所由。佛无上智。从此有故。法身因显。报身因生。经唯言生。举报佛菩提故。唯法供名供。此法利事大故。非以财物。财物供佛及窣堵波。不显法身。不生报佛。故学此经。获福多彼。
　　经。天帝当知(至)其福甚多。
　　赞曰。此结也。果无上觉功德甚多。供此法因。其福不少。
　　经。尔时世尊(至)佛世尊。
　　赞曰。下第三段具陈往事劝发胜修。有三。初陈往事。次以古即今。后叹法先劝修胜益。初复有五。初佛在供养。二劝子令学。三月盖思益。四药王海示。五月盖传通。初文有七。一明时节。二标佛名。三陈界名。四彰劫名。五明佛寿。六二部僧数。七轮王供养。此初二文。劫有众多。此说大劫。佛十号中。如来应正等觉。如前已释。瑜伽八十三云。明行圆满。所谓三明。遮行行。行行皆悉圆满。又清净三业。现行正命。及四增上心。现法乐住。皆悉圆满。前是行行。后是住行。密护根门。是遮行圆满。此二能显三种不护无忘失法。由不造过。世间静虑。遮自苦行。善逝者。谓于长夜具一切种二利德故。此中意言。如世见人富贵成立。便言此人已去竟也。今佛至果。已好去竟。故言善逝。世间解者。谓一切种有情世间及器世间。皆善通达故。由善悟入有情世间。依前后际。宿住生死。依一切时。八万四千行差别故。于器世间。谓东方等十方世界。无边成坏。善了知故。又于世间诸法自性因缘爱味过患出离能趣行等。皆善知故。无上丈夫调御士者。智无等故。无过上故。于现法中。是大丈夫。多分调御。无量丈夫。最第一故。最尊胜故。天人师者。由彼天人解甚深义。勤修正行。有力能故。言佛陀者。谓毕竟断一切烦恼等诸习气。现正等觉阿耨多罗三藐三菩提故。薄伽梵者。坦然安坐。得妙菩提座。任运摧灭一切魔军。大势力故。此中如来。是初总序。应正等觉。谓永解脱一切烦恼障及所知障故。于其别中。略有二种。所谓共德。及不共德。于共德中。且说解脱诸烦恼障及所知障。自余明行圆满等句。是不共德。细寻文义。亦可知也。虽涅槃经大般若等亦解十号。今且随论。任情取舍。
　　经。彼佛世界(至)十二俱胝。
　　赞曰。此文有四。一陈界名。二彰劫名。三明佛寿。二十中劫。此以日月岁数为劫。故成二十。非增减等。违正理故。四显僧数。三乘圣众为弟子故。
　　经。时有轮王(至)能伏他军。
　　赞曰。七轮王供养。有二。一明轮王。二明供养。此初也。七宝者。一象。二马。三主兵臣。四主藏臣。五玉女。六珠。七轮宝。金轮王。七宝方具。故王四洲。此皆帝释所有。轮王出世。从天来下。此七各各有别胜用。如正法念经第二卷及弥勒成佛经疏广说。
　　经。时王宝盖(至)奉施供养。
　　赞曰。此明供养以财供也。
　　经。过五劫已(至)奉施供养。
　　赞曰。二劝子令学。有二。初劝。后从。此初劝也。
　　经。于是千子(至)皆曰菩哉。
　　赞曰。下从有二。一语从。二行从。此语从也。
　　经。一切协同(至)奉施供养。
　　赞曰。此行从也。父诫既重。语行皆从。协和也。无乖诤故。
　　经。时一王子(至)过于此不。
　　赞曰。三月盖思益。有五。一思益。二空告。三寻问。四天答。五申请。此初也。我今殷重处世已无。更若有过。当修被法。
　　经。以佛神力(至)最为殊胜。
　　赞曰。二空告也。财供世事。未足可珍。法供出世。故为最胜。
　　经。即问云何名法供养。
　　赞曰。三寻问也。
　　经。天答月盖(至)广说开示。
　　赞曰。四天答也。
　　经。王子月盖(至)其相云何。
　　赞曰。五申请中。却住已上。正申请仪。白言已下。后正请申。
　　经。药王如来(至)总持经王。
　　赞曰。四药王诲示。有二。初明依教。多分地前行法供养。后明依行。多分十地行法供养。初中有三。初标。次显。后结。显中复二。初明所供养法。后于是经典乐听闻下。正法供养。所供养中有二。初明经体。后明经用。此经体也。有二种经。一真实甚深。二相似甚深。空理义云。初是胜义三无性空教。后是世俗三性有教。应理义云。初是不空不有三性等教。后唯说空三无性教。此二种经。有十种义。一世离信受。二离可越度。修学究竟。三离见。四幽玄深远。五细密微妙。六无杂染。七了义大乘。八非三七分别能知。九菩萨藏摄。非二乘教。十总持经王。苞含一切。若教若理皆悉周备。经之王故。旧文有七。
　　经。佛印所印(至)所应摄受。
　　赞曰。此明经用。有三十句。旧有二十五句。此中四句。一佛印所印。无相真如。名为佛印。余证真如。犹未圆故。独名佛印。教为理所印。故言佛印所印。旧云陀罗尼印。总持性印所印。亦即真如无相理印。二能分别能开示四不退轮。三六到彼岸由斯而起。四善摄所摄所应摄受者。谓教所诠善妙道理。及教所益一切有情。旧云。善分别义。即此二种。
　　经。菩提分法(至)甚深缘起。
　　赞曰。此有六句。一菩提分法行所随行。随教行于菩提分故。二七等觉支亲能导发。谓教是觉支亲所导引。亲所发起。若七觉支。是教亲导。亲所发起。与菩提分。正所随行。便无差别。旧云众经之上。由觉支引。故为上也。三能辨说能开示大慈大悲。四拔济有情苦。引安乐与有情。或由说慈悲。故能拔苦。旧经无此。五远离五见六十二见趣。及离四魔怨。六分别阐扬十二缘起。
　　经。辨内无我(至)无起相应。
　　赞曰。此有二句。一辨四处离我。内处至我。外处无有情。中间无寿命及养育者。并都毕竟无数取趣。此皆是我之别名也。二与性空无相无愿无生起理相应。教顺理故。
　　经。能引妙觉(至)称叹供养。
　　赞曰。此有三句。一能引妙觉。妙觉佛也。二能转法轮。由教能转圣道轮故。三八部供养。
　　经。引道众生(至)大法祀祠。
　　赞曰。此有二句。一引法供养一切胜田起十行故。二圆满众生一切祠祀。祠祀者法施会也。能满法施之祠会故。旧经合此二为一。云令入佛法藏。
　　经。一切圣贤(至)之所归依。
　　赞曰。此有三句。一圣贤摄受。为极教故。二开发妙行。因教知故。三法义归依。真实法与义。皆在此中。故名所归。
　　经。最胜无碍(至)法嗢柁南。
　　赞曰。此有二句。一胜四无碍因斯而起。旧经无此。二辨法略集。梵云嗢柁南。此云略集。法嗢柁南。教略集也。四法略集者。一诸行无常。二有漏皆苦。三诸法无我。四涅槃寂静。此如菩萨地及大般若胜天王说。若云邬柁南。此云集施。即诸经中集义之偈。谓以偈颂。集诸义理。施诸学者。名为集施。今法略集。唯是长行。故不同也。或说四义略集生四略集之教。开之为二。
　　经。遣除一切(至)恶魔军众。
　　赞曰。此有四句。一除弃六蔽。旧但云能救毁禁。唯是戒度所除之蔽。二惊怖外道恶见他伦执著。三开诸有情善法势力。令生长故。四摧伏恶魔。旧经令此与外道同。
　　经。诸佛圣贤(至)诸佛共说。
　　赞曰。此有四句。一圣贤共叹。二除生死苦。显涅槃乐。四诸佛共说。
　　经。于是经典(至)名法供养。
　　赞曰。上明所供养法。下明法供养。此有八行。一听闻。二信解。三受持。四读。五诵。此二并通利。六思惟。令理显自心之中。施设安立。其义分别开示。此理明了现前。自作此已。七复为他说。八方便善巧。摄护正法。如教修行。名法供养。法门有十。如前已说。其书写及施他二。皆为财供。故略不论。唯举七行。信解即是思惟所摄。行此则是供养所收。此行虽八。体唯有七。旧经唯六。
　　经。复次月盖(至)如法修行。
　　赞曰。下明依行多分十地行法供养。有三。一标。二显。三结。显中有十六句。旧有十三句。此有二句。一调伏三业离诸恶也。二如法修行修诸善也。旧经无此。合为一文。义亦得二。
　　经。随顺缘起(至)及无有情。
　　赞曰。此有三句。一随观缘起染净顺逆。而不同独觉作证。故言随顺。或心顺境而观缘起。故名随顺。由此能离拨无因果之邪见也。二修无生忍。三悟入内身无我外无有情。
　　经。于诸因缘(至)无所摄受。
　　赞曰。此有二句。一于因缘义理既无违语。无诤故不起异论。二离我我所。无所摄受。摄受诸法。有所计著。由执二故。
　　经。依趣于义(至)见有所得。
　　赞曰。此说四依。有四句可知。如涅槃经广配位次。亦如瑜伽第二帙说。义理可依。非文字故。智能决断。非于识故。了义明显。非密义故。法可轨摸。但缘于法。非依数取趣见之有所得。即使信也。
　　经。如其性相(至)灭阿赖耶。
　　赞曰。此有二句。一应理义云。如依他起相圆成实性。而悟解之。空理义云。随诸世间。如其性相。解成无得。二悟入真如无所摄藏。灭阿赖耶。
　　经。息除无明(至)舍诸见趣。
　　赞曰。此有三句。一息十二缘起支。二息缘起果。除愁叹苦爱烦恼。此等皆从老死生故。是缘起果。三观诸缘起相引无尽。离终尽故及常引发。曾不断故。悲愿有情。有此缘起。恒不舍离。而拔济之。舍诸见趣。除于无因恶因等见。
　　经。如是名为上法供养。
　　赞曰。结也。依此修行。或十地所修胜果前行名上供也。前未正行。此正行故。
　　经。佛告天帝(至)得顺法愆。
　　赞曰。五月盖传通。有四。一清传通。二为授记。三出家获果。四灭后行化。初中有三。一闻法获益。二答施衣严。三正陈清。此初也。无生法忍。证在初地。顺在地前决择忍位。今闻法故。获得地前顺法之忍。又依仁王经。五忍配位。一伏忍在地前。二信忍初二三地。三顺忍四五六地。四无生忍七八九地。五寂灭忍十地佛地。今顺忍创登四地。故旧经云得柔顺忍。二解任取。
　　经。即脱宝衣(至)药王如来。
　　赞曰。二答施衣严。
　　经。白言世尊(至)修菩萨行。
　　赞曰。三正陈诸。我希灭后摄受正法。而行法供养。以护持正法。若不摄受法。便非法供养。亦非护持正法。故愿佛垂哀施慈悲也。加威与力。济神通也。一令无离。二令降魔。三令护法。四令修行。
　　经。乐上如来(至)能护正法诚。
　　赞曰。二为授记。见其因修。复发愿请。观因见果。故为之记。正法如城。行者如人居城中住。月盖能护正法。言能护法城。
　　经。时彼王子(至)修诸善法。
　　赞曰。三出家获果。有五句。此有二句。一欢喜出家。二精进修善。修涅槃远离。名为非家。
　　经。勤修善故(至)无断妙辨。
　　赞曰。此有三句。一得五通。二得总持。三得七辨。或六辨中无断尽辨。并詑罗尼辨。旧文加一通菩萨道。
　　经。药王如来(至)所转法轮。
　　赞曰。四灭后行化。有二。初明行化时节。二明所化多少。此初也。十中劫者。亦是日月岁数之劫。非余劫也。违正理故。
　　经。月盖苾刍(至)令生天上。
　　赞曰。此明所化多少。有三。一令证大乘四不退位。二令于二乘心善调顺。得阿罗汉果。佛地经初赞无学德。心调顺故。三引无种姓令生天上初二有姓随得三乘。后一无姓故生天上。
　　经。佛告天帝(至)宝焰如来。
　　赞曰。下第二段。以古即今。有三。一即轮王。二即千子。三即月盖。此初也。
　　经。其王千子(至)余在当来。
　　赞曰。以下古即今。此即千子。此中千子。且说一缘。更有别缘。如千佛因缘经并药王药上经。乃弥勒上生疏解第一迦洛迦忖陀佛。第二迦洛迦牟尼佛。第三迦叶波佛。第四释迦牟尼佛。已出世讫。余当来出世。劫数次第时位。一一皆如上生疏解。
　　经。彼时护法(至)即我身是。
　　赞曰。此即月盖。显亲受持护此法故。行法供养。今得菩提。劝诸有情。亦应如我护持受学行法供养。
　　经。天帝当知(至)最为无上。
　　赞曰。下叹法先劝修胜益。有二。初叹。后劝。此叹也。最尊者。行高极故。最胜行者。过越故。最上者。行第一故。最妙者。行微善故。无上者。更无先故。或随次第。初四最胜以饮食衣服卧具汤药供养。无上一种。由前四胜。故体无上。又由法供养。能得无漏五蕴法身。谓戒定慧解脱解脱智见五蕴。如次配之。或得清净法界大圆镜智平等性智妙观察智成所作智。如次配之。故说五最。
　　经。是故天帝(至)无以财物。
　　赞曰。此劝也。诸佛菩萨。本心所为。欲令有情修习法行。当得出世。故法供养。胜于财养。故大般若胜天王会言。二人远离王贼等。所不能侵大宝藏。百千大劫法欢闻。得闻不持不施等。大菩提心护正法。如教修行修供养。自利利他平等心。是则名真供养佛。于诸供养中。法供养为最。俗书尚云。虽日杀三之养。违于父母。犹为不孝。况出世乎。佛本不希财供养故。金刚经云。日舍三恒之身。劣受持于四句。故以法供胜财无量。财生长感。如界为尘。能灭恶。如日破暗。故非喻也。

　　嘱累品

　　后之二品。赞授流通中。前法供养。赞叹流通。此之一品。付授流通。若不丁宁付授。或恐慢法不明。故郑重付之。令生信学。以言付授名属。重叠告之称累。此品广明。名嘱累品。
　　经。尔时佛告(至)付属于汝。
　　赞曰。品段有三。初付授丁宁。次问名持法。后时利既讫劝喜流通。初复有二。初付菩萨。自所行故。后付声闻。令取舍故。初复有三。初付授弥勒。二菩萨请持。三天王权卫。初复有三。初如来付属。次弥勒赞受。后世尊称赞。初复有二。初以法付。后陈德失。初复有二。初付令行。后释所以。初复有三。初总以法付。次明法胜妙。后令末代传通。此初也。圣行海因所集之果。明体用大。以付于汝。
　　经。如是经典(至)之所加护。
　　赞曰。此明法胜妙。佛威所住。由此不灭。佛威加护。故无灾横。
　　经。汝于如来(至)无便隐灭。
　　赞曰。此令末代传通。摄受者加护也。摄持领受。加护异名。
　　经。所以者何(至)无量胜利。
　　赞曰。上付令行。下释所以。有二。初明二人损益。后以人法付属。初复有二。初明有损。后明有益。此初也。此有二人。一虽未发大心。已种胜善根。二若已发大心。胜解广大。即地前位。十三住中。地前诸心。名胜解行。故胜解大。地前凡夫。若不闻经。未发心者。不能发心。已发心者。不能进益。名退胜刹。
　　经。若彼得闻(至)欢喜顶受。
　　赞曰。此明闻法益也。旧云发菩提心为一。乐大法第二故。信乐顶受。次第配之。然以应发应乐。解同新文。亦无过矣。
　　经。我今以彼(至)广宣流布。
　　赞曰。此以人法付属。付人令护念无障虽。听闻是经。付法令行广宣流布。
　　经。慈氏当知(至)菩萨相印。
　　赞曰。下陈德失。有三。初标。次显。后释。此初也。印有二种。一无相印。如前已释。二者有相印。此是也。相者状貌。印者决定。相状决定。名为相印。此二教名印。印一菩萨故。
　　经。何等为二(至)悟入相印。
　　赞曰。此显有二。初征。后显。此初也。一受绮词理随曲直。二于深法随性相即所乐等。为相印体。入者证解。
　　经。若诸菩萨(至)久学菩萨。
　　赞曰。此释有二。初文可知。受不受理故。第二菩萨于无杂染无执著等。即是深法。于此无畏。闻已信解。乃至修行。由此便得出世净信。名久字者。若不久学。毕竟不能信乐此故。
　　经。慧氏当知(至)甚深法忍。
　　赞曰。下陈失相。有二。次第明前二菩萨故。初又有三。初标。次显。后结。此初也。法忍者。初地于谛教法所得智忍。由四缘故。初学菩萨。不得初地。
　　经。何等为四(至)从何而至。
　　赞曰。下显有二。初征。后显。显中分二。初二于法。后二于人。此初也。一于未闻能生二事。一惊怖疑。心不随喜。故生违背。二设闻已。背处诽谤。对前轻毁。言非我昔所闻。从何处来。从无来由。以生谤毁。
　　经。三者见有(至)诽谤。
　　赞曰。此二于人。一见信此人。不乐亲近。不乐恭敬。不乐礼拜。二于信此人。后时身轻慢。心增嫉。语对前毁辱。背处诽谤。旧经令四以为二门。法人同故。
　　经。由是四缘(至)甚深法忍。
　　赞曰。此结也。
　　经。慈氏当知(至)无生法忍。
　　赞曰。下文亦三。此初标也。无生法忍相续得者。在于八地。前说新学不得初地。此说有学不得八地。或亦不得初地。
　　经。何等为四(至)教受教诫。
　　赞曰。下显有二。初征。后显。初二于人。后二于法。一轻新学。二于新学。不乐摄受以为子又。不乐告诲示其学处。不乐教授与其善法。不乐教诫敕勿造恶。由此二缘。令新学者无所进修。旧云而不教诲。即第二也。
　　经。三者甚深(至)清净法施。
　　赞曰。下二于法。广大学处菩萨戒。甚深者。摄大乘说。菩萨行杀生等十业。而无有罪。生无量福。速证菩提等。广大有四。一种种无量学处大。二无量福德大。三利生意乐大。四建立菩提大。皆如彼说。或甚深者。难测量故。广大者。体用弘博故。一于此法不深敬重。杂敬而轻。二乐财施不乐法施。见现利乐。非后利故。旧经无后二。亦无结文。
　　经。由是四缘(至)无生法忍。
　　赞曰。此结也。
　　经。慈氏菩萨(至)甚为微妙。
　　赞曰。自下第二弥勒赞受。有三。初赞。次受。后结。此赞也。希有者难闻。微妙者难入。
　　经。如佛所示(至)究竟远离。
　　赞曰。下受有二。初受德失相。后受前付属。此初也。所说新文。菩萨过失。谦虚让德。不敢自受。云是过失我当远离。显自居因。未至果位。至果可尽。故言当离。
　　经。如来所有(至)令不隐灭。
　　赞曰。下受前付属。有二。初受法。后受人。此初也。护此大法。令不没故。有人流通。法便行故。
　　经。若未来世(至)广为他说。
　　赞曰。此受付人。有求大乘真法器者。我令手得如是经典。及与念力。令于此经受持。乃至广为他说。故今得信解广说。皆是弥勒与念力也。
　　经。世尊后世(至)住持加护。
　　赞曰。此结。成前受及与力。
　　经。世尊告曰(至)如是正法。
　　赞曰。此文第三世尊称赞。三业不背。名为随喜。摄受领纳。权护住持。极善妙也。
　　经。尔时会中(至)广宣流布。
　　赞曰。第二大段菩萨请持。有二。初护法。后护人。此初也。佛在威神自能加护。故灭度后。我当护持。此方任运护持。他界亦来拥卫。
　　经。若善男子(至)令无障碍。
　　赞曰。此护人也。一与念力。令记法不忘。二令无障碍广演流布。
　　经。时此众中(至)此法门者。
　　赞曰。第三大段天王拥护。有二。初明拥护。后明近远。此初也。一护法。二护人。法门者法者假者故。
　　经。于四方面(至)得其便者。
　　赞曰。此明近远。逾缮那者。旧云由旬。准俱舍论。五百弓为一俱虑舍。二里也。八俱虑舍一逾缮那。十六里也。古有相传。或以四十里。为一逾缮那。此亦无失。百由旬内。令其安隐。天魔外道灾障衰厄不能为障。亦无恶人伺得其便。除业决定。
　　经。尔时世尊(至)令其流布。
　　赞曰。上付嘱菩萨。兼法兼人。下付声闻。非人。唯法。有二。一付。二受。此初也。
　　经。阿难陀曰(至)如是法门。
　　赞曰。二受也。
　　经。世尊如是(至)我云何持。
　　赞曰。下品第二段问名持法。有二。一问。二告。此问也。一问名字。二问持法。
　　经。世尊告曰(至)应如是持。
　　赞曰。此告也。总告一名而受。即是持法。不可思议者。超言情之量也。自在者。任运也。神变者。通果妙用。转换无方。无而欻有也。解脱者。无漏定果。解脱定障。故名解脱。或复定果。名自在神变。真如离系。名为解脱。法门者。能诠教也。教法能显所诠义也。应如是持。劝其修学令领受也。
　　经。时薄伽梵(至)信受奉行。
　　赞曰。品第三段。胜利既讫。欢喜流通。道从无悔。离忧苦起。所以欢喜。顺而心净。顾而在情。依而传习。故言信受奉而行之。

　　说无垢称经赞卷第六

　　基以咸享三年十二月二十七日。曾不披读古德章疏。遂被并州大原县平等寺诸德迫讲旧经。乃讲次。制作此文。以赞玄旨。夜制朝讲。随时遂怠。曾未覆问。又以五年七月。游至幽明苏地。更讲旧经。方得重览。文虽疏而义蜜。词虽浅而理深。但以时序匆迫。不果周委。今经文不同之处。略并叙之。诸德幸留心而览也。
　　保安二年闰五月兴福寺阳信披读终
　　了硕师游京师得知足坊清庆本或全备或残阙予所写者是也更对校原本间以已见正其误写至疑者阙焉得善本者正之幸而已。
　　　享保辛亥年八月二十四日
　　　　　　　　　缘山羽由翼　真　征
　　此书先年驰他笔虽已缮写之而未曾拜读此岁三月以来积聚稍间是以谨拜览乌焉鲁鱼是圆展转传写。
　　兹时天保第七丙申四月朔日依自珍师之命书写之毕。
　　　　　　　　　　湖中沙门　觉　城

