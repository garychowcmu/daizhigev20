  妙法莲华经玄义
　　隋 智顗说




　　法华私记缘起

　　　　沙门灌顶述
　　大法东渐僧史所载。讵有几人不曾听讲。自解佛乘者乎。纵令发悟。复能入定得陀罗尼者不。纵具定慧复帝京弘二法不。纵令盛席谢遣徒众隐居山谷不。纵避世守玄。被征为二国师不。纵帝者所尊。太极对御讲仁王般若不。纵正殿宣扬。为主上三礼不。纵令万乘屈膝。百高座百官称美赞叹弹指喧殿不。纵道俗颙颙。玄悟法华圆意不。纵得经意。能无文字以乐说辩昼夜流泻不。唯我智者具诸功德。幸哉灌顶。昔于建业始听经文。次在江陵奉蒙玄义。晚还台岭仍值鹤林。荆扬往复途将万里。前后补接才闻一遍非但未闻不闻。亦乃闻者未了卷舒。钻仰弥觉坚高。犹恨缘浅不再不三。咨询无地如犊思乳。并复惟念。斯言若坠将来可悲。涅槃明若树若石。今经称若田若里。聿遵圣典书而传之。玄文各十卷。或以经论诚言符此深妙或标诸师异解验彼非圆。后代行者。知甘露门之在兹。

　　序王

　　所言妙者。妙名不可思议也。所言法者。十界十如权实之法也。莲华者。譬权实法也。良以妙法难解假喻易彰。况意乃多略。拟前后合成六也。一为莲故。华譬为实施权文云。知第一寂灭以方便力故。虽示种种道其实为佛乘。二华敷譬开权。莲现譬显实。文云。开方便门示真实相。三华落譬废权。莲成譬立实。文云。正直舍方便但说无上道。又莲譬于本华譬于迹。从本垂迹。迹依于本。文云。我实成佛来久远若斯。但教化众生作如是说。我少出家得三菩提。二华敷譬开迹。莲现譬显本文云。一切世间皆谓今始得道。我成佛来无量无边那由他劫。三华落譬废迹。莲成譬立本。文云。诸佛如来法皆如是。为度众生皆实不虚。是以先标妙法次喻莲华。荡化城之执教。废草庵之滞情。开方便之权门。示真实之妙理。会众善之小行。归广大之一乘。上中下根皆与记莂。又发众圣之权巧显本地之幽微。故增道损生位邻大觉。一期化导事理俱圆。莲华之譬意在斯矣。经者。外国称修多罗圣教之都名。有翻无翻事如后释。记者释曰。盖序王者叙经玄意。玄意述于文心。文心莫过迹本。仰观斯旨众义冷然。妙法莲华即叙名也。示真实之妙理叙体也。归广大之一乘叙宗也。荡化城之执教叙用也。一期化圆叙教也。六譬叙迹本也。文略意周矣。

　　私序王

　　夫理绝偏圆。寄圆珠而谈理。极非远近。托宝所而论极。极会圆冥事理俱寂。而不寂者良由耽无明酒。虽系珠而不觉。迷涅槃道。路弗远而言长。圣主世尊愍斯倒惑。四华六动开方便之门。三变千踊表真实之地。咸令一切普得见闻。发秘密之奥藏称之为妙。示权实之正轨故号为法。指久远之本果喻之以莲。会不二之圆道譬之以华。声为佛事称之为经。圆诠之初目之为序。序类相从称之为品。众次之首名为第一。释曰谈记是叙名。会冥是叙体。圆珠是叙宗。俱寂是叙用。四华六动是叙教。本迹可知。此妙法莲华经者。本地甚深之奥藏也。文云。是法不可示世间相常住。三世如来之所证得也。文云。是第一寂灭于道场知已。大事因缘出现于世。始见我身令入佛慧。为未入者四十余年。以异方便助显第一义。今正直舍方便但说无上道。所言妙者。褒美不可思议之法也。又妙者十法界十如之法。此法即妙。此妙即法。无二无别故言妙也。又妙者。自行权实之法妙也。故举莲华而况之也。又妙者。即迹而本即本而迹。即非本非迹或为开废(云云)。又妙者。最胜修多罗甘露之门。故言妙也。释曰。妙无别体。体上褒美者叙妙名也。妙即法界法界即妙者叙体也。自行权实者叙宗也。本迹六喻者叙用也。甘露门者叙教也。

　　妙法莲华经玄义卷第一上

　　　　天台智者大师说
　　　释名第一　辨体第二　明宗第三　论用第四　判教第五
　　释此五章有通有别。通是同义别是异义。如此五章遍解众经故言同也。释名名异乃至判教教异。故言别也。例众经之初皆安五事则同义也。如是诠异。我闻人异。一时感应异。佛住处所异。若干人听众异。则别义也。又通者共义。别者各义。如此通别专在一部。通则七番共解。别则五重各说。例如利钝须广略二门也。众教通别今所不论。一经通别今当辨。
　　△就通作七番共解。一标章。二引证。三生起。四开合。五料简。六观心。七会异。标章令易忆持起念心故。引证据佛语起信心故。生起使不杂乱起定心故。开合料简会异等起慧心故。观心即闻即行起精进心故。五心立成五根。排五障成五力。乃至入三脱门。略说七重共意如此。广解五章者。一一广起五心五根。令开示悟入佛之知见耳。
　　○初标五章(云云)。标名为四。一立二分别三结四譬。立名者。原圣建名。盖为开深以进始咸令视听。俱得见闻寻途趣远而至于极故。以名名法施设众生。分别者。但法有粗妙若隔历三谛粗法也。圆融三谛妙法也。此妙谛本有。文云。是法住法位世间相常住。唯我知是相十方佛亦然。尚非不退菩萨入证二乘所知。况复人天群萌之类。佛虽知是不务速说。文云。我若赞佛乘众生没在苦。谤法不信故坠于三恶道。所以初教建立融不融。小根并不闻。次教建立不融。大根都不用。次教俱建立以融斥不融。令小根耻不融慕于融。次教俱建立令小根寄融向不融。令大根从不融向于融。虽种种建立施设众生。但随他意语非佛本怀故。言不务速说也。今经正直舍不融但说于融。令一座席同一道味。乃畅如来出世本怀故。建立此经名之为妙。结者。当知华严兼三藏。但方等对般若带。此经无复兼但对带。专是正直无上之道。故称为妙法也。譬莲华者。例有粗妙。云何粗狂华无果。或一华多果。或多华一果。或一华一果。或前果后华。或前华后果初喻外道空修梵行无所克获。次喻凡夫供养父母报在梵天。次喻声闻种种苦行止得涅槃。次喻缘觉一远离行亦得涅槃。次喻须陀洹却后修道。次喻菩萨先籍缘修生后真修。皆是粗华不以为喻。莲华多奇。为莲故华。华实具足可喻即实而权。又华开莲现。可喻即权而实。又华落莲成莲成亦落。可喻非权非实。如是等种种义便故。以莲华喻于妙法也。体者为四。一释字。二引同。三简非。四结正。体字训礼礼法也。各亲其亲各子其子。君臣撙节若无礼者。则非法也。出世法体亦复如是。善恶凡圣菩萨佛。一切不出法性。正指实相以为正体也。故寿量品云。不如三界见于三界。非如非异。若三界人见三界为异。二乘人见三界为如。菩萨人见三界亦如亦异。佛见三界非如非异。双照如异。今取佛所见为实相正体也。金刚藏说佛甚微智辞异意同。其辞曰。空有不二不异不尽。空非断无故言空有。有即是空空即是有。故言不二。非离空有外别有中道。故言不异。遍一切处故言不尽。此亦与龙树意同。中论云。因缘所生法即空即假即中。因缘所生法即空者。此非断无也。即假者不二也。即中者不异也。因缘所生法者。即遍一切处也。今言实相体即权而实。离断无谤也。即实而权离建立谤也。权实即非权实。离异谤也。双照权实遍一切处。离尽谤也。斯乃总二经之双美。申两论之同致。显二家之悬会。明今经之正体也。私谓实相之法。横破凡夫之四执。竖破三圣之证得。破凡夫可解。破圣者。三藏二乘指但空为极。譬颇梨珠一往似真再研便伪。身子云。我等同入法性。失于如来无量知见。空有之旨正破此证也。通教人指但空不但空共为极。譬杂色裹珠光随色变。缘所见之光亡其本体。逐玄黄之色。堕落二乘。大经云。声闻之人但见于空不见不空。菩萨之人非但见空亦见不空。所见既殊不二之旨正破此证也。别教人指不但空为极。迥出二边如云外月弃边取中。如舍空求空。不异之旨正破此证若彼有此无则正法不遍不尽之旨亦破此证也。此等皆非佛甚微智。不与金刚藏意同。非佛证得本有常住。不与方便品同。不遍一切处不与寿量品同。既不会正体摄属何法。但空是化他之实。但不但是自行化他之实。出二边中是自行之权。并他经所说非今体也。今经体者。体化他之权实即是自行之权实。如垢衣内身实是长者。体自行化他之权实。即是自行之权实。如衣内系珠即无价宝也。自行之权即自行之实。如一切世间治生产业。皆与实相不相违背。一色一香无非中道。况自行之实而非实耶。宗者为三。一示。二简。三结。宗者要也。所谓佛自行因果以为宗也。云何为要。无量众善言因则摄。无量证得言果则摄。如提纲维无目而不动。牵衣一角无缕而不来。故言宗要。然诸因果善须明识。尚不取别教因果。况余因果。余因果者。昔三因大异。而三果小同。又三因大同而三果小异。又一因迥出一果不融。因不摄善果不收德。则非佛自行之因。非佛道场证得之果。又简者。诸经明佛往昔所行因果。悉皆被拂咸是方便。非今经之宗要。取意为言因穷久远之实修。果穷久远之实证。如此之因竖高七种方便。横包十法界法。初修此实相之行名为佛因。道场所得名为佛果。但可以智知不可以言具。略举如此因果。以为宗要耳。用者为三。一示。二简。三益。用者力用也。三种权实二智皆是力用。于力用中更分别自行二智。照理理周名为力。二种化他二智鉴机。机遍名为用。秖自行二智。即是化他二智。化他二智。即是自行二智。照理即鉴机鉴机即照理。如萨婆悉达弯祖王弓。满名为力。中七铁鼓贯一铁围山洞地彻水轮名为月。诸方便教力用微弱。如凡人弓箭。何者昔缘禀化他二智照理不遍。生信不深除疑不尽。今缘禀自行二智极佛境界。起法界信增圆妙道。断根本惑损变易生非但生身及生身得忍。两种菩萨俱益法身。法身后心两种菩萨亦俱益。化功广大利润弘深。盖兹经之力用也。教相为三。一根性融不融相。二化道始终不始终相。三师弟远近不远近相。教者圣人被下之言也。相者分别同异也。云何分别。如日初出前照高山。厚殖善根感斯顿说。顿说本不为小。小虽在座如聋如哑。良由小不堪大。亦是大隔于小。此如华严约法被缘。缘得大益名顿教相。约说次第名从牛出乳味相。次照幽谷。浅行偏明当分渐解。此如三藏。三藏本不为大。大虽在座多跢婆和小所不识。此乃小隔于大。大隐于小。约法被缘名渐教相。约说次第名酪味相。次照平地。影临万水逐器方圆随波动静。示一佛土令净秽不同。示现一身巨细各异。一音说法随类各解。恐畏欢喜厌离断疑神力不共故。见有净秽闻有褒贬。嗅有薝卜不薝卜。华有著身不著身。慧有若干不若干。此如净名方等。约法被缘犹是渐教。约说次第生苏味相。复有义。大人蒙其光用婴儿丧其睛明。夜游者伏匿。作务者兴成故。文云。但为菩萨说其实事。而不为我说斯真要。虽三人俱学二乘取证具如大品。若约法被缘犹是渐教。约说次第名熟苏味相。复有义。日光普照高下悉均平。土圭测影不缩不盈。若低头若小音。若散乱若微善皆成佛道。不令有人独得灭度。皆以如来灭度而灭度之。具如今经。若约法被缘名渐圆教。若说次第醍醐味相。当知。华严之譬与涅槃义同。三子三田三马等譬。皆先菩萨次及二乘后则平等凡圣(云云)。问既以五味分别那同称渐。答约渐得明五味耳。又若小不闻大大一向是顿。若大不用小小一向是渐。若以大破小是渐顿并陈。若带小明大是渐顿相资。若会小归大是渐顿泯合故。无量义云。渐顿二法三道四果不合。今时则合即此义也。问云何相资。答小闻于大。耻小而慕大是为顿资小。佛命善吉转教大益菩萨。是为渐资顿。如前分别。但约显露明渐顿五味之相。若论不定义则不然。虽高山顿说不动寂场。而游化鹿苑。虽说四谛生灭。而不妨不生不灭。虽为菩萨说佛境界。而有二乘智断。虽五人证果不妨八万诸天获无生忍。当知。即顿而渐即渐而顿。大经云。或时说深或时说浅。应问即遮应遮即问。一时一说一念之中。备有不定不同旧义。专判一部味味中悉如此。此乃显露不定。秘密不定其义不然。如来于法得最自在。若智若机若时若处。三密四门无妨无碍。此座说顿十方说渐说不定。顿座不闻十方。十方不闻顿座。或十方说顿说不定。此座说渐各各不相知闻。于此是显于彼是密。或为一人说顿。或为多人说渐。说不定。或为一人说渐。为多人说顿。各各不相知互为显密。或一座默十方说。十方默一座说。或俱默俱说。各各不相知互为显密。虽复如此未尽如来于法自在之力。但可智知不可言辨。虽复甚多亦不出渐顿不定秘密。今法华是显露非秘密。是渐顿非渐渐。是合非不合。是醐醍非四味。是定非不定。如此分别此经。与众经相异也。又异者。余教当机益物。不说如来施化之意。此经明佛设教元始巧为众生。作顿渐不定显密种子。中间以顿渐五味。调伏长养而成熟之。又以顿渐五味而度脱之。并脱并熟并种番番不息。大势威猛三世益物。具如信解品中说。与余经异也。又众经咸云。道树师实智始满。起道树始施权智。今经明师之权实在道树前久久已满。诸经明二乘弟子不得入实智。亦不能施权智。今经明弟子入实甚久。亦先解行权。又众经尚不论道树之前师之与弟近近权实。况复远远。今经明道树之前权实长远。补处数世界。不知况其尘数。经云。昔所未曾说今皆当得闻。殷勤称赞良有以也。当知。此经异诸教也。
　　○二引证者。如文殊答问偈云。我见灯明佛本光瑞如此。以是知今佛欲说法华经。何但二万亿大通智胜。及五佛章中三世佛说。皆名法华也。文云。今佛放光明助发实相义。又云。诸法实相义已为汝等说。又云。无量众所尊为说实相印。此亦今古同以实相为体也。文云。佛当雨法雨充足求道者。即是会三归一之法雨。令求佛道因者充足。乃至一切皆会令充足。若开近显远之法雨。令求佛道果者充足。文云。诸求三乘人若有疑悔者。佛当为除断令尽无有余。又云。诸佛法久后要当说真实。即是断三乘五乘七方便九法界等疑。皆令生信。此证经用也。又如来神力品云。以要言之。如来一切所有之法。如来一切自在神力。如来一切秘要之藏。如来一切甚深之事。皆于此经宣示。显说一切法者。权实一切法皆摄也。此证经名。一切自在神力者。内用名自在外用名神力。即证用也。一切秘要之藏者。非器莫授为秘正体为要。多所含容而无积聚名藏。此证体也。一切甚深之事者。实相名甚深。为实相修因名深因。究竟实相名深果。又法师品云。若闻此经。乃是善行菩萨之道深因也。求佛道者。咸于我前闻妙法华经一句。乃至一念随喜。我皆与授记。乃至须臾闻之。即得究竟三菩提深果。此证宗也。所以引二文者。古佛事定举要略以释疑。今佛说竟举要略以付嘱。中间正当机广说故。不引证耳。若引者。开示悟入即其文也。为大事因缘故证名。佛之知见证体。开示悟入证宗。为令众生证用。此异余经证教也。又药王品举十譬叹教。今引其六。大如海高如山。圆如月照如日。自在如梵王极如佛。海是坎德万流归故。同一咸故。法华亦尔。佛所证得万善同归同乘佛乘。江湖川流无此大德。余经亦尔。故法华最大也。山王最高四宝所成故。纯诸天居故法华亦尔。在四味教之顶离四诽谤。开示悟入纯一根一缘同一道味。纯是菩萨无声闻弟子故。月能亏盈故。月渐圆故。法华亦尔。同体权实故。会渐入顿故。灯炬星月与闇共住。譬诸经存二乘道果。与小并立。日能破闇故。法华破化城除草庵故。又日映夺星月令不现故。法华拂迹除方便故。轮王于四域自在。释王于三十三天自在。大梵于三界自在。诸经或于俗谛自在。或于真谛自在。或于中道自在。但是历别自在非大自在。今经三谛圆融最得自在。譬大梵王余经拔众生出生死如五佛子于凡夫第一。或拔众生出涅槃。如菩萨居无学上。今经拔出众生。过方便教菩萨上。即成法王最为第一引诸譬喻明教相最大。例知用宗体名。亦大如海。境智乃至利益亦大如海。教相如山在四味教上。用宗体名境智利益亦复如是。教相亏盈圆满如月。用宗体名境智利益亦复如是。教破化城。用宗体名境智利益亦复如是。教相自在余亦如是。教相王中王余亦如是。非但引文证教余义亦成。
　　○三生起者。能生为生所生为起前后有次第粗细不相违。肇云。名无召物之功。物无应名之实。无名无物名物安在。盖第一义中无相意耳。世谛为言无名无以显法故。初释名。名名于法法即是体。寻名识体。体非宗不会。会体自行已圆。从体起用导利含识。利益既多须分别教相也。神力品中约教次第。一切法本皆佛法。大经云。一切世谛若于如来即是第一义谛。众生颠倒谓非佛法。今明言示之。故言一切法也。欲说此法先以神力骇动。故言一切自在神力。既见变通醒悟渴仰得为说教。教诠实相故言秘密之藏也。禀教修行即有因果。故言甚深之事也。欲分别四义与余经同异。次明教相耳。序品约行次第。初从经卷若善知识。有所闻见即闻名也。闻故推理体显。显体须行。行即因果宗也。行自排惑亦利众生。是用也。分别同异教相也。开示悟入亦约行次第。法本无开闭。今呼为方便门开。此闻名也示真实相体也。自迷得悟悟因也。由因故悟果宗也。悟故深入亦令他入用也。分别同异教也。今之五义依序品扶行次第也。
　　○四开合者。五章共释一经。种种分别令易解故。凡三种开合。谓五种十种譬喻。初释名通论事理。显体专论理。宗用但论事。教相分别事理。释名通说教行。显体非教非行。宗用但行。教相但教。释名通说因果。显体非因非果。宗自因果。用教他因果。教相分别上法耳。释名通论自行化他。体非自非他。宗是自行。用是化他。教相分别自他。释名通论说默。体非说非默。宗默用说。教相分别(云云)。十种者。释名总论三轨。体宗用开对三轨。教相分别三轨。释名总论三道。体宗用开对三道。教相分别三道。乃至第十释名总论三德。体宗用开对三德。教相分别三德(云云)。譬喻者。譬如总名人身。开身则有识命暖。分别诸身贵贱贤愚种种差降。人身譬名识以譬体。命以譬宗暖以譬用。分别譬教相(云云)。
　　○五料简者。若为莲故华。华果必俱。将不堕因中有果耶。答因中有果旧医邪法。已为初教所破。尚非粗权实义。况是妙因妙果。新医真乳法邪。问华以喻权。权是小乘之法。则不应破于草庵。草庵既破何得以华喻权。答小乘是化他之权。是故须破。今明自行之权故以华喻耳。问文。内从火宅至医子。凡七譬悉不明莲华。何以取此为题。答七譬是别。莲华是总。举总摄别故冠篇首也。问一切法皆佛法。何意简权取实为体。答若开权显实诸法皆体。若废权显实如前所用。问何故双用因果为宗。答由因致果果为因所办。若从能办以因为宗。若从所办以果为宗。二义本是相成不得单取。又迹本二文。俱说因果故。问论宗简化他因果。明用俱取自他权实。答宗论自行故须简他。用是益他是故双取。又问用是化他亦不须自行权实。答欲以自利利他故。并宗亦应然。欲自行化他因果。是故应取他也。答化他因果不能致佛菩提。是故不取。并用他权实。亦不能令他至极亦不应取。答他宜须此利是故取也。问宗用俱明智断云何分别。答自行以智德为宗断德为用若化他自行智断俱为宗。化他智断俱为用。问何故五章不四不六。答设作四六亦复生疑。堕无穷问非也。问经经各有异意。那得五义共释众经耶。答若经经别释。但得别不得同。今共论五义得同不失别。
　　○六明观心者。从标章至料简。悉明观心。心如幻焰但有名字名之为心。适言其有不见色质。适言其无复起虑想。不可以有无思度故。故名心为妙。妙心可轨称之为法。心法非因非果能如理观。即办因果是名莲华。由一心成观亦转教余心名之为经。释名竟。心本无名亦无无名。心名不生亦复不灭。心即实相。初观为因观成为果。以观心故恶觉不起。心数尘劳若同若异。皆被化而转。是为观心标五章竟。观心引证者。释论云。一阴名色四阴名名。心但是名也。大经云。能观心性名为上定。上定者第一义定。证心是体。大经云。夫有心者。皆当得三菩提心。是宗也。遗教云。制心一处无事不办。心是用也。释论云。三界无别法唯是一心。作心能地狱心能天堂。心能凡夫心能贤圣。觉观心是语本。以心分别于心。证心是教相也。观心生起者。以心观心由能观心。有所观境以观契境故。从心得解脱故。若一心得解脱。能令一切数皆得解脱故。分别心王心数同起偏起等。即是教相故。观心开合者。心是诸法之本心即总也。别说有三种心烦恼心是三支苦果心是七支。业心是二支苦心即法身是心体。烦恼心即般若。是心宗。业心即解脱。是心用。即开心为三也。分别十二因缘心生。即有六道差降。分别心灭即有四圣高下。是为教相。兼于开合也。观心料简者。问事解已足。何烦观心。答大论云。佛为信行人以树为喻。为法行人以身为喻。今亦如是。为文字人约事解释。为坐禅人作观心解。又论作四句评。有慧无多闻是不知实相。譬如大闇中有目无所见。多闻无智慧亦不知实相。譬如大明中有灯而无照。多闻利智慧是所说应受。无闻无智慧是名人身牛。今使闻慧兼修义观双举。百论有盲跛之譬。牟子有说行之义。华严云。譬如贫穷人日夜数他宝。自无半钱分。偏闻之失也。下文云。未得谓得未证谓证。偏观之失也。何者。视听驰散如风中灯照物不了。但贵耳入口出都不治心。自是陵人增见长非。把刃自伤解牵恶道。由其不习观也。若观心人谓即心而是已则均佛。都不寻经论堕增上慢。此则抱炬自烧。行牵恶道。由不习闻也。若欲免贫穷当勤三观。欲免上慢当闻六即世间。相常住理即也。于诸过去佛。若有闻一句名字即也。深信随喜观行即也。六根清净相似即也。安住实智中分证即也。唯佛与佛究尽实相。究竟即也。修心内观则有法财。正信外闻无复上慢。眼慧明闻具足利益。何得不观解耶。

　　妙法莲华经玄义卷第一上


　　妙法莲华经玄义卷第一下

　　　　天台智者大师说
　　七会异者。问佛有所说依四悉檀。今解五义与彼会不。答此义今当说。先对五章。次解四悉檀。世界悉檀对释名。名该一部世界亦冠于三。第一义对体最分明。为人对宗。宗论因果为人生善义同。对治对用。用破疑滞。与治病事齐。分别悉檀对教相。教相如后说。问何不次第。答悉檀是佛智慧。对利钝缘则成四种。利人闻世界解第一义。此对释名辨体即足。若钝人未悟。更须为人生善对治破恶。乃入第一义。则具用四也。五重玄义意兼利钝。四悉檀法专为钝者。对义是同次第则异。问论专释大品不涉法华。何得指彼悉檀通此五义。中论通申诸经。何意不用。答释论云。四悉檀摄八万法藏十二部经。法华何得不预耶。中论通申理宜须用。若具引论博而未巧。今取论题申于五章。中字申体。观字申宗。论字申用。缨珞云。破法方便立法方便。利益众生方便。论有研核破执立三宝四谛得四沙门果。故知论字申用。中观理不可思议申妙。观境是权实申法。观智是因果申莲华。观诠申经。论之三字合四悉檀。以对五义通申意显。若更以论申余经者。取偈初句申三藏。次句申通。次句申别。次句申圆。法华又为第四句所申也。岂止两论申此五章。五章通申诸经论也。次解四悉檀为十重。
　　　一释名　二辨相　三释成　四对谛　五起教观　六说默　七用不用　八权实　九开显　十通经
　　释名者。悉檀天竺语。一云此无翻例。如修多罗多含。一云翻为宗成墨印实成就究竟等莫知孰是。地持菩提分品说。一切行无常一切行苦。一切法无我涅槃寂灭。是名四优檀那。此翻为印。亦翻为宗。印是楷定不可改易。佛菩萨具此法复以传教。此就教释印。如经世智所说有无无二。此法楷定以此传授经。过去寂默诸牟尼尊展转相传。此就行释印也经增上踊出。乃至出第一有最上。众共归仰世间所无。此释宗义。彼明文了义释优檀那诸师何得用宗印。翻四悉檀如此既谬。余翻亦叵信。南岳师例大涅槃梵汉兼称。悉是此言檀是梵语。悉之言遍。檀翻为施。佛以四法遍施众生。故言悉檀也。二辨相者。世界如车。轮辐轴辋和合故。有车无别车也。五众和合故有人。无别人也。若无人者佛是实语人。云何言我见六道众生。当知。有人人者世界故有。非第一义。第一义可是实余不应实。答各各实如如法性等。世界故无第一义故有。人等第一义故无世界故有。有于五阴十二入十八界。一切名相隔别。名为世界。外人迷此世界不达法相。或计无因缘有世界。或计邪因缘有世界。大圣随顺众生所欲乐闻。分别为说正因缘世界法。令得世间正见是名世界悉檀相。二各各为人悉檀者。大圣观人心而为说法。人心各各不同。于一事中或听或不听。如杂业故杂生世间。得杂触杂受。更有破群那经说无人得触无人得受。为二人疑后世不信罪福堕断常中。故作此说。此意傍为破执正是生信增长善根施其善法也。故名各各为人悉檀。三对治悉檀者。有法对治则有实性则无对治者。贪欲多教观不净。嗔恚多教修慈心。愚痴多教观因缘。对治恶病说此法药。遍施众生故。名对治悉檀相也。四第一义悉檀者。有二种。一不可说二可说。不可说者。即是诸佛辟支佛罗汉所得真实法。引偈云。言论尽竟心行亦讫。不生不灭法如涅槃说诸行处名世界。说不行处名第一义。二约可说者。一切实一切不实一切亦实亦不实一切非实非不实。皆名诸法之实相。佛于如是等处处经中。说第一义悉檀相。此亦是一家明四门入实之意故。中论云。为向道人说四句。如快马见鞭影即入正路。若闻四句心生取著。皆是戏论岂第一义耶。私十五番释其相令易解。随说事理闻者适悦是世界。旧善心生是为人。新恶除遣是对治。得悟圣道是第一义。双说假实是世界。论轮辐轴辋故有车。五阴和合故有人。单说假人即为人。论或说有人。或说无人。单说实法即对治。论对治则有实性。则无双非假实即第一义。论言语道断心行亦讫(云云)。因缘和合有善人恶人之异是世界。善缘和合有善人是为人。恶缘和合有恶人是对治。双非善恶是第一义。五阴实法隔历是世界。从善五阴生善五阴是为人。以善五阴破恶五阴是对治。无漏五阴是第一义。善法恶法异是世界。说今善法生后善法是为人。以今善法破今恶法是对治。非善非恶是第一义。问曰。人通善恶何得言生善是为人。答善业为人所乘令生其善。故言为人。问为人生善秖应生善。那复断恶。答为人者生善是旧是正。断恶是傍是新。治中治恶是旧是正。生善是新是傍(云云)。三世隔别是世界来世是为人。现世是对治。非三世是第一义。四善根内外凡隔别是世界。暖顶是为人。总别念处是对治。世第一法近真是第一义。见道修道异是世界。见道是为人。修道是对治。无学道是第一义。非学非无学是世界。见学是为人。修学是对治。无学是第一义。世界悉檀中有为人。为人中有对治。对治中有第一义。第一义中无三悉檀(云云)。一悉檀通有四悉檀。论云。阴入界隔别是世界。因缘和合故有人是为人。正世界破邪世界是对治。闻正世界得悟入是第一义。为人有四者。杂业因缘得杂触杂受是世界。于一事中。或听是为人。或不听是对治。无人得触无人得受是第一义。对治中有四者。佛三种法治人心病。药病异故是世界。治人是为人。对病是对治。实性则无是第一义。第一义中四者。一切实乃至四句是世界。佛支佛心中所得法。岂非理善是为人。一切语论一切见一切著皆可破。一切不能通第一义。能通是对治。言语道断法如涅槃是第一义。又通作者四悉檀不同。通是世界悉檀也。四悉遍化众生通是为人。四悉檀皆破邪通是对治。随闻一种皆能悟道。通是第一义也。别作者。约苦集谛明世界。约道谛能治明为人。约道谛所治明对治。约灭谛明第一义。问依论解相已足。何用多释。答论云。四悉檀摄八万四千法藏。私约十五法分别何咎。三释成者。四悉檀是龙树所说。四随禅经佛所说。今以经成论于义弥明。所谓随乐欲随便宜。随对治随第一义。乐欲从因得名。世界从果立称。释论云。一切善恶欲为其本。净名云。先以欲钩牵后令入佛道。佛经举修因之相。论明得果之相。举随乐欲释成世界悉檀也。随便宜者。随行人所宜之法。各各为人者。是化主鉴机照其可否。论云。于一事中或听或不听。宜听不宜不听。如金师子宜数息。浣衣子宜不净经举行者之堪宜。论明化主之鉴照以释成也。余两种经论名义同(云云)。四对谛者。直对一番四谛如前说。广对四种四谛者。四种四谛一一以四悉檀对之。复总对者。生灭四谛对世界。无生四谛对为人。无量四谛对对治。无作四谛对第一义。五起观教。幽微之理非观不明。契理之观非悉檀不起。修从假入空观时。先观正因缘法。此法内外亲疏隔别。若不殷勤乐欲。则所习不成。必须晓夜精勤欣悦无斁。此即世界悉檀起初观也。若欲观假入空。须识为人便宜。若宜修观。即用择精进喜三觉分起之。若宜修止。则用除舍定三觉分起之。念通两处是为随宜善心则发。若有沉浮之病须用对治悉檀。若心沈时念择进喜治之。若心浮时念舍除定治之。若善用为人善根则厚。若善用对治烦恼则薄。于七觉中随依一觉恍然如失。即依此觉分研修。能发真明见第一义。是为用四悉檀起从假入空观。成一切智发慧眼也。若从空入假观。巧用四悉檀。取道种智法眼亦如是。若修中道第一义观。巧用四悉檀。取一切种智佛眼亦如是。若一心三观巧用亦如是。起教者。大论云。佛常乐默然不乐说法。净名亦论杜口。此经云。不可以言宣。大经云。生生不可说。乃至不生不生不可说。又云亦可得说十因缘法为生作因。亦可得说十因缘者。从无明至有此十成于众生具四根性。能感如来说四种法若十因缘所成众生。有下品乐欲。能生界内事善拙度。破惑析法入空。具此因缘者。如来则转生灭四谛法轮。起三藏教也。若十因缘法所成众生。有中品乐欲。能生界内理善巧度。破惑体法入空。具此因缘者。如来则转无生四谛法轮。起通教也。若十因缘所成众生。有上品乐欲。能生界外事善历别破惑次第入中。具此因缘者。如来则转无量四谛法轮。起别教也。若十因缘所成众生。有上上品乐欲。能生界外理善。一破惑一切破惑圆顿入中。具此因缘者。如来则转无作四谛法轮。起圆教也。复次一一教中。各各有十二部经。亦用悉檀起之。若十因缘法所成众生。乐闻正因缘世界事。如来则为直说阴界入等假实之法。是名修多罗。或四五六七八九言偈重颂世界阴入等事是名祇夜。或直记众生未来事。乃至记鸽雀成佛等。是名和伽罗那。或孤起偈说世界阴入等事。是名伽陀。或无人问自说世界事。是名优陀那。或约世界不善事而结禁戒。是名尼陀那。或以譬喻说世界事。是名阿波陀那。或说本昔世界事。是名伊帝目多伽。或说本昔受生事。是名阇陀伽。或说世界广大事。是名毗佛略。或说世界未曾有事。是名阿浮陀达磨。或问难世界事是名优波提舍。此是世界悉檀。为悦众生故。起十二部经。或作十二种说生众生善或作十二种说破众生恶。或作十二种说令众生悟。是名四悉檀起三藏十二部经。若十因缘法所成众生乐闻空者。直为说五阴十二入十八界无不即空。或四五六七八九言偈重颂阴界入即空。或说能达阴入界即空者便与授记。或孤然说阴界入即空。或无问自说阴界入即空。或说知阴界入即空名为禁戒。或举如幻如化等。喻阴界入即空。或说本昔世间国土即空。或说本生阴界入即空。或说即空广大或说阴入界即空希有或难问阴界入即空。是为随乐欲世界悉檀。起通教十二部经。或作十二种说即空生善。或作十二种说即空破恶。或作十二种说即空令悟理。是为四悉檀起通教十二部经也。若有十因缘法所成众生。乐闻一切世界一切阴界入。及不可说世界。不可说阴界入等事者。如来即直说一切正世界及阴入等。一切翻覆世界及阴入等。一切仰世界及阴入等。一切倒住世界及阴入等。一切秽国一切净国。一切凡国一切圣国。如是等种种世界。不可说世界。种种阴入界。不可说阴入界(云云)。或作四言乃至九言偈重颂。或孤起偈。或能知国土阴入界者。即与记成佛。或能知者即具禁戒或譬喻说。或说昔国土事。或说昔受生事。或说广大事。或说希有事。或说论议事。如是等十二种说悦其乐欲。或生其善或破其恶。或令悟入。是名四悉檀起别教十二部经。若十因缘所成众生。乐闻不可说国土。不可说阴界入。皆是真如实相。即直说一切国土依正即是常寂光。一切阴入即是菩提离是无菩提。一色一香无非中道。离是无别中道。眼耳鼻舌皆是寂静门。离此无别寂静门。或作偈重颂。或作孤起偈。或作无问自说。或知者与记。或知者具戒。或作譬说。或指昔世界。或指本生。或说广大。或说希有。或作论议。是为赴乐欲世界悉檀起圆教十二部经。或作十二种说生妙善。或作十二种说顿破恶。或作十二种说顿会理。是为四悉檀起圆教十二部经。复次用别圆两种四悉檀。说十二部经者。是起华严教也。但用一番四悉檀说十二部经者。是起三藏教也。若用四番四悉檀说十二部经者。是起方等教也。若用三番四悉檀说十二部经者。是起般若教也。若但用一番四悉檀说十二部经者是起法华教也。大论云。四悉檀摄十二部经其义如是。地持云。菩萨入摩得勒伽造不颠倒论。为令正法得久住禅而作论也。菩萨住是禅观众生。于佛去世后。根缘不同作论通经。天亲用两番四悉檀。造地论通华严。舍利弗用初番四悉檀。造毗昙。五百罗汉造毗婆沙通三藏。见有得道意也。诃黎跋摩。亦用初番四悉檀。造成实论通三藏。见空得道意也。迦栴延亦用初番四悉檀。造毗勒论通三藏。见空有得道意也。龙树用四番四悉檀造中论。三番正通大乘。一番傍通三藏。弥勒用二番四悉檀。造地持通华严。无著亦用二番四悉檀。造摄大乘。龙树用三番四悉檀。造大智度通大品。天亲用一番四悉檀通法华。世人传。天亲龙树各作涅槃论。未来此土准例可知。又五通神仙种种诸论。释天善论。大梵出欲论。皆用初番悉檀方便利益意也。书云。文行诚信定礼删诗垂裕得昆。即世界也。官人以德赏延于世。即为人也。叛而伐之刑故无小。即对治也。政在清静道合天心人王无上。即是世间第一义悉檀也。六起圣说圣默者。思益云。佛告诸比丘汝等当行二事。若圣说法若圣默然。圣说如上辨。圣默然者。夫四种四谛并是三乘圣人所证之法。非下凡所知故不可说。假令说之如为盲人设烛。何益无目者乎。故不可说名圣默然。华严中数世界不可说不可说明理极不可说不可说。约无量无作两番四谛不生生不生不生法。明不可说不可说名圣默然。若三藏中。憍陈如比丘。最初获得真实之知见。寂然无声字。身子云。吾闻解脱之中无有言说者。是约生灭四谛生生之法。明不可说不可说。名圣默然。净名杜口。大集无言菩萨。不可智知不可识识。言语道断心行亦讫。不生不灭法如涅槃。此约四番四谛不可说不可说。名圣默然。若大品句句。悉不可得不可得者。不可以身得。不可以心得。不可以口得。此约三番四谛生不生不生生不生不生法。明不可得不可得故。不可说不可说名圣默然。此经明。止止不须说我法妙难思。是法不可示言辞相寂灭。不可以言宣。非思量分别之所能解。此约无作四谛不生不生法。明不可说不可说。故名圣默然。问为乐他故有圣说法。为自乐故名圣默然。默然则不益他。答正为自乐傍亦益他。若人厌文不好言语。为悦是人故圣默然。如律中。为福他故受供。圣则默然。如胁比丘对破马鸣。是故默然如佛。结跏正念身心不动。令无量人得悟道迹。是故默然皆是四悉檀。起此默然利益一切。何谓无益。问论云。四悉檀摄八万四千法藏。其相云何。答贤劫经云。从佛初发心去。乃至分舍利。凡三百五十法门。一一门各有六度。合二千一百度。用是度对破四分烦恼。合成八千四百。约一变为十合八万四千也。若作八万四千法藏名是世界悉檀摄。若作八万四千尘劳门名为人悉檀摄。八万四千三昧。八万四千陀罗尼门。亦如是。若作八万四千对治。八万四千空门对治悉檀摄。若作八万四千诸波罗蜜。八万四千度无极。第一义悉檀摄。又一说。佛地三百五十法门。一一门有十善。合三千五百善。治四分则一万四千。又治六根即八万四千也。七明得用不得用者。夫四悉檀独有如来。究竟具得微妙能用。下地已去得用不同。凡有四句。不得不用。得而不用不得而用。亦得亦用。凡夫外道苦集流转。尚不能知四悉檀名字。谁论其得。既其不得云何能用也。若三藏教二乘殷勤自行者。知苦断集修道证灭入真。亦名为得。不度众生故不能用。假令用者差机不当故净名诃满愿云。不知人根不应说法。无以秽食置于宝器。如富楼那九旬化外道。反被蚩笑。文殊暂往师徒皆伏。此是不知乐欲。不能用世界悉檀也。如身子教二弟子。善根不发更生邪疑。此不能用为人悉檀也如五百罗汉为迦絺那说四谛。都无利益。佛为说不净观。即得破恶。此不能用对治悉檀也。如身子不度福增。大医不治小医拱手。五百皆不度。佛度即得罗汉。此不能用第一义悉檀也。支佛亦然。是名得而不用也。次明三藏教菩萨者。虽知苦集修道止伏结惑。未有灭证。但得三悉檀。虽未得一而能用四。所以者何。如病导师具足船筏。身在此岸而度人彼岸。常以化人为事。自未得度先度人。是为不得而用。通教二乘体门虽巧得而不用。与三藏同也。通教菩萨初心至六地。亦得亦用。用而未巧。七地入假其用则胜也。若别教十住。但得析法体法两种四悉檀。而未能用。十行方能用。十回向进得相似四悉檀。亦能相似用。登地分真得亦分真用。圆教五品弟子未能得用。六根清净相似得用。初住分真得用也。唯佛究竟得究竟用。八明四悉檀权实者。四谛各辨四悉檀者。此通途说耳。释论云。诸经多说三悉檀。不说第一义者。此指三藏。三藏多说因缘生生事相灭色取空。少说第一义。就三藏菩萨。但约三悉檀明四。若就佛即具四。虽尔终是拙度权逗小机也。若通教四谛明四悉檀。体法即真其门则巧故。释论云。今欲说第一义悉檀故。说摩诃般若波罗蜜经。就佛菩萨皆得有四。而约方便真谛以明悉檀。犹属权也。若别教四谛明四悉檀约于中道。此意则深。而犹是历别。别相未融教道是权。此则非妙。今圆教四谛明四悉檀。其相圆融最实之说。故四悉檀是实是妙。若用此权实约五味教者。乳教则有四权四实。酪教但有四权。生苏则有十二权四实。熟苏则有八权四实。涅槃十二权四实。法华四种俱实(云云)。问三藏菩萨虽得四悉檀。望通教但成三悉檀。今通教望别教云何。答有二义。当通是得四。望别但得三。问别教望圆亦尔不。答不例圆别证道同故。并曰三藏通教俱证真谛。亦应俱得四。答三藏真谛虽同。菩萨不断惑故阙一。圆别俱断惑是故俱四。又并三藏通等虽四而三可是权。别教四而不三应非是权。答三藏通教教证俱是权故。但三无四别教教道权证道实。从证则四。从教则权。又并证道有四。教道应三。答若取地前为教道应如所问(云云)。九开权显实者。一切诸法莫不皆妙。一色一香无非中道。众生情隔于妙耳。大悲顺物不与世诤。是故明诸权实不同故。无量义云。四十余年三法四果二道不合。今开方便门示真实相。唯以一大事因缘。但说无上道。开佛知见悉使得入究竟实相。除灭化城即是决粗皆至宝所。即是入妙。若乳教四妙与今妙不殊唯决其四权入今之妙。是故文云。菩萨闻是法疑网皆已除。即此意也。决酪教四权。生苏十二权。熟苏八权。皆得入妙故。文云。千二百罗汉悉亦当作佛。又云。决了声闻法是众经之王。闻已谛思惟得近无上道。方等般若所论妙者。亦与今妙不殊。开权显实其意在此。问曰。决诸权悉檀同成妙第一义为当尔不。答决权入妙自在无碍假令妙第一义不隔于三。三不隔一。一三自在。今且作一种解释也。若决诸权世界悉檀。为妙世界悉檀者。即是对于释名妙也。亦是九法界十如是性相之名。同成佛法界性相。摄一切名也。亦是会天性定父子。更与作字名之为儿我实汝父汝实我子也。若决诸权第一义悉檀。为妙第一义悉檀者。即对经体妙也。即是开佛知见示真实相。引至宝所也。若决诸权为人悉檀。为妙为人悉檀者。即是对宗妙也。如此经云。各赐诸子等一大车也。若决诸权对治悉檀。入妙对治悉檀者。即是对用妙也文云。以此宝珠用贸所须。又云。如此良药今留在此。可用服之勿忧不差。经云。正直舍方便。但说无上道。动执生疑。佛当为除断。令尽无有余。又云。我已得漏尽闻亦除忧恼也。若是分别诸权四悉檀同异。决入此经妙悉檀中。不复见同异。昔所未曾说今皆当得闻。即是妙不同异。即对教相妙也。即如文云。虽示种种道。其实为一乘。虽分别诸同异。为显不同异说无分别法也。十通经者。问今以四悉檀通此经。此经何文明四悉檀耶。答文中处处皆有此意。不能具引。今略引迹本两文。方便品云。知众生诸行深心之所念。过去所习业欲性精进力。及诸根利钝。以种种因缘譬喻亦言辞。随应方便说。此岂非是四悉檀之语耶。欲者即是乐欲。世界悉檀也。性者是智慧性。为人悉檀也。精进力即是破恶。对治悉檀也。诸根利钝即是两人得悟不同。即是第一义悉檀也。又寿量品云。如来明见无有错谬。以诸众生有种种性种种欲种种行种种忆想分别故。欲令生诸善根。以若干因缘譬喻言辞种种说法。所作佛事未曾暂废。种种性者即是为人。种种欲者即是世界。种种行者即是对治。种种忆想分别。即是推理转邪忆想得见第一义。两处明文四义具足。而皆言为众生说法。岂非四悉檀设教之明证也。
　　△第二别解五章。初释名为四。一判通别。二定前后。三出旧。四正解妙法莲华。名异众典别也。俱称为经通也。立此二名。凡约三意。谓教行理。从缘故教别。从说故教通。从能契故行别。从所契故行通。理从名故别。名从理故通。略说竟。夫教本应机。机宜不同故部部别异。金口梵声通是佛说。故通别二名也。约行者泥洹真法宝。众生以种种门入。如五百比丘各说身因。佛言无非正说。三十二菩萨各入不二法门。文殊称善。大论明阿那波那皆是摩诃衍。以不可得故。当知。从行则别所契则同。求那跋摩云。诸论各异端修行理无二(云云)。约理者。理则不二名字非一。智度云。般若是一法佛说种种名。大经云。解脱亦尔多诸名字。如天帝释有千种名。名异故别理一故通。今称妙法之经。即是教之通别。各赐诸子等一大车。乘是宝乘直至道场。即行之通别。或言实相。或言佛知见。大乘家业一地实事。宝所系珠平等大慧等。即是理之通别。约此三义故立两名也。问教主不同设教亦异。云何而言金口梵声名为教通。答此有两义。一当分。二跨节。当分者如三藏佛赴种种缘说种种教。缘异故教别。主一故教通。依此教行。有能契所契种种名理。理无种种。经言。即脱缨珞著弊垢衣。语言勤作勿复余去。并加汝价及涂足油。此则身口行理齐分而说。不得作余解也。通别圆等教行理。当分亦尔。斯义易解而理难融(云云)。二跨节者。何处别有四教主。各各身各各口各各说。秪隐其无量功德庄严之身。现为丈六紫金辉。不说甘恬常乐之味。说于咸酢无常辛辣。弃王者服饰执持粪器。名为方便。若开方便门示真实相。即向身是圆常之身。向法是圆法。向行向理皆即真实。如此通是一音之教。而小大差别。能契有长短所契唯一。极种种名名一究竟。唯一究竟应于众名。作如此论教行理通别者。相则难解理则易明(云云)。二定妙法前后者。若从义便应先明法却论其妙。下文云。我法妙难思。若从名便应先妙次法。如欲美彼称为好人。笃论无人何所称好。必应先人后好。今题从名便故。先妙后法。解释义便故先法后妙。虽复前后亦不相乖(云云)。三出旧解。旧解甚多。略出四家。道场观云。应物说三三非真实。终归其一谓之无上。无上故妙也。引经云。是乘微妙清净第一。于诸世间为无有上。又云。寄言谭于象外。而其体绝精粗。所以称妙。又引经。是法不可示言辞相寂灭。会稽基云。妙者表同之称也。昔三因异趣三果殊别。不得称妙。北地师云。理则非三三教为粗。非三之旨为妙。此意同而辞弱。光宅云云。妙者一乘因果法也。待昔因果各有三粗。今教因果各有三妙。昔因果粗者。因体狭因位下因用短。声闻修四谛。支佛修十二因缘。菩萨修六度。三因差别不得相收。因体是狭。昔第九无碍道中行。名菩萨伏道不断。未出三界故名因位下。第九无碍止伏四住不伏无明。故言用短。是为昔因三义故粗也。昔果粗者。体狭位下用短。有余无余众德不备。故言体狭。位在化城不出变易。故言位下。第九解脱止除四住不破无明。又八十年寿前不过恒沙。后不倍上数。是故用短。是为昔果三义故粗。今因体广位高用长者。会三为一收束万善。故言体广。不止界内无碍道中行。出于界外行菩萨道。故言位高。无碍伏惑不止四住。进伏无明故用长。今因三义妙也。今果三义妙者。体广位高用长。体备万德众善普会。故言体广。位至宝所故言位高。断五住惑神通延寿。利益众生故言用长。今果三义故妙。即是一乘因果之法妙也。今古诸释世以光宅为长。观南方释大乘多承肇什。肇什多附通意。光宅释妙宁得远乎。今先难光宅余者望风(云云)。因体广狭四难者。若谓昔因体狭为粗。指何为昔。若指三藏等可然。若指法华已前皆称为昔。此不应尔。何者。般若说一切法皆摩诃衍。靡不运载。思益明解诸法相。是菩萨遍行。华严入法界不动祇洹。净名一念知一切法是为坐道场。昔因如此无所不收。若为是狭。若言今因体广。那忽言法华明一乘是了。不明佛性是不了。那复言法华明缘因是满。不明了因是不满。那复言前过恒沙后倍上数。犹是无常因。既以无常因那得常果。因果俱无常。此无常人那见佛性。非了义故体不收行一。非满字故体不收教一。非常住故体不收人一。不见佛性故体不收理一。当知。今因狭中之狭。狭则是粗。昔体既广昔还是妙。此一难已知粗妙。薳复具作后难耳。因位高下四难者。般若是无上明咒。无等等明咒。上人应求上法因。教则不下。大论云。菩萨出三界外受法性身。行菩萨行因位则不下。净名叹菩萨德近无等等佛。自在慧十方作魔王者。皆是住不可思议解脱。则因人不下。净名云。虽成佛道转法轮。而行菩萨道。又云。诸佛秘藏无不得入。则见理不下。如是因位四一皆高。云何言粗。若言今因位高者。教那忽是第四时。位那忽住无碍道伏无明。人那忽是生死身非法性身。理那忽无常不见佛性。当知。今因皆无四一其位下而粗。昔因具四一高而妙。因用长短四难者。释论云。处处说破无明三昧。是教用长。是事不知名为无明。佛一切种智知一切法明无明无二。若知无明不可得亦无无明。是为入不二法门。是则行长。又一日行般若。如日照世胜萤火虫。若人入薝卜林不嗅余香。谁复乐二乘功德。座不须礼华不著身。皆是阿惟越类。则人用长。色无边故般若亦无边。受想行识无边故般若亦无边。是则理长。当知。昔教行人理俱长。长故是妙。若谓今因用长。那复言法华是覆相教。教则短。行覆相行则短。覆相不明佛性理则短。四一既阙。今短而粗。昔用既长长则是妙。果体广狭四难者。若昔果体是有余无余。不备众德为狭为粗者。此岂然乎。般若是佛母。十方佛皆护。净名云。未曾闻此实相深经。当知。昔果体备众德也。若谓今果体广应备满了。何故复言亦满不满亦了不了。何故复言佛果无常亦无我乐净等众德缺然。广义安在。若体广者。法身应遍一切处。何故复言寿止八十或七百阿僧祇。灰断入灭去此不至彼耶。若言体广。应备五眼见佛性。当知。今果阙于四一。狭而是粗。将今望昔昔还是妙。果位高下四难者。今果位若高。设教何得在第五教下行那不出无常。人那不出变易。理那不穷秘藏。当知。今果之位阙四一。皆下皆粗。昔果位具四一。皆高皆妙。果用长短四难者。若今果用长。教何不明常住。行何不顿破无明。人何不即是毗卢遮那。理何不即是秘藏。当知。今果无有妙法岂非粗耶(云云)。而复言神通延寿是何神通。若作意神通同彼外道。若无漏神通同彼小乘。若实相神通则非延非不延。能延能不延。能延何止延寿。而不延眼令见佛性。何不延舌说于常住。眼不见性则知非实相神通。非粗何谓。前一难已知粗。后难重来耳。彼作因果六种以判粗妙。又以四一专判妙。今难其粗。皆备四一则昔粗非粗。难其妙全无四一。则今妙非妙。于其一句设四句难。四六二十四耳。用彼矛盾自相击。故不盈不缩应尔许耳。

　　妙法莲华经玄义卷第一下



　　妙法莲华经玄义卷第二上

　　　　天台智者大师说
　　四正论今意为二。先略用彼名显于妙义。因具三义者。一法界具九法界名体广。九法界即佛法界名位高。十法界即空即假即中名用长。即一而论三即三而论一。非各异亦非横亦非一。故称妙也。果体具三义者。体遍一切处名体广。久已成佛久远。久远名位高。从本垂迹过现未来三世益物名用长。是为因果六义。异于余经是故称妙。又乳经。一种因果广高长。一种因果狭下短。则一粗一妙(云云)。酪经唯一种因果狭下短。但粗无妙。生苏经三种因果狭下短。一种因果广高长。则三粗一妙。熟苏经二种因果狭下短。一种因果广高长。则二粗一妙。醍醐经一种因果广高长。但妙无粗。又醍醐经妙因妙果。与诸经妙因妙果不异。故称为妙也。复次观心释。若观己心不具众生心佛心者。是体狭。具者是体广若己心不等佛心是位下。若等佛心是位高。若己心众生心佛心。不即空即假即中者。是用短。即空即假即中者。是用长。复次于一法界通达十法界。六即位者。亦是体广。亦是位高。亦是用长。初约十法界是显理一。次约五味是约教一。次约观心是约行一。次约六即是约人一。略示妙义竟。广说者。先法次妙。南岳师举三种。谓众生法佛法心法。如经为令众生开示悟入佛之知见。若众生无佛知见。何所论开。当知佛之知见蕴在众生也。又经但以父母所生眼即肉眼。彻见内外弥楼山即天眼。洞见诸色而无染著即慧眼。见色无错谬即法眼。虽未得无漏。而其眼根清净。若此一眼具诸眼用即佛眼。此是今经明众生法妙之文也。大经云。学大乘者。虽有肉眼名为佛眼。耳鼻五根例亦如是。殃掘云。所谓彼眼根。于诸如来常具足无减。修了了分明见。乃至意根亦如是。大品云。六自在王性清净故。又云。一切法趣眼。是趣不过眼尚不可得。何况有趣有非趣。乃至一切法趣意亦如是。此即诸经明众生法妙也。佛法妙者。如经止止不须说我法妙难思。佛法不出权实。是法甚深妙难见难可了。一切众生类无能知佛者。即实智妙也。及佛诸余法亦无能测者。即佛权智妙也。如是二法唯佛与佛。乃能究尽诸法实相。是名佛法妙。心法妙者。如安乐行中。修摄其心观一切法。不动不退。又一念随喜等。普贤观云。我心自空罪福无主。观心无心法不住法。又心纯是法。净名云。观身实相观佛亦然。诸佛解脱当于众生心行中求。华严云。心佛及众生是三无差别。破心微尘出大千经卷。是名心法妙也。
　　△今依三法更广分别。若广众生法。一往通论诸因果及一切法。若广佛法。此则据果。若广心法此则据因。众生法为二。先列法数次解法相。数者经论或明一法摄一切法。谓心是三界无别法。唯是一心作。或明二法摄一切法。所谓名色。一切世间中但有名与色。或明三法摄一切法。谓命识暖。如是等增数。乃至百千。今经用十法摄一切法。所谓。诸法如是相如是性如是体如是力如是作。如是因如是缘如是果如是报。如是本末究竟等。南岳师读此文。皆云如故呼为十如也。天台师云。依义读文凡有三转。一云。是相如是性如。乃至是报如。二云。如是相如是性。乃至如是报。三云。相如是性如是。乃至报如是。若皆称如者。如名不异即空义也。若作如是相如是性者。点空相性名字施设逦迤不同。即假义也。若作相如是者。如于中道实相之是。即中义也。分别令易解故。明空假中。得意为言空即假中。约如明空一空一切空。点如明相一假一切假。就是论中一中一切中。非一二三而一二三。不纵不横名为实相。唯佛与佛究竟此法。是十法摄一切法。若依义便作三意分别。若依读便当依偈文云如是大果报种种性相义(云云)。次判权实者。光宅以前五如是为权属凡夫。次四如是为实属圣人。后一如是总结权实。引偈证云。如是大果报。大故知是实。种种性相故知是权。今恐不尔。大义有三。大多胜。若取大为实者。亦应取多取胜。种种之名岂非多义。若言权属凡夫。凡夫何意无实。若实属圣人。圣人何意无权。如此抑没义不可依。又北地师以前五为权。后五为实。此皆人情耳。今明权实者。以十如是约十法界。谓六道四圣也。皆称法界者。其意有三。十数皆依法界。法界外更无复法。能所合称故言十法界也。二此十种法。分齐不同。因果隔别凡圣有异故加之以界也。三此十皆即法界摄一切法。一切法趣地狱。是趣不过当体即理。更无所依故名法界。乃至佛法界亦复如是。若十数依法界者。能依从所依即入空界也。十界界隔者。即假界也。十数皆法界者。即中界也。欲令易解如此分别。得意为言空即假中。无一二三如前(云云)。此一法界具十如是。十法界具百如是。又一法界具九法界。则有百法界千如是。束为五差。一恶二善三二乘四菩萨五佛。判为二法。前四是权法后一是实法。细论各具权实。且依两义。然此权实不可思议。乃是三世诸佛二智之境。以此为境何法不收。此境发智何智不发。故文云诸法。诸法者是所照境广也。唯佛与佛乃能究尽者。明能照智深穷边尽底也。其智慧门难解难入者。叹境妙也。我所得智慧微妙最第一者。叹智与境相称也。方便品长行略说此法。后开示悟入广说此法。火宅譬喻此法。信解领解此法。长者付子此法。药草述成此法。化城引入此法。如是等种种秖名十如权实法耳。如来洞达究十法底。尽十法边。明识众生种非种。芽未芽熟不熟。可度脱不可度脱。如实知之无有错谬。殃掘摩罗虽是恶人。实相性熟即时得度。四禅比丘虽是善人。恶性相熟即不堪度。当知。众生之法不可思议。虽实而权。虽权而实。实权相即不相妨碍。不可以牛羊眼观视众生。不可以凡夫心评量众生。智如如来乃能评量。何以故。众生法妙故。次解十如是法。初通解后别解。通解者。相以据外。览而可别名为相。性以据内。自分不改名为性。主质名为体。功能为力。构造为作。习因为因。助因为缘。习果为果。报果为报。初相为本。后报为末。所归趣处为究竟等(云云)。若作如义。初后皆空为等。若作性相义。初后相在为等。若作中义。初后皆实相为等。今不依此等三法具足为究竟等。夫究竟者。中乃究竟即是实相为等也。次别解者。取气类相似合为四番。初四趣次人天。次二乘次菩萨佛也。初明四趣十法。如是相者。即是恶相表堕不如意处。譬人未祸否色已彰。相师览别能记凶衰。恶相若起远表泥黎。凡夫不知二乘仿佛知。菩萨知不深佛知尽边。如善相师洞见始终。故言如是相也。如是性者黑。自分性也。纯习黑恶难可改变。如木有火遇缘即发。大经云。有漏之法以有生性故生能生之。此恶有四趣生性。故缘能发之。若泥木像虽有外相。内无生性生不能生。恶性不尔。故言如是性。如是体者。揽彼摧折粗恶色心。以为体质也。复次此世先已摧心。来世摧色。又此世华报亦摧色心。来世果报亦摧色心。故以被摧色心为体也。如是力者。恶功用也。譬如片物。虽未被用。指拟所任言其有用。大经云。作舍取木不取缕线。作布取缕不取泥木。地狱有登刀上剑之用。饿鬼吞铜啖铁之用。畜生强者伏弱。鱼鳞相咀。牵车挽重。皆是恶力用也。如是作者。构造经营运动三业。建创诸恶名之为作。大经第八云。譬如世间为恶行者。名为半人。既行恶行名地狱作也。如是因者。恶习因也。自种相生习续不断。以习发故为恶易成。故名如是因。如是缘者。缘助也。所谓诸恶我我所所有具度。皆能助成习业。如水能润种故用报因为缘也。如是果者。习果也。如多欲人受地狱身。见苦具谓为欲境。便起染爱。谓此为习果也。如是报者。报果也。如多欲人在地狱中。趣欲境时即受铜柱铁床之苦。故名如是报也。本末究竟等者。即有三义。本空末亦空故言等。又恶果报在本相性中。此末与本等本相性在恶果报中。此本与末等。若先无后事相师不应预记。若后无先事相师不应追记。当知。初后相在此假事论等。中实理心与佛果不异。一色一香无非中道。此约理论等。以是义故。故言本末究竟等。三义具足故言等也。次辨人天界十法者。但就善乐为语。异于四趣相。表清升性是白法。体是安乐色心。力是堪任善器。作是造止行二善。因是白业。缘是善我我所所有具度。果是任运酬善心生报是自然受乐。等者如前说(云云)。次辨二乘法界十法者。约真无漏相表涅槃。性是非白非黑法。体是五分法身。力能动能出堪任道器。作是精进勤策。因是无漏正智。缘是行行助道。果是四果。二乘既不生是故无报。何故发真是果而不论报。无漏法起酬于习因。得是习果无漏损生。非牵生法故无后报。三果有报者残思未断。或七生或一往来。或色界生非无漏报也。是故唯九不十。若依大乘。此无漏犹名有漏。大经云。福德庄严者有为有漏。是声闻僧既非无漏。不损别惑犹受变易之生。则无漏为因无明为缘。生变易土即有报也。次明菩萨佛界十法者。此更细开有三种菩萨(云云)。若六度菩萨。约福德论相性体力。善业为因烦恼为缘。三十四心断结为果。佛则无报菩萨即具十也。若通教菩萨。约无漏论相性六地之前残思受报。六地思尽不受后身。誓扶习生非实业报故。唯九无十。若别教菩萨。约修中道行次第观而论十法。此人虽断通惑自知有生。则具十法(云云)。夫生变易则三种不同。一全未断别惑生变易者。即是三藏二乘。及通教三乘是也。类如分段博地凡夫不伏见思者(云云)。二伏别惑生变易者。即是别教三十心人。习于中道伏而未断。类如分段小乘方便道也(云云)。三者断别惑生变易者。如初地初住断惑是也。类如初果虽断见谛犹有七生。彼亦如是。若未断伏生者。用方便行真无漏为因无明为缘。若伏断者。顺道法爱为因。无明为缘生变易土(云云)。佛界十法者。皆约中道分别也。净名云。一切众生皆菩提相。不可复得。此即缘因为佛相。性以据内者。智愿犹在不失。智即了因为佛性。自性清净心即是正因为佛体。此即三轨也(云云)。力者。初发菩提心。超二乘上名为力。作者四弘誓愿要期也。因即智慧庄严也。缘即福德庄严也。果即一念相应大觉。朗然无上菩提为习果也。报即大般涅槃果。果断德禅定三昧一切具足。是报果也。本末等者。即相性三谛与究竟三谛不异。故言等也。空谛等者。元初众生如。乃至佛如皆等也。俗谛等者。众生未发心。佛记当作佛。佛既已成佛。说佛本生事。即是初后相在假等也。中等者。凡圣皆实相也。就佛界亦九亦十。通途为语从地地皆有万行。福德为因无明为缘。习果报果分得十法。无不具足。此经云。得无量无漏清净之果报。法王法中久修梵行。始于今日得其果报。又云。久修业所得。大经云。我今所献食愿得无上报。仁王云。三贤十圣住果报。摄大乘云。因缘生死有后生死。皆是分论果报。果报即是生灭何者。无明分尽是故论灭。真明转盛是故言生。又残无明在是故言生。一分惑除是故言灭。大论云。一人能耘一人能种万行资成如种。智慧破惑如耘。增道损生意在于此。四十一地皆有十法也。若就妙觉亦九亦十。何者中道智慧乃是损生。生既未尽。故有诸地生灭不同。妙觉损生义足。最后那得论报。故云。唯佛一人居净土三十生尽等大觉。无后有生死烦恼尽故。智德已圆无复习果。不受后身故无报果。又约现生后论九论十(云云)。若按涅槃经文。愿得无上报者。即明佛界报无上也。佛报既言无上。佛相性等九法悉皆无上。何者六道相性全表五住。二乘相性表破四住全表无明。菩萨相性表次第破五住。佛相性表一切种智净若虚空。不为五住所染故。佛十法最为无上(云云)。复次六趣相表生死苦。二乘相表涅槃乐。佛界相表非生死非涅槃。中道常乐我净故。言佛界最是无上。复次四道表恶。人天表善。二乘表无漏善。菩萨佛表非漏非无漏善。故佛界最为无上。复次六道表诸有因缘生法。二乘表即空。菩萨表即假。佛表即空即假即中。故佛界最为无上。复次四趣但表恶不能表善。人天相但表善。亦不能表恶。二乘但表无漏不兼善恶。佛相兼表一切相。若解佛相即遍解一切相。是故佛界最为无上。故贤圣集云。地狱中阴但见地狱。不能知上趣。若天中阴能知天及下。其相表之不名正遍知佛相表正遍知也。佛智既遍知诸相。而经教应遍说之。若用此法历五味教者。乳教说菩萨界佛界两性相。或入即假等。或入即中等。入中乃是无上。而带一方便未全无上。酪教但明二乘相性。得入析空等。尚不明入即空等。况复余耶。故非无上。生苏明四种相性或入析空等。或入即空等。或入即假等。或入即中等。唯佛相性得入即空即假即中。而带三方便故非无上。熟苏明三种相性。或入即空。或入即假。或入即中。唯佛性相得入即空即假即中。而带二方便故非无上。此法华经明九种性相。皆入即空即假即中。汝实我子我实汝父。一色一味纯是佛法更无余法故。知佛界最为无上。复次余经所明九性相。不得入佛性相即空即假即中者。此经皆开方便普令得入。又按其相性。即是即空即假即中不论引入。是故如来殷勤称叹此法华经最为无上。意在此也。复次百界千法纵横甚多。以经论偈结之令其易解。中论偈云。因缘所生法我说即是空。亦名为假名亦名中道义。六道相性即是因缘所生法也。二乘及通教菩萨等相性。是我说即是空。六度别教菩萨相性是亦名为假名。佛界相性是亦名中道义。结要虽少摄得前多义。则可见(云云)。又涅槃偈云。诸行无常是生灭法。生灭灭已寂灭为乐。六道相性即是诸行。二乘通教相性即是无常。别教菩萨相性即是生灭灭已。佛界相性即是寂灭为乐。又生灭灭已寂灭为乐。即是别教相性。即于生灭仍是寂灭不待灭已方称为乐。是为圆教佛界相性(云云)。又七佛通戒偈云。诸恶莫作众善奉行。自净其意是诸佛教。四趣相性即是诸恶。人天相性即是众善。自净其意。即有析体净意是二乘相性。入假净意是菩萨相性。入中净意是佛界相性(云云)。若能解十相性。与众经论律合者。即通达三藏通别。识一切法无有障碍。广明众生法相竟。二广明佛法者。佛岂有别法。秖百界千如是佛境界。唯佛与佛究竟斯理。如函大盖亦随大。以无边佛智。照广大佛境。到其源底。名随自意法也。若照九(法界)性相。本末纤芥不遗。名随他意法。从二法本垂十界迹。或示己身或示他身。或说自意语。或说他意语。自意他意不可思议。己身他身微妙寂绝。皆非权非实。而能应于九界之权。一界之实。而于佛法无所损减。诸佛之法岂不妙耶。是事可知无劳广说。至方便品中当更明之。三广释心法者。前所明法岂得异心。但众生法太广佛法太高。于初学为难。然心佛及众生是三无差别者。但自观己心则为易。涅槃云一切众生具足三定。上定者谓佛性也。能观心性名为上定。上能兼下即摄得众生法也。华严云。游心法界如虚空。则知诸佛之境界。法界即中也。虚空即空也。心佛即假也。三种具即佛境界也。是为观心仍具佛法。又游心法界者。观根尘相对一念心起。于十界中必属一界若属一界即具百界千法。于一念中悉皆备足。此心幻师于一日夜。常造种种众生种种五阴种种国土。所谓地狱假实国土。乃至佛界假实国土。行人当自选择何道可从。又如虚空者。观心自生心不须藉缘。藉缘有心。心无生力。心无生力。缘亦无生。心缘各无合云何有。合尚叵得离则不生。尚无一生况有百界千法耶。以心空故从心所生一切皆空。此空亦空。若空非空点空设假。假亦非假。无假无空毕竟清净。又复佛境界者。上等佛法下等众生法。又心法者。心佛及众生是三无差别。是名心法也。问一念心云何含受百界千法耶。答借三种为譬。如止观中说(云云)。
　　△二明妙者。一通释。二别释。通又为二。一相待。二绝待。此经唯论二妙。更无非绝非待之文。若更作者。绝何惑显何理。故不更论也。光宅用法华之妙。待前诸教皆粗。巨有所妨已如前难(云云)。今待粗妙者。待半字为粗。明满字为妙。亦是常无常大小相待为粗妙也。净名云。说法不有亦不无。以因缘故诸法生。即是明满字也。始坐佛树力降魔。得甘露灭觉道成。即提昔之半待出于满也。般若云。于阎浮提见第二法轮转。亦是对鹿苑为第一。待般若为第二也。涅槃云。昔于波罗柰初转法轮。今于尸城复转法轮。众经皆共以鹿苑为半为小为粗。待此明满大妙其义是同。今法华明。昔于波罗柰转四谛法轮五众之生灭。今复转最妙无上之法轮。此亦待鹿苑为粗法华为妙。妙义皆同待粗亦等。文义在此也。问齐方等来满理无殊者。悉应称妙。答今亦不克教定时。那忽云齐方等耶。纵令尔者别有所以。何者利根菩萨。于彼入妙与法华不异。钝根菩萨及二乘人。犹带方便诸味调伏。方等带生苏论妙以待粗。般若带熟苏论妙以待粗。今经无二味方便。纯真醍醐论妙以待粗。此妙彼妙妙义无殊。但以带方便不带方便为异耳。复次三藏但半字生灭门。不能通满理。故名为粗。满字是不生不灭门。能通满理故名妙。能通满理。复有二种。一带方便通满理。二直显满理。方等般若带方便通满理。今经直显满理。故中论云。为钝根弟子说因缘生灭相。为利根弟子说因缘不生不灭相(云云)。中论偈(云云)。若不即空为通真方便。是故言粗。若能即空是通中方便。通中方便。若带即空即假通中者粗。不带空假直通中者妙(云云)。问乳至醍醐同称为满。是譬云何。答今以譬解譬。如官有三航及以私船。从于此岸度人彼岸。乳教如大中两航共度人彼岸。酪教如私船度人中洲。生苏如四种小航与私船。度人于中洲。两航度人于彼岸。熟苏如三航一航中洲二航彼岸。醍醐如大航度人彼岸。三航同是官物。故俱称为满。私船非官物。是故言半。官物之中二航小所容盖寡。大航壮丽容载倍多。独称为妙。智者以譬喻得解。其譬义如是(云云)。二绝待明妙者为四。一随情三假法起。若入真谛待对即绝故。身子云。吾闻解脱之中无有言说。此三藏经中绝待意也。二若随理三假。一切世间皆如幻化。即事而真无有一事而非真者。更待何物为不真耶。望彼三藏绝还不绝。即事而真乃是绝待。此通教绝待也。三别教。若起望即真之绝还是世谛。何者非大涅槃。犹是生死世谛绝还有待。若入别教中道待则绝矣。四圆教。若起说无分别法。即边而中无非佛法。亡泯清净岂更佛法待于佛法。如来法界故出法界外。无复有法可相形比。待谁为粗形谁得妙。无所可待亦无所绝。不知何名强言为绝。大经云。大名不可称量不可思议故名为大。譬如虚空不因小空。名为大也。涅槃亦尔。不因小相名大涅槃。妙亦如是。妙名不可思议。不因于粗而名为妙。若谓定有法界广大独绝者。此则大有所有何谓为绝。今法界清净。非见闻觉知不可说示。文云。止止不须说我法妙难思。止止不须说即是绝言。我法妙难思即是绝思。又云。是法不可示言辞相寂灭。亦是绝叹之文。不可以待示不可以绝示。灭待灭绝故言寂灭。又云。一切诸法常寂灭相终归于空。此空亦空则无复待绝。中论云。若法为待成。是法还成待。今则无因待亦无所成。法华首云。既得无生忍亦不生无生。无生即无生是名绝待。降此已外若更作者。绝何物显何理。流浪无穷则堕戏论。乃是迷情分别。绝待不绝。非绝非待待于亦待亦绝。言语相逐永无绝矣。何者言语从觉观生。心虑不息语何由绝。如痴犬逐块。徒自疲劳块终不绝。若能妙悟寰中息觉观风。心水澄清言思皆绝。如黠师子放块逐人。块本既除块则绝矣。妙悟之时洞知法界外无法而论绝者。约有门明绝也。是绝亦绝约空门明绝也。如快马见鞭影无不得入。是名绝待妙也。用是两妙妙上三法。众生之法亦具二妙称之为妙。佛法心法亦具二妙称之为妙。若将上四种绝待约五味经者。乳教两绝。酪教一绝。生苏四绝。熟苏三绝。此经但有一绝。若开权绝者。无不入一妙绝也。问何意以绝释妙。答秖唤妙为绝。绝是妙之异名。如世人称绝能耳。又妙是能绝粗是所绝。此妙有绝粗之功。故举绝以名妙。如迹中先施方便之教。大教不得起。今大教若起方便教绝。将所绝以名于妙耳。又迹中大教既起。本地大教不得兴。今本地教兴迹中大教即绝。绝于迹大功由本大。将绝迹之大名于本大。故言绝也。又本大教若兴。观心之妙不得起。今入观缘寂言语道断本教即绝。绝由于观。将此绝名名于观妙。为显此义故以绝为妙。今将迹之绝妙妙上众生法。将本地之绝妙妙上佛法。将观心之绝妙妙上心法。前四绝横约四教。今三绝竖约圆教(云云)。
　　△别释妙者为三。若鹿苑三粗鹫头一妙。皆迹中之说。约迹开十重论妙。此妙有迹有本。本据元初。元初本妙十重论妙。迹本俱是教。依教作观观复有十重论妙。迹中有众生法妙佛法妙心法妙。各十重合三十重。此与众经论妙有同有异。本中三十妙。与众经一向异。此六十重一一复有待妙绝妙。则有一百二十重。若破粗显妙。即用上相待妙。若开粗显妙。即用上绝待妙(云云)。迹中十妙者。一境妙。二智妙。三行妙。四位妙。五三法妙。六感应妙。七神通妙。八说法妙。九眷属妙。十功德利益妙。释十妙为五番。一标章。二引证。三生起。四广解。五结权实。
　　○标章者。云何境妙。谓十如因缘四谛三谛二谛一谛等。是诸佛所师故称境妙。智妙者。所谓二十智。四菩提智。下中上上上。七权实五三智一如实智。以境妙故智亦随妙。以法常故诸佛亦常。函盖相称境智。不可思议。故称智妙。行妙者。谓增数行。次第五行。不次第五行。智导行故故言行妙。位妙者。谓三草位二木位一实位。妙行所契故言位妙。三法妙者。谓总三法。纵三法横三法。不纵不横三法。类通三法。皆秘密藏故称为妙。感应妙者。谓四句感应。三十六句感应。二十五感应。别圆感应。水不上升月不下降。一月一时普现众水。诸佛不来众生不往。慈善根力见如此事。故名感应妙。神通妙者。谓报通修通。作意通体法通。无记化化通。无谋之权称缘转变。若远若近若种若熟若脱。皆为一乘故言神通妙。说法妙者。谓说十二部法。小部法大部法。逗缘法所诠法。圆妙法如理圆说。咸令众生开示悟入佛之知见。故言说法妙。眷属妙者。谓业眷属神通眷属愿眷属应眷属法门眷属。如阴云笼月。群臣豪族前后围绕。故言眷属妙。利益妙者。谓果益因益。空益假益。中益变易益。犹如大海能受龙雨。故名利益妙。
　　○二引证者。但引迹文尚不引本文。况引余经耶。文云诸法如是相等。唯佛与佛乃能究尽诸法实相实相是佛智慧门。门即境也。又云。甚深微妙法难见难可了。我及十方佛乃能知是相。即境妙也。我所得智慧微妙最第一。又以此妙慧求无上道。无漏不思议甚深微妙法。唯我知是相(云云)。即智妙也。本从无数佛具足行诸道。行此诸道已道场得成果。又云。合掌以敬心欲闻具足道。又诸法从本来常自寂灭相。佛子行道已来世得作佛。即行妙。天雨四华表住行向地。开示悟入亦是位义。乘是宝乘游于四方。四方是因位。直至道场是果位。是名位妙。佛自住大乘。如其所得法。定慧力庄严。大乘即真性。定即资成。慧即观照。是为三法妙。我于三七日中思惟如是事。又我以佛眼观见六道众生。又一切众生皆是吾子。又遥见其父踞师子床。即感应妙也。今佛世尊入于三昧。是不可思议现希有事。神通妙也。如来能种种分别巧说诸法。言辞柔软悦可众心。身子云。闻佛柔软音深远甚微妙。又其所说法皆悉到于一切智地。又但说无上道。又已今当说最为难信难解。即说法妙。但教化菩萨无声闻弟子。即眷属妙。现在未来若闻一句一偈。皆与三菩提记。又须臾闻者。即得究竟三菩提。又若以小乘化我即堕悭贪。此事为不可。又终不令一人独得灭度。皆以如来灭度而灭度之。即利益妙也。
　　○三生起者。实相之境非佛天人所作。本自有之非适今也。故最居初。迷理故起惑。解理故生智。智为行本。因于智目起于行足。目足及境三法为乘。乘于是乘入清凉池。登于诸位位何所住。住于三法秘密藏中。住是法已寂而常照。照十法界机机来必应。若赴机垂应先用身轮。神通骇发见变通已堪任受道。即以口轮宣示开导。既沾法雨禀教受道。成法眷属。眷属行行拔生死本。开佛知见得大利益。前五约自因果具足。后五约他能所具足。法虽无量十义意圆。自他始终皆悉究竟也。

　　妙法莲华经玄义卷第二上


　　妙法莲华经玄义卷第二下

　　　　天台智者大师说
　　○四广释境又为二。一释诸境。二论诸境同异。释境为六。一十如境。二因缘境。三四谛境。四二谛境。五三谛境。六一谛境。然众经赴缘明境甚众。岂可具载。略举六种。六种次第者。十如是此经所说故在初。次十二因缘三世轮回。本来具有。如来出世分别巧示。四谛名兴从广至略。次辨二谛。二谛语通别显中道。次明三谛。三谛犹带方便。直显真实。次明一谛。一谛犹有名相。次明无谛。始从无明终至实际。略用六种足。一明十如境。已如前说(云云)。二释因缘境。又为四。一正释。二判粗妙。三开粗显妙。四观心正释。又为四。一明思议生灭十二因缘。二明思议不生不灭十二因缘。三明不思议生灭十二因缘。四明不思议不生不灭十二因缘。思议两种因缘为利钝两缘辨界内法论也。中(论云)为钝根弟子说十二因缘生灭相。此简异外道。外道邪谓。诸法从自在天生。或言世性。或言微尘。或言父母。或言无因。种种邪推不当道理。此正因缘不同邪计。唯是过去无明。颠倒心中造作诸行。能出今世六道苦果好恶不同。正法念云。画人分布五彩图一切形。端正丑陋不可称计。原其根本。从画手出六道差别。非自在等作。悉从一念无明心出。无明与上品恶行业。合即起地狱因缘。如画出黑色。无明与中品恶行业。合起畜生道因缘。如画出赤色。无明与下品恶行。合起鬼道因缘。如画青色无明与下品善行。合即起修罗因缘。如画黄色。无明与中品善行。合即起人因缘。如画白色。无明与上品善行。合即起天因缘。如画上上白色。当知。无明与诸行。合故即有六道名色六入触受爱取有生老病死等。随上中下差别不同。人天诸趣苦乐万品。以生归死死已还生。三世盘回车轮旋火。故经言。有河洄澓没众生无明所盲不能出。经又称。为十二牵连更相拘带。亦名十二重城。亦名十二棘园。此十二因缘。新新生灭念念不住。故名生灭十二因缘也。料简者。缨珞第四云。无明缘行生十二。乃至生缘老死亦生十二。是则一百二十因缘。初是痴乃至老死亦是痴。不觉故痴。初亦不觉至老死亦不觉。痴故生痴故死。若能觉因缘因缘即不行。痴不行故则将来生死尽名为黠。黠即随道。又十二缘起十二缘生为同为异。此同是一切有为法故无异亦有差别。因是缘起。果是缘生。则二缘起五缘生。三缘起二缘生。又无明是缘起。行是缘生。乃至生是缘起。老死是缘生。又四句。缘起非缘生。未来二支法是也。缘生非缘起。过去二支。现在阿罗汉最后死阴是也。缘起缘生者。除过去现在罗汉死五阴。诸余过去现在法是也。非缘起非缘生者。无为法是也。法身经说。诸无明决定生行。不相离常相随逐。是名缘起非缘生。若无明不决定生行。或时相离不相随是名缘生非缘起。乃至老死亦如是。尊者和须蜜说。因是缘起。从因生法是缘生。和合是缘起。从和合生是缘生。十二因缘支。二是过去则止常。二是未来则止断。现在则显中道。推现三因则说未来二果。推现在五果。则说过去二因。三世皆有十二支。为推因果故作如是说。十二时者。无明是过去诸结时。行是过去诸行时。识者相续心及眷属时。名色者。已受生相续。未生四种色根六入未具。一歌逻罗。二阿浮陀。三卑尸。四伽那。五波罗奢诃。如是等时名名色。六入已生四种色根具足六入。此诸根未能为触作所依。是时名六入。此诸根已能为触作所依。未别苦乐不能避危害。捉火触毒把刃不净。是时名触。能分别苦乐避危害等。能生贪爱不起淫欲。于一切物不生染著。是时名受。具上三受是时名爱。以贪境故四方追求。是时名取。追求之时起身口意。是时名有。如现在识在于未来。是时名生。如现在名色六入触受。于未来是时名老死。一刹那十二缘者。若以贪心杀生。彼相应愚是无明。相应思是行。相应心是识。起有作业必有名色。起有作业必有六入。彼相应触是触。彼相应受是受。贪即是爱。彼相应缠是取。彼身口作业是有。如此诸法生是生。此诸法变是老。此诸法坏是死。问何不说病为支。答一切时一切处尽有者立支。自有人从生无病。如薄拘罗。生来不识头痛况余病。是故不立。问忧悲是支不。答非也。以终显始耳。如老死必忧悲。问无明有因不。老死有果不。若有应是支。若无则堕无因无果法。答有而非支。无明有因谓不正思惟。老死有果谓忧悲。又无明有因谓老死。老死有果谓无明。现在爱取是过去无明。现在名色六入触受。此四若在未来名老死。如说受缘爱。当知。说老死缘无明也。犹如车轮更互相因也。欲界胎生者。具十二支。色界者十一无名色也。无色界有十除名色六入。又言具有。色界初生诸根。未猛利时是名名色。无色界虽无色而有名。当知。悉具十二支也。问无明行与取有何异。答过现新故。已与果未与果等异。二思议不生不灭十二者。此以巧破拙。中论云。为利根弟子说十二不生不灭。痴如虚空。乃至老死如虚空。无明如幻化不可得故。乃至老死如幻化不可得。金光明云。无明体相本自不有。妄想因缘和合而有。不善思惟心行所造。如幻师在四衢道。幻作种种象马缨珞人物等。痴谓真实智知非真。无明幻出六道依正。当知。本自不有无明所为。如知藤本非蛇。则怖心不生。不生故不灭。是名思议不生不灭十二因缘相也。三不思议生灭因缘者。破小明大。为利钝两缘说界外法也。华严云。心如工画师作种种五阴。一切世间中莫不从心造。画师即无明心也。一切世间即是十法界。假实国土等也。诸论明心出一切法不同。或言阿黎耶是真识出一切法。或言阿黎耶是无没识。无记无明出一切法。若定执性实。堕冥初生觉从觉生我心过。尚不成界内思议因缘。岂得成界外不思议因缘。惑既非不思议境。翻惑之解岂得成不思议智。破此如止观中说。今明无明之心。不自不他不共不无因。四句皆不可思议。若有四悉檀因缘。亦可得说。如四句求梦不可得。而说梦中见一切事。四句求无明不可得。而从无明出界内外一切法。出界内十二因缘如前说。出界外十二因缘者。如宝性论云。罗汉支佛空智。于如来身本所不见。二乘虽有无常等四对治。依如来法身复是颠倒。颠倒故即是无明。住无漏界中有四种障。谓缘相生坏。缘者。谓无明住地与行作缘也。相者。无明共行为因也。生者。谓无明住地共无漏业因。生三种意生身也。坏者。三种意生身缘不可思议变易死也。还如界内十二因缘从无明至老死也。缘者即无明支也。相者行支也。生者即名色等五支也。爱取有三支例前可知也。坏即生死支也。此十二支数同界内义意大异。彼论云。三种意生身。未得离无明垢。未得究竟无为净。无明细戏论未永灭。未得究竟无为我。无明细戏论集因无漏业生。意阴未永灭未得无为乐。烦恼染业染生染。未究竟灭未证甘露究竟常。以缘烦恼道故不得大净。以相业道故不得八自在我。以生苦道故不得大乐。以坏老死故不得不变易常者。由不思议生灭十二因缘也。是为界外不思议生灭十二因缘相(云云)。不思议不生不灭十二因缘者。为利根人即事显理也。大经云。十二因缘名为佛性者。无明爱取既是烦恼。烦恼道即是菩提。菩提通达无复烦恼。烦恼既无即究竟净。了因佛性也。行有是业道即是解脱。解脱自在缘因佛性也。名色老死是苦道。苦即法身。法身无苦无乐是名大乐。不生不死是常。正因佛性故。言无明与爱是二中间即是中道。无明是过去。爱是现在。若边若中无非佛性。并是常乐我净。无明不生亦复不灭。是名不思议不生不灭十二因缘也。二判粗妙者。因缘之境不当粗妙。取之浅深致有差降耳。若从无明生诸行乃至老死。从三生二从二生七。从七生三。更互因缘烦恼业因缘业苦因缘无常生灭。中论判此教钝根法。涅槃称殷勤半字。此经但离虚妄名为解脱。故知此境则粗。若无明体相本自不有。妄想因缘和合而有境。既如幻智亦叵得。经言。若有一法过于涅槃。我亦说如幻如化。中论明教利根。涅槃称长者教毗伽罗论。大品名为如实巧度。此经名小树。斯境则巧。若无明是缘从缘生相。从相有生从生故坏。灭缘故净除相故我。尽生则乐无坏故常。中论云。因缘生法亦名为假名。大品称十二缘独菩萨法。涅槃称因灭无明则得炽燃。此经则是大树而得增长。比前为妙。方后为粗。若言无明三道即是三德。不须断三德更求三德。中论云。因缘所生法亦名中道义。大品说。十二因缘是为坐道场。涅槃云。无明与爱是二中间即是中道。此经佛种从缘起。是故说一乘。亦名最实事。岂非妙耶。前三是权故为粗。后一是实。故为妙用此粗妙历五味教者乳。教具二种因缘。一粗一妙。酪教一粗。生苏三粗一妙。熟苏二粗一妙。法华但说一妙。是名待粗因缘明妙因缘也。三开粗显妙者。如经我法妙难思。前三皆是佛法。岂有思议之粗。异不思议之妙。无离文字说解脱义。秖体思议即不思议。譬如长者引盆器米面。给与穷子成穷子物。若定天性穷子。非复客作人。盆器还家安是他物。如来于不思议方便说粗。何得保粗异妙。今决了声闻法。是诸经之王。即是开两因缘即论于妙。又大经云。为诸声闻开发慧眼者。昔慧眼但见于空不见不空。今开慧眼即见不空。不空即见佛性。故云慧眼见故而不了了。佛以佛眼见则了了。此即决菩萨慧眼开第三因缘即绝待论于妙。四观心者。观一念无明即是明。大经云。无明明者。即毕竟空。空慧照无明。无明即净。譬如有人觉知有贼。贼无能为。既不为无明所染。即是烦恼道净。烦恼净故则无业。无业故无缚。无缚故是自在我。我既自在不为业缚。谁受是名色。触受无受则无苦。既无苦阴谁复迁灭。即是常德。一念之心既具十二因缘。观此因缘恒作常乐我净之观。其心念念住秘密藏中。恒作此观名托圣胎。观行纯熟胎分成就。若破无明名出圣胎(云云)。三明四谛境为四。一明四谛。二判粗妙。三开粗显妙。四观心。初又二。一出他解。二四番四谛。有师解。胜鬘无边圣谛。对二乘有余彰佛究竟。二乘是有作四圣谛。作者有量四圣谛也。无作四圣谛者。无量四圣谛也。作无作就行。量无量就法。二乘观谛得法不尽。更有所作故名有作。得法不尽则有限量。经言。因他知知是有作行也。因他知非一切知。不知无量法也。故言有作有量。无作无量者。佛知无穷尽。更无所作故名无作。自力知一切知者。无作行也。一切者是无量法也。如此释者。虽唱四名但成二义。非今所用。四种四谛者。一生灭。二无生灭。三无量。四无作。其义出涅槃圣行品。约偏圆事理分四种之殊。所言生灭者。迷真重故从事受名。然苦集是一法。分因果成两道。灭亦然。杂心偈云。诸行果性是说苦谛。因性说集谛。一切有漏法究竟灭说灭谛。一切无漏行说道谛。大经云。阴入重檐逼迫系缚是苦谛。见爱烦恼能招来果是集谛。戒定慧无常苦空。能除苦本是道谛。二十五有子果缚断是灭谛。遗教云。集真是因更无别因。灭苦之道即是真道。此皆明生灭四圣谛相也。次第者。从粗至细苦相粗故先说。灭虽非真因灭会真。灭相粗亦先说。又举世苦果令厌世集。灭能会出世果令其欣道。作如此次第也。圣者对破邪法。故言正圣也。谛者有三解(云云)。谓自性不虚故称为谛。又见此四得不颠倒觉。故称为谛。又能以此法显示于他故名为谛。大经凡夫有苦无谛。声闻缘觉有苦有苦谛。当知凡夫不见圣理不得智不能说。但苦无谛声闻具三义故称为谛。此释与经合也。无生者迷真轻故。从理得名。苦无逼迫相集无和合相。道不二相灭无生相。又习应苦空三亦如是。又无生者生名集道。集道即空。空故不生集道。集道不生则无苦灭。即事而真。非灭后真。大经云。诸菩萨等解苦无苦。是故无苦而有真谛。三亦如是。是故名为无生四圣谛。圣谛义如前说。无量者迷中重故从事得名。苦有无量相。十法界果不同故。集有无量相。五住烦恼不同故。道有无量相。恒沙佛法不同。故灭有无量相。诸波罗蜜不同。故大经。云知诸阴苦名为中智。分别诸阴有无量相非诸声闻缘觉所知。我于彼经竟不说之。三亦如是。是名无量四圣谛。无作者。迷中轻故从理得名。以迷理故菩提是烦恼名集谛。涅槃是生死名苦谛。以能解故烦恼即菩提名道谛。生死即涅槃名灭谛。即事而中。无思无念无谁造作故名无作。大经云。世谛即是第一义谛。有善方便随顺众生说有二谛。出世人知即第一义谛。一实谛者无虚妄无颠倒。常乐我净等。是故名为无作四圣谛。然胜鬘说无作四谛中。别取一灭谛是佛所究竟。是常是谛是依。三是无常非谛非依。何者三入有为相中故无常。无常则虚妄故非谛。无常则不安故非依。灭谛离有为故是常。非虚妄故是谛。第一安隐故是依。故名第一义谛。亦名不思议也。达摩郁多罗难此义。然经说佛菩提道三义故常。一惑尽故常。二不从烦恼生故常。三解满故常。如众流归海。那云道谛无常。答胜鬘作此说者。前苦灭谛非坏法灭。无始无作等过恒沙佛法成就。说如来法身不离烦恼藏。说苦谛隐名如来藏。显名为法身。二乘空智于四不颠倒境界不见不知。今欲显说。说一是常是实是依有对治除障身显故明三非常非实一是常是实耳。今难若尔一谛显是无作谛。三谛未显非无作谛。一是了义三非了义。当知。胜鬘所说说于次第。从浅至深历别未融。乃是无量四谛中之无作。非是发心毕竟二不别之无作。涅槃云。有谛有实。当知四种皆称谛称实称常也。二判粗妙者。大小乘论谛不出此四。或教行证不融者为粗。教融行证未融亦粗。俱融者则妙。若约五味者。乳教两种二乘并不闻。以大隔小则一粗一妙。酪教一种。大乘所不用。以小隔大根败聋哑是故为粗。生苏教四种。一破三二不入二一虽入一教不融。故三粗一妙。熟苏教三种。一破二一入一一不入一一虽入一教不融。故二粗一妙醍醐教但一种四谛。唯妙无粗。是为待粗明妙(云云)。三开粗显妙者。先叙诸经意。大品止明三种四谛。文云。色即是空非色灭空。无生意也。一切法趣色是趣不过无量意也。色尚不可得。何况有趣有不趣。无作意也。中论偈亦有三意。后两品明小乘观法。即生灭意也。无量义明一中出无量。是从无作开出三种四谛也。法华明无量入一。是会三种四谛。归无作一种四谛也。涅槃圣行追分别众经故。具说四种四谛也。德王品追泯众经。俱寂四种四谛。文云。生生不可说。生不生不可说。不生生不可说。不生不生不可说。经释初句云。云何生生不可说。生生故生。生生故不生。故不可说。若依文但举生不生释生生。此之生生即生不生。那可偏作生生而说。佛为利根人举一而例诸。若取意者。生生即生不生。亦即不生生。亦即不生不生。那可偏作生生一句而说。若得此意。下三句例皆如此。问佛何故作偏释耶。答为利根故。亦是有因缘故宜须如此。时众如快马见鞭影不俟彻骨耳。如此追泯何说而不寂耶。或三种可说为粗。一可说为妙。或三不可说为粗。一不可说为妙。或四皆可说为粗。四皆不可说为妙。或四可说有粗有妙。或四不可说有粗有妙。或四可说皆非粗非妙。或四不可说皆非粗非妙。如是等种种皆决了入妙。开权显实四皆不可说。是位高。四皆可说是体广。四亦可说亦不可说。是用长。四非可说非不可说。是非高非广非长非短非一非异同称为妙也。观心可知不复记也。四明二谛。又为四。一略述诸意。二明二谛。三判粗妙。四开粗显妙。夫二谛者。名出众经而其理难晓。世间纷纭由来硕诤。妙胜定经云。佛昔与文殊。共诤二谛俱堕地狱。至迦叶佛时共质所疑。二圣因地尚不能了。况即人情强生去取。问释迦值迦叶。即是二生菩萨。云何始解二谛。尔前复不应堕恶道。答尔前语宽。何必齐二生之前始恶道出。又二生菩萨将邻补处。补处位多别圆永无此理。通教见地已免恶道亦无堕落应是三藏菩萨。至二生时犹未断惑。始解二谛此义无咎。尔前堕恶道亦有其义。问三藏菩萨有堕落。余三教无者。金光明经那云十地犹有虎狼师子等怖耶。答为恶友杀则堕地狱。为恶象杀不堕地狱。然圆教肉身于一生中。有超登十地之义。此则烦恼已破无地狱业。犹有肉身未免恶兽。余教肉身一生之中。不登十地。唯作行解以烦恼为虎狼作行解者。于理则通于事不去(云云)。然执者不同。庄严旻据佛果出二谛外。为中论师所核。如此佛智照何理破何惑。若无别理可照不应出外。若出外而无别照者。藉何得出。进不成三退不成二(云云)。梁世成论执世谛不同。或言。世谛名用体皆有。或但名用而无于体。或但有名而无体用(云云)。陈世中论破立不同。或破古来二十三家明二谛义。自立二谛义。或破他竟约四假明二谛。古今异执各引证据自保一文不信余说。今谓不尔。夫经论异说悉是如来善权方便。知根知欲种种不同。略有三异。谓随情情智智等。随情说者。情性不同。说随情异。如毗婆沙明。世第一法有无量种。际真尚尔况复余耶。如顺盲情种种示乳。盲闻异说而诤白色岂即乳耶。众师不达此意。各执一文自起见诤。互相是非信一不信一。浩浩乱哉。莫知孰是。若二十三说及能破者。有经文证。皆判是随情二谛意耳。无文证者悉是邪。谓同彼外道非二谛摄也。随情智者情谓二谛二皆是俗。若悟谛理乃可为真。真则唯一。如五百比丘各说身因。身因乃多正理唯一。经云。世人心所见名为世谛。出世人心所见名第一义谛。如此说者即随情智二谛也。随智者。圣人悟理非但见真。亦能了俗如眼除膜见色见空。又如入禅者。出观之时身心虚豁。似轻云霭空。已不同散心。何况悟真而不了俗。毗昙云。小云发障大云发障。无漏逾深世智转净故。经言。凡人行世间不知世间相。如来行世间明了世间相。此是随智二谛也。若解此三意。将寻经论。虽说种种于一一谛皆备三意也。二正明二谛者。取意存略。但点法性为真谛。无明十二因缘为俗谛。于义即足。但人心粗浅不觉其深妙。更须开拓则论七种二谛。一一二谛更开三种。合二十一二谛也。若用初番二谛破一切邪谓执著皆尽如劫火烧不留遗芥。况铺后诸谛迥出文外。非复世情图度。所言七种二谛者。一者实有为俗。实有灭为真。二者幻有为俗。即幻有空为真。三者幻有为俗。即幻有空不空共为真。四者幻有为俗。幻有即空不空。一切法趣空不空为真。五者幻有幻有即空皆名为俗。不有不空为真。六者幻有幻有即空皆名为俗。不有不空一切法趣不有不空为真。七者幻有幻有即空皆为俗。一切法趣有趣空趣不有不空为真实有二谛者。阴入界等皆是实法。实法所成森罗万品。故名为俗。方便修道灭此俗已乃得会真。大品云。空色色空。以灭俗故谓为空色。不灭色故谓为色空。病中无药文字中无菩提。皆是此意。是为实有二谛相也。约此亦有随情情智智等三义。推之可知。幻有空二谛者。斥前意也。何者实有时无真。灭有时无俗二谛义不成。若明幻有者。幻有是俗幻有不可得即俗而真。大品云。即色是空即空是色。空色相即二谛义成。是名幻有无二谛也。约此亦有随情情智智等三义(云云)。随智小当分别。何者实有随智照真与此不异。随智照俗不同。何者通人入观巧复局。照俗亦巧如百川会海。其味不别复局。还源江河则异。俗是事法照异非疑。真是理法不可不同。秖就通人出假。亦人人不同可以意得。例三藏出假亦应如是(云云)。幻有空不空二谛者。俗不异前。真则三种不同。一俗随三真即成三种二谛。其相云何。如大品明非漏非无漏初人谓非漏是非俗。非无漏是遣著。何者行人缘无漏生著。如缘灭生使。破其著心还入无漏。此是一番二谛也。次人闻非漏非无漏。谓非二边别显中理。中理为真。又是一番二谛。又人闻非有漏非无漏。即知双非正显中道。中道法界力用广大。与虚空等。一切法趣非有漏非无漏。又是一番二谛也。大经云。声闻之人但见于空不见不空。智者见空及与不空。即是此意。二乘谓著此空。破著空故故言不空。空著若破但是见空。不见不空也。利人谓不空。是妙有故言不空利。利人闻不空。谓是如来藏。一切法趣如来藏。还约空不空。即有三种二谛也。复次约一切法趣非漏非无漏。显三种异者初人闻一切法趣非漏非无漏者。谓诸法不离空。周行十方界还是瓶处。如又人闻趣知此中理须一切行来趣发之。又人闻一切趣即非漏非无漏。具一切法也。是故说此一俗随三真转。或对单真或对复真。或对不思议真。无量形势婉转赴机。出没利物。一一皆有随情情智智等三义。若随智证俗。随智转智证偏真。即成通二谛智证不空真。即成别入通二谛智证一切趣不空真。即成圆入通二谛。三人入智不同复局照俗亦异(云云)。何故三人同闻二谛。而取解各异者。此是不共般若与二乘共说。则浅深之殊耳。大品云。有菩萨初发心与萨婆若相应。有菩萨初发心如游戏神通净佛国土。有菩萨初发心即坐道场为如佛。即此意也幻有无为俗。不有不无为真者。有无二故为俗。中道不有不无不二为真。二乘闻此真俗俱皆不解。故如哑如聋。大经云。我与弥勒共论世谛。五百声闻谓说真谛。即此意也。约此亦有随情情智智等(云云)。圆入别二谛者。俗与别同。真谛则异。别人谓不空但理而已。欲显此理须缘修方便。故言一切法趣不空。圆人闻不空理。即知具一切佛法。无有缺减故言一切趣不空也。约此亦有随情等(云云)。圆教二谛者。直说不思议二谛也。真即是俗。俗即是真。如如意珠。珠以譬真用以譬俗。即珠是用即用是珠。不二而二分真俗耳。约此亦有随情智等(云云)。身子云。佛以种种缘譬喻巧言说。其心安如海我闻疑网断。即其义焉。问真俗应相对。云何不同耶。答此应四句俗异真同真异俗同。真俗异相对。真俗同相对。三藏与通真同而俗异。二入通真异而俗同。别真俗皆异而相对。圆入别俗同真异。圆真俗不异而相对。不同而同。若不相入当分真俗即相对(云云)。七种二谛广说如前。略说者。界内相即不相即。界外相即不相即四种二谛也。别接通五也。圆接通六也。圆接别七也。问何不接三藏。答三藏是界内不相即。小乘取证根败之士故不论接。余六是摩诃衍门。若欲前进亦可得去。是故被接。问若不接亦不会。答接义非会义。未会之前不论被接。三判粗妙者。实有二谛半字法门引钝根人。蠲除戏论之粪。二谛义不成此法为粗。如幻二谛。满字法门为教利根。诸法实相三人共得。比前为妙。同见但空方后则粗。以别入通能见不空是则为妙。教谭理不融是故为粗。以圆入通为妙。妙不异后。带通方便是故为粗。别二谛不带通方便。是故为妙。教谭理不融。是故为粗。圆入别理融为妙。带别方便为粗。唯圆二谛正直无上道。是故为妙。次约随情智判粗妙者。且约三藏初闻随情二谛。执实语为虚语起语见故。生死浩然无佛法气分。若能勤修念处发四善根。是时随情二谛皆名为俗。发得无漏所照二谛皆名为真。从四果人以无漏智所照真俗。皆名随智二谛。随情则粗随智则妙譬如转乳始得成酪。既成酪已。心相体信入出无难。即得随情情智智等说通别入通圆入通令其耻小慕大。自悲败种渴仰上乘。是时如转酪为生苏。心渐通泰即为随情情智智等说别圆入别。明不共般若命领家业金银珍宝出入取与。皆使令知。既知是已。即如转生苏为熟苏。诸佛法久后要当说真宝即随情情智智等说圆二谛。如转熟苏为醍醐。是则六种二谛调熟众生。虽成四味是故为粗。醍醐一味是则为妙。又束判粗妙。前二教虽有随智等。一向是随情说他意语故。故名为粗。别入通去。虽有随情等。一向束为情智说自他意语故亦粗亦妙。圆二谛虽有随情等。一向是随智说佛自意语故。故称为妙。问前二二谛一向是随情。应非见谛亦不得道。答不得中道故称随情。诸佛如来不空说法。虽非中道第一义悉檀。不失三悉檀益。大概判之皆属随情为粗耳。若以七种二谛历五味教者。乳教有别圆入别圆三种二谛二粗一妙。酪教但实有二谛纯粗。生苏具七种二谛。六粗一妙。熟苏六种。五粗一妙。法华但有一圆二谛。无六方便唯妙不粗。题标为妙意在于此。是为相待判粗妙也。四开粗显妙者。三世如来本令众生开佛知见。得无生忍。大事因缘出现于世。法华论云。莲华出水义不可尽。出离小乘泥浊水故。入如来大众中。坐如诸菩萨坐莲华上。闻说无上清净智慧者。必非坐华叶也。乃是诸菩萨闻说一圆道。证一圆果处华王界。同舍那佛坐莲华台耳。佛意如此。始见我身初闻一实已入华台。为未入者从顿开渐更以异方便助显第一义。说诸二谛或单或复。或不可思议种种不同。皆为华台而作方便。但如来常寂而化周法界。实不分别先谋后动施此汲引慈善根力。令诸众生从此得入有人言。始自鹿苑皆是法华弄引。今言不尔。且近说寂灭道场已来。悉为法华弄引。所以光照他土现佛。悉为顿开渐文殊引先佛亦为顿开渐。如此弄引犹恨其近。从大通智胜已来而为众生。作法华方便。当知。不止近在寂场。又此犹近。从本成佛已来。而为众生作华台方便。又复犹近。从本行菩萨道时。而为众生作华台方便。文云。我本立誓愿。普令一切众亦同得此道。当知。弄引岂止今耶。本来所化入华台者。自是一边。其未入者如上方便不息。中间亦如是。若从华严方等般若等经。或别入通圆入通。圆入别等入华台者。与本入者无异。复自是一边。其未入者四味调熟。皆于此经得入华台。诸教之中或住三味二味一味。或全生者皆决粗令妙悉入华台。三藏保果。难破已破难开已开况易破易开。悉随情仍本当门显实即入华台。文云。七宝大车。其数无量。各赐诸子(云云)。此即开权显实。诸粗皆妙绝待妙也。若如上说。法华总括众经。而事极于此。佛出世之本意诸教法之指归。人不见此理谓是因缘事相。轻慢不止舌烂口中。若得其旨深。见七种二十一种无量教门。意气博远更相间入。绣淡精微横周竖穷。悉归会法华。二万灯明迦叶等。古佛设教妙极于此。有经云。弥勒当来亦妙极于此。释迦仰同三世亦妙极于此。涅槃赎命重宝重抵掌耳。观此妙旨宏壮包笼。寻者须旷其意。莫以人情局彼太虚也。摄大乘明十胜相义。咸谓深极。使地论翻宗。今试以十妙比之。彼有所漏。且用理妙比依止胜相明不思议因缘四句破执。岂留黎耶庵摩罗为依止耶。四悉檀施设。不止立无明他生一句。彼直是一道明义。不见开合众经顿渐为物。约教约行随情随智。大包佛化深括始终。因缘一境已广于依止。更用四四谛七二谛五三谛一谛等比者。彼无准拟。迹中十妙已有所漏。本中十妙群经所无。何况彼论。又观心十妙即得行用。不如贫人数果头宝。当知。十妙法门鳞沓重积。可胜言哉。天竺大论尚非其类。真丹人师何劳及语。此非夸耀法相然耳。思自见之无俟辞费也。五明三谛者。众经备有其义。而名出缨珞仁王。谓有谛无谛中道第一义谛。今经亦有其义。寿量云。非如非异即中道。如即真异即俗。问若此经无四种因缘等名那用其义答五住二死名出胜鬘涅槃。不应用其义。若不用五住则不破无明。若不用二死则非常住。又三佛名出楞伽。余经应无三佛义。众经皆是佛说。名乃不同义不可壅(云云)。今明三谛为三。一明三谛。二判粗妙。三开粗显妙。却前两种二谛。以不明中道故。就五种二谛得论中道。即有五种三谛。约别入通点非有漏非无漏三谛义成。有漏是俗无漏是真。非有漏非无漏是中。当教论中但异空而已。中无功用不备诸法。圆入通三谛者。二谛不异前。点非漏非无漏具一切法。与前中异也。别三谛者。开彼俗为两谛。对真为中中理而已(云云)。圆入别三谛者。二谛不异前。点真中道具足佛法也。圆三谛者。非但中道具足佛法。真俗亦然。三谛圆融一三三一。如止观中说(云云)。二判粗妙者。别圆入通带通方便。故为粗。别不带通为妙。圆入别带别方便为粗。圆不带方便最妙。约五味教者。乳教说三种三谛。二粗一妙。酪教但粗无妙。生苏熟苏皆具五种三谛。四粗一妙。此经唯一种三谛。即相待妙也。三开粗显妙。决前诸粗入一妙三谛。无所可待是为绝待妙也。六明一谛者。大经云。所言二谛其实是。一方便说二。如醉未吐见日月转谓有转日及不转日。醒人但见不转不见于转。转二为粗不转为妙。三藏全是转二。同彼醉人。诸大乘经带转二说不转一。今经正直舍方便但说无上道。不转一实是故为妙。地持明地相明义说相似法。地实明义说真实法。又教门方便即教道明义。说所证法即证道明义。今借用之。诸佛法久后要当说真实。即地实义。道场所得法即是证道明义。是故妙也。执著此实。实语是虚语。生语见故。故名为粗。融通无著是故言妙。开粗显妙可解(云云)。诸谛不可说者。诸法从本来常自寂灭相。那得诸谛纷纭相碍。一谛尚无诸谛安有。一一皆不可说。可说为粗不可说为妙。不可说亦不可说是妙。是妙亦妙言语道断故。若通作不可说者。生生不可说。乃至不生不生不可说。前不可说为粗。不生不生不可说为妙。若粗异妙相待不融。粗妙不二即绝待妙也(云云)。约五味教者。乳教一粗无谛一妙无谛。酪教一粗无谛。生苏三粗无谛一妙无谛。熟苏二粗无谛一妙无谛。此经但一妙无谛。开粗如前(云云)。问何故。大小通论无谛。答释论云。不破圣人心中所得涅槃。为未得者执涅槃生戏论。如缘无生使故破言无谛也。问若尔小乘得与不得俱皆被破。大乘得与不得亦俱应破。答不例小乘犹有别惑可除别理可显故。虽得须破。中道不尔。得云何破。问若尔中道唯应有一实谛。不应言无谛也。答为未得者执中生惑故须无谛。实得者有戏论者无(云云)。

　　妙法莲华经玄义卷第二下



　　妙法莲华经玄义卷第三上

　　　　天台智者大师说
　　二诸境开合者。先用十如为首。何者此经命章绝言称叹十如。今更说五境。云何同异耶。十二因缘与十如开合者。名异故言开。义同故言合无明支合如是性。行支合如是相。识名色六入触受合如是体。爱合如是缘。取合如是力作。有合如是因。生老死合如是果报等(云云)。又总合者。如是相合行有两支。如是性合无明爱取三支。如是体合识名色乃至老死七支。如是力还是烦恼道。三支无明爱取能生业力。如是作还是行有二支。能为苦作业也。如是因还是行有二支。为七苦作因也。如是缘还是无明爱取三支能润业取苦也。如是果还是行有之习果也。如是报还是行有之业。招名色等报。此两番通用思议十二因缘。合六道十如是。次用不思议十二因缘。合四圣十如者。无明支转即变为明。明即了因。成圣人如是性。恶行支转即变为善行。善行即缘因。成圣人如是相。识名色等苦道转即法身。成圣人如是体。爱取二支转成圣人菩提心。即是如是力。有支含果变成六度行。即成圣人如是作亦转成圣人如是因。此有支转有二种正道。转成如是因。助道转成圣人如是缘老死支。转成法性常住。成圣人如是果报(云云)。又总作者。体力作三法秖是烦恼业。苦变成法身菩提心六度行等。勤习三法在内成性。在外成相。正意成体誓愿深远成力。立行成作牵果成因。相助成缘克发成果报(云云)。若细分四圣节节有异。今取大概故通释耳。经云。一切智愿犹在不失。二乘亦得作通释也。四种四谛合十如者。生灭无生两种苦集。是六道十如。如是相如是性是集。如是体是苦。如是作力因缘又是集。如是果报又是苦(云云)。生灭无生两种道灭。是析体二乘及通菩萨十如。如是相性即是道。如是体即是灭。如是力作因缘皆是道。如是果报又是灭。无量无作两种苦集。即是四圣界外果报十如。集谛即是界外如是相性力作因缘也。苦谛即是界外如是体果报等(云云)。无量无作两种道灭。即是四圣界外涅槃十如道谛即是涅槃性相力作因缘等。亦是般若解脱也。灭谛即是涅槃体果报等。亦成常住法身也(云云)。四种四谛合四种十二因缘者。生灭无生两苦集。即是两种思议十二因缘。生灭无生两种道灭。即是两种思议十二因缘。无明灭乃至老死灭也。无量无作两苦集。即是两不思议十二因缘也。无量无作两道灭。即是两不思议十二因缘。无明灭乃至老死灭此可解。七种二谛合十如者。藏通别圆入通凡四俗。皆是六道十如也。藏通两真是二乘十如也。别圆入别两俗有边。是六道十如。无边是二乘十如。圆俗此通九法界十如。别入通圆入通。别圆入别圆。凡五种真皆是佛法界十如也。七种二谛合四种十二因缘者。藏通别圆入通凡四俗。即是思议两种十二因缘。藏通两真即是思议十二因缘。无明灭乃至老死灭也。别圆入别两俗有边。是思议十二因缘。无边是思议无明灭乃至老死灭。圆俗即通界内外四种十二因缘也。别入通圆入通。别圆入别圆。凡五种真即是界外不思议十二因缘。无明灭乃至老死灭也。七种二谛合四种四谛者。实有二谛即生灭四谛也。幻有二谛即无生四谛也。别入通圆入通两俗。还是无生苦集也。别入通真是无量道灭也。圆入通真是无作道灭也。别俗圆入别俗。此是无量苦集。圆俗是无作苦集。别真是无量道灭。圆入别真圆真。是无作道灭也。五种三谛合十如者。别入通圆入通两俗。是六道十如。别俗圆入别俗有边。是六道十如。无边是二乘十如圆俗意通九界(云云)。五种真谛皆是二乘菩萨等十如。五种中谛皆是佛界十如也。五种三谛合四种十二因缘者。别入通圆入通两俗。是六道思议十二因缘。别圆入别两俗有边。是思议六道十二因缘生。无边是思议十二因缘灭。圆俗义通(云云)。今且用是四种十二因缘五种真谛。即是思议十二因缘灭。亦即是不思议十二因缘生。五种中谛即是不思议十二因缘灭。五种三谛合四种四谛者。别入通圆入通两俗。即无生苦集也。别俗圆入别俗圆俗通是无生之苦集。亦是无生之道灭。亦是无量之苦集也。别入通圆入通两真。本取但空边。是无生道灭也。别真圆入别真。即是无生之道灭。于无量是苦集。圆真于无生是道灭。于无量无作是苦集。别入通中是无量道灭。圆入通中是无作道灭。别中是无量道灭。圆入别中是无作道灭。圆中正是无作道灭。五种三谛合七种二谛者。简前两二谛不被合也。次二种二谛二俗。即是五种三谛家五种俗。二真空边即是五种三谛家真。不空边即是五种三谛家中。后三种二谛三俗。空边即是五种三谛家真。有边即是五种三谛家俗。三真即是五种三谛家中又作一种说。如后简前二谛不被合后五俗有真有俗。后五真有真有中。一实谛合十如者。一一法界皆具十界。简却九界但与佛法界同也。简三种十二因缘。但与一种十二因缘灭同。简三种四谛。但与一实四谛。同简七种二谛。但与五真谛有同不同。简五种三谛。但与五中谛同(云云)。言无谛不可说者。合十如如名不异。即是空寂言辞相。寂灭不可说示。即是十种皆如义也。诸无明灭。乃至老死灭其义甚深。甚深即无谛同也。生生不可说。乃至不生不生不可说。即与无谛同也。七种真谛皆不可说。最初真谛不可说者。如身子云。吾闻解脱之中无有言说。况后六耶。非生死非涅槃。既非二边亦无中道。即五种中谛与无谛同也。一实名虚空。虚空无一。云何有实。即无谛同也。无谛自无所存。平等大慧无若干也。虽无若干若干无量。舒之充满法界。不知从何而来。无量无若干收之莫知所有。不知从何而去。不来不去即是法佛(云云)。复次七种二谛。赴缘开合转转相入一一又各有随情随情智随智等。余五义例亦应有。今不具载。何者佛以一音演说法众生随类各得解。自思之。问诸境理既融会。何意纷葩更相拘入耶。答如来观知十界性相。有成熟者未成熟者。大机未熟不令起谤。小机若熟不令失时。随其所宜应单应复。偏圆相入而成熟之。闻即得益。华严虽具鉴十界。两界熟故别圆二种而成熟之。三藏亦鉴十界。二乘性相熟故。用生灭而成熟之。方等亦鉴十界。四界熟故用四种相入而成熟之。般若亦鉴十界。亦四界熟故。用三种相入而成熟之。法华亦鉴十界一性相熟。但一圆谛而成熟之。若无善巧方便出没调熟。云何境智而得融妙耶。譬如画师尚能淡入五彩作种种像。况佛法王于法自在。而不能种种间入调伏众生耶。问上明六境等。此经听可无名有其义不。答十如名义已备于前四种十二因缘者。化城品明生灭十二缘。譬喻品。但离虚妄。是不生十二缘。方便品云佛种从缘起。是界外无量无作两种十二缘。四四谛者。譬喻品。诸苦所因贪欲为本。是生灭四谛。药草喻品。了达空法。是无生四谛。又云无上道。及方便品。但说无上道如来灭度等。是界外无量无作两种四谛也。十如差别。是世谛。唯佛与佛乃能究尽诸法实相。即真谛也。安乐行云亦不分别有为无为实不实法。有是俗谛无是真谛。亦不分别是遮二边显中道。寿量云非如非异。非异非俗。非如非真。三谛义也。方便品云更以异方便助显第一义。是一实谛也。又云唯此一事实也。若言说无分别法。又诸法寂灭相不可以言宣。是无谛义也。
　　○第二智妙者。至理玄微非智莫显。智能知所非境不融。境既融妙智亦称之。其犹影响矣故次境说智。智即为二。初总论诸智。二对境论智。总智为六。一数二类三相四照五判六开。数者。一世智。二五停心四念处智。三四善根智。四四果智。五支佛智。六六度智。七体法声闻智。八体法支佛智。九体法菩萨入真方便智。十体法菩萨出假智。十一别教十信智。十二三十心智。十三十地智。十四三藏佛智。十五通教佛智。十六别教佛智。十七圆教五品弟子智。十八六根清净智。十九初住至等觉智。二十妙觉智。二类者。世智无道邪计妄执。心行理外不信不入故为一。五停心四念处。已入初贤佛法气分。俱是外凡故为一。四善根同是内凡故为一。四果同见真故为一。支佛别相观能侵习故为一。六度缘理智弱缘事智强故为一。通教方便声闻体法智胜故为一。支佛又小胜故为一。通教菩萨入真方便智。四门遍学故为一。通教出假菩萨智正缘俗故为一。别教十信智。先知中道胜前劣后故为一。别教三十心俱是内凡故为一。十地同是圣智故为一。三藏佛是师位名胜三乘弟子故为一。通教佛智断惑照机胜故为一。别教佛智又胜故为一。圆教五品弟子同具烦恼性。能知如来秘密之藏故为一。六根清净智邻真故为一。初住至等觉同破无明故为一。妙觉佛智无上最尊故为一。如是等随其类分相似者。或离或合判为二十(云云)。三辨相者。天竺世智极至非想。此间所宗要在忠孝五行。六艺天文地理。医方卜相兵法货法。草木千种皆识。禽兽万品知名。又涂左割右等无憎爱。获根本定发五神通。停河在耳变释为羊。纳吐风云扪摸日月。法是世间法。定是不动定。慧是不动。出邀名利增见爱。世心所知故名世智也。五停四念者。有定故言停。有慧故言观。观能翻邪定能制乱。数息治散不净治贪。滋治嗔因缘治痴。念佛治障道。念处是观苦谛上。四智治于四倒四倒不起。由此四观初翻四倒。未入圣理故言外凡智也。暖法缘四谛境生智。伏烦恼智更增。成十六观智。如火钻上下相依生火烧薪。以有智知有境。能生暖智令有萎悴。如夏时聚华。为[卄/積]华生暖气还自萎悴。又依阴观阴。发智火还烧阴。如两竹相摩生火还烧竹林。尊者瞿沙说。求解脱智火暖最在初。如火以烟在初为相。无漏智火亦以暖法在先为相。如日明相在初为相。是故名暖。于正法毗尼中生信爱敬。正法者缘道谛。信毗尼者缘灭谛。信暖能缘四谛。云何言二。答此二最胜应先说。又正法是三谛。毗尼是灭谛。如佛为满宿我有四句法。当为汝说欲知不。当恣汝意。四句即四谛也。所有布施持戒尽向解脱。是其意趣。色界定起是其依。于自地前生善根。是相似因缘于四真谛顶是其功用果。自地相似后生善根是依果。色界五阴是其报。涅槃决定因。及不断善根是其利。十六行是其行。是缘生是修慧。色界系三三昧三根随所说相应众多心是退。暖有三种。谓下下下中下上。顶有三。中下中中中上。忍有二种。上下上中。世第一有一种谓上上。此四善根以三言之。暖是下。顶是中。忍世第一是上。复有说者。暖有二。谓下下下中。顶有三。谓下上中下中中。忍有三。谓中上上下上中。世第一法有一。谓上上。亦以三言之。暖是下下。顶是下中。忍是中上。世第一是上上。瞿沙云。暖有下三。顶有六。下下乃至中上。忍有八。下下乃至上中。世第一但上上。以三言之。暖法一种谓下。顶法二种。谓下中。忍有三种。谓下中上。世第一有一种谓上。暖有二舍。一离界地。二退时。退时舍堕地狱作五无间。而不断善根。顶亦如是。忍唯一舍不堕地狱(云云)。顶法者。色界善根。有动不动住不住。有难不难断不断退不退。就动乃至退者有二。下者是暖上是顶。彼不动乃至不退者为二。下者是忍。上者是世第一法。复有说者。应言下顶。所以者何。在暖法顶故名顶在忍法下故名下。复有说者。如山顶之道人不久住。若无难必过此到彼。若遇难即便退还。行者住顶不久。若无难必到忍。有难退还暖犹如山顶故名顶。云何为观于佛法僧生下小信。小信者。此法不久停故言下小。此信缘佛生小信。是缘道谛。缘法生下小信。是缘灭谛。问应能缘四谛。云何言缘二谛。答道灭胜故。清净无过是妙是离。能生信处。为生受化者信乐心故。若世尊说苦集是可信敬者。则无受化者。此烦恼恶行邪见颠倒。云何可敬信。我常为此逼迫。受化者于道灭生欣乐。是故说二也。复有说者。信佛僧是缘道。信法是缘三谛。则尽信四谛也。问住顶亦信阴亦信宝亦信谛。何故但说信三宝。答三宝是生信敬处。但随行者意。于阴生悦适。是名为暖。于宝生悦适是名为顶。于谛生悦适。是名为忍。问何故顶退不说暖退。答顶既退亦应说暖退。行者在顶时。多烦恼业留难烦恼等作是念。若行者到忍。我复于谁身中当作果报。若离欲界时亦念。行者出欲界。我复于谁身中生果报。离非想非非想处时亦念。行者离彼欲已更不受身。我复于谁身中生于果报。于此三时多诸留难。留难退故大忧恼。如人见宝藏大喜欲取即失。住顶法者自念。不久当得于忍永断恶道。获大重利犹如圣人。而忽退失故大忧恼。是故言顶退也。若能亲近善友。从其闻随顺方便法。内心正观信佛菩提。信善说法信僧清净功德。是说信宝说色无常。乃至说识无常。是说信阴。知有苦集灭道。是说信谛。若如是即住顶。若不如是即顶退。忍法观者。正观欲界苦色无色界苦。欲界行集色无色界行集。欲界行灭色无色界行灭。断欲界行道断色无色界行道。如是三十二心是名下忍。行者后时渐渐减损行及缘。复更正观欲界苦色无色界苦。乃至观断欲界行道。除观断色无色界行道。从是中名中忍。复更正观欲界苦。观色无色界苦。乃至观色无色界行灭。除灭一切道。复正观欲界苦色无色界苦。乃至观欲界行灭。除色无色界行灭。复正观欲界苦。乃至观色无色界行集。除灭一切灭。复正观欲界苦。乃至观欲界行集。除色无色界行集。复正观欲界色无色苦。除一切集。复正观欲界苦。除色无色界苦。复正观欲界常相续不断不远离。如是观时深生厌患。复更减损。但作二心观于一行。如似苦法忍。忍法智。如是正观是名中忍。复以一心观欲界苦。是名上忍。复次生世第一法。世第一法后次生苦法忍。譬如人欲从己国适他国。多财产不能持去。以物易钱。犹嫌钱易金。嫌金易多价宝。往适他国。行者乃至渐舍相续不离。生于上忍。上忍后生第一法。第一法后生苦忍。问世第一法有三品不。答一人无多人有。身子上目连中余皆下。就佛支佛声闻为三品。世第一法者此心心数法。于余法为最为胜。为长为尊。为上为妙亦分亦都。分者胜世间法不胜见谛。见谛眷属不相离。慧力偏多故。熏禅不与凡夫同生一处故。尽智时一切善根。永离一切诸垢障故。三三昧乃至恶贱无漏。何况有漏。不应都胜。分胜彼暖顶忍法。亦应言第一。应言分胜。胜暖顶忍一切凡夫所得禅。无量解脱除入也。或言都胜。非谓一切事业中胜。但以能开圣道门故。彼见谛等不能开圣道门。以世第一法开圣道门。彼见谛等法得修见谛等法。得修者。皆是世第一法功用。是世第一法名。义者最胜义。是第一义。得妙果是第一义。如高幢顶更无有上。是第一义。问前诸义有差别邪。答此皆叹说上妙之义。亦有差别。于不净安般名最。于闻慧名胜。于思慧名长。于暖为尊。于顶为上。于忍为妙。又依未至为最。依初禅为胜。中间为长。二禅为尊。三禅为上。四禅为妙。如是种种说。此依毗婆沙释。欲委知向彼寻。初果八忍八智三果重虑缘真。九无碍九解脱智。支佛用总相别相。如约三世明苦集。分别十二因缘。即别相相也。六度缘理智弱伏而未断。事智强能舍身命财无所遗顾。声闻能发真成圣。犹论我衣我钵互论强弱(云云)。通教声闻。总相一门达俗即真。通教缘觉能于一门。总相别相达俗即真。通教菩萨能于四门。总相别相俗达即真。又能遍四门出假。教化众生。十信信果头真如实相。为求此理起十信心。十住正习入空傍习假中。十行正习假傍习中。十回向正习中。初地证中。二地已上重虑于中。三藏佛一时用三十四心。八忍八智。九无碍九解脱断正习尽。通佛坐道场。一念相应慧。断余残习气。别教佛用金刚后心。断一品无明。究竟尽成佛。或言。断时是等觉。佛无所断。但证得圆满菩提具足耳。圆五品不断五欲而净诸根。具烦恼性能知如来秘密之藏。六根净位获相似中道智。初住获如来一身无量身。入法流海中行任运流注。后位可解不复记。四明智照境者。若由智照境由境发智。四句皆堕性中如别记(云云)。若四悉檀因缘立境智。但有名字(云云)。问智能照境。境亦能照智不。答若作不思议释。更互相照义亦无妨。仁王般若云。说智及智处皆名为般若。譬镜面互相照。亦如大地一能生种种芽。芽亦生地一。且置斯义。世智照六道十如。五停心智去至体法。凡七智照二乘十如。六度及通教出假菩萨智两属。上求照菩萨十如。下化照六道十如。四十心智亦两属。上求照菩萨十如。下化照六道十如。十地智两属。次第照照菩萨十如。不次第照照佛十如。五品去凡四智。皆照佛界十如。总略如此细捒(云云)。二十智照四种十二因缘境者。世智五停四念四果乃至支佛六度三藏佛。凡七智。照思议生灭十二因缘境。通教三乘入真方便智。出假智佛智凡五智。照思议不生不灭十二因缘境。别教十信三十心。十地佛凡四智。照不思议生灭十二因缘境。其中不无别意。且从大判圆教四智。照不思议不生不灭十二因缘境。二十智照四种四谛者。前三藏等七智。照生灭四谛境。次通教五智。照无生灭四谛境。次别教四智。照无量四谛境。次圆教四智照无作四谛境。次二十智照二谛者。前七智是照析空之二谛。次五智是照体空之二谛。次八智照显中之二谛。其间别圆相入者。可以意得(云云)。次明二十智照三谛者。前七智照无中之二谛。是因缘所生法皆属俗摄。次五智照含中之二谛。即空一句皆属真谛摄也。次别圆八智照显中之二谛。即是假名亦名中道。二句皆属中道谛摄也。次二十智照一实谛者。此须引释论明四悉檀。皆名为实。世界故实。乃至第一义故实。当知实语亦通四谛生灭故实。无生灭故实。无量故实。无作故实。前三藏七智照生灭之实。次通教五智照无生灭之实。次别教四智照无量之实。次圆教四智照无作之实。前后诸实(云云)。次二十智无谛无照者。无谛无别理。若于四种四谛得悟。不复见谛与不谛。故无谛亦通也。前七智照生灭之无谛。生生不可说故。次五智照无生灭之无谛。生不生不可说故。次四智照无量之无谛。不生生不可说故。次四智照无作之无谛。不生不生不可说故。前无谛是权。后无谛是实。此就言教。若就妙悟。同于圣人心中所照者。则不见有权实故。非权非实空拳诳小儿。诱度于一切方便说权。方便说实。会理之时。无复权实故。称非权非实为妙也。五明粗妙者。前十二番智是粗。后八番智为妙。何者。藏通等佛自是无常。亦不说常。彼二乘菩萨何得闻常信常修常。是故为粗。别教十信初已闻常信修于常。尚胜彼佛。何况余耶。是故为妙。常途云法华不明常者。秖是三藏意耳。今明十信知中已过牟尼。则八番为妙也。又别教四智三粗一妙。圆教四智悉皆称妙。何者地人云。中道乃是果头能显初心学者仰信此理。如藕丝悬山故。说信行皆非圆意也。故十信智为粗。十住正修空傍修假中。十行正修假傍修中。十回向始正修中。此中但理不具诸法。是故皆粗。登地智破无明见中道。证则为妙。类如通藏两种俱得道。而三藏门拙。今别教亦尔。教门皆权而证是妙(云云)。圆教四智皆妙者。如法相说如说而信如理而行。始论五品终竟妙觉。实而非权。是故皆妙。是名待粗智说妙智也。又约知见明粗妙者。知与见云何。然分别有四。不知不见。知非见。见非知亦知亦见。先约三藏释后约圆释。中间例可解。凡夫不闻故不知。不证故不见。五停四念至世第一法。闻故名知。未证故非见。辟支佛不闻故非知。自然证故是见。四果闻故亦是知。证故亦是见。传传判粗妙可解。约圆教释者。七方便不闻故不知。未证故不见。五品六根闻故知。未证故不见。发宿习者名见不从闻故不知。禀教证入者亦知亦见。此节节传为粗妙。究竟而论。前来二十种智。略而言之。不出权实二智。如经如来方便知见。波罗蜜皆悉具足。即总束得前来诸权智也。如来知见广大深远即是总束前来实智也。方便既其具足何所不该。知见既其广大深远。何所不摄。境渊无边智水莫测。唯佛与佛乃能究尽。如此知见即是眼智。眼即五眼具足。智即三智一心。一切种智知于实。两智知于权。佛眼见于实。四眼见于权。此知即是见。此见即是知。对前诸智。诸智是粗。此之知见名之为妙也。若得知见中意不复论五眼。迷者未了。更约眼明粗妙。如肉眼盲闭何由见色。徒闻人说起种种想。终非真见。欲令眼开应须治膜。那得闭眼执诤何益耶。闭眼想则粗。眼开见则妙。天眼未开不见障外为粗。修禅定愿智之力能发得净色。彻障内外明闇无隔。慧眼未开常行死迳。假令情想亦复非实故为粗。无漏豁发故称为妙。谛理明了故称妙。法眼未开差机说法。如身子僻教满愿秽器名为粗。破障通无知。分别药病名之为妙。佛眼不开不见实相。故文云。二乘之人及新发心者。不退菩萨所不能知故。四眼皆粗。除诸菩萨众信力坚固者。以信得入相似佛眼。能开真佛知见乃名为妙。诸教多说四眼。或带四眼说佛眼。是故为粗。今经独说佛眼。是故为妙。是为待粗为妙也。六明开粗显妙者。前十六番智。若不决了但是粗智。若得决了。悉成妙智。何者。如妙庄严王先是外道。世智闻法华经。便得决了。以邪相入正相。于诸见不动而修三十七品。不舍八邪而入八正。即是决于世智得入妙智。或与五品齐。或与相似齐。或与分得齐。节节有入义细作(云云)。若五停方便智。乃至通教佛等智。若不决了即是粗智。今开权显实。汝等所行是菩萨道来入妙位。须一一将十二番智来入圆妙四智。或入五品相似分得等智(云云)。又决了别教历别之智入于妙智。当体即是某位。进入是某位细捒(云云)。十六粗智皆成妙智。无粗可待。即是绝待智妙也。复次开粗眼为妙眼者。余经虽说为五眼。五眼不融是故为粗。今经决了四眼令入佛眼。文云。父母所生眼遂得清净。学大乘者。虽有肉眼名为佛眼。即是决了肉眼名为佛眼也。净名云。世孰有真天眼者。有佛世尊。不以二相见诸佛国。此即是决了天眼。即是佛眼也。愿得如世尊慧眼第一净。即是决了慧眼能得入妙。决法眼入妙者。边际智满是也。四眼融入佛眼。寂而常照故。文云。决了声闻法。是诸经之王。五眼具足成菩提。开佛知见故称为妙。问佛眼开乃名为妙。六根虽净云何为妙。答佛眼虽未开。已能圆学圆信。如迦陵频伽鸟。虽在[穀-禾+卵]中音声已胜诸鸟。即是假名相似等妙。若开即是分妙究竟妙(云云)。二对境明智又二。一对五境。二展转相照对境。初应对十如境。此既一经之意处处说之。可解故不复释。次对四种十二因缘明智者。大经云。十二因缘有四种观。下智观故得声闻菩提。中智观故得缘觉菩提。上智观故得菩萨菩提。上上智观故得佛菩提。何者。十二因缘本是一境。缘解不同开成四种。今以四教意释之。三藏具有三人。而皆以析智观界内十二因缘事为初门。然析智浅弱。三人之中声闻最劣。以劣人标浅法。故名下智。通教亦有三人。同以体智观界内十二因缘理。体法虽深望藏为巧。望别未巧。三人之中缘觉是中。以中人名通法故言中智。别教佛与菩萨。俱知界外十二因缘事。次第菩萨比佛。犹未是上。比于通藏则是上法。故以上智当名也。圆教佛与菩萨。俱观界外十二因缘理。初心即事而中。此法最胜故。以佛当名故。言上上智观也。以四教释四观。于义允合(云云)。所言下智观者。观受由触触由入。入由名色。名色由识。识由行。行由无明。无明颠倒不善思惟。致不善行。感四趣识名色等。若善思惟致善行。感人天识名色等。观此无明念念无常前后不住。所生善恶迁变速朽。所受名色衰损代谢。烦恼业苦更互因缘。都无暂停。过去二因现在五果。现在三因未来二果。三世回复犹若车轮。痴惑之本既无常苦空无我。则无明灭。无明灭故诸行灭。乃至老死灭。若不然火是则无烟。是名子缚断。无子则无果。灭智灰身离二十五有。是名果缚断则是下智观十二因缘。得声闻菩提也。中智者。观受由触乃至行由无明。无明秖是一念痴心。心无形质但有名字。内外中间求字不得。是字不住亦不不住。犹如幻化虚诳眼目。无明体相本自不有。妄想因缘和合而生。无所有故假名无明。不善思惟心行所造。以不达无明如幻化故。起善不善思惟。则有善不善行。受善不善名色触受。今达无明如幻故。则诸行亦如化。从幻生识名色等。皆如幻。爱取有生三世轮转。幻化迁改都无真实。有智之人不应于中而生爱恚。无明既不可得。则无明不生。不生则不灭。诸行老死亦不生不灭。不生故则非新。不灭故则非故。非故者无故可毕。非新者无新可造。无新者子缚断。无故者果缚断。是名中智观十二因缘得缘觉菩提。上智观者。观受由触。乃至行由无明。无明秖是痴一念心。心痴故派出烦恼。由烦恼派出诸业。由业派出诸苦。观此烦恼种别不同。不同故业不同。业不同故苦不同。诸行若干名色各异。种种三道无量无边。分别不滥。知因此烦恼起此业得此苦。不关彼业及彼烦恼。如是三道覆障三德。破障方便亦复无量。无明若破显出般若。业破显出解脱。识名色破显出法身。爱取有老死亦复如是。自既解已复能化他。于一切种知一切法。起道种智导利众生。是名上智观十二因缘也。上上智观者。观受由触。乃至行由无明。知十二支三道即是三德。岂可断破三德更求三德。则坏诸法相。烦恼道即般若。当知烦恼不闇般若即烦恼。般若不明烦恼既不闇。何须更断。般若不明何所能破。闇本非闇不须于明。如耆婆执毒成药。岂可舍此取彼。业道即是解脱者。当知业道非缚。解脱即业者脱非自在。业非缚故何所可离。脱非自在何所可得。如神通人岂避此就彼耶。苦道即法身者。当知苦非生死法身即生死。法身非乐苦非生死。何所可忧。法身非乐何所可喜。如彼虚空无得无失。不忻不戚。如是观者。三道不异三德。三德不异三道。亦于三道具一切佛法。何者。三道即三德。三德是大涅槃。名秘密藏。此即具佛果。深观十二因缘即是坐道场。此即具佛因。佛因佛果皆悉具足余例可知。是名上上智观十二因缘得佛菩提。约此应判粗妙。开粗显妙意可解故不委记耳。又四智照四境。境若不转。其智则粗。四境转成妙境。粗智即成妙智。仍是待绝之意(云云)。二对四种四谛明智者。大经云。知圣谛智则有二种。中智上智。中智者声闻缘觉。上智者诸佛菩萨。若依此文束于体析合称为中。束大乘利钝。合称为上。今若约根缘利钝内外事理。开即成四。声闻根钝缘四谛事。即生灭四谛智。缘觉根利缘四谛理。即无生四谛智。菩萨智浅缘不思议事。即无量四谛智。诸佛智深缘不思议理。即无作四谛智也。此乃大经之一文。又云。凡夫有苦无谛。声闻有苦有苦谛。凡夫不见苦理故言无谛。声闻能见无常苦空故言有谛。即是生灭四谛智也。又云。菩萨之人解苦无苦而有真谛。即是体苦非苦故言无苦。即事而真故言有谛。乃是摩诃衍门无生四谛智也。又云。知诸阴是苦。知诸入为门。亦名为苦。知诸界为分亦名为性。亦名为知。是名中智。依前说者即属声闻也。分别诸苦诸入界等有无量相。我于彼经竟不说之。是名上智。受想行识亦复如是。非诸声闻缘觉境界。此则异前两意。既称上智。又非二乘境界。岂非别教菩萨观恒沙佛法如来藏理耶。是为无量四谛智。又云。如来非苦非集。非灭非道非谛是实。虚空非苦非谛是实。非苦者非虚妄生死。非谛者非二乘涅槃。是实者即是实相中道佛性也。又云。有苦有苦因。有苦尽有苦对。如来非苦乃至非对。是故为实。如此明义既异上三番。岂非无作四谛智耶。例此一谛为四。余三亦应尔。谓有集有集果。有集尽有集对。有尽有尽因。有尽障有尽障相。有对有对果。有对障有对障相。如来非此四四十六种。但是于实(云云)。如是等智观于四谛。谛既未融智谛皆粗。独有非苦非对有实为妙。若谛圆智亦随圆。皆是如来非苦非谛。是实之妙智也。此即待绝两意(云云)。

　　妙法莲华经玄义卷第三上


　　妙法莲华经玄义卷第三下

　　　　天台智者大师说
　　三对二谛境明智者。权实二智也。上真俗二谛既开七种。今权实二智亦为七番。内外相即不相即四也。三相接合七也。若对上数之。析法权实二智。体法二智。体法含中二智。体法显中二智。别二智。别含圆二智。圆二智。上七番各开随情随情智随智。合二十一种谛。今七番二智。亦各开三种。谓化他权实。自行化他权实。自行权实。合二十一权实也。若析法权实二智者照森罗分别为权智。尽森罗分别为实智。说此二智逗种种缘。作种种说。随种种欲种种宜。种种治种种悟。各随堪任当缘分别。虽复种种悉为析法权实所摄。故有化他二智。化他二智随缘之说。皆束为权智。若内自证得若权若实。俱是实证束为实智。内外相望共为二智。故有自行化他权实二智也。就自证权实。唯独明了余人不见。更判权实故有自行二智也。今更约三藏重分别之。此佛化二乘人。多用化他实智。二乘禀此化他之实。修成自行之实。故佛印迦叶云。我之与汝俱坐解脱床。即此义也。若化菩萨多用化他权智。其禀化他之权。修学得成自行之权。佛亦印言。我亦如汝(云云)。此三种二智。若望体法二智。悉皆是权。故龙树破云。岂有不净心中修菩提道。犹如毒器不任贮食。食则杀人。此正破析法意也。故皆是权(云云)。体法权实二智者。体森罗之色。即是于空即色是权智。即空是实智。大品云。即色是空非色灭空。正是此义。为缘说二。缘别不同。说亦种种。虽复异说。悉为化他权实所摄。故有化他二智。化他二智既是随情皆束为权。内证权实既是自证。悉名为实。以自之实对他之权。故有自行化他二智也。就自证得又分权实。故有自行二智也。此三二智望含中二智。复皆名权。何者。无中道故(云云)。体法含中权实二智者。体色即空不空照色是权智。空不空是实智。
　　说此二智赴无量缘。随情异说。虽复无量悉是含中二智所摄。故有化他二智。化他二智本是逗机。皆名为权。自证二智皆名为实。于自证二智更分权实。故有自行二智。此三二智望显中二智。悉皆是权。何者。带于空真及教道方便故。又体法显中权实二智者。体色即空不空。一切法趣空不空了色是权智。空不空一切法。趣空不空是实智。为缘说二。缘既无量说亦无量。无量之说悉为显中二智所摄。故有化他二智。化他二智既是随缘。悉名为权。自证二智既是证得。悉名为实。以自望他故。有自行化他二智。就自证二智更分权实。此三二智望别权实二智。悉皆是权。何者。带即空及教道方便故。别权实二智者。体色即空不空。色空俱是权智。不空是实智。以此二智随百千缘种种分别。分别虽多悉为次第二智所摄。故有化他二智。化他二智悉是为缘。皆名为权。自证二智既是证得。悉名为实。以自对他故。有自他二智。就自证权实自分二智故。有自行二智。此三二智望别含圆二智。悉复是权。何者。以次第故。带教道故。别含圆权实二智者。色空不空一切法趣不空。色空名权智。一切法趣不空为实智。以此二智随百千缘种种分别。分别虽多悉为别含圆二智所摄。故有化他二智。化他二智既是为缘。悉皆是权。自证二智既是证得。悉名为实。自他相望共为二智。就自证得更分权实。故有自行二智。此三二智望圆二智。悉复是权。何者。带次第及教道故。圆权实二智者。即色是空不空。一切法趣色趣空趣不空。一切法趣色趣空是权智。一切法趣不空是实智。如此实智即是权智。权智即实智无二无别。为化众生种种随缘。随欲随宜。随治随悟。虽种种说。悉为圆二智所摄。故有化他二智。化他二智既是随情。悉复是权自证二。智悉名为实。就自证中更分二智。故有三种不同也。此之二智。不带析法等十八种二智方便。唯有真权真实名佛权实。如经如来知见广大深远。方便波罗蜜皆悉具足。独称为妙。待前为粗。又从析法二智。至显中二智。凡十二种二智。待前皆名为粗。显中为妙。何以故。此妙不异后妙故。又从次第二智。凡九种二智待前为粗。不次第为妙。又前十八种二智皆粗。唯不次第三种为妙。又不次第二种为粗。一种为妙。又历五味教者。乳教具三种九种二智。酪教一种三种二智。生苏四种十二种二智。熟苏具三种九种二智。此经但二种三种二智。若酪教中权实皆粗。醍醐教中权实皆妙。余三味中权实有粗有妙。可以意推。若不作如上释诸智者。经论异说。意则难解。何者。华严解初住心云。三世诸佛不知初住智。世人释云。如实智佛自不知佛如实智。亦不知初住如实智。此释自谓于理为通。其实不允。若藏通等佛不论如实智。云何于自如实智不知耶。别教初住不得如实智。云何言不知。若得前来诸智意者。三世三藏佛不知圆教初住智。此则事理二释俱无滞也。此中义兼二种。一分别二十一种权实。二待粗论妙。如上说。若开粗显妙者。诸方便谛既融成妙谛。对谛立智悉非复粗。如贱人舍王若过者。舍则庄严。如众流入海同一咸味。开诸粗智即是妙智也。二智多有所关。须商略类通。今对七种二谛。明二十一种权实。以为章门。若得此意。约因缘境亦应如此。谓析因缘智。体因缘智。含中因缘智。显中因缘智。次第因缘智。带次第因缘智。不次第因缘智。一一各有化他自行化他自行等三种分别。合有二十一种。分别粗妙。判五味多少论待绝等。四谛三谛一谛等。亦应如是当自思之。何烦具记也。问随情谛及化他智。何意无量。随智谛及自行智。何意不多。答秖约一人未得道时。见心横起邪执无穷。何况多人种种各异。为是义故随情则多。智见于理理唯一种。不得有异(云云)。夫二谛差别已如上说。
　　说此七权实二十一权实。颇用世人所执义不。颇同世人所说语不。颇用诸论所立义不。既不从世人。亦不从文疏。特是推大小乘经。作此释耳。若破若立皆是法华之意。若巧拙相形。以通经二智破三藏经二智。乃至次第不次第相形。以圆经二智破别经二智。方便诸经明智既粗。通经之论岂得为妙。经论既尔。弘经论人何劳击射。任其所说自有所堕。若作生灭解权实者。堕在初番。若作不生不灭解者。堕第二番。乃至第七番亦可知。又纵广引经论庄严己义者。亦不得出初番随情二谛化他权实。况出初番第二第三权实。尚不出初番三种权实。况第七番三种权实。若但以初番二智。破一切世间情执略尽。假令得入化城。秖是自行实智。尚不得化他之权。何况能得后番诸智。若寻二十一种二智。凡破几外见凡破几权经论。复显几是立几权经论。然后方称妙权妙实。世人全不识一两种权实之意。而情中即计为智。若是智者破何惑见何理。未见理未破惑生死浩然。非情何谓。今若待前诸粗智。而明妙智者。法华破待之意也。若其会者。一切权经论所明谛理。皆成妙理无非智地。会一切权经论所明二智。无非妙智悉是大车。如此破会深广。莫以中论相比。可熟思之(云云)。四对三谛明智者。上明五三谛竟。今更分别。夫三智照十法界。束十为三。谓有漏无漏。非有漏非无漏。三法相入分别有五。初谓非漏非无漏入无漏。对漏无漏为三法。二谓一切法入无漏。对漏无漏为三法。三谓漏无漏非漏非无漏为三法。四谓一切法趣非漏非无漏。对漏无漏为三法。五谓一切法趣漏趣无漏趣非漏非无漏。为三法。更说五境竟。对此五境明五三智者。谓一切智．道种智．一切种智。三智相入五种不同。一中智入空智对道智为三。次如来藏智入空智对道智为三。次中智对两为三智。次如来藏智入中智对两智为三智。次圆三智。是为五差。中智入空智分别为三智者。初依无漏发一切智。次依有漏发道种智。后深观无漏之空。知空亦空发一切种智。然初心不知空空。次虽得空亦不空空。后能深观于空空于前空但二空。名同二境亦合故言相入。今若分别以无漏空为一切智。有漏空为道种智。中道空为一切种智。世人采经论意云。六地断惑与罗汉齐。七地修方便道。八地道观双流。破无明成佛。即此意也。如来藏智入空智分别三智者。依漏无漏发一切智道种智。不异前而后不因别境。更修中智。但深观空能见不空。不空即如来藏。藏与空合故言相入。以深观空见不空故。发一切种智。前中道智但显别理。理之与智不具诸法。藏理藏智具一切法。故异于前。以藏智对两智为三智也。大经云。声闻之人但见于空不见不空。智者见空及与不空。大品云。一切智是声闻智。道种智是菩萨智。一切种智是佛智。即此意也。中智对两成三智者。各缘一境各发一智。次第深浅不相滥入。故地持云。种性菩萨。发心欲除二障。有佛无佛决定能次第断诸烦恼。即此意也。如来藏智入中智为三智者。两智不异前。一切种智小异何者。前明中境直中理而已。欲显此理应修万行。显理之智故名一切种智耳。今如来藏理含一切法。非直显理之智。名一切种智。与前为异用此智对前为三智也。故地论师云。缘修显真修。真修发时不须缘修。前两智即是缘修。后智发时即是真修。真修具一切法不须余也。即是此义(云云)。圆三智者。有漏即是因缘生法。即空即假即中。无漏亦即假即中。非漏非无漏亦即空即假。一法即三法。三法即一法。一智即三智。三智即一智。智即是境境即是智。融通无碍。如此三智岂同于前。释论云。三智一心中得。无前无后。为向人说令易解故。作三智名说耳。即是此意(云云)。若欲显智要须观成。泛论观智俱通因果。别则观因智果。例如佛性通于因果。别则因名佛性。果名涅槃。今就别义以观为因。成于智果。如璎珞云。从假入空名二谛观。从空入假名平等观。二观为方便道。得入中道第一义谛观。今用从假入空观为因。得成于果。名一切智。用从空入假观为因。得成道种智果。用中观为因。得成一切种智果也。上明于智略有五种。今以观成亦应五种。细作可知。修观义如止观(云云)。言粗妙者。藏通两佛虽有一切种智之名。更无别理不破别惑。此智不成故不用也。中入空智者。虽说中道因于通门而成两智。后照中道无广大用。因于拙教果又不融。是故为粗。次如来藏入空智者。教果理虽融。因是通门亦名为粗。中对二智者。虽不因通而三智别异。果教未融是故为粗。如来藏入中者。在果虽融因是别门。此因亦粗。圆三智者。因圆果圆。因妙果妙。谛妙智妙。正直舍方便。但说无上道。是故为妙智也。若历五味教者。乳教有三种三智。酪教一种三智。生苏具五种三智。熟苏亦具五种三智。粗妙可知。法华但一种三智。此是法华破意即相待妙也。开粗明妙者。世智无道法。尚以邪相入正相。治生产业皆与实相不相违背。低头举手开粗显妙。悉成佛道。何况三乘出世之智。故大经云。声闻缘觉亦实亦虚。断烦恼故名之为实。非常住故名之为虚。凡夫未断烦恼无实唯虚。尚开粗入妙即是大乘。何况二乘之智。二乘之智根败心死。尚得还生。何况道种之智。如此开时一切都妙。无非实相。七宝大车其数无量。此是法华会意。即绝待妙也。五对一谛明智者。即是如实智也。释论云。诸水入海同一咸味。诸智入如实智。失本名字。故知如实智总摄一切智。纯照一境故。总众水俱成一咸也。若待十智为粗。如实智为妙。若待诸实智。诸实智名粗。中道如实智名妙。若开粗显妙者。非但诸实智为妙。十智亦名妙(云云)。无谛无说者。既言无谛亦复无智。若历诸处明无谛者。余方便无谛无智为粗。中道无谛无智为妙。若以杜口绝言无谛无智者。亦无粗无妙。无待无绝。历一切法皆无粗无妙也。二展转相照者。六番之智传照前诸境。思议因缘下智中智。照六道十如性相等。下中二智观十二因缘灭者。照二乘十如性相等。上智照菩萨性相本末等。上上智照佛法界性相本末等。四种四谛智照十法界者。生灭无生等苦集智。照六道十如相性。生灭无生道灭智。即是照二乘十如相性。无量无作苦集智。照菩萨界性相等。无量无作道灭智。照佛法界相性本末等。四种四谛智照四十二因缘者。生灭无生苦集智。照思议两十二因缘也。生灭无生灭两道灭智。是照两思议十二因缘灭也。无量无作两苦集智。照不思议两十二因缘也。无量无作道灭智。照不思议两十二因缘灭也。七种二智照十法界者。生灭无生灭两权智。及入通等二合四权智。照六道性相。生灭无生灭两实智。照二乘性相等。别权圆入别权有边。是照六道性相。无边是照二乘性相。圆权则通照九界性相。别入通实空边。是二乘性相。不空边是菩萨性相。圆入通实空边。是二乘性相。不空边是照佛界相性。别实是照菩萨性相。圆入别实圆实俱照佛法界相性也。七种二智照四种因缘者。前四权是照思议两十二缘。别权圆入别权有边。是照两思议十二缘。无边是照两十二缘灭。圆权则通(云云)。别入通实空边。是照思议十二缘灭。不空边是照不思议十二缘。圆入通实空边同上不空边是照不思议十二缘灭。别实照不思议两十二缘灭。圆实照两不思议十二缘灭等。前四种权智。是照生灭无生灭两苦集。又三权智照无量无作苦集。二实智是照思议两道灭。又五实智是照不思议两道灭。五种三智照十法界者。五种道种智。照六道性相本末等。五种一切智。照二乘菩萨性相本末等。五种一切种智。照佛法界十如相性等。又五种三智照四种十二因缘者。五种有智。照思议两十二缘。五种一切智。照两思议十二缘灭。又是照不思议十二缘。五一切种智。是照两不思议十二缘灭。五种三智。照四种四谛者。五道种智。照生灭无生两苦集五种一切智。照生灭无生两道灭。亦是照无量无作两苦集。五种一切种智。是照无量无作两道灭。五种三智照七种二谛者。五道种智。是照四种俗谛。五种一切智。是照两种真谛。亦是照别圆入别圆三种俗谛。五种一切种智。是照五种真谛。一如实智。是照佛界十如性相。又是照不思议十二因缘。又是照无作四谛。又是照五种真谛。又是照五种中道第一义谛。无谛无说与十相性如合。与不思议十二缘灭合。与四种不生不生合。与真谛无言说合。与中道非生死非涅槃合。如此等诸智传传照谛。谛若融智即融。智谛融名之为妙。如此等皆是方便说言称妙不妙。见理之时无复权实非权非实。亦无妙与不妙。是故称妙也。七种二谛五种三谛。更相间入。余诸境亦有此意。七种二智五种三智。既相间入者。余诸智亦有此意。例自可作(云云)。
　　○第三行妙者为二。一通途增数行。二约教增数行。夫行名进趣非智不前。智解导行非境不正。智目行足到清凉池。而解是行本行能成智。故行满而智圆。智能显理理穷则智息。如此相须者则非妙行。妙行者。一行一切行。如经本从无数佛具足行诸道。又云。无量诸佛所。而行深妙道。又云。尽行诸佛所有道法。既具复深又尽具。即是广深即是高尽即究竟。此之妙行与前境智。一而论三三而论一。前境说如法相。法相亦具三名秘密藏。前智是如法相解。解亦具三。如面上三目。今行是所行。如所说行亦具三。名伊字三点。若三若一。皆无缺减故称妙行耳。前对境明智。今亦应对智明行。若直对一种智增数明行。则行若尘沙说不可尽。况对诸智各导众行。则浩若虚空得意亡言。不复可说。释论云。菩萨行般若时。以一法为行摄一切行。或无量一法为行摄一切行。或二法为行摄一切行。或无量二法为行摄一切行。乃至十法百法千万亿法为行摄一切行。或无量十法百千万亿法为行摄一切行。行虽众多以智为本。智如导主行若商人。智如利针行如长线。智御行牛车则安隐。能有所至。用此增数诸行。为前十如谛智所导。乃至一实谛智所导。若得此意。以正智导众行入正境中。此义唯可悬知不可载记(云云)。二约教增数者。若三藏增数明行。如阿含中。佛告比丘当修一行。我证汝等四沙门果。谓心不放逸。若能护心不放逸。行广演广布。则所作已办能得涅槃。又告比丘当修一行。谓他物莫取。比丘白佛我已知已。佛言汝云何知。比丘白佛。他物谓色声香味触法。佛言善哉。若能不取此六。即所作已办能得涅槃。所言广演广布者。以不放逸心历一切法。谓三界六尘皆不放逸。得至涅槃。增二数明行者。阿含云。阿练若比丘。当修二法为行。谓修止修观。若修止时即能休息诸恶。戒律威仪诸行禁戒悉皆不失成诸功德。若修观时即能观苦。如实知之。观苦集苦尽苦出要。如实知之。得尽漏不受后有。怛萨阿竭亦如是修。增三数明行者。谓戒定慧。此三是出世梯隥佛法轨仪。戒经云。诸恶莫作诸善奉行。自净其意是诸佛教。诸恶即七支。过罪轻重非违。五部律广明其相。如是等恶戒所防止。诸善者善三业若散若静。前后方便支林功德。悉是清升故称为善。自净其意者。即是破诸邪倒。了知世间出世间因果正助法门。能消除心垢净诸瑕秽。岂过于慧。佛法旷海此三摄尽。若得此意。四五六七乃至百千万亿法为行。摄一切行亦如是。是名下智导行也。通教增数行者。不定部帙判通教。但取三乘共学法门。指此为通耳。今且引释论增数。以示其相。论云。菩萨行般若时。虽知诸法一相。亦能知一切法种种相。虽知诸法种种相。亦能知一切法一相。云何观一切法一相。所谓观一切法无相。如四大各各不相离。地中有水火风。但地多以地为名。水火风亦如是。今观无此异相。若火中有三大。三大应并热。若三大在火中。二大遂不热则不名火。若三大并热则三大舍自性。皆名为火。无复三大。若言有三大而细不可知。此与无何异。若粗可得则知有细。若无粗细亦无。如是则火中诸相不可得。一切法相亦不可得。是故一切法皆一相。此以一相破异相。复以无相破一相。无相亦自灭。如前火木然诸薪已亦复自烧。是为观一切法一相一相无相。如是无量一切法悉皆一相。一相无相。或二法为行摄一切行。乃至百法千万亿法为行。摄一切行。可以意推不复繁记。别教增数行者。如善财入法界中说。于一善知识所。各闻一法为行。或如幻三昧。或投岩赴火。算砂相黡。发菩提心等。种种一行皆云佛法如海。我唯知此一法门余非所知。乃至一百一十善知识。一一法门皆如是。是一一行皆破无明入深境界。若二法三法百千万亿等法。亦应如是(云云)。圆教增数行者。如文殊问经明菩萨修一行三昧。当于静室结跏趺坐。系缘法界一念法界。一切无明颠倒。永寂如空。此之一行即是一切无碍。人一道出生死。一切诸法中皆以等观入。解慧心寂然三界无伦匹。此乃一行摄一切行。增二法为行摄一切行。所谓止观。增三法为行摄一切行。谓闻思修。戒定慧。增四法为行摄一切行。谓四念处。增五法为行摄一切行。谓五门禅。增六法为行摄一切行。谓六波罗蜜。增七法为行摄一切行。谓七善法。增八法为行摄一切行。谓八正道。增九法为行摄一切行。谓九种大禅。增十数为行摄一切行。谓十境界。或十观成乘等。增百数千万亿数阿僧祇不可说法门为行。岂可具载。若得其意例可解。然增数明行为行不同。须判粗妙。若三藏增数诸行。以生灭智导。但期出苦止息化城。是故为粗。通教增数诸行。体智虽巧但导出苦。灰断是同。别教增数诸行智导则远。自浅阶深而诸行隔别。事理不融。是故为粗。圆教增数诸行。行融智圆。是故为妙。今经属圆增数。如观经云。于三七日一心精进。此就一法论行妙。若行若坐思惟此经。此就二法论行妙。若闻是经思惟修习善行菩萨道。此就三法论行妙。四安乐行此就四法论行妙。五品弟子此就五法论行妙。六根清净此就六法论行妙。如是等待粗论妙也。开粗论妙者。低头举手积土弄砂。皆成佛道。虽说种种法其实为一乘。诸行皆妙无粗可待。待即绝矣。复次约五数明行妙者。又为二。先明别五行。次明圆五行。别者。如涅槃云。五种之行。谓圣行梵行天行婴儿行病行。圣行有三戒定慧。如经菩萨若闻大涅槃。闻已生信作是思惟。诸佛世尊有无上道。有大正法大众正行。从此立行。若闻大涅槃即是信果。亦是信灭。有无上道已去。是信显果之行。无上道是信慧。有大正法是信定。大众正行是信戒。是名信因信道。自伤己身及诸众生。破戒造罪。失人天乐及涅槃乐。即是知集。往来生死受恶道报。即是知苦。苦集与戒定慧相违即无道。无道故不得涅槃则无灭。菩萨欲拔苦集而起大悲。兴两誓愿。欲与道灭而起大慈。兴两誓愿。发誓愿已。次则修行思惟在家逼迫犹如牢狱。不得尽寿净修梵行。出家闲旷犹若虚空。即弃家舍欲。白四羯磨持性重戒。息世讥嫌等无差别。不为爱见罗刹毁戒浮囊。如止观中说。因是持戒具足根本业清净戒。前后眷属余清净戒。非诸恶觉觉清净戒。护持正念念清净戒。回向具足无上道戒。根本者。十善性。戒众戒根本。为无漏心持故言清净。前后眷属余清净戒者。偷兰遮等是前眷属。十三等是后眷属。余者非律藏所出。絓诸经所制者。如方等二十四戒之流。名为余戒也。此两支属律仪作法受得之戒也。后三支非作法是得法。得法时乃发斯戒也。非诸恶觉觉清净戒者。即定共也。尸罗不清净三昧不现前。以戒净故事障除发得未来。性障除发得根本。灭恶觉观。名定共戒也。护持正念念清净戒者。即四念处。观理正念虽未发真。由相似念能发真道。成道共戒。故名正念念清净戒。复次定共戒依定心发。属止善义。道共戒依分别心发。属行善义。动不动俱是毗尼。何者戒论防止得定共心。不复起恶。得道共发真。永无过罪故俱是戒也。回向具足无上道戒者。即是菩萨于诸戒中。具四弘六度。发愿要心回向菩提。故名大乘戒。弘誓如前说。六度者。厌恶出家舍于所爱即是檀。纤毫不犯拒逆罗刹即是尸。能检节身心安忍打骂名生忍。耐八风寒热贪恚等名法忍。爱见不能损即是羼提。守护于戒犯心不起。即是精进。决志持戒不为狐疑所诳。专心不动名为禅。明识因果。知戒是正顺解脱之本。出生一切三乘圣人。非六十二见鸡狗等戒。名为般若。又别发愿要制己心。宁以此身卧于热铁。不以破戒受他床席。十二誓愿自制其心。又更发愿。愿一切众生得护持禁戒。得清净戒。善戒。不缺戒。不析戒。大乘戒。不退戒。随顺戒。毕竟戒。具足诸波罗蜜戒。以此十愿防护众生。菩萨一持戒心。若干愿行以庄严戒。诸余行心亦应如是。然护他十戒从自行五支中出。从根本眷属两支出禁戒清净戒善戒。何者。篇聚作法即是禁戒。禁戒若发无作乃名清净。清净即止善。而言善戒即是行善也。从非恶觉觉清净戒。开出不缺戒。何者。虽防护七支妄念数起。致有缺漏。若发未来禅事行不缺。得根本禅性行不缺。从护持正念念清净戒。开出不析戒。即道共戒也。灭色入空是析法。道共今体法入空。故名不析。又内有道共则戒品牢固。不可破析也。从回向具足无上道戒。开出大乘不退随顺毕竟具足波罗蜜戒。言大乘者。菩萨持性重讥嫌。等无差别。自求佛道性重则急。为化众生讥嫌则急。小乘自调性重则急。不度他故讥嫌则宽。菩萨具持两种。故名大乘戒。不退者。行于非道善巧方便。淫舍酒家非法之处。辄以度人。而于禁戒无有退失。如医疗病不为病所污。故名不退。随顺者。随物机宜随顺道理。故名随顺戒。毕竟者。竖究竟无上之法也。具足波罗蜜者。横一切圆满无法不备也。大论亦明十种戒。不破不缺不穿不杂四种。即是大经根本支中禁戒。清净戒。善戒。不缺戒。论随道戒。即是大经护持正念支中不析戒也。论无著戒。即是大经回向支中不退戒。论智所赞戒。即是大经大乘戒论自在戒。即是大经自在戒。论随定戒。即是大经随顺戒。论具足戒。即是大经波罗蜜戒。大经明毕竟论言随定。此大同小异于义无失。涅槃欲辨菩萨次第圣行。故具列诸戒浅深始终具足善能护持。即入初不动地。不动不退不堕不散。是名戒圣行。戒圣行既从始浅以至于深。今仍判其粗妙。禁净善三戒属律仪。律仪通摄众故。定尊卑位次绪虽有菩萨佛等。不别立众故戒法是同。但以佛菩提心为异耳。故知律仪等三戒三藏摄。不缺是定共。根本禅是事。亦属三藏摄。是故为粗。不析戒是体法。道共即通教摄。大乘不退等别教摄。亦兼于通。通有出假随机顺理于道不退。然依真谛不及别人。别人为妙也。随顺毕竟具足等圆教摄。不起灭定现诸威仪。不舍道法现凡夫事。故名随顺。唯佛一人具净戒。余人皆名污戒者。故名毕竟戒。戒是法界具一切佛法众生法。到尸彼岸。故名具足波罗蜜戒。净名云。其能如是是名奉律。是名善解。此经云。我等长夜持佛净戒。法王法中久修梵行。始于今日得其果报。又罗睺罗密行。唯我能知之。岂非待前诸戒皆粗。唯圆为妙也。复次持初戒如乳。中间如三味。后戒如醍醐。醍醐为妙(云云)。开粗显妙者。他云。梵网是菩萨戒。今问。是何等菩萨戒。彼若答言。是藏通等菩萨戒者。应别有菩萨众。众既不别戒何得异。又若别明菩萨戒。何等别是缘觉戒。今明三藏三乘无别众。不得别有菩萨缘觉之戒也。若作别圆菩萨解者可然。何者。三乘共众外别有菩萨故别有戒。问三乘众外。别有菩萨戒者。缘觉戒云何。答三乘众外无别缘觉。此说犹是待粗之戒耳。开粗者。毗尼学者。即大乘学式叉。式叉即是大乘第一义。光非青非黄非赤白。三归五戒十善二百五十。皆是摩诃衍。岂有粗戒隔于妙戒。戒既即妙人亦复然。汝实我子即此义也。是名绝待妙戒。

　　玄义卷三下终



　　妙法莲华经玄义卷第四上

　　　　天台智者大师说
　　定圣行者略为三。一世间禅。二出世禅。三上上禅。世禅复二。一根本味禅隐没有垢无记。二根本净禅不隐没无垢有记。根本者。世出世法之根本也。大品云。诸佛成道转法轮入涅槃。悉在禅中。若能深观根本。出生胜妙上定。故称根本也。隐没者。闇证无观慧也。有垢者。地地生爱味也。无记者。境界不分明也。此有三品。谓禅也等也空也。即十二门禅也。初修方便。当善简风喘明识正息。安徐记数莫令增减。若数微细善解转缘调停得所。当证前方便法。或粗细住。皆有持身法起。进得欲界定或未到定。八触发动。五支成就是发初禅。大论云。已得离淫火则获清凉定。如人大热闷入冷池则乐(云云)。若欲进上离下者。凡夫依六行观。佛弟子多修八圣种行者。于初禅觉观支中。厌离觉观。以初禅为苦粗障。二法动乱定心故苦。从二法生喜乐故粗。二法翳上定故障。二禅异此名胜妙出。总而言之。一知过不受著。二诃责。三析破得离初禅。是修二禅相。善巧攀厌则内外皎然。与喜俱发四支成就故。论云。是故除觉观得入一识处。内心清净故定生得喜乐(云云)。二禅中既离觉观。不得作方便。出定时修习厌下进上。亦有六行。如弃初禅方法(云云)。尔时泯然不依内外。与乐俱发五支成就。故论云由爱故有苦。失喜则生忧。离苦乐身安。舍念及方便(云云)。欲厌下进上亦有六行如前(云云)。善修故心豁开明。出入息断。与舍俱发空明寂静四支成就。若能知乐患见不动大安。忧喜先已除。苦乐今亦断(云云)。行人既内证四禅。欲外修福德。应学四等。此有通修别修。通修者。大论云。是慈在色界四禅中间得修。此语则通。别修者。初禅有觉观分别。修悲则易。喜支修喜易。乐支修慈易。一心支修舍易。复次初禅修悲易。二禅修喜易。三禅修慈易。四禅修舍易。此则修四无量定之处所也。复次修时缘前人离苦得乐。欢喜平等之相而入定。发时内得喜乐平等之法。外见前人离苦得乐。或内得外不见。或外见内不得。分别邪正(云云)。行人欲出色笼。修四空定。灭色存心。心心相依故名四空。方便者。须诃色是苦本。饥渴寒热色为苦聚。赞空为净妙。离诸逼迫过一切色与空定相应。不苦不乐倍更增长。于深定中唯见虚空。无诸色相心无分散。复次得空定故出过色界。故名过一切色相。空法持心种种诸色不得起。故名灭有对相。已得空定。决定能舍色法不忆恋。故名不念种种色相(云云)。诃下攀上皆有方便。委在禅门(云云)。根本味禅竟。根本净禅不隐没无垢有记。与上相违。此又三品。谓六妙门。十六特胜。通明等也。涅槃是妙。此六能通故言六妙门。此三法为三根性。慧性多为说六妙门。此一一门。于欲界中即能发无漏。若定性多为说十六特胜。故下地不发无漏。上地禅满乃能得悟。定慧性等为说通明。通明观慧深细。从下至上皆能发无漏。此是随机之说。若作对治则复别途(云云)。若广明修习则摄一切诸禅。今但次第相生一辙竖意。修此六门修证合论则有十二法。佛言游止三四。出生十二。即此修数证数。乃至修净证净。修数者。行人初调和气息不涩不滑。安详徐数从一至十。摄心在数不令驰散。是名修数。与数相应者。觉心任运从一至十。不加功力心自住数。息微心细是名证数。若患数粗当放数修随。乃至净亦各如是。然观有三义。一慧观观真。二得解观即假想观。三实观此中初用实观。后用慧观。修实观者。于定心中以心眼谛观此身。细微入出息相如空中风。皮肉筋骨三十六物。如芭蕉不实。内外不净甚可厌恶。复观定中喜乐等受。悉有破坏之相。是苦非乐。又观定中心识无常。刹那不住无可著处。复观定中善恶等法。悉属因缘皆无自性。如是观时能破四倒。不得人我定何所依。是名修观如是修时。觉息出入遍诸毛孔。心眼开明。彻见身内三十六物。及诸虫户。内外不净众苦逼迫刹那变易。一切诸法悉见无自性。心生悲喜无所依倚。得四念处破四颠倒。是名与观相应。不能具记(云云)。佛坐树下内思安般。一数二随等。正是此禅。十六特胜者。释名(云云)。此从因缘得名。修相者。知息入知息出者。此代数息调息。绵细一心随息入时。知从鼻至脐。出时知从脐至鼻。随照不乱。知风喘气。为粗知息为细。入粗即调令细。如守门人。知入知出。恶遮好进涩滑轻重。冷暖久近难易皆知。知息为命所依。一息不还即便命尽。觉息与命危脆无常。不生爱慢。知息非我即不生见。若知息长短对欲界定。知息遍身对未到地。除诸身行对初禅觉观支。受喜对喜支。受乐对乐支。受诸心行对一心支。心作喜即喜俱禅。心作摄即二禅一心支。心作解脱即三禅乐。观无常即四禅不动观出散即空处。观离欲即识处。观灭即对无所有处。观弃舍对非想非非想处。观弃舍时。即便获得三乘涅槃。若横论观慧。即对四念处(云云)。通明禅者。行者观息色心三事无分别。谛观出入息。入无积聚出无分散。来无所经去无履涉。如空中风性无所有。息本依身身本不有。先世妄想招今四大。围于虚空假名为身。头等六分三十六物。四微一一非身。观身由心心由缘起。生灭迅速。不见住处相貌。但有名字。名字亦空。如是观息色心。不得三性别异。既不得三事。即不得一切法。此是修相。证者。内证真谛空如观解次第通达此身色息分明。亦知世间天文地理与身相应。能具三界禅定。能知非想有细烦恼。破惑发真得三乘涅槃。悉在禅门。世间禅竟。二明出世间禅者。即有四种。谓观练熏修。观者。谓九想。八背舍。八胜处。十一切处通称观禅。行人为破淫火。必须增想纯熟。随所观时与定相应。想定持心心无分散。能除世间贪爱。破六种欲。有人著赤白黄黑等色。或著相貌端严。或著威仪姿态。或著语言娇媚。或著细滑肌体。或著可意之人。此六欲渊沉没行者。能修九想除此六贼。死想破威仪言语两欲。胀想坏想啖想。破形貌欲。血涂想青瘀想脓烂想。破色欲。骨想烧想。破细滑欲。九想通除所著人欲。又啖想散想除著意人。此九既除于欲。亦薄嗔痴。九十八使山动。虽是不净初门能成大事。如海中尸依之得度(云云)。八背舍名(云云)。背净洁五欲舍离著心。故名背舍。修者行人。持戒清净发大誓愿。欲成大事。端身正心谛观足大指。想如大豆黑胀趼起。此想成时。更进如狸豆大。更如一指大。更如鸡卵大。次二指三四五指。次观跌底踵踝[跳-兆+專]膝髀臗。悉见膀胀。次观右脚亦如是。复当想大小便道。腰脊腹背胸胁。悉见肿胀。又观右胛臂肘腕掌五指。又头颔等。从足至头从头至足。循身观察唯见肿胀。心生厌恶。复当观坏脓烂。大小便道虫脓流出。臭剧死狗。己身既尔。观所爱人亦复如是。内破见我外破贪爱。久住观察除世贪爱。次除却皮肉谛观白骨。见骨色相异。谓青黄白鸽。如是骨相亦复无我。得此观时名欲界定。次观骨青时。见此大地东西南北。悉皆青相。黄白鸽色亦复如是。此是未到之相。又观骨人眉间出光。光中见佛。是初背舍成相。如是次第。乃至八背舍发相。具如禅门(云云)。八胜处者。初两胜处位在初禅。三四两胜处位在二禅。后四胜处位在四禅。三禅乐多心钝。故不立也。前背舍缘中多少不得自在。是故胜处更深细观察少多好丑悉使胜知胜见。如快马能破阵。亦能自制其马(云云)。十一切处者。以八色两心更相淡入。广普遍满转变无碍。具如禅门(云云)。练禅者。即九次第定也。上来虽得八禅。入则有间。今欲纯熟。令从初浅极至后深。次第而入。中间无有垢滓间秽。令不次第者次第。故名次第。亦是无漏练于有漏。除诸间穬故名练禅。亦是均调诸禅。令定慧齐平无间也。阿毗昙明熏练。但言以无漏熏四禅今以无漏通练八地。即是次第入无间三昧也。熏禅者。即师子奋迅三昧也。前是次第无间入。今亦是次第无间入。亦能次第无间出。除粗间及法爱味尘。犹如师子能却能进奋诸尘土。行者入出此法。能遍熏诸禅。悉令通利转变自在。如熏皮熟随意作物。修禅者。超越三昧也。近远超入近远超出。近远超住。是禅功德最深故名顶禅。于诸法门自在出入(云云)。又九次第定。善入八背舍。奋迅善出八背舍。超越善住八背舍。善入出住百千三昧。即此意也。譬如画师五彩相淡。出无量色。如世间果。但以四大出一切五阴。定法亦尔。但以观练熏修。出生一切神通变化。无种不备。大经云。菩萨住禅得堪忍地。地能持能生一一禅中。皆有慈悲誓愿道品六度诸行无不具足。何者。若于戒定中。明观慧即共念处。单论观是性念处。通取戒定等境智文字等是缘念处。又不净观破净颠倒。是身念处。观诸禅中心受苦乐。三世内外受不可得。破乐颠倒。是受念处。观诸禅心以有心故造作善恶。无心则无作者。破我颠倒。是法念处。观心生灭前后际断。破常颠倒。是心念处。复次八背舍观四念处。九次第定练四念处。奋迅熏四念处。超越修四念处。二乘为自灭度修此五禅。成四枯念处。不名堪忍地。菩萨为化众生深观念处。慈悲誓愿荷负众生。成四荣念处。是摩诃衍名堪忍地也。问无色无身云何具四念处。答毗昙云。无色有道共戒。戒是无作色。以无漏缘通故。此戒色随无漏至无色也。成论人云。色是无教法不至无色。舍利弗毗昙云。无色有色。当知。小乘明义即有两意。大经云。无色界色。非诸声闻所知。若尔四念处通无色。亦复何妨。问诸禅中但得明念处。尚无正勤云何具道品。答约位为言。念处无后品修行为义。念处具道品也。大论云。初修善有漏五阴于有为法中得正忆念。即念处智慧也。四种精进即是正勤。定心中修名如意足。五善根生名为根。根增长名为力。分别道用名为七觉。安稳道中行名八正道。初善有漏中已能具此。何须见道方有八正。若念处既具三十七品者。暖顶等例然。观禅既尔。练熏修等亦然。然菩萨于一一禅中。随所入法门。慈悲众生如父母得食不忘其子愍伤痴闇。不从内自求乐从他外求。耽荒五欲求苦得怖失忧。诸欲无乐为此起悲。夫欲患如是何能去之。得禅定乐则不为所欺。是故起慈有四弘誓也。又诸禅中修六度者。众生缚著世间。生活业务不能暂舍。菩萨弃之一心入禅。是名檀。若不持戒禅定不发。又入禅时杂念不起。任运无恶是尸。拘检身口捍劳忍苦。制外尘不著。抑内入不起。是为忍。初中后夜系念相续。行住坐卧心常在定。间念不生是名精进。一心在定不乱不味名为定。若一心在定。能知世间生灭法相。深识邪伪名般若。一切众行皆于禅中具足。一一禅中能生诸功德。慈悲荷负。是故得名堪忍之地。三出世间上上禅者。即九种大禅。如地持所释。今不具论。自性禅者。即是观心实性名为上定。一切诸法颇有不由心者。心摄一切如如意珠。此九大禅皆是法界。一切趣禅造境即真。一色一香无非中道。二乘尚不知其名。况证其定。前根本旧禅如乳。练禅如酪。熏禅如生苏。修禅如熟苏。九大禅如醍醐。醍醐为妙也。复次根本禅。爱味心中修即成乳。自度心中修即成酪。慈悲心中修即成生苏。慈悲次第心中修即成熟苏。实相心中修即成醍醐。余四味亦如是。若不以实相心修。皆名为粗。若开粗显妙者。阿那波那即是摩诃衍。法界实相摄持诸法。离此之外更无别妙。故知诸佛成道转法轮入涅槃。皆在四禅。四禅中见实相。名禅波罗蜜。何况余定耶。此即绝待妙义。定圣行竟。慧圣行者。谓四种四谛慧(云云)。生灭四谛慧者。还观九想背舍依正两报。膀胀烂坏不净之色是逼迫相。现相三苦相。是苦谛慧以不起迷著依正。作恩爱奴运动身口。起三品十恶业。感三途等生。生长相转相二十五有相。又知世间因果不净过患。深愧厌耻终不杀他活己。夺彼闰身。耽湎不净隐曲求直。离合怨亲间构荣辱。内谄外佞引纳无度。纵毒伤道邪僻失真。不为不净作十恶业。惭愧羞鄙行三品十善。感三善道生。亦是生长相转相二十五有相。是名集谛慧。观依正不净破净颠倒。观诸受即三苦破乐颠倒。观诸行和合破我颠倒。观诸心生灭破常颠倒。别相总相善巧正勤。如意根力觉道向涅槃门。慈悲誓愿六度诸行等。即大乘相。亦是戒定慧相。亦是能除相。是名道谛慧。倒不起则业不起。业不起即因不起。因不起故果不起。是名寂灭相。亦二十五有灭相。亦名除相。是为生灭四谛慧。无生四谛慧者。观不净色色性自空。非色灭空。如镜中像无有真实。洞达五受阴空无所有。解苦无苦而有真谛。是苦谛慧。知集由心心如幻化。所起之集亦如幻化。一切爱见与虚空等。是名集谛慧。道本治集所治既如幻化。能治亦如幻化。是名道谛慧。法若有生亦可有灭。法本不生今则不灭。若有一法过涅槃者。我亦说如幻化。是名灭谛慧。虽知五阴众生如虚空。而誓度如空之众生。虽知集无所有。而断诸妄想。如与空共斗。虽知道不二相。而勤于空中种树虽无众生得灭度者。而灭度无量众生。约此即事而真。论道品六度等(云云)。是名无生四谛慧。无量四谛慧者。大经云。佛说四谛若摄法尽。则不应言所不说者。如十方土。摄法不尽应有五谛。佛言四谛摄尽。无第五谛。但苦有无量相。集灭道等皆有无量相。我于彼经竟不说之。若是空者空尚无空。云何无量。当知出假分别之慧也。此慧遍知十法界假实差别。名苦谛慧。遍知五住烦恼不同。名集谛慧。遍解半满正助等行。名道谛慧。解半满十六门诸灭门不同。是灭谛慧。二乘但服四谛药。治见思病自出生死。于分别则闲。菩萨作大医王。须解诊种种脉识种种病。精种种药得种种差。约此起种种慈悲。行种种行诸度道品。成种种众生。净种种佛土。广说如止观(云云)。是名无量四谛慧。无作四谛慧者。解惑因缘而成四也。大经云。宝珠在体谓呼失去。忧愁啼哭但见其体及疮。不见宝珠及镜。唯有忧悲无复欢喜。此迷道灭而起苦集。若解疮体即是宝珠。则喜不哭。因灭无明。即得炽然三菩提灯。此解悟因缘即是道灭。道灭即苦集。苦集即道灭。若尔则四非四。四既非四无量亦非无量。无量既非无量则假非假。假非假故则空非空。何但即空非空。亦即假非假。双亡正入。即寂照双流。大品云。一切种智即寂灭相。种种行类相貌皆知。名一切种智。寂灭相即是双遮双亡行类相貌皆知。即是双流双照。无心亡照任运寂知。故名不可思议。即无作四谛慧。大经云。无苦无谛有实。无集道灭无谛有实。实即中道如来虚空佛性。如此观时。无缘慈悲拔二边苦。与中道乐。修色非净非不净。即空即假即中。非枯非荣中间论灭。一切道品无不具足。遍舍十法界依正名檀。中道道共到尸彼岸名戒。住寂灭忍二边不动名忍。二边不间名牢强精进。入王三昧住首楞严名禅。实相般若名智慧。无谋巧用名方便。八自在我名力。无记化化禅名愿。三智一心中得名智。一波罗蜜具十。亦具一切佛法。一行无量行。无量行一行。是如来行。是名无作四谛慧。修此慧时。即得住于无所畏地。即初欢喜地。离五怖畏。谓不活畏。恶名畏。死畏。恶道畏。大众威德畏。大经云。不畏贪欲恚痴。此内无三毒外离八风。则无恶名畏。若言不畏地狱等。即无恶道畏。若言不畏沙门婆罗门。即无大众畏。见中道则无二死畏。实相智慧常命立。无不活畏。得入此地具二十五三昧。破二十五有。显二十五有我性。我性即实性。实性即佛性。开佛之知见发真中道。断无明惑显真应二身。缘感即应百佛世界。现十法界身。入三世佛智地。能自利利他。真实大庆名欢喜地也。此地具足四德。破二十五有烦恼名净。破二十五有业名我。不受二十五有报名乐。无二十五有生死名常。常乐我净。名为佛性显。即此意也地持说离五怖畏者。修无我智我想不生。云何当有我爱众具爱。是离不活畏。不于他人有所求欲。常饶益一切众生。是离恶名畏。于我见我想心不生。是离死畏。此身命终。于未来世必与佛菩萨共会。是离恶道畏。观于世间无与等者。况复过上是离大众畏。十地经亦同。十地论解云。是中第一依身。第二依口。第三第四依身。第五依意。活者依身所用众具能资于生。名资生。生为活也。此就因中说果。菩萨无此畏。复次名字言说皆依口失护名。不为利养心不悕望他人恭敬故名无恶名。第五依意可解。三四依身。爱善道憎恶道。无爱憎身故无恶道畏。亦不爱憎身故无死畏。私谓。不畏贪欲等。无作集坏。不畏恶道。此名无作苦坏。不畏大众。此是无作道立无不活无死畏。此是见性得常。无作灭立。复次破二十五有。有能含果。有破故集谛坏。果破故苦谛坏。得二十五三昧者。道谛立。见二十五有我性。我性即佛性灭谛立。破二十五有则无烦恼是净德。破二十五有果故无苦是常德。得二十五三昧是乐。见二十五我性是我。四德宛然矣。今释二十五三昧名。依四悉檀意。一随时趣立。如人多子各立一名。使兄弟不滥。二十五三昧亦复如是。各举一名令世谛不乱。岂可定执也。二随其义便。各从所以而立一名也。三随事对当。各有主治从对得名也。四理实无名而依理立字。虽有四意多用对治。约理以立二十五三昧也。通释二十五。各为四意。一出诸有过患。二明本法功德。三结行成三昧。四慈悲破有一一皆尔。地狱有用无垢三昧破者。地狱是重垢报处。报因则是垢。谓恶业垢见思垢。尘沙垢无明垢(其一)。菩萨先见此过。为破诸垢。修前来所明根本戒。破恶业垢。修前来所明背舍等定。伏见思垢。修前来所明生灭无生灭慧。破见思垢。修前来所明无量慧。破尘沙垢。修前来所明无作慧。破无明垢(其二)。破见思垢故。真谛三昧成。破恶业垢尘沙垢故。俗谛三昧成。破无明垢故中道王三昧成(其三)。菩萨自破地狱诸垢时。句句皆有慈悲誓愿。冥熏法界。彼地狱有。若有机缘关于慈悲。以王三昧力。法性不动而能应之。如婆薮调达。示所宜身说所宜法。彼地狱中若有善机。以持戒中慈悲应之。令离苦得乐。有入空机。以生无生慧等慈悲应之。令得真谛。有入假之机。以无量慧慈悲应之。令得俗谛。有入中机。以无作慧慈悲应之。令得王三昧。先自无垢今令他无垢故。此三昧名无垢也(下去例如此。不复委记也)。畜生有。用不退三昧破者。畜生无惭愧退失善道。则是恶业故退见思故退。尘沙故退。无明故退。菩萨为破诸退。修前持戒破恶业退。修于禅定伏见思退。修生无生慧破见思退。修无量慧破尘沙退。修无作慧破无明退。见思破故得位不退。真谛三昧成。恶业尘沙破故得行不退。俗谛三昧成。无明破故得念不退。中道三昧成。本修诸行皆有慈悲誓愿。冥熏法界彼畜生中。若有机缘关于慈悲。以王三昧力。不动法性而往应之。宜示何身宜说何法。为龙为象鵽鸟大鹫。若有善机。以戒定慈悲应之。令出苦得乐。有入空机。以生无生慧慈悲应之。令出有得无。真谛三昧成。有入假机。以无量慧慈悲应之。令免空得假。俗谛三昧成。有入中机。以无作慧慈悲应之。令出边入中。王三昧成。菩萨自既不退令他不退。故名不退三昧也。饿鬼有。用心乐三昧破者。此有常奖饥渴恶业苦。见思烦恼苦。客尘闇障苦。无明根本苦。菩萨为破诸苦。修前持戒破恶业苦。修定伏见思苦。修生无生慧破见思苦。修无量慧破尘沙苦。修无作慧破无明苦。破见思苦。无为心乐三昧成。破恶业尘沙苦。多闻分别乐三昧成。破无明苦。常乐三昧成以本行慈悲冥熏法界彼饿鬼道。若有机缘与慈悲相关。王三昧力不动法性而往应之。示所宜身说所宜法。若有善机。以持戒慈悲应之。手出香乳施令饱满。有入空机。以生无生慈悲应之。令到无为岸。有入假机。以无量慈悲应之。令游戏于五道有入中机。以无作慈悲应之。令净于三毒根。成佛道无疑。菩萨自既得乐。又令他得乐。是故名为心乐三昧也。阿修罗有。用欢喜三昧者修罗多猜疑怖畏。则有恶业疑怖。见思疑怖。尘沙疑怖。无明疑怖。菩萨为破是诸疑怖。而修诸行。修持于戒破恶业疑怖。修诸禅定伏见思怖。修生无生慧破见思怖。修无量慧破尘沙怖。修无作慧破无明怖。见思破故空法喜三昧成。恶业尘沙破故。一切众生喜见三昧成。无明破故。喜王三昧成。以本诸行慈悲誓愿。冥熏法界彼修罗中。若有机缘关于慈悲。以王三昧力。不动法性而往应之。示所宜身说所宜法。有善机者。应以持戒身。慈悲令离恶业怖。有入空机应以生无生慈悲令离见思怖。有入假机。应以无量慈悲令离无知怖。有入中机。应以无作慈悲令离无明怖。自证三喜令他无复三怖。是故名欢喜三昧。此前悉用对治立名也。弗婆提有。用日光三昧破者日朝出于东。随便为名耳。日譬智光能照除迷惑。东天下人。有恶业闇。见思闇。尘沙闇。无明闇。菩萨为照此诸闇故。修前戒光破恶业闇。修禅定流光伏见思闇。修一切智光破见思闇。修道种智光破尘沙闇。修一切种智光破无明闇。破见思闇故。一切智日光三昧成。破尘沙闇故。道种智日光三昧成。无明闇破故。一切种智日光三昧成。以本行慈悲誓愿。冥熏法界彼弗婆提。若有机缘。关于慈悲王三昧力。不动法性而往应之。示身说法。若有事善机以持戒慈悲应之。令免恶业闇。有入空机。以生无生慈悲应之。令免见思闇。有入假机。以无量慈悲应之。令免无知闇。有入中机。以无作慈悲应之。令免无明闇。自既破闇亦令他破闇。故称日光三昧也。瞿耶尼有。用月光三昧破者。月夕初现于西。亦随便立名。月亦照闇例同日光(云云)。郁单越。用热焰三昧破者。北方是阴地冰结难销。自非热焰赫照终不融冶。北天下人。冰执无我难可化度。若非智火慧焰。无我所心终不得度。彼无我所乃是妄计。犹有自性人我法我真如我。菩萨为破诸我。修生灭无生灭慧。破性人我。修无量慧破法我。修无作慧破真如我。得人空成真谛智焰。得法空成俗谛智焰。得真如空成中道智焰。以本慈悲冥熏法界彼郁单越。若有机缘关于慈悲。以王三昧力。不动法性而往应之。示身说法。有善机。应以戒慈悲令免妄计无我。有入空机。应以生无生慈悲令免性我。有入假机。应以无量慈悲令免法我。有入中机。以无作慈悲应之令免真如我。自破妄我令他破妄我。故名热焰三昧也。阎浮提有。用如幻三昧破者南。天下果报杂杂寿命。等不定犹如幻化。此则从心幻出业。幻出见思幻出无知幻出无明。菩萨为破诸幻。从于持戒幻出无作。破结业幻。从于禅定幻出背舍。从生无生慧幻出无漏。从无量慧幻出有漏。从无作慧幻出非漏非无漏。见思幻破真谛幻成。无知幻破俗谛幻成。无明幻破中道幻成。故经言。如来是大幻师彼阎浮提。有诸机缘关于誓愿。以本慈悲随感应之。自破诸幻成他诸幻。是故名为如幻三昧。余如上说。四天王有用不动三昧破者。此天守护国土游行世界。则有果报。动见思尘沙无明等动。菩萨修诸行。破诸动成三昧誓愿熏机缘感。以本慈悲令他破四动。成三不动。是故名不动三昧。委悉如上说。三十三天有。用难伏三昧者。此是地居之顶。即是果报难伏。见思尘沙无明等难伏。菩萨修诸行出其上。破诸难伏自成三昧誓愿熏他。若有机缘。以本慈悲令他得证。是故三昧名为难伏。余如上说。焰摩天有。用悦意三昧破者。此天处空无刀杖战斗。以之为悦。此是果报中悦。而未有不动业悦。亦无无漏道种智中智等悦。菩萨为破诸不悦。而修诸行。自成三谛悦意三昧。誓熏法界。有机缘者。以本慈悲令他意悦。是故三昧名为悦意。余如上说。兜率陀天有。用青色三昧破者。真谛三藏云。此天果报乐青。宫殿服玩等一切皆青。菩萨为破诸青。修第一义非青黄赤白。而见青黄赤白。第一义非戒定慧。而戒定慧。以戒破果报青。以生无生慧破见思青。非真见真非假见假非中见中。亦复如是。三青障破自成三谛三青三昧乃至感应成他三昧。例上可解。黄色三昧破化乐天有。赤色三昧破他化自在天有。白色三昧破初禅有。皆是果报白等。例青色三昧。大意可解。白色三昧者。初禅离五欲为白。未离觉观故是黑。见思尘沙无明等黑。破此诸黑修诸行白。自成三昧。又成他三昧。如上说。种种三昧破梵王有者。梵王主领大千界。种类既多。即是果报种种。未见种种空。种种假种种中。破此种种修种种行。自成种种亦成他种种。如上说。二禅用双三昧者。二禅独有内净喜两支。余支与余禅共。此即果报双。而未见双空双假双中。例如上说。三禅用雷音三昧者。此禅乐最深。如冰鱼蛰虫。是果报著乐。又著空乐假乐中乐。为惊骇诸乐。修诸雷音之行。余如上说。四禅用注雨三昧者。四禅如大地具种种种子。若不得雨芽不得生。一切善根在四禅中。谓业种三谛种。修诸行雨自生三昧慈悲应机生他三昧(云云)。无想天有。用如虚空三昧者。外道非空妄计涅槃。谓果报非空。三谛皆非虚无修诸空净之行。自成成他(云云)。阿那含天。用照镜三昧。此圣无漏天。虽得净色但是报。净色未究尽色空如镜未极明。未知色假如镜未有影。未知色中如未达镜圆。余如上说。空处用无碍三昧者。此定得出色笼。即果报无碍。未是空假中等无碍。余如上说。识处用常三昧者。此定谓识相续不断为常。此乃定报。非三无为常化用常常乐常。例如上(云云)。不用处以乐三昧破者。此处如痴。痴故是苦乃至无明苦。例如上(云云)。非想非非想。用我三昧破者。顶天谓是涅槃果报。犹有细烦恼不自在乃至无明不自在。修行破之。得真我随俗我常乐我。例如上(云云)。此二十五皆称三昧者。调直定也。真谛以空无漏为调直。出假以称机为调直。中道遮二边为调直。故皆具三谛。则通称三昧。又称王者。空假调直未得为王。所以二乘入空菩萨出假。不名法王。中道调直故得称王。一一三昧皆有中道。悉称为王。大经云。是二十五三昧名诸三昧王。即其位高义若入是三昧。一切三昧悉入其中。即其体广义。应二十五有机即其用长也。无畏地中。具得二十五三昧种种力用。须弥入芥不伤树木。毛孔纳海不娆龟鱼。虽处地狱身心无苦。变通出没不动而远。即其妙义。盖乃慧圣行成。能有是力也。问三昧破有。乃是涅槃之文。何得释此。答第三云。破有法王出现于世。随众生欲而为说法。四意明文宛然具足。又涅槃明菩萨破有。此经明法王破有。弥显其义也。明圣行竟。二梵行者。梵者净也。无二边爱见证得名之为净。以此净法与拔众生。即是无缘慈悲喜舍也。菩萨以大涅槃心。修于圣行得无畏地。具二十五三昧无方大用。尔时慈悲是真梵行。非余梵天所修四无量心。亦非三藏通教。众生缘法缘等慈悲也。以今慈悲喜舍。熏修众行无不成办。大经云。若有人问。谁是一切诸善根本。当言慈是。慈既是行本故言梵行。若依圆语亦如大经慈即如来。慈即佛性。慈若不具佛十力四无所畏三十二相者。是声闻慈。若具足者是如来慈。是慈即是大法聚。是慈即是大涅槃。慈力弘深具一切福德庄严。故名梵行。三天行者。第一义天。天然之理。此语道前由理成行。此语道中由行理显。此语道后今约由理成行。故言天行。菩萨虽入初地。初地不应住。以有所得故。修上十地慧十重发真修慧。由理成行名为天行。天行即智慧庄严。上求佛道故。有圣行天行。下化众生故。有梵行病行婴儿行也。四婴儿行者。若福慧转增实相弥显。虽不作意利益众生。任运能有冥显两益。天行力有冥益。梵行力有显益。众生虽有小善之机。无菩萨开发不得生长。慈善根力如磁石吸铁。和光利行。能令众生得见菩萨。同其始学。渐修五戒十善人天果报杨叶之行。又示二百五十戒。观练熏修四谛十二因缘三十七品。同二乘婴儿行。又示同习六度三阿僧祇。百劫种相好柔伏烦恼。六度菩萨小善之行。又示同即色是空无生无灭。通教小善之行。又示同别教历别次第。相似中道小善之行。皆是慈心之力。俯同群小提引成就。从慈心与乐起婴儿行。大经云。能说大字。所谓婆和。此即六度小行。而求作佛故言大字。又云。不见昼夜亲疏等相。即同通教菩萨即色是空意也。又云。不能造作大小诸事。大事即五逆。小事即二乘心。此即同别教。别教非生死故无五逆。非涅槃故无小乘心又云。杨树黄叶即同人天五戒十善婴儿。又云。非道为道以能生道。微因缘故即同二乘婴儿也。慈善根力能出假化物。同小善方便引入佛慧。作圆教婴儿也。经云。不能起住来去语言。如经(云云)。又判粗妙。开粗显妙例可解(云云)。五病行者。此从无缘大悲起。若始生小善必有病行。今同生善边名婴儿行。同烦恼边名为病行。以众生病则大悲熏心。是故我病。或游戏地狱。或作畜生形。化身作饿鬼等。悉是同恶业病如调达等。又示有父母妻子。金锵马麦寒风索衣热病求乳。此示人天有结业。生老病死之病。又示道场三十四心断结。示同二乘见思之病。方便附近语令勤作。三藏通教菩萨亦如是。又同别教寂灭道场。初断尘沙无明之病。是故菩萨悉同彼病。遍于法界利益众生。次第五行竟。问圣行证三地。梵行证两地。天行病行婴儿行。何不证地。答圣梵两行名修因。故论证地。天行正是所证。病儿两行从果起应。故不论证耳。又有义。经显别义从地前各入证。经显圆义登地同一证。又地前非不修圆。登地非无有别。互显令易解故不烦文。地前别者戒行从浅至深证不动地。定行从浅至深证堪忍地慧行从浅至深。证无畏地。地上去并同者。岂有三地条然永别。秖登地时不为二边所动。名不动地。上持佛法下荷众生。名堪忍地。于生死涅槃俱得自在。名无畏地。无畏地从我德立名。堪忍地从乐德立名。不动地从常德立名。净德通三处。登地之日四德俱成。则无增减。盖化道宜然。例如朝三暮四之意耳。从登地去地地有自行。地地有自证。自行秖是修天行。自证秖是证天行。故不别说天行证也。若地前化他名梵行。慈悲喜是化他之事。行一子地是其证。舍心是化他之理。行空平等是其证。此二地亦不条然。登地慈悲故言一子。慈悲与体同。故言空平等耳。地地有悲同恶名病行。地地有慈同善名婴儿行。证道是同故不别说。佛地功德。仰信而已。岂可闇心定分别耶。略答如此(云云)。

　　妙法莲华经玄义卷第四上


　　妙法莲华经玄义卷第四下

　　　　天台智者大师说
　　圆五行者。大经云。复有一行是如来行。所谓大乘大般涅槃。此大乘是圆因。涅槃是圆果。举此标如来行。非余六度通别等行。前虽名大乘不能圆运。前虽名涅槃过茶可说。乃是菩萨之行。不得名为如来一行。若圆行者。圆具十法界。一运一切运。乃名大乘即是乘于佛乘。故名如来行。如大论云。从初发心常观涅槃行道。亦如大品云。从初发心行生修乃至坐道场亦行生修。毕竟发心二不别。皆如来行意也。此经明安乐行者。安乐名涅槃即是圆果。行即圆因与涅槃义同。故称如来行。入室著衣坐座。悉称如来者。此就人为语。涅槃就法为语。即人论法如来即涅槃。即法论人涅槃即如来。二经义同也。涅槃列一行名。而广解次第五行。法华标安乐行广解圆意。今依法华释圆五行。五行在一心中。具足无缺名如来行。文云。如来庄严而自庄严即圆圣行。如来室即圆梵行。如来座即圆天行。如来衣有二种。柔和即圆婴儿行。忍辱即圆病行。此五种行。即一实相行。一不作五。五不作一。非共非离不可思议。名一五行。云何庄严名圣行。文云持佛净戒。佛戒即圆戒也。又云深达罪福相遍照于十方。即罪即福而见实相。乃名深达。以实相心离十恼乱等。皆是圆戒。佛自住大乘。如其所得法定慧力庄严。即是佛之定慧庄严。故名佛圣行也。云何如来室名梵行。无缘慈悲能为法界依止。如磁石普吸莫不归趣。又以弘誓神通智慧引之。令得住是法中故。以如来室为梵行。云何如来座为天行。第一义天实相妙理。诸佛所师。一切如来同所栖息。文云。观一切法空。不动不退亦不分别上中下法有为无为。实不实法故。如来座即天行。云何如来衣婴儿行病行。遮喧遮静故名忍辱。双照二谛复名柔和。文云。能为下劣忍于斯事。即脱璎珞著弊垢衣。即同病行。方便附近即同婴儿行。又复观十法界寂灭。即如来座名天行。拔九法界性相故起悲。与一法界乐故起慈。即是梵行。柔和照善性相即同婴儿。照恶性相即同病行。又照善性相即戒。寂照即定慧。即是圣行。当知。一心照十法界。即具圆五行。又一心五行即是三谛三昧。圣行即真谛三昧。梵婴病即俗谛三昧。天行即中道王三昧。又圆三三昧。圆破二十五有即空故。破二十五恶业见思等。即假故。破二十五无知。即中故。破二十五无明。即一而三。即三而一。一空一切空。一假一切假。一中一切中。故名如来行。又如来室冥熏法界。慈善根力不动真际。和光尘垢以病行慈悲应之。示种种身如聋如哑。说种种法如狂如痴。有生善机。以婴儿行慈悲应之。婆和木牛杨叶。有入空机。以圣行慈悲应之。执持粪器状有所畏有入假机。以梵行慈悲应之。慈善根力见如是事。踞师子床宝几承足。商估贾人乃遍他国。出入息利无处不有。有入中机。以天行慈悲应之。如快马见鞭影。行大直道无留难故。无前无后不并不别。说无分别法。诸法从本来常自寂灭相。圆应众机如阿修罗琴。若渐引入圆。如前所说。若顿引入圆如今所说入圆等证更无差别。为显别圆初入之门。慈善根力令渐顿人见如此说(云云)。又圆五行。即是四种十二因缘智行。不思议识名色等清净即戒圣行。行有等清净即定圣行。无明爱等清净即慧圣行。十二支寂灭。又无前三种十二缘即天行。能同前三种十二因缘灭。即婴儿行。同前十二因缘生即病行。又是四种四谛智行。无作之道即戒定慧圣行。无作之灭即天行。慈悲拔苦拔四种苦与四种乐即梵行。直悲即病行。直慈即婴儿行。又是七种二谛智行。圆真方便即是圣行。圆真之理即是天行。悲七俗慈七善即梵行。同七俗即病行。同七真即婴儿行。又是五种三谛智行。俗谛中善是戒圣行。真谛中禅是定圣行。真谛慧即慧圣行。中谛是天行。拔五俗苦与五真中乐是梵行。同五俗是病行。同五真中是婴儿行。又是一实谛智行。一实谛有道共戒定慧即圣行。一实境即天行。同体慈悲合说即梵行。各说即病行婴儿行。观心圆五行者。上来圆行不可远求。即心而是。一切诸法中悉有安乐性。即观心性名为上定。心性即空即假即中。五行三谛一切佛法。即心而具。初心如此行如来行。应以如来供养而供养之。随方向礼至处起塔。已有全身舍利故初心尚尔。况似解耶。况入住耶。地持云。从自性禅发一切禅。一切禅。有三种。一现法乐禅。即实相空慧中三昧也。二出生一切种性三摩跋提。二乘背舍除入等。即真三昧也。三利益众生禅。即俗三昧也。当知。五行三谛于一切禅中。皆悉成就。即初住分位。入此位时无非佛法。是为圆心之行。岂与前五行次第意同。当知。次第为粗。一行一切行为妙。即相待意也。若开粗显妙。无粗可待。即绝待行妙意也。问法华开粗粗皆入妙。涅槃何意。更明次第五行耶。答法华为佛世人破权入实。无复有粗教意整足。涅槃为末代凡夫。见思病重定执一实诽谤方便。虽服甘露不能即事而真。伤命早夭。故扶戒定慧显大涅槃。得法华意者。于涅槃不用次第行也。
　　○第四明位妙者。谛理既融智圆无隔。导行成妙三义已显。体宗用足。更明位妙者。行之所阶也。但位有权实布在经论。若成论毗昙判位。言不涉大。地摄等论判位。别叙一途义不兼括。方等诸经明位。璎珞已判浅深。般若诸经明位。仁王盛谈高下而未彰粗妙。今经位名不彰。而意兼小大粗判权实。然梵文不尽度本经必有。今药草喻品但明六位。文云。转轮圣王释梵诸王。是小药草。知无漏法能得涅槃。独处山林得缘觉证。是中药草。求世尊处我当作佛行精进定。是上药草。又诸佛子专心佛道。常行慈悲。自知作佛决定无疑。是名小树。安住神通转不退轮。度无量亿百千众生。是名大树。追取长行中一地所生一雨所润。及后文云今当为汝说最实事。以为第六位也。前三义是藏中位。小树是通位。大树是别位。最实事是圆位也。小草位者。人天乘也。轮王是人主位。释梵是天主位。皆约报果明位果义。既有优劣。当知。修因必有浅深。人位因者。即是秉持五戒。略为四品。下品为铁轮王。王一天下。中品为铜轮王。王二天下。上品为银轮王。王三天下。上上品为金轮王。王四天下。皆是散心持戒。兼以慈心劝他。为福故报为人主。飞行皇帝四方归德。神宝自然应也。天乘位者。修十善道任运淳熟。通是天因。加修禅定进升上界。三界天果高下不同。修因必深浅异也。正法念云。六万山绕须弥。须弥四埵有持鬘天。有十住处各千由旬。北四余各二。南名白摩尼。能十拍手顷受三归依。不杂余心者。生此天受乐。转轮王十六倍不及一诸乐具悉从山河流出。二名峻崖。昔于河济造立桥船。度持戒人兼济余人。不作众恶。果报可知。西方一名果命。昔于饥世。守持净戒净身口意。种殖果树行者食之。安乐充满。二名白功德。昔以华鬘散佛上及塔上。东方一名一切喜。昔以华供养持戒人供佛。自力致财买华。果报可知。二名行道。昔见大火起焚烧众生。以水灭之。果报(云云)。北方四者。一名爱欲。二名爱境界。三名意动。四名游戏林。初者见他亲友相破。和合诤讼得生此天。次昔说法会。次昔以净信心供养众僧扫塔。净信上田。次昔持信心施僧衣。施一果直。为作衣价。爱乐随喜。次迦留波陀天。此言象迹。亦有十处。一名行莲华。昔持戒熏心受三自归。称南无佛。所有蜂声尚胜余天。况复余果报耶。次名胜蜂。欢喜。昔信心持戒。有慈悲利益众生。华香伎乐供养佛塔。三名妙声。昔施佛宝盖。四名香乐。昔信心持戒香涂佛塔。五名风行。昔信心持戒。施僧扇得清凉。六天香风悉来熏之。皆倍倍增。香风尚尔况念香风随念皆得。六名散华欢喜。昔见持戒人。说戒时施澡瓶。或道路中盛满净水。施人澡瓶。七名普观。昔于持戒人以善熏心。于破戒人病不求恩惠。悲心施安心不疲厌。供养病人。八名常欢喜。昔见犯法者应死。以财赎命令其得脱。九名香药。昔于持戒信三宝。大福田中施末香涂香。净心供养。如法得财施已随喜。十名均头。昔见人得罪于王。鬘发受戮救令得脱。第三天名常恣意。十住处一名欢喜峰。昔救护神树。及夜叉所依树。有树即乐失树即苦。二名优钵罗色。昔净信持戒供养三宝。造优钵罗华池故。三名分陀利。昔造此华池四名彩地。昔信净心为僧染治袈裟。杂色染治法服故。五名质多罗。此翻杂地。昔以种种食。施持戒不犯戒等人故。六名山顶。昔修造屋遮风寒。令人受用故。七名摩偷。此翻美地。昔持戒悲心质直不恼人。食施道行沙门婆罗门。或一日或多日。或不息故。八名欲境。昔持戒。若邪见人病。施其所安故。九名清凉。昔见临终渴病人。以石蜜浆或冷水。施病人故。十名常游戏。昔为坐禅人作房舍图画。作死尸观故。第四名箜篌天有十住处。一名楗陀罗。昔以园林甘蔗庵罗等果林施僧故。二名应声。昔为邪见人说一偈法。令其心净信佛故。三名喜乐。昔施人美饮或清美水。或覆泉井不令虫蚁入。行人饮之无苦恼故。四名掬水。昔见病苦者临终。咽喉忽忽出声施其浆水财物赎彼命。五名白身。昔涂饰治补佛塔僧舍。亦教人治补故。六名共游戏。昔信心持戒。同法义和合共故。七名乐游戏。昔持戒化众生。令心净信欢喜戒施故。八名共游。昔法会听法。佐助经营深心随喜故。九名化生。昔见饥馑者没溺者。而救护之。十名正行。昔见亡破抄掠救令得脱。示险处正道。次日行天绕须弥山住于宫殿。外道说为日曜及星宿。略说三十六亿。昔持七戒令得增上果。风轮所持。此日行等大天与二大天。谓提头赖吒毗沙门。游四天下游戏空中。受五欲乐如意自娱。日行绕须弥山。随在何方山有影现。人说为夜。风轮持北方星轮转不没。外道见辰星不没。谓其能持一切世间国土。不知风力所为也。不杀戒生四天处。不杀不盗生三十三天加不淫生焰摩天。加不口四过生兜率天。又加世间戒。复信奉佛七戒。生化乐他化两天。所持戒转胜。天身福命转胜。又随心持戒思心胜者。其福转胜。三十三天者。一名住善法堂天。昔持七戒坚固无嫌。施四果病人。父母入灭定人。慈悲喜舍与怖畏寿命。生善法堂天。作释迦提婆姓憍尸迦。名能天主。有九十九那由他天女为眷属。心无嫉妒。善法堂广五百由旬。第三名清净天。焰摩天王名牟修楼陀。身长五由旬。百千帝释和合所不及。第四兜率陀。此云分别意宫。其王名删斗率陀。第五涅摩地。此云自在。亦名不憍乐。第六名婆罗尼蜜。此云他化自在。色无色不复书。小药草竟。中药草位者。即二乘也。此就习果判位。旧云。成论探明大乘解菩萨义此则不然。论主自云。今正自明三藏中实义。实义者空是。人师岂可诬论主耶。此即空门明二十七贤圣断伏之位。阿毗昙有门明七贤七圣断伏之位委在两论。今略出有门中草之位。初明七贤。次明七圣位。七贤者。一五停心。二别相念处。三总相念处。四暖法。五顶法。六忍法。七世第一法。通称贤者。邻圣曰贤。能以似解伏见。因似发真故言邻圣。又天魔外道爱见流转。不识四谛。此七位人明识四谛。大经云。我昔与汝等不见四真谛(云云)。见四谛者。识属爱四谛。识属见四谛。皆能明了。若解四谛则所见真正。无有邪曲故是贤人相也。一初贤位者。谓学五停心观成。破五障道。即是初贤位。所以者何。若定邪聚众生。不识三宝四谛。贪染生死。若人归依三宝解四真谛。发心欲离生死求涅槃乐。五种障道烦恼散动。妨观四谛。今修五观成就。障破道明行解相称。故名初贤。二别相念处位者。以五障既除观慧谛当能观四谛。而正以苦谛为初门。作四念处观破四颠倒。若慧解脱根性人。但修性四念处观。破性执四倒。若俱解脱人。修共四念处观。破事理四倒若无疑解脱根性人。修性共缘三种四念处。破一切事理文字等四颠倒。善巧方便于念处中有四种精进修四种定生五善法。破五种恶分别道用安隐而行。能观四谛成别相四念处位也。三总相四念处者。前已别相念慧破四颠倒。今深细观慧总破四倒。或境总观。总境别观总境总观别。或总二阴三阴四阴五阴。皆名总相观是中亦巧方便。能生正勤如意七觉八道疾入后法。故名总相念处位也。四暖法位者。以别总念处观故。能发似解。十六谛观得佛法气分。譬如钻火烟起。亦如春阳暖发。以慧钻境发相似解。解即喻暖。又如春夏积集华草。自有暖生。以四谛慧集众善法。善法熏积慧解得起。故名暖也。即是内凡初位。佛弟子有外道则无。是名暖法位。五顶法者。似解转增得四如意定。十六谛观转更分明。在暖之上。如登山顶观瞩四方悉皆明了故名顶法。六忍法位者。亦是似解增长。五种善法增进成根。于四谛中堪忍乐欲。故名忍法位。下中二忍皆名忍位。七世第一法位者。即是上忍一刹那。于凡夫所得最胜善根。名为世间第一法也。上智妙中已略说竟。七圣位者。一随信行。二随法行。三信解。四见得。五身证。六时解脱罗汉。七不时解脱罗汉。通名圣者正也。苦忍明发舍凡性入圣性。真智见理故名圣人。一随信行位者。是钝根人入见道之名也非自智力。凭他生解。是人在方便道。先虽有信以未习真。信不名行。行以进趣为义。从得苦忍真明。十五刹那进趣见真故。名随信行位也。二随法行位者。即是利根入道之名也。利者。自以智力见理断结。在方便道能自用观。观四真谛法但未发真。不名为行。因世第一法发苦忍真明。十五刹那进趣见真。故名随法行位也。三明信解位者。即是信行人。入修道转名信解人也。钝根凭信进发真解。故名信解。是人证果有三。谓三果(云云)。证初果者。第十六道比智相应。即证须陀洹。须陀洹。此翻修习无漏。成论明犹是见道。数人明证果即入修道。用此明修习无漏义便。若见道所断略言三结尽。广说八十八使尽。七生在终不至八(云云)。次明证二果即有二种。一向二果。向者从初果心后。更修十六谛观。七菩提行现前。即此世无漏断烦恼。一品无碍。断欲界一品烦恼乃至断五品。皆是于向。亦名胜进须陀洹。约此论家家也。二果者。若断六品尽。证欲界第六品解脱。即是斯陀含果也。天竺云薄。薄欲界烦恼也。次明证阿那含。亦有二。一向二果。向者若断欲界七品乃至八品。皆名为向。亦名胜进斯陀含。约此说一种子也。果者九无碍断欲界。若证第九解脱。即名阿那含果也。天竺云不还。不还生欲界也。复次须陀洹。有三种。一行中须陀洹即是向也。二住果正是须陀洹也。三胜进须陀洹亦名家家。即是斯陀含向也。斯陀含。但有二种一住果二胜进。胜进亦名一种子。即阿那含向也。阿那含亦二种。一住果。二胜进。胜进那含断五上分结。谓色无色染等。即阿罗汉向也。罗汉但有一。谓住果也。复次超果者。凡夫时断欲界六品乃至八品尽。来入见道。发苦忍真明十五心中。是斯陀含向。十六心即证斯陀含果也。若凡夫时。先断二界九品尽。乃至无所有处尽。后入见谛十五心。名阿那含行第十六心即证那含果。此名超越人证后二果也。是信解虽是动根性不同谓退护思住进也。若证阿那含。各复有五及七种般八种般。五种般者。中般生般行般不行般上流般也。七种者。开中般为三种也。八种般者。五如前。更有现般无色般不定般(云云)。四明见得位者。法行人转入修道。名为见得是利根人。自以智勋见法得理。故名见得。是人在思惟道。次第证三果超越二果。亦如信解中分别。但以利根。不藉闻法不假众具。自能见法得理为异也。见得但是不动根性。若证阿那含果。亦有五种七种八种般不同也。五明身证位者。还是信解见到二人。入思惟道用无漏智。断上下分结。发四禅四无色定。即是用共念处。修八背舍八胜处十一切处。入九次第定三空。事性两障先已断尽。又断非想事障。灭缘理诸心心数法。入灭尽定。得此定故名身证阿那含也。何者入灭定似涅槃法。安置身内息三界一切劳务。身证想受灭故名身证也。若约初果解身证者。但以先于凡夫用等智断结得四禅四无色定。后得见谛第十六心证那含果。即修共念处还从欲界修背舍胜处一切处。入九次第定身证也。是阿那含有二种。一住果但是阿那含也。二带果行向。即是胜进阿那含也。亦是罗汉向摄。释论云。那含有十一种。五种正是阿那含。六种阿罗汉向摄。此身证者。即是胜进为罗汉向摄。五种七种般皆有上流般八种般。但有现般无色般也。毗昙分别那含。有一万二千九百六十种(云云)。六明时解脱罗汉者。是信行钝根待时及众缘具。方得解脱故名时解脱罗汉。罗汉此无翻。名含三义。杀贼不生应供也。位居无学。罗汉有五种。随信行生退法思法护法住法升进法也。得尽智无学等见也。若用金刚三昧。于非想九品惑尽。次一刹那。证非想第九解脱成尽智。次一刹那得无学等见也。或彼时退故不说得无生智。此五种阿罗汉。是信种性根钝。因中修道必假衣食床具处。所说法及人随顺。善根增进不能一切时所欲进也。是五种各有二种。不得灭尽定。但是慧解脱。得灭尽定即是俱解脱。若不得灭尽定。是人因中偏修性念处。若得灭尽定。是人因中修性共也。证果时三明八解。一时俱得。故名俱解脱也。七不时解脱罗汉者。即是法行利根。名不动法阿罗汉也。此人因中修道。能一切时随所欲进修善业。不待众具。故名不时解脱。是人不为烦恼所动。故名不动。不动是不退义。成就三智。谓尽智无生智无学等见。能用重空三昧。击圣善法以定舍定。故言能击。是不动罗汉亦有二种。一不得灭尽定。但名慧解脱。二得灭尽定。即是俱解脱。若闻佛说三藏教门。修缘念处即发四辩。名无疑解脱。是名波罗蜜声闻。能究竟具足一切罗汉功德也。名沙门那。沙门那者沙门果也。二明辟支佛位者。此翻缘觉。此人宿世福厚神根猛利。能观集谛以为初门。大论称独觉因缘觉。若出无佛世自然悟道。此即独觉。若出佛世闻十二因缘法。禀此得道。故名因缘觉。独觉生无佛世。有小有大。若本在学人今生佛后。七生既满不受八生。自然成道不名为佛。亦非罗汉。名小辟支迦罗。论其道力。不及舍利弗等大罗汉。二者大辟支迦罗。二百劫中作功德身。得三十二相分。或三十一三十二十九。乃至一相。福力增长智慧利。于总相别相能知能入。久修集定常乐独处。故名大辟支迦罗也。若就因缘论小大者。亦应如是分别。此人根利不须制果。能断正使又加侵习。譬如身壮直到所在。不中止息故不制果。是名中草位竟。上草位者。即是三藏菩萨位也。此菩萨从初发菩提心。起慈悲誓愿观察四谛。以道谛为初门。行六波罗蜜。从初释迦至罽那尸弃佛时。名第一阿僧祇劫。常离女人身。亦不自知当作佛不作佛。准望二乘位。应在五停心别相总相念处位中。以慈悲心行六度行也。从罽那尸弃佛。至然灯佛时。名第二阿僧祇劫。尔时虽自知作佛。而口不说。准望此位应在暖法位中。即是性地顺忍。初心之位既有证法之信。必知作佛而用暖解。修行六度心未分明。故口不向他说也。从然灯佛至毗婆尸佛时。名第三阿僧祇劫。是时内心了了自知作佛。口自发言无所畏难。准此位应在顶法位中。修行六度四谛解明。如登山顶。了见四方。故口向他说也。若过三僧祇劫。种三十二相业者。准此是下忍之位。用此忍智行六度成百福德。用百福成一相因。于下忍之位。人中佛出世时得种也。若坐道场时。位在中忍上忍。从上忍一刹那入真。三十四心断结。得阿耨三菩提则名为佛。尔前则是三藏菩萨上草之位也。小树位者。即是通教明三乘之人。同以无言说道断烦恼。入第一义谛。体法观慧不异。但智力强弱之殊。烦恼习有尽不尽为异耳。先明三乘共十地位。次简名别义通(云云)。一干慧地者。三乘之初。同名干慧。即是体法。五停心别相总相四念处。观事相不异三藏。此三阶法门。体阴入界如幻如化。总破见爱八倒。名身念处。受心法亦如是。住是观中修正勤如意根力觉道。虽未得暖法相似理水。而总相智慧深利。故称干慧位也。二性地位者。得过干慧得暖已能增进初中后心入顶法乃至世第一法。皆名性地。性地中无生方便解慧善巧。转胜于前。得相似无漏性水。故言性地也。三八人地位者。即是三乘信行法行。二人体见假以发真断惑。在无间三昧中。八忍具足。智少一分。故名八人位也。四见地位者。即是三乘同见第一义。无生四谛之理。同断见惑八十八使尽也。五薄地位者。体爱假即真。发六品无碍。断欲界六品证第六解脱。欲界烦恼薄也。六离欲地位者。即是三乘之人。体爱假即真。断欲界五下分结尽。离欲界烦恼也。七已办地位者。即是三乘之人。体色无色爱即真。发真无漏。断五上分结。七十二品尽也。断三界事惑究竟。故言已办地。八辟支佛地位者。缘觉菩萨发真无漏。功德力大故能侵除习气也。九菩萨地位者。从空入假道观双流。深观二谛进断习气色心无知。得法眼道种智。游戏神通。净佛国土。成就众生。学佛十力四无所畏。断习气将尽也。齐此名小树位也。十佛地者。大功德力资智慧。一念相应慧观真谛究竟。习亦究竟。如劫火烧木无复炭灰。如象渡河到于边底。虽菩萨佛名异二乘。通俱观无生体法。同是无学得二涅槃。共归灰断证果处一。故称为通也。二简名别义通。更为二。初就三乘共位中。菩萨别立忍名而义通。二用别教名。名别义通。通义已如前说。别立者。别为菩萨立伏忍柔顺忍无生忍之名也。干慧地三人同伏见惑。而菩萨更加伏忍之名者。菩萨信因缘即空。而于无生四谛降伏其心。起四弘誓愿。虽知众生如虚空。而发心度一切众生。是菩萨欲度众生如欲度虚空。故金刚般若云。菩萨如是降伏其心。所谓。灭度无量众生。实无众生得灭度者次三誓愿降伏其心亦如是。是为菩萨在干慧地。修停心别相总相念处观时异于二乘。故别称伏忍。复次三乘人同发善有漏五阴生相似解。皆伏见惑顺第一义。而菩萨独受柔顺忍名者。菩萨非但伏结顺理。又能为一切众生伏心。遍行六度。一切事中福慧皆令究竟。如三藏菩萨于中忍中。三僧祇行六度不惜身命。今菩萨亦如是。以空无相愿调伏诸根。为众生故满足六度。故名顺忍也。复次三乘人同发真无漏。若智若断同名无生。而菩萨独受无生法忍名者。以其见谛理断结使不生取证之心。故别受无生法忍之名也。何者。若生取证之心即堕二乘地。不得入菩萨第九地。复次三乘同得神通。而二乘不能用成就众生净佛国土。故不受游戏之名。菩萨能尔。故别受游戏神通名也。阿那含虽断五下分结。而不能舍深禅定来生欲界。和光利物不同其尘。菩萨能如此。故别受离欲清净之名。所以三乘之人同观二谛。用与不同。若二乘虽观二谛。一向体假入空。用真断结至无学果。菩萨亦观二谛。始从干慧终至见地。多用从假入空。得一切智慧眼多用真也。从薄地学游戏神通。多修从空入假观。得道种智法眼多用俗也。从辟支佛地。学二观双照入菩萨地。自然流入萨婆若海。是则无功用心修种智佛眼佛地圆明。成一切种智。佛眼同照二谛究竟也。故大论云。声闻法中名干慧地。于菩萨即是伏忍。声闻法名性地。于菩萨法中名柔顺忍。声闻法名八人地。于菩萨名无生忍道。声闻法名见地。于菩萨法是无生法忍果。声闻名薄地。于菩萨法名为游戏五神通。声闻法名离欲地。于菩萨法名为离欲清净阿罗汉地。于声闻法即是佛地。何者。三藏佛三十四心发真。断三界结尽与罗汉齐。故名佛地。于菩萨法中犹名无生忍。故大品云。阿罗汉若智若断。是菩萨无生法忍。辟支佛地亦如是。九地过辟支佛入菩萨位。菩萨位者九地十地。是则十地菩萨。当知为如佛齐此习气未尽。过菩萨地则入佛地。用誓扶余习生阎浮提。八相成道。五相如三藏不殊。唯六成道树下。得一念相应慧。与无生四谛理相应。断一切烦恼习尽。具足大慈悲十力四无畏十八不共法一切功德。名之为佛。七转法轮。权智开三藏生灭四谛法轮。实智说摩诃衍无生四谛法轮。通教三乘人也。八入涅槃相者。双树入无余涅槃。薪尽火灭留舍利。为一切天人福田也。是为通教共位。别为菩萨立此名位也。二用别名。名者。即是取别教之名。准望通教菩萨位也。别名者。即是十信三十心十地之名也。铁轮位于通义。即是干慧地伏忍也。三十心即望性地柔顺忍也。八人地见地。即是初欢喜地得无生法忍也。故大品云。须陀洹若智若断。皆是菩萨无生忍也。薄地向果。向即是离垢地。果即是明地也。故大品云。斯陀含智断。是菩萨无生法忍也离欲地向果。向即焰地果即难胜地。故大品云。阿那含智断。是菩萨无生法忍。已办地向果。向是现前地。果是远行地。大品云。阿罗汉智断。是菩萨无生法忍。辟支佛地。即是第八不动地侵习气也。大品云。辟支佛地智断。是菩萨无生法忍。菩萨地即是善慧地。十地当知如佛地。佛地如前说。此佛与三藏佛亦同亦异。同八十年同入真灰断也。异者。三藏因伏果断。通佛因果俱断。三藏一日三时照机。通佛即俗而真。照不须入也。是则用别名辨位。名异义同。犹属通教位也问初地至七地对果。出何经论。答经论非不对当。但高下不同。人师对之异。或用见地止对初地。如今所用。或向初取三地并对初地。仁王明四地并对初地。此难定判。但通教见地。本是无间之道。不出观证须陀。洹。岂得初地断见乃至三地。或云四地耶若断别惑不共二乘。此义有之。又或言六地断结齐罗汉。或云七地此难定执。前后两果经论对皆不定。中间可以意得。今以义推不可定执也。问从七地八地观常住破无明者。是何地位。答此则非通亦复非别。何者。通教始终不明观常。何得中间而破无明。别教初心即知常住。初地已能破无明。云何八地始破无明。此乃别接通意耳。问大论三处。明初焰约别圆。皆取发真为初焰。通教何意取干慧为初焰。答别圆各逗一种根性。故用发真为初焰。通教为逗多种根性。所谓别圆入通故。含容取干慧耳。若钝者八人见地是初焰。利者于干慧即能断结。故是初焰。问利人应无十地。答备有以根利故。故不制位耳。问别圆无利人耶。答虽有利钝。以根性纯故但作一说。宜如此也。大树位者。别教位也。此为三。一出经论不同。二总明位。三别明位。此别教名义理惑智断皆别。此正约因缘假名恒沙佛法如来藏理常住涅槃无量四谛。而论位次。无量四谛凡有四种。有无量四谛不伏破尘沙。亦不伏破无明。有无量四谛傍伏破尘沙不伏破无明。有无量四谛正伏破尘沙。亦伏无明。有无量四谛正伏破尘沙。亦伏破无明。云何无量不伏破尘沙。不伏破无明。若三藏伏道有十六谛观。明障真之惑有无量种。此乃伏于见思何关尘沙。例如外道分别世智。非伏见思。云何无量是傍伏破。若通教七地出假。分别药病。此助灭界内非正伏破。云何无量正伏破尘沙。此是别教分别内外四谛有无量种。即是伏破尘沙亦伏无明。乃有破无明义。今从事得名伏无明者。为便也。云何无量伏破无明。若圆教三谛。俱照法界事理无不明了。破自地无明伏上地无明。别教无量四谛非前二非后一。正就恒沙佛法当名。然实通缘诸四谛次第为论。不无傍正。初心缘诸无量发心誓愿。初正以生灭四谛。伏通见思。傍修三种。次正以无生破通见思。傍修两种。次正以无量破内外尘沙。次正用无作伏无明。次正用无作破无明。既有如此无量阶差。是故经论名数断伏高下。对诸法门多有不同。若华严明四十一地。谓三十心十地佛地。璎珞明五十二位。仁王明五十一位。新金光明经但出十地佛果。胜天王般若。明十四忍。大品但明十地。涅槃明五行十功德。约义配位。似开三十心十地佛地。而文不出名。又十地论。摄大乘论。地持论。十住毗婆沙论。大智度论。并释菩萨地位。而多少出没不同(云云)。又断伏高下亦异。对诸法门行位亦复殊别。所以然者。既明界内界外生法两身菩萨行位。如来方便用四悉檀。化界内众生随机利益。岂得定说。不广寻经论。如无目诤日。今若明位数。须依缨珞仁王。若明断伏高下。须依大品三观。若对法门须依涅槃。用众经意。共成初心观教两门使分明耳。诸圣上位非凡能测。岂可妄说。粗知大意者。为破行人增上慢心。又为销经文引物悕向。不可偏执诤竞是非也。今判位名数。依缨珞仁王者。华严顿教多明圆断四十一地。不出十信之名。诸大乘经多明诸法门。不正辨位。前四时般若多明菩萨观行法门意。亦不正辨位。今谓缨珞五十二位名义整足。恐是结诸大乘方等别圆之位。仁王般若明五十一位。恐是结成前四时般若别圆之位也。法华但开权显实显一圆位。涅槃大意亦明别圆两位。而不摘出名目(云云)。断伏高下依大品三观者。于次第义便也。对观行法门依涅槃五行者。正是末代入道所宜也。何者。别教明观行有二种。一者不共二乘说。如华严十地论。地持九种戒定慧。及摄大乘论等是也二者共二乘说。如方等大品中论释论是也。今涅槃五行从凡至极。故是末代行用为要也。二总明菩萨位者。即约三经。一约缨珞明位数者。经有七位。谓十信十住十行十回向十地等觉妙觉地也。初十信心即是外凡。亦是别教干慧地。亦名伏忍位也。十住即是习种性。此去尽三十心皆解行位。悉是别教内凡。亦是性地。亦名柔顺忍位。约别教义推应如暖法也。十行即是性种性。别教义推应如顶法。十回向道种性。别教义推应如忍法世第一法。问今明别教何用四善根名。答别教十地既对四果。今以方便拟四善根何咎。又通教通于通别真似两解。作此比决于义分明也。十地即是圣种性。此皆入别教四果圣位。悉断无明别见思惑。等觉位即是等觉性。若望菩萨名等觉佛。若望佛地。名金刚心菩萨。亦名无垢地菩萨也。妙觉地即是妙觉性。即是究竟佛菩提果。大涅槃之果果也。二约大品及三观合位。明断伏高下者。大品菩萨欲具道慧。当学般若。即此十信习从假入空观。伏爱见论。欲入十住位。若得十住即断界内见思也。欲以道慧具足道种慧。当学般若。此即修从空入假十行也。欲以道种慧具足一切智。当学般若。此即修中道正观。入十回向位也。欲以一切智具足一切种智。当学般若。此即是证中道观。入十地也。欲以一切种智断烦恼习。当学般若。此即等觉地也。无明烦恼习尽。名之为佛即妙觉地也。三约涅槃明圣行合位者。初戒圣行定圣行。即是十信位也。生灭无生灭四真谛慧圣行。即是十住位。无量四圣谛慧即是十行位。修一实谛无作四圣谛。即是十回向位。次若发真见一实谛。证无作四圣谛。即是圣行满住无畏地。得二十五三昧。能破二十五有。名欢喜地。五行具足。次后说十功德者。恐表住大涅槃十地之功德也。过此明佛眼了了是妙觉地也。三别解七位余本寻。大树位竟也。

　　妙法莲华经玄义卷第四下(终)



　　妙法莲华经玄义卷第五上

　　　　天台智者大师说
　　明最实位者。即圆教位也。此为十意。一简名义。二明位数。三明断伏。四明功用。五明粗妙。六明位兴。七明位废。八开粗显妙。九引经。十妙位始终。一简名义者。若圆别不同自有十意。下辨体中说。今约通别圆三句料简。一名通义圆。二名别义圆。三名义俱圆。名通义圆者。下文云。我等今日真阿罗汉。普于其中应受供养。又云。我等今日真是声闻。以佛道声令一切闻。此名与通藏同而义异。何者。彼但杀四住之贼。无明尚在。此不生义偏。故天女曰。结习未尽华则著身。今杀通别两惑。得如来灭度。故杀贼义圆。又彼是分段不生界外犹生。宝性论云。二乘于无漏界生三种意阴。今则分段变易二俱不生。不生义圆。彼是界内应供。非界外应供。净名曰。其供汝者不名福田。则应供义偏。今则普于其中应受供养。则应供义圆。彼但小乘从他闻四谛声。则声偏闻偏。今能令一切法界闻一实四谛佛道之声。使一切闻则声闻义圆。故知依义不依语。从圆判位也。名别义圆者如五十二位名与别同。而初中后位圆融妙实。随自意语。非是教道方便。依义不依语应从圆判位也。名义俱圆者。文云。开示悟入皆是佛之知见。佛一切种智知佛眼见。此之知见无有缺减。又入如来室坐如来座。以如来庄严。此则名义俱圆。判于圆位也。二明位数者又为三。一明数。二引证多少。三料简数者。人解不同。有言。顿悟即佛无复位次之殊。引思益云。如此学者。不从一地至一地。又有师言。顿悟初心即究竟圆极。而有四十二位者。是化钝根方便。立浅深之名耳。引楞伽云。初地即二地。二地即三地。寂灭真如有何次位。又有师言。初顿悟至十住即是十地。而说有十行十回向十地者。此是重说耳。今谓诸解悉是偏取。然平等法界。尚不论悟与不悟。孰辨浅深。既得论悟与不悟。何妨论于浅深。究竟大乘。无过华严大集大品法华涅槃。虽明法界平等无说无示。而菩萨行位终自炳然。又有人言。平等法界定无次位。今例难此语。真谛有分别耶。真谛无分别耶。见真之者。判七贤七圣二十七贤圣等。今实相平等。虽无次位见实相者。判次位何咎。大论云。譬如入海有始入者。到中者至彼岸者。若见真判位。如江河深浅。若实相判位。如入海深浅。故普贤观云。大乘因者诸法实相。大乘果者亦诸法实相。论诸次位非徒臆说。随顺契经。以四悉檀明位无妨。还约七种以明阶位。谓十信十住十行十回向十地等觉妙觉。今于十信之前。更明五品之位(云云)。若人宿殖深厚。或值善知识。或从经卷圆闻妙理。谓一法一切法。一切法一法。非一非一切。不可思议。如前所说。起圆信解。信一心中具十法界。如一微尘有大千经卷。欲开此心而修圆行。圆行者。一行一切行。略言为十。谓识一念平等具足不可思议。伤己昏沉慈及一切。又知此心常寂常照。用寂照心破一切法。即空即假即中。又识一心诸心若通若塞。能于此心具足道品。向菩提路。又解此心正助之法。又识己心及凡圣心。又安心不动不堕不退不散。虽识一心无量功德。不生染著。十心成就。举要言之。其心念念悉与诸波罗蜜相应。是名圆教初随喜品位。行者圆信始生善须将养。若涉事纷动令道芽破败。唯得内修理观。外则受持读诵大乘经典。闻有助观之力。内外相藉圆信转明。十心坚固。金刚般若云。一日三时以恒河沙身布施。不如受持一句功德。初品观智如目。次品读诵如日。日有光故目见种种色。论云。于实名了因。于余名生因。福不趣菩提。二能趣菩提。闻有巨益意在于此。是名第二品位。行者内观转强外资又著。圆解在怀弘誓熏动。更加说法如实演布。安乐行云。但以大乘法答。设以方便随宜终令悟大。净名云。说法净则智慧净。毗昙云。说法解脱听法解脱。说法开导是前人得道全因缘。化功归己。十心则三倍转明。是名第三品位。上来前熟观心未遑涉事。今正观稍明。即傍兼利物。能以少施与虚空法界等。使一切法趣檀。檀为法界。大品云。菩萨少施。超过声闻辟支佛上当学般若。即此意也。余五亦如是。事相虽少运怀甚大。此则理观为正事行为傍。故言兼行布施。事福资理则十心弥盛。是名第四品位。行人圆观稍熟。理事欲融。涉事不妨理。在理不隔事。故具行六度。若布施时无二边取著。十法界依正一舍一切舍。财身及命无畏等施。若持戒时。性重讥嫌等无差别。五部重轻无所触犯。若行忍时。生法寂灭荷负安耐。若行精进。身心俱净。无间无退。若行禅时。游入诸禅静散无妨。若修慧时权实二智究了通达。乃至世智。治生产业。皆与实相不相违背。具足解释佛之知见。而于正观如火益薪。此是第五品位。如此五品圆信功德。东西八方不可为喻。虽是初心。而胜声闻无学功德。具如经说。若欲比决取解。类如三藏家别总四念处位。义推如通教干慧地位。亦如伏忍位。义推亦得是别教十信位(云云)。私谓五品位。是圆家方便。初欲令易解准小望大。如三藏之五停心。初品圆信法界。上信诸佛下信众生。皆起随喜是圆家慈。停心遍对治法界上嫉妒。第二品读诵大乘文字。文字是法身气命。读诵明利是圆家数息。停心遍治法界上觉观。说法品能自净心亦净他心。是圆家因缘停心。遍治法界上自他痴。痴去故诸行去。乃至老死去。兼行六度品。是圆家不净停心。六蔽初名贪欲。若舍贪欲欲因欲果皆舍。舍故无复报身。非净非不净也。正行六度品。是圆家念佛停心。正行六度时即事而理。理不妨道事妨于道。即事而理。无障可论。大意如此(云云)。一明十信位者。初以圆闻能起圆信。修于圆行善巧增益。令此圆行五倍深明。因此圆行得入圆位。以善修平等法界即入信心。善修慈愍即入念心。善修寂照即入进心。善修破法即入慧心。善修通塞即入定心。善修道品即入不退心。善修正助即入回向心。善修凡圣位即入护法心。善修不动即入戒心。善修无著即入愿心。是名入十信位。缨珞云。一信有十十信有百。百法为一切法之根本也。是名圆教铁轮十信位。即是六根清净。圆教似解。暖顶忍世第一法。普贤观明无生忍。前有十境界即此位也。入此信心能破界内见思尽。又破界外尘沙无知。能伏无明住地之惑。仁王般若云。十善菩萨发大心。长别三界苦轮海。亦此位也。此位经经出之不同。华严法慧菩萨。答正念天子。明菩萨观十种梵行空。学十种智力入初住。十种梵行空即一实谛。亦无作之灭谛。学十种智力即观无作之道谛。即十信位也。若大品云。譬如入海先见平相。亦是是乘从三界中出也。仁王般若普贤观。如前引。下文入如来室座衣等。即是修四安乐行。行处近处。涅槃云。复有一行是如来行。所谓大乘。大论云。菩萨从初发心。即观涅槃行道。若观涅槃行道。生相似解即是一行如来行也(云云)。二明十住位者。以从相似十信。能入十住真中智也。初发心住发时。三种心发。一缘因善心发。二了因慧心发。三正因理心发。即是前境智行妙三种开发也。住者住三德涅槃也。缘因心发。即是住不可思议解脱首楞严定。慧心发即是住摩诃般若毕竟之空。正因心发。即是住实相法身中道第一义。举要言之。即是住三德一切佛法也。又住清净圆满菩提心。无缘慈悲无作誓愿。普覆法界。又住一念中。成就一切万行诸波罗蜜。又住一切种智。圆断法界见思无明。又住得佛眼。圆见十法界三谛之法。又住圆入一切法门。所谓二十五三昧冥益众生。又成就菩萨圆满业。能显一切神通。谓三轮不思议化。弥满法界显益众生。又能成就开权显实。入一乘道。又能严净一切佛土。能起三业供养一切十方佛。得圆满陀罗尼。受持一切佛法。如云持雨。又住能从一地具足一切诸地功德。心心寂灭自然流入萨婆若海。华严云。初住菩萨所有功德。三世诸佛叹不能尽。若具足说。凡人闻迷乱心发狂。私谓初住成就十德。应是十信中十法。转似为真一住具十。细意寻之对当相应。何者。十信百法为一切法本。岂不得作此释耶。初住既尔。三观现前无功用心。断法界无量品无明。不可称计。一往大分。略为十品智断。即是十住故。仁王云。入理般若名为住。即是十番进发无漏。同见中道佛性第一义理。以不住法从浅至深。住佛三德及一切佛法。故名十住位。此位诸经出处不同。华严云。初发心时便成正觉。了达诸法真实之性。所有闻法不由他悟。是菩萨成就十种智力。究竟离虚妄。无染如虚空。清净妙法身湛然应一切。当知。即是发真无漏。断无明初品也。净名云。一念知一切法。是为坐道场。成就一切智故。亦是入不二法门。得无生忍也。大品明。从初发心即坐道场。转法轮度众生。当知。此菩萨为如佛。亦是阿字门。所谓一切法初不生也。即是今经为令众生开佛知见。亦是龙女于刹那顷。发菩提心成等正觉。即是涅槃明。发心毕竟二不别。如是二心前心难。此诸大乘悉明圆初发心住位也。乃至第十住(云云)。三明十行位者。即是从十住后。实相真明不可思议。更十番智断破十品无明。一行一切行。念念进趣流入平等法界海诸波罗蜜。任运生长自行化他。功德与虚空等。故名十行位也。十回向位者。即是十行之后无功用道。不可思议真明。念念开发一切法界。愿行事理自然和融。回入平等法界海。更证十番智断。破十品无明。故名回向也。十地位者。即是无漏真明入无功用道。犹如大地。能生一切佛法。荷负法界众生。普入三世佛地。又证十番智断。破十品无明。故名十地位也。等觉地者。观达无始无明源底。边际智满毕竟清净。断最后穷源微细无明。登中道山顶与无明父母别。是名有所断者。名有上士也。七明妙觉地者。究竟解脱无上佛智故。言无所断者。名无上士。此即三德不纵不横。究竟后心大涅槃也。一切大理大誓愿大。庄严大智断大遍知大道大用大权实大利益大无住大。即是前十观成乘。圆极竟在于佛。过茶无字可说(云云)。故卢舍那佛名为净满。一切皆满也。二次引众经。明位数多少者。大涅槃云。月爱三昧。从初一日至十五日。光色渐渐增长。又从十六日至三十日。光色渐渐损减。光色增长。譬十五智德摩诃般若。光色渐减。譬十五断德无累解脱。三十心为三智断。十地为十智断。等觉妙觉。各为一智断。合十五智断。月体譬法身。大经云。月性常圆实无增减。因须弥山故有亏盈。不增而增白月渐著。不减而减黑月稍无。法身亦尔。实无智断。因无明故约如论智。如实不智约如论断。如实不断。虽无智而智。般若渐渐明。虽无断而断。解脱渐渐离。举月为喻。知是圆教智断位也。大经云。从初安置诸子。秘密之藏三德涅槃。然后我当于此秘藏而般涅槃。此即最后智断也。问何得知月喻譬位耶。答仁王明十四忍。三十心为三般若。十地为十般若。等觉为一般若。十四般若在菩萨心中。皆名为忍。转至佛心名之为智。此与十五日明智位同。胜天王明十四般若位。正用十四日月为譬。故作此释也。大品明四十二字门语等字等。南岳师云。此是诸佛密语。何必不表四十二位。诸学人执释论云无此解多疑不用。但论本文千卷。什师作九倍略之。何必无此解耶。今谓此解深应冥会。何者。经云。初阿后茶中有四十。初阿字门具四十一字。后茶亦尔。华严云。从初一地具足一切诸地功德。此义即同。经云。若闻阿字门则解一切义。所谓诸法初不生故。此岂非圆教初住初得无生法忍。过茶无字可说。岂非妙觉无上无过。广乘品明一切法皆是摩诃衍竟。即说四十二字门。岂非圆教菩萨从初发心。得诸法实相。具一切佛法。故名阿字。至妙觉地穷一切法底。故名茶字。此义其数与圆位甚自分明。又四十二字后。即说菩萨十地。此是显别教方便之次位也。又次十地之后说三乘共十地。此显通教方便位也。经文次比三义宛然。今取四十二字以证圆位也。此经分别功德品明初心五品弟子之位。文甚分明。法师功德品。明六根清净相。方便品云。诸佛为一大事因缘故。出现于世。为令众生开佛知见四句。南岳师解云。开佛知见是十住位。示佛知见是十行位。悟佛知见是十回向位。入佛知见是十地等觉位。皆言佛知者。得一切种智也。皆言佛见者。悉得佛眼也。又经云。是为诸佛一大事因缘者。同入一乘诸法实相也。又云。唯佛与佛乃能究尽诸法实相者。即是妙觉位也。又譬喻品。诸子门外索车。长者各赐等一大车。是时诸子乘是宝乘游于四方。嬉戏快乐。自在无碍直至道场。言四方者。即譬开示悟入四十位也。直至道场。即是究尽实相妙觉位也。序品中。天雨四华。表此四十因位也。如上所引众经为证。及引今文明四十二位炳然。皆是无次位之次位。达于实相增道损生。论次位耳。三料简者。问无明覆佛性中道。止作四十二品断耶。答无明虽无所有。不有而有。不无阶品。一往大分为四十二品。然其品数无量无边。大论云。无明品类其数甚多。是故处处说破无明三昧。又云。法爱难尽。处处重说般若也。此诸圆位不可思议。若专对法门寻者失意。多别解别执。则乖圆融之道。如此等位莫以凡情局取。不以凡心能宣。华严云。诸地不可说。何况以示人。且置是事。若大乘忏悔发初随喜圆信之心。获一旋陀罗尼。已不可向人说。虽种种分别亦不可解。况后诸位二乘尚不闻其名。岂凡人能说。此语有意。大师自说己证也。又且置是事。声闻学四念处发得暖法。亦不可向外凡说尽。设种种解亦不能知。又置是事。如人坐禅初发五支。不可为未证者说。设方便说彼亦不解。又置是事。斫轮人不能以其术授其子。况诸深法而可说耶。末代学者。多执经论方便断伏诤斗(云云)。如水性冷不饮安知。此乃诸佛赴缘不思议。语随机增减位数不同。尔未证得空诤何为。普愿法界众生归僧。息诤论入大和合海。又以四句料简圆位。或开初合后。或开后合初。或初后俱开。或初后俱合。如大经明三十三天。不死甘露将臣共服。此譬诸位。开前为三十心。合十地为一。等觉为一。譬三十二臣喻于因位。妙觉为主譬于果位。君之与臣同服甘露。因之与果俱证常乐。若不以圆位释之。此文难会。是为开初合后以明圆位也若十四般若。合三十心为三般若。开十地为十般若。就等觉为十四般若。皆是因位。转入萨婆若即是果位。是为合前开后以明圆位。若四十二字门。即是初后俱开。以明圆位。若天雨四华表开示悟入。游于四方者。此即前后俱合。诸经开合不同。皆是悉檀方便。而圆位宛然矣。三明圆位断伏者。五品已圆解一实四谛。其心念念与法界诸波罗蜜相应。遍体无邪曲偏等倒。圆伏枝客根本惑。故名伏忍。诸教初心无此气分。大经云。学大乘者。虽有肉眼名为佛眼。[穀-禾+卵]中鸣胜诸鸟。例如小乘伏暖。佛法则有外道则无。今此伏忍。圆教则有三教则无。十信之位伏道转强。发得似解。破界内见思界内界外无知尘沙。如经文云得三陀罗尼。但名似道未是真道。旋陀罗尼是旋假入真。百千旋陀罗尼是旋真入俗。法音方便正是伏道。未得入中。如缨珞从假入空观。虽断见思但离虚妄。名为解脱。其实未得一切解脱。当知。六根虽净。圆教暖顶四善根。柔顺忍伏道位耳。若入初住得真法音陀罗尼。正破无明始名断道。见佛性常住第一义理。名圆教无生忍。十行十回向十地等觉。皆破无明。同是无生忍位。妙觉断道已周究竟成就。名为寂灭忍。若约位别判伏顺二忍。但伏不断。例如无碍道。妙觉一忍断而不伏。例如解脱道。无生一忍亦伏亦断。亦无碍亦解脱。若论通义。妙觉寂灭忍亦名无生忍。大经云。涅言不生槃言不灭。不生不灭名大涅槃。亦名伏忍。仁王云。从初发心至金刚顶。皆名伏忍。伏是贤义。普贤菩萨居众伏之顶。伏忍既通顺忍可解。伏顺既其通上。寂灭无生亦应通下。思益云。一切众生即灭尽定。净名云。一切众生皆如也。如即无生忍。又就事为无生。就理为寂灭。又分证为寂灭。让果为无生。若约因果亦有通别。通者。一切众生即大涅槃。即是约因论果。佛性者名之为因。此即约果论因。大经云。是果非因名大涅槃。是因非果名为佛性。了见佛性乃是于佛。故亦得是因(云云)。等觉望妙觉为因望菩萨为果。自下已去。亦因亦因因。亦果亦果果。约分别义者。伏顺二忍未是真因。无生一忍未是真果。从十住去名真因。妙觉名真果。云何伏顺非真因。例如小乘方便之位。不名修道。见谛已去约真修道。此义可知。今顺忍中断除见思。如水上油虚妄易吹。无明是同体之惑。如水内乳。唯登住已去菩萨鹅王。能唼无明乳清法性水。从此已去乃判真因。复次别教。判三地或四地断见尽。六地或七地断思尽。此不应尔。何者。无明见思同体之惑。何得前后断耶。当是别教附傍小乘方便说耳。若见先尽。则实理无复有障。云何十地见不了了。地持云。第九离一切见清净净禅。第九是等觉地。入离见禅乃成大菩提果。若见先断。等觉复何所离。若思前尽。后地应无果报及诸禅定。何者。华严明阿僧祇香云华云。不可思议充塞法界者。此是菩萨胜妙果报所感五尘。呼此为欲界思惑。一切菩萨。皆入出无量百千三昧禅定心尘之法。呼此为色无色界思惑。若七地思尽。上地应绝六尘。何故复言三贤十圣住果报。若住果报思不前尽。今明。如此见思通至上地。至佛方尽。故云唯佛一人居净土。唯佛一人能尽源。是故伏断如前分别(云云)。问界内必先断见。次思后无知。界外何意不尔。答界内为三途苦重。先断见次思后及无知。界外苦轻。故先枝后本。又思无知不障偏真。为见真理故先除见。界外尘沙是体上惑。远能障理。先却远障次除近障(云云)。复次三藏中。后身菩萨及超果二乘。见思同断亦先断思(云云)。不超果者。前后断耳。通教亦有超不超二义。别教前后断。圆教同断。前后之问但见一途耳(云云)。四明功用者。若分字解义。功论自进用论益物。合字解者。正语化他。五品之位。理虽未显观慧已圆。具烦恼性能知如来秘密之藏。堪为世间作初依止。依止此人犹如如来。当知。不久诣于道树近三菩提。一切世间皆应向礼。一切贤圣皆乐见之。若六根似解圆观转明。长别苦海。能以一妙音遍满三千界。随意之所至。一切天龙皆向其处听法。其人有所说法。能令大众欢喜。犹是第一依止。涅槃标四依。义通圆别。人师多约别判地前通名初依。登地至三地断见尽。名须陀洹。至五地侵思名斯陀含。是第二依。至七地思尽名阿那含。是第三依。八地至十地。欲色心三习尽。名阿罗汉。是第四依。若推圆望别。应约十住明三依。对住前为四依。若始终判者。五品六根为初依。十住为二依。十行十回向为三依。十地等觉为四依。从初住已上总论功用。若竖功未深横用不广。竖功若深横用必广。譬如诸树。根深则枝阔华叶亦多。初住竖破一分无明。获一分二十五三昧。显一分我性。论其实处不可思议。依于教门横则百佛世界。分身散影作十法界像。利祐众生。如是住住竖入倍倍转深。无明渐渐尽。三昧转转增。我性分分显横用稍稍广。千佛界万佛界恒沙佛界。不可说不可说佛界。遍如是界八相成道。教化众生。况余九法界身耶诸行诸地亦复如是。论其满足。唯佛与佛乃能究尽无明之源。故经言。如佛心中无无明。唯佛法王住究竟王三昧。毗卢遮那法身。横周法界竖极菩提。大功圆满胜用具足(云云)。五通诸位论粗妙者。小草止免四趣。不动不出中草虽复动出。智不穷源恩不及物。上草虽能兼济灭色为拙。小树虽巧功齐界内。故其位皆粗。大树实事同缘中道。皆破无明俱有界外功用。故此位为妙。而别教从方便门。曲迳纡回所因处拙。其位亦粗。圆教直门是故为妙。又三藏菩萨全不断惑。望圆教五品有齐有劣。同不断惑是故言齐。五品圆解常住。彼全不闻常住。是故为劣。若三藏佛位断见思尽。望六根清净位有齐有劣。同除四住此处为齐。若伏无明三藏则劣。佛尚为劣二乘可知。当知。三草蒙笼生用浅短。故其位皆粗。若干慧地性地。望五品位有齐有劣。例前(云云)。若八人六地见思尽。七地修方便。至佛断习尽。望圆教似解有齐有劣。例前可解当知。小树之位。未有干云婆娑之能。是故皆粗。若别教十信望五品位。有齐有劣。同未断惑是故为齐。十信历别五品圆解。此则为优。别教十住断通见思。十行破尘沙。十回向伏无明。秖与圆家十信位齐优劣(云云)。若登地破无明。秖与圆家初住齐。何者。若十地十品破无明。圆家十住亦十品破无明。设开十地为三十品。秖是圆家十住三十品齐。若与为论。圆家不开十住。合取三十心为三十品。与别家十地三十品等者。则十地与圆家十回向齐。若夺而为论。别家佛地与圆家初行齐。与而为论。别家佛地与圆家初地齐。故知。别教权说判佛则高。望实为言其佛犹下。譬如边方未静授官则高。定爵论勋。置官则下。别教权说虽高而粗。圆教实说虽低而妙。此譬可解。以我之因为汝之果。别位则粗。当知。大树虽巨围。要因于地方渐生长。是知圆位从初至后。皆是实说。实伏实断俱皆称妙(云云)。大论云。譬如有树名曰好坚。在地百岁。一出即长百丈。盖众树顶。此譬圆位也。六明位兴者。问权位皆粗。佛何意说耶。答为诸众生好乐不同。生善缘不同。知过改恶不同。当说取悟不同。是故如来种种诸说。皆有利益。若随界内好乐。说前两教位。若随界外好乐。说后两教位。生界内事善。说三藏位。生界内理善说通教位。生界外事善。说别教位。生界外理善。说圆教位。破界内事恶。说三藏位。破界内理恶。说通教位。破尘沙事恶。说别教位。破无明理恶。说圆教位。缘事入真说三藏位。缘理入真说通教位。从事入中说别教位。缘理见中说圆教位。为是义故诸位得兴。阶差高下无量矣。七明位废者。理本无位位为缘兴。缘既迭兴位亦迭谢。非是法华始复废也。须识诸破立意。不得妄破妄立。何者。元夫如来立三藏位。权生事善。事善既生济用若足。便须废也。通别位亦如是。此是如来破立之意。若毗昙婆沙中明菩萨义。龙树往往破之。谓其失佛方便。是故须破。申佛方便是故须立。此是龙树破立意。若常途大乘师。全不整理三藏。此则失佛方便。常途小乘师。探取经义释所弘之论。辨菩萨义。毗婆沙自说菩萨义。而不肯用取大乘经解三藏空有二门岂应相会。此有二过。一埋佛方便。二彰论主不解菩萨义。是故须破。纵令引经释大乘义。是何等大乘。若作通教大乘者。三乘同入真谛。至佛亦然。那得八地观中道破无明。作通义不成。是故须破。若作别教大乘义者。始从初心与二乘异。那得六地将罗汉齐。作别义不成。是故须破。又别是方便执权谤实。是故须破。往者人往义定。今窥见其过。是故须破申佛方便复应须立。即是今时破立之意。而圆教起自一师超三权。即一实境智。行位不与前同。若文理有会夷涂共游。失旨乖辙请从良导。先叙此意。次明废位也。若佛赴机兴废破立者。如无量义经云。无量法者从一法生所谓二道三法四果。二道者即顿渐也。三法者。即三乘也。四果者四位也。此无量法从一法生。何者。二道既是顿渐。顿即大道。日照高山且置未论。今明渐道之初即三藏教。教云。求佛当三阿僧祇劫修六度行。百劫种相乃可得佛。欲令生事善。故作是说。欲求佛者改恶从善。善立教废。即便破曰。岂有菩萨不断结惑。而得菩提。毒器不任贮食。此教即废行位皆废。本望果行因。无果可望。佛智佛位俱废。若约二乘辨废者。本令事行调心。从拙度见真。见真已教意即足。是故析教废。为此诸义故言废藏立通。元禀通教不学三藏者。不于此人论废立通之意为生理善。体法断惑从巧度入真教意即足。智者见空复应见不空。那得恒住于空。通教则废菩萨行智悉废。佛智位亦废(云云)。二乘但教废。余者(云云)。此通教通通通别。共般若意如上说。不共般若意。则有不废(云云)。故知。成论地论师秖见共般若意。不见不共意。中论师得不共意失共意。通教既具两意。于通菩萨及方便声闻。即是废义。住果声闻未是废义。不共菩萨则不废义(云云)。若别起时生界外事善。若破无知尘沙。事善既成教意即足。复须破此随他意语。是故别教教废。地前行位悉废。地上位及佛位皆废高归下。是故废别立圆。圆八番位皆是实位。故不须废。大经云。一切江河悉有回曲。一切丛林必有树木。诸教随情故有回曲。三草二木是佛方便。故非真实宜须废位。金沙大河直入西海。金银之树悉是宝林。非曲是直是故不废。昔从顿出渐渐不合顿。引渐入顿处处须废。今已会顿顿何须废。文云始见我身(云云)。是故一教不废。又云。但说无上道。此道不废。昔于一佛乘分别说三。三乘不合。欲令三合一处处须废。今会三归一同乘一乘。是故一行不废。昔四果隔别。谓罗汉辟支佛。菩萨习果。方便佛果。又四佛为四果。欲合此果处处须废。今草庵已破化城又灭。同至宝所。是故一果不废。若从是义三废一不废。然三教有废有不废。何者。从得道夜至泥洹夜。所说四阿含经。结为声闻藏。初教何曾废。成前人事善逗后人事善。故有废有不废。通教成前逗后亦如是。别教成前逗后亦如是。圆教有立有不立。初照高山已自是立。于三藏者不立。文云。始见我身入如来慧。即是前立。学小者今入佛慧。即是后立。中间可知。诸行智有废有不废。诸果位有废有不废。若历诸味。乳味有两教。一教行位亦废亦不废。一教行位不废。酪教行位有废有不废。生苏四教。三教行位有废有不废。一教行位不废。熟苏三教。两教行位有废有不废。一教行位不废。法华三教行位皆废。一教行位不废。但说无上道。同乘一宝乘俱直至道场。故三义皆不废。无量义云。二道三法四果不合。至法华皆合。故不论废。成道已来四十余年未显真实。法华始显真实相。传云。佛年七十二岁。说法华经(云云)。又教废行位不废。行位废教不废。俱废俱不废。云何教废行位不废。住果声闻犹在草庵。行位不废而教废也。云何行位废教不废。利根密益不待废教。早休行位者是也。云何俱废。三藏菩萨是也。云何俱不废。逗后缘者是也。通教别教例此可解(云云)。若就施权。三教行位立一不立。若就废权。三教行位废而一不废。若就利根一立三不立。若就钝根三立一不立。若就转钝为利。一立三不立。利钝合论亦立亦不立。亦废亦不废。若就平等法界。非立非不立。非废非不废。又废教更闻教。自有废教不更闻教。自有不废教更闻教。自有不废教不更闻教。云何废教更闻教者。如废六度事善。更闻亡三理善。云何废教不更闻教。如住果二乘废教已入灭。云何不废教更闻教。如逗次第学者。方等中并闻小大名者。云何不废不更闻。未废教而密入者。又废智更修智。不废智更修智。废智不修智。不废智不修智。云何废智更修智。三藏菩萨。废己智更修无生智。云何不废智更修智。住果声闻。不废己智薳复游观学无生智。实不用巧智断结也。又次第习者是也。云何不废智不修智。亦是住果声闻。生灭度想不肯修大也。如四弟子领解云我昔身体疲懈。但念空无相愿。于菩萨法都无愿乐之心者是也。及更逗后缘者是也。云何废智不修智。废三藏智菩萨退。为诸恶者是也。亦是废智已密入顿中。不修方便智是也。又废位更入位。废位不入位。不废不更入。不废而入。云何废位更入位。三藏菩萨废不断惑位入断惑位。云何废位不更入位。谓废位密悟顿者。不入次第位也。云何不废位不更入位。谓住果二乘是也。云何不废位而更入位。谓逗后缘者。亦是未废密悟。而入上位也。通教别教智位料简。亦应如此(云云)。问废更修可有益。废不更修有何益。答自有废修得益。自有诃废。闻虽不修而有耻小鄙劣。折其取证之心亦是有益。又齐其断结谓言无益。回心入大即是得益(云云)。八开粗位显妙位者。若破三显一相待之意可得如前。即三是一绝待之意。义则不尔。何者昔权蕴实如华含莲。开权显实如华开莲现。离此华已无别更莲。离此粗已无别更妙。何须破粗往妙。但开权位即显妙位也。开生死粗心者。明凡夫有反复。易发菩提心。生死即涅槃无二无别。即粗是妙也。若始从凡夫。发析体别圆四心者。亦是四位初心。皆是因缘所生心。即此因缘即空即假即中。与圆初心无二无别。诸初心是乳显妙。即是置毒乳中。即能杀人。杀有奢促。若按位而妙。即成假名妙。若进入方便成相似妙。若进入理即成分真妙(云云)。若开六度权位行者檀即因缘生法。即空即假即中。开檀得见佛性。乃至般若亦复如是。亦名置毒乳中即能杀人。按位即假名妙。若进方便成相似妙。若进入理成分真妙(云云)。方便声闻未入位者。开权显实亦如是。三藏断结位。若未开权永无反复。如焦种无芽。今开析空即假即中。如置毒酪中亦能杀人。按粗即妙是相似位。若进入随位判妙也。次开通教二乘菩萨亦如是。出假菩萨位者。决了此假假即是中。如置毒生苏而能杀人。按粗即妙是相似位。若进入随位判妙。若开别教十信位者同前。若开十住者同二乘(云云)。若开十行位者。同通教出假菩萨。若开十回向伏无明位。即此而中。是名置毒熟苏即能杀人。按粗即妙是相似位。若进入随位判妙。若登地之位不决了者。秖是拙度之位。今决此权令得显实。即是置毒醍醐而杀于人。按粗即妙。是十住位。若进入随位判妙。若决诸权或按位妙。或进入妙。无粗可待同成一妙。其义已显。今更譬说。譬如小国大臣来朝大国失本位次。虽预行伍。限外空官若大国小臣。心膂凭寄爵乃未高。他所敬贵。诸教诸位决粗入妙。虽得入流。欲比圆教八妙。犹是从钝中来。圆教发心虽未入位。能知如来秘密之藏。即唤作佛。初心尚然何况后位乎(云云)。九引涅槃五譬成四教位。若不将四教释譬。譬不可解。若非五譬判四教位。取信为难。若信经文则位义易晓解诸位意彼譬冷然。彼此相须可谓兼美者也。彼文云。凡夫如乳。须陀洹如酪。斯陀含如生苏。阿那含如熟苏。阿罗汉支佛佛如醍醐。此譬三藏五位。何者。凡夫全生未能除惑。菩萨亦尔。但得如乳。须陀洹破见革凡成圣。如乳变为酪。斯陀含侵六品思。故如生苏。阿那含欲界思尽。故如熟苏。阿罗汉支佛佛。皆断三界见思尽。故同称醍醐。故释论云。声闻经中称阿罗汉地为佛地。故共为一味也。问此经以三藏菩萨为上草。彼经云何以菩萨为乳味。答经取化他边强喻之上草。此中自证力弱。同凡夫为乳味(云云)。三十二云。凡夫如杂血乳。须陀洹斯陀含如净乳。阿那含如酪。阿罗汉如生苏。支佛菩萨如熟苏。佛如醍醐。此譬通教五位也。凡夫不断惑乳犹杂血。二果侵思未多。同初果如乳。三果欲思已尽故如酪。四果见思俱尽如生苏。支佛智利侵习小胜声闻。故共菩萨如熟苏。十地名佛地即是醍醐。前以菩萨同凡味。故知是三藏。今以菩萨同支佛。故知是通。若不作通释譬义。何由可解(云云)。

　　妙法莲华经玄义卷第五上


　　妙法莲华经玄义卷第五下

　　　　天台智者大师说
　　第九卷。凡夫佛性。如牛新生血乳未别。声闻佛性如清净乳。支佛如酪。菩萨如生熟苏。佛如醍醐。此譬别教五位。
　　乳譬无明血譬四住。凡夫具此故言杂血。十住已断四住之血。与二乘齐。故言声闻如乳。十住后心理明智利。类支佛侵习故言如酪。十行破尘沙如生苏。十回向破界外尘沙如熟苏。故言菩萨如生熟苏。登地破无明显佛性。得一身无量身。百佛世界八相作佛。故言佛如醍醐。二十五云。雪山有草名为忍辱。牛若食者即得醍醐。牛喻凡夫草喻八正。能修八正即见佛性。名得醍醐。此譬圆教。行大直道观一切众生即涅槃相。不复可灭。圆信圆行不由历别。于一生中即入初住。得见佛性。如牛食忍草。不历四味卓出醍醐。故知圆教意也。忍草譬境妙。牛譬智妙。食者譬行妙。出醍醐譬位妙。此圆意也。牛食余草血乳转变。历四味已方成醍醐。余方便教境智行位皆粗意也。前四譬即有四处明醍醐。四教明佛智各异。俱既称佛。同指佛智以为醍醐。藏通二佛不明中道。但取果头佛二谛智为醍醐。别教登地破无明。即能作佛。以中道理智为醍醐。圆教初住得中道智。亦称为醍醐。缨珞云。顿悟世尊。即此初住智为醍醐也。前两醍醐是权非实。故有教而无人。别教醍醐名权理实。圆教醍醐名理俱实。以是义故。前三位五味皆粗。圆教一味皆妙。第二十七卷云。譬如有人置毒乳中。则能杀人。乃至醍醐亦能杀人。此譬两用。一通约渐顿明不定教。处处皆得见佛性也。二约行不定。行人心行譬之如乳。实相智譬之以毒。毒有殒命之能。此智有破无明之力。久远劫来。说实相毒置于凡夫心乳毒慧开发不可为定。或于初味发。或于后味发。不得次第往判。故言置毒乳中。乃至醍醐遍五味中。悉有杀义。若众生始于凡地。得闻华严即便见理入佛慧者。此是血乳杀人。若先得十住今华严得悟。即是酪中杀人。十行悟者是生苏杀人。十回向悟者。是熟苏杀人。诸地更悟是醍醐中杀人。若过去。先是圆教中假名相似之位。今闻华严得悟者。亦是乳中杀人。亦是酪生熟等苏中杀人。若先是诸住诸行等位。今更闻华严得增道损生。即是于醍醐中杀人(云云)。若历三藏教中。凡夫及方便位。及菩萨位。闻三藏教。于中即能密见中道。即是乳中杀人。若四果位密见中道。即是酪中杀人。显露教中无此事也。若通教中。凡夫及三乘方便位。若闻通教密见佛性。即是乳中杀人。若入位者秘密而去。即是酪中杀人。若菩萨道种智中去。即是生苏杀人。九地中去。即是熟苏杀人。十地中去即是醍醐中杀人。通教声闻但有秘密中杀人。无显露不定杀也。若历别教中。十信闻教去。即是乳中杀人。三十心中去。即是酪杀人。生苏熟苏等杀人。登地去。即是醍醐杀人也。若圆教中发。始闻经即破无明见佛性。是乳中杀人。六根清净去。是酪生熟苏等杀人。若初住去是醍醐杀人。若有行人。历诸教四譬五味。过已方得入圆教醍醐中杀人者。此是破三显一相形待为妙。若置毒乳中。味味悉杀人者。此是开权显实。于一切法中即见中道。故文云。汝等所行是菩萨道。不须更改途易辙而求真实。即粗见妙故以置毒为喻。诸经悉有秘密置毒之妙。而未有显露历味入妙。亦无显露决粗即妙。至此法华方有二意。同乘宝乘皆开佛知见。显露事彰。是故独称为妙。其意在此。次第入妙开粗即妙。各有两意。按位开入。有增进开入。若言决了声闻法是诸经之王。闻已谛思惟得近无上道。即是按位显妙。增道损生即是升进入妙。故法华独称妙也。十明妙位始终者。真如法中无诠次。无一地二地。法性平等常自寂然。岂应分别初后始终。良由平等大慧观于法界无有若干。能破若干无明。显出无若干智慧。约此智慧无始而始。即是初阿。无终而终即是后茶。无中而论中。即是四十心。虽复差别则无差别。故名不思议位也。如下文云。声闻缘觉如竹林。新发不退菩萨等。皆不能知。除诸菩萨众信力坚固者。声闻缘觉所不能知。此简三藏通教两种二乘也。三藏菩萨缘真不及声闻。声闻尚不知此菩萨那得知。通教菩萨入真之智。与二乘不殊二乘不知彼菩萨亦不知。今标二乘不知。两处菩萨亦不能测。发心不知。即指别教十信。不退不能知。即指别教三十心。十住位不退。十行行不退。十回向念不退。此三不退皆不能知。三藏中不退。尚不及二乘。通教中不退止等二乘。二乘不知岂重举菩萨。今标发心不退者。则拟别教中人也。信力者是假名位。坚固者是铁轮位。如此等位闻经即解。故得为妙似位之始也。初开佛知见。乘是宝乘游于东方。即是真位之始也。三方是中位直至道场。过茶无字可说。即是终位也。如此诸位乘何等乘。乘有三种。谓教行证。若言是乘从三界出。到萨婆若中住。住有二义。一取证故住。即通教意也。二所乘极故住。即别圆意也。初心凭教所诠。信教立行得出三界。无明未破未有所证。故不见真。但乘教乘来至此耳。我圆教中其谁是耶。谓五品弟子。能善发大心。长别三界苦轮海。即其人也。教乘既息证乘未及。以似解慧进修众行。则以行为乘。从方便三界中出。到初住萨婆若中住。我圆教中其谁是耶。谓十信心六根净者。即其人也。初住乃至等觉更增道损生者。此以证为乘。从因缘三界。乃至无后三界中出到妙觉中。过茶无字可说。故言到萨婆若中住。前来诸乘犹有上法。不得称住茶无上法。是故言住。住无住处即妙位之终。复次别教十住破见思。是行三百由旬。十行破尘沙为四百。十回向伏无明为五百。十地断无明。此分见中道即为宝所也。圆教六根清净时。是行四百。破无明入初住。是行五百。二乘闻经破无明惑。开佛知见得记作佛者。即是决了诸粗位。过五百由旬来入初住。即是妙位之始得于证乘游于东方也若至本门中增道损生。更乘证乘游于南方。是进入十行位也。西方是进入十回向。北方是进入十地也。又如文云。说是如来寿命长远时。六百八十万亿那由他恒河沙人。得无生法忍。即是十住。复千倍菩萨。得闻持陀罗尼即十行。复有一世界微尘数菩萨。得乐说辩才即十回向。复有一世界微尘数。得旋陀罗尼即初地。三千大千微尘。得不退即二地。二千国土微尘。能转清净法轮即三地。小千国土微尘。八生当得菩提即四地。七生当得即五地。六生当得即六地。五生当得即七地。四生当得即八地。三生当得即九地二生当得即十地。一生当得即等觉。过此一生即是过茶无字。即是妙觉地妙位之终也。将前列位中。引法华经文。入此中共作一科者。即不烦也。
　　○第五三法妙者。斯乃妙位所住之法也。言三法者即三轨也。轨名轨范。还是三法可轨范耳。此即七意。一总明三轨。二历别明三轨。三判粗妙。四开粗显妙。五明始终。六类三法。七悉檀料简。一总明三轨者。一真性轨。二观照轨。三资成轨。名虽有三秖是一大乘法也。经曰。十方谛求更无余乘。唯一佛乘。一佛乘即具三法。亦名第一义谛。亦名第一义空。亦名如来藏。此三不定三三而论一。一不定一一而论三。不可思议。不并不别伊字天目。故大经云。佛性者。亦一非一。非一非非一。亦一者。一切众生悉一乘故。此语第一义谛。非一者。如是数法故。此语如来藏。非一非非一数非数法不决定故。此语第一义空。而皆称亦者郑重也。秖是一法亦名三耳。故不可单取不可复取。不纵不横而三而一。前明诸谛。若开若合若粗若妙等。已是真性轨相也。前明诸智若开若合若粗若妙。是观照轨相也。前明诸行。若开若合若粗若妙。已是资成轨相也。前明诸位。秖是修此三法所证之果耳。若然何以重说。重说有三义。一者前境智行。是因中所乘之三轨。今明乘是大乘。已至道场证果所住之三轨也。二者前作境智等名别说。今作法名合说。三者前直尔散说不论本末。今远论其本即是性德三轨。亦名如来之藏极论其末即是修德三轨。亦名秘密藏。本末含藏一切诸法。从性德之三法。起名字之三法。因名字之三法。修观行之三法。因观行之三法。发相似之三法。乃至分证之三法。究竟之三法。自成三法化他三法。为是义故宜应重说也。私谓一句即三句。三句即一句。名圆佛乘。记中既从如来藏一句出诸方便。此乃别判例应通开。非一者数法故。指此为如来藏。开出三藏中三乘事相方便。非一非非一不决定故。指此一句为第一义空。开出通教三人即事而真。亦一者。一切众生悉一乘故。指此一句为第一义谛。开出别教独菩萨乘。此诸方便悉从圆出。故经言。于一佛乘分别说三。即此义也。二历别明三法者。先须识如来开合方便。然后乃解总揽三法为一大乘也。佛从何法开诸权乘。如大经明佛性非一。如是数法说三乘故。当知。诸乘数法为如来藏所摄。佛于此藏。开出声闻缘觉。及诸菩萨通别等乘。何者。诸乘既是方便如来藏。又是事从事出方便故。言诸权为如来藏摄耳。又依经故。大经云。声闻僧者名有为僧。又云。六波罗蜜福德庄严。又云。声闻之人定力多故不见佛性当知。定力即是福德。福德秖是有为。胜鬘称为有漏。例如界内见思未破为有起作。故名有为。取理不当故名有漏。非智慧法故名福德。今以下望上亦应如是。二乘未破变易犹是有为。无明未脱故言有漏。非中道智故名福德以是故知。方便诸乘悉为资成所摄。皆从大乘一句偏出。非究竟法故。云于一佛乘分别说三。即此意也。亦是于一佛乘分别说五。亦是分别说七。亦是分别说九。若依此释。如来藏句。开出种种方便诸权乘法也。次历四教各论三法者。三藏中以无为智慧名观照轨。正为乘体助道成乘具。名资成轨。正助之乘断惑入真。真是真性轨。教来诠此故以教为乘也。缘觉亦尔。菩萨以无常观为观照。功德肥为资成。坐道场断结见真为真性。此教诠真乘是教乘从三界中出。到萨婆若中住。言教已尽故无教乘。真不能运故证非乘故。有索车之意(云云)。二通教。以真性轨为乘体。何以故。即色是空事中有理。此理即真。故为乘体。以即空慧为观照。众行为资成。此教诠真乘是教乘。从三界出到萨婆若中住。菩萨出三界已。用行为乘。净佛国土教化众生。乃至道场乃可名住。亦是有教无人。无谁住者。亦是教谢证寂。无复运义。亦有索车之意(云云)。三明别教三法者。以缘修观照为乘体。诸行是资成。以此二法为缘修智慧。慧能破惑显理。理不能破惑。理若破惑。一切众生悉具理性。何故不破。若得此慧则能破惑。故用智为乘体。故大经云。无为无漏名菩萨僧。即是一地二地。乃至十地智慧。名智慧庄严。以此智慧运通十地。故为乘体。然摄大乘明三种乘。理乘随乘得乘。理者。即是道前真如。随者即是观真如。慧随顺于境。得者一切行愿熏习。熏无分别智。契无分别境。与真如相应。此三意一往乃同于三轨。而前后未融。何者九识是道后真如。真如无事。智行根本种子。皆在梨耶识中熏习成就。得无分别智光成真实性。是则理乘本有。随得今有道后真如。方能化物。此岂非纵义。若三乘悉为黎耶所摄。又是横义。又滥冥初生觉。既纵既横与真伊相乖。元夫如来初出便欲说实。为不堪者。先以无常遣倒。次用空净荡著。次用历别起心。然后方明常乐我净。龙树作论申佛此意。以不可得空洗荡封著习应一切法空。是名与般若相应。此空岂不空于无明。无明若空种子安在。净诸法已点空说法。结四句相。此语虚玄亦无住著。如病除已乃可进食。食亦消化那得发头。据阿黎耶出一切法。本之见慢全自未降。封此新文若长冰添水。故知。彼论非逗末代重著众生。乃是界外一途法门耳。又阿黎耶。若具一切法者。那得不具道后真如。若言具者。那言真如非第八识。恐此犹是方便。从如来藏中开出耳。若执方便巨妨真实。若是实者。执之又成语见多含儿苏恐将夭命(云云)。若能善解破立之意。于诸经论净无滞著也。四明圆教三法者。以真性轨为乘体。不伪名真不改名性。即正因常住。诸佛所师谓此法也。一切众生亦悉一乘。众生即涅槃相。不可复灭。涅槃即生死无灭不生。故大品云。是乘不动不出。即此乘也。观照者。秖点真性寂而常照。便是观照。即是第一义空。资成者。秖点真性法界。含藏诸行无量众具。即如来藏三法不一异。如点如意珠中论光论宝。光宝不与珠一不与珠异。不纵不横三法亦如是。亦一亦非一。亦非一非非一。不可思议之三法也。若迷此三法即成三障。一者界内界外尘沙。障如来藏。二者通别见思障第一义空。三者根本无明障第一义理。若即尘沙障达无量法门者。即资成轨得显。若即见思障达第一义空者。观照轨得显。若即无明障达第一义谛者。真性轨得显。真性轨得显名为法身。观照得显名为般若。资成得显名为解脱。此两即是定慧庄严。庄严法身。法身是乘体。定慧是众具。下文云。其车高广众宝庄校。是名圆教行人所乘之乘。到萨婆若。过茶无字可说。无字可说。亦应无乘可运。若自行运毕乘义则休。若权化未毕运他不休故文云。佛自住大乘。如其所得法。定慧力庄严。以此度众生。即其义也。譬如御者运车达到。犹名为车。果乘亦尔。犹名为运。复次何必一向以运义释乘。若取真性不动不出。则非运非不运。若取观照资成能动能出。则名为运。秖动出即不动出。即不动出是动出。即用而论体。动出是不动出。即体而论用。即不动出是动出。体用不二而二耳。例如转不转。皆阿鞞跋致。动不动皆是毗尼。以是义故发趣不发趣皆名为乘也(云云)。三明粗妙者。三藏于有为福德。论三法为乘。四念处是闻慧。乘于教乘到四善根。四善根乘于行乘到见谛。见谛乘于证乘到无学。既是权法出三界外以真为证。证则不运不见实乘。呜呼自责。欲问世尊为失为不失。即此意也。半字渐引非究竟义。是故三法皆粗也。通教即空慧三法为乘巧。余意大同。干慧地乘于教乘。性地乘于行乘。八人见地乘于证乘。此亦偏说是故为粗。别教以资成资于观照。观照开于真性。三法为乘。十信乘教。十住乘行。十地乘证。到妙觉萨婆若中住。缘修成即谢。唯真修在。若尔资成在前。观照居次。真性在后。此三竖别纵非大乘。此三并异横非大乘。是方便法。是故为粗也。圆教点实相。为第一义空。名空为纵。第一义空即是实相。实相不纵此空岂纵。点实相为如来藏。名之为横。如来藏即实相。实相不横此藏岂横。故不可以纵思。不可以横思。故名不可思议法。即是妙也。秖点空藏为实相。空纵藏横实相那不纵横。秖点空为如来藏。空既不横藏那得横点如来藏为空。藏既不纵空那得纵点实相为空藏。实相非纵非横。空藏亦非纵非横。宛转相即不可思议。故名为妙。秖点如来藏为广点第一义空为高。故言其车高广。如来藏即实相。故其车非广。第一义空即实相。故其车非高。秖实相是空那得非高。秖实相是如来藏那得非广。又点实相为如来藏。故言众宝庄校。又多仆从而侍卫之。点实相为第一义空。故言有大白牛。肥壮多力行步平正。其疾如风。智慧无染名为白。能破惑故名多力。中道慧名平正。入无功用故其疾如风。不思议三法共成大车。岂有纵横并别之异。如是教乘不纵不横。五品所乘到于似解。如是行乘不纵不横。似解所乘到于十住。如是证乘不纵不横。十住所乘到于妙觉萨婆若中住故名妙乘。又云是乘微妙清净第一。故瓦官建讲。人梦听者驾乘阗门而出。彼处建讲。人梦黄衣满路以相则之邪正明矣。若将此粗妙等乘约五味者。乳教一粗一妙。酪教一粗。生苏三粗一妙。熟苏二粗一妙。众经悉带纵横方便。说不纵不横之真实。故言为粗。今经正直舍方便。故加之以妙(云云)。四开粗显妙者。约大经三句也经言。佛性亦一者。一切众生悉一乘故。此是不动不出之一乘。故具足三法不纵不横。夫有心者皆备此理。而其家大小都无知者。是故为粗。今示众生诸觉宝藏。耘除草秽开显藏金。一切无碍人一道出生死。十方谛求更无余乘。唯一佛乘。是故为妙。经言。佛性亦非一非非一。数非数法不决定故。若执缘修智慧定能显理。慧自非理则照用不明。不见佛性。是故为粗。今开定执之慧即不决定慧。即慧而理即理而慧。不执著数。定三定一不著非数。非三非一。如此乃名无著妙慧。能破一切定相及不定相。亦无能破所破。如轮王能破能安。如日除闇生物。如医除膜养珠。即是大乘不纵不横之妙慧也。经言。佛性亦非一说三乘故。即是三乘五乘七乘等。诸方便乘。若住诸乘但是事善。及以偏真通入处近。是故为粗。今若决了诸乘。即是如来藏。藏名佛性。从人天善乃至别乘。皆不动本法即是于妙。当知。三句摄一切法。无非佛性。悉皆是妙无粗可待即绝待妙也。五明始终者。不取五品教乘为始。乃取凡地一念之心。具十法界十种相性。为三法之始。何者。十种相性秖是三轨。如是体即真性轨。如是性性以据内。即是观照轨。如是相者。相以据外即是福德是资成轨。力者是了因是观照轨。作者是万行精勤即是资成。因者是习因属观照。缘者是报因属资成。果者是习果属观照。报者是习报属资成。本末等者。空等即观照。假等即资成。中等即真性。直就一界十如论于三轨。今但明凡心一念即皆具十法界。一一界悉有烦恼性相恶业性相苦道性相。若有无明烦恼性相。即是智慧观照性相。何者。以迷明故起无明。若解无明即是于明。大经云。无明转即变为明。净名云。无明即是明。当知。不离无明而有于明。如冰是水。如水是冰。又凡夫心一念即具十界。悉有恶业性相。秖恶性相即善性相。由恶有善离恶无善。翻于诸恶即善资成。如竹中有火性。未即是火事。故有而不烧。遇缘事成即能烧物。恶即善性未即是事。遇缘成事即能翻恶。如竹有火。火出还烧竹。恶中有善。善成还破恶。故即恶性相是善性相也。凡夫一念。皆有十界识名色等。苦道性相。迷此苦道生死浩然。此是迷法身为苦道。不离苦道别有法身。如迷南为北无别南也。若悟生死即是法身。故云苦道性相即是法身性相也。夫有心者。皆有三道性相。即是三轨性相。故净名云烦恼之俦为如来种。此之谓也。若言如是力如是作者。菩提心发也。即是真性等萌动。如是因者。即是观照萌动。如是缘者。即是资成萌动。如是果者。由观照萌动成习因。感得般若习果满也。如是报者。由资成萌动为缘因。感得解脱报果满也。果报满故法身亦满是为三德究竟满。名秘密藏。本末等者。性德三轨冥伏不纵不横。修德三轨彰显不纵不横。冥伏如等数等妙等。彰显如等数等妙等。故言等也。亦是空等假等中等(云云)。六类通三法者。前以三轨之法。从始以至终。即是竖通无碍。今欲横通诸法悉使无碍。类通诸三法。何者。赴缘名异得意义同。粗通十条余者可领。三道三识三佛性三般若三菩提三大乘三身三涅槃三宝三德。诸三法无量止用十者。举其大要明始终耳。三道轮回生死本法。故为初。若欲逆生死流。须解三识。知三佛性。起三智慧。发三菩提心。行三大乘。证三身。成三涅槃。是三宝利益一切。化缘尽入于三德。住秘密藏(云云)。一类通三道者。真性轨即苦道。观照轨即烦恼道。资成轨即业道。苦道即真性者。下文云。世间相常住。岂不即彼生死而是法身耶烦恼即观照。观照本照惑。无惑则无照。一切法空是也。文云。诸法从本来常自寂灭相即烦恼是观照也。照如薪生火。文云。于诸过去佛。若有闻一句。皆已成佛道。又云。深达罪福相遍照于十方。即是闻于体达烦恼之妙句也。资成即业道者。恶是善资无恶亦无善文云。恶鬼入其心。骂詈毁辱我。我等念佛故。皆当忍是事。恶不来加不得用念。用念由于恶加(云云)。又威音王佛所。著法之众闻不轻言。骂詈打拍。由恶业故还值不轻。不轻教化皆得不退。又提婆达多是善知识。岂非恶即资成。三轨即三道是为理性。行于非道通达佛道。五品观行行于非道。通达佛道。六根清净相似。行于非道通达佛道。十住去即分真。行于非道通达佛道。妙觉究竟。行于非道通达佛道(云云)。二类通三识者。庵摩罗识即真性轨。阿黎耶识即观照轨。阿陀那识即资成轨。若地人明阿黎耶。是真常净识摄。大乘人云。是无记无明随眠之识。亦名无没识。九识乃名净识互诤(云云)。今例近况远。如一人心复何定。为善则善识。为恶即恶识。不为善恶即无记识。此三识何容顿同水火。秖背善为恶背恶为善。背善恶为无记。秖是一人三心耳。三识亦应如是。若阿黎耶中。有生死种子。熏习增长即成分别识。若阿黎耶中有智慧种子。闻熏习增长。即转依成道后真如名为净识。若异此两识。秖是阿黎耶识。此亦一法论三。三中论一耳。摄论云。如金土染净。染譬六识。金譬净识。土譬黎耶识。明文在兹何劳苦诤。下文譬如有人至亲友家醉酒而卧。岂非阿黎耶识。世间狂惑分别之识起。已游行以求衣食。岂非阿陀那识。闻熏种子稍起增长。会遇亲友示以衣珠。岂非庵摩罗识。庵摩罗识名无分别智光。若黎耶中。有此智种子。即理性无分别智光。五品观行无分别智光。六根清净相似无分别智光。初住去分真无分别智光。妙觉究竟无分别智光。粗妙(云云)。三类通三佛性者。真性轨即是正因性。观照轨即是了因性。资成轨即是缘因性。故下文云。汝实我子我实汝父。即正因性。又云我昔教汝无上道。故一切智愿犹在不失。智即了因性。愿即缘因性。又云。我不敢轻于汝等。汝等皆当作佛。即正因性。是时四众以读诵众经。即了因性。修诸功德即缘因性。又云。长者诸子若十二十乃至三十。此即三种佛性。又云。种种性相义。我已悉知见。既言种种性。即有三种佛性也。若知三轨即三佛性。是名理佛性。五品观行见佛性。六根相似见佛性。十住至等觉分真见佛性。妙觉究竟见佛性。是故称妙(云云)。四类通三般若者。真性是实相般若。观照是观照般若。资成是文字般若。具如上释境智行三妙之相。故下文云。止止不须说我法妙难思。又云。是法不可示言辞相寂灭。即实相般若。我及十方佛乃能知是相。唯佛与佛乃能究尽。又云。我所得智慧微妙最第一。即观照般若。又云。我常知众生行道不行道。随应所可度为说种种法。若干言辞随宜方便。即是文字般若。又云。如来知见广大深远广大深远即实相般若。如来知见称广大深远即观照般若。若言方便知见皆已具足。即文字般若。故知三轨亦三般若之异名耳。若三智在三心属三人。是则为粗。三智在一心中。不纵不横是则理妙。五品观行三般若六根净相似三般若。四十心分真三般若。妙觉究竟三般若也。五类通三菩提者。真性轨即实相菩提。观照轨即实智菩提。资成轨方便菩提。故下文云。我先不言汝等皆得阿耨三菩提。非实非虚非如非异。不如三界见于三界。即实相菩提。我成道已来甚大久远。即实智菩提。我说少出家近伽耶城得三菩提。即方便菩提。若就弟子明三菩提者。若我遇众生尽教以佛道。即实相菩提。安住实智中。我定当作佛。又云。佛子行道已。来世得作佛。乘是宝乘直至道场。即是修成实智菩提。授八相记即方便菩提。不一异者名之为如。不决了名粗。决了名为妙。一切众生理性菩提。五品名字菩提。六根相似菩提。四十一位分真菩提。妙觉究竟菩提(云云)。六类通三大乘者。真性即理乘。观照即随乘。资成即得乘。故下文云。佛自住大乘。如其所得法定慧力庄严。住大乘即理乘。定慧庄严即随乘。所得法即得乘。佛自住大乘是理乘。于道场知已是随乘。导师方便说是得乘。又舍利弗。以本愿故说三乘法。是得乘随乘。又是乘微妙清净第一是理乘。于一佛乘是理乘。分别说三是得乘随乘。不纵不横妙开粗妙。历七位(云云)。五品名字乘。六根相似乘。四十一位分真乘。妙觉究竟乘(云云)。七类通三身者。真性轨即法身。观照即报身。资成即应身。若新金光明云。依于法身得有报身。依于报身得有应身。此即如前所明。依于境妙得有智妙。依于智妙得有行妙。彼文云。佛真法身犹如虚空。应物现形如水中月。报身即天月。此文云。佛自住大乘。即是实相之身。犹如虚空。定慧力庄严慧如天月。定如水月。又云。唯佛与佛乃能究尽诸法实相。即是法身。我所得智慧微妙最第一即是报身。名称普闻。即是应身。又非生现生等。是应身也。或示己身即法身报身。或示他身即报应。我以相严身。光明照十方。为说实相印。实相印即法身。照十方即应身。相严身即报身。又深达罪福相遍照于十方。即报身。微妙净法身。即法身。具相三十二。即应身。三轨名异义。即三身。故普贤观云。佛三种身从方等生。法界性论云。水银和真金能涂诸色像。功德和法身处处应现往。若此三身不纵不横。妙决了三身入法身妙。历七位妙(云云)。八类通三涅槃者。地人言。但有性净方便净。实相名为性净涅槃。修因所成为方便净涅槃。今以理性为性净涅槃。修因所成为圆净涅槃。此则义便。薪尽火灭为方便净涅槃。此文便若将修因所成。为方便涅槃者。以薪尽火灭为何等涅槃。故知应有三涅槃。三涅槃即是三轨。文云。是法不可示言辞相寂灭。又云。诸法从本来常自寂灭相。是性净涅槃。又云。皆以如来灭度而灭度之。即圆净涅槃。又云。我成佛已来甚大久远。久修业所得。慧光照无量。亦是圆净涅槃。数数唱生处处现灭。于此夜灭度如薪尽火灭。岂非方便净涅槃。大经题称大般涅槃。翻为大灭度。大者其性广博即据性净。度者到于彼岸智慧满足。即据圆净。灭者烦恼永尽断德成就。即据方便净。此三涅槃即是三轨也。九类通一体三宝者。真性即法宝。观照即佛宝。资成即僧宝。故法性不动名不觉。佛智契理故佛名为觉。事和理和故僧名和合。思益云。知觉名为佛。知离名为法。知无名为僧。此是一体三宝。故下文云。佛自在大乘佛是佛宝。大乘是法宝。如其所得法以此度众生。即是与理和。复与众生和。即是僧宝。世间相常住名法宝。于道场知已名佛宝。导师方便说。上与理和下与众生和名僧宝。一体三宝。非一之一不三之三。此之三一不纵不横。称之为妙。历七位(云云)。十类通三德者。大经三德共成大涅槃。此经三轨共成大乘。彼明法身德此云实相。彼云佛性者亦一。一切众生悉一乘故。亦是指实相为一乘。彼处明般若德。此经明其智慧门难解难入。我所得智慧微妙最第一。乃至决了声闻法。是诸经之王。皆是般若。彼经明解脱德。此经明数数示现现生现灭。随所调伏众生之处自既无累令他解脱。乃至收取万善事中功德。悉得证果。岂非解脱。二经义合。碌碌之徒随名异解。譬闻天帝不识憍尸。唯知涅槃佛性之文。不见双树有一乘之旨。彼文亲说佛性亦一。一即一乘而人云。此乃涅槃一乘是佛性。法华一乘非佛性。若言法华不明佛性者。涅槃不应遥指云八千声闻。于法华中得受记莂。如秋收冬藏。见如来性更无所作。而人云。涅槃有遥指之文。此中无佛性之语。今据此文。种种性相义而我皆已见。既言种种。何独简于佛性耶。又世间相常住。于道场知已导师方便说。岂非佛性之文耶。论云佛性水常不轻知众生有佛性。又涅槃三德为秘密藏。安置诸子秘密藏中。我亦不久当入其中。此即自他俱入秘密。此经云。佛自住大乘。以此度众生。终不以小乘济度诸众生。悉以如来灭度而灭度之。如是自他俱入如来灭度。灭度秖是涅槃。涅槃秖是秘藏。释论云。法华为秘藏。两经文义宛宛恒同。何故诸人苟欲抗异。若文义舛隔。作同想无罪。今文义本合。离之何福。但涅槃以佛性为宗。非不明一乘义。今经以一乘为宗。非不明佛性义。赴机异说其义常通也若三德纵横即是粗。不纵横即是妙。历七位(云云)。七悉檀料简者。问十种三法及余一切。皆是三轨者。唯应三轨。何意异说。答众生机宜不同。应随机设逗。悉檀方便引接耳。随俗故异。称便宜故异。逐对治故异。令人入道故异。朝三暮四抚众狙而皆悦。苦涂水洗养婴儿以适时。善巧赴机故方圆任物。譬千车而同辙。岂守一而疑诸。今通用四悉檀。历十法论妙不妙。具说三轨共成大乘。大乘之中。备有三法及一切法。不相混乱。即是世界悉檀。资成资发智慧以生善。故是为人悉檀。观照破惑诸恶灭。故是对治悉檀。真性实理为第一义悉檀。一段众生宜以大乘名说得四利益也。备说三德为大涅槃。虽三点上下而无纵。表里而无横。一不相混三不相离。即世界悉檀。善利殃衅不干。故得挺然累表是故解脱即为人悉檀。般若如金刚随所拟皆碎。即是对治悉檀。法身即第一义也。一段众生闻三德名。即获四利矣。举初举后中间例然。次明妙不妙。论云。三悉檀是世谛。心所行处可破可坏。第一义悉檀。是心不行处。诸佛圣人心所得法。不可破坏。即是真谛。若然者。比四悉檀为二谛所摄。更有中道复云何摄。若不摄中但是藏通之意。此悉檀为粗。今言俗有真无。是隔异法。便是三悉檀心所行处。可破可坏。中道第一义非有非无。有无不二则无隔异。无异即真谛。前三悉檀所通止至化城。化城非实故可破可坏。可坏为粗。今中道无异。又通至宝所。无能过无能灭。故不可坏称之为妙。若余经说中道第一义悉檀。与此经不殊。但余经带阿罗汉所得。为第一义悉檀。故不称妙。此经正直舍方便。但有圆实四悉檀。是故为妙。若不决三悉檀入第一义。是复为粗。若决一一悉檀。皆有第一义者。是则为妙。五品弟子假名四悉檀。六根净相似四悉檀。初住至等觉分真四悉檀。妙觉究竟四悉檀。是故称妙。此五番明妙。从因至果以辨自行妙。半如意珠竟。


　　妙法莲华经玄义卷第六上

　　　　天台智者大师说
　　○第六明感应妙者。上来四妙名为圆因。三法秘藏名为圆果。境妙究竟显名毗卢遮那。智妙究竟满名卢舍那。行妙究竟满名释迦牟尼。三佛不一异不纵横。故名妙果。释论云。稽首智度无子佛者。果地圆极非复因位。故称无子。果智寂照有感必彰。故明感应妙也。即为六。一释感应名。二明相。三明同异。四明相对。五明粗妙。六明观心释名又三。一释名。二四悉檀帖解。三料简释名者。正法华云。无数世界广说经法。世尊所为感应如是。今故用为名。而经中机语缘语。并是感之异目。悉语众生。且从机释义则易见。缘感例可解。机有三义。一者机是微义。故易云。机者动之微。吉之先现。又阿含云。众生有善法之机。圣人来应也。众生有将生之善。此善微微将动。而得为机。若将生善为机。此结为促。今明可生之善。此语则宽。如弩有可发之机。故射者发之。发之则箭动。不发则不前。众生有可生之善。故圣应则善生。不应则不生。故言机者微也。二者古注楞伽经云。机是关义。何者。众生有善有恶。关圣慈悲。故机是关义也。三者机是宜义。如欲拔无明之苦。正宜于悲。欲与法性之乐。正宜于慈。故机是宜义也。次明应者。亦为三义。一者应是赴义。既言机有可生之理。机微将动圣人赴之。其善得生。故用赴而释应。二者应是对义。如人交关。更相主对。若一欲卖一不欲买。则不相主对。若卖买两和。则贸易交决贵贱无悔。今以众生譬买。如来譬卖。就机以论关。就应以论对。故以对释应也。三者应是应义。既言机是于宜。宜何等法应以慈悲之法。是善恶所宜。悲则宜救苦。慈则宜与乐。随以何法应其所宜。故以应释应也。二明四悉檀帖释者。机应各有三义。即四悉檀意也。若微以释机赴以释应者。是赴乐欲之心也。何但心善可生。名之为欲。如草木无心。亦称可生欲生将生。故知赴此善生。是随乐欲即世界悉檀。明机应也。若关以释机对以释应。更相对当。以悲对其苦机。以慈对其善机者。即是随对治悉檀。以明机应也。次以宜释机。以应释应者。即是为人第一义也。宜以如此等法。与其机感相宜。宜生事善。即为人悉檀。宜生理善即是第一义悉檀也。三料简者。问何意于理善称第一义悉檀耶。答理善明生理闇必灭。终不理恶灭方始理善生。故于理善称第一义悉檀也。若事善生。事恶未必去。事恶去事善未必生。事是隔别对治悉檀。正是药病相对。故不于中开第一义悉檀。其意在此。问众生机圣人应。为一为异。若一则非机应。若异何相交关而论机应。答不一不异。理论则同如是故不异。事论有机应是故不一。譬如父子天性相关。骨肉遗体异则不可。若同者。父即子。子即父。同又不可。秖不一不异而论父子也。众生理性与佛不殊。是故不异。而众生隐如来显。是故不一。不一不异而论机应也。又同是非事非理故不异。众生得事圣人得理。又圣人得事凡夫有理。故论异(云云)。问为用法身应。为用应身应。若应身应。应身无本何能应。若用法身应。应则非法。答至论诸法非去来今。非应非不应而能有应。亦可言法应。亦可言应应。法应则冥益。应应则显益。分别冥显有四义。如后说(云云)。第二明机应相者。约善恶明机相。约慈悲论应相。若善恶为机为单为共解者不同。或言单恶为机。引经云。我为断一切众生疮疣重病。又云。如有七子。然于病者心则偏重。如来亦尔。于诸众生非不平等。然于罪者心则偏重。又云。如来不为无为众生而住于世。又无记是无明。终属恶摄。此即单以恶为机。或单以善为机。引大经云。我观众生。不观老少中年贫富贵贱。有善心者即便慈念。此则单善为机。或云。善恶不得独为机。何者。如金刚后心即是佛。众善普会善无过此。此何得为机耶。虽云佛佛相念。此是通语而无拔无与。故知单善不得为机。单恶不得为机者。如阐提极恶不能感佛。大经云。唯有一发不能升身。即是性德理善。此是通机终不成感也。或取善恶相带为机者。从阐提起改悔心。上至等觉。皆有善恶相带。故得为机。是故约此善恶明其相也(云云)。次约慈悲以明应相者。或单以慈为应。经云。慈善根力象见师子。广说如涅槃(云云)。或单以悲为应。如请观音。或游戏地狱大悲代受苦。或合用慈悲为应。何者。良以悲心熏于智慧。能拔他苦。慈心熏于禅定能与他乐。下文云。定慧力庄严。以此度众生。论云。水银和真金。能涂诸色像。功德和法身。处处应现往。岂是水银真金单能涂色像耶。当知。慈悲合论应也。问众生善恶有三世。何世为机。圣法亦有三世。何世为应。过去已谢现在不住。未来未至。悉不得为机亦不得为应。云何论机应耶。答若就至理穷核三世。皆不可得。故无机亦无应。故经言。非谓菩提有去来今。但以世俗文字数故。说有三世。以四悉檀力随顺众生说。或用过去善为机。故言。我等宿福庆今得值世尊。又如五方便人。过去习方便者。发真则易不习则难。是故以过去善为机。或可以现在善为机。故言。即生此念时佛于空中现。或可以未来善为机。未生善法为令生故。又如无漏无习因而能感佛也。故大论云。譬如莲华在水。有已生始生未生者若不得日光翳死不疑。众生三世善。若不值佛无由得成(云云)。恶亦如是。或以过去之罪今悉忏悔。现造众恶今亦忏悔。未来之罪断相续心遮未来故名之为救。何者。过去造恶障现善不得起。为除此恶是故请佛。又现在果。苦报逼迫众生而求救护。又未来之恶与时相值。遮令不起。故通用三世恶为机。应亦如是。或用过去慈悲为应。故云。我本立誓愿欲令得此法。或用现在慈悲为应者。一切天人修罗。皆应至此为听法故。未度令度也。又用未来为应者。即是寿量中未来世益物也。亦如安乐行品中云。我得三菩提时引之令得住是法中。若通论三世善恶皆为机。别论但取未来善恶。为正机也。何者。过去已谢现在已定。秖为拔未来恶生未来善耳。问若未来为正机者。四正勤意云何。答此已属通意。今更别答者。秖为过去恶遮未来善。故勤断过去恶。秖为过去善不增长。增长者即是未来善也。是故四正勤中。言虽过去意实未来(云云)。问未来未有。佛云何照。答如来智鉴能如是知。非下地所知仰信而已。何可分别。问为是众生自能感。由佛故感。如来自能应。由众生故应。答此应作四句。自他共无因。破是性义悉不可无此四句。故则无性无性故。但以世间名字。四悉檀中而论感应能所等而能应属佛。所应属众生。能感属众生所感属佛。若更翻叠作诸语言。世谛名字则乱不可分别。虽作如此名字。是字不住。是字无所有故。如梦如幻(云云)。问既善恶俱为机者。谁无善恶。此皆应得益耶。答如世病者。延医而有差不差。机亦如是。有熟不熟则应有远有近。三明机感不同者。即为三意。一就四句论不同。二就三十六句论不同。三就十法界论不同。但众生根性百千。诸佛巧应无量。随其种种得度不同故。文云。名色各异种类若干。如上中下根茎叶等。随其种性各得生长。即是机应不同意也。今略言为四。一者冥机冥应。二者冥机显应。三者显机显应。四者显机冥应。其相云何。若过去善修三业现在未运身口。藉往善力名此为冥机也。虽不现见灵应而密为法身所益。不见不闻而觉而知。是名为冥益也。二冥机显益者。过去殖善而冥机已成。便得值佛闻法。现前获利是为显益。如佛初出世。最初得度之人。现在何尝修行。诸佛照其宿机自往度之。即其义也。三显机显应者。现在身口精勤不懈。而能感降。如须达长跪佛往祇洹。月盖曲躬圣居门阃。如即行人道场礼忏能感灵瑞。即是显机显应也。四者显机冥应者。如人虽一世勤苦。现善浓积而不显感。冥有其利。此是显机冥益。若解四意。一切低头举手福不虚弃。终日无感终日无悔。若见喜杀寿长好施贫乏。不生邪见。若不解此者。谓其徒功丧计忧悔失理。释论云。今我疾苦皆由过去。今生修福报在将来。正念无僻。得此四意也。二就三十六句论机应不同者。前冥显互论略举四句。若具足辨者。用四机为根本。所谓冥机显机亦冥亦显机。非冥非显机。冥是过去显是现在。冥显是过现。非冥非显是未来。如佛为阐提说法(云云)。于一句中复为四句。所谓冥机冥应冥机显应。冥机亦冥亦显应。冥机非冥非显应。余三机亦如是。四四即成十六句。机既召应。应亦有十六句。一机而感四应。一应而赴四机。机应各为十六。合成三十二句。就前根本四句。便是三十六句机应也。三就十法界论机应不同者。秖约一人身业机具三十六。约三业即有一百八机。约三世三业。则有三百二十四。一界既尔。十法界即有三千二百四十机应不同。就自行既尔。化他亦然。合则六千四百八十机应。此就历别十法界。如此若就十法界交互则增九倍。都六万四千八百机应也。四明机应相对者。即有四意。一明诸有苦乐。与三昧慈悲相对。二者机关等相对。三者三十六句相对。四者别圆相对。诸三昧相对者。诸机乃多不出二十五有。诸应乃多不出二十五三昧。地狱有有善恶之机关无垢三昧慈悲之应。论其恶者。即有黑业恶见思恶尘沙恶无明恶。论善则有白业善即空善即假善即中善是名地狱机也。无垢三昧慈悲为应者。初修无垢三昧。观地狱界。因缘观慈悲。即空观慈悲。即假观慈悲。即中观慈悲。以因缘观时。悲拔地狱黑业苦。以因缘观时。慈与白业乐。以即空观时悲拔见思苦。以即空观时。慈与无漏乐。以即假观时。悲拔尘沙苦。以即假观时。慈与道种智乐。以即中观时。悲拔无明苦。以即中观时。慈与法性乐。是为地狱有善恶之机。以关无垢三昧。慈悲之应拔苦与乐。相对义也。二者机关相对者。地狱界中黑业之恶。有微义有关义有宜义。如此三机。即关无垢三昧时。慈悲有赴义有对义有应义。地狱白业。亦有六义相对。即空见思尘沙无明等。善恶皆具六义相对(云云)。三者三十六句。相对者地狱黑白业。具有冥机冥应。冥机显应。显机显应。显机冥应即关无垢三昧慈悲。冥显四应赴于地狱。见思即空。尘沙种智无明中道等。皆具四机四应相对(云云)。又地狱有冥显三十六机。即对无垢三昧三十六应(云云)。四者别圆相对者。若地狱有历别之机。三昧应即历别。若有圆普之机。三昧应亦圆普。若历别机起三昧别应。一有业谢。余有业未必谢。三恶思尽。余有思未必尽。地狱道种智明。余有未必明。地狱佛性了了。余有未必了了。若作圆机圆应者。地狱自在业未究竟。余有亦未究竟。一有见思未尽。余有亦未尽。一有道种未明。余有亦未明。一有佛性未了了。余有亦未了了。一有了了。余有亦了了。乃至一有业自在。余有业亦自在。分别地狱机应相对如上说。余二十四有机应相对。例亦如是。问颇有善机恶应。恶机善应。偏机圆应。圆机偏应不。答无方适时亦有此义。净名云。或时现风火照令知无常。即恶应于善也。妙庄严信受邪恶。三菩萨应为妻子。即善应于恶。圆机偏应者。一切智愿犹在不失。不失即圆机。教声闻法即偏应也。偏机圆应者。先引三车后与一大。领解云。无上宝聚不求自得。即其义也。拔乐与苦例此可知(云云)。第五明粗妙者。即为三意。一明机之粗妙。二明应之粗妙。三明开粗显妙。一机粗妙者。如乐间地狱。此乐因微善故。立世毗昙云。人养六畜饮饴温清者。在热地狱得冷间。寒地狱得温间。若从此义。乐间得论十法界机。阿鼻无乐间则无事善。云何具十。然阿鼻有性善不断故。又近世虽无事善远劫或有。恶强善弱冥伏未发。若遇因缘发亦何定。是故阿鼻得具十机。即判粗妙。九界机为粗。佛界机为妙。粗机召方便应。此机有熟未熟方便应有浅有深。机熟者被应。未熟者未应。应浅深者。如从无间得之于间。出地狱至畜生。出畜生至鬼出三恶至人天。出人天至二乘等。悉是机之生熟应之浅深。悉属粗机摄。妙机召究竟妙应。妙机亦有生熟。妙应亦有浅深。如慈童女在于地狱。代人受罪即得生天。此乃妙机浅熟近在乎天耳。其余例可知。二明应有粗妙者。圣人慈悲誓愿。愿持于行如物有胶。任运与机相著。故慈善根力手出师子。若无誓愿。虽观苦乐不能拔与。以慈力故随机粗妙。先熟先应后熟后应。三藏通教等圣。亦得有应。但是作意神通。譬如图写经纪乃成核论无本。何者。灰身灭智无常住本。约何起应若别接通。别惑未断亦不得应。纵令赴物皆名粗应也。若别圆两教。初心伏惑未能有应。初地初住三观现前。证二十五三昧。法身清净。无染如虚空湛然应一切。无思无念随机即对。如一月不降百水不升。而随河短长任器规矩。无前无后一时普现。此是不思议妙应也。又如明镜表里清澈。一像千像无所简择。不须功力任运像似。是名妙应。此是相待论感应妙也。三开粗显妙者。若九界机粗。一界机妙。未得法身应粗。得法身应妙者。诸大乘经华严等。明粗妙相隔二乘不闻不解如哑如聋无量义经明粗妙。从一理出生无量粗妙。机应一理为妙。生出无量为粗。此则从妙出粗隔而未合。今经无量还为一。此则开权显实。秖粗是妙。何者。本显一理作诸方便。方便即是真实。故云凡有所作唯为一事。未曾暂废。譬如三草二木。秖是一地所生。即是同源机一。一雨所润即是同受应一。愚者未解。谓草木四微永非是地。智者了达四微生秖是地变。四微灭秖是地还。岂有草木而非于地耶。此即开权而显实。决了声闻法是诸经之王。九法界机皆佛界机。四圣之应。无非妙应也。第六明观心(云云)。
　　○第七明神通妙者。此为四意。一明次第。二名数。三同异。四粗妙。来意者。前论机应。止是辨其可生可赴之相。若正论化用益他。即是三轮不思议化。谓身轮口轮他心轮。普门品但有二文。而兼得三意。游于娑婆世界。即是身轮而为说法即是口轮。如见莲华大知池水深。若见说法大则知智慧大。故两轮兼示他心轮也。又化他多示两轮。示心轮少。从多但二故无心轮。经言。其见闻者。悉皆得度也。示身轮者。即是示药树王身如意珠王身。示口轮者。即是示毒鼓天鼓。此是慈悲熏于身口。则有二身示现二鼓宣扬。若示心轮。即是示随自意随他意等也。亦是同于病行婴儿行。上辨机感相关。而妙理难显。应须神通发动现于瑞相。密表乎理。世人以蜘蛛挂则喜事来。[鴰-口+(幻-ㄠ)]鹊鸣则行人至。小尚有征大焉无瑞以近表远亦应如是。二名数者。诸经所出名数不同今且依六种。谓天眼天耳他心宿命如意身通无漏等也。此六皆称神通者。如璎珞云。神名天心通名慧性。天心者天然之心也。慧性者通达无碍也。毗昙亦云障通无知若去。即发慧性也。当知。天然慧性与六法相应。即能转变自在。故名神通。地持力品云。神谓难测知。通谓无壅碍。此解与璎珞同。天心即是难测知义。慧性即是无壅碍义。然此六法修无前后。证无次第。用亦任时。故众经列次不同也。释论云。幻术事是虚诳法。法于草木诳惑人眼。物实不变。神通不尔。实得变法。使物实变。如地有成水之理。水有成地之义。若金银得火则融。水遇寒则结。火寒是融结法。结则实结融则实融。若得天然慧性。则实能如此。变用自在。所变水火令他实得受用。而非其果报。但是神通一时所作耳。三明神通不同者。鬼道报得通。人能服药亦得通。外道因根本禅亦发通。诸天报得通。二乘依背舍胜处一切处。修十四变化发得神通。六度菩萨因禅得五通。坐道场时能得六通。通教菩萨因禅得五通。依体法慧得无漏通。别教地前依禅发五通。登地发正无漏通。任运常照。不以二相见诸佛土。圆教通者。依今经及普贤观。以鼻舌两根。以为六数。菩萨处胎经同。他心宿命入意根摄。然经文明鼻通。最委悉。取其互用无壅舌根取四辩无碍。能以一妙音遍满三千界。而不取知味。知味是报法。经云。诸根通利智慧明了也。六根皆智慧即互用意也。今云。六根之通不因事禅而发。此乃中道之真。真自有通。任运成就不须作意。故名无记化化禅。不别作意故名无记。任运常明如阿修罗琴。化复能化故言化化。中道真通任运如此。与余通异。论其修习皆缘实相常住之理。文云。得是常眼根清净。既言是常即本性清净常性无垢染。毗昙婆沙云。六入殊胜本自尔故。鸯掘云。所谓彼眼根。于诸如来常具足无减修。了了分明见。乃至耳鼻舌身意。皆于诸如来常具足无减修。了了分明闻知等也。彼者于佛为自。于众生为彼。众生谓为无常。于如来是常也。减修者。依禅而修名为减修。依实相修名无减修。不见佛性名不了了见。若见佛性名了了见。又见实相理名了了。识法界事名分明也。见有二种。一相似见。二分真见。相似者如六根清净中辨论其真见。如华严所明。佛眼耳鼻舌身意也。此经中亦明真身通相。所谓普现色身。示一切众生所喜见身。即是外身通也。现身如琉璃。十方诸佛悉于身中现。即是内现身通也。眼耳鼻舌等内外示现。亦例如此。是则圆教神通异于前辨(云云)。问若以六根为六通者。云何功德有增减。答大论四十云。鼻舌身同称觉眼称见耳称闻意称知。三识所知为一。三识所知为别。而三识助道法多。故别说。三识不尔故合说。又三识但知世间事。故合说。三识亦知世间亦知出世间故别说。又三识但无记法。三识或缘善恶无记等。又三识能生三业因缘。故别说也。若例此义三根种种义强。故有千二百功德。三根力弱故但八百功德者。盖一途别说。非经圆意。正法华功德正等等千。今经显六根互用。将三根足二百向三根而互用耳。自在无碍。能等如正法华说。能缩如身眼鼻之八百。能盈如耳舌意千二百。经云。若能持是经功德则无量。如虚空无边。其福不可限。互用之意彰矣。四明粗妙者。若言神通度物。非但变己身同其正报。亦变己国土同其依报。如缨珞云。起一切国土应。起一切众生应也。若应同正报者。即是示为十法界像也。若应同依报者。即是同十界所依处也。若应同四恶趣者。用观恶业慈悲熏无记化化禅。应作地狱等形质。黑发缠身猴猿鹿马。大鹫鵽鸟修罗等像。各各皆见同其事业。若应人天身者。是用观善业中慈悲熏无记化化禅。作善道身。如后身菩萨。正慧托胎堕地七步。盥洗手足杨枝自净。纳妃生子厌世出家。乃至天像亦复如是。各各皆见同其事业。若应作三藏二乘者。是用析空慈悲熏无记化化禅。起老比丘像。共僧布萨律仪规矩。各各皆见同其事业。若应通教者。是用即空慈悲熏无记化化禅。作体法应。观无生习应苦空等。悉不可得。各各皆见同其事业。若应别教者。是用即假即中慈悲熏无记化化禅。起渐顿应。示修恒沙佛法。各各皆见同其事业。若应圆教者。是用即中慈悲熏无记化化禅。起圆顿应。示修一中无量无量中一。皆各各见同其事业。如是应同正报。不可称计。可以意知不可以言尽(云云)。若得此意。往望渐顿五味教中。用神通者。乳教所用神力若多若少。但表两意。一粗一妙。三藏用神力若多若少。但为一粗。方等用神力若多若少。三粗一妙。般若用神力若多若少。二粗一妙。此经神力若多若少。唯为一妙。所以序品中瑞相有十。咸皆表妙也。地皆严净表理妙。放眉间光表智妙。入于三昧表行妙。天雨四华表位妙。栴檀香风表乘妙。四众咸有疑表机。见万八千土表应。此二明感应妙也。地六种动表神通妙。天鼓自鸣及而为说法。表说法妙。天龙大众欢喜。表眷属妙。又见佛子修种种行表利益妙。此用神变若少若多。俱表妙也。文云。今佛入于三昧。是不可思议现希有事。现希有事是妙神通也。若应同依报者有两意。若国土苦乐由于众生。非佛所作。佛但应同而已。若作折伏摄受者。佛鉴机缘或作苦国。或作乐国。苦乐由佛不关众生。今且释初意。大论云。有国土纯声闻僧。或国土纯菩萨僧。或菩萨声闻共为僧。或净或秽。何故差别。皆由乘戒缓急。若戒缓乘亦急亦缓者。即是秽土以声闻菩萨共为僧。以戒缓故五浊土秽。乘亦缓故是开三乘。乘亦急故是显一乘。娑婆是也。戒急乘亦缓亦急者净土也。戒急故土无五浊。乘亦缓故开三乘。亦急故显一安养是也。乘缓戒急者。即是净土纯声闻为僧。此可知也。戒缓乘急即是秽国。纯菩萨为僧此亦可知。净秽差别。悉由众生高下苦乐。不关佛也。若作伏摄义者。国由于佛不关众生。佛以观恶慈悲与无记化化禅合。起于秽国。折伏摄受四趣众生也。以善业慈悲与无记化化禅合。折伏摄受两趣众生也。佛以折空六度等慈悲与无记化化禅合。或起于秽国或起净国。折伏摄受声闻菩萨两界众生也。佛以体空慈悲与无记化化禅合。或起净国或起秽国。折伏摄受通教声闻菩萨两界众生也。佛以历别慈悲与无记化化禅合。或起秽国净国。折伏摄受别界菩萨众生也。佛以即中慈悲与无记化化禅合。或起净国或起秽国。折伏摄受圆界菩萨众生也。如是种种为国不同。皆由如来神力转变。今将此依正转变待三教。作意神通悉名为粗。譬如图画。尽思竭力终不似真。名之为粗。若明镜写容任运相似。名之为妙。方便神通譬如粗画。中道任运即对即应。譬于净镜。故为妙也。就无记化化禅。所作神变自论粗妙。若为九界众生用方便神力作净作秽若广若狭。悉名为粗。若为佛法界众生。用真实神力作净作秽若广若狭。悉名为妙。如经放眉间光照万八千土。及三变土田。比余经神力何足为多。但为开发大事。故言妙也。又约五味论粗妙者。乳教一粗一妙。酪教一粗。生苏三粗一妙。熟苏二粗一妙。法华一妙。又诸经妙同粗异。粗有二种。一难转粗。二易转粗。易转者。于诸经中已得为妙。难转者。今于法华无复两粗。但有一妙。唯一大佛事因缘。曾无他事。假同九界神通。众生自谓他事。于佛常是佛事。客作自谓贱人。长者审知是子。此即相待神通妙也。又诸经诸粗神通隔妙神通者。今经皆开权显实。同妙神通。是名绝待明妙神通。此略记不周悉也。
　　○第八说法妙者。诸法不可示言辞相寂灭。有因缘故亦可说示前药珠二身。先以定动。今毒天二鼓后以慧拔。演说一乘无三差别。皆悉到于一切智地。其所说法皆实不虚。是故次说法妙。即为六意。一释法名。二分大小。三对缘同异。四判所诠。五明粗妙。六明观心。释法名者。三世佛法虽多无量。十二部经收罄无不尽。先出达摩郁多罗有七种分别。体一。相二。制名三。定名四。差别五。相摄六。料简七。体一者。经以名味章句为体。经无不然故体一也。相二者。长行直说有作偈赞颂两种相别。何者。以人情喜乐不同。有好质言有好美语故。相别有二也。制名三者。修多罗祇夜伽陀三部。就字句为名。不就所表。授记等八部不就所表。又不就字句从事立称。方广一部名从所表。何者。修多罗等三部。直说法相可即名以显所表。如苦集灭道依名即显所表。故就名以为名也。授记等经所表之法。不可但以言说要寄事方乃得显。如授记经从事为名。止明行因得果道理。理托事彰。事以言辨。如法华中与声闻授记。彰一切皆当得成佛。寄授记以彰所显故名授记经。无问自说经者。圣人说法皆待请问。然亦为众生作不请之师。故无问自说。又佛法难知人无能问。若不自说众则不知为说不说。又复不知为说何法。故无问自说。乃所以彰所说甚深唯证。是以寄无问自说。以彰所显也。因缘经者。欲明戒法必因犯彰过。过相彰现方得立制。此亦托因缘以明所显也。譬喻经者。法相微隐。要假近以喻远。故以言借况寄况以彰理也。本事本生经者。本事说他事。本生说自生。因现事以说往事。托本生以彰所表。名本事经。托本生以彰所行。名本生经也。未曾有经者。说希奇事。由来未有者未曾有也。示法有大力有大利益。托未曾有事以彰所表也。论义经者。诸部中言义隐覆。往复分别得明所显。寄论义以明理也。故授记等八经从事立称。方广一部从所表为名者。方广之理。虽以名说而妙出名言。虽寄事以彰。然不可如事而取。故不就名不就事。就所表以为名也。定名有四。修多罗名线经。经体是名字。而名从况喻祇夜偈陀当体为名。授记无问自说论义等三经。体事合目。自余从事也。差别者。修多罗有九种。经云。从如是至奉行一切名修多罗。是则修多罗名通而体总。皆名为经。故名通。就文字经体分为十二部。故体总也。第二就总修多罗中。随事分出十一部。即对十一部余直说法相者。是别相修多罗。三者论义经。解释十一部经。是则十一部为经本。当知。论所解释前十一部。皆是修多罗。又杂心中修多罗品。亦对论以经为修多罗。又如婆修槃驮解提婆百论。论为经本。亦名论为修多罗。又经云。除修多罗。余四句偈以为偈经。即对四句偈经余长行说者。是修多罗。又云。祇夜名偈颂修多罗。即对祇夜颂偈。所颂即是修多罗也。又如分别三藏。以敷置理教为修多罗。对别毗尼阿毗昙也。又如经说。从佛出十二部经。从十二部经出修多罗。对十二别教以通教为修多罗。是九中初二偈亦是也。偈陀者有四种。如言法华有阿閦婆等偈。涅槃二万五千偈。是则偈经。复是通总。若四句为偈。一字一句得名为经。非一字一句皆名为偈。但以圣言巧妙章句成就数句为偈。故通得名偈。二除修多罗余四句为偈。三偈中重颂者名祇夜。当知。不重颂偈名为偈经。四如修多罗通总。随事克分别为异部。以直说为修多罗。当知。偈中亦随事克分。若授记因缘等。别为异部。以不随事。直尔偈说名为偈经。祇夜者名为重颂。颂有三种。一颂意。二颂事。三颂言。颂意者。颂圣意所念法相及事。若颂心所念法相。则名偈陀经。若颂心所念授记等事。则随事别为异经颂事谓授记等事。亦随所颂事别为异经。颂言者。若颂随事之言随事别为异经。若颂直说修多罗者。名为重颂祇夜经也。授记者果为心期名记。圣言说与名授。授记有二种若与诸菩萨授佛记莂。是大乘中授记。若记近因近果。是小乘中记也。无问自说有二种。一理深意远人无能问。二非不可问。但听者宜闻。佛为不请之师。不请之师不待问自说也。方广有二种。一语广。二理广。相摄者。就修多罗中出十一部。若偈与直说相对言之。修多罗中得出九部。但无二偈。偈陀中得出十部。但无直说修多罗也。祇夜中得出九部。无修多罗亦无偈经也。料简有无(云云)。释法名者。上起教中已说。今标名互有不同。翻译多异。今依大智论。标名者。一修多罗。此云法本。亦云契经。亦线经。二祇夜此云重颂。以偈颂修多罗也。三和伽罗那。此云授记。四伽陀此云不重颂。亦略言偈耳。四句为颂。如此间诗颂也。五优陀那。此云无问自说。六尼陀那。此云因缘。七阿波陀那。此云譬喻。八伊帝目多伽。此云如是语。亦云本事。九阇陀伽。此云本生。十毗佛略。此云方广。十一阿浮陀达摩。此云未曾有。十二优波提舍。此云论议。部者部别各有类从也。经者。外国云修多罗。此云线经。线能贯穿经能经纬。言能持法如线如经然。阿毗昙杂心中说修多罗五义者。乃是彼论师解义非翻名也。世俗亦对纬名经。而训经为常。如物经亘始终。始终时别而物无改异。不改异故名之为常。修多罗者。诸经中直说者。谓四阿含及二百五十戒。出三藏外。诸摩诃衍经直说者。皆名修多罗也。祇夜者。诸经中偈。四五七九言句少多不定。重颂上者皆名祇夜也。和伽罗那者。说三乘六趣九道劫数。当得作佛。若后尔所岁。当得声闻支佛。后尔所岁当受六趣报。皆名授记。夫授记法面门放五色光。从上二牙出照三恶道。下二牙出照人天。光中演说无常无我安隐涅槃。遇光闻法者。三途中身心安乐。人中癃残者差。六欲天厌患欲乐。色天厌禅乐。光照十方遍作佛事。还绕七匝从佛足下入。是记地狱道。[跳-兆+專]入髀入脐入胸入口入肩间入顶入者。是记佛道。论不见记修罗光。当是开鬼道出修罗。从容在于髀脐之间耳。伽陀者。一切四言五言七九等偈。不重颂者。皆名伽陀也。优陀那者。有法佛必应说。而无有问者。佛略开问端。如佛在舍婆提毗舍佉堂上。阴地经行自说优陀那。所谓无我无我所。是事善哉。是名优陀那。又如般若中。诸天子赞须菩提所说。善哉善哉。希有世尊。难有世尊。是名优陀那。乃至佛灭后诸弟子。抄集要偈。诸无常偈作无常品。乃至婆罗门品。皆名优陀那也。尼陀那者。说诸佛本起因缘。佛何因缘说此事。修多罗中有人问。故为说是事。毗尼中有人。犯是事故结是戒。一切佛语缘起事。皆名尼陀那。阿波陀那者。与世间相似柔软浅语。如中阿含长譬喻。长阿含大譬喻。亿耳二十亿耳譬喻等。无量譬喻皆名阿波陀那。伊帝目多伽有二种。一者结句。言我先许说者。今已说竟。二者更有经名一目多伽。有人言因多伽目多伽。名出三藏及摩诃衍。何等是。如净饭王强逼千释令出家。佛选堪得道者五百人将往舍婆提。令离亲属。身子目连教化。初中后夜专精不睡。以夜为长后得道还本国。从迦毗罗婆林五十里。入城乞食。觉道路为长。时有师子来礼佛足。为三因缘说偈(云云)。说此三事本因缘。故名一目多伽也。阇陀伽者。说菩萨本曾为师子。受猕猴寄。攫胁肉贸猴子。于病世作赤目鱼。施诸病者。或作飞鸟救于泫溺。如是等无量本生多有所济。皆名阇陀伽也。毗佛略者。所谓摩诃衍般若经。六波罗蜜经华首法华佛本起因缘云法云大云。如是等无量诸经。为得阿耨三菩提故。说此毗佛略也。阿浮陀达摩者如佛现种种神力。众生怪未曾有。放光动地种种异相。皆名阿浮陀达摩也优波提舍者。答诸问者。释其所以广说诸义。如是等问答解义。皆名优波提舍也。佛自说论义经。迦栴延所解。乃至像法凡夫人如法说者。亦名优波提舍经也。二明分法大小者。此经指九部为入大之本。则九部是小三部是大。盖别语耳。通而为言。小亦有记莂六道因果。又阿含中。亦授弥勒当作佛记。岂非授记经。亦有自唱善哉无问而说。声闻经中。以法空为大空。故成论中云。正欲明三藏中实义。实义者空。是阿毗昙所不申。而成论申于空。空即广经。当知。小乘通具十二部也。故涅槃云。先虽得闻十二部经。但闻名字不闻其义。今因涅槃得闻其义。又云。先虽得闻十二部经。我意犹谓故不如是大涅槃经。大品亦云。魔作比丘为菩萨说声闻十二部经。有经言。大小乘各具十二部。若信六部通大小乘。不信六部互不相通。按此者。即是大小俱有十二部也。但是小乘中说。非大乘之义。故别让三存九。何者。小乘灰断无如意珠身。故无广经。假令以法空为广说之文。小乘根钝说必假缘。无天鼓任鸣。少无问自说。虽有授记记作佛少。又涅槃第七云。九部中不明佛性。是人无罪。例此而言。十二部中不明佛性。是人有罪。有人言。大乘九部除因缘譬喻论义。大乘人根利不假此三。斯亦别论通语大乘。何得无此三经耶。有经言。小乘但让广经一部。有十一部。无方广者。大乘说如来是常。一切众生皆有佛性。正理为方包富为广。又理融无二亦名为等。声闻中所无但十一部耳。若言小乘定有九。不应复有十一部。既取十一亦通有十二。为缘别说。或让三或让一。以判大小乘(云云)。

　　妙法莲华经玄义卷第六上(终)


　　妙法莲华经玄义卷第六下

　　　　天台智者大师说
　　三明对缘有异者。缘即是十因缘法所成众生。而此众生皆有十界根性熟者先感。佛知成熟未成熟者。应不失时。若众生解脱缘未熟不可全弃。对此机缘。止作人天乘说。不作修多罗等名。故天竺外典无十二部名。亦无其意。此间儒道亦无斯名。意义皆阙。若法身为王示十善道。亦不滥用此名。故地持中。说种性菩萨能自熟。又能熟他有二乘种性。及佛种性者。随法熟之。无种性者。以善趣熟。善趣熟者即是其义。种性熟者如下说。若深观行者妙得其意。以邪相入正相。用无碍辩。约邪经外典。作十二部义。胡为不得而非正对缘说也。次约十因缘所成众生有小乘根性。对此机说通则十二。别则或九或十一(云云)。若对十因缘所成众生有菩萨机者。不作别说。但明十二部经。今总论如来对四缘说十二部法。有两种四教不同。一者就隐显共论四教。隐即秘密教。显即顿渐不定教。秘密既隐非世流布。此置而不论。若对四法界众生。通说十二部。别说或九部或十一部。名渐法说也。若对两法界众生。通说十二部。此说顿法也。或对四法界。或对两法界。或作别说或但通说。此说不定法也。二者直就显露渐教中。更明四教者。即是三藏通别圆也。三藏教直对三法界别说或九或十一。通教对四法界。通说十二部法也。别教对两法界通说十二部法。圆教对一法界。通说十二部法。前以无记化化禅。与诸慈悲合。示现身轮。或为国师道士儒林之宗父母兄弟。乃至猴猿鹿马。同事利益不可称说。今口轮说者。例如前用诸慈悲。熏无记化化禅种种不同。百千万法不可说。不可说故龙宫象负。渧海研山。八万四千法藏不可穷尽。虽复无崖。以十二部往收罄无不尽也。四明所诠者。若委论其意。出四教义中今略引诠意若说人天乘。诠界内思议之俗。永不诠真。若为渐教人别说九部十一部。乃至通十二部者。初正诠思议之俗谛。傍诠思议之真谛。中正诠思议之真谛。傍诠思议之俗谛。后正诠不思议之真谛。傍诠不思议之俗谛也。乃至双诠不思议之真俗(云云)。若说顿十二部者。正诠不思议之真。傍诠不思议之俗。若说不定者。此则不可定判其诠。若约渐中四教明诠者。三藏正诠思议真。傍诠思议俗。若为三藏菩萨者。正诠思议俗。傍诠思议真。若通教二乘正诠思议真。傍诠思议俗。若为通教初心菩萨同二乘。若为后心菩萨正诠于俗。傍诠于真。若为别教初心。正诠界内之真俗。傍诠界外之真俗。若为中心正诠界外之真俗。傍诠界内之真俗。若为后心双诠界内外之真俗。若为圆教初中后心。圆诠界外不思议之真俗(云云)。五明粗妙者。即为五。一约理。二约言。三约所诠。四约众经。五正约此经。一就理妙者。一切诸法无非中道。无离文字而说解脱。文字性离即是解脱。一切所说即理而妙。譬如龙雨雨而处处不同。或水或火或刀杖理亦如是。理具情乖顺耳。乖故为粗理顺为妙。二约言辞者。如佛得道夜至泥洹夕。常说般若。常说中道。而一音演法随类异解。一音巧说是则为妙。异类殊解自有粗妙。三就所诠者。若对六道众生说人天乘者。此诠有为。能诠所诠俱粗。若对钝根三藏五门。诠于生灭四谛理。此则能诠所诠俱粗。若通教体法五门。比于三藏析门。体门能诠虽巧。而所诠犹是真谛。所诠亦粗。若别教五门能诠为粗。所诠中道为妙。若圆教五门能诠所诠。俱皆是妙也。四就众经者。华严诠别诠圆。三藏诠偏。方等四种诠。般若三种诠。法华唯一诠。又诸经诠妙与法华不异。而带粗诠粗诠不得合妙。是故为粗。法华不尔。佛平等说如一味雨。正直舍方便但说无上道纯是一诠。又云。昔毁呰声闻。而佛实以大乘教化。又云。汝等所行是菩萨道。此则融粗令妙。如此两意异于众经。是故言妙。譬如良医能变毒为药。二乘根败不能反复。名之为毒。今经得记即是变毒为药。故论云余经非秘密。法华为秘密也。复有本地圆说诸经所无。在后当广明(云云)。五正就此经。明妙十二部者。如修多罗名直说。今经直说中道佛之智慧。不说六道二乘菩萨等法。唯说佛法。故直说为妙祇夜妙者。重颂长行中道之说耳。故知。祇夜亦妙。伽陀者。如龙女献珠喜见说偈孤然特起。此偈明于刹那顷便成正觉。称叹于佛成菩提事。喜见孤起叹佛容颜甚奇妙。故知。孤起伽陀妙也。本事妙者。即是二万佛所教无上道。不教余事。即是本事妙也。本生妙者。明十六王子生身生为王子。法身生为佛子。即是本生妙也。因缘者。结缘覆讲大乘。系珠不论小乘人天等缘。是名因缘妙也。未曾有妙者。天华地动二眉间光。三变土田等。是不可思议未曾有事妙也譬喻妙者。经题以法譬为名。譬于开三显一。何曾譬于余事。即譬喻妙也。优波提舍妙者。身子问佛。佛答诸佛智慧门。龙女智积问答论法华事。智积云。我见释迦经无量劫。方成菩提。不信此女须臾成佛。此执别疑圆。龙女云佛自证知。以圆珠献佛。此以圆答别。此即提舍妙也。无问妙者。如文云。无问而自说。称叹所行道。从三昧安详而起。告舍利弗说佛智慧。又宿世因缘吾今当说。即是无问妙也。授记妙者。授三根佛记。皆安住实智中。为天人所敬。即授记妙也。方广妙者。其车高广智慧深远等。即是方广妙也。当知。此经从初直说。乃至优波提舍十二意足。而皆是妙。此即待粗明说法妙也。开粗显妙者。昔十二十一九部不说实者。今无别实异昔不实。昔但言广不明理广。今开言广即理广也。开昔之异显今之同。即是绝待明说法妙也。第六欠观心(云云)。
　　○第九眷属妙者。就此为五。一明来意。二明眷属。三明粗妙。四明法门五辨观心。所言次第者。若无说而已。说必被缘。缘即受道人也。已受道故即成眷属。譬如父母遗体揽此成身得为天性。天性亲爱故名眷。更相臣顺故名属。行者亦尔。受戒之时。说此戒法授于前人。前人听闻即得发戒。师弟所由生也。禅亦如是。授安心法如教修行。即得发定。是为我师我是弟子。慧亦如是。说诸法门转入人心由法成亲。亲故则信。信故则顺。是名眷属也。他土余根皆利。随所用尘起之。令他得益。此土耳根利故偏用声尘。故二万佛时教无上道。十六王子覆讲法华。从是已来恒为眷属。世世与师俱生。或人天眷属。或三乘眷属。或一乘眷属。故身子云。今日乃知真是佛子。昔教五人得真无漏名佛子。菩萨不发真名为外人。于法华发大乘解。自称昔日非真佛子。今说一实之道。从闻悟解法身得生。从佛口生。是闻慧中法身生。从法化生是思慧中法身生。得佛法分。是修慧中法身生。二慧成就是真佛子。定于天性得成眷属。故次说法之后。而明眷属妙也。二明眷属者。又为五种。一明理性眷属。二明业生眷属。三明愿生眷属。四明神通生眷属。五明应生眷属。一理性眷属者。众生如佛如一如无二如理性相关。任运是子。故云我亦如是。众圣中尊世间之父。一切众生皆是吾子。此是理性。不关结缘不结缘。皆是佛子也。二业生眷属者。但众生理论皆子。而饮他毒药。有失心者不失心者。不失心者拜跪问讯。求索救护。与药即服。故于大通覆讲说妙法华。得结大乘父子。其失心者。虽与良药而不肯服。流浪生死逃逝他国。即起方便。或作三藏结缘。说生灭之法。或作通教结缘。说无生之法。或作别教结缘。说不生生恒沙佛法。或作圆教结缘。说不生不生一实相法。若信若谤因倒因起。如喜根虽谤后要得度。结缘已后。以二十五三昧。为二十五有说三谛法。而成熟之。或于中间得度。或于今未度。虽复得度未度皆是眷属。今三藏佛。于分段国出家成道。往日三藏之缘。或得度或未得度。得度之者灰身灭智。不复论生缘。未度者来牵分段。昔殷重信顺今为亲识受道。昔泛泛信顺。今为疏外受道。昔时拒谤今为怨家受道。甘露初降先得服尝。早断分段得出生死。如大象捍群俱证解脱。如五佛子之流。虽是异姓。则是法亲内眷属也。若不得道。虽是宗族名外眷属。佛于其人则无利益。若入灭度不复更生。此人缘尽传付后佛也。三愿眷属者。先世结缘虽未断苦。愿生内眷属中。或怨家等。因之受道。若得道者成法内眷属。不得者成法外眷属。若佛灭度此人无益。传付后佛也。四神通眷属者。若先世值佛发真见谛。生犹未尽。或在上界或在他方今佛分段作佛。或以愿力。或以通力来生下界。或为亲中怨辅佛行化。断余残惑而出三界。若残惑未尽值佛入灭亦自能断。或待后佛(云云)。三藏不说界外生。今以大乘意望之。昔值佛得度。三界生尽受变易身。缘牵分段非是业生。但是愿通。愿通云何异。约自报力名神通。约教名誓愿。神通生者本受报处。犹有报身。以身通力分形来此。若愿生者报处无身。愿力下生耳。三藏不说断结。誓愿受生死身不约此教论愿。通教则有誓扶余习而生分段。依通明愿于义为便。此等未得法身。故全无应生眷属。三藏眷属竟。往昔结无生缘者。或已得道。或未得道。佛于分段作佛未得道者当处即有业生。上界向下即有愿通两生。分别愿通如前说。横从他土来者。即有愿通。竖从方便来者亦有愿通。通教未得法身。故无应生眷属也。往昔曾结别教缘者。中间同事说法。种种教诏成熟未熟。佛今在分段作佛。未得道者当处即有业生。上界向下得有愿通。横从他方得有愿通。竖从方便来亦有愿通。竖从实报来者得有应生。无明先破已得法身之本。能起应入生死。此则异前(云云)。往昔结圆教缘者。中间调熟。或得道或未得道。今于分段作佛。先缘牵来差别不同。若未得道当处有一。上界向下有二。他方横来有二。方便来亦二。实报来有一。例如前(云云)。问法身惑除理显。何故受生。答应身受生其意有三。一为熟他。二为自熟。三为本缘。一熟他者。秖为业生善根微弱。不能自发。诸菩萨等。先虽得度愍彼迷闇。慈力起应入二十五有。而作师导引诸实行令向佛所。若得真道成内眷属。同于应生。若得似道同于愿通。不得真似令增进胜业。皆使利益无有唐捐。如华严中说佛初托胎。法身菩萨皆侍卫下生。如阴云笼月。散降余胎。为亲中怨引诸业者。当知。诸眷属非生死人。摩耶是千佛之母。净饭是千佛之父。罗睺罗千佛之子。诸声闻等悉内秘外现。示众有三毒实自净佛土。诸亲族等。皆是大权法身上地。岂有凡夫能怀那罗延菩萨耶。复次外道怨恶抗拒诽谤。当知。皆是法身所为。何者。转轮小善出世无怨。岂有无上法王怨仇满路。若于佛起恶恶道受罪。何得灼然生生相恼。龙象蹴踏非驴所堪。调达是宾伽罗菩萨。先世大善知识。阿阇世是不动菩萨。萨遮尼犍是大方便菩萨。波旬是住不思议解脱。故华严列众明诸天龙鬼神悉住不可思议法门。如是等若亲中怨好恶逆顺。皆是法身。先是法内眷属。今作应生眷属。若亲中怨好恶逆顺。未得法身。先虽结缘为犹在法外。同称愿业等眷属。诸余经典非不明此权利益众咸谓是实内实外实好实恶实逆实顺。故经云。未曾向人说如此事。今经佛自开近权显远实。开诸眷属迹权显本实。故文云。今当为汝说最实事。是名应生眷属熟他故来也。二为自成来者。法身菩萨进道无定。或从生身进道。或从法身进道。故下涌出菩萨云。我亦自欲得此真净大法。分别功德品中。明增道损生即其义也。三为本缘所牵。本从此佛初发道心。亦从此佛住不退地。佛尚自入分段。施作佛事。有缘之者何得不来。犹如百川应须朝海。缘牵应生亦复如是。若别说者。业生在分段。愿生通生在方便。应生在寂光。通论一处具有四种如实报已得法身。能起应作四种眷属。就圆结缘者。虽未断惑。自有三种眷属。就得道者即是四也。别眷属亦四可知。通藏结缘三种可知。虽无应来之应。得论感应之应就所应得名四义宛足。问下方涌出妙音东来。如大经中召请十方诸大菩萨。集娑罗林大师子吼。于四眷属此是何等。答是神通来非神通生。是应来非应生。是大誓愿相关非愿生。是因缘相召。如下方闻声妙音见光。是诸佛大事业来非业生。业生者不能业来。业来非是业生。愿通生者不能愿通来。愿通来者亦能愿通生。亦能应来。应来亦能应生(云云)。三明粗妙者。若三藏根性眷属。此性下劣。昔结此缘缘亦浅小。中间以法成熟成熟盖少。若来生佛国。作内外眷属业愿通等。乃至应来影响三藏佛者。皆粗眷属也。通别根性乃至内外虽巧别有异。准例可知。皆粗眷属也。此经说诸众生悉是吾子。非客作人。论其理性无非是子。是名理性眷属妙。往昔覆讲结缘系珠。二万亿佛教无上道。经云。若我遇众生尽教以佛道。若众生无佛性者。教以佛道。过则属佛。若众生皆有佛性。迷惑不受教。过属众生。一切有心皆当作佛。阐提不断心犹有反复。作佛何难。二乘灰灭。灭智则心尽。灰身则色尽。色心俱败。其于五欲无所复堪。而能世世遇之尽教佛道。此则中间成熟妙。今于法华普得作佛。此希有事。最上医王变毒为药。能治败种无心成佛。此则内外眷属妙。譬如临阵争勋前锋。第一佛说诸教收罗众生。而灰心二乘处处不入。于法华忽然得入。故涅槃遥指八千声闻得授记莂。如秋收冬藏。更无所作。若法华不悟佛性。涅槃不应遥指。若众生本无佛性。往昔结缘不应教以佛道。原始要终佛性义明。可以意得。今问华严师顿极之教。说一切众生有佛性不。若其有者二乘何不闻经授记作佛。那忽如聋如哑。若言二乘本有佛性。而匆匆取小如阉本根。本根已败为可治为不可治。若可治何故不治。若不可治。那得复言一切众生皆有佛性。故知。华严所不能治。是方便之说。法华能治。是如实之说。能治难治此处则妙。所谓结缘妙成熟妙业生妙愿生妙应生妙内眷属妙外眷属妙能受妙道影响妙事是故称妙。若将此意约五味者。乳教有别圆两眷属。一粗一妙。酪教但一粗。生苏三粗一妙。熟苏二粗一妙。法华无粗但妙。是名相待明眷属妙也。又开粗显妙者。诸经明粗眷属。皆不见佛性。今法华定天性审父子。非复客作。故常不轻深得此意。知一切众生正因不灭。不敢轻慢。于诸过去佛现在若灭后。若有闻一句。皆得成佛道。即了因不灭。低头举手皆成佛道。即缘因不灭也。一切众生无不具此三德。即是开粗显妙。绝待明眷属妙也。四明法门眷属者。此如普现菩萨问净名居士。父母妻子亲戚眷属吏民知识。悉为是谁。奴婢僮仆象马车乘。皆在何所。净名答云。方便为父智度为母。一切众导。师无不由此生。法喜为妻慈悲为女。善心诚实男。毕竟空寂舍。弟子众尘劳随意之所转。道品善知识由是成正觉。此法门以为眷属。若尔者。法门不同深浅有异。若三藏法门。观真为实观假为权。以此二智满即名为佛。佛即导师。慈悲六道即是女。令他善顺真谛名为男。得此法时喜名此为妻。此心中修诸波罗蜜道品等。即是善知识也。若通教中法门眷属者。观诸法如幻如化。体达即空为实。分别四门同异为权。于此二智生解名导师。慈爱众生为女。令生善直心为男。行六度道品为知识。是为通教中法门眷属(云云)。若别教法门恒沙眷属。真俗合为权智是父。中实理为母。无量慈善无量道品诸波罗蜜通达无滞。道种智分明观机识药。即是别教中眷属。故无量义云。诸佛法王父。经教夫人母。和合出生诸菩萨子。十住毗婆沙云。般舟三昧父大悲无生母。一切诸如来从此二法生。宝性论云。大乘信为子。般若以为母。禅胎大悲为乳母。诸佛如实子。阐提谤大乘障。外道横计身中有我障。声闻怖畏生死障。支佛背舍利益众生障。菩萨修四法为对治。修信修般若。修虚空定首楞严定修大悲。得清净法界。到彼岸见如来性。生如来家是佛子也。既道见如来性生如来家。当知。用如来为父也。无量法门不可说不可说。皆能生佛子(云云)。若圆教法门明眷属。自行三谛一谛为实。化他一谛三谛为权。随情一谛三谛为权。随智三谛一谛为实。从此不思议生解。一心具万行之善为男。无缘大慈为女。开佛知见生喜。为妻非净非垢等中道道品六波罗蜜。为善知识。如是等实相圆极法门。以为眷属。初住之中便成正觉。能八相化物。即是导师。前来诸法。门既粗。生诸导师亦粗。今法门眷属既妙。所生导师亦妙也。用此意历五味教者。乳教一粗一妙。酪教但有一粗。生苏有三粗一妙。熟苏有二粗一妙。法华但有一妙。待粗意竟。诸经妙者自妙。粗者自粗。今经非但妙者为妙。亦无复有粗。絓是前来诸粗。悉皆决了。为一平等大慧妙法门也。绝待意竟。五观心眷属者。即为六。一爱心。二见心。四则四教也。爱心眷属者。无明为父痴爱为母。出生烦恼之子孙。以贪著忆想。欲得心中法门。魔鬼便入如媚女思想。邪媚媚之。行人亦尔。忆想偏邪邪物得入。以鬼力故。或生权解或生实解。邪解生故鬼导师生。起鬼慈善著邪法喜。行邪六度道品。得邪辩心明口利说诸法门。即爱心眷属也。邪相既利发得四见。见心推画作诸法门。心所见处为实。同他为权。心起爱为女。心分别为男。如是心中修六度为道品。是名见心眷属。何者。此之见爱不识己心苦集。妄谓道灭。不知字与非字。如虫食木偶得法门之名。有名无义。岂非爱见耶。若能观心识爱见心。皆是因缘生法。无常生灭即有四番观心眷属。如中论偈云。因缘生法即空即假即中。仍于四观各明眷属。准前可知。判五观心为粗。后一观心为妙。又决粗论妙。人尚不自识己爱见心。是因缘生。何能识因缘心即空即假。尚不识空假。何能魔界即佛界。于见不动修三十七品耶。今观爱即是法性。观见不动修三十七品魔界见界即是佛界于非字中而能知字。行于非道通达佛道。于一切法无不是妙明事眷属伏听学文字人。明法门眷属伏行教人。明观心眷属伏观心坐禅人。三种法门并过其闻见(云云)。
　　○第十功德利益者。秖功德利益一而无异。若分别者。自益名功德。益他名利益(云云)。此为四。一利益来意。二正说中利益三流通中利益。四观心中利益。一利益来意者。诸佛所为未尝空过。释论云。佛入王三昧。前放光度前者。后放光度后者。譬如网鱼前获后获。见光闻法皆不唐捐。净名云。法宝普照而雨甘露。即身口两益也。华严思益并云放光破悭破嗔破痴等。具如彼说。今经四大弟子。领佛开三显一之益。佛言如来复有无量功德。汝等说不能尽。譬如大云起于世间。譬形益也。兴雷耀电譬神通益也。其雨普等譬说法益也。而诸草木各得生长。即是四种眷属皆沾七益。故次明利益妙也。二正说利益又为三。先论远益。次论近益。三论当文益。远益者。即大通佛所十六王子。助化宣扬。双击毒天二鼓。善生有浅深惑死有奢促。始人天善终至大树浅益也。始初心最实。终后心最实深益也。始破不善终破尘沙。奢死也。始破无明终亦破无明。促死也。死之奢促是毒鼓之力。善生浅深天鼓之力。故文云。破有法王出现于世。随众生欲而为说法。即二鼓之文义也。破有义如前说。说法益义今当说。略为七益。一二十五有果报益。亦名地上清凉益。二二十五有因华开敷益。亦名小草益。三真谛三昧析法益。亦名中草益。四俗谛三昧五通益。亦名上草益。五真谛三昧体法益。亦名小树益。六俗谛三昧六通益。亦名大树益。七中道王三昧益。亦名最实事益。若二十五有因果益。堪为业生眷属。若真谛三昧体析益。堪为愿生眷属。若俗谛三昧五通六通益。堪为神通眷属。若中道王三昧益。堪为应生眷属。私谓应有四双八益。直是开前合后故言七益。若开后合前亦是七益。前后俱开即是八益。所谓中道次第益。中道不次第益。若前后俱合。则是六益(云云)。已略说七益竟。今更广开为十益。一果益。二因益。三声闻益。四缘觉益。五六度益。六通益。七别益。八圆益。九变易益。十实报益。果益者。即二十五有果报益也。有八大地狱。谓阿鼻想黑绳众合叫唤大叫唤焦热大焦热。一一各有十六小狱为眷属。合一百三十六所。此正地狱。在地下二万由旬。其傍地狱或在地上。或在铁围山间。傍轻正重。重者遍历百三十六。中者不遍。下者复减。其中众生常为热苦所逼。不可具说。闻者惊怖。四解脱经。称为火涂初入初出。两时可化。其中罪人。宿世善根可发关宜。而为圣人赴对应之。或蒙光照或注雨灭火。或调达婆薮开示说法。热闷苏醒身体清凉。获冥显两益诸苦得息。八寒冰。谓阿波波等。亦有百三十六所。乃至得冥显两益。温暖适身。是为地狱果上得清凉益也。畜生者。略有三种。水陆空。陆有三品。重者土内不见光明。中者山林。轻者人所畜养。强者伏弱饮血啖肉。怖畏百端。四解脱经称为血涂。其中众生。先世善根可发关宜。圣人赴对应之。得无所畏获冥显两益。是为畜生果。上清凉益也。饿鬼者。或居海渚。或在人间山林中。或似人形或似兽形。重者饥火节焰。不闻浆水之名。中者伺求荡涤脓血粪秽。轻者时薄一饱。加以刀杖驱逼。塞海填河。四解脱称为刀涂。其中众生。先世善根可发关宜。圣人赴对应之。手出香乳施令饱满。获冥显两益。是为饿鬼果上清凉益也。阿修罗者。或居半须弥岩窟。或大海边或大海底。与诸天为憾恒怀怖畏。雷鸣谓为天鼓。龙雨变成刀剑。此中众生。先世善根可发关宜。圣人赴对应之。软言调伏获冥显两益。是为阿修罗果上清凉益也。四天下人虽果报胜劣。俱有生老病死。同是轻报泥犁。其中众生。先世善根可发关宜。圣人赴对应之。令所离得离所求得求。获冥显两益也。六欲天者。地天别有修罗斗战之难通有五衰死相苦等地狱。其中诸天。先世善根可发关宜。圣人赴对应之。令获冥显两益也。四禅梵王无想那含等色天。虽无下界诸苦。而为色所笼。若命尽时不乐入禅。风触吹身唯除眼识。余皆有苦。其中诸天。先世善根可发关宜。圣人赴对应之。令获冥显两益也。四空诸天。虽无欲色界等苦。如疮如痈如痴如箭入体。成就细烦恼。其中诸天。先世善根可发关宜圣人赴对应之。令获冥显两益。此清凉益合而言之。盖由凡圣慈善根力。别而言之。本由菩萨初观二十五有所防之恶。而起于悲。观二十五能防之善。而起于慈。以此慈悲熏王三昧。不舍众生赴对关宜。令得利益。大经明二十五三昧。破二十五有者。十番之一意略如此也。二番二十五有修因益者。夫自他因果各随义便。互举一边说之则易。前果报益。处所时节不同。不得一身备论诸益。从多人多处易显。若明因益。一人之心起无量业。其义易显。故约一人明二十五有因益也。云何因益。四因坏益。二十一因成益。或一因坏益。一因成益。二十三亦成亦坏益。若无戒自制纵其身口。作四趣业名地狱人。若舍恶持戒名见天人。但禁戒严峻遇缘动退。则恶业还兴。或四重五逆焚毁塔寺。此心生时恶起戒没。是业熟成必堕恶道。欲离此心成就戒善。此有可发关宜之机。感无垢三昧赴对应之。恶心豁破地狱因息。得冥显两益(云云)。今人虽入道场忏悔。恶心不转则恶业不坏。恶业不坏。得绳不断罪不得灭也。若悭贪謟媚邀射名闻。内无实德欲人称美。此恶起戒伏堕于鬼中。若无惭愧负债不还。无恭敬心。憍慢嗔忿贪婪饕餮。此恶起戒伏堕畜生道。若嫉贤妒能为胜他故。而修福力。蛆毒恶心方便坠陷。惊怖于他。是恶起戒伏。堕阿修罗业。欲离此三恶心。成就戒善。善有可发关宜之机。圣用赴对应之。恶心豁破戒善完具。此名四趣因坏。人天因成。获冥显两益。此约人道修因作此释耳。若约诸趣。欲出地狱入畜。欲出畜入鬼。欲出鬼入修罗。欲出修罗入人道。皆传传有因。因成业转。此例可知(云云)。若坚持五戒。兼行仁义。孝顺父母信敬惭愧。即是人业。人业有四品。上中下下下。若就果报。阎浮提为下下。若就入道。郁单越为下下。或时善心歇末恶念唯强。善有可成恶有可灭。关宜之机圣用赴对应之。四恶趣坏四品善成。获冥显两益(云云)。若修持十善任运无间。善心成熟即天业。故云纯。恶心无善念间者。即恶道业果时纯苦。故善恶相间起即人业。人中果报苦乐相间。故十善任运成是天业。天中果报自然故。若修十善兼起护法心。即四天王业。若修十善兼慈化人。是三十三天业。若修十善。其心细妙任运成熟。行住坐卧不恼众生。善巧纯续是焰摩业。若修十善兼修禅定摄心。粗住细住者是兜率业。欲界定是化乐业。未到定破事障。是他化业。四禅是色界业。兼于慈悲喜舍。心数法中得定。是梵王业。灭心修无心定是无想业。问无想是邪见天。云何为机感。答大集云。菩萨调伏众生多种。或邪或正。行于非道通达佛道(云云)。若旧云。圣人以两片无漏。夹熏一片有漏。练成无漏。今言九次第定。熏修有漏成无漏。是那含业。四空定是无色界业。如是等二十一有。患自地之苦粗。欲修出要。所求不得所舍不离。尔时即名可发关宜之机。感二十一三昧慈悲之力破其修因。令所离得去所求得成。拔苦与乐冥显两益。此如经文云。小草小根小茎小枝小叶。而得生长。是此益也。合而言之。盖由凡圣慈善根力。别而言之。本由菩萨初持二百五十戒。修根本等禅。于一一能防。善法之中皆起慈悲慈悲本誓熏王三昧不舍众生。赴对关宜。各得利益。大经云。二十五三昧破二十五有者。十番之二意。略如此(云云)。三番声闻利益者。若人厌患生死。以死受生以生归死。劳累精神轮转无际。贪欲自蔽牦牛爱尾。不得解脱。故言若人遭苦厌老病死。为说涅槃尽诸苦际。既厌心内决志求出离。为是事故修声闻道。若持戒时。爱见罗刹毁损浮囊令戒不净。戒不净故三昧不现前。既无戒定无漏不发。是故一心修戒定慧。有可发关宜之机。感无垢等四三昧力加之。令四趣业不起。使戒清净。苦均修定慧。慧若有定慧不狂。定若有慧定不愚。名之为贤。贤名邻圣。修此定慧。一心精进如救头然。愿乐禅慧如渴思饮。而为二十一有漏业之所扰乱。若得诸三昧力加之。定发观明四善根成就。伏道纯熟。一刹那转即便发真。成须陀洹破二十五有。见谛烦恼八十八使。是为二十五三昧通加。令断见谛惑而复兼除四思。故云第十六心即入修道。是其义也。次入修道。若是超人一时用十三昧力加之。破五下分思惟惑。若钝人随其分分断思惑。则分分用三昧加之。尽三界惑。究竟真谛三昧益也。此中草利益。合而言之。盖由凡圣慈善根力。别而言之。由本慈悲。初观十法界中析空灭色之善。因起弘誓熏王三昧不舍众生致有中草利益。大经明二十五三昧破二十五有者十番之三意略如此。四番缘觉利益者。若人宿善深利。在无佛世厌患生死。乐独善寂观深因缘。文云。曾供养佛志求胜法为说缘觉。此人大福可发关宜。圣人赴对应之。使其华飞钏动获冥显两益。悟支佛道。此犹属中草利益也。五番六度菩萨。观于四谛行六度行。若行檀时。人从乞头索眼国城妻子。心或转动。檀度不成。自知是恶。欲成檀善。可发关宜之机。蒙三昧力伏其悭蔽。是破饿鬼有。蔽心既去欢喜布施。如饮甘露。知有为法危脆无常。是蒙心乐三昧冥显之益也。尸罗若成是伏毁戒蔽破地狱有。是无垢三昧益也。忍成伏嗔蔽破畜生有。不退三昧益也。禅成是伏乱蔽破人有。是四三昧益也。精进成伏懈怠蔽。破修罗有。欢喜三昧益也。慧成伏愚痴蔽。破天有十七三昧益也。六蔽是六道业。具出菩萨戒本。以伏六道业故。不为诸蔽所恼。得五神通游于六道。成六度行。此即上草益也。通应如前。别而论之。由本观十法界事中善恶。而起弘誓熏三三昧不舍众生(云云)。六番通人益者。此是三乘共学人也。若干慧地性地八人见地。即是用二十五三昧益。从薄地去至十地。用二十一三昧加破思惑。又侵除无知。是名小树益也。总别慈悲例前可知(云云)。七番别人益者。此是次第心中。系缘法界一念法界入十住。得真谛三昧益。入十行十回向。得俗谛三昧益。入十地得中谛三昧益。此即大树之益。总别慈悲例前(云云)。八番圆人益者。此是修三谛一实之理。一念法界系缘法界。若历缘对境。举足下足。无非道场。其心念念与诸波罗蜜相应。修四三昧观十种境可发关宜。圣人赴对应之。豁然开悟。或似或真得冥显两益。此是圆用二十五三昧。圆加破二十五有。显出我性。得究竟实事之益也。九番变易益者。此是方便有余土人益也。前八番中凡有四处。或九处。谓声闻缘觉。通教菩萨。别教三十心。圆教似解。止破见思未除无明。无明润无漏受方便生。故下文云。我于余国作佛。更有异名。而于彼土求佛智慧。得闻是经。即是彼土入一乘也。胜鬘云。三人生变易土。谓大力罗汉辟支佛菩萨等。楞伽云。三种意生身者。一安乐法意生身。此欲拟二乘人。入涅槃安乐意也。二三昧意生身。此拟通教出假化物。用神通三昧意也。三自性意生身。此拟别教修中道自性意也。通言意者。安乐作空意。三昧作假意。自性作中意。别圆似解犹未发真。皆名作意。故论云。是时过意地。住在智业中。若发真可是智业。未发真犹在意地。是人生彼析法者钝。体法者利。别人已习假又小利。圆人先即中最利。既有利钝之殊。于彼修学。即有次第不次第两益。又是次第不次第用二十五三昧两应也。是为九人生方便国。始于彼土。见诸有我性得最实益。若分别而言。谓方便土在三界外。若即事而真不必在远。下文云。若能深心信解。则为见佛常在耆阇崛山。共大菩萨声闻众僧围绕说法。即方便土意也。十番实报土益者。即实报土人益也。八番中有两人生方便土。又二人悉破无明见实相者方得生彼。但无明重数甚多。虽三贤十圣住于实报。报未尽犹有残惑。更用王三昧。四十一番益之。至于妙觉。竖穷横遍不生不灭。不生不灭无明永尽。智慧圆足。故言不生不灭。又机感满足利益究竟。故言不生不灭。若分别为言。谓实报在方便之外。若即事而真此亦不远。文云。观见娑婆琉璃为地坦然平正。诸台楼观众宝所成。纯诸菩萨咸处其中。即实报土意也。若粗妙机若别圆应。若净秽土若浅深益。不出十番。包括法界利益略周。大意可见不俟繁文。是为大通佛所。毒鼓损生闻有远近。死有奢促。天鼓增道闻有远近。故令益有深浅。致有业通愿应诸眷属利益也。问初番已破二十五有得益竟。则无有可破。更无益可论。何须至十番耶。答初破二十五果报苦。获果报益。次破二十五因苦。获修因益。次破二十五有见思苦。得真三昧益。次破二十五空。令出二十五有假。得俗三昧益。次破二十五有有空二边。显于中道王三昧益。次破方便有余土。出二十五假。得俗王两三昧益。次破实报土。但深显王三昧益三谛未了了者益意不息。故有十番其义如是。问三谛独在极地。亦得通凡。答如大品云。众生色受想行识。又云。无等等色受想行识。仁王云。法性色法性受想行识。大经云。因灭是色获得常色。受想行识亦复如是。是则从凡至圣。皆悉是有即俗谛也。净名云。众生如。弥勒如贤圣如。一如无二如。大品云。色空受想行识空。若有一法过涅槃者。亦如幻如化。此则凡圣皆空即真谛也。大经云。二十五有有我不耶。答言有我我即佛性。佛性即中道。因缘生法一色一香无不中道。此则从凡至圣。悉皆是中道第一义谛。问远论利益经语还多。第一云。从久远劫来。赞示涅槃道。生死苦永尽。我常如是说。第二云。我昔于二万亿佛所教无上道。第三云。宿世因缘吾今当说。定据何文耶。答第一文直云从久远劫来。久远之言。信实杳漫而未显本地。或据中间。第二直云昔曾二万亿佛所。未判劫数久近难明。将后文准望似如近近。今论远益取第三文。以三千界墨。东过千界。乃下一点。点与不点尽抹为尘。一尘一劫复过是数无量无边百千万亿阿僧祇劫。用此明文望二万亿佛所。始为昨日。从是已来为结大乘之首。彼佛八千劫说经。十六王子八万四千劫覆讲。彼之经论文广时深。于时听众或可当座已悟。或可中间化得。或可近来化得。咸至宝所。受法性身为应生眷属。内秘外现共熟众生。而作佛事。净名曰。虽成道转法轮。而行菩萨道。是此意也。于时听众未得真实益。若相似益隔生不忘。名字观行益隔生则忘。或有不忘。忘者若值善知识宿善还生。若值恶友则失本心。是故中间种种涂熨。或多以大乘熟。或多以小乘熟。生方便者。虽说种种道。其实为一乘。亦复皆令得至宝所。受法性身。而于彼国被第九番十番真实利益。如千世界微尘菩萨即其流也。斯等已究竟于前名久远利益。其中众生于今有住声闻地者。更近论利益。如后说(云云)。

　　妙法莲华经玄义卷第六下



　　妙法莲华经玄义卷第七上

　　　　天台智者大师说
　　二近利益者。起于寂灭道场。始成正觉即转法轮。击于毒鼓天鼓。利益众生。齐至法华已前。益亦浅深死亦奢促。何者。教本逗缘。缘略为四。教亦有四。教主亦四。皆称法王具王三昧。自破二十五有。七益众生例如前说。又大小乘经。明佛入王三昧。放光说法善恶诸趣果苦得益者。如阿含中说。见佛光明蒙佛手触。六道苦患悉得除愈。又大品云。放光照地狱众生。苦恼即除。生齐第六天。苦除是果益。生天是因益。大品称为华叶之益也。又佛放光幽闇之处皆大明。各作是念。此中云何忽生众生。此亦是果益。此因果益。四教主佛。通能此益。别论益者。则是浅深不同。谓声闻断正缘觉侵习。同名中草。菩萨伏惑兼度众生。故经云。求世尊处我当作佛。行精进定。是名上草益。盖三藏教主慈善根力。利益之相也。经云。若诸菩萨智慧坚固。了达三界求最上乘。即三人同观无生。非但有前析智之益。别有巧度。即是体真。是为小树增长益。盖通教主利益之相。经云。复有住禅得神通力。闻诸法空心大欢喜。住禅者住九种大禅。心大欢喜者登欢喜地。度无数亿百千众生。是名大树增长。非但有前因果析体之益。而别有分别道种智。乃至一切种智益。盖别教主利益之相。经云。今当为汝说最实事。不啻如前之益。乃有即破无明显出佛性。究竟实益。盖圆教主利益之相。复次前三教益劣不兼胜。胜则兼劣可解(云云)。又历五味者。乳教但因果大树实事四益。而不明三草一木。以大乘经不入二乘人手。如聋如哑故。酪教但有三草等四益。生苏备有七益。熟苏无析法三草。而有体法等七益。醍醐但有实事益。前诸益皆粗。今益则妙。近从寂灭讫至法华。为生身菩萨。但得八番之益。不得第九第十益也。又有得义者。即是菩萨从法性身来入分段。作愿通应生等眷属。进破无明断除残品。即得明第九第十番益也。始从寂灭终至法华。略言十益也。问法身菩萨。闻应身佛说法。应身中益。亦令法身得益耶。答譬如磨镜镜转明色像亦明。又问应身闻法益。法身亦益者。应身现病法身亦病耶。答此病若实者。应病法亦病。秖为应病非实。非实故应身无病。法身亦无病。又若应身现病少。当知法身益亦少。若能应身现病广。法身益亦广也。今作诸句料简。自有果益因不益。因益果不益。俱益。俱不益。此即现事可解。自有坏益成益。亦坏亦成益。不坏不成益。不坏不成益是清凉益。四趣因是坏益。非想因是成益。中间是亦成亦坏益(云云)。自有因益即果益。果益即因益。此变易因移果易意也。自有因益非增道。果益非损生。得是因果益。不得是因果益。分段报因果也。自有因益是增道果益是损生。不得是因果益。得是因果益。习因习果也。自有真益非俗益二乘也。俗益非真益六度菩萨也。自有先俗益后真益六度菩萨也。自有先真益后俗益。通菩萨也。自有真俗益非中益。中益非真俗益别也。自有真益即俗益。亦即中道益圆也。三当文利益。就今经备有七益。虽复差别即无差别。譬如芽茎枝叶生长不同。而是一地所生。七益诚复浅深无非实相。故言差别无差别也。诸经差别粗益。同入此经无差妙益。或进入诸妙益。或按位成妙益进入益者。本是地上清凉。今则进发大乘解心明净。或进观行妙相似分真中。本是人天因益。今进入相似分真。本是小乘学无学益。今进破无明分真妙益。譬如回声入角转小为大也。通别进益例此可知。按位益者。本是粗果。地上清凉即成理妙之益。按于粗因之益。即是观行妙益。按粗学无学益。即是相似妙益。开粗即妙不须进入。通别例此可知。进入妙益。即是待粗益明妙益。按位益即是绝待妙益(云云)。诸粗益判眷属者。果因二益。堪为业生眷属。中上二草小树等。堪为愿通眷属。大树见性已去。皆应生眷属摄(云云)。进入按位者。理妙假名观行妙。堪为业生眷属。相似妙堪为愿通眷属。分真堪为应生眷属。是名此经利益之相也(云云)。三明流通利益者为三。一出师。二出法。三出益。弘经行人具通凡圣。若法身菩萨誓愿庄严。令此土他土下土上土。得权实七益九益十益。化功归己还资法身。增道损生也。生身菩萨。亦能此土他土弘经。令他得权实七益。化功归己增道损生。而不能上土利益也。凡夫之师亦能此土弘经。令他得权实七益。化功归己增益品位。故无量义云。有病导师。在于此岸而成就船筏。渡人彼岸。即其义也。问凡夫但能为凡夫弘经。使凡夫得益。亦能令圣人得益耶。答圣有二种。一小乘圣。二大乘圣。如经云。若有实得阿罗汉生灭度想。若遇余佛便得决了。南岳师云。初依名余佛。无明未破名之为余。能知如来秘密之藏。深觉圆理名之为佛。佛灭后实得罗汉者。于权实未了。若遇初依即能决了。成相似益。成进入分真益。此文往证凡夫之师。得为小乘圣人弘经得益也。经云。六根清净人说法。十方诸佛皆乐见之。皆向其处说法。一切天龙闻其所说。皆大欢喜。此亦是凡夫师。为大圣说法之明文也。二出法者。通经方法明出圣言。文云。若众生不信受者。当于余深法中示教利喜。余者带方便也。深者明中道也。带方便明中道者。即别教也。若但方便不明中道。即通藏等教也。经文许用别助圆。而例推亦应用通助圆。又文云。更以异方便助显第一义。岂隔藏通耶。但菩萨已得实慧。亦得权意。不以实滥权。亦不谓权是实。但为弘实而众生不信。须为实施权。以浅助深无虚妄也。此则双用权实而弘经也。安乐行云。若有难问。不以小乘法答。但以大乘而为解说。令得一切种智。此则但令用实弘经也。又云。随宜为说。此亦不隔于权也。今时人弘法。或一向用大。或一向用小。皆不得佛意。善弘经者。用与适时。口虽说权而内心不违实法。但使众生得权实七益。于弘经畅矣。三出益者。然流通利益。不待第三流通段。方明利益。秖正说文中。已指未来弘经之利。譬喻品后授记品末法师品中。皆明弘经功德利益。能于如来灭后。闻一句偈者。亦与受三菩提记。况弘宣者。窃为一人说者。功德尚多。况处众广说者。展转至第五十人。随喜功德尚非二乘境界。况最初会中闻随喜者。常不轻流通一句尚得六根清净。况具足流通者。初品弟子弘经功德。无量亿劫行五波罗蜜。不得为喻。况第五品十方虚空。宁有边表。五品弘经尚叵穷尽皆云。入如来室著如来衣坐如来座。如来之法皆非数量。况八万大士千界微尘菩萨。而当可说耶。而当可知耶。唯除如来无能尽知者也。凡师弘经令凡七益。经云。此经是阎浮提人病之良药。若闻是经不老不死者。于老死中识老死实相。老死是果报法。识实相即得清凉理妙益也。亦果报益也。能持此经故。生安乐土处莲华中。不为贪欲所恼。亦是离十恼乱。是善行菩萨道。亦名名字益。亦是观行妙。亦是修因妙。得陀罗尼。能旋假入空。即是下中上药草等益。亦是小树益。得百千旋陀罗尼。即大树益。得法音方便陀罗尼。是相似实益。若有须臾闻。即得究竟三菩提。即是真实益。复次如人穿凿高原见干土。是下中上药草益。见泥是小树大树益。得水是最实益。后五百岁尚获此益。况复今时弘经利他。宁无七益耶。第四观心者。小乘明心起未动身口。不名为业。大乘明刹那造罪殃坠无间。无间是大苦报处。刹那促起业处。促心暂起重业已成。况九法界而不具足。若能净心诸业即净。净心观者。谓观诸心悉是因缘生法。即空即假即中。一心三观。以是观故知心非心。心但有名。知法非法。法无有我。知名无名。即是我等。知法无法即涅槃等。此解起时。于我我所如云如幻。即是地上清凉益。信敬惭愧诸善心生。于空假中意而有勇。即是因益。念念与即空相应。是中上草小树等益。念念与即假相应是大树益。念念与即中相应。是最实事益。于一念益心。七种分别(云云)。夫一向无生观人。但信心益。不信外佛威加益。此堕自性痴。又一向信外佛加。不内心求益。此堕他性痴。共痴无因痴亦可解。自性痴人眼见世间。牵重不前者傍力助进。云何不信罪垢重者。佛威建立。令观慧得益耶。又汝从何处。得是无生内观耶。从师耶从经耶。从自悟耶。师与经即是汝之外缘。若自悟者。必被冥加汝不知恩。如树木不识日月风雨等恩。又三事汝不知外加。一不信教。二不自行求外加。三不教人。直是汝之不信。非无外益也。经曰。非内非外。而内而外。而内故诸佛解脱。于心中求。而外故诸佛护念。云何不信外益耶(云云)。他共无因痴例可解。即假故无自性。即空故无他性。即中故无共性。双照故无无因性(云云)。第五结成权实者。光宅云。照三三之境为权。照四一之境为实。今不用此解。既以大乘果为大理。何不用小乘果为小理。彼救云。小果非真。故不以其果为理。若尔权教及权行人。何尝是实。既立权教行人。何不立权理。又权若无理。俗不应称谛。既言俗谛权不应止三也。实有四者。夫因果是二法。云何以二法为理一耶。经云。观一切法如实相。不行不分别。云何分别因果为理一。若尔便无实相则魔所说。故不用彼释。今明照十粗之境为权。照十妙之境为实。十粗者即前九法界。三因缘等诸粗谛智。乃至粗利益。皆称权也。照十妙者。即是理妙乃至利益妙。妙故为实。复次为十妙故。开出十粗。如为莲故华。意在于莲。而莲隐不现。于余深法示教利喜。余法有实而实不显。文云。如来方便意趣难解也。又华开莲现。譬开十粗显十妙。则无复十粗。唯一大事不可思议境界。乃至利益。肇师云。始从佛国终法供养。皆明不可思议。今亦例尔。既开粗已始终皆妙。又约五味者。乳味则有为十妙明十粗。开十粗显十妙。则成一权一实。若就四悉檀则有六权二实。若约四门则十二权四实也。若约三藏一向是权。化城杨叶。还就三藏约化他为权。就自行为实。约四悉檀三权一实。约四门十二权四实。若方等既备有四教故。三十种权一十种实。若约四悉檀。十四权二实。对四门五十六权八实。若约摩诃般若。既废三藏但用三教。通别二十种为权。一十种圆为实。若约悉檀十权二实。若历四门四十权八实。若至法华前来一向皆废。但说一实。实中非无方便。但是实相方便同称为实。今约悉檀者。未悟之前三权。悟即一实。若历四门十二权四实。名数一往同三藏。而意有天悬而地殊。彼教十二权四实。一向是权。法华一向是实。料简异方等般若(云云)。故云。但说无上道示真实相。此之谓也。若约涅槃。涅槃备释四教。亦是三十权一十实。一往似同方等。而意迥异彼。则二入实二不入实。今涅槃四俱入实。因中则有三权一实在果则四实而无权。若约四悉檀。十四权二实。历四门五十六权八实。若更约三因门。五十六权。若果门四实但是实。仍其本因故说四耳。是则四门入实。约果四实十二权。法华义齐也。故知。诸教虽同有权实。权实不同。或一向实。或一向权。或权实相兼。皆是称当机情。缘理未融。今总就教判权实。若约三藏通别。三教是权。圆教为实。又诸教权实未融为权。既融开权显实为实。今法华是一圆故为实。又开权故为实。若就圆教为语。照前三教三十粗为权。照十妙为实。若就开权圆融为语。决于三十粗皆成妙。但称为实。是故称妙。若取悟理者。理即非权非实。不见一法。空拳诳小儿。说权说实。是则为粗。理则非权非实。是故为妙也。
　　○第二约本明十妙者为二。先释本迹。二明十妙。释本迹为六。本者理本即是实相。一究竟道。迹者除诸法实相。其余种种皆名为迹。又理之与事皆名为本。说理说事皆名教迹也。又理事之教皆名为本。禀教修行名为迹。如人依处则有行迹。寻迹得处也。又行能证体体为本。依体起用用为迹。又实得体用名为本。权施体用名为迹。又今日所显者为本。先来已说者为迹。约此六义以明本迹也。一约理事明本迹者。从无住本立一切法。无住之理。即是本时实相真谛也。一切法。即是本时森罗俗谛也。由实相真本垂于俗迹。寻于俗迹即显真本。本迹虽殊不思议一也。故文云。观一切法空如实相。但以因缘有从颠倒生(云云)。二理教明本迹者。即是本时所照二谛。俱不可说。故皆名本也。昔佛方便说之。即是二谛之教。教名为迹。若无二谛之本。则无二种之教。若无教迹岂显谛本。本迹虽殊不思议一。文云。是法不可示。言辞相寂灭。以方便力故。为五比丘说。三约教行为本迹者。最初禀昔佛之教以为本。则有修因致果之行。由教诠理而得起行。由行会教而得显理。本迹虽殊不思议一也。文云。诸法从本来常自寂灭相。佛子行道已来世得作佛(云云)。四约体用明本迹者。由昔最初修行契理。证于法身为本。初得法身本故即体。起应身之用。由于应身得显法身。本迹虽殊不思议一。文云。吾从成佛已来甚大久远若斯。但以方便教化众生。作如此说。五约实权明本迹者。实者最初久远实得法应二身。皆名为本。中间数数唱生唱灭。种种权施法应二身。故名为迹。非初得法应之本。则无中间法应之迹。由迹显本。本迹虽殊不思议一也。文云。是我方便诸佛亦然。六约今已论本迹者。前来诸教已说事理。乃至权实者皆是迹也。今经所说久远事理乃至权实者。皆名为本。非今所明久远之本。无以垂于已说之迹。非已说迹。岂显今本。本迹虽殊不思议一也。文云。诸佛法久后要当说真实。若约已今论本迹者。指已为迹。摄得释迦寂灭道场已来十粗十妙。悉名为迹。指今为本。总远摄最初本时诸粗诸妙。皆名为本。若约权实明本迹者。指权为迹。别摄得中间种种异名佛。十粗十妙皆名为权。指实为本摄得最初十粗十妙。悉名为实。若约体用明本迹者。指用为迹。摄得最初感应神通说法眷属利益等五妙。指体为本。摄得最初三法妙也。若约教行为本迹者。指行为迹。摄得最初行妙位妙。指教为本。摄得最初本时智妙。若理教为本迹者。指理为本。摄得本初之境妙指教为迹。摄得本时之师教妙。兼得本师十妙。若理事为本迹者。指事为迹。摄得本时诸粗境。指理为本。摄得本时诸妙境。最初之本为本。但本而非迹。最后已说但迹而非本。中间亦迹亦本。若无本时之本。不能垂得中间最后之迹。若无已说之迹。不能显得今说之本。本迹虽殊不思议一也。
　　△二明本十妙者。一本因妙。二本果妙。三本国土妙。四本感应妙。五本神通妙。六本说法妙。七本眷属妙。八本涅槃妙。九本寿命妙。十本利益妙。释此十妙又为十重。一略释十意。二生起次第。三明本迹开合。四引文证成。五广解。六三世料简。七论粗妙。八结成权实。九利益。十观心。
　　○一略释者。本因妙者。本初发菩提心。行菩萨道所修因也。若十六王子在大通佛时。弘经结缘。皆是中间所作非本因也。若娑婆为墨。东行千界方下一点。点不点等尽抹为尘。一尘一劫。复过于是百千万亿那由他劫。弥勒补处。以出假种智直数世界。尚不能知。况数其尘宁当得尽。特是如来巧喻。显其长远之相。况以世智巧历算数耶。文云。我以佛眼观彼久远。犹若今也。唯佛能知如此久远皆是迹因。非本因也。若留中间之因。于后难信。是故法华拂迹除疑。权而非实。我本行菩萨道时不在中间。过是已前所行道者。名之为本。即是本因妙也。二明本果妙者。本初所行圆妙之因。契得究竟常乐我净。乃是本果。不取寂灭道场舍那成佛。为本果也。尚不取中间之果以为本果。况舍那始成。云何是本。但取成佛已来甚大久远。初证之果名本果妙也。三本国土者。本既成果必有依国。今既迹在同居。或在三土中间。亦有四土。本佛亦应有土复居何处。文云。自从是来。我常在此娑婆世界。说法教化。按此文者。实非今日迹中娑婆。亦非中间权迹处所。乃是本之娑婆。即本土妙也。四本感应者。既已成果。即有本时所证二十五三昧。慈悲誓愿机感相关。能即寂而照。故言本感应也。五本神通者。亦是昔时所得。无记化化禅。与本因时诸慈悲合。施化所作神通。骇动最初可度众生。故言本神通也。六本说法者。即是往昔。初坐道场始成正觉。初转法轮四辩所说之法。名本说法也。七本眷属者。本时说法所被之人也。如下方住者。弥勒不识即本之眷属也。八本涅槃者。本时所证断德涅槃。亦是本时。应处同居方便二土。有缘既度。唱言入灭即本涅槃也。九本寿命者。既唱入灭。则有长短远近寿命也。十本利益者。本业愿通应等眷属。八番十番饶益者是也。
　　○二生起者此十种义赴缘直说。散在经文。今欲编次故须生起。所以本因居初者。必由因而致果。果成故有国。极果居国即有照机。机动则施化。施化则有神通。神通竟次为说法。说法所被即成眷属。眷属已度缘尽涅槃。涅槃故则论寿命长短。长短之寿所作利益。乃至佛灭度后。正像等益义。乃无量。止作十条收束始终。复成次第也。
　　○三迹本同异者。迹中因开而果合。合习果报果为三法妙也。本中因合而果开。开习果出报果。明本国土妙也。作此同异者。依于义便互有去取。迹中委悉明境智行位。本文语略通束为因妙得意知是开合耳。果妙者。即是迹中三轨妙也。感应神通说法眷属名同上也。本开涅槃寿命妙者。久远诸佛如灯明迦叶佛等。皆于法华即入涅槃。义推本佛必是净土净机。又往事已成故开出涅槃等妙也。迹中无此二义者。释迦虽于法华唱言涅槃。而未灭度。此事方在涅槃。故迹中不辨利益同上也。
　　○四引文证者。不远索他经。亦不通引部内。但就本门证成十义也。然先佛法华。如恒河沙阿閦婆偈。今佛灵山八年说法。胡本中事复应何穷。真丹边鄙止闻大意。人见七卷谓为小经。胡文浩博何所不辨。今就数纸之内。十证宛然。文云。我本行菩萨道时。所成寿命今犹未尽者。即是本之行因妙也。文云。我实成佛已来。无量无边亿那由他。又云。我实成佛已来。久远若斯。但以方便教化众生。作如此说。即是本果妙也。文云。我于娑婆世界。得三菩提已。教化示导是诸菩萨。又云。自从是来。我常在此娑婆世界说法教化。亦于余处导利众生。此之国土非复今时娑婆。即本国土妙也。文云。若有众生来至我所。我以佛眼。观其信等诸根利钝。此即本时照机之智。是感应妙也。文云。如来秘密神通之力。又中间文云。或示己身或示他身。或示己事或示他事。即是垂形十界作种种像。验本亦然。是本神通妙也。文云。是诸菩萨悉是我所化。令发大道心。今皆住不退修学我道法。又中间或说己事。或说他事。验本亦然。即本说法妙。文云。此诸菩萨身皆金色。下方空中住。此等是我子。我从久远来。教化是等众。即本眷属妙也。文云。又复言其入于涅槃。如是皆以方便分别。又云。今非实灭。而便唱言当取灭度。往缘既讫而唱入灭。中间既唱涅槃。例本亦有涅槃。即本涅槃妙。文云。处处自说名字不同年纪大小。年即寿命。大小即长短常无常也。中间既尔本寿亦然。即本寿命妙也。文云。又以方便说微妙法。能令众生发欢喜心。即中间利益。又云。闻佛说寿命劫数长远如是。无量无边阿僧祇众生得大饶益。即迹中之益。迹与中间既尔。例本亦然。即是本利益妙也。十据在经非人造也。
　　○五广释者。夫非本无以垂迹。若能解迹则亦知本。为未解者更重分别。但本极法身微妙深远。佛若不说。弥勒尚闇何况下地。何况凡夫。虽然父母之年不可不知。如来功德何容不识。今略依经旨。仿佛推寻本因妙者。经言。我本行菩萨道时。所成寿命者。慧命即本时智妙也。我本行者。行是进趣即本行妙也。菩萨道时者。菩萨是因人。复显位妙也。一句文证成三妙。三妙即本时因妙。非迹因也。迹因多种。或言昔为陶师。值先释迦佛三事供养。藉草然灯石蜜浆。发口得记。父母名字弟子侍人。皆如先佛。即是初阿僧祇发心。既不明断惑。知是三藏行因之相也。或言昔为摩纳。值然灯佛五华奉散。布发掩泥跃身虚空。得无生忍。佛与受记号释迦文。大品亦云。华严城内得记。义与此同。并云断惑。故知通佛行因之相也。或言昔为宝海梵志。删提岚国。宝藏佛所行大精进。十方佛送华供养。既为宝藏佛父。又是弥陀之师。称其功德不可思议。故知是别圆行因之相。以三义故知此诸因悉是迹因。一近故。二浅深不同故。三被拂故。今世已前。本来已后。中间行行悉是方便。故知是迹因也。若执迹因为本因者。斯不知迹亦不识本。如不识天月。但观池月。若光若桂若轮。准下知上。光譬智妙桂譬行妙轮譬位妙。若识迹中三妙。拂迹显本即知本地因妙。如拨影指天。云何临盆而不仰汉。呜呼聋騃若为论道耶。若得斯意。迹本非本本迹非迹。本迹虽殊不思议一也。问经称本行菩萨道时者。应是初住得真道时也。中间应是诸地增道损生。今之寂场应是妙觉。妙觉显本应指昔初住。此一途为允。答文义不可。文云。尽行诸佛所有道法。又云。具足行诸道。悉具足因乃是本因。初住不得称悉具。故非所指本因也。又中间之果。悉拂是权。况今寂场之果。何得为实又中间之果尚被拂者。中间之因宁实因也。故尔问非也。二明本果妙者。经言我成佛已来甚大久远。我者即真性轨。佛者觉义即观照轨。已来者。乘如实道来成正觉。即是起应资成轨也。如此三轨成来已久。即本果妙也。本果圆满久在于昔。非今迹成。迹成又非一种。或言道树草座。三十四心见思俱断。朗然大悟。觉知世间出世间一切诸法。名之为佛。唯有此佛无十方佛。三世佛者悉是他佛。非我分身。此即三藏佛果相也。或言道树天衣为座。以一念相应慧。断余残习气而得成佛。大品中说共般若时。十方有千佛现。问难人皆字须菩提。释提桓因等亦是他佛。非我分身。此即通佛果成相也。或言寂灭道场。七宝华为座身称华台。千叶上一一菩萨。复有百亿菩萨。如是则有千百亿菩萨。十方放白毫及分身光。白毫入华台菩萨顶。分身光入华叶菩萨顶。此名受法王职位。穷得诸佛法底。而得成佛。华台名报佛。华叶上名应佛。报应但是相关而已。不得相即。此是别佛果成相也。或言道场以虚空为座。一成一切成。毗卢遮那遍一切处。舍那释迦成亦遍一切处。三佛具足无有缺减。三佛相即无有一异。法华八方一一方。各四百万亿那由他国土。安置释迦悉是遮那。普贤观云。释迦牟尼名毗卢遮那此即圆佛果成相也。有三义故。知此诸果皆是迹。果一今世始成。故二浅深不同。故三拂中间。故若是本果何得今日始成。本果一果一切果。何得前后差别不同。自从今世之前。本成之后。百千万亿行因得果。唱生唱灭悉是中间。拂为方便。寂灭树王何得非迹。若执迹果为本果者。斯不知迹亦不识本。从本垂迹如月现水。拂迹显本如拨影指天。当拨始成之果皆迹果。指久成之果是本果也。如此解者。中间果疑飒然皆尽。长远之信其义明焉。迹本非本本迹非迹。迹本虽殊不思议一也。三本国土妙者。经云。自从是来。我常在此娑婆世界。说法教化。亦于余处导利众生。娑婆者。即本时同居土也。余处者。即本时三土也。此指本时真应所栖之土。非迹中土也。迹中明土又非一途。或言统此三千百亿日月者。同居秽土也。或言西方有土。名曰无胜。其土所有庄严之事。犹如安养者。同居净土也。或言华王世界莲华藏海者。此实报土也。或言其佛住处。名常寂光者。即究竟土也。寂光理通如镜如器。诸土别异如像如饭。业力所隔感见不同。净名云。我佛土净而汝不见。此乃众生感见差别。不关佛土也。若言今此三界皆是我有。诸土净秽调伏摄受。皆佛所为。譬如百姓居土土非其有。如父立舍父去舍存。如来亦尔。为众生故而取佛土。化讫入灭佛去土存。此乃佛土不关众生也。复次三变土田者。或是变同居之秽。令见同居之净。或见方便有余净。例如寿量云。若有深信解者。见佛常在耆阇崛山。共大菩萨声闻众僧者是也。或见实报净。例如见娑婆国土皆绀琉璃纯诸菩萨。即其义也。或见寂光等也。法华三昧之力使见不同耳。有三义故。得知诸土。悉迹土也。一今佛所栖故。二前后修立故。三中间所拂故。若是本土非今佛所栖。今佛所栖即迹土也。若是本土一土一切土。不应前后修立深浅不同。今土已前本土已后。皆名中间。中间悉称方便。况今之土宁得非迹。从本垂迹执迹为本者。此不知迹亦不识本。今拂迹指本。本时所栖四土者。是本国土妙也。迹本非本本迹非迹。非迹非本即不思议一也。四本感应妙者。经云。若有众生来至我所。我以佛眼。观其信等诸根利钝。众生来至者感扣法身也。我以佛眼观者。慈悲往应也。诸根利钝者。十法界冥显欣厌不同也。此指本时。证二十五三昧感应非迹中感应也。迹应多种。或言一日三时。入定观可度机。此三藏佛。照分段秽国九法界机。析空感应也。或言即俗而真不须入出。任运能知。此通佛照分段净国九法界机。体空感应也。或言用王三昧。历别照十法界机。此别佛照方便有余土。次第感应也。或言王三昧。一时照十法界机。此圆佛照十法界寂光土机。圆感应也。有三义故。知诸感应迹而非本。始成故不同故被拂故。寂场树下始偏圆满。故知是迹。或前修后学深浅不同。故知是权。中间已来拂皆方便。宁非迹耶。从本出迹岂可执迹为本。拂迹显本宜舍迹指本。本迹迹本不思议一(云云)。复次或本感粗迹感妙。或本感妙迹感粗。俱妙俱粗。应亦如是。又本感广迹感狭。或迹感广本感狭。俱狭俱广。应亦如是。但取今昔判本迹。不约粗妙广狭也(云云)。五本神通妙者。经言。如来秘密神通之力。又云。或示己身他身。示己事他事。示己身己事者。圆神通也。示他身他事者。偏神通也。秘密者妙也。若偏若圆皆是妙也。此指本时神通。非迹神通也。迹通多种。或言依背舍除入。十四变化获得六通。过外道胜二乘。此乃三藏佛通也。或言依体法无漏慧。获得六通。胜依背舍者。此通佛神力也。或言束前六通为五。依中道发无漏通。此六是别佛通也。或言中道无记化化禅。具六通一切变化。不起灭定现诸威仪。语默不相妨。动寂无二理。又如今经中六瑞变土等。皆是圆佛通也。以三义故。推诸神通迹而非本。始获近修拂疑等。如上说。又四句料简亦如上。然从本垂迹迹则非本。拂迹显本宜弃迹指本。本迹迹本不思议一也。六本说法妙者。经言。此等我所化令发大道心。今皆住不退。我所化者。正是说法。令发大道心者。简非小说也。此指本时简说非迹说也。迹说多种。若依涅槃。明初后两味从牛而出。若以义推。中间三味亦应从牛而出。何者凡犊啖凡草。但能出乳。不啖忍草故不出四味。良犊调善不高不湿。酒糟麦[麩-夫+戈]五味圆满。具足在牛。但听饮啖随[穀-禾+牛]而出。若啖凡草[穀-禾+牛]即出乳。啖下忍草[穀-禾+牛]即出酪。啖中忍草[穀-禾+牛]出生苏。啖上忍草[穀-禾+牛]出熟苏。啖上上忍草[穀-禾+牛]出醍醐。若牛出五味譬渐法也。牛出醍醐譬顿法也。牛出三味譬不定法也。佛亦如是。偏圆满足在佛心中。听机扣击说则不同。善趣机击出人天法轮。析法机击出二乘法轮。体法机击出巧度法轮。历别机击出渐次法轮。圆顿机击出无作法轮。又两机击出第四第五味。又一机击出第二味。又四机击出四味。除第一味。又三机击出三味。除第一第二味。又一机击出第五味除四味。复次三藏道场所得法。如乳在牛。起道场即说乳法轮。通佛道场所得法。如酪在牛。起道场即说酪法轮。别佛道场所得法。如五味俱在牛。道场起说次第五味法轮。圆佛道场所得法。如醍醐在牛。道场起即说醍醐法轮。问大经云。如食乳糜更无所须。应是乳法轮。答乳有多种。粗牛出乳乳则为害。善犊之乳是乳最良。问乳既多种醍醐不一。答经以罗汉支佛为醍醐。故知优劣。此中大有义宜熟思之。例三义往推。上诸说法迹而非本。始满始说中间被拂。中间满中间说。尚皆方便。况今满今说宁非迹耶。执迹则俱失拂迹则俱解。非迹非本不思议一也。复次已说为迹今说为本。已本今迹俱迹俱本(云云)。或实本权迹四句(云云)。体用乃至事理四句(云云)。

　　妙法莲华经玄义卷第七上


　　妙法莲华经玄义卷第七下

　　　　天台智者大师说
　　○七本眷属妙者。经云。此诸菩萨下方空中住。此等是我子。我则是父。下方者下名为底。大品有诸法底三昧。释论云。智度大道佛穷底。当知。此诸菩萨邻佛穷智度底。虚空者。法性虚空之寂光也。从本时寂光空中出今时寂光空中。今时寂光空中者。不识本时者。故言我经游诸国。乃不识一人地涌。千界皆是本时应眷属也。所以无三者。时节既久权转为实。但一无三。或可举一例知有三也。从本垂迹迹中始成佛。时亦有业愿通应。中间所化亦有四种。文殊观音调达等。或称为师或称弟子。于惑者未了。若拂中间无非是迹。则迹本可解。若执迹疑本。二义俱失(云云)。问迹本相望千界尘则少。增道数则多。本迹法身浅深异耶。答法身先满无增无减。约化缘广狭耳。问若尔初住二住化缘多少。法身亦应无浅深。答菩萨位未穷。约实证判浅深。佛位已满但约权化。有四句论广狭(云云)。问明因果等。皆约迹佛指本。明眷属而召本到迹何耶。答因果等法幽微难晓。故约此指彼。眷属是人。召证为易。或可将本人示迹人。或将迹法显本法互现意耳。八本涅槃妙者。经又复言。其入于涅槃。非实灭度。而便唱言当取灭度。非实灭度者。常住本寂也。唱言灭度者。调伏众生也。悉本时涅槃非迹涅槃。迹者大经明声光所集。始诸弟子终于蝮虿。无边身菩萨弟子之位。身量无边。岂有大师倚卧背痛。此乃生身示病示灭。法身无疾常存不变。或取析空因灭果亡。明有余无余涅槃。或取体法空因灭果亡。明有余无余涅槃。生身迹灭者。如阿含中。结业之身父母所生。弃国捐王六年苦行。三十四心断结成道。八十二岁老比丘身。诣纯陀舍持钵乞食。食檀耳羹食讫说法。果报寿命中夜而尽。入无余涅槃。以火阇毗收取舍利者。此三藏涅槃相。若释论云。六地菩萨见思已尽。七地去誓扶余习。受生死身。乃至上生下降。一念相应慧断习成佛。可度众生缘尽息化。入无余涅槃。此通佛涅槃相也。若地人云。缘修显真修菩提。果满成大涅槃。亦称为方便净涅槃。大经云。因灭是色获得常色。受想行识亦复如是。是名色解脱。受想行识解脱。乃是分段变易因尽。获常住有余涅槃。两处阴果身尽。获常住无余涅槃。此与前异。是别佛涅槃相也。大经云。大般涅槃常住不变。能建种种示现调伏众生。如首楞严广说。名大涅槃常乐我净。此与前异。即圆涅槃相也。经曰。今日座中无央数众。各见不同。或见如来入涅槃。或见如来住世一劫减一劫。或见如来住世无量劫。或见丈六身。或见小身大身。或见报身坐莲华藏世界海。为百千亿释迦牟尼佛。说心地法门。或见法身同于虚空。无有分别。无相无碍遍同法界虚空。或见此处娑罗树林。悉是土砂草木石壁。或见此处金银七宝清净庄严。或见此处三世诸佛所游之处。或见此处即是不可思议。诸佛境界真实法体。此明佛身依正各有四相。即前四涅槃相也。大经与此经义同。大经以常住为宗。迦叶初问长寿。佛答中处处多显未来常住。少明先成寿命。为法华已说故。彼经虽一两处说。不可判为近成短命。今经正明发迹显本。无量寿命为宗。少说未来常住。虽一两处少说。不可判为无常。二经互举。利根知本常未来亦常。解未来长寿。亦解本来长寿。其义是同。又此经数数现生现灭者。生非实生灭非实灭。常住义显。又二万灯明迦叶。皆不说涅槃。秖于法华明本常未来常。弥见法华明常义显(云云)。以三义故知诸涅槃迹而非本。今始入故入复出故。拂中间故。此迹涅槃皆从本垂。云何执迹。谓言是本。是不识迹本也。若拂迹显本。则二义不迷。非迹非本不思议一也。九本寿命妙者。上因妙中以智慧为命。此则非长非短。由非长非短之慧命。能为长短。此中正明长短寿命。经处处自说名字不同年纪大小。年纪者是寿命也。大小者长短也。经中间处处年纪大小者。约迹而悬指本也。迹不同者。三藏佛父母生身。八十二尽。身灰智灭毕竟不生。通教佛誓愿之身。化缘若讫亦归灰断。灭已不生。此两佛但齐业齐缘。不得非长非短之慧命。不能作长作短大小之寿命也。别教登地破无明。得如来一身无量身。一身湛然安住。无量身百界作佛。亦示九界身。得论年纪大小。大即大乘常寿。小即小乘无常之寿也圆教登住时亦如是。此等皆因中菩萨。非常非无常。能作常无常大小之寿。况后心乎。况妙觉乎。如此等寿三义。皆迹中因果之寿。此寿皆从本地因果圆满而垂此迹。迹既如此况复本也。经我本行菩萨道时。所成寿命今犹未尽。指于本因。因寿尚未尽。况本果寿。若执迹则不知本。今拂迹则识本。亦识不思议一也。十释本利益妙者。文云。皆令得欢喜。欢喜即利益相。若迹中三乘共十地别十地。开权显实按位妙入位妙。如是等益。乃至闻寿命增道损生。皆是迹中益也。乃至中间权实之益。亦是迹益。以迹望本。本亦应有偏圆利益。所以下方菩萨皆住虚空者。皆居寂光本益也。故本本以垂迹。借迹以知本不复具记也。
　　○第六约三世料简者。文云。如来自在神通之力。如来大势威猛之力。如来师子奋迅之力。即是三世益物之文。若过去最初所证权实之法。名为本也。从本证已后方便化他。开三显一发迹显本者。还指最初为本。中间示现发迹显本。亦指最初为本。今日发迹显本。亦指最初为本。未来发本显迹。亦指最初为本。三世乃殊。毗卢遮那一本不异。如百千枝叶同趣一根(云云)。问现见无量佛。悉是释迦分身。为当犹有余佛。余佛复有分身不。答普贤观云。东方有佛名曰善德。彼佛亦有分身诸佛。若尔亦有诸佛。诸佛亦有分身。又神力品云。弹指謦欬是二音声遍至十方诸佛世界。彼佛四众遥伸供养。所散诸物从十方来。譬如雪聚遍覆此间诸佛之上。故知有诸佛。诸佛亦有分身也。问三世诸佛皆有分身者。云何复言多宝如来全身不散如入禅定。若全身不散。云何复言游于十方。证法华经二意云何通。答释论解念佛中云。多宝无人请说法。便入涅槃。后化佛身及七宝塔。证法华经。若从论释。乃是化作全身。非无分身也。师云。若言不得说法。那告四众我灭后起一大塔。非都不说法。应是不说法华。故发大誓愿。不碎生身之骨。全身不散出证圆经。如入禅定者。表于不灭出证常经。表于不偏不偏不灭圆常义。显口唱真净大法真是常。略举二德我乐可知。钝者读文犹自不觉也。问三世诸佛皆显本者。最初实成若为显本。答不必皆显本。今作有义者。最初妙觉指初住为本。若初住被加作妙觉。亦指初住为本。初住之前。竖无所指横有体用。即指体岂非本耶。又发愿故说寿长远如文(云云)。又解。最初之佛虽无长远已今权实等。本迹之可显而有体用教行理教事理等本迹之可显(云云)。若作无义。若最初始成佛。既始得本。未论垂迹无久迹可发。无久本可显(云云)。若久成佛如释迦之例。以东方为譬。若久此者。即以四方为譬。又久者十方为譬。若近此者。则减东方为譬。若都无者则无所譬(云云)问若实初成。无久本可显。云何经言是我方便诸佛亦然。答虽无长久之本。若须用方便者。佛有延促劫智。能演七日为无量劫义(云云)。问佛若有久成始成。有发迹不发迹。亦应有开三显一不开三不显一耶。答若菩萨声闻共为僧者。则有开三显一。若纯菩萨为僧者。何须开显耶。问若不开三显一。五佛章云何。答同是声闻菩萨共为僧。出五浊世可如此。出净土佛则不然。问破十粗显十妙。则无明惑尽一实理彰。今更破迹妙为粗显本为妙。破何惑显何理。答无明重数甚多。实相海深无量。如此破显无咎。又问若尔还以妙破妙。所破之妙妙而更粗。亦应还以粗破粗。所破之粗例更是妙。所破四住例亦应妙。答就顿明义。秖四住即是于妙。况破四住智。宁非妙耶。又问若尔但有顿义。应无渐义。答若分渐顿。渐之能所俱粗。顿之能所俱妙(云云)。问中间有偏圆权实。而同称是权者。亦应同称为偏耶。答通义则尔别义不然偏圆约法法则已定。故偏非圆圆非偏。权实约教。迹中施设同皆是假故就假论权耳。问既有带粗妙。复有不带粗妙。亦应有带妙粗不带妙粗。答此应四句。带粗妙。即别教也。不带粗妙即圆教也。带妙粗即通教也。不带妙粗即三藏也。又带粗妙如通。不带粗妙如圆。亦带粗亦不带粗如别。非带非不带如圆接别。如圆别接通。又约五味。粗不带妙如酪。妙不带粗如醍醐。亦带粗亦不带粗如生熟苏。非带粗非不带粗如乳(云云)。问二粗既不同。那忽同呼为粗。答事有浅深故为二。俱非妙理故同是粗。问应带方便实。不带方便实。答例问亦应有带二一不带二一。答例。通论本迹秖是权实。别论高下宜用本迹。横论真伪宜用权实。本迹约身约位。权实约智约教(云云)。问本地十妙约六重本迹。摄属何耶。答非已今非中间。乃是体用教行理。教等共论十妙也。
　　○第七判粗妙者。若迹中已得十粗为粗。十妙为妙。未开十粗为粗开十成妙。具如前说。迹中若待粗妙若开粗妙。此妙不异本妙。而言始得始得为粗。本中先成若粗若妙。若开粗妙亦不异迹妙。而是先得先得称妙。又迹中事理始得为粗。本中事理先得为妙。迹中理。教教行体用权实等亦如是。又若未发迹显本者。但解迹中事理之粗妙。终不能解本中之事粗。况解本中之理妙。弥勒尚不达。何况余人。若发迹中之事理。即显本中之事理。亦知由本中之事理。能垂迹中之事理。迹既由本则本妙迹粗既有本迹之殊。故言粗妙。妙理则非迹非本。不思议一也。理教教行体用权实已今等亦如是。
　　○第八明权实者。照迹中十粗之境为权。照迹中十妙之境为实。乃至中间三世所照。十粗之境为权。十妙之境为实。若权若实悉皆是迹。迹故称权。如是中间无量无量不可说节节权实。余经尚无中间一番之权。况一番之实。尚无中间一番权实。况无量番。尚无中间权实。况有本地权实。中间权实皆名为权。本初照十粗十妙皆名为实。迹权本实俱不思议。不思议即是法性。法性之理非古非今。非本非迹非权非实。但约此法性论本迹权实粗妙耳。但以世俗文字有去来今。非谓菩提有去来今也。复次分别权实则有三种。谓自行化他自行化他。具如境妙中说。本地自行所契权实二智。名佛自行权实。从本已来乃至鹿苑。种种方便随他意语。说此二智回转无方。名佛化他权实二智。化他虽有二种皆名为权。自行虽二种皆名为实。是名自行化他合说权实。复次迹中约实施权。意在于实而实意难测。何者。化城是权而人作实解。是不识权亦不知实。若废权显实。意在于权权则易测。何者。既知化城一事是佛权施。则遍达恒沙佛法。远通久劫方便。故华严中明。为阿鞞跋致多明事数。即其义也。若开权显实者。达事法已权意即息。亦不离权远求于实。权即是实无复别权。故言开权显实也。迹中既有三意。如此迹由本垂。本亦如是。本迹虽殊不思议一也(云云)。
　　○第九利益者。前明生身益。次明法身益。生身两处得益。迹门会三归一开权显实。生身菩萨得利益者。于十妙中得五妙益。何者。境妙则通一切具有。乘妙则别究竟在佛。感应神通说法。皆是果上之益。若未证果不论此益。若于六即位中得四即益。理即究竟即例如前。但得名字即中。智行位眷属功德乃至分真即中。智行位眷属功德。如身子得记。四众天龙欢喜说偈云。大智舍利弗。今得受尊记。我等亦如是悉当得作佛。即是生身菩萨。闻迹门说法得益之。相也。发本显迹说佛寿长远。观佛三昧得大增长。从此亦有生身菩萨。得十妙中之五益。六即中之四益。损生增道(云云)。从二住去至一生在。皆是法身得五益。何以故。应生闻本地功德。观佛三昧转更深广。不可称量。不比前来迹中之益。何者。佛境转深功德亦大。故分别功德品云。佛说希有法。昔所未曾闻。世尊有大力。寿命不可量。说得法利者。欢喜充遍身。或住不退地。或得陀罗尼。即是生法二身得益之相。若论实道得益两处不殊。而权智事用不得相比。喻如慧解脱俱解脱。无漏不二而功德优劣。前迹门得道止齐无生法忍。本门得道齐余一生在。以尘为数。多小深浅岂同于前。当拣彼文。从发心处即是六根净位。乃至一生在。即是最后分真(云云)。又流通利益者。前流通迹门。是诸发誓菩萨及诸罗汉。得授记者。此土他土弘经。论其功德观文。但明冥利。不说显益。今说本门。付嘱一切诸佛所有之法。兼得迹门法也。秘奥之藏。即是本迹中实相也。一切甚深之事。即是本迹中因果也。如此等法。付嘱千世界微尘菩萨。法身地弘经。何但如生身此土他土弘经耶。十法界身游诸国土。则有冥显两益也。疑者云。法身常有佛何须菩萨弘。但弘之在人待时待伴。如佛虽在世。而文殊入龙宫。法身处虽有佛复须外缘。故佛付嘱吐舌摩顶。种种相貌殷勤付嘱。令弘此法得无量微妙功德。其有闻者。妙益不可称数。故文云。若有闻佛说寿量。一切皆欢喜。得无量无漏功德之果报。即此意也。
　　○十观心者。本妙长远岂可观心。虽不即是亦不离心。何者。佛如众生如一如无二如。佛既观心得此本妙。迹用广大不可称说。我如如佛如。亦当观心出此大利。亦愿我如速如佛如。故文云。闻佛寿无量。深心须臾信。其福过于彼。愿我于未来长寿度众生。如今日世尊。诸释中之王道场师子吼。说法无所畏。我等于未来一切所尊敬。坐于道场时说寿亦如是。此即观心本妙。得六即利益之相(云云)。
　　△问大妙云何。答此应三双六句分别(云云)。文云。佛自住大乘。又云。如是大果报。又云。有大车而题称为妙。如涅槃云。大般涅槃微妙经典。而题称为大。即妙是大即大是妙也。大品云。色非深非妙。乃至识非深非妙。此是大破妙。此文云。一切法空寂。无漏无为无大无小。此是妙破大。如大阿罗汉。此大犹修于妙。如灭止妙离。此妙犹更修大(云云)。问若大妙一等。余经俱应称妙。答余经通论。约理大妙不殊。而别带方便。此经不带方便。故别称妙。小乘得入发迹显本。故别称妙。问大小俱称妙。大小俱明常。一往斥之(云云)。小乘灭止妙离名同理异。不得是常。并云不得是妙。答妙名不可思议。小乘真谛亡言绝虑。通得是不思议。通名为妙耳。次当纵之。亦得以三无为称常而常异。又并既俱称常。亦俱会一。答会诸见同入真而会异。又并俱无常俱粗俱不会耶。例通而义异。云何大乘无常。大乘非但无无常。亦无于常。以无于常。故言无常。云何大乘是粗。夫有言说即名为粗。云何大乘不会耶。一切诸法皆是佛法。更何所会(云云)。
　　△次释莲华者为四意。一定法譬。二引旧释。三出经论。四正解释。定法譬者。权实难显借喻莲华。譬于妙法。又七喻文多。故以譬标题。又解云。莲华非譬当体。得名类如。劫初万物无名。圣人观理准则作名。如蛛罗引丝。仿之结网。蓬飞独运依而造车。浮槎泛流而立舟。鸟迹成文而写字。皆法理而制事耳。今莲华之称非是假喻。乃是法华法门。法华法门清净。因果微妙。名此法门为莲华。即是法华三昧当体之名。非譬喻也。余经多自释名。此经无解。或是其文未度耳。而此两释皆有道理。今融二意。问莲华定是法华三昧之莲华。定是华草之莲华。答定是法莲华。法莲华难解故草华为喻。利根即名解理。不假譬喻。但作法华之解。中下未悟。须譬乃知。以易解之莲华。喻难解之莲华。故有三周说法。逗上中下根。约上根是法名。约中下是譬名。三根合论双标法譬。如此解者与谁为诤耶。今且依法譬为释也。二引旧解。睿师序云。未敷名屈摩罗。将落名迦摩罗。处中盛时名分陀利。远师云。分陀利伽是莲华开喻。然体逐时迁名随色变。故有三名也。大经亦云。人中莲华分陀利华。二名并题者。应有通别之异。今取莲华是通。分陀利是别称。道朗云。鲜白色或翻为赤色。或翻为最香。如此皆是开盛之义。举分陀利则兼之矣。问梵本举别此方用通何也。答外国有三时名。此方则无。但举通名通自兼别。他解莲华有十六义。莲华从缘生。譬佛性从缘起。莲华能生梵王。譬从缘生佛。莲华生必在淤泥。譬解起生死。莲华是瑞见者欢喜。譬见者成佛。莲华从微之著。譬一礼一念皆得作佛。莲华必俱譬因果亦俱。华必莲譬因必作佛。莲华譬引入莲华世界。莲华是佛所践。譬众圣托生此十譬秖是今家。譬行妙中片意耳。莲华生淤泥淤泥不染。譬一在三中三不染一。莲华三时异。譬开三秖是一莲华有开有合。譬对缘有隐有显。莲华于诸华最胜。譬诸说中第一。华开实显譬巧说理显。莲华有三时异。譬权实适时。此六譬秖是今家说法妙中片意耳。如光宅云。余华华果不俱。譬余经偏明因果。此莲华华果必俱。譬此经双辨因果。弟子门明因师门明果。故借莲华为喻。今谓此解语略而义偏。若迹门师弟各有因果。文云。我尽行诸佛所有道法。道场得成果。即师之因果。会三归一即弟子因。得记作佛即弟子果。本门云。我本行菩萨道时即师因。我得佛已来甚大久远。即师果。我昔教其初发心。即弟子因。今皆住不退悉当得成佛。即弟子果。彼义偏略故不用。且助成其语。如四微色法。不当华之与莲。而约微论华论莲。今实相之理不当本迹因果。而约理明于本迹因果耳。又如四微不当开之与合。而约微论开合。实相不当权实。而约实相论开权显实发迹显本耳。三引经论者。法华论列十七名。一无量义。二最胜。三大方等。四教菩萨法。五佛所护念。六诸佛秘藏。七一切佛藏。八一切佛密字。九生一切佛。十一切佛道场。十一一切佛所转法轮。十二一切佛坚固舍利。十三诸佛大巧方便。十四说一乘。十五第一义住。十六妙法莲华。十七法门摄无量名字句身。频婆罗阿閦婆等。余名悉不解释。唯列十七名。次解莲华。有二义。一出水义。不可尽出离小乘泥浊水故。复有义莲华出泥水。喻诸声闻入如来大众中坐。如诸菩萨坐莲华上。闻说无上智慧清净境界。证如来密藏故。二华开者。众生于大乘中。心怯弱不能生信故。开示如来净妙法身。令生信心故。今解论意。若言令众生见净妙法身者。此以妙因开发为莲华也。若言入如来大众坐莲华上者。此以妙报国土为莲华也。何者。卢舍那佛处莲华藏海。共大菩萨。皆非生死人。若声闻得入于此。即妙报国土为莲华也。彼论望今意。乃是行位两妙耳。大集云。怜愍为茎。智慧叶。三昧为须。解脱敷。菩萨蜂王食甘露。我今敬礼佛莲华。又以戒定慧陀罗尼为缨珞。庄严菩萨。今解经。当是菩萨揽四法成假名人。如蜂在华。复以前四法自资。如蜂食华也。四正释者。若依大集行法因果为莲华。菩萨处上即是因华。礼佛莲华即是果华。若依法华论。以依报国土为莲华。复由菩萨修莲华行。报得莲华国土。当知。依正因果。悉是莲华之法。何须譬显。为钝根人不解法性莲华故。举世华为譬。亦应何妨。然经文两处。说优昙钵华时一现耳。此华若生轮王应出。若说此经。即授佛记法王王世也。此灵瑞华似莲华。故以为喻。若从此意即是借喻。喻于妙法。夫喻有少喻遍喻。如涅槃(云云)。但少喻以月喻面。不得求其眉目。雪出况象。不可觅其尾牙。今法华三昧无以为喻。喻此莲华耳。夫华有多种已如前说。唯此莲华华果俱。多可譬因含万行果圆万德。故以为譬。又余华粗喻九法界十如是因果。此华妙喻佛法界十如因果。又以此华喻佛法界迹本两门。各有三喻。喻迹者。一华生必有于莲。为莲而华。莲不可见。此譬约实明权意在于实。无能知者。文云。我意难可测。无能发问者。又云。随宜所说意趣难解。二华开故莲现。而须华养莲。譬权中有实而不能知。今开权显实意须于权。广识恒沙佛法者。秖为成实使深识佛知见耳。三华落莲成。即喻废三显一。唯一佛乘直至道场。菩萨有行见不了了。但如华开。诸佛以不行故见则了了。譬如华落莲成。此三譬迹门。从初方便引入大乘。终竟圆满也。又三譬譬本门者。一华必有莲譬迹必有本迹含于本。意虽在本佛旨难知。弥勒不识。二华开莲现。譬开迹显本。意在于迹。能令菩萨识佛方便。既识迹已还识于本。增道损生。三华落莲成。譬废迹显本。既识本已不复迷迹。但于法身修道圆满上地也。此三譬譬本门始从初开终至本地。二门六譬各有所拟。初重约佛界十如施出九界十如。次重开九界十如显佛界十如。三重废九界十如成佛界十如。三譬摄得迹门始终尽。若得此意。十二因缘四谛三谛等智行位。乃至功德利益。亦用此譬。譬之(云云)。第四重约本佛界十如。施出迹中佛界十如。第五重开迹中佛界十如。显出本中佛界十如。第六重废迹中佛界十如。成本中佛界十如。始终圆满开合具足。是为少分以莲华为譬也。多分喻者。释论解师子吼义。从深山谷种生长。身力手足爪牙头尾。震吼等譬。譬师子吼法门。亦如大经明波利质多树黄嘴疱果等。遍喻行人。今亦如是。从初种子乃至莲成。喻于妙法也。譬如石莲乌皮在外白肉在内。四微为质。卷荷欲生微细众具。开华布须莲实房成。初后不异莲华。始终十义具足。譬佛界众生。始自无明终至佛果十如。是法无有缺减。总譬竟。譬如石莲。黑则叵染硬则叵坏。不方不圆不生不灭。劫初无种故不生。今不异初故不灭。是名莲子相。一切众生自性清净心。亦复如是。不为客尘所染。生死重积。而心性不住不动不生不灭。即是佛界。如是相净名曰一切众生即菩提相。即其义也。譬如莲子虽复乌皮淤泥之中。白肉不改。一切众生了因智慧。亦复如是。五住淤泥生死果报。一切智愿犹在不失。是名佛界如是性。故言烦恼即菩提。又诸法不生般若生。即其义也。譬如莲子在淤泥中。而四微不朽是名莲子体。一切众生正因佛性。亦复如是。常乐我净不动不坏。名佛界如是体。大经言。是味真正停留在山。草木丛林不能覆灭。即其义也。譬如莲子为皮壳所笼为泥所没。而卷荷在心。而有生长以气。一切众生心亦如是。虽为苦果所缚集惑所沈。而能于中发菩提心。甚大雄猛。如师子乳如师子筋弦。是名佛界如是力。经言。若发菩提心动无边生死。破无始有轮。阎浮人未见果。而能勇猛发心也。譬如莲子虽复微小乌皮之内。具有根茎华叶须台众具顿足。是名莲子如是作。一切众生初发菩提心。亦复如是。明解决定慈悲誓愿。上求下化誓取成就。志不疲退。是名佛界如是作。华首经言。一切诸功德皆在初心中。即其义也譬如莲子根依淤泥而华处虚空。风日照动昼夜增长。荣耀顿足。一切众生亦复如是。从无明际发菩提心。修菩萨行出离生死。入法性中因行成就。值于佛日被神通风。其心念念入萨婆若海。此名佛界如是因。经言。于无量劫所作功德。不如五茎莲华。上然灯佛得功德多。此是真因成就。即其义也。譬如莲华须蕊围绕在华内莲外。此名莲华如是缘。菩萨亦如是。于真因中具足万行六波罗蜜一行一切行。资助于因。如须在华内。若得果时众行休息。如须在莲外。是名佛界如是缘经言。尽行诸佛所有道法。即其义也。譬如莲华华成结莲而华叶零落。台子成实。此名莲子如是果。菩萨亦如是。真因所感。无上菩提大果圆满。究竟成实。是名佛界如是果。故经言。佛子行道已来世得作佛。即其义也。譬如莲实房台包绕。此名莲子如是报。菩萨亦如是。大果圆满无上报足。习果之果依于报果。如实依台。经言。如是大果报久修业所得。即其义也。譬如泥莲四微。处空莲四微。初后不异。此名莲子本末等。一切众生亦如是。本有四德隐名如来藏。修成四德显名为法身。性德修德常乐我净。一而无二。是名佛界十如本末究竟等。经言。众生如佛如一如无二如。即其义也。是用莲华譬十如境竟。次用莲华譬十二因缘者。乌皮淤泥水草重覆。通如上说也。即是无明支种子。能生力即是行支。内有卷荷华须备具。即是识名色六入触受支。含润爱取有支。团圆盘屈不能得出。即是老死支。若能芽锋萌动。钻乌皮破即是无明灭。不复在乌皮内生。即是诸行灭。出[穀-禾+卵]壳外即是老死灭。此略譬四种十二因缘也。次用莲华譬四谛者。乌皮譬界内苦。白肉譬界内集。泥譬界外集。水譬界外苦。道灭可知。此通譬四种四谛也。次用莲华譬二谛者。莲藕茎叶等譬俗。莲藕茎孔空譬真。此通譬七种二谛也。次用莲华譬三谛者真俗如前。四微拟常乐我净。譬中道第一义谛。此通譬五种三谛也。四微无生无灭譬一实谛。劫初无生今时无灭。譬无谛无说也。用莲华譬境妙竟。次更譬九妙者。内有生性譬智妙。卷荷生性譬空智妙。须叶生性譬假智妙。莲台四微生性譬中智妙。此三生性譬一心三智妙也。莲子虽小备有根茎华叶。譬行妙。茎即慈悲。叶即智慧。须即三昧。开敷即解脱。又叶以譬三慈者。覆水青叶譬众生缘慈。覆水黄叶譬法缘慈。倚叶譬无缘慈。倚荷若出莲生不久。无缘慈成得记不久。又根华子叶利益人蜂即檀。香气即尸。生泥不辱即忍。增长即精进。柔湿即禅。不污即慧。齐此譬行妙也。莲譬理即位。芽钻皮粗住位。芽出皮细住位。钻泥欲定位。齐泥未到位。出泥在水四禅位。禅定如水能洗欲尘。处水增长譬无色位。齐此譬观行莲华位。出水譬破见思。相似莲华十信位。处空含而欲敷。譬十住位。须台可识譬十行位。随日开回譬十回向位。敷舒成就荷负蜂蝶。譬十地位。须叶零落台子独在。譬休息众行。妙觉圆满果上无事。真常湛然此皆譬位妙也。莲有四微譬真性轨。莲房内虚茎藕中空。譬观照轨。台房围绕譬资成轨。此譬三法乘妙也。莲成处空影临清水。譬显机显应。影临浊水譬冥机冥应。影临风浪之水。譬亦冥亦显机应。大经云。闇中树影夜影临水。譬非冥非显机应。此等譬感应妙也。若风摇莲华。东昂西倒向南映北。下风则合上风则开者。即譬东涌西没中涌边没等。此譬地动瑞。日暮华合譬入定瑞。日出华开譬说法瑞。远望则红近望则白。赤华青叶相映辉赫。譬放光瑞。流芳遍野譬栴檀风瑞。蕊粖飘飏譬天雨华瑞。风雨飘洒翻珠相棠。譬天鼓自然鸣瑞。此等皆譬神通妙也。华合未开。譬隐一乘分别说三。华叶正开譬会三归一但说一乘。华落莲存譬绝教冥理。若知如来常不说法。乃名多闻。此等譬说法妙也。从一藕边更生一华。展转复生无量莲华。譬业生眷属妙。从一莲房堕子。在泥更生莲华。展转复生无量莲华。譬神通眷属妙。掘移彼藕。采彼莲子种于此池。莲华炽盛譬愿生眷属妙。彼池飞来如游丝薄雾。入于此池莲华炽盛。譬应生眷属妙。鱼鳖噞喁其下。蜂蝶翔集其上。譬众生果报清凉之妙益。见者欢喜譬于因益。采用其叶譬三草益。采用其华譬妙小树益。采用其莲譬妙大树益。采用其藕譬妙实事益。此等譬功德利益。如是等譬及余无量譬喻以譬迹中十妙(云云)。次譬本者。譬如一池莲华始熟。熟已堕落。投于泥水方复生长乃至成熟。如是展转更生熟。岁月既积。遂遍大池华田布满。佛亦如是。本初修因证果已竟。为众生故更起方便在生死中。示初发心复示究竟。数数生灭无数百千。本地垂应俯同凡俗。更修五行。乌莲更生茎叶。譬更修圣行。莲子四微稍稍增长。譬更修天行。荷叶始生譬更修梵行。莲子堕泥。譬同诸恶更修病行。莲芽始萌。譬同小善更修婴儿行。如是三世益物不可称计。遍满法界。无非分身垂迹开迹废迹等益(云云)。若非莲华。何由遍喻上来诸法法譬双辨故称妙法莲华也。

　　妙法莲华经玄义卷第七下



　　妙法莲华经玄义卷第八上

　　　　天台智者大师说
　　第二释通名者。经一字也。具存胡音。应云萨达磨分陀利修多罗。萨达磨。此翻妙法。分陀利。此翻莲华。已如上释。修多罗。或云修单兰。或云修妒路。彼方楚夏。此土翻译不同。或言无翻。或言有翻。释此为五。一明无翻。二明有翻。三和融有无。四历法明经。五观心明经。言无翻者。彼语多含此语单浅不可以单翻复应留本音。而言经者。开善云非正翻也。但以此代彼耳。此间圣说为经。贤说子史。彼圣称经菩萨称论。既不可翻宜以此代彼。故称经也。既不可翻而含五义。一法本亦云出生。二云微发亦云显示。三云涌泉。四云绳墨。五云结鬘。今秖作五义不可翻。今于一中作三。三五十五义。一教本二行本三义本。今广释之。言法本者。一切皆不可说。以四悉檀因缘则有言说。世界悉檀。说则为教本为人。对治则为行本。第一义悉檀则为义本。所言教本者。金口所说一言为本。泒出无量言教。若通若别当时被物。闻即得道故。经言。一一修多罗。复有无量修多罗。以为眷属。若后人不解。菩萨以佛教为本。作通论别论。申通别经。令佛意不壅寻者得道。良由其论有本故也。诸外道等虽有所说。不与修多罗合。戏论无本不能得道。经是行本者。示人无诤法。导达通塞开明眼目。救治人病。如教修行则起通别诸行。从此至彼入清凉池。至甘露地泥洹真法宝。众生从种种门入。故知经是行本。经是义本者。寻一句诠于一义。寻无量句诠无量义。或寻一句诠于无量义。寻无量句诠于一义。若通若别寻诠会入。故经是义本。束此三种为法门者。教本即是闻慧。行本即是思慧。义本是修慧。见真法本之义尚已多含。故不可翻也。或言出生例此可知。二含微发者。佛以四悉檀说。言辞巧妙次第诠量初中后善圆满具足。如大海水渐渐转深。闻教之者。初闻世界悉檀。次第领受。分别法相微有解生。渐渐增长明练通达。又遍读诸异论广知智者意。多闻强识以至成佛。就此即约教论微发。初闻为人。对治即能起行。始人天小行。次戒定慧入无漏行。见道修道遂证无学。从小入大终于妙觉。是约行论微发。初闻第一义悉檀。展转增广入于闻思。暖顶世第一。次入见谛得真第一义。次入修道至无学。从小入大见似真中道。起自毫末终成合抱也。束此三发为法门者。依小乘即三种解脱发。依大乘初住中。有教发是般若。行发即如来藏。理发是实相微发已自多含。故不可翻也。三含涌泉者。从譬为名也。佛以四悉檀说法。文义无尽法流不绝。若闻世界说一句。解无量句。月四月至岁。如风于空中自在无障碍。说初心解已如涌泉。何况后心何况如来。犹如石泉流润遍益也。若闻为人对治。起无量行恒沙佛法种种法门。一行无量行入善境界。登八正直道。若闻第一义理若虚空。虚空之法不可格量。遍一切处。是名义涌泉。束此为法门者。教泉是法无碍辩。行泉即辞无碍辩。义泉即义无碍辩。乐说通三处。涌泉已自多含。故不可翻也。四含绳墨者。佛以四悉檀说。初闻世界裁爱见之邪教。不为邪风倒惑。得入正辙。即教绳墨也。若闻为人对治。远离非道。入好正济道品之路。即行绳墨也。若闻第一义裁爱见此岸。得至彼岸。不保生死亦不住无为。即义绳墨。束此为法门者。教裁邪即是正语。行裁邪即正业正精进正念正定等。义裁邪即正见正思惟等。绳墨已自多含。故不可翻。五含结鬘者。结教行理如结华鬘令不零落。世界悉檀结佛言教不零落。为人对治结众行不零落。第一义结义理不零落。束此为法门者。结教成口无失。结行即身无失。结义即意无失亦是三种共智慧行。亦是三陀罗尼教不零落。是闻持陀罗尼。行不零落行陀罗尼。义不零落即总持陀罗尼。若作严身释者。即是约教名智慧庄严。约行名福德庄严。约义即是所庄严。所庄严即是法身。为定慧庄严也。一切众生皆有法身。法身体素天龙之所忽劣。若修学定慧庄严法身。则一切见敬也。旧云。经含五义。今则经含十五义。岂可单汉翻胡。名含之释如此(云云)。训者训常。今释其训。天魔外道不能改坏。名为教常。真正无杂无能逾过。名为行常。湛然不动决无异趣。名为理常。又训法者。法可轨行可轨理可轨。今直释训已含六义。况胡言重复而可单翻耶。二言有翻者。亦为五。一翻为经。经由为义。由圣人心口故。今亦随而释之。谓教由行由理由。一切修多罗。一切通别论。一切疏记等。皆由圣人心口是名教由。一切契理行。一切相似行。一切信行法行。皆由圣人心口。故以行为由。一切世间义。一切出世义。一切方便义。一切究竟义。皆由圣人心口。故以义为由。教由世界。行由为人对治。义由第一义悉檀。又言经者纬义。如世绢经。以纬织之龙凤文章成。佛以世界悉檀说经。菩萨以世界纬织。经纬合故贤圣文章成。又约行论经纬。慧行为经行行为纬。经纬合故八正文章成。又约理论经纬者。诠真为经诠俗为纬。经纬合故二谛文章成。二翻为契者。契缘契事契义。世界说是契缘。随宜说是契生善。随对治说是契破恶。是为契事。随第一义说。是契义。三翻法本者。即教行理本如前释(云云)。四翻线者。线贯持教。行理令不零落。严身等义如前释。又线能缝义。缝教使章句次第。堪可说法。如支佛不值十二部线。不能说法。世智辩聪亦不得经线。正语不成。又线能缝行。依经则行正。违经则行邪。又缝理者。理所不印。堕六十二邪。理所印者。会一究竟道也。五翻善语教。亦是善行教。亦是善理教。世界悉檀说即善语教。为人对治即善行教。第一义说即善理教。是名修多罗有五种翻也。三和融有无者。昔佛法初度胡汉未明。言无翻者。乃是河西群学所传。晚人承用加以此代彼。今传译焕烂方言稍通。岂苟执无翻。犹以多含为解。若多含者。何局五耶。若有翻者。以何为正义。宁种种。翻那得多。若翻修多罗为经者。修多罗有九。谓通别修多罗藏等。何不见周正十二部中经部。三藏中有经藏耶。若翻为契法本等者。亦应改正十二部中有契部。法本部线部善语教部。三藏中应有线等藏。彼诸处皆不从此翻。何独通修多罗耶。释论云。般若尊重智慧轻薄。何得用轻翻重。若尔即是无翻家证。夫实相尊重不可说。遂得作胡言而说。何不得作汉语而翻。若不可翻亦不可说。此即有翻家证旧云。涅槃含三德不可用灭度为翻。又梁武云。灭度小乘法。不可用翻大涅槃。此未必尔。经言。有涅槃大涅槃。亦应有灭度大灭度。此经云。如来灭度岂非大灭度。既以小灭度翻小涅槃。何得不以大灭度翻大涅槃。若谓灭度偏不含三德者。今作含释。灭者即解脱。解脱必有其人。人即法身。法身不直身。必有灵智。灵智即般若。又大即法身。灭即解脱。度即般若。但标灭度含三宛然。何得无翻耶。若执一言则彼彼相是非。不达佛意已如上说。今和融有无虚豁义趣。若言无翻名含五义。于一一义更含三义。弥见其美。若作有翻于一一翻。亦具三义。转益旨深。任彼有无何所乖诤。大经云。我终不与世间共诤。世智说有我亦说有。世智说无我亦说无。如此通融于二家。无失而有理存焉。复次圆义无方处处通入。乃如上说。若正翻名。世谛不得混滥。今且据一名以为正翻。亦不使二家有怨。何者。从古及今译胡为汉。皆题为经。若余翻是正。何不改作契线。若传译佥然。则经正明矣。若等是无翻。何不标微发涌泉等。今正用经。于多含义强。含三法本三微发三涌泉。诸绳墨结鬘等义。亦含契线善语教。训法训常等。无不摄在经一字中。余句亦如是。诸大小乘教。皆以经为通名故。不用余句也。四历法明经者。若以经为正翻。何法是经。旧用三种。一用声为经。如佛在世金口演说。但有声音诠辩。听者得道。故以声为经。大品云。从善知识所闻也。二用色为经。若佛在世可以声为经。今佛去世纸墨传持。应用色为经。大品云从经卷中闻三用法为经内。自思惟心与法合不由他教亦非纸墨但。心晓悟即法为经。故云。修我法者。证乃自知(云云)。三尘为经。施于此土。耳识利者。能于声尘分别取悟。则声是其经于余非经。若意识利者。自能研心思惟取决。法是其经于余非经。眼识利者。文字诠量而得道理。色是其经于余非经。此方用三尘而已。余三识钝。鼻臭纸墨则无所知。身触经卷亦不能解。舌啖文字宁别是非。若他土亦用六尘。亦偏用一尘。如净名曰。以一食施于一切。于食等者于法亦等。于法等者于食亦等。此即偏用舌根所对为经。或有国土以天衣触身即得道。此偏用触为经。或见佛光明得道。此偏用色为经。或寂灭无言观心得道。此偏用意为经。如众香土以香为佛事。此偏用香为经。他方六根识利。六尘得为经。此土三根识钝。鼻不及驴狗鹿等。云何于香味触等。能得通达。问根利故于尘是经。钝者尘则非经耶。答六尘是法界。体自是经。非根利取方乃是经。何者。大品云。一切法趣色。是趣不过此色。能诠一切法。如黑墨色。一画诠一。二画诠二。三画诠三。竖一画则诠王。足右画则诠丑。足左画则诠田。出上诠由。出下诠申。如是回转诠不可尽。或一字诠无量法无量字共诠一法。无量字诠无量法。一字诠一法。于一黑墨小小回转。诠量大异。左回诠恶右回诠善。上点诠无漏下点诠有漏。杀活与夺毁誉苦乐。皆在墨中。更无一法出此墨外。略而言之。黑墨诠无量教无量行无量理。黑墨亦是教本行本理本。黑墨从初一点至无量点。从点至字从字至句。从句至偈。从偈至卷。从卷至部。又从点一字句中。初立小行后著大行。又从点字中初见浅理后到深理。是名黑色教行义三种微发又从黑色涌出点。出字句偈不可穷尽。涌出诸行无尽。涌出义无尽。是名黑色具三涌泉。又约黑色裁教行义邪。又约黑色结教行义鬘。又以严身。又色是由。由色故缚有六道生死。由色故脱有四种圣人。又色训法。法色故能成教行理。又色是常。色教不可破。色行不可改。色理不可动。又色不可翻。色义多含故。又色可翻名色为经。故见色经时知色爱见。知色因缘生法。知色即空即假即中。色即法界。总含诸法。法界文字文字即空。无点无字无句无偈。句偈文字毕竟不可得。是名知字非字非字亦字。墨色是经。为法本者若于墨字生嗔。断他寿命。若于墨字起爱而作盗淫。乃至于墨起痴。而生邪见。当知。墨字是四趣本。若于墨字生慈生舍。乃至生正见者。当知。墨字是人天本。若知墨字是果报无记。无记是苦谛。于报色生染即是集谛。知字因缘所成苦空无我是道谛。既知字非字不生字倒。诸烦恼灭即灭谛。知字四谛。知字四谛能生暖顶。若向若果贤圣解脱。当知。墨字是声闻本。若于字不了名无明。于字起爱恚是诸行。分别字好丑是识。识于字名名色。字涉于眼名六入。字尘对根名为触。纳领染著即是受。缠绵不舍是爱。竭力推求是取。取则成业名为有。有能牵果是名生老病死。苦轮不息。是则十二因缘本。若能知字非字。无明即灭不至于行。乃至不至老死。无明灭则老死灭。当知。此字是辟支佛本。若知字即空非灭。已空字性本空。空中无爱恚。乃至无邪正。字不可得。知字者谁。云何众生妄生取舍起慈悲誓愿行六度。济众生入如实际。亦无众生得灭度者。当知。此字是菩萨本。若知字非字。非字非非字。无二边倒名净。净则无业名我。我则无苦名乐。无苦则无生死名常。何以故。字是俗谛。非字是真谛。非字非非字是一实谛。一谛即三谛。三谛即一谛。是名境本。若知墨字从纸笔。心手和合而成。一一字推不得一字。一一点推亦不得字。则无所不得心手即不得能。无能无所知能所谁。是一切智本。字虽非字非字而字。从心故有点。从点有字。从字有句从句有偈。从偈有行从行有卷。从卷有帙从帙有部。从部有藏从藏有种种分别。是道种智本。虽非字非非字。而双照字非字。是为一切种智本。雪山为八字舍所爱身。是为行本。我解一句乃至半句。得见佛性入大涅槃。即是位本。我得三菩提。皆由闻经及称善哉。字即乘本。若忘失句逗还令通利。与其三昧及陀罗尼。即感应本。依文学通即神通本。依字故得语即说法本。说字教他即眷属本。勤学此字禄在其中。即利益本。如此解字手不执卷。常读是经。口无言声遍诵众典。佛不说法恒闻梵音。心不思惟普照法界。如此学问岂不大哉。当知。黑字是诸法本。青黄赤白亦复如是。非字非非字。双照字非字。不可说非不可说。不可见非不可见。何所简择何所不简择。何所摄何所不摄。何所弃何所不弃。是则俱是。非则悉非。能于黑色通达一切。非于一切非通达一切。是通达一切。非非非是一切法邪。一切法正。若于黑色不如是解。则不知字与非字。黄白赤青有对无对。皆不能知。若于黑色通达。知余色亦如是。此即法华经意。以色为经也。声尘亦如是。或一声诠一法(云云)。耳根利者。即解声爱见因缘。即空即假即中。知唇舌牙齿皆不可得。声即非声。非声亦声。非声非非声。声为教行义本种种等义。皆如上说。即是通达声经。香味触等亦复如是。文云。一切世间治生产业。皆与实相不相违背。即此意也。外入皆经。周遍法界者。内入亦如是。内外入亦如是。经云。非内观得解脱。亦不离内观(云云)。是则一尘达一切尘。不见一尘一切尘。通达一尘一切尘。于一识分别一切识亦不见一识一切识。而通达一识一切识。自在无碍平等大慧。何者是经何者非经。若欲细作。于一一尘识例可解。有翻无翻以三义织之。后用三观结之(云云)。历诸教分别经者。若言理绝文字。文字是世俗。寄字诠理理可是经。文字非经。六尘等皆是经诠。非正经也。此即三藏中经耳。若无离文字说解脱义。文字性离即是解脱。六尘即实相无二无别。如上所说者。圆教中经也。带三方便作此说者。方等中经也。带二方便如此说者。般若中经也。带一方便作如此说者。华严中经也。五明观心经者。皆类上为四也。一类无翻者。心含善恶诸心数等。当知。此心诸法之都何可定判。若恶是心。心不含善及诸心数。若善是心。心不含恶及诸心数。不知何以目心。以略代总。故知略心能含万法。况不含五义耶。华严云。一微尘中有三千大千世界经卷。即其义也。心是法本者。释论云。一切世间中无不从心造。无心无思觉。无思觉无言语。当知。心即语本。心是行本者。大集云。心行大行遍行。心是思数。思数属行阴。诸行由思心而立。故心为行本。心是理本者。若无心理与谁含。以初心研理恍恍将悟。稍入相似则证真实。是为理本。心含微发者。初刹那心微微而有。次心若存若亡。次渐增长后则决定。畅心而发口。是语微发。初心习行行犹微弱。次少树立。后成大行即行微发。初观心不见心理。更修仿佛。乃至相似真实即理微发。心含涌泉者。心具诸法障故不流。如土石压泉。去壅涌溜。若不观心心闇不明。所说不长。若观心明彻则宣辩无方。流溢难尽。岂非语涌泉。若不观心行则有间。以观心故念念相续。翻六蔽成六度。六度摄一切行。是行涌泉。若能观心如利钁斫地。磐石沙卤理水清澄滔滔无竭即义涌泉。心含结鬘者。观念不谬得一闻持。穿文无失。观心得定共力。穿行无失。观心得道共力。穿义无失。又观心得定慧严显法身。此皆可解。又心是绳墨若观心得正语离邪倒说。观心正则勉邪行。心无见著则入正理。事行如绳理行如墨。弹爱见木成正法器也。是为心经多含。略示十五义(云云)。二类有翻明观者。心即是由。三义由心。一切语言由觉观心。一切诸行由于思心。一切义理由于慧心。经云。诸佛解脱。当于众生心行中求。心是经纬以觉为经。以观为纬织成言语。又慧行心为经。行行心为纬。织成众行。心竖缘理为经。心横缘理为纬织成义理(云云)。又观境为经观智为纬。观察回转织成一切文章。又心即是契观慧契境是契缘。契乐欲心为契教。契便宜对治心为契行。契第一义心契理心为法本。心为线者如前(云云)。心为善语教者。法之与语俱通善恶。今以善法善语定之。心之与观亦通善恶。今以善心善观定之。即是善语教。善行善理故。心具三义。心是可轨者。若无观则无规矩。以观正心王心王正故。心数亦正。行理亦尔。心王契理数亦契理。故名可轨也。心常者。心性常定犹如虚空。谁能破者。又恶觉不能坏善觉。邪行不干正行。邪理不坏正理。故心名常。随诸事释。一一向心为观。观慧弥成于事无乖。如火益薪事理无失。即文字无文字。不舍文字而别作观也。三类和融有无明观者。可解(云云)。四类历法为观者。若小乘明恶中无善。善中无恶。事理亦然。此则恶心非经。则无多含之义。隘路不受二人并行。若大乘观心者。观恶心非恶心。亦即恶而善。亦即非恶非善。观善心非善心。亦即善而恶。亦非善非恶。观一心即三心。以此三心历一切心。历一切法。何心何法而不一三。一切法趣此心。一切心趣此法。如此观心为一切语本行本理本。有翻五义无翻五义。一一于心解释无滞。遍一切心无不是经。大意可领。不俟多记也。
　　△第二显体者。前释名总说文义浩漫。今顿点要理正显经体。直辨真性。真性非无二轨。欲令易解是故直说。后显宗用。非无初轨偏举当名耳。体者。一部之指归。众义之都会也。非但会之至难。亦乃说之不易文云。是法不可示言辞相寂灭。大经云。不生不生不可说。又云。有因缘故亦可得说。今略开七条。一正显经体。二广简伪。三一法异名。四入体之门。五遍为众经体。六遍为诸行体。七遍一切法体。正显体。更明四意。一出旧解。二论体意。三正明体。四引文证。北地师用一乘为体。此语奢漫未为简要。一乘语通滥于权实。若权一乘都非经意。若实一乘义该三轨。显体不明故不用。又有解言。真谛为体。此亦通滥。小大皆明真谛。小乘真谛故不俟言。大乘真谛亦复多种。今以何等真谛为体故不用。又有解言。一乘因果为体。今亦不用。何者一乘语通已如前说。又因果二法犹未免事。云何是体。事无理印则同魔经。云何可用。有人解乘体通因果。果以万德为体因以万善为体。引十二门论云。诸佛大人所乘。文殊观音等所乘。又引此经。佛自住大乘即果也。诸子乘是宝乘。是因乘也。又引普贤观大乘因果皆是实相。私问因果之乘为变为不变。若变谁是能通。谁是所通。若不变因果。则并皆无此理。若别有法通因果。当知。因果非果者经体也。十二门论云。大人佛不行故名乘。岂应以不行证因果乘也。法华佛自住大乘者。此乃乘理以御人。非住果德也。普贤观明因果。皆指实相。云可将实相证于因果耶。今皆不用。有人明因乘。以般若为本。五度为末果。乘以萨婆若为本。余为末。又因乘狭果乘广。又般若相应心是一体乘。不相应心是异体乘。又无所得相应行是近乘。低头举手有所得是远乘。又六度有世出世杂是远乘。三十七品但出世名近乘。又四句度与品悉无得。又度与品俱有得。又度杂品不杂。又品杂度不杂(云云)。私谓。般若为乘本者。于今经是白牛非经体也。萨婆若为乘本者。于今经是道场所成果。亦非乘体。因乘狭者是纵义。果乘广者是横义。悉非今经乘体。般若相应心无所得近远等。于今经悉是庄校傧从。都非乘体。那忽于皮毛枝叶而兴诤论耶。喧怒如此谁能别之。有人引释论。以六度为乘体。方便运出生死。慈悲运取众生。于今经般若是牛。五度是庄挍。方便是傧从。慈悲是轩亦非乘体。中边分别论云。乘有五。一乘本谓真如佛性。三乘行谓福慧。三乘摄谓慈悲。四乘障谓烦恼。是烦恼障行解等是智障。五乘果谓佛果也。唯识论云。乘是出载义。由真如佛性出福慧等行。由此行出佛果。由佛果载出众生。摄大乘论乘有三。一乘因谓真如佛性。二乘缘谓万行。三乘果谓佛果也。法华论明乘体。谓如来平等法身。又云。如来大般涅槃。此两文似如隐显耳。发心低头举手等名乘缘。十二门论明乘本。谓诸法实相乘主。谓般若乘助。谓一切行资成乘至。至萨婆若。此五论明乘体同而庄挍小异。于今经明乘体。正是实相不取庄挍也。若取庄挍者。则非佛所乘乘也。二论体意者。何意须用此体。释论云。诸小乘经。若有无常无我涅槃三印印之。即是佛说。修之得道。无三法印即是魔说。大乘经但有一法印。谓诸法实相名了义经能得大道。若无实相印是魔所说。故身子云。世尊说实道。波旬无此事。何故小三大一。小乘明生死与涅槃异。生死以无常为初印。无我为后印。二印印说生死。涅槃但用一寂灭印。是故须三。大乘生死即涅槃。涅槃即生死。不二不异。净名曰。一切众生常寂灭相。即大涅槃。又云。本自不生今则无灭。本不生者。则非无常无我相。今则无灭者。则非小寂灭相。唯是一实相。实相故言常寂灭相即大涅槃。但用一印也。此大小印印半满经。外道不能杂。天魔不能破。如世文符得印可信。当知。诸经毕定须得实相之印。乃得名为了义大乘也。三正显体者。即一实相印也。三轨之中取真性轨。十法界中取佛法界。佛界十如是中取如是体。四种十二因缘中取不思议不生不灭。十二支中取苦道即是法身。四种四谛中取无作四谛。于无作中唯取灭谛。七种二谛中取五种二谛。五二谛中唯取真谛。五三谛中取五中道第一义谛。诸一谛中取中道一实谛。诸无谛中取中道无谛也。若得此意。就智妙中简乃至十妙。一一简出正体。例可知也。若譬喻明义。如梁柱纲纪一屋。非梁非柱即屋内之空。柱梁譬以因果。非梁非柱譬以实相。实相为体非梁柱也。屋若无空无所容受。因果无实相无所成立。释论云。若以无此空一切无所作。又譬如日月纲天。公臣辅主日月可二。太虚空天不可二也。臣将可多主不可多也。为此义故。须简出正体。如三轨成乘。不纵不横不即不离。显示义便。须简观照等。唯指真性当名。正意分明三轨既然。余法例尔(云云)。四引证者。序品云。今佛放光明助显实相义。又云。诸法实相义已为汝等说。方便品云。唯佛与佛乃能究尽诸法实相。偈中云。诸佛法久后要当说真实。又云。我以相严身为说实相印。身子领解云。世尊说实道波旬无此事。又云。安住实智中我定当作佛。法师品云。开方便门示真实相。安乐行云。观诸法如实相。寿量云。如来如实知见。普贤观云。昔于灵山广说一实之道。又云。观于一实境界故。知诸佛为大事因缘。出现于世。秖令众生开佛知见。见此一实。非因非果之理耳。经文在兹可为明证也。
　　○二广简伪者。夫正体玄绝一往难知。又邪小之名乱于正大。譬如鱼目混杂明珠。故须简伪。即为六意。一就凡简。二就外简。三就小简。四就偏简。五就譬简。六就悟简。一就凡简者。释论云。世典亦称实者。乃是护国治家称实也。外道亦称实者。邪智僻解谓为实也。小乘称实者。厌苦苏息。以偏真为实也。如是等但有实名。而无其义。何者世间妖幻道术亦称为实。多是鬼神魅法。此法入心迷醉狂乱。自炫善好谓胜真实。立异动众示奇特相。或髑髅盛屎。约多人前张口大咽。或生鱼臭肉增状餔食。或裸形弊服夸傲规矩。或直来直去不问不答。种种谲诡詃诱无智。令信染惑著。著已求脱叵得。内则病害其身。外则诛家灭族。祸延亲里现受众苦。后受地狱长夜之苦。生生障道无解脱期。此乃世间现见何实可论。钝使爱论摄。若周孔经籍。治法礼法兵法医法。天文地理八卦五行。世间坟典孝以治家忠以治国。各亲其亲各子其子。敬上爱下仁义揖让。安于百姓霸立社稷。若失此法强者陵弱。天下焦遑民无聊生。鸟不暇栖兽不暇伏。若依此法。天下太平牛马内向。当知。此法乃是爱民治国。而称为实。金光明云。释提桓因种种胜论。即其义也。盖十善意耳。修十善上符天心。诸天欢喜求天然报。此法为胜。故言胜论耳。又大梵天王说出欲论。即是修定出欲淤泥。亦是爱论摄耳。世又方术服药长生。练形易色飞仙隐形者。称此药方秘要真实。此亦爱论钝使摄耳。二就外简者。即是外道典籍也。若服药求知聪利明达。推寻道理。称此药方为胜为实者。药力薄知不能鉴远。触药则失药歇则失。亦非实也。若此间庄老无为无欲。天真虚静息诸夸企。弃圣绝智等。直是虚无其抱。尚不出单四见外。何关圣法。纵令出单四见外。尚堕复四见中。见网中行非解脱道。若外国论力。受梨昌募。撰五百明难。其一云。瞿昙为一究竟道。为众多究竟道。佛言。但一究竟道。论力云。云何诸师各各说究竟道。佛指鹿头。汝识其不。论力言识。究竟道中其为第一。佛言。若其得究竟道。云何自舍其道。为我弟子耶。论力即悟叹佛法中独一究竟道。又如长爪云。一切论可破。一切语可转。观诸法实相。于久不得一法入心。释论云。长爪执亦有亦无见。又云。亦计不可说见。如斯流类。百千万种虚妄戏论。为惑流转。见网浩然邪智澜漫。触境生著。或时褶揲有无为有。无有无无为无。有非有非无为有。无非有非无为无。百千番牒悉皆见倒。生死诸边非真实也。大经云。被无明枷系生死柱。绕二十五有不能得脱。即此义也。三就小简者。声闻法中亦云离有离无名圣中道。大集云。拘邻如沙门。最初获得真实之知见。然小乘不运大悲不济众生。功德力薄不求作佛。不深穷实相。则智慧劣弱。虽云离有离无名圣中道。乃以断常二见为二边。真谛为中道。真无漏慧名为见。证涅槃法名为知。虽断见思除灭分段。而住草庵。非究竟理。对前生死有边。即是涅槃无边。二俱可破可坏。非真实道。故不名实相也。四就偏简者。诸大乘经。共二乘人带方便说者。名字既同义须分别。如摩诃衍中云。三乘之人。同以无言说道断烦恼。中论云。诸法实相三人共得者。二乘之人虽共禀无言说道。自求出苦无大悲心。得空则止。钝根菩萨亦尔。利根菩萨大悲为物。深求实相。共实相者智如萤火。是故非实。不共实相智如日光。是故为实。大经云。第一义空名为智慧。二乘但空空无智慧。菩萨得不但空即中道慧。此慧寂而常照。二乘但得其寂。不得寂照故非实相。菩萨得寂又得寂照。即是实相。见不空者复有多种。一见不空次第断结。从浅至深。此乃相似之实非正实也。二见不空具一切法。初阿字门则解一切义。即中即假即空不一不异。无三无一二乘但一即。别教但二即。圆具三即。三即真实相也。释论云。何等是实相。谓菩萨入于一相。知无量相。知无量相。又入一相。二乘但入一相。不能知无量相。别教虽入一相。又入无量相。不能更入一相。利根菩萨即空故入一相。即假故知无量相。即中故更入一相。如此菩萨深求智度大海。一心即三。是真实相体也。华严不共二乘。但约菩萨三智次第。得亦非正实。不次第得者是正实也。若方等中四人得三智。三人为虚一人为实。大品三慧说三智属三人。前二不深求浅而非实。后一人深求一心三智。是故是实。此经汝实我子无复四三之人。十方谛求更无余乘。但一实相智。决了声闻法。但说无上道纯是一实体也。

　　妙法莲华经玄义卷第八上


　　妙法莲华经玄义卷第八下

　　　　天台智者大师说
　　大经云。一实谛者则无有二。无有二故名一实谛。又一实谛名无虚伪。又一实谛无有颠倒。又一实谛非魔所说。又一实谛名常乐我净。常乐我净无空假中之异。异则为二。二故非一实谛。一实谛即空即假即中无异无二。故名一实谛。若有三异则为虚伪。虚伪之法不名一实谛。无三异故即一实谛。若异即是颠倒未破。非一实谛。无三异故无颠倒。无颠倒故名一实谛。异者不名一乘。三法不异具足圆满。名为一乘。是乘高广众宝庄挍。故名一实谛。魔虽不证别异空假。而能说别异空假。若空假中不异者。魔不能说。魔不能说名一实谛。若空假中异者名颠倒。不异者名不颠倒。不颠倒故无烦恼。无烦恼故名为净。无烦恼则无业。无业故名为我。无业故无报。无报故名乐。无报则无生死。无生死则名常。常乐我净名一实谛。一实谛者即是实相。实相者即经之正体也。如是实相即空假中。即空故破一切凡夫爱论。破一切外道见论。即假故破三藏四门小实。破三人共见小实。即中故破次第偏实。无复诸颠倒小偏等。因果四谛之法。亦无小偏等三宝之名。唯有实相因果。四谛三宝宛然具足。亦具诸方便因果四谛三宝。何以故。实相是法界海故。唯此三谛即是真实相也。又开次第之实。即是圆实证道是同故。又开三人共得实。深求即到底故。又开三藏之实。决了声闻法。又开诸见论实。于见不动而修道品故。又开诸爱论实。魔界即佛界故。行于非道通达佛道。一切诸法中悉有安乐性。即绝待明实是经体也。正譬简者。今借三喻正显伪真。兼明开合破会等意。一譬三兽渡河。同入于水。三兽有强弱河水有底岸。兔马力弱。虽济彼岸浮浅不深。又不到底。大象力强俱得底岸。三兽喻三人水喻即空。底喻不空。二乘智少不能深求。喻如兔马。菩萨智深喻如大象。水软喻空。同见于空不见不空。底喻实相菩萨独到。智者见空及与不空。到又二种。小象但到底泥。大象深到实土。别智虽见不空。历别非实。圆见不空穷显真实。如是喻者。非但简破兔马二乘非实。亦简小象不空非实。乃取大象不空。为此经体也。此约空中共为真谛。作如此简也。二譬颇梨如意两珠。相似形类欲同。而颇梨但空。不能雨宝。如意珠亦空亦雨宝。颇梨无宝以喻偏空。如意能雨以喻中道。此就有无合为俗简伪显真。今经体同如意也。又但约一如意珠为譬者得珠。不知力用。唯珠而已。智者得之多有所获。二乘得空证空休息。菩萨得空。方便利益普度一切。此就含中真谛。简其得失也。今经如智者得如意珠。以为经体。三譬如黄石中金。愚夫无识视之谓石。掷在粪秽都不顾录。估客得之融出其金。保重而已。金匠得之。造作种种钗钏镮铛。仙客得之练为金丹。飞天入地扪摸日月。变通自在。野人喻一切凡夫。虽具实相不知修习。估客喻二乘。但断烦恼矿保即空金。更无所为。金匠喻别教菩萨。善巧方便知空非空。出假化物庄严佛土。成就众生。仙客喻圆教菩萨。即事而真。初发心时便成正觉。得一身无量身。普应一切。今经但取金丹实相。以为经体也。就同而为喻。从初至后同是于金。凡夫圆教俱是实相也。就异为喻者。初石异金。次金异器。器异丹。丹色净彻类若清油。柔软妙好岂同环钏。状乖色别故不一种。此就与夺破会简其得失。引此三喻者。前喻根性。根性有浅深。浅得其空深得其假。又得其中。次喻三情。初情但出苦。不志求佛道。见真即息。次情历别不能圆修。后者广大遍法界求。第三喻三方便。二乘方便少守金而住。别教方便弱。止能严饰营生。圆教方便深。故能吞云纳汉。今明此经实相之体。如大象得底。坚不可坏以譬体妙。圆珠普雨譬其用妙。巧智成仙譬其宗妙。如此三譬即是三德。不纵不横名为大乘。于大乘中别指真性。以为经体。六就悟简者。夫法相真正诚如上说。行未会理岂得名谛。徒劳四说逐悟生迷。闻粖谓软闻雪谓冷。闻贝谓硬闻鹄谓动。终不能见乳之真色。情闇夜游何能到谛。叫唤求食无有饱理。执己为实余是妄语。此有彼无是非互起。更益流动云何名谛。若欲见谛惭愧有羞。苦到忏悔。机感诸佛禅慧开发。观心明净信解虚融。尔时犹名闇中见杌。仿佛不明。人木虫尘尚不了了。若能安忍法爱不生。无明豁破如明镜不动净水无波。鱼石色像任运自明。清净心常一如是尊妙人。则能见般若。金錍抉眼。一指二指三指分明。尔时见色言有亦是。言无亦是。云何有是的的之色。与眼相应。谛谛之理与智相称。名之为有。云何为无。无复坚冷软动之相。名之为无。论云。一切实一切非实。亦实亦不实。非实非不实。如是皆名诸法之实相。如舍利弗安住实智中。我定当作佛。为天人所敬。尔时乃可谓永尽灭无余。是名真实见体。故涅槃云。八千声闻。于法华中见如来性。如秋收冬藏更无所作。约理明无所作。此是究竟之理也。约教无所作。闻此教已更不他闻也。约行无所作者。修此行已更不改辙。如是等种种无所作义(云云)。略而言之。随智妙悟得见经体也。当以随智妙悟意。历诸谛境中。节节有随情智情智种种分别。简余情想。唯取随智明见经体也。
　　○三一法异名者更为四。一出异名。二解释。三譬显。四约四随。一出异名者。实相之体秖是一法。佛说种种名。亦名妙有真善。妙色实际毕竟空。如如涅槃虚空佛性。如来藏中实理心。非有非无中道第一义谛。微妙寂灭等。无量异名悉是实相之别号。实相亦是诸名之异号耳。惑者迷滞执名异解。经云。无智疑悔则为永失。小乘论师专于名相而起诤竞。非法毁人。世代仿敩为法怨仇。大乘学者亦复如是。学妙有者自称至极。闻毕竟空而生诽谤。不受其法不耐其人。学毕竟空者。自类朋聚。引正向己。推邪与他。皆不识天主千名。闻释提桓因而喜。闻舍脂夫而恚。恭敬帝释慢辱拘翼。将恐其福不补其失。实相亦尔。同是一法岂可谤一信一耶。二解释者。小乘名体由来易简。置而不论。今所分别。但约别圆八门。更为四句。一名义体同。二名义体异。三名义同而体异。四名义异而体同。初句者。妙有为名。真善妙色为义。实际为体次以毕竟空为名。如如为义涅槃为体。次以虚空佛性为名。如来藏为义。中实理心为体。次以非有非无中道为名。第一义谛为义。微妙寂灭为体。如是等名字。所以理趣虽殊而同用一门。意无有别。故言名义体同也。第二句名义体异者。如妙有是名。毕竟空是义。如来藏为体。又空是名。如来藏为义。中道是体。又如来藏为名。中道为义。妙有为体。又中道是名。妙有为义空为体。如是等四门更互不同。三种皆别。故言名义体异也。第三句名义同而体异者。如妙有为名。妙色为义。毕竟空为体。是则二同一别。故言名义同而体异。又空为名。如如为义妙有为体。此亦二同一别。余两门亦如是。故言名义同而体异也。第四句名义异而体同者。如妙有等名名不同。真善色等义义有异。而同归一体更无二趣。故言名义异而体同。三门亦如是。前三句名义皆不融。初句寻一名得一义得一体。当门圆融不关余事。第二句寻异名识异义异体。体义名最不融。此易可知。第三句体既不融。名义虽同终成不合。皆是别门明义。不得意者诤从此起。或小陵大或大夺小。何者。小乘欲断生死。闻毕竟不但空。顺其情欲。谓是但空。执此起诤。又小乘欲断生死故非有。破执涅槃病故非无闻中道非有非无。扶其小情谓是已典非有非无。故于二门多起诤竞。若闻中实理心与小相乖。则不起诤。何者。二乘玩空。而今闻有二乘灰身灭智。今闻心智与彼情乖。故不执作诤也。是以小陵盗大故诤。大夺小者。大乘学者。见共三乘人空门非空非有门。名同二乘不见深意。即推属诳相不真宗。但取妙有亦空亦有两门。引是圆常之法。输二不输二。此诤少可。若知空是不但。非有非无是遮二边者。则四门俱夺。而小苦诤于二门。又大乘四门名义不融。门门各诤自相吞噬况尔。小乘。野干陵夺师子。宁当不啖尔乎。三句生诤非今经体也。第四句名义异而体同。体有众义功用甚多。四门随缘种种异称。以体融故圆应众名。法体既同。异名异义而不诤也。其相云何。今当略说。无量义云。无量义者从一法生。其一法者。所谓实相。实相之相无相不相。不相无相名为实相。此从不可破坏真实得名。又此实相诸佛得法。故称妙有。妙有虽不可见诸佛能见。故称真善妙色。实相非二边之有。故名毕竟空。空理湛然非一非异。故名如如实相寂灭。故名涅槃。觉了不改故名虚空。佛性多所含受。故名如来藏。寂照灵知故名中实理心。不依于有亦不附无。故名中道。最上无过故名第一义谛。如是等种种异名。俱名实相。种种所以。俱是实相功能。其体既圆名义无隔。盖是经之正体也。复次诸法既是实相之异名。而实相当体。又实相亦是诸法之异名。而诸法当体。妙有不可破坏故名实相。诸佛能见故名真善妙色。不杂余物名毕竟空。无二无别故名如如。觉了不变故名佛性。含备诸法故名如来藏。寂灭灵知故名中实理心。遮离诸边故名中道。无上无过名第一义谛。随以一法当体。随用立称。例此可知。大经云解脱之法多诸名字。百句解脱秖一解脱。大论云。若如法观佛般若与涅槃是三则一相。其实无有异。若得此意。知种种名皆名实相。亦名般若亦名解脱。三法亦是诸法名。诸法亦是三法体(云云)。三譬显者。譬如一人名金师。能锻金其体黄。譬初句法也。譬如一人名青。而能作漆其身白净。又一人名乌。能研朱其身则紫。如是等无量百千。名技身异。譬第二句。譬如百人同姓同名。同解一技而其身各异。譬第三句。譬如一人遭乱家祸。处处换姓处处变名。如张仪范蠡之类。涉多官职身备众位。若从多技得名书画金铁等师。若从文官儒林中散。若从武官熊渠次飞。随处换名譬名异。随技得称譬义异。而体是一更非异人。经言王家力士一人当千。此人未必力敌于千。直以种种技艺能胜千故。故称当千。工遍众技无技不通。仕具众位无官不历。是不可坏人。妙技术人。有体气人无过患人。遍通达人能破敌人。上族姓人富财技人。多知人中庶信直人。顶盖人。譬第四句法也。譬显冷然。故知前三句属别意。后一句属圆意也。四约四随者。问实相一法。何故名义纷然。答随彼根机。种种差别赴欲赴宜。赴治赴悟。例如世人学数则舍大。修衍则弃小。习空则恶有。善地则弹中。既不欲闻闻之不悦。无心信受不灭烦恼。不发道心。各于己典偏习成性。得作未来闻法根缘。如来于时以佛眼观其信等诸根。以若干言辞随应方便。而为说法。为有根性说妙有真善妙色。不违不逆。信戒忍进荡除空见即能悟入。契于实相。为空根性说毕竟空如如涅槃等。谛听谛受以善攻恶。无相最上。为亦空亦有根性。说虚空佛性如来藏中实理心。欣然起善离非心净。为非空非有根性者。即说非有非无中道。遮于二边。不来不去不断不常不一不异等。欲得听闻。欣如渴饮。信乐修习众善发生。执见皆祛无恶不尽。第一义理豁然明发。随此四根故四门异说。说异故名异。功别故义异。悟理不殊体终是一。故求那跋摩云。诸论各异端。修行理无二。偏执有是非。达者无违诤。故四随殊唱。是一实之异名耳。
　　○第四明入实相门者。夫实相幽微其理渊奥。如登绝壑必假飞梯。欲契真源要因教行。故以教行为门。下文云。以佛教门出三界苦。佛子行道已来。世得作佛。门名能通。此之谓也。略为四意。一略示门相。二示入门观。三示粗妙。四示开显。示门相者。夫佛法不可宣示。赴缘说者。必以四句诠理。能通行人入真实地。大论云。于如是法说第一义悉檀。所谓一切实一切不实。一切亦实亦不实。一切非实非不实。如是皆名诸法之实相。实相尚非是一那得言四。当知。四是入实相门耳。又云。四门入清凉池。是门无碍。非唯利者得入。钝者亦入。非唯定者。散心专志精进者亦得入。又云。般若有四种相。所谓有相无相。乃至非有非无相。般若尚非一相云何四相。当知亦是入般若门也。又云。般若波罗蜜。譬如大火焰四边不可取。邪见火烧故。若不触火温身熟食。若触火者火则烧身。身既被烧温食无用。四门本通般若。除烦恼办大事。若取著者则成邪见。烧于法身。法身既烧四门通何等。若不触火门则能通也。若以佛教为门者。教略为四(云云)。若于一教以四句诠理。即是四门。四四合为十六门。若以行为门者。禀教修观因思得入。即以行为门。藉教发真则以教为门。若初闻教如快马见鞭影。即入正路者。不须修观。若初修观。如夜见电光即得见道者。不更须教。并是往昔善根习熟。今于教门得通名为信行。于观门得通名法行。若闻不即悟应须修观。于观悟者转成法行。若修观不悟更须听法。听法得悟转名信行。教即为观门。观即为教门。闻教而观观教而闻。教观相资则通入成门。教观合论则有三十二门此语其大数耳。细寻于门实有无量。五百身因三十二不二门。善财游法界值无量知识。说无量教门无量观行。如喜见城千二百门。实相法城岂唯一辙。经云。说种种法门宣示于佛道。今且约四教。明十六门相。三藏四门者。初明有门。谓生死法本非世性微尘父母所作。乃是无明正因缘法。出生诸行。烦恼业苦三道。悉皆是有。一切有为无常苦空无我。能发得暖顶世第一法。发真无漏因用真修道。此则道谛亦是有。子果既断。得有余无余涅槃。故大集云。甚深之理不可说。第一实义无声字。陈如比丘。于诸法获得真实之知见。此则因灭会真真亦是有。此是诸阿毗昙论之所申。见有得道即有门也。二空门者。即是彼教析正因缘。无明老死苦集二谛。三假浮虚破假实。悉入空平等发真无漏。因空见真空。即第一义之门也。故须菩提。在石室观生灭无常。入空因空得道见佛法身。恐此是成实论之所申也。三明有空门者。即是彼教明正因缘生灭。亦有亦空。若禀此教。能破偏执有无之见。见因缘有空发真无漏。因有无见真有无。即是第一义之门也。此是迦旃延。因门入道故作昆勒论。还申此门也。四非有非无门者。即是彼教明正因缘生灭。非有非无之理。若禀此教。能破有无边邪执见。见因缘非有非无。发真无漏。因非有非无。见真非有非无。即第一义之门也。恶口车匿因此入道。未见论来。有人言。犊子阿毗昙申此意。彼论明我在第五不可说藏中。我非三世故非有我。非无为故非无我。此恐未可定用也。二明通教四门相者。此是摩诃衍门。通通通别不可偏取。今约通通论四门者。上三藏四门。皆灭色入空。如析实人头等六分。求人不得故名为空。通教四门。皆即色是空如观镜像。六分即空。不待析尽为空。大论云。佛告比丘。观空即叠。观叠即空。此是体门异析门也。三藏观生空得道。三藏观生空得道。已又更观法空生法。二境不融。今通门生空即法空。法空即生空。无二无别。大品云。色性如我性我性如色性。此二皆如幻化。有人言。三藏破计实性。约实法求我不得。但是观性空。大乘明相自性是空。不须捡已为空。此乃一往之言。大品云。常性空无不性空时。晓了诸法如幻化水月镜像岂止相空而已。秖约此幻化即判四门。论云。一切实一切不实。一切亦实亦不实。一切非实非不实。佛于此四句广说第一义悉檀。一切实为有门者。若业若果善恶等法。乃至涅槃皆幻化。譬镜中像。虽无实性而有幻化头等六分为有门也。诸法既如幻化。幻化本自无实。无实故空。乃至涅槃亦如幻化。如镜中像假有形色求不可得。是为空门。诸法既如幻故名为有。幻不可得故名为空。如镜中像见而不可见。不可见而见。是亦空亦有门。幻有尚不可得。况复幻空而当可得。即是两舍为门。是通教即空之四门也。若三乘共禀而根性不同。各于四句入第一义。故此四句皆名为门。故青目注论云。诸法实相有三种。今是三乘人同入此门。见第一义者。是即空之一种也。三明别教四门者。若用中论偈。亦名为假名也。而辨四门者。即如大论四句。亦是此四句意。所言别者。下异藏通有七义故别。上异圆教。又历别入中故言别。此意正出大经。但多散说。今约乳等喻。即显别四门也。文云。佛性如乳有酪。石中有金力士额珠。即是有门。若明石无金性乳无酪性。众生佛性犹如虚空。大般涅槃空。迦毗罗城空。即是空门。又云。佛性亦有亦无。云何为有。一切众生悉皆有故。云何为无。从善方便而得见故。又譬乳中亦有酪性。亦无酪性。即是亦有亦无门也。若明佛性即是中道双非两遣。又譬乳中非有酪性。非无酪性。即是非空非有门。别教菩萨。禀此四门之教。因见佛性住大涅槃。故此四句。即是别教之四门。一往用拟别门经文。或时为圆门。此义在下料简(云云)。圆教四门相者。此门明入佛性第一义。一往与别门名义是同。细寻意趣别有多途。分别同异在下委论(云云)。二示入门观即为二。先略示入门处。二略示入门观。略示入门处者。能通教门大为十六。所通之理但是偏圆两真。前八门同入偏真。后八门同入圆真。何故偏真理一门八耶。三藏四门纡回隘陋。名为拙度。通教四门是摩诃衍。宽直巧度。门有巧拙之殊。能通为八真理无二。所通唯一。譬如州城开四面门。四面偏门以譬三藏。四面直门以譬通教。偏直既殊能通为八。使君是一。所通不二也。别教四门偏而未融。圆四门圆而且融。偏圆既殊能通为八。圆真不二所通唯一。譬如帝城开四面门。四面偏门以譬别教。四面直门以譬圆教。偏直既殊能通为八。帝尊不二所通唯一(云云)。问小乘一种四门。摩诃衍何故三种四门。答小乘浅近一生断结。喻如小家。大乘深远通处则长。譬如大家须千门万户也。三四何足为多耶。问摩诃衍门。那得三人见真。答此门正意通大。傍通于小。譬如王国有通门别门。别门通朝士。通门通朝市。不可以民庶登践。谓为民门。摩诃衍通门亦如是。正通实相傍通真谛。故三乘灰断兼由此门。不可以兼通偏真。而名小乘门也。二略示入门观者。先明三藏有门观。彼有门中具于信法信行。闻说即悟。此心疾利得道。方法难可示人。且约法行观门。即为十意。一识所观境。二真正发心。三遵修定慧。四能破法遍。五善知通知塞。六善用道品。七善用对治。八善知次位。九善能安忍。十者法爱不生。阿毗昙中具此十意。其文间散。论师设欲行道。不知依何而修。如惑岐路莫识所从。今撮其要意。通冠始终。则识有门入道之观也。一明所观境者。即是识正无明因缘生一切法也。若谓世间苦乐之法。从毗纽天生。或言从世性生微尘生。皆邪因缘生。若言自然法尔无谁作者。此无因缘生。无因缘生。是破因不破果。邪因缘亦是破正因果。是等悉非正因缘境。所不应观。数存邻虚论破邻虚。此与邪无相滥。殆非正因缘境。何者。邻虚有无未免二见。犹是无明颠倒。倒故是集。集故感粗细等色。无明颠倒既其不实。所感苦果报。那得定计有无。故大论云。色若粗若细总而观之。无常无我。无我故无主。若粗若细若因若缘。若苦若集若依若正。皆无常无主。悉是无明颠倒所作。如阿毗昙门广说。是名识正因缘所观之境。不同外道邪无因缘也。二发心真正者。既识无明颠倒流转行识乃至老死如旋火轮。欲休息结业正求涅槃。发二乘心出离见爱。不要名利但破诸有。不增长苦集。唯志无余。其心清净不杂不伪。此心真正名正发心。不同外道天魔也。三遵修定慧者。行人既誓求出有依波罗提木叉住修道。但罪障纷驰心不得安。道何由克。为修四念处。学五停心破五种障。五停事观即是定。定生念处即慧。慧定均停故名安心。又定慧调适故名停心。若无定慧若单定慧。若不均调定慧。皆不名贤人。如世间贤人智德具足。智则靡所不闲。德则美行无缺。许由巢父乃可称贤。若多智寡德名狂人。多德寡智名痴人。狂痴皆非贤也。贤名贤能亦名贤善。善故有德能故有智。智德具足故称贤人。行者亦尔。修四念处慧学五停心定。定慧具足。云何数息具足定慧制诸觉散。从一至十知息及数。无常生灭念念不停。又若观不净。当深厌秽恶。能观所观无常生灭。速朽虚诳诳诸众生。厌观起恚须慈定相应。见他得乐。亦知此定及彼乐相无常生灭因缘。观时横观四生。悉是因缘生法。竖观三界亦是因缘生法。从缘生者悉是无常无我。诸障起者应须念佛亦如是。是名五停具修定慧。有定故不狂。有慧故不愚。依此安心为众行基址。发生暖顶入苦忍真明。邻圣为贤义在于此。不同外道不知钻摇浆犹难得。况复酪苏等也。四破法遍成见有得道。其安心定慧。若五停心后。修共念处时。带不净等遍破诸法。事理悉成。若五停心后。单修性念处时。一向理观以无常之慧。遍破诸见。破见之观。如中论下两品所明也。佛初转法轮不说余法。但明无常。遍破一切外道。若有若无。乃至非有非无。神及世间常无常等。六十二见。使得清净。今阿毗昙师受他破云。无常是小乘。常是大乘。常得破无常。无常不得破常。若得前意此不应然。未得道前执心所计。常无常亦常亦无常。非常非无常等。法尘对意根而生诸见。见从缘生。从缘生者悉是无常。云何外道有常乐我净。如是四倒悉用无常破之。故五百比丘语达兜言。但修无常可以得道。可以得通。如六群比丘为他说法。纯说无常。当知。见无深浅悉为无常。所破不同旧医纯用乳药也。五知通塞者。前虽遍破诸见之过。未见其德。过即是塞德即是通。若有见中八十八使。乃至非有非无。不可说见中八十八使。悉从缘生名之为塞。塞故须破。复识其通者。所谓有见中道灭。乃至非有非无不可说见中。道灭如是。道灭从因缘生名之为通。通何须破。若不识诸见。谓是事实余妄语。执见成业爱润感果。岂非塞耶。能于诸见。一一皆知无常颠倒。不生计著。不执则无业。无业则无果。如是达者则有道灭。岂不名通。不同外道如虫食木是虫不知是字非字也。六善修道品者。岂唯识此通塞而已。当修道品进诸法门。谓观此有见乃至不可说见。皆依于色污秽不净。即身念处。若受有受。乃至受不可说受。皆依三受。受即是苦名受念处。观于诸见所起想行。悉是无我。名法念处。观诸见之心。念念无常名心念处。观此四观名有为法中得正忆念。得是念故四倒则伏。是名念处。勤修四观名四正勤。定心中修名四如意。五善根生故名五根。五根增长遮诸恶法。故名五力。定慧调停名七觉分。安隐道中行名八正道。今非约位道品。但就通修论三十七耳。若一停心门。作三十七品。余停心亦如是。阿毗昙道谛中。应广分别(云云)。此三十七品是行道法。将至涅槃城有三门。所谓苦下二行为空解脱门。集道各四。苦下有二。是无作解脱门。灭下有四是无相解脱门。若涅槃门开即得入也。故佛于须跋陀罗经中。决定师子吼。唯我法中有八正道。外道法中尚无一道。何况八道耶。七善修对治者。若利人即入。若不入者当修助道。故论云。十二禅等悉是助开门法。正慧既弱遮障得起。修助道为援。论云。贪欲起教修不净背舍等。缘中不自在。当教胜处。缘中不广普当教一切处。若少福德当教无量心。若欲出色当教四空。如是等悉是助道。助开门法不同外道于根本禅起爱见慢也。八善识次位者。虽修如此正助等法。不得即言我是圣人。叨滥真似不识贤圣。今明识真似阶差。自知非圣。增上之慢则不得生。不同外道戒取见取计生死法以为涅槃也。九善修安忍。别相念处力弱。未甚通泰。转修总相念处。或总一总二乃至总四。是时应须安忍。使谛观成就。转入暖法似道烟生。大经云。暖虽有漏有为。还能破坏有漏有为。我弟子有外道则无。又若安忍即成顶法。顶法成名忍。到傍边如其不忍。则退还此边。故云顶法退为五逆。暖法退为阐提。是故此中。善须安忍内外诸障。不同外道。不能安忍细微遮法也。十法爱不生者。上来既得四善根生。若起法爱。虽不退为五逆阐提。而不得入见谛。是则三番缩观。进成上忍世第一法。发苦忍真明。十六刹那得成初果。或成超果。或重用观断五下五上。得成无学。若利人用观节节得入。若钝用观具来至十。阿毗昙中。虽复广解不出十意。五百阿罗汉作毗婆沙。正申有门得道。云何而言是调心方便。四门调适俱能得道。若生取著俱不得道。若但云见有得道见空不得道。云何异于外人。故大论云。若不得般若方便。则堕有无。今以十法为方便直入真门。永异外道也。是为有门入真之观也。余空门亦空亦有门。非空非有门。入真之观始终方便比于有门。各各不同。然俱会偏真断三界惑。更无异也。其三门准有例应十观。大同小异可以意得。今不能烦记(云云)。次明通教有门观者。例为十意。列名(云云)。体解诸法皆如幻化。三人发心。虽同亦有小异(云云)。中论师云。此中是大乘声闻。今言非也。经云。欲得声闻缘觉。当学般若。论云。声闻及缘觉解脱涅槃道。皆从般若得。经论不云是件人师谬耳。虽知定慧不可得。而安心二法。以幻化之慧遍破四见。六十二见及一切诸法。知幻化中苦集名为塞。知幻化中道灭名为通。以不可得心修三十七品。以无所治学诸对治。识干慧地乃至佛地。幻化之慧。不为外魔所动内障所退。诸法不生而般若生。亦不爱著即得入真。若智若断无生法忍。比前为巧准作可知。不复委记。余三门十意大同小异。可以意得。亦不烦记文也。次明别教有门观。即为十意(云云)。一观境者。超出凡夫四见四门外。亦非二乘四门法。亦非通教四门法。诸四门法为境。不名实相。非生死涅槃如来藏者。乃名为妙有有真实法。如此妙有。为一切法而作依持。从是妙有出生诸法。是为所观之境也。二明发心者。菩萨深观实相妙有。不为生死所迁。金藏草秽额珠斗没。贫穷孤露甚可愍伤。菩萨为此起大慈悲四弘誓愿。思益有三十二大悲。华严云。不为一人一国一界微尘人。乃为法界众生发菩提心。如是发心有大势力。如师子吼。既发心已安心进行。如前所说种种定慧。如是时中。宜应修如是定。如是时中。宜应修如是慧。定爱慧策安心修道。依止二法不余依止。是为安心法也。还以妙有之慧遍破生死一切诸见。六十二等功德黑闇。皆悉不受。遍破涅槃沈空取证。犹如大树不宿怨鸟。于一一法中明识通塞。如雪山中备有毒草亦有药王。菩萨须知。如此心起。即是六道苦集名为塞。如是心起。即是二乘道灭名为通。又如是心起。是二乘苦集名为塞。如是心起。是菩萨道灭名为通。如是心起。名为菩萨苦集。如是心起名佛道灭。于苦集中。能知非道通达佛道。能知佛道。起于壅塞了了无滞。是为识通塞。善修道品者。夫三十七品。是菩萨宝炬陀罗尼。破倒念处勤行定心。五善根生能排五恶。定慧调适安隐道中行。离十相故名空三昧。亦不见空相。名无相三昧。不作愿求名无作三昧。是行道法近涅槃门。若修诸法对治之门。所谓常无常恒非恒。安非安为无为。断不断涅槃非涅槃。增上非增上。常乐观察诸对治门。助开实相也。从初十信十住十行十回向十地等觉妙觉圣位深浅。悉知无谬。终不谓我叨极上位。内忍善恶两觉。违从二贼外忍八风。以忍力故不为倾动。设证相似之法法爱不起。不堕菩萨顶生名法爱。无是爱故即入菩萨位。破无明秽草。显出妙有金藏得见佛性。入于实相。是为有门修入实观也。余空门亦空亦有门非空非有门。入实之观例亦为十。诸门方便虽各不同。俱会圆真理无差二三门观法准有可知。不复委记(云云)。

　　妙法莲华经玄义卷第八下



　　妙法莲华经玄义卷第九上

　　　　天台智者大师说
　　次明圆门入实观者。先简圆门。次明圆观。上三藏门。灭实色通真。不得意多诤。体门即幻色通真。示人无诤法。别门体灭生死色。次第灭法性色。通中不得意多诤。圆门即生死色是法性色。即法性色而通中。示人无诤法故。文云无上道。又云而行深妙道。即此义也。上两门不通中。不俟分别。别圆两种俱通中。论其同异略为十。一融不融。二即法不即法。三明佛智非佛智。四明次行不次行。五明断断惑不断断惑。六明实位不实位。七果纵果不纵。八圆诠不圆诠。九约难问。十约譬喻。寻此十意明识八门同异也。一明融不融者。别教四门。所据决定妙有善色。不关于空据毕竟空。不关于有。乃至非空非有门亦如是。四门历别当分各通。不得意者。作定相取似同性实。殆滥冥初生觉(云云)。前三藏有门。已破外道邪计先尽。次空等三门破邪则少。又通巧四门破三藏之拙。又别教之门破通门之近。已不与二乘共。何况外道冥觉。而滥妙有。妙有依如来藏分判四门。何得同彼尼犍性实。如周璞郑璞名同质异。贵贱天悬。今时学地论人反道还俗。窃以此义偷安庄老。金石相糅。遂令邪正混淆。盲暝之徒不别泾渭。若得诸四门意。精简真伪偷盗不生。然别门虽作定说。如是诤论。诸佛境界二乘不知。岂同外道耶。圆门虚融微妙不可定执。说有不隔无约有而论无。说无不隔有约无而论有。有无不二无决定相。假寄于有以为言端。而此有门亦即三门。一门无量门无量门一门。非一非四。四一一四此即圆门相也。复次更约破会。明融不融相。若破外道邪见不破二乘邪曲。亦不破大乘方便。又会不圆者。如净名中。会凡夫反复声闻无也。会尘劳之俦为如来种。无为入正位。不能反复。生死恶人烦恼恶法而皆被会。二乘善法四果圣人。而不被会。又般若中。明二乘所行念处道品。皆摩诃衍。贪欲无明见爱等。皆摩诃衍。善恶之法。悉皆被会。亦不会恶人及二乘人等。不辨其作佛。此即别门摄也。若圆破者。从别教已去皆是方便。故迦叶自破云。自此之前我等皆名邪见人也。既言邪见之人。即无圆正道法。则人法俱被破也。别教人法尚尔。何况草庵人法。二乘尚尔。何况凡夫人法。是则圆破无所固留。圆会者。会诸凡夫著法之众。汝等皆当作佛。我不敢轻于汝等。五逆调达亦与受记。龙畜等亦与受记。况二乘菩萨等。世间治生产业。皆与实相不相违背。即会一切恶法也。汝等所行是菩萨道。析法二乘尚被会。况通况别。汝是我子我则是父。无有人法而不被会。俱皆融妙。此即圆门摄也。复次更约经文前后。明圆不圆相。若先明不融门。此说地前。后明不融门而言证融。此说向后。或先明证融门。此说向后。后明不融门。此说地前者。此皆别门摄。若先明融门证亦融。此说信后后明证不融。此说住前。或先明证不融。此说住前后明证融。此说信后者。此皆属圆门摄(云云)。二即法不即法者。若说有为门。此有非生死有。出生死外。别论真善妙有。空门者出二乘真外。别论毕竟空。乃至非有非无门亦如是。是为别四门相。若有为门即生死之有。是实相之有。一切法趣有。有即法界。出法界外更无法可论。生死即涅槃涅槃即生死。无二无别。举有为门端耳。实具一切法圆通无碍。是名有门。三门亦如是。此即生死之法。是圆四门相也。复次即法有遍不遍。判圆别相例前分别(云云)。约五住遍不遍。复次即法不即法或前或后。判别圆相如前分别(云云)。三约佛智非佛智者。若有为门。分别一切智了达空法。分别道种智。照恒沙佛法差别不同者。是菩萨智即别四门相也。若有为门。分别一切种智。五眼具足圆照法界正遍知者。即诸佛之智是圆四门相也。复次别门说圆智。圆门说别智。或前或后。分别别圆相例如前(云云)。复次别门证圆智。圆门证别智。或前或后分别别圆。如前分别(云云)。四约次第不次第者。若以有为门依门修行。渐次阶差从微至著。不能一行中即无量行。乃至非空非有门亦如是。是别四门相。若以有为门一切法趣有门依门修行。亦一切行趣有行。一行无量行名为遍行。乃至非空非有门亦如是。是圆四门相。复次别门圆行圆门别行。或前或后分别别圆。例如前(云云)。五约断断不断断者。夫至理虚无。无明体性本自不有。何须智慧解惑。既无安用圆别。涅槃云。谁有智慧谁有烦恼。净名曰。淫怒痴性即是解脱。又不断痴爱起于明脱。此则不论断不断。大经云。闇时无明明时无闇。有智慧时则无烦恼。此用智慧断烦恼也。若别有门。多就定分割截。渐次断除五住。即是思议智断也。乃至三门亦如是。是为别四门相。若圆有门解惑不二。多明不断断。五住皆不思议。即是不思议断。乃至三门亦如是。是为圆四门相。复次圆门说断。别门说不断断。或前或后判别圆相者。例如前说(云云)。六约实位非实位者。若有门明断界内见思。判三十心位。断界外见思无明。判十地位。等觉后心断无明尽。妙觉常果累外无事。此乃他家之因将为己家之果。皆方便非实位也。后三门大同小异。皆是别四门相。若有门从初发意。三观一心断界内惑。圆伏界外无明。判十信位进发真智。圆断界外见思无明判四十心位等觉后心。无明永尽妙觉累外。此是究竟真实之位。乃至三门亦如是。是名圆四门相。复次别门说实位。圆门说不实位。别门证实位。圆门证不实位。或前或后皆如前分别(云云)。七约果纵果不纵者。若有为门。从门证果三德纵横。言法身本有。般若修成解脱始满。不但果德纵成因亦局限。如地人云。初地具足檀波罗蜜。于余非为不修。随力随分檀满初地不通上地。余法分有而不具足者。是义有余三门亦如是。是为别四门相。若有为门。从门证果。三德具足不纵不横。亦因如是一法门。具足一切法门。通至佛地。华严云。从初一地具足诸地功德。大品云。初阿字具足四十一字功德。三门亦如是。是为圆四门相。复次别门说果不纵。圆门说果纵。或前或后判圆别相。例前(云云)。八约圆诠不圆诠者。若有为门门不圆融。或融一或融二门。前章偏弄引。门中章诠述不融不即菩萨智。乃至偏譬喻等。门后还结不融不即等三门亦如是。是为别四门相。若有为门一门即三门。门前圆弄引。门中诠述融即佛智。乃至圆譬喻等。门后结成融即等。三门亦如是。是为圆四门相。复次别门诠圆圆门诠别。或前或后。分别别圆之相。例前(云云)。九约问答者。若有门明义未辨圆别须寻问答核征。自见圆别指趣。三门亦如是(云云)。十约譬喻者。诸门前后。或举金银宝物为譬或举如意日月为譬。或用别合或用圆合。圆别之相自显(云云)。今以十意玄览众经。圆别两门朗然明矣。复约五味分别少多。乳教两种四门。酪教一种四门。生苏四种四门。熟苏三种四门。此经一种四门(云云)。今经十义者。观一切法空如实相。决了声闻法是诸经之王。开方便门。此是融凡小大之人法也。一切世间治生产业。皆与实相不相违背。即客作者是长者子。此是即法之义也开示悟入佛之知见。今所应作唯佛智慧。即佛慧也。著如来衣座室等。即不次第行也。不断五欲而净诸根。又过五百由旬。即不断断义也。五品六根净乘宝乘游四方。即实位也。佛自住大乘定慧力庄严。以此度众生。即果不纵也。合掌以敬心欲闻具足道。即今佛文前圆诠也。诸法实相义已为汝等说。即古佛文后圆诠也。智积龙女问答显圆也。轮王顶珠其车高广。皆圆喻也。十意既足圆门明矣。融门四相今当说。若言佛之智慧微妙第一。又云。我以如来智慧观彼久远。犹若今也智知妙法有门也。一切法空常寂灭相。终归于空空门也。诸法常无性佛种从缘起。即亦空亦有门也。非如非异非虚非实。双非两舍即非空非有门也。四相标门十意简别。故知此经明圆四门也(云云)。二明入实观者。上已知四圆门。今依有门修观。观则为十(云云)。对前十二思议之门。名不思议境。不思议境即是一实四谛。谓生死苦谛不可思议。即空即假即中。即空故方便净。即假故圆净。即中故性净。三净一心中得名大涅槃。净名曰。一切众生即大涅槃。故名不可思议四谛也。不可复灭。此即生死之苦谛。是无作之灭。亦是集道也。烦恼集谛不可思议。即空即假即中。即空故名一切智。即假故名道种智。即中故一切种智。三智一心中得名大般若。净名曰。一切众生即菩提相。不可复得。此即烦恼之集而是无作道谛。亦是苦灭。故名不思议一实四谛也。亦是真善妙色。何者。生死即空故名真。生死即假故名善。生死即中故名妙。此名有门不可思议境也。二发真正心者。一切众生即大涅槃。云何颠倒以乐为苦。即起大悲兴两誓愿。令未度者度。令未断者断。一切烦恼即是菩提。云何愚闇以道为非道。即起大慈兴两誓愿。令未知者知未得者得。无缘慈悲清净誓愿。慈善根力。任运吸取一切众生也。三安心者。既体解成就发心具足。岂可临池观鱼。不肯结网。裹粮束脚安坐不行。修行之要不出定慧。譬如阴阳调适万物秀实。雨旱不节焦烂岂生。若两轮均平是乘能运。二翼具足堪任飞升。体生死即涅槃名为定。达烦恼即菩提名为慧。于一心中巧修定慧。具足一切行也。四破法遍者。以此妙慧。如金刚斧所拟皆碎。如无翳日所临皆朗。若生死即涅槃者。分段变易若谛皆破。若烦恼即菩提者。四住五住集谛皆破。虽复能破亦不有所破。何者。生死即涅槃故无所破也。五识通塞者。如主兵宝取舍得宜。强者绥之弱者抚之。知生死过患名为塞。即涅槃名为通。烦恼恼乱名为塞。即是菩提名为通。始从外道四见乃至圆教。四门皆识通塞。节节执著即是塞。节节亡妙名为通。若不识诸法夷险。非但行法不前。亦亡去重宝也。六善识道品者。观生死即涅槃。十界生死色阴。皆非净非不净。乃至识阴非常非不常。能破八颠倒。即法性四念处。念处中具道品三解脱及一切法。又知涅槃即生死。显四枯树。知生死即涅槃。显四荣树。知生死涅槃不二。即一实谛。非枯非荣住大涅槃也。七善修对治者。若正道多障应须助道。观生死即涅槃。治报障也。观烦恼即菩提。治业障烦恼障也。八善知次位者。生死之法本即涅槃。理涅槃也。解知生死即涅槃。名字涅槃也。勤观生死即涅槃。观行涅槃也。善根功德生。即相似涅槃也。真实慧起。即分真涅槃也。尽生死底。即究竟涅槃也。观烦恼即菩提亦如是。九善安忍者。能安内外强软遮障。不坏观心。若观生死即涅槃。不为阴入境病患业魔禅二乘菩萨等境所动坏也。若观烦恼即菩提。不为诸见增上慢境。所动坏也。十无法爱者。既过障难道根成立诸功德生。观生死即涅槃。故诸禅三昧功德生。观烦恼即菩提故。诸陀罗尼无畏不共诸般若生。观生死涅槃不二。故法身实相生。相似功德顺理而生。喜起顺道法爱生名爱法。不上不退名为顶堕。此爱若起即当疾灭。爱若灭已破无明。开佛知见证实相体。观生死即涅槃。故证得解脱。烦恼即菩提故证得般若。此二不二证得法身。一身无量身。无上宝聚如意圆珠。众法具足。是名有门入实证得经体。余三门亦如是。是十种观经文具足。是法不可示言辞相寂灭。诸余众生类无有能得解。又我法妙难思。即不思议境。于一切众生中起大慈心。于非菩萨中起大悲心。我得三菩提时。以神通力智慧力引之。令得住是法中。即正发心也。佛自住大乘。如其所得法定慧力庄严。即是安于二法。自成成他也。破有法王即是破法遍也。又如日月光明能除诸幽瞑。斯人行世间。能破众生闇。即破法遍也。有一导师将导众人明了心决定在险济众难善知通塞也。净藏净眼。善修三十七品诸波罗蜜。即是两意也。增道损生游于四方。即是识次位也。安住不动如须弥顶。著如来衣。即安忍也。虽闻是诸声听之而不著。其意等六根。皆言清净若此。又云。真净大法即无法爱也。是十种观散在经文。而人不知。今撮聚十数入有门为观。乃至三门小异大同。十观入实亦复如是。复次此十观意非但独出今经。大小乘经论备有其意。如摩黎山纯出栴檀。固非外道四韦陀典。及此间庄老之所载也。世人咸共讲读。而对文不知。若欲学道全无方便悲夫。徒知[穀-禾+牛]捋不解钻摇。若识十意。于小乘四门俱用入真。于大乘四门俱用入实。既入实已如食乳糜。更无所须。半如意珠全如意珠。布施一切。虽有此施不见有人轻生重道。勤心修习不受不用。徒施何益。我则悔焉。虽无所益作毒鼓因。欲具知之委如止观(云云)。三明诸门粗妙者为二。一就能所判粗妙。二约诸门判粗妙。能所为四句。门名能通理是所通。自有能通粗所通亦粗。能通妙所通粗。能通粗所通妙。能通妙所通亦妙。三藏四门扶事浅近。故能通为粗。但诠偏真所通亦粗通教四门。大乘体法如实巧度能通为妙三乘偏证所通为粗。别教四门。教道方便能通为粗。诠入圆真所通为妙圆教四门。证道实说能通为妙。即事而圆所通亦妙也。又自有带粗能所。生苏教是也。不带粗能所乳教是也。自有带粗所不带粗能。熟苏教是也。自有带粗能不带粗所。圆接通接别是也。涅槃中诸门亦是也。问经云。唯有一门而复狭小。为粗故称一小。为妙故称一小。答此义当通用。不可局在一门。何者如三藏四门赴机异说故言四。同是佛教故言一门门方便异故言四。同向涅槃故言一。所通从能通故言四。能通会所通故言一。文字中无菩提是约教论狭小。譬如隘路不受二人并行。即约行论狭小。教行两门取真难契。即约理论狭小(云云)。通教亦如是。逗缘别说故为四。同是佛教故言一。观法不同故有四。俱向无生故为一。所随于能故为四。能随于所故为一。通教即事而真。文字中有菩提。善恶俱观皆不可得。即是并行。不约此义论狭小但教观取真理难当。故名理为狭小(云云)。别教四门亦如是。为四机说故有四。同是佛教故言一。入实观异故言四。俱向一实故言一。所随于能故言四。能会于所故言一。不即生死是涅槃教狭小。不即烦恼是菩提故行狭小。教行取理难当名理论狭小。圆教四门亦如是。逗四种机故言四。皆是佛说故言一。入实观异故言四。四观向实故言一。将门名理故言四。以理应门故言一。此教即生死是涅槃。教不狭小。烦恼即菩提行不狭小。而此教观取理难当。名理为狭小。若依经文唯有一门。而复狭小者。正语教行之门。取理不当故言狭小也。今拓开一句处处不同。岂可定执守一文耶。若得此意粗妙自明(云云)。二约诸门判粗妙者。先明三藏四门皆是能通执著四门俱皆壅碍。成坏粗妙更无优劣。此则不可偏判。若从法为语有则附俗入道则拙。空则傍真入道则巧。故释论云。为钝根人说生空。为利根说法空。即其义也。亦有亦无门。望前为巧望后是拙。非有非无门则是巧也。大论云。半有半无者。名为钝人。是约四门法判粗妙也。今约根性便宜。若宜有门有门成三门坏。若宜无门无门成三门坏。乃至第四门亦如是。若就一门皆得四悉檀者。皆名为成。失四悉檀者皆名为坏。还就一门赴欲为得乖情为失。当宜为得不当宜为失。治病为得不治病为失。见第一义为得。不见第一义为失。传有成坏。约此得论粗妙也。又约十观判粗妙者。观因缘境正为得。境邪僻为失。发真正心为得不尔为失。安心得所为得。安心不调为失。破法遍为得不遍为失。知通塞为得。不知通塞为失。乃至顺道法爱不生为得。顺道法爱生为失。若一门十法成就。则此门为妙。余门为粗。若余门十法成就。此门不成就则此为粗。余门为妙(云云)。通四门粗妙者。通理唯一。一不可说。有何形比粗妙可论。就赴机说门不无优劣。判四门深浅。如三藏中说。又约一一门。若说会四悉檀机名之为妙。若乖四机名之为粗。若于一一门十观修行。句句得所名之为妙。句句失所名之为粗。粗故四边火所烧。不得入清凉池。异此者名之为妙也。别四门粗妙者。若论法相有门附事故为粗。空门傍理故为妙。空门单理故为粗。亦空亦有门两通故为妙。亦空亦有两存故为粗。非空非有门两舍故为妙。若约根缘则不如是。有门称欲故为妙。三门不称欲故为粗有门是宜故为妙。三门非宜故为粗。有门对恶故为妙。三门非对故为粗。有门见第一义故为妙。三门不见第一义故为粗。余三门亦如是。又识有门真善妙色之境者。名镇头迦。不识境故名迦罗迦。正发心故名镇头迦。不正发心名迦罗迦。安心定慧名镇头迦。不安二法名迦罗迦。破诸法遍名镇头迦。破法不遍名迦罗迦。善识通塞名镇头迦。不识通塞名迦罗迦。修三十七品名镇头迦。不修道品名迦罗迦。善解对治名镇头迦。不善对治名迦罗迦。善知次位名镇头迦。不识次位名迦罗迦。安忍不动名镇头迦。不能安忍名迦罗迦。无顺道爱名镇头迦。顺道爱起名迦罗迦。迦罗迦果则有九分。镇头迦果才有一分。若十观成就。则十分镇头十观皆妙。若九分迦罗迦罗则粗。一分镇头镇头则妙。叠华千斤不如真金一两。故约此判粗妙也。有门既尔余三门亦如是。圆教四门者。则皆妙无粗。何者。有门为法界摄一切法。不可思议即是一切法。况复三门。空门即是法界。摄一切法况复三门。余二亦如是。法相平等无复优劣。若尔则无四门之异。但因顺根机赴缘四说。如四指指一月。月一指四。何者。此由众生世世习此四门。因以成性。昔四门中推理。欲翻无明即成慧根性。昔四门中修善。欲翻恶业即成福德根性。福慧因缘感今名色触受。各于本习而起爱取。是为十法成圆性众生欲乐不同。宜治有异。佛智明鉴照机无差。以世界悉檀赴四性欲。说此四门。以为人悉檀生四善。以对治悉檀治其四执。以第一义悉檀令四人见理。无此四缘佛不说法。缘既不一略言其四。皆是正直舍方便。但说无上道。门相圆融四门皆妙。此就教门更判粗妙。何者。若不得四悉檀意。诸论诤竞谁能融通。如地论有南北二道。加复摄大乘兴。各自谓真互相排斥。令堕负处。若不得意四门俱失。但圆门融净教尚虚玄。销释经论何竞不息。若欲入道何门不通。悟理之时岂应存四。修行之时岂应有塞。但四塞有轻重。别教门隔。悟者无乖未悟成诤。其执大重。譬如钝马痛手乃去。圆门虚玄未悟之时。其执则轻。譬如快马见鞭影即去。如此轻执。若未得第一义益。不失三悉檀利。故论云。是四悉檀皆实不虚。何者。世界故实。乃至见第一故实。虽俱是实实有深浅。亦俱是虚。何者。如有门说世界悉檀。于乐欲是实。于余则虚。有门生善为实。于余则虚。有门破恶为实。于余则虚。有门见第一义为实于余则虚。乃至三门亦如是。有门三悉檀。于世界故实。于第一义则虚。一悉檀于第一义故实。于世界则虚。实故为妙虚故为粗广作(云云)。若以此粗妙约五味者。乳教有八门四粗四妙。所通俱妙也。酪教四门为粗。理亦是粗。生苏则十六门。十二门是粗。四门是妙。两所通为粗两所通为妙。熟苏有十二门八门是粗四门是妙。一理为粗一理为妙。法华四门为妙。一理亦妙。诸声闻人前来门理俱粗至此法华门理融妙。菩萨不定。或于方等般若门理融妙。极钝者同二乘也。涅槃有十六门。十二门粗。四门为妙。所通俱妙。何者。前来诸门粗妙各通。犹存权理。涅槃不尔。一切诸法中悉有安乐性。是诸众生皆有佛性。无复权理。但一妙理。而更存粗门为妙理。方便皆明入实。如梵志问云。因无常故果云何常。佛反质答(云云)。故知。如百川总海诸门会实。实理要急是故须融。接引钝根存粗方便。法华折伏破权门理。如金沙大河无复回曲。涅槃摄受更许权门。各为因缘存废有异。然金沙百川归海不别(云云)。四开粗门显妙门者。问中论先明摩诃衍门。后明二乘门。今何意先明小门。后明大门。答中论为时人见成病。先以大荡。后示入真之门。今经无复见病。但住草庵。须开方便门示圆实相故。先列小门次明大门。开破适时各有其美。若法华后教不俟更开。法华前教。或门理已入妙者。更何所开。或门理虽妙而人未妙。门理妙者亦不须开。若门若理。若人未妙者。今当开。谓开一切爱见。烦恼即是菩提。故云观一切法空如实相。开一切生死即是涅槃。故云世间相常住。开一切凡人即是妙人。故云一切众生皆是吾子。开一切爱见言教即是佛法。故云若说俗间经书治生产业。皆与实相不相违背。开一切众生即是妙理。故云为令众生开佛知见。示悟入等亦复如是。开一切小乘法即是妙法。故云决了声闻法是诸经之王。开一切声闻教故云佛昔于菩萨前毁訾声闻。然佛实以大乘而见教化。开一切声闻行即是妙行。故云汝等所行是菩萨道开一切声闻。理即是妙理。故云开方便门示。真实相。开诸菩萨未被妙者今皆得圆。故云菩萨闻是法疑网悉已除。别教有一种菩萨。三藏亦一种菩萨。通教一种菩萨。未决了者。今皆开显。若门若理无不入妙。是名开权显实决粗令妙也(云云)。
　　○第五实相为诸经作体更为五。一今经之体种种异名。二诸经体种种异名。三傍正料简。四此彼料简。五粗妙开粗显妙。一此经体名前后同异者。序品云。今佛放光明助发实相义。又云。诸法实相义已为汝等说。方便品广说中云。诸佛一大事因缘。开佛知见无上道实相印等。譬喻中。以大车譬一大乘。信解中名付家业。药草中名一切智地最实事。化城中名实所。授记中名系珠。法师中名秘密藏。宝塔中名平等大慧。安乐行中名实相。寿量中名非如非异。神力品中秘要之藏。妙音中名普现色身三昧。观音中名普门。劝发中名殖众德本。如是等异名不同。其义亦异。理极真实以实为相。故名实相。灵知寂照名佛知见。三世诸佛唯用此自行化他。故言大事因缘。虚通名道。正定诸法名实相印。运载名乘成办佛事名家业。一切所依故名智地。诸法之元故名宝所。圆妙难思故言宝珠。无所积聚而含众法名秘藏。秘要通达无碍。名平等大慧。遮于二边名非如非异。妙色自在故言普现三昧。入实之由故名普门。诸法由生故言德本。如是名义差别。体即实相已如上说(云云)。二诸经之体种种异名者。问释论云。无实相印是魔所说。今谈实相可用为体。余经不尔应是魔说。答不然。诸经异名。或真善妙色或毕竟空。或如来藏或中道等。种种异名不可具载。皆是实相别称。悉是正印各称第一。由实印故也。若失此意则非佛法。故言众经体同也。三傍正料简者。众经半满小大之殊体有傍正。正即实相傍即偏真。偏真或时含实相。实相或时带偏真。而通称实相。故中论云实相三人共得。共得者即偏真也。大经云。声闻之人但见于空。空即傍也。智者见空及与不空。不空即正也。此经云。我等昔日同入法性。法性即傍也。今日安住实智中。实智中即正也。小乘三法印此傍也。通教带傍明正也。别圆但明于正。不复论傍。若约五味乳唯论正。酪唯论傍。生苏熟苏傍正相兼带。醍醐唯正。又正实相多诸名字。约名字中复论傍正。胜鬘自性清净为正。余名为傍。华严以法身为正。般若以一切种智为正。涅槃以佛性为正。此经以实相一乘为正。余名为傍。此则非傍非正论傍正。傍正悉是经体(云云)。四就彼此料简。上约别圆二法异名料简。今更通就小大四句料简。或名义体与此经同或名义体与此经异。或名义与此经同而体异。或名义与此经异而体同。三藏中若名体为实相者。此名义与此经同而体异。若不名为实相者。此名义体与此经异。唯论两句无有两句。通教名实相为体者。此名义同而体异。若不作此名。则名义体俱异。若通门远通中道者。则名义体同。名义异而体同。别教望圆经四句如一法异名中分别(云云)。历五味者。乳教两种名义同。两种名义异而体同。酪教如前(云云)。生苏熟苏中如前(云云)。涅槃中四种名义异名义同。而皆体同。一佛性则无差别(云云)。五粗妙者。正实相中傍正异名者。此乃异名异义。其体本同。此无粗妙。但傍为粗傍含正正带傍。一往亦为粗但正为妙也。藏通名同义同而体别。一向是粗。别名义或同或异。教门异为粗。体同为妙。名义同名义异。而体同为妙。历五味中粗妙可知也。开粗者即开于傍也。或开傍教即正教。佛昔于菩萨前毁訾声闻。然佛实以大乘而见教化。或开傍行即正行。汝等所行是菩萨道。或开傍人即正人。客作人一日之价。即长者子也。或开傍体即正体。开方便门示真实相。后见此贫人示以所系珠。深观傍理即正理也。一切皆妙无粗可待。即经之正意也。
　　○第六诸行体此为四。一诸行同异。二依经修行。三粗妙。四开粗。行同异者。夫禀教立行不出信法。钝者因闻得解从解立行。故名信行。利者自推得解。从解立行故名法行。二行通四教。三藏信法以傍实相为体。通教信法以傍含正为体。别教信法以正为体。圆信法亦用正为体。若横论行。即是诸波罗蜜慈悲喜舍等。当教论体。若横竖诸行。有体则本立而道生。若体有行体则藉行而显也。重明圆竖。行。五品六根以相似正为体。初住至等觉。皆用真正为体。横行者如大品云。一切法皆是摩诃衍。以不可得不可得故。即正实相也。此文云。不得诸法若有若无等。赐诸子各一大车。即其义也。儒童见然灯佛得无生忍。行有真体。金刚般若云。无住相布施。如人有目见种种色。亦其义也。竖行有体其车则高。横行有体其车即广。高广大运行步平正其疾如风(云云)。二依经修行者。前信法两行意通时宽。或经劫数。譬如长围。若依诸经别明行法。克日制时喻如苦攻。若随事行。行行则无体。若随理行行。令此空慧与行相应。能破无量障道罪。能得无生忍者。此行有体。诸经别行乃多。略言其四。谓常行行常坐行。半行半坐行。非行非坐行。诸行各有事相方法。勤身苦策。悉用实相正观为体。念念无间清净如空。具论观意如止观中说。然小乘戒藏不许忏重。修多罗藏使犯重人念佛身。佛身者念空也。亦备有常行等方法。而以偏空为体。通教亦明常行等方法。而用即空为体。别行历别圆行虚融。而俱用正实相为体。以此四行历五味。论方法之体义推可知。三粗妙者。藏通信法真似横竖诸行。以傍实相为体。体行俱粗别信法真似横竖诸行。虽依别门用正实相为体。因无常故而果是常。行粗体妙。圆信法真似横竖。依圆门正体体行俱妙。历五味明粗妙可知(云云)。依诸经方法常行等行。以傍为体。体行俱粗。以正为体则行粗体妙。体行俱妙。例前可知。历五味亦可解(云云)。四开粗者。开三藏信法两行。亦是决了声闻法。是诸经之王。闻已谛思惟得近无上道。闻即信行。思惟即法行。皆近无上道者即大乘无相行近于真也。开横行者。低头举手歌咏散心。皆已成佛道。三藏最浅尚被开即妙。况通别等可以意得。开依小乘常行等方法者。小小微善无一不成佛。可以意得(云云)。

　　妙法莲华经玄义卷第九上


　　妙法莲华经玄义卷第九下

　　　　天台智者大师说
　　○第七遍为一切法体者。观经云。毗卢遮那遍一切处。一切不出四谛。大经云。佛所不说如十方土。所说者如爪上土。迦叶云。已说是四谛。其未说者应有五谛。佛言无也。但言是四谛有无量相耳。若然广开即成四种四谛。具如境妙中说。当知苦集世间善恶因果。道灭出世一切因果。悉用实相为体。净名曰。从无住本立一切法。此之谓乎。然所依之体体妙无异。能依之法法有粗妙。诸法相待分别可知。历五味分别粗妙亦可知。开粗显妙亦可知(云云)。略说经体竟。
　　△大章第三明宗。宗者修行之喉衿。显体之要蹊。如梁柱持屋。结网纲维提维则目动。梁安则桷存。释宗为五。一简宗体。二正明宗。三众经同异。四明粗妙。五结因果。简宗体者。有人言。宗即是体体即是宗。今所不用。何者。宗致既是因果。因果即二体。非因非果体即不二。体若是二体即非体。体若不二体即非宗。宗若不二宗即非宗。宗若是二宗即非体。云何而言体即是宗。宗即是体。又柱梁是屋之纲维。屋空是梁柱所取。不应以梁柱是屋空。屋空是梁柱。宗体若一其过如是。又宗体异者。则二法孤调。宗非显体之宗。体非宗家之体。宗非显体之宗。宗则邪倒无印。体非宗家之体。则体狭不周。离法性外别有因果。宗体若异其过如是。今言不异而异。约非因非果而论因果。故有宗体之别耳。释论云。若离诸法实相皆名魔事。普贤观云。大乘因者诸法实相。大乘果者亦诸法实相。即其义也。当知实相体通而非因果。行始辨因。行终论果。而复偏圆有别者。譬如铜体非始非终。拟铸为像即名像始。治莹悉毕即名像终。此譬圆因果。若拟器皿。及其成就。器皿始终。譬偏因果也。发七方便心。谓偏因证有余无余名偏果。开佛知见名圆因。究竟妙觉名圆果。若识此喻。不即不离宗义明矣。例如正因佛性。非因非果而言是因。非果名佛性。是果非因名大涅槃。又佛性非当非本。而言本自有之。一切众生即涅槃相。不可复灭。又言。一切众生悉有佛性。而实未有三十二相。未来当得金刚之身。以其非当是故言本。以其非本是故言当。宗体之义亦复如是。远师以一乘为宗所。谓妙法引文云。是乘微妙为无有上。私谓。为破三故一待粗非妙因而不该始末。龙师云。但以果为宗。妙法者是如来灵智体也。众粗斯尽为妙。动静轨物为法。法既真妙借莲华譬之。所以果智为宗也。私谓。果不孤立。云何弃其因。又乖文也。慧观序云。会三归一乘之始也。慧觉成满乘之盛也。灭影澄神乘之终也。什师叹云。若非深入经藏。岂能作如此说。印师云。诸法实相是一乘妙境。用境智为宗。境无三伪故称实相也。今谓加境而阙果肿不益肥。光宅用一乘因果为宗。前段为因后段为果。私谓。二文各有因果。若互存互没则害经文。有人。用权实二智为宗。私谓。用权应明三是经宗。三是今经所弃云何取所弃为宗。又师云此名妙法莲华。即以名为宗。妙法是佛所得。根本真实法性。此性不异惑染。不与惑同故称妙。即宗为名耳。此是地师所用。据八识是极果。今摄大乘破之。谓是生死根本。有师云。常住为宗。但未极上是覆相明常。私谓。都非经意。常若被覆宗何所显。常不被覆常则非宗。有师云。是显了明常与涅槃为广略耳。私谓。常为宗者。常无因果。常亦无宗(云云)。有言。万善为宗。但使是善皆得作佛。私谓。若作佛即是果。何不取果为宗。有言。万善中取无漏为宗。私谓。太局又滥小涅槃。有人言。若禀斯异说各蒙益者。众释无可为非。闻而不悟。众师无可为是。一师之意唯贵在悟。宜以悟为经宗。大经云。若有定相是生死法是魔王相。佛法无定相。是故如来非道说道道说非道。当知唯悟是从。私谓。若悟为宗。乃是果证非谓行因。问南指北方隅料乱。又定以悟为宗是为定定。何谓不定说者。甚多不能具出也。二正明宗者。此经始从序品讫安乐行品。破废方便开显真实。佛之知见。亦明弟子实因实果。亦明师门权因权果。文义虽广撮其枢要。为成弟子实因。因正果傍。故于前段明迹因迹果也。从涌出品讫劝发品。发迹显本。废方便之近寿明长远之实果。亦明弟子实因实果。亦明师门权因权果。而显师之实果。果正因傍。故于后段明本因本果。合前因果共为经宗。意在于此。所以经分二文。论本论迹。双题法譬举莲举华。师弟权实总在其间也。三众经因果同异者。谓迹因果或同或异。本因果永异迹因果者。实相通印诸体。何经不约此论因果。大品明非因。非果实相为体。而但因为宗般若遣荡正是因意。故云菩萨心中名般若。在佛心中名萨婆若。文中亦说菩萨无生无灭因。获不断不常萨婆若果。睿师序云。启玄章以不住为始。归三慧以无得为终。终始因果也。文中亦说一切种智佛果。为成般若因。因正果傍无量义宣说摩诃般若。历劫修行故知彼经用因为宗也。净名用佛国因果两义为宗。宝积具问因果佛备答因果。故知双用因果为宗也。华严圆顿之教解宗不同。或言用因为宗。据题言华严。是万行庄饰修因之义。文中多说四十地行相。故用因为宗。又云。果为宗。据题云大方广佛。佛是极果之名。华严是定慧万善庄严佛身。非庄严因。文中多说舍那法身之事。即用果为宗也。又解云。因果合为宗。如言佛即是果华严即是因。文中具说法身亦说诸地。俱用因果为宗。诸经对缘不同。故明宗互异耳。般若通对三人傍真因果。此义则异。别对菩萨复有利钝。为钝明因此义亦异。利人因者此义则同净名佛国义兼。若三种佛国因果此义则异。一种佛国因果者则同。华严亦对两缘钝异利同。如前分别。又将此意历五味因果。例可知。是为众经因果。与迹门同异之相也。二本门因果永异众经者。若三藏菩萨。始行实因果无权因果。乃至明佛道树始成。非久远本迹。通教菩萨亦始行因。神通变化而论本迹。非久远本迹也。大品说菩萨有本迹。二乘则无。说佛始得生法二身本迹。不说久远。净名不说声闻有本迹。但明菩萨住不思议之本迹。说佛有净土。螺髻所见亦非久远。华严说舍那释迦为本迹。菩萨亦有本迹。声闻尚不闻不解。云何自有本迹。今经发声闻有本。本有因果。示为二乘迹中因果。发佛之迹。王宫生身生道树法身生。乃至中间生法二身。悉皆是迹。但取最初先得真应名之为本。故师弟本因本果。与余经永异。今经迹中师弟因果。与众经有同有异。本中师弟因果众经所无。正以此之因果为经妙宗也。四粗妙者。若半字之因道树遍果。此宗则粗。大品所明三乘共因果。亦如是不共之因。虽云菩萨一日行般若。如日照闇。发心即游戏神通。而犹带粗因。圆因不得独显。虽说法身无来无去。犹带粗果。圆果不得独显。故名为粗。方等中虽弹偏因果。高原陆地不生莲华。不辨偏得入圆圆不彰显是亦为粗。华严前照高山。说一圆因。究竟后身说一圆果。又带别因果。所带处粗。今经声闻受记。菩萨疑除同开佛知见。俱入一圆因。发迹显本同悟实果。因圆果实不带方便。永异余经。故称为妙也。开粗者。昔缘根钝。未堪闻赞佛乘因果。用方便因果引接近情。五味调熟心渐通泰。决了粗因同成妙因。决诸粗果同成妙果。故低头举手著法之众。皆成佛道。更无非佛道因。佛道既成。那得犹有非佛之果。散善微因今皆开。决悉是圆因。何况二乘行。何况菩萨行。无不皆是妙因果也。五结成者。即为二。一结因果。二四句料简。夫经说因果。正为通益生法行人。若开权显实正令七种方便生身未入者入。傍令生法二身已入者进。若说寿量长远。傍令生身未入者入。正令生法已入者进。神力品云。如来所有一切甚深之事者。非因非果是甚深之理。因果是甚深之事。从七种方便初得入圆。登铜轮位名之为因。乃至余有一生在。若转一生即得妙觉。名之为果。从于二住。至于等觉中间。名为亦因亦因因。亦果亦果果。用无碍道伏一分无明。名之为因。用解脱道断一分无明。名之为果。约此解脱复修无碍。故云因因。从此无碍复得解脱。故言果果。复次初十住为因。十行为果。十行为因回向为果。十向为因。十地为果。十地为因等觉为果。等觉为因妙觉为果。妙觉唯果唯解脱。不得名因名无碍。初住唯因唯无碍。不得名果名解脱。何者。初住见真以真为因。住前相似非是真因。若取性德为初因者。弹指散华是缘因种。随闻一句是了因种。凡有心者是正因种。此乃远论性德三因种子。非是真实开发。故不取为因也。二四句料简者。问若言初住入理。名为圆因圆果何得文云渐渐修学得成佛道。答应作两种四句料简。自有渐圆自有圆渐。自有渐渐自有圆圆。渐圆者。此约理外七种方便。同开佛知见始见圆理。见圆理者。良由理外七种方便渐入圆因。故言渐圆。渐圆三句(云云)。圆渐者。初入此圆同观三谛。见实相理初后无殊。然而事中修行未能尽备。复须研习。据初入圆故名为圆。进修上行复名为渐。渐渐者从二住去至等觉。此是圆家渐渐。非理外渐渐。圆圆者至妙觉亦名渐圆。亦名圆圆。圆理先圆今复事圆。故言圆圆。复次圆渐如初住。渐渐如二住已去至三十心。渐圆如初地已去。圆圆即妙觉也。三十心虽同有贤圣之义。义称为贤。伏多断少故。十地去名为圣。伏少断多故。又十住名贤圣。二十心是圣贤。十地等觉是圣。妙觉是圣圣。今借喻初月。匡郭已圆光用未备。此譬圆渐。从二日至十四日。其明渐进此譬渐渐。至十五日此譬渐圆。又譬圆圆。夫月无亏盈。亦约月辨亏盈理无圆渐。亦约理判圆渐耳。此经之宗利益巨大。始自圆渐终竟圆圆。大乘因果增长具足(云云)。问既称圆渐复称圆别。乃至通藏亦应尔耶。答此义出四教章中。其意云何。三藏三藏可解。别者谛缘度也。通者真谛也。圆者无学办也。通通者同无生也。三藏者道谛中戒定慧也。别者正习尽不尽也。化他不化他出假不出假之别也。圆者同证真也。别别者别上别下也。三藏者修无量道谛中戒定慧也。通者四门俱契中也。圆者五住尽也。圆圆者融也。别者四门异也。通者四门相摄也。藏者圆道谛圆戒定慧也。此义既通。亦应渐圆渐圆四句皆得也。结因果皆成也。然后判粗妙开粗妙悉得也。
　　△大章第四明用者。用是如来之妙能。此经之胜用。如来以权实二智为妙能。此经以断疑生信为胜用。秖二智能断疑生信。生信断疑由于二智。约人约法左右互论耳。前明宗就宗体分别。使宗体不滥。今论于用就宗用分别。使宗用不滥。何者。宗亦有用用亦有宗。宗用非用用。用用非宗用。用宗非宗宗。宗宗非用宗。宗用者因果是宗。因果各有断伏为用。用有宗者慈悲为用宗。断疑生信为用用。若论于宗且置断伏。但论因果仐明于用。但论断疑生信。且置慈悲。若得此意。则知权实二智。能断疑生信。是今经之大用。其义明矣。论用开为五。一明力用。二明同异。三明历别。四对四悉檀。五悉檀同异。一正明用者。诸经不纯明佛智慧。不发佛自应迹。不正破废二乘果。不断生身菩萨之近疑。起其远信不显本地。增法身菩萨大念佛之道。损界外之生。如此力用众经所无。今经具之。所以命章。不论二乘菩萨等智。纯显佛之微妙智慧。不开众生九法界知见。纯开众生佛之知见。余经但道佛所变化是迹。不道佛身自是迹。今经自道佛身是迹。其余变化宁得非迹。今经正破废化城二乘之果。况其因行耶。又破禀方便教菩萨执迹为极。今皆发废悉称是权迹。及中间诸疑悉断。起于深远不思议信又显本地真实功德。令法身菩萨得大利益。始自初阿终邻后茶。抹十方那由他土为尘数增道菩萨不能令尽。盖由如来雨权实二智一味之雨。普等四方俱下者。一切诸四门俱破也。充足求于具足道者。断其深疑起其大信。令入一圆因。控摩诃衍车游于四方。直至道场。大用大力妙能妙益。犹自未尽。复次此力能破二乘之果。二乘怖畏生死入空取证生安隐想。生已度想堕三无为坑。若死若死等苦。已如败种更不还生。智医拱手方药无用。至如涅槃能治阐提。此则为易。阐提心智不灭。夫有心者皆当作佛。非定死人治则不难。二乘灰身灭智。灰身则色非常住。灭智则心虑已尽。焦芽败种。复在高原陆地。既聋且哑永无反复。诸教主所弃。诸经方药不行。今则本佛智大妙法药。良色身不灰如净琉璃。内外色像悉于中现令心智不灭。开示悟入佛之知见。令客作贱人付菩提家业。高原陆地授佛莲华。其耳一时听十法界声。其舌随一切类演佛音声令一切闻。能以一根遍为众用。即是今经之力用也。上已说佛智力竟。今更重说。如汉末三分。曹公智略当时第一。复劣杨修三十五里。此真丹人智不及外国。外道智如芥比山。一切世人外道智。不及舍利弗智十六分一。二乘智如萤火虫。菩萨智如日光。通菩萨智。如鸿鹄势不及远。别菩萨智如金翅鸟。从一须弥至一须弥别菩萨智如爪上土。比佛智慧如十方土。当知佛之智慧。至融至即至顿至实不可思议。不纵不横圆妙无比。喻不可尽。问答余经不纯说。今经独纯说之。此佛实智力大也。譬如十小牛。乃至一龙十龙。一力士十力士。不如五通人。外五通不如一罗汉。一切罗汉不如一目连。目连不如一身子。身子不如菩萨。菩萨不如别菩萨。别菩萨不如圆菩萨。圆菩萨不如佛。佛迹甚大化复作化。化化无尽无谋而当如修罗琴。一切贤圣无能测者。佛权力既如此。余诸义例可知不复记。二明同异者。问实相体因果宗既通众经。权实二智复云何。答名虽通用力大差别。藏通以二智断四住之疑。生偏真之信。净名虽弹斥二乘及偏行菩萨。亦是界内断疑生信。不能令小乘及方便菩萨。断大疑生大信。大品通意。亦是界内疑断信生。别意虽在界外。亦未断近疑生远信。华严正意。断界外疑生于圆信。亦未断近生远。故权实二名虽复通用。而力大异。今经用佛菩提二智。断七种方便最大无明。同入圆因。破执近迹之情生本地深信。乃至等觉亦令断疑生信。如是胜用岂同众经耶。三别释为两。一别释迹门。二别释本门。
　　释迹门为十　　一破三显一
　　二废三显一　　三开三显一
　　四会三显一　　五住一显一
　　六住三显一　　七住非
　　三非一显一　　八覆三显一
　　九住三用一　　十住一用三

　　此意通历十妙。一一妙中皆具十意。义推可解(云云)。今就别说者。破三显一。正破三情而显一智何者。昔若初赞佛乘众生没在苦。既不堪闻大。寻念过去佛所行方便力。亦应说三乘。说三乘已齐教封三情。不更愿好者。今破三执显于佛智。故言诸佛法久后要当说真实也。废三显一者。此正废教。虽破其情若不废教。树想还生执教生惑。是故废教。正直舍方便但说无上道。十方佛土中唯有一乘法。无二亦无三。开三显一者。正就于理傍得约教。约教者。昔教明三人入真。今教明三人得佛也。正约理者。秖是二乘真空自有实相。昔方便不深不能妙见。今开此空即是实相。故言决了声闻法。是诸经之王。开方便门示真实相。大经云。为诸声闻开发慧眼。会三显一者。正就于行。大品会宗云。四念处四禅等。皆是摩诃衍。但会其法未会其人。此经人法行俱会。故云汝等所行是菩萨道。渐渐修学悉当成佛。低头举手皆成佛道(云云)。住一显一者。此就佛本意。本以实智化物。佛平等说如一味雨。佛自住大乘。如其所得法定慧力庄严。以此度众生。若以小乘化我则堕悭贪。是事为不可。故知从得道夜常说中道。常说大乘而众生罪故。故使如来以毒涂乳著弊垢衣。方便婆和引令向大。故言虽说种种道其实为一乘(云云)。住三显一者。此就佛权智方便化物。寻念过去佛所行方便力。我今亦如是。即趣波罗柰。以方便力故为五比丘说。过去诸佛亦住三乘而显一乘。今佛亦尔。故言更以异方便助显第一义。又昔于菩萨前毁訾声闻。然佛实以大乘而得度脱。住非三非一显一者。或约理或约事。约理者是法住法位世间相常住。是法不可示。知法常无性佛种从缘起。无性即非三非一。从缘起。即是三缘显一。令会非三非一。约事者即是人天乘。此乘非三亦复非一。常以此乘引入于大。低头举手皆成佛道。若我遇众生尽教以佛道。覆三显一者。此就权巧多端。前权前度但除其病。不除其法。法不除故拟化后缘。若破此法后何所用。机息则覆机兴则用。何但佛尔。入实菩萨亦然。若有不信此法。于余深法中示教利喜(云云)。住三用一者。此就法身。妙应眷属前住三显一。是师门。今住三用一是弟子门。如富楼那等实是法身。现作声闻示住于三。而常显一。饶益同梵行者。住一用三者。此就本誓。如华光作佛愿。说三乘而非恶世。今佛亦于宝藏佛所。愿于恶世说此三乘(云云)。但权实大用包括法界。岂止十意而已。为显十妙之用故略言十耳。
　　破三显一是用智妙　废三显一是用说法妙　开三显一是用境妙　会三显一是用行妙　住一显一是用乘妙　住三显一是用感应妙　住非三非一显一是用神通妙　覆三显一是用位妙　住三用一是用眷属妙　住一用三是用利益妙。
　　将十用对当十妙。文义相拣大意可解(云云)。二本门力用例为十意。若扶文便。应言开近显远。若取义便应言本迹。秖呼近为迹远为本。名异义同。所言十者。
　　一破迹显本　　二废迹显本
　　三开迹显本　　四会迹显本
　　五住本显本　　六住迹显本
　　七住非迹非本显本　　八覆迹显本
　　九住迹用本　　十住本用迹

　　通就本门一一妙中。皆具十意。若别论者破迹显本。亦就破情。序品方便宝塔三文。已动执生疑。如文殊答弥勒云。昔八王子师事妙光。妙光先居补处。而王子成佛号曰然灯。弟子今又成佛。号曰释迦。妙光翻为弟子。字曰文殊。动迹执生此疑何由可决。今言非是补处淹缓。亦非弟子超越。良由释迦成道已久。昔示弟子今示作师耳。拂此迹疑显于本智。故言破迹显本也。方便品云。我从久远劫来赞示涅槃道。生死苦永尽。我常如是说。当知。生死久已永尽。非是中间始入涅槃。宝塔涌现证示灭不灭。即迹而常分身皆集。八方不可称数。分身既多。当知成佛久矣。如荷积满池之喻推三品文。已是破迹之渐。所以下方涌出。非寂灭道场受化。亦非他方分身所受化。此两处人。弥勒皆识。而今不识所以惊疑。破此近情显本长远。故文云。一切世间皆谓。我释迦牟尼出释氏宫。去伽耶城不远得三菩提。然我实成佛来。无量百千万亿那由他劫。直举世界问弥勒。弥勒不知其数。何况世界中尘而当可数。此是破近执谓生其远智也。废迹显本者。亦就说法。昔为五浊障重不得远说本地。但示迹中近成。今障除机动。须废道树王城迹中之说。皆是方便执近之心既断。封近之教亦息。文云。自从是来我常在此娑婆世界。说法教化。亦于余处百千万亿那由他阿僧祇国。导利众生。即是废一期之迹教。显久远之本说也开迹显本者。此亦就法亦就理。秖文殊所述。然灯佛及久远来。赞示涅槃道。及分身诸佛。如此迹说。以是显本之意。惑者未悟玄旨。今若显本。亦不迥就余途还开近迹。示其本要耳。就理者。但深观方便之迹本理即显。文云。我实成佛已来久远若斯。但以方便教化众生。令入佛道。若入佛道即于迹得本也。会迹显本者。此则就行。寻迹中诸行。或从此佛行行得记。或从彼佛行行得记。或示己身他身。随机应现长短大小。诸迹悉从本垂。若结会古今。还结迹而显本耳。本迹虽殊不思议一。文云。诸善男子。于是中间。我说然灯佛等。又复言其入于涅槃。如此皆是方便分别。即会迹显本意也。住本显本。此就佛本意。即如下方菩萨于空中住。法身佛为法身菩萨说法。法身修道纯说一乘。文云。娑婆世界纯以黄金。为地。人天充满。又云。人众见烧尽我净土不毁。能如是深观是为深信解相。常住此本恒显于本。文云。我成佛已来甚大久远。寿命无量阿僧祇劫。常住不灭。岂非住本显本也。住迹显本者。此就迹意。即是释迦住生身而显一。由显一故古佛塔涌。塔涌故召请分身。分身集故幕觅弘经。下方出现幕觅弘经。下方出现弥勒疑问。问故说寿长远。动执遣疑。是为住迹显本也。文云。我以佛眼观其信等诸根。乃至种种方便说微妙法。能令众生发欢喜心也。住非迹非本而显本者。此约绝言冥会。即是非本非迹而能本迹。昔非迹而垂迹。今非本而显本。文云。非实非虚非如非异。如斯之事如来明见也。覆迹显本者。亦约机应多端。若执迹障本故覆令不执。更对后机还须用迹。故有师子奋迅之力。文云。以若干言辞因缘譬喻种种说法。所作佛事未曾暂废。住迹用本者。上来住迹显本者。直是迹中随机方便显本地理。今言住迹用本者。即是中间迹至道树。数数生灭他身他事者。皆用本地实因实果。种种本法为诸众生而作佛事。故言住迹用本。此就师为解。若约弟子者。即是本时妙应眷属。住于权迹垂形九道。而用本法利益众生。文云。然我今非实灭度。而便唱言当取灭度如来以是方便教化众生。此是住迹而用本时灭度。而示灭度也。住本用迹者。即是本地不动而迹周法界。非生现生非灭现灭。常用此迹利润众生。此义据师。若据弟子者。即是法身菩萨。以不住法住于本地无谋之权。迹用无尽。文云。又善男子。诸佛如来法皆如是。为度众生皆实不虚。佛散赴众缘文小不次。今题来证义。引于寿量文尽。破迹显本会迹显本。别用因妙。开迹显本是别论用本果妙。住本显本是别用本国土妙。废迹显本别论是用本说法妙。住非迹非本别论是用本感应妙。覆迹显本别论是用本神通妙。住迹用本别论是用本寿命妙。亦是用本眷属妙。住本用迹别论是用本涅槃妙。亦是本利益妙(云云)。四结成悉檀者。权实二智十用不同。即是一音演说随类各解。迹中破废。令七种方便开佛知见。本中破废恒沙菩萨断疑增道。皆是四悉檀意成熟众生。今束此十用为四悉檀。先束迹门。次束本门。迹又为二。先别束次通束。别者开三显一。住三用一会三归一。此三条属为人悉檀。何者本习此三。今还约三修一。不改途易辙。秖深观此三一理自显。三中有一。不须取舍。故开三显一属为人悉檀。住三用一亦如是。秖就此三而修一道。如富楼那但住声闻。而自饶益亦能饶益同梵行者。即是不改三法能生一解。皆属为人悉檀也。破三废三覆三。此三属对治。其封三疑一斥破其情。废于权教密覆权法。令执病心除入一实道。安住实智中也住三显一住一用三两种。属世界悉檀。何者世界以乐欲为本。若众生欲得三乘之道。不欲闻一实之化故。佛自住一同彼说三。又三乘缘异。如世界隔别。故名世界悉檀也。住三显一亦是世界。何者佛随人法住于方便。调熟显一。故属世界悉檀也。住一显一住非三非一显一。此属第一义悉檀也。通明四悉檀者。秖破三显一得有四种益。何者君子乐闻过。小人恶闻愆。欲知过必改。即为破执除病欢喜奉行。即是世界也。若执住三不能进道。破三从一觉悟心生。善法增进是名为人也。执三是病说一为乐。是名对治也。若闻破三得见理名第一义也。余九种例尔。故知佛之善巧称合机缘。皆令得益。四悉檀之力也(云云)。二结本门十用。为四悉檀者。亦有别通二意。住迹显本住本用迹。此属世界悉檀。亦名随乐欲。释如前。开迹显本会迹显本住迹用本。属为人悉檀。不改途更修。还约本法修显本也。释如前。破迹废迹覆迹属对治。住本显本住非本非迹显本。属第一义。释如前。次通约一科。结四悉檀亦如前。余九例亦尔具解(云云)。五悉檀同异者。余经亦用四悉檀。破三显一破迹显本等。而与此有异即为两。一迹门明异。二本门明异。迹门异者。三藏中亦用四悉檀破废等意。但为有余无余涅槃(云云)。大品中共般若。亦用四悉檀破立废等意。但悟真理未能久圆(云云)。方等中亦破三显一。于菩萨人有一分同。二乘人不得入实故。十弟子被净名诃。堕八邪不入众数。此是破斥之语。称叹不思议大乘之道。皆用四悉檀意而二乘不悟也。此经用四悉檀意。二乘而得断疑除执。入佛正道受记作佛。故知此经用四悉檀巧妙。文云。言辞柔软悦可众心。身子领解云佛以种种缘譬喻巧言说。其心安如海。我闻疑网断安住实智中。即其义也。问法华显一还藉先破。无前调熟今亦不解。答今日得悟由昔弹诃。但功属此经。名非彼得。譬如百人共围一贼。而攻围之力实赖众人。能擒贼者。得勋不属百人(云云)。此经开权显实。四悉檀大用最为雄猛(云云)。发迹显本四悉檀。永异众经。何者迹中力用已出诸教。本中十用诸经无一。况当有十。迹中悉檀已出诸经。本中悉檀诸经无一。何况有四。可以意推无烦多记也。

　　妙法莲华经玄义卷第九下



　　妙法莲华经玄义卷第十上

　　　　天台智者大师说
　　大章第五释教相者。若弘余经不明教相。于义无伤。若弘法华不明教者。文义有阙。但圣意幽隐教法弥难。前代诸师或祖承名匠。或思出神衿。虽阡陌纵横莫知孰是。然义不双立理无两存。若深有所以。复与修多罗合者。录而用之。无文无义不可信受。南岳大师心有所证。又勘同经论。聿遵佛语。天台师述而从用。略明教为五。一大意。二出异。三明难。四去取。五判教。大意者。佛于无名相中。假名相说。说余经典。各赴缘取益。至如华严初逗圆别之机。高山先照。直明次第不次第。修行住上地上之功德。不辨如来说顿之意。若说四阿含。增一明人天因果。中明真寂深义。杂明诸禅定长破外道。而通说无常知苦断集证灭修道。不明如来曲巧施小之意。若诸方等折小弹偏叹大褒圆。慈悲行愿事理殊绝。不明并对诃赞之意。若般若论通则三人同入。论别则菩萨独进。广历阴入尽净虚融。亦不明共别之意。若涅槃在后。略斥三修。粗点五味。亦不委说如来置教原始结要之终。凡此诸经皆是逗会他意。令他得益。不谭佛意意趣何之。今经不尔。絓是法门网目。大小观法十力无畏。种种规矩皆所不论。为前经已说故。但论如来布教之元始。中间取与渐顿适时。大事因缘究竟终讫。说教之纲格大化之筌罤。其宿殖淳厚者。初即顿与直明菩萨位行功德。言不涉小。文云。始见我身闻我所说。即皆信受入如来慧。其不堪者。隐其无量神德。以贫所乐法方便附近。语令勤作。文云。我若赞佛乘众生没在苦。如此之人。应以此法渐入佛慧。既得道已。宜须弹斥。即如方等以大破小。文云。苦切责之已。示以所系珠。若宜兼通半满洮汰。如大品遣荡相著。会其宗途文云。将导众人欲过险道。过此难已。定之以子父。付之以家业拂之以权迹。显之以实本。当知此经唯论如来设教大纲。不委微细纲目。譬如算者初下后除。纪定大数不存斗斛。故无量义云。无量义者。从一法生。则于一佛乘分别说三。此譬下算。若收无量以入一。会三而归大者。此譬除算唯记大数焉。如是等意皆法身地。寂而常照。非始道树逗大逗小。佛智照机其来久矣。文云。唯以一大事因缘出现于世。此照大久矣。文云。殷勤称叹方便。此照小久矣。文云。诸佛法久后要当说真实。此照会小归大久矣。信解品云。踞师子床见子。便识此语初鉴大机久矣。于牕牖中遥见其子者。此鉴小机久矣。密遣二人方便附近。语令勤作。此鉴须开三久矣。心相体信入出无难。此鉴调斥久矣。领知众物。此鉴洮汰久矣。后付家业。此鉴教行等久矣。当知佛意深远。弥勒不识所为因缘。况下地二乘凡夫等耶。文云。唯我知是相十方佛亦然。又已今当说。最为难信难解。前经是已说随他意。彼不明此意。故易信易解。无量义是今说。亦是随他意亦易信易解。涅槃是当说。先已闻故亦易信易解。将说此教。疑请重叠具如迹本二文。受请说时秖是说于教意。教意是佛意。佛意即是佛智。佛智至深。是故三止四请。如此艰难比于余经。余经则易。若始坐道场。梵王初请直言请法。亦无疑网往复殷勤说诸方等。观文可知。说大品时犹酬梵请。唯华严中请金刚藏。可为连类。而人师偏著。谓加于法华。言小乘致请不及菩萨。此见一边耳。身子腾众心云。佛口所生子合掌瞻仰待。求佛诸菩萨。大数有八万。欲闻具足道。何独是一小乘。又弥勒阖众求决文殊。与解脱月金刚藏。若为有异。又本门中菩萨。请佛说于佛法。岂比菩萨请菩萨说菩萨法耶。若就此意有加于彼。若彼列众十方云集。皆是卢舍那佛。宿世知识。此经云集地涌菩萨。皆从释尊发心。是我所化。此一往则齐而不无疏密。又彼明十方佛说华严。被加者。同名法慧金刚藏等。不言彼佛是舍那分身。今明三变土田。一方各四百万亿那由他土。满中诸佛悉是释尊分身。此意异彼。彼以华严为胜。薳复出一两句。非故兴毁。若较其优劣恐成失旨。但此法华开权显本。前后二文疑多请倍。不比余经。秖为深论佛教妙说圣心。近会圆因远申本果。所以疑请不已。若能精知教相。则识如来权实二智也。教意甚深其略如是。
　　○二出异解者。即为十意。所谓南三北七。南北地通用三种教相。一顿二渐三不定。华严为化菩萨。如日照高山名为顿教。三藏为化小乘。先教半字。故名有相教。十二年后为大乘人。说五时般若乃至常住。名无相教。此等俱为渐教也。别有一经非顿渐摄。而明佛性常住。胜鬘光明等是也。此名偏方不定教。此之三意通途共用也。一者虎丘山岌师。述顿与不定不殊前旧。渐更为三十二年前。明三藏见有得道。名有相教。十二年后齐至法华。明见空得道名无相教。最后双林明一切众生佛性。阐提作佛。明常住教也。二者宗爱法师。顿与不定同前。就渐更判四时教。即庄严旻师所用三时不异前。更于无相后常住之前。指法华会三归一。万善悉向菩提。名同归教也。三者定林柔次二师。及道场观法师。明顿与不定同前。更判渐为五时教。即开善光宅所用也。四时不异前。更约无相之后同归之前。指净名思益诸方等经。为褒贬抑扬教。四者北地师亦作五时教。而取提谓波利为人天教。合净名般若为无相教。余三不异南方。五者菩提流支明半满教。十二年前皆是半字教。十二年后皆是满字教。六者佛驮三藏。学士光统。所辨四宗判教。一因缘宗。指毗昙六因四缘。二假名宗。指成论三假。三诳相宗。指大品三论。四常宗。指涅槃华严等常住佛性本有湛然也七者有师开五宗教。四义不异前。更指华严为法界宗。即护身自轨大乘所用也。八者有人称光统云。四宗有所不收。更开六宗。指法华万善同归。诸佛法久后要当说真实。名为真宗。大集染净俱融。法界圆普名为圆宗。余四宗如前。即是耆阇凛师所用。九者北地禅师。明二种大乘教。一有相大乘。二无相大乘。有相者。如华严璎珞大品等。说阶级十地功德行相也。无相者。如楞伽思益真法无诠次。一切众生即涅槃相也。十者北地禅师。非四宗五宗六宗二相半满等教。但一佛乘无二亦无三。一音说法随类异解诸佛常行一乘众生见三。但是一音教也。出异解。竟。
　　○三明难者。先难南地五时其义不成。余四时三时例坏也。若言十二年前名有相教者。成实论师自诬己论。论云。我今正欲明三藏中实义。实义者所谓空。是空非无相耶。三藏非十二年前耶。又阿含中说。是老死谁老死二皆邪见。无是老死即法空。无谁老死即生空。三藏经中自说二空。二空岂非无相。又释论云。三藏中明法空为大空。摩诃衍中明十方空为大空。即以法空为大空。即大无相。又成道六年。即说殃掘摩罗经。明空最切。此非无相谁是无相耶(云云)。又大论云。从得道夜至泥洹夜。常说般若。般若即空慧也。复次十二年前名有相教。为得道为不得道。若得道则乖成论。论师云。有相四谛。是调心方便实不得道。须见空平乃能得道。既言有相那忽得道。若不得道用此教为。又拘邻如五人。最初于佛法寂然无声字。获真实知见。最初之言。岂非十二年前得道耶。又若得道教同无相。若不得道教同邪说。又若得道得何等道。若见空得道还同无相。若不见空得道。亦同九十五种。非得佛道。有相之教具有二过(云云)。二难十二年后名无相教。明空荡相未明佛性常住。犹是无常。八十年佛亦不会三归一。亦无弹诃褒贬者。此不可解。若言无相何意不荡无常。犹有无常何。谓无相。若言不明佛性法身常住者。共般若。可非佛性法身常等。不共般若云何非佛性耶。大经云。佛性有五种名。亦名首楞严。亦名般若。般若乃是佛性之异名。何得言非。彼即救言。经称佛性亦名般若者。是三德之般若。何关无相之般若。若尔者。涅槃第八何意云如我先于摩诃般若中。说我与无我其性不二。不二之性即是实性。实性之性即是佛性。如此遥指明文灼然。何意言非。又涅槃佛性。秖是法性常住不可变易。般若明实相实际。不来不去即是佛无生法。无生法即是佛。二义何异。故知法性实相即是正因佛性。般若观照即是了因佛性。五度功德资发般若。即是缘因佛性。此三般若。与涅槃三佛性复何异耶。金刚般若论云。福不趣菩提。二能趣菩提。于余名生因于实名了因。实相了因能趣菩提。岂非佛性。但名异义同如前分别。何得闻释提婆那民。谓非帝释。其谬类此。若言无常八十年佛说。非佛性常住者。涅槃亦云。八十年佛背痛有疾。于娑罗入灭那忽谭常辨性(云云)。释论云。佛有生身法身。生身同人法。有寒热病患马麦乞乳。法性身佛光明无边。色像无边。尊特之身犹如虚空。为法性身菩萨说法。听法之众尚非生死身。何况佛耶。释论云。又生身佛寿则有量。法身佛寿则无量。岂可以无常八十年加于法身耶。小乘中云法身尚其不灭。如均提沙弥忧恼。佛问汝和尚戒身灭不。答言不。乃至解脱知见灭不。答言不。何况般若法身而言无常。若言般若无会三者。何故问住品云。诸天子今未发三菩提心者。应当发。若入声闻正位。是人不能发三菩提心。何以故。与生死作障隔故。是人若发三菩提心者。我亦随喜。所以者何。上人应求上法。我终不断其功德。若声闻不求上法。何所随喜。既随喜上法即是会三。若言般若无弹诃者。大品云。二乘智慧犹如萤火。菩萨一日学智慧。如日照四天下。又十三卷云。譬如狗不从大家求食。反从作务者索。当来世善男女人弃深般若。而攀枝叶。取声闻辟支佛所应行经。又云。见像观迹皆名不黠。岂有弹诃更剧于此。谓无褒贬耶。若言般若是第二时教。引诸天子白佛云见第二法轮转者。何经不见第二。而独言般若。净名云。始坐道树力降魔。得甘露灭觉道成。乃至说法不有亦不无。两说相对亦应是第二法轮转。法华亦云。昔于波罗柰转四谛法轮。今复更转最上之法轮。涅槃又云。昔于波罗柰初转法轮。八万天人得须陀洹果。今于此间拘尸那城。转法轮时。八十万亿人得不退转。经经皆有此旨。亦应并是第二。何独般若耶。若言十二年后明无相者。何得二夜常说般若。故知。无相之过亦甚众多(云云)。次难褒贬教是第三时。虽七百阿僧祇。犹是无常不明常住。直是弹诃褒扬而已。今问说般若时。诸大弟子皆转教说法。虽不悕取。咸以具知菩萨法门。何得被诃茫然不识是何言。不知以何答。故知褒贬不应在般若之后。非第三时也。又弥勒等亦被屈折。何但声闻。若言七百阿僧祇者。此亦不然。其文自说佛身无为不堕诸数。金刚之体何疾何恼。为度众生现斯事耳。文辨金刚而人判七百。涅槃亦辨金刚那忽常住。又云。观身实相观佛亦然。又不思议解脱有三种。真性实慧方便即是三佛性义。且复尘劳之俦是如来种。岂非正因佛性。不断痴爱起诸明脱。明即了因性脱即缘因性。三义宛然。判是无常。涅槃三种佛性何得是常耶。次难第四时同归教。正是收束万善入于一乘。不明佛性神通延寿。前过恒沙后倍上数。亦不明常。此不应尔。法华明一种性相一地所生。其所说法皆悉到于一切智地。命章即云开示悟入佛之知见。华严明佛智慧。犹带菩萨智慧。菩萨智慧如爪上土。如来智慧如十方土。法华纯说佛之智慧。如十方土。而非常者华严爪上土。云何明常住。又华严始坐道场初成正觉。成佛太近。法华明成佛久远。中间今日皆是迹耳。迹中所说而言是常。本地之教岂不明常。又无量义经云。说华严海空历劫修行。未曾宣说如是甚深无量义经。甚深无量义经已自甚深。甚深之经为法华弄引。岂不明常。若言常住语少者。如天子一语可非敕耶。文云。世间相常住。又云。无量阿僧祇劫。寿命无量常住不灭。伽耶城寿命及数数示现等。是应佛寿命阿僧祇。寿命无量者是报佛寿命。常住不灭者。是法佛寿命也。三佛宛然常住义足。法华论云。示现三种菩提。一者应化佛菩提。随所应见而为示现。谓出释氏宫去伽耶城不远。坐道场得三菩提也。二报佛菩提。谓十地满足得常涅槃。文云。我实成佛已来无量无边。百千万亿那由他劫也。三法佛菩提。谓如来藏性净涅槃。常清净不变。文云。如来如实知见三界之相。不如三界见于三界。谓众生界即涅槃界。不离众生界即如来藏。又云。我不敢轻于汝等。汝等皆当作佛。即正因佛性。又云。为令众生开佛知见。即了因佛性。又云。佛种从缘起。即缘因佛性。法华论亦明三种佛性。论云。唯佛如来证大菩提。究竟满足一切智慧。故名大。言我不敢轻于汝等汝等皆当作佛者。示诸众生皆有佛性也。经论明据云何言无。又涅槃云。是经出世。如彼果实。多所利益安乐一切。能令众生见如来性。如法华中八千声闻得受记莂成大果实。如秋收冬藏更无所作。若八千声闻。于法华中不见佛性。涅槃不应悬指。明文信验何劳苟执。又涅槃二十五云。究竟毕竟者。一切众生所得一乘。一乘者名为佛性。以是义故我说一切众生悉有佛性。一切众生悉有一乘故。今经是一乘之教。与涅槃玄会。且涅槃犹带三乘得道。此经纯一无杂。涅槃更不发迹。此经显本义彰。处处唱生处处现灭。未来常住三世益物。人众见烧我土不毁。岂是神通延寿有灭尽耶。破神通延寿义(云云)。难第五时教。双林常住。众生佛性阐提作佛者。问成论师依二谛解义。第五时教为二谛摄不。若二谛摄与诸教同。前教二谛犹是无常。双林二谛何得是常。若双林不出二谛。能照别理破别惑得是常者。前教所明二谛。亦照别理破别惑。那忽无常。众生佛性阐提作佛。例如此难。故知明理不异前时。据何为常住耶。难顿教者例此可解。实既是同据何为顿。权虽别异不应从事判大小。则大颠倒(云云)。次难偏方不定教。谓非次第别为一缘。如金光胜鬘楞伽殃掘之流也。问殃掘之经六年所说。列次第众委悉余经。弹斥明常分明余教。释梵四王及十弟子。乃至文殊皆被诃斥。同闻宛然应入次第。而今判作偏方。净名亦是弹诃。那得引为次第。又净名所诃事在往昔。追述前语以辞不堪。当知。十二年前已应被诃。与殃掘同。若殃掘偏方则净名非次。若谓殃掘明常别为一缘者。净名云。尘劳之俦是如来种。何得是次第之说(云云)。次难其依涅槃五味判五时教。用从牛出乳。譬三藏十二年前有相教。从乳出酪。譬十二年后般若无相教。从酪出生苏。譬方等褒贬教。从生苏出熟苏。譬万善同归法华教。从熟苏出醍醐。譬涅槃常住教。此现见乖文义理颠倒相生。殊不次第。何者经云。从牛出乳。譬初从佛出十二部经。云何以十二部。对于九部有相教耶。一者有相教无十二部。二者有相教非佛初说。故不应以此为对(云云)。彼即救云。小乘亦有十二部。引文证云。雪山忍草牛若食者。即出醍醐。更有异草牛若食者。不出醍醐。故知大小通有十二部。但有佛性无佛性之异耳。今问纵令通有十二部者。何故不取明佛性之十二部为乳教耶。大经第七云。九部不明佛性。是人无罪。如言大海唯有七宝。无有八宝。是人无罪。例此而言。若十二部无佛性者。是人得罪。既言具十二部何意不明佛性。即堕得罪之句。岂会无罪十二部耶。若言从十二部出修多罗。修多罗对无相般若教者。修多罗则通一切有相无相。五时皆名修多罗。何以独对无相般若。解云般若中有直说义。复是第二时。故以对之。若言直说应是修多罗者。般若中有譬说因缘说授记说论义说。那得独是直说耶。般若兼具众说。以修多罗为名者。余经亦直说。何不对修多罗。若言第二时者。何经非第二时。已如前难。从修多罗出方等经。用对褒贬净名等教者。净名不应在大品之后。已如前破(云云)。从方等出般若。用对法华者。经文自云般若。而曲辨为法华。回经文就义。最为无意。涅槃云。八千声闻于法华受记。不道般若受记。那得唤法华为般若。乖文失旨不成次第也。从般若出大涅槃。彼即解云。从法华出大涅槃。此亦不会经文。譬如很子又似[仁-二+戾]羊(云云)。五时之失其过如是。其四时三时无劳更难。南方教相不可复依也。今更难用三时义家云。十二年后讫至法华。同名无相教者。法华会三般若亦应归一。若不尔者。云何同是无相。四时亦例尔。次难北地五时义。若言提谓说五戒十善者。彼经但明五戒。不明十善。唯是人教则非天教。纵以此为人天教者。诸经皆明戒善。亦应是人天教耶。又彼经云。五戒为诸佛之母。欲求佛道读是经欲求阿罗汉读是经。又云。欲得不死地。当佩长生之符。服不死之药。持长乐之印长生符者即三乘法是。长乐印者即泥洹道是。云何独言是人天教耶。又云。五戒天地之根众灵之源。天持之和阴阳。地持之万物生。万物之母万神之父。大道之元泥洹之本。又四事本五阴六衰本。四事即四大。四事本净五阴本净。六衰本净。如此等意。穷元极妙之说。云何独是人天教耶。又提谓长者。得不起法忍。三百人得信忍二百人得须陀洹。四天王得柔顺法忍。龙王得信根。阿须轮众皆发无上正真道意。观此得道岂是人天教耶。复次释论结集法藏。初从波罗奈至泥洹夕。凡所说小乘法。结为三法藏。从初生至双树。凡说大乘结为摩诃衍藏。奈苑之前不预小乘摄。何者尔时未有僧宝。故不应用提谓为初教也。若言提谓是秘密教。一音异解者。不应在显露之初。余四时同南家已如前破(云云)。次难流支半满义。从初鹿苑三藏皆明半义。从般若已去讫至涅槃。皆明满者此不应然。从得道夜常说般若。鹿苑已来何曾不满。如提谓时。无量天人得无生忍。成道六年已说殃掘摩罗。涅槃云。我初成道恒沙菩萨来问是义。如汝无异。当知鹿苑不应纯半。从般若已去诸经皆满者。释论云。般若非秘密教。以付阿难。法华是秘密教付诸菩萨。若同是满教。何得一秘一不秘。又若皆是满应同会三。又若同是满。生熟二苏应同是醍醐。醍醐应同是生熟苏。能譬之味既差别不同。所譬之法岂并是满(云云)。次难四宗者。谓因缘宗。指阿毗昙六因四缘。若尔成论亦明三因四缘。一切诸法皆为因缘所成。因缘语通。何独在毗昙。又因缘宗异假名宗。故成论云。见有四谛是调心法。不能得道。既立因缘宗得何等道。若得小乘道。则与假名宗同。何须别立。若得大乘道即与圆常等同。何须别立。今别以为宗。应别判一道(云云)。次难假名宗者。指成实论。观三假浮虚。乃是世谛事法。非彼论宗。彼论见空得道。应用空为宗。又释论。明三藏中空门。无假名门。若指彼义应用彼宗。既别立名则非见空得道(云云)。次难不真宗。此指大品十喻。为不真诳相者。龙树弹方广云。取佛十喻。说一切如幻如化无生无灭。失般若意。与外道同。云何拾他被弹之义。立不真经。若谓文明幻化。不辨佛性常住为不真者。此则不然。经明佛性常住。已如前说。何但此经明幻化耶。华严亦云。如化忍如梦忍。心如工幻师等种种譬喻。涅槃亦云。诸法如幻化。佛于中不著。絓是诸经皆明幻化。亦应是不真宗。若诸经幻化非不真宗。何独大品苦为诳相。又难常宗指于涅槃。涅槃之经何但明常。亦明非常非无常。能常能无常双用。具足八术。云何单取常用为宗。何不取无常用为宗。单轮只翼不能飞运(云云)。彼云。诳相不真宗即是通教。常宗秖是真宗。即是通宗者。宗则通真不真。不真何意没宗而用教。真宗何意无教而立宗。宗若无教何得知真。真宗若没宗有教。则同名通教。若俱没教留宗则同名通宗。若俱安教则同名通宗教。若留不真真。则名通不真宗教通真宗教。通不真宗可为三乘通修。通真宗亦应三乘通修也。若言此通是融通之通者。通教亦是通真之真也。此则两名混同义无别也。彼引楞伽经云。说通教童蒙。宗通教菩萨。故以真宗为通宗也。若尔是则因缘假名不真。皆是童蒙不应悉立宗也。覆却并决。四宗名义甚不便也。次难五宗者。难四宗如前。若言华严为法界宗。异大涅槃。涅槃非法界但名常宗。大经云。大般涅槃是诸佛法界。若为劣谢华严耶。若常非法界法界非常。法界非常应有生灭。常非法界摄法不尽。此皆不可然也。大品云。不见一法出法性外者。法性即是法界。又云。一切法趣色是趣不过。岂非法界之说。而独言华严是法界。异于涅槃大品耶。次难六宗者。四宗如前难。今问真常两宗。真常若同。何故开两真常。若异俱非妙法。何者真若非常真则生灭。常若非真常则虚伪。又真若非常。与前三宗何异。若常非真即有破坏法。次难圆宗。若言大集染净圆融。异于涅槃华严者。此亦不然。大品云。即色是空非色灭空。释论解云。色是生死空是涅槃。生死际涅槃际一而无二。此岂非染净俱融。又云。一切趣色欲。趣嗔趣痴诸见等。岂非俱融之相。净名云。一切尘劳是如来种。不断痴爱起诸明脱。行于非道通达佛道。此圆融何异大集(云云)。此六宗五宗。皆倚傍四宗而开。但四宗无文。或言出顶王经。经云。初说因缘诸法空。次教诸子一乘常住法。诸法空者。不应是假名宗也。一乘常住者。不应是通教诳相也。或言经不度也。四宗既尔。五宗六宗约四开立。皆难信用也。次难有相无相大乘教者。相无相不应单说。何者。本约真论俗还约俗论真。一切智人以无为法而有差别。华严虽论十地何曾不约法身。楞伽思益。虽复论空何曾不说无生忍。若纯用有相相则无体。教何所诠亦不得道。若纯用无相。无相真寂绝言离相。言语道断心行处灭。则非复是教云何可说。若言是教教即是相。何谓无相。大品须菩提问云。若诸法毕竟无所有。云何说有一地乃至十地。佛答云。以诸法毕竟无所有故。则有菩萨初地至十地。若诸法有决定性者。则无一地乃至十地。故知二种大乘别说乖经(云云)。次难一音教者。但言一大乘无三差别者。秖是实智不见权智。若但大乘者。法华何故云我若赞佛乘。众生没在苦破法不信故坠于三恶道。寻时思方便诸佛皆欢喜。故知非独一大乘教。若纯是一乘。亦应纯长者身。既有垢衣之体。亦有大小教异。那得混判一音失于方便。若言佛常说一乘。众生见三者。此则众生能化佛是所化。佛既是能化。应能说三乘。何得用一乘。若言法华纯一可尔。华严五天往反。亦为钝根菩萨开别方便。况余经耶。故知一音之教但有一大车。无有仆从方便侍卫。但有智慧波罗蜜。无方便波罗蜜(云云)。
　　○四研详去取者。核实故言研。核权故言详。适法相故言去取。若五时明教。得五味方便之文。而失一道真实之意。虽得其文配对失旨。其文通用其对宜休。若言十二年前明有相教。此得小乘一门而失三门。何者。三藏有四门得道。或见有得道如阿毗昙。或见空得道如成实。或见亦有亦空得道。如昆勒。或见非空非有得道。如车匿。故知泥洹真法宝。众生各以种种门入。若欲举一标四。应总言三藏。若欲广明备立四种。何意偏存有相失没三耶。疑误后生空有成诤。若三藏中菩萨。须广学四门通诸方便。后得佛时名正遍知。若但标有相之教。唯得见有得道。一门声闻全失三门入泥洹路。则于小乘义阙。若但有相秖偏知一门。不解三门非正遍知。于菩萨义阙。其阙则众故须弃。其得则寡唯存一。若十二年后明无相。无相者此得共般若。失不共般若。共般若有四门。如幻如化即有门。幻化即无是空门。幻化有而不有。是亦空亦有门。双非幻化即非空非有门。若言般若无相者。秖得共般若一空门。全失三门。亦失七门。尚不是因中正遍知。况果上正遍知。其失则去其得则取(云云)。若言第三时。抑挫声闻褒扬菩萨。此得斥小一种声闻。全失七种声闻。得显大一意。全不得折挫诸偏菩萨。褒扬极圆菩萨。亦不得折挫诸权菩萨。褒扬于实菩萨。又不识偏圆权实四门。所得处少不得处多。若言第四时同归之教。唯得万善同归一乘之名。不得万善同归一乘之所。所者即佛性。同归常住等也。秖得会三归一。不得会五归一。不得会七归一。唯得归于一不得归佛性常住。有如此等失(云云)。第五时。若依二谛论常住。则非常住。若不依二谛无所间然。彼虽明常。全失非常非无常。双用常无常。唯得四术之一。永失七术。复不得其正体(云云)。四时教三时教无文可依。无实可据。进退无所可取(云云)。北地五时亦无文据。又失实意。其间去取类前可知。半满教得实意失方便意。四宗教失五味方便意。又失实意。五宗六宗例如此。二种大乘教权实乖离。父母乖离。导师云何得生。权若离实无实相印。是魔所说。实若离权不可说示。一音教得实失权。鳏夫寡妇不成生活。永无子孙。众家解教种种不同。皆是当世之师。各各自谓有于深致。时既流播义亦添。杂晚贤情执苟诤纷纭。所以上来研难。次论去取。略知大意(云云)。若除其病如上所说。若不除法。用之则异。云何用异。有相则具用四门。无相则用共不共。八门褒贬则用贬小褒大。贬偏褒圆。贬权褒实。同归则用同归一乘常住佛性。究竟圆趣。常住则用非常非无常。双用常无常。二鸟俱游。八术具足。用五味则次第如文在下当说。用提谓波利。亦不止是人天之乘。用半满则有五句。满开满立半。破半明满。带半明满。废半明满。用因缘假名。则为三藏两门耳。用诳相是通教一门耳。用真秖是常。常秖是真。法界不独在华严。圆宗不偏指大集。用有相无相者。约有相明无相。约无相明有相。二不相离。用一音者。有慧方便解。有方便慧解。设取其名用义永异(云云)。
　　○五判教相者。即为六。一举大纲。二引三文证。三五味半满相成。四明合不合。五通别料简。六增数明教。一大纲三种。一顿二渐三不定。此三名同旧义异也(云云)。今释此三教各作二解。一约教门解。二约观门解。教门为信行人。又成闻义。观门为法行人。又成慧义。闻慧具足。如人有目。日光明照见种种色。具如释论偈(云云)。先约教者。若华严七处八会之说。譬如日出先照高山。净名中唯嗅薝卜。大品中说不共般若。法华云但说无上道。又始见我身闻我所说。即皆信受入如来慧。若遇众生尽教佛道。涅槃二十七云。雪山有草名为忍辱。牛若食者即得醍醐。又云。我初成佛。恒沙菩萨来问是义。如汝无异。诸大乘经。如此意义类例皆名顿教相也。非顿教部也。二渐教相者。如涅槃十三云。从佛出十二部经。从十二部经出修多罗。从修多罗出方等经。从方等经出般若。从般若出涅槃。如此等意即是渐教相也。又始自人天二乘菩萨佛道。亦是渐也。又中间次第入亦是渐(云云)。三不定教者。此无别法。但约顿渐其义自明。今依大经二十七云。置毒乳中乳即杀人。酪苏醍醐亦能杀人。此谓过去佛所。尝闻大乘实相之教。譬之以毒。今值释迦声教。其毒即发结惑人死。若如提谓波利。但闻五戒不起法忍。三百人得信忍。四天王得柔顺忍。皆服长乐之药。佩长生之符。住于戒中见诸佛母。即是乳中杀人也酪中杀人者。如智度论云。教有二种。一显露教。二秘密教。显露者。初转法轮。五比丘及八万诸天得法眼净。若秘密教。无量菩萨得无生法忍。此是毒至于酪。而能杀人也。生苏中杀人者。有诸菩萨。于方等大乘教得见佛性。住大涅槃。即其义也。熟苏杀人者。有诸菩萨。于摩诃般若教得见佛性。即其义也醍醐杀人者。如涅槃教中。钝根声闻开发慧眼。得见佛性。乃至钝根缘觉。菩萨七种方便皆入究竟涅槃。即其义也。是名不定教相也。非不定部。二约观门明义者。一圆顿观。从初发心即观实相。修四种三昧行八正道。即于道场开佛知见得无生忍。如牛食忍草即得醍醐。其意具在止观(云云)。二渐次观。从初发心为圆极故。修阿那波那十二门禅。即是根本之行。故云凡夫如杂血乳。次修六妙门十六特胜。观练熏修等。乃至道品四谛观等。即是声闻法。如清净乳行也。次修十二缘观即是缘觉如酪行也。次修四弘誓愿六波罗蜜。通藏菩萨所行事理之法。皆如生苏行也。次修别教菩萨所行之行。皆如熟苏。故云菩萨如熟苏也。次修自性禅入一切禅。乃至清净净禅。此诸法门。能见佛性住大涅槃。真应具足故名醍醐行也。若的就菩萨位辨五味义。如上行妙中辨。亦如次第禅门说也。是名渐次观也。不定观者。从过去佛深种善根。今修证十二门。豁然开悟得无生忍即是毒在乳中。即能杀人也。若坐证不净观九想十想背舍胜处。有作四圣谛观等。因此禅定豁然。心开意解。得无生忍。即是毒至酪中杀人也。若有人发四私誓愿。修于六度。体假入空无生四谛观。豁然悟解得无生忍。即是毒至生苏杀人也。若人修行六度。修从空出假。修无量四谛观。豁然心悟得无生忍。是毒至熟苏而杀人也。若有坐禅。修中道自性等禅正观。学无作四圣谛行法华般舟等四种三昧。豁然心悟得无生忍。即是醍醐行中杀人也。今辨信法两行明于佛法。各作三意。历前诸教。无有一科而不异诸法师也。若欲修禅学道历前诸观。为法行人。说安心法。无有一科与世间禅师同也。是名略点教观大意。大该佛法。二引三文证者。所谓方便品无量义经信解品也。方便品云。我始坐道场。观树亦经行。于三七日中。思惟如此事。我所得智慧。微妙最第一。众生诸根钝。云何而可度。我宁不说法。疾入于涅槃。寻念过去佛所行方便力。我今所得道。亦应说三乘我始坐道场。即是明顿。何者从兜率下。法身眷属。如阴云笼月共降母胎。胎若虚空常说妙法。乃至寂灭道场。始成正觉。为诸菩萨纯说大乘。如日初出前照高山。此明释迦最初顿说也。序品云。佛放眉间光。遍照东方万八千土。睹圣主师子演说经法。微妙第一教诸菩萨。次云。若人遭苦。为说涅槃尽诸苦际。即是现在佛先顿后渐。又文殊释疑引昔佛亦尔。文云。又见诸如来自然成佛道。世尊在大众敷演深法义。次即云。一一诸佛土声闻众无数。即是古佛先顿后渐。又下方涌出菩萨问讯佛。答云。如是如是众生易度。始见我身闻我所说。即皆信受入如来慧。除先修习学小乘者。如是之人。我今亦令得闻是经入于佛慧。即是释迦初顿后渐。如此等初顿。未必纯教法身菩萨。亦有凡夫大根性者。即有两义。当体圆顿得悟者。即是醍醐。初心之人。虽闻大教始入十信。最是初味。初能生后复是于乳。何者虽言是顿。或乘戒俱急。或戒缓乘急。如此业生。无由自致。必须应生引入七处八会。大机扣佛。譬忍辱草。圆应顿说譬出醍醐。又顿教最初始入内凡。仍呼为乳。呼为乳者。意不在淡。以初故本故。如牛新生血变为乳。纯净在身。犊子若[口*數]。牛即出乳。佛亦如是。始坐道场新成正觉。无明等血转变为明。八万法藏十二部经。具在法身。大机犊子先感得乳。乳为众味之初。譬顿在众教之首。故以华严为乳耳。三教分别即名顿教。亦即醍醐五味分别即名乳教。又约行者。大机禀顿即破无明。得无生忍行如醍醐。又虽禀此顿未能悟入。始初立行。故其行如乳。若望小根性人行。又如乳。何者大教拟小如聋如哑。非己智分。行在凡地全生如乳。以此义故顿教在初。亦名醍醐亦名为乳。其意可见也。次开渐者。佛本以大乘拟度众生。其不堪者寻思方便。趣波罗柰。于一乘道分别说三。即是开三藏教也。非但释迦隐其无量神德作斯渐化。过现诸佛亦复如是如前所引。当知初顿之后。次开于渐。故涅槃云。从佛出十二部经。从十二部出修多罗。正与此义相应。譬如从牛出乳从乳出酪。其譬不违渐机。于顿教未转全生如乳。三藏中转革凡成圣。喻变乳为酪。即是次第相生。为第二时教。不取浓淡优劣为喻也。方便品文齐于此。

　　妙法莲华经玄义卷第十上


　　妙法莲华经玄义卷第十下

　　　　天台智者大师说
　　次引无量义为证者。文云。我以佛眼观一切法。不可宣说。所以者何。诸众生性欲不同。性欲不同种种说法。文辞是一而义别异。义异故众生解异。解异故得法得果得道亦异。初说四谛为求声闻人。而八亿诸天来下听法。发菩提心。中于处处说甚深十二因缘。为求支佛人。次说方等十二部经。摩诃般若。华严海空。宣说菩萨历劫修行。而百千比丘无量众生。发菩提心。或住声闻。万亿人天得须陀洹至阿罗汉。住辟支佛。佛眼观一切法。即是顿法在前。四谛十二缘即是次渐。若依此文说三藏竟。次说方等十二部经。所以次小说大者。佛本授大。众生不堪抽大出小令断结成圣。虽有此益。非佛本怀。次说方等维摩思益殃掘摩罗。弹诃小乘保果之僻。讥刺三藏断灭之非。故身子善吉。齐教专小初不曾闻大乘威德。或茫然弃钵。或怖畏却华。不知是何言。不知以何答。然方等弹斥教。在三藏之后。被诃之时。应在十二年前。何以得知。皆追述昔诃验是前事何者前已禀教得道。证于无学。荷佛恩深心相体信。不复恚怒。自昔至今恣殃掘之讥。任净名之折。得为耻小慕大之益。喻如烹酪作生苏。即此义也。按无量义。得知方等是三藏之后。为第三时教也。按无量义经云。次说摩诃般若华严海。空历劫修行者。此是方等之后。而明大品。大品或说无常无我。或说于空。或说不生不灭。皆历色心至一切种智。句句回转明修行法。即是历劫修行之意也。又云。百千比丘万亿人天。得须陀洹及阿罗汉。住辟支佛者。验是共般若也。而言华严海空者。若作寂灭道场之华严。此非次第。今依法性论云。钝根菩萨三处入法界。初则般若。次则法华后则涅槃。因般若入法界。即是华严海空。又华严时节长。昔小机未入如聋如哑。今闻般若即能得入。即其义焉。大品通三乘人可得有四果。华严隔小故无此义。故方等之后次说般若。为第四时教也。复言熟苏味者。命令转教领知众物。心渐通泰。自知萤火不及日光。敬伏之情倍更转熟。如从生苏转成熟苏也。又解。般若之后明华严海空者。即是圆顿法华教也。何者初成道时。纯说圆顿。为不解者大机未浓。以三藏方等般若。洮汰淳熟根利障除。堪闻圆顿。即说法华开佛知见。得入法界。与华严齐。法性论中入者是也。故下文云。始见我身入如来慧。今闻是经入于佛慧。初后佛慧圆顿义齐。故次般若之后说华严海空。齐法华也。亦第五时教也。复言醍醐者。是众味之后也。涅槃称为醍醐。此经名大王膳。故知二经俱是醍醐。又灯明佛说法华经竟。即于中夜唱入涅槃。彼佛一化。初说华严后说法华。迦叶佛时亦复如是。悉不明涅槃。皆以法华为后教后味。今佛熟前番人。以法华为醍醐。更熟后段人。重将般若洮汰方入涅槃。复以涅槃为后教后味。譬如田家。先种先熟先收。晚种后熟后收。法华八千声闻。无量损生菩萨。即是前熟果实。于法华中收更无所作。若五千自起人天被移。皆是后熟涅槃中收。为此义故。故云从摩诃般若出大涅槃。即后番次第也。按无量义云。摩诃般若次华严海空。即前番法华中次第也。问何意知钝者于法华不入。更用般若洮汰。答释论云。须菩提何故更问菩萨毕定不毕定。答云。须菩提于法华中。闻诸菩萨受记作佛。今于般若中。更问毕定不毕定。当知法华之后更明般若也。三引信解品。四大声闻领教证次第者。文云。其父先来求子不得。中止一城其家大富多有僮仆臣佐吏民。亦甚众多。时贫穷子。遇到父舍疾走而去。即遣傍人急追将还。穷子惊愕称怨大唤。无罪囚执此必定死。父语使言。不须此人勿强将来。此领何义领初成佛寂灭道场。法身大士四十一地眷属围绕。说圆顿教门。于时以大拟子机生闷绝。当知。佛日初出顿教先开。譬如从牛必先出乳。尔时长者将欲诱引其子。而以方便。密遣二人形色憔悴无威德者。汝可诣彼徐语穷子。雇汝除粪。即脱缨珞著垢腻衣。以方便故得近其子。此领何义。此领次顿之后。隐舍那威德相。好作老比丘像。说三藏之教。二十年中常令除粪得一日之价。即是从十二部后出修多罗。于时见思已断无漏心净。譬如从乳出酪也。又经过是已后。心相体信出入无难。然其所止故在本处。此领何义。明三藏之后次说方等已得道果心相体信。闻大名入住小名出。苦言弹诃名无难。又进宅内名入。入见群臣豪族大功德力。闻宝炬陀罗尼。见不思议解脱神变故名入也。出者止宿草庵。二乘境界名出也。心相体信者。得罗汉已闻骂不嗔。内心惭愧。不敢以声闻支佛法化人。心渐淳熟如从酪出生苏。是名从修多罗出方等经。即第三时教也。是时长者有疾。自知将死不久。语穷子言。我今多有金银珍宝仓库。盈溢其中。多少所应取与。穷子受敕领知众物。而无悕取一餐之意。然其所止故在本处。此领何义。从方等后次说般若。般若观慧即是家业。历于名色乃至种智即是众物。善吉等转教即是领知。但为菩萨说自不行证。故无怖取。即是从方等经出摩诃般若。因是得识大士法门。灭破无知。譬从生苏出熟苏。是为第四时教也。复经少时。父知子意渐已通泰。临欲终时。而命其子并会亲族。即自宣言。此实我子我实其父。今吾所有皆是子有。付以家业穷子欢喜。得未曾有。此领何义。即是般若之后次说法华。先以领知库藏诸物。后不须说但付业而已。譬前转教皆知法门。不须重演观法。直破草庵赐一大车。授作佛记。岂非明见佛性住大涅槃。故言从摩诃般若出大涅槃。是时无明破中道理显。其心皎洁如清醍醐。即是从于熟苏转出醍醐。为第五时教也。此五味教。调熟一段渐机众生。如身子等大德声闻。于法华中得受记莂。见如来性成大果实。如秋收冬藏。更无所作。不生不生名大涅槃。即是前番。从摩诃般若出妙法华。为未熟者更论般若入于涅槃而见佛性。即是后番。又从般若出大涅槃也。然二经教意起尽是同。如法华三周说法。断奠声闻咸归一实。后开近显远明菩萨事。涅槃亦尔。先胜三修断奠声闻入秘密藏。后三十六问明菩萨事也。又涅槃临灭更扶三藏。诫约将来。使末代钝根不于佛法起断灭见。广开常宗破此颠倒。令佛法久住。如此等事其意则别。第五醍醐佛性味同也。三约五味半满相成者。若直论五味犹同南师但得方便。若直半满犹同北师但得其实。今明五味不离半满。半满不离五味。五味有半满则有慧方便解。半满有五味有方便慧解。权实俱游如鸟二翼。虽复俱游行藏得所。若华严顿满大乘家业。但明一实不须方便。唯满不半。于渐成乳。三藏客作但是方便。唯半不满。于渐成酪。若方等弹诃则半满相对。以满斥半。于渐成生苏。若大品领教带半论满。半则通为三乘。满则独为菩萨。于渐成熟苏。若法华付财废半明满。若无半字方便调熟钝根。则亦无满字开佛知见于渐成醍醐。如来殷勤称叹方便者。半有成满之功。意在此也。四大声闻领解。无上宝聚不求自得。安住实智中者。皆由半满相成意在此也。四明合不合者。半满五味既通约诸经。诸经不同。今当辨其开合。若华严正隔小明大。于彼初分永无声闻。后分则有。虽复在坐如聋如哑。非其境界。尔时尚未有半。何所论合。次开三乘引接小机。令断见思。则以小隔大既不论满。何所可合。故无量义云。三法四果二道不一。不一即不合也。若方等教。或半满双明。或半满相对。或以满弹半禀半闻满。虽知耻小犹未入大。故云止宿草庵。下劣之心犹未能改。则半满不合。般若以满洮练于半。命领家业。明半方便通入无生。半字法门皆是摩诃衍。是合其法。而不悕取一餐之物。即是未合其人。是故半满不合。若至法华。觉悟化城云非真实。汝等所行是菩萨道。即是合法。汝实我子即是合人。人法俱合。自鹿苑开权。历诸经教来至法华。始得合实。故无量义云。四十余年未显真实。若于法华未合。于涅槃得合。法性论明中下二根入法界者。即是得合菩萨也。若论声闻。一秘密合。二显露合。秘密合者。初为提谓说五戒法。已有密悟无生忍者。况修多罗方等般若。岂无密悟。此则不论。若就显露。未入位声闻。亦随处得合。例如般若三百比丘得记者是也。若住果声闻决至法华。敦信令合。若住果不合。是增上慢未入位。五千简众起去。到涅槃中。方复得合。总就诸教通作四句。华严三藏非合非不合。方等般若一向不合法华一向合。涅槃亦合亦不合。何者。涅槃为末代更开诸权。引后代钝根。故言亦不合。问菩萨因法华入法界。与华严合。不见因华严入一乘与法华合。答华严入法界。即是入一乘(云云)。五料简者为三意。一约通别。二益不益。三约诸教通别者。夫五味半满论别。别有齐限。论通通于初后。若华严顿乳别但在初。通则至后。故无量义云。次说般若历劫修行华严海空。法华会入佛慧。即是通至二经。又像法决疑经云。今日坐中无央数众。各见不同。或见如来入涅槃。或见如来住世一劫。若减一劫若无量劫。或见如来丈六之身。或见小身或见大身。或见报身莲华藏世界海。为千百亿释迦牟尼佛说心地法门。或见法身同于虚空无有分别。无相无碍遍同法界。或见此处山林地土沙。或见七宝或见此处乃是三世诸佛所行之处。或见此处即是不可思议诸佛境界真实之法。夫日初出先照高山。日若垂没。亦应余辉峻岭。故莲华藏海通至涅槃之后。况前教耶。若修多罗半酪之教。别论在第二时。通论亦至于后。何者。迦留陀夷。于法华中面得授记后入聚落被害。作结戒缘起。又如身子法华请主。后入灭。均提持三衣至佛问(云云)。岂非三藏至后耶。释论云。从初鹿苑至涅槃夜。所说戒定慧。结为修妒路等藏。当知。三藏通至于后。若方等教半满相对。是生苏教。别论是第三时。通论亦至于后。何者。陀罗尼云。先于王舍城授诸声闻记。今复于舍卫国祇陀林中。复授声闻记。昔于波罗柰授声闻记。身子云。世尊不虚所言真实。故能第二第三。授我等记。故知方等至法华后。般若带半论满。是熟苏教。别论在第四时。通论亦至初后。何者。从得道夜。至泥洹夜。常说般若。又释论云。须菩提问毕定不毕定。当知。般若亦至后。若涅槃醍醐满教。别论在第五时。通论亦至于初。何者。释论云。从初发心常观涅槃行道。前来诸教。岂无发心菩萨观涅槃耶。大经云。我坐道场菩提树下。初成正觉。尔时无量阿僧祇恒沙世界诸菩萨。亦曾问我是甚深义。然其所问句义功德。亦皆如是等无有异。如是问者。则能利益无量众生。此则通至于前。若法华显露边论。不见在前。秘密边论理无障碍。故身子云。我昔从佛闻如是法。见诸菩萨受记作佛。岂非证昔通记之文。问涅槃追说四。方等正开四。别教复有四。若为分别。答涅槃当四通入佛性。别教次第后见佛性。方等保证二不见性(云云)。二就益不益料简者。若华严为乳三藏为酪。此则方便味浓大乘味薄。释此为三。一取用益为论。如贵药非病治。贱药是病宜。贵药非宜。徒服无益。初说华严于初心未深益于渐机亦未转。于二缘如乳。若渐机禀三藏。能断见思三毒稍尽。即转凡成圣。如变乳为酪。不可以用益谓贱胜不用益谓贵劣。华严亦如是。于小如乳。于大如醍醐。少分譬喻不可全求也。二如良医有一秘方。具十二药三种最贵。善占病相盈缩所宜。终不乖候谬有所治。佛亦如是。圆方妙治具十二部。无问广记最为甚深。菩萨智利具足全服。二乘病重以九为剂。此若不缩于病无益。于不缩为乳。于缩为酪。此取相生次第为譬。不取浓淡浅深。三约行人心者。脱华严时。凡夫见思不转。故言如乳。说三藏时断见思惑。故言如酪。至方等时被挫耻伏。不言真极故如生苏。至般若时。领教识法如熟苏。至法华时破无明。开佛知见。受记作佛心已清净。故言如醍醐。行人心生教亦未转。行人心熟教亦随熟。问为一人禀五味。为五人耶。答自有一人禀一味。如华严中纯一根性。即得醍醐。不历五味也。大经云。雪山有草。牛若食者。即得醍醐。自有一人历五味。如小乘根性。于顿如乳三藏如酪。乃至醍醐方乃究竟。如大经云。从牛出乳。乃至苏出醍醐。自有利根菩萨。未入位声闻。或于三藏中见性。是历二味。自有方等中见性。是历三味。般若中见性。是历四味如三百比丘。大经云。置毒乳中。遍五味中悉能杀人。即此意也。三历诸教料简者。如大经云。凡夫如乳声闻如酪。菩萨如生熟苏。佛如醍醐。今释此譬。总喻半满五时。凡夫无治道全生如乳。声闻发真通皆如酪。通教菩萨及二乘如生苏。别教如熟苏。圆教如醍醐。今当教各判五味。大经云。凡夫如乳。须陀洹如酪。斯陀含如生苏。阿那含如熟苏。阿罗汉支佛佛如醍醐。有超果者即得醍醐。或有味味入者。此即三藏教中三意也。当通教中五味者。大经三十二云。凡夫佛性如杂血乳。血者即是无明行等。一切烦恼。乳者即善五阴。是故我说从诸烦恼及善五阴。得三菩提。如众生身。皆从精血而得成就。佛性亦尔。须陀洹斯陀含。断少烦恼如真乳。阿那含如酪。阿罗汉如生苏。支佛至十地菩萨如熟苏。佛如醍醐。超果不定(云云)。当别教自明五味者。第九云。众生如牛新生血乳未别。声闻缘觉如酪。菩萨之人如生熟苏。诸佛世尊犹如醍醐。具有超果不定(云云)。当圆教但一味。大经云。雪山有草。名曰忍辱。牛若食者即得醍醐。正直纯一。故不论五味。若无差别中作差别者。约名字即乃至究竟即。判五味相生也。从佛出十二部。即是出乳。新医用乳也。可约四善根就发中为五味也。六增数明教者。先约迹次约本。夫教本逗机机既不一。教迹众多何但半满五时。当知无量种教。今且增一至八。初约一法明开合者。十方佛土中唯有一乘法。于此法不解全生如乳。若欲开者开圆出别教一乘也。若于别不解亦全生如乳。又开通一乘也。若于通不解亦全生如乳。又开三藏一乘也。虽开为四。皆名一大乘法。俱求佛果也。若于三藏一乘得解即变乳成酪乃至入本一乘也(云云)。若于四一乘不解又更于三藏开出声闻支佛教。若断结证果心渐通泰者。即却二乘唯言大乘求佛。渐以般若洮汰令心调熟。即废方便一乘唯圆实一乘。故云。如我本誓愿。今者已满足。化一切众生。皆令入佛道。若以小乘化。我则堕悭贪。是事为不可。是故始从一而开一。终从一而归一。若约二法论开合者。约半满两教。初明华严之满。若众生无机次约满开半。次方等对半明满。次般若带半明满。次法华舍半明满始。则从满开半。终则废半归满(云云)。次约三法论开合者。即是于一佛乘方便说三。既知息已灭却化城。亦是约三善。声闻为下善(云云)。次约四法论开合者。即是四教约圆开别约别开通。次开三藏。如是次第会来合圆(云云)。又四法论开合者。约四门。本是圆四门众生不解开出别四门。乃至通三藏四门。利者得传传入。钝者五味调入。次约五法论开合者。即是五味。从初十二部开修多罗。乃至涅槃教教论五味。从初五味开诸五味。细细渐合还归圆满五味。次约六法论开合者。即是四教大乘六度。七觉分八正道也。初开圆出别乃至三藏。如是缩合还一圆道(云云)。次约七法论开合者。谓四教二乘并人天乘。若上向合圆别。不者下向合人天。令七数足开合(云云)。次约八法论开合者。约前八法开合(云云)。若得开合之意。自在说之。二约本门明教开合者。借迹知本本亦复如是。复次本门中明或示己身或示他身。或说己法或说他法。己身是佛法界像。他身是九法界像。己法是圆顿佛之知见。降此已下皆是他法。虽示种种形欲令度脱。故虽说种种道。其实为一乘。此即开合意也。如是开合半满五味。宛然无失。次第之意弥复分明。非次第意。自然可解。不定之教弥为易见矣。从一开一者。十方佛土中唯有一乘法。众生不解全生如乳。从此圆一乘开出别一乘。众生又不解。亦全生如乳。又开出体法一乘。众生又不解。亦全生如乳。又开出析法一乘。众生即解。是则转乳为酪。次入体法。即转酪为生苏。次入别一乘。即转生苏为熟苏。次转入圆一乘。如转熟苏为醍醐。是中备有顿渐不定(云云)。此是从一以开一。从一以归一也。次从二以开二者。元本是如来藏。如来藏中。备有半满不思议之二。众生不解全生如乳。又开出带半之满。又不解全生如乳。又开出破半之满。众生不解亦全生如乳。又单说半众生解转乳为酪。次说破半之满。转酪为生苏。次说带半之满。众生为一熟苏。次纯说不思议之满。众生如醍醐。此中具有顿渐不定。即从二开二。从二归二。从三归三。本是即空即假即中之三。众生不解即开次第之三。又不解。即开体真之三。又不解。即开析法之三。利人从析空之三。入体空之三。从体入次从次入即。钝者住析三。故用即空三调之。即生苏。又用次三调为熟苏。今方得入即空即假即中。此约三法论开合也。四法开合者。未是圆四门。众生不解。开别四门。乃至三藏四门。传传令入如前。约五法论开合者。约五味准前(云云)。乃至八亦如是。
　　○记者私录异同。有人引释论会宗品。举十大经云经大云经法华经。般若最大。又大明品云。诸余善法入般若中。谓法华经亦是善法也第百卷云。法华是秘密般若非秘密。为不明二乘作佛故。又云。般若法华是异名耳。此三种云何通。有人会云。众圣以无心契无相。如众流纳海。若其化物以无相为宗。如空总包。般若盛明此二。故于十经最大。又般若明第一义悉檀。是故最大。又九十品。前六十品明实慧。无尽品去明方便二慧。是三世佛法身父母。是故最大善。众经明此二皆摄入般若中。问众经明此二。亦应般若摄入众经中。答大品最初专明此二。余经不尔。古来称般若是得道经。故知大也。今谓还是论语专大义。何谓会通。会通者。有共般若不共般若。不共般若最大。余经若明不共。其义正等(云云)。他会通法华明二乘作佛。是秘密。般若不明二乘作佛。故非秘密。秘密则深般若则浅。何者。般若明菩萨是佛因。于义易解故非秘密。二乘作佛与昔教反。于义难解。故是秘密。论云。如用药为药其事易。用毒为药其事难(云云)。然密显通大小。释论第四云。显示教明罗汉断惑清净。菩萨不断惑不清净。故菩萨在后列。若秘密法。明菩萨得六神通。断一切烦恼超二乘上。当知显示浅秘密深。今般若法华。皆明菩萨得无生忍。具六神通并秘密。并深并大。就秘密更论秘不秘。般若不明二乘作佛。阙此一条故言不秘耳。问般若未开权。应是秘密。法华开权应是显示。答若取开权如所问。今取浅易为显示耳。问若尔未了者。云何言大。答据二慧为深大。不明二乘作佛为未了。问既言深大。何不说二乘是方便令得作佛。此义未了亦何大乎。答非独自释。睿师亦云。般若照也。法华实也。论穷理尽性明万行。则实不如照。取大明真化。解本无三。则照不如实。是故叹深则般若之功重。美实则法华之用高也。问虽引睿师如攀枯求力。不觉人杌俱倒。释犹未了。今谓不共般若。何时不明二乘作佛。与法华平等大慧。更复何殊耶。众经论明教非一。若摩得勒伽有二藏。声闻藏菩萨藏。又诸经有三藏。二如上加杂藏。分十一部经是声闻藏。方广部是菩萨藏。合十二部是杂藏。又有四藏更开佛藏。菩萨处胎经八藏。谓胎化藏。中阴藏。摩诃衍方等藏。戒律藏。十住藏。杂藏。金刚藏。佛藏。彼诸藏云何会通。通二藏者。其一通声闻。其二通菩萨藏。通三藏者。初通声闻藏次通杂。其一通菩萨藏。通四藏者。一一相通。通八藏者。八藏降神已来。四教从转法轮已来。时节节有异。今以转法轮来八教通之。若胎化藏中阴藏。未为阿难说时。即是秘密教。为阿难说时即是不定教。摩诃衍方等藏即顿教。戒律藏去五藏。即渐教中之次第戒律藏。即三藏教。十住藏即方等教。杂藏即通教。金刚藏即别教。佛藏即圆教。然佛意难测。一往相望作此会通(云云)。问四教名义出何经。答长阿含行品。佛在圆弥城北尸舍婆村。说四大教者。从佛闻从和合众多比丘闻。从一比丘闻。是名四大教月灯三昧经第六。明四种修多罗。谓诸行诃责烦恼清净。私释会之。诸行是因缘生法。即三藏义也。诃责是体知过罪。即通教义也。烦恼者。不入巨海不得宝珠。若无烦恼则无智慧。即别教义也。清净者既举一净当名。任运有我常乐等。即圆教也。又一一教具四修多罗。诸行即集谛。诸行果即苦谛。诸行对治对治烦恼。即道谛。诸行清净即灭谛。此三藏中具四修多罗也。又诃责诸行即集谛。诃责诸有即苦谛。诃责烦恼对治即道谛。诃责清净即灭谛。此通教中具四修多罗。又烦恼诸行是集谛。烦恼诸有是苦谛。烦恼行被诃责即道谛。烦恼清净即灭谛。此别教中具四修多罗。又涅槃即生死苦谛清净也。菩提即烦恼集谛清净也。烦恼即菩提。道谛清净也。生死即涅槃。灭谛清净也。此圆教中四修多罗。彼经复明四论四法四境界四门四断烦恼智四苦四集四道。皆与四教相应。具如彼应知。地论第七地云。一念心具十波罗蜜四摄三十七品四家。释四家云。般若家谛家舍烦恼家苦清净家。私释者。约苦谛为初门。修道品令苦清净者。即三藏义也。舍烦恼家者。即无相体达为舍。如色是空。以空舍无相论修道品者。此即通教义也。般若家者。般若智照诸法。明了恒沙法门。皆悉通达而修道品。此即别教义也。谛家者。谛即实相之理。即是圆教。约实相而修道品也。具如彼说(云云)。达摩郁多罗。释教迹义云。教者谓佛被下之言。迹谓踪迹。亦应迹化迹。言圣人布教各有归从。然诸家判教非一。一云释迦一代不出顿渐。渐有七阶五时世共同传。无不言是。又云。五时之言那可得定。但双林已前是有余不了。涅槃之唱以之为了。又言佛一音报万众生。大小并受。何可以顿渐往定判无顿渐今验之经论。皆是穿凿耳。何者。人云佛教不出顿渐。而实顿渐摄教不尽。如四阿含经五部戒律。教未穷深未得名顿。说亘始终复不与大次第为渐。是则顿渐不摄。何得云佛教不出顿渐也。然不无顿不得全破。何者凡论顿渐。盖随所为。若就如来实大小并陈。时无前后。但所为之人悟解不同。自有顿受或从渐入。随所闻结集何得言无顿也。但不可定其时节比其浅深耳。人言渐教中有七阶五时。言佛初成道。为提谓波利说五戒十善人天教门。然佛随众生宜闻便说。何得唯局初时为二人说五戒也。又五戒经中。二长者得不起法忍。三百人得信忍。二百人得须陀洹果。普曜经中。佛为二长者授记。号密成如来。若尔言初为二人说人天教门义。何依据。又二长者见佛闻法礼佛而去。竟不向鹿苑。初说五戒时未化陈如。与谁接次而名为渐。人言第二时十二年中。说三乘别教。若尔过十二年。有宜闻四谛因缘六度。岂可不说。若说是则三乘别教。不止在十二年中。若不说。是一段在后宜闻者。佛岂可不化也。定无此理。经言为声闻说四谛。乃至说六度。不止十二年。盖一代中随宜闻者。即说耳。如四阿含经五部律。是为声闻说。乃讫于圣灭即是其事。故增一经。说释迦十二年中略说戒。后瑕玼起乃广制。长阿含游行经说。乃至涅槃。何得言小乘悉十二年中也。人言第三时。三十年中说空宗般若维摩思益。依何经文知三十年也。言四十年后。说法华一乘。法华经中弥勒言。佛成道来始过四十余年。然不可言法华定在大品经后。何故。大智论云。须菩提于法华中。闻说举手低头皆得作佛。是以今问退义。若尔大品与法华前后何定也。然大品法华及涅槃。三教浅深难可辄言。何者。涅槃佛性亦名般若。亦名一乘。一乘是法华之宗。般若是大品所说。即是明性。复有何未了乎。大品中说第一义空。与涅槃经明空无异。皆云色空乃至大涅槃亦空。又大品说涅槃非化。维摩说佛身离五非常。与涅槃明常说涅槃不空。有何异而自生分别。言维摩偏詺明常。大品一向说空也。人以阿难等诸声闻。在大品会。复经法华会。终至涅槃会。故知大品法华涅槃。应有浅深。义不必尔。何者。如阿难迦叶经法华会。若未闻说常。涅槃会中二人不在。何由得有常解流通涅槃。复次舍利弗在佛涅槃前七日灭度。大目连为执杖外道所打。亦在佛前涅槃。皆不在双林之会。岂可不得常解乎。即知法华中已悟常。竟不假更闻。又舍利弗等诸声闻。皆是如来影响。如法华经说。知众乐小法而畏于大智。是故诸菩萨作声闻缘觉。涅槃亦云。我法最长子。是名大迦叶。阿难多闻士。能断一切疑。自然能解了是常与无常。故知影响之人在大则大。在小则小。何可就其人以定阶渐也。又若从法华后入涅槃者。法华经中已明王宫非始久来成道。何由涅槃中。方引道树始成执实为疑。故知为一段众生。最后闻常者涅槃经。闻法华者。不假闻涅槃也。又涅槃经有大利益。如法华中八千声闻。得受记莂成大果实。若以法华得记。证涅槃之益。即是理同教无深浅明矣。又法华优波提舍中。明法华经理圆教。极无所缺少。龙树于大智论中。叹法华最为甚深。何故余经皆付阿难。唯法华但付菩萨。是知法华究竟满足。弗须致疑。复应当知诸大乘经指归不殊。但随宜为异耳。如华严无量义法华。皆三昧名。般若是大智慧。维摩说不思议解脱。是解脱。大涅槃是究竟灭。文殊问菩提是满足道。悉是佛法法无优劣。于中明果皆是佛果。明因皆是地行。明理皆是法性。所为皆是菩萨。指归不当有异人。何为强作优劣。若尔诞公云。双树已前指法华经悉不了。岂非诬誷也。人情既尔经论云何摩得勒伽说十二部经。唯方广部是菩萨藏。十一部是声闻藏。又佛为声闻菩萨。说出苦道。诸集经者以为菩萨所说为菩萨藏。以为声闻所说为声闻藏。龙树于大智论中。亦云。大迦叶与阿难。在香山撰集三藏。为声闻藏。文殊与阿难集摩诃衍经。为菩萨藏。涅槃亦云。十一部经为二乘所持。方等部为菩萨所持。是以依按经论略唯二种。声闻藏及菩萨藏也。然教必对人人别各二。声闻藏中有决定声闻。及退菩提心声闻。菩萨藏中有顿悟大士。有渐入菩萨。声闻藏中决定声闻者。久习别异善根。小心狭劣成就小性。一向乐小佛为说小。毕竟作证不能趣大。言退菩提心声闻者。是人尝于先佛及诸菩萨所。发菩提心。但经生历死忘失本念。遂生小心志愿于小。佛为说小终令趣大。然决定声闻一向住小。退菩提心声闻后能趣大。虽有去有住而受小时一。故对此二人所说。为声闻藏。菩萨藏中有能顿悟者。如华严等经所为众生。不由小来一往入大。故名为顿。从渐入者。即向退菩提心声闻后能入大。大从小来故称为渐。虽有顿渐不同。然受大处一。故对此二人所说。为菩萨藏也。然此二藏随所为随所说。声闻藏中有菩萨为影响。然非所为。不可从菩萨名作大乘经。菩萨藏中亦有声闻人。非正所为宗。不说声闻法。故不可名为小乘法。拟人定法各目不同。是以要而摄之略唯二也。问佛为三乘人说三种教。何以故。判藏唯有其二。答佛为求三乘人。说三乘法。然闻因缘者即是声闻。辟支佛出无佛世。但现神通默无所说。故结集经者。集为二藏也。依经判教厥致云尔。今之四教与达摩二藏。会通云何。彼自云要而摄之。略唯二种。今开分之判为四教耳。声闻藏即三藏教也。菩萨藏即通别圆教也。为决定声闻说三藏教。为退大声闻说通教。为渐悟菩萨说别教。为顿悟菩萨说圆教。非唯名数易融。而义意玄合。今古符契一无二焉。唯文略而义广。教一而蔽诸。若申隐以使显。须多作论义。如捕猎川泽饶结筌罤。岂渔猎者好博耶。不得已而博耳。师云。我以五章略谭玄义。非能申文外之妙。特是粗述所怀。常恨言不能畅意。况复记能尽言。虽然。若能寻七义。次通十妙。研别体七余五。钩琐相承。宛宛如绣。引经印定。句句环合。非直包诸名教。该乎半满而已矣。又即事成观。凿凡夫之干土。见圣法之水泥。圆通之道。于斯通矣。遍朗之朗于兹明矣。此备于前。今更消文于后也。

　　妙法莲华经玄义卷第十下


