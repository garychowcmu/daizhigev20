  金刚三昧经论
　　新罗 元晓述




　　金刚三昧经论卷上

　　　　新罗国沙门元晓述
　　此经略开四门分别。初述大意。次辨经宗。三释题名。四消文义。
　　第一述大意者。夫一心之源离有无而独净。三空之海融真俗而湛然。湛然融二而不一。独净离边而非中。非中而离边。故不有之法不即住无。不无之相不即住有。不一而融二。故非真之事未始为俗。非俗之理未始为真也。融二而不一。故真俗之性无所不立。染净之相莫不备焉。离边而非中。故有无之法无所不作。是非之义莫不周焉。尔乃无破而无不破。无立而无不立。可谓无理之至理。不然之大然矣。是谓斯经之大意也。良由不然之大然。故能说之语妙契环中。无理之至理。故所诠之宗超出方外。无所不破故名金刚三昧。无所不立故名摄大乘经。一切义宗无出是二。是故亦名无量义宗。且举一目以题其首。故言金刚三昧经也。
　　第二辨经宗者。此经宗要有开有合。合而言之。一味观行为要。开而说之。十重法门为宗。言观行者。观是横论。通于境智。行是竖望亘其因果。果谓五法圆满。因谓六行备足。智即本始两觉。境即真俗双泯。双泯而不灭两觉而无生。无生之行冥会无相。无相之法顺成本利。利既是本利而无得故不动实际。际既是实际而离性故真际亦空。诸佛如来于焉而藏。一切菩萨于中随入。如是名为入如来藏。是为六品之大意也。于此观门。从初信解乃至等觉。立为六行。六行满时。九识转显显无垢识为净法界。转余八识而成四智。五法既圆三身斯备。如是因果不离境智。境智无二。唯是一味。如是一味观行以为此经宗也。所以大乘法相无所不摄。无量义宗莫不入之。名不虚称斯之谓欤。合论一观略述如之。开说十门为其宗者。谓从一门增至十门。一门云何。一心中一念动。顺一实。修一行。入一乘。住一道。用一觉。觉一味。二门云何。不住二岸以遣二众。不著二我以离二边。通达二空不堕二乘。俱融二谛不违二入。三门者。自归三佛而受三戒。顺三大谛得三解脱。等觉三地。妙觉三身。入三空聚。灭三有心。四门者。修四正勤。入四神足。四大缘力。四仪常利。超出四禅。远离四谤。四弘地中四智流出。五门者。于五阴生具五十恶故植五根而养五力。涉五空海跋五等位。得五净法。度五道生。如是等也。云何六七八九等门。具修六度永除六入。行七觉分灭七义科。八识海澄。九识流净。始从十信乃至十地。百行备足。万德圆满。如是诸门为是经宗。皆在经文。文处当说。然此后九门皆入一门。一门有九。不出一观。所以开不增一。合不减十。不增不减为其宗要也。
　　第三释题目者。此经之目有其三种。一名摄大乘经。二名金刚三昧。三名无量义宗。初后二名次门当释。今且先释中间一目。唯此一名在首题故。于中有二。先释金刚。后释三昧。初中亦二。先释后简。言金刚者。寄喻之称坚实为体穿破为功。金刚三昧当知亦尔。实际为体破穿为能。实际为体者证理穷源故。如下文言证法真实定故。破穿为能者有其二义。一破诸疑二穿诸定。破诸疑者起说断疑故。如下文言决定断疑悔故。穿诸定者。此定能令诸余三昧皆得有用。如穿宝珠。得有用故。如大品经言。云何名金刚三昧。住此三昧能破诸三昧。彼论释云。金刚三昧者譬如金刚无物不陷。此三昧亦如是。于诸法中无不通达。令诸三昧皆得有用。如砗磲码瑙琉璃唯金刚能穿入。案云。经言破诸三昧者破之言穿。论中穿入释经破故达诸三昧皆无自性。令彼三昧皆离自著。由是无碍得自在故。释名如是。次简别者。于中有二。先简定慧。问金刚般若金刚三昧皆名金刚。有何差别。解云。彼慧此定是为差别。又金刚般若通于因果。金刚三昧位在果地。又般若金刚具有三义。体坚用利形状宽狭。三昧金刚但取坚利。如是差别。次别余定。此有三类。一金刚三昧。二金刚轮三昧。三如金刚三昧。大品经言。云何金刚轮三昧。住是三昧能持诸三昧分。云何如金刚三昧。住是三昧能贯达诸法亦不见达。彼论释言。问曰。三种三昧何以皆言金刚。答曰。初言金刚。中言金刚轮。后言如金刚。如金刚三昧。佛言。能贯穿诸法亦不见是穿。金刚三昧能通达诸三昧。金刚轮三昧能持诸三昧轮。是皆佛自说义。论者言。如金刚三昧者。能破一切烦恼结使无有遗余。譬如释提桓因手执金刚破阿修罗军。即是学人末后之心。从是心次第得三种菩提。声闻辟支佛佛无上菩提。金刚三昧者能破一切诸法入无余涅槃更不受有。譬如真金刚能破诸山令灭尽无余。金刚轮者。能破一切诸佛法无遮无碍。案云。此中破诸佛法者。犹如转轮圣王轮宝能破诸王无不伏故。是故与前二金刚别。前二金刚云何别者。有五差别。一者喻别。谓如金刚破军金刚破山故。二者法别。前破烦恼后破诸法故。三者位别。前在学位后在无学故。四者名别。前名如金刚三昧。余处名金刚喻定。后者直名金刚三昧。除如及喻。所以然者为显因果二定异故。因有功用果无功用。损之又损之以至无为故。又如金刚取其少分相似之义。但破烦恼不破余法故。言金刚者。显其全同金刚之利。一切色物无不贯破。三昧之用当知亦尔。一切诸法亦无不破故。五者教别。谓有学位金刚三昧。则金刚三昧本性清净不增不减。经中所说其无学位金刚三昧。今此经中所说是也。今此经中佛所入定破一切法皆无所得。是故名为金刚三昧。六种释中是持业释。取譬名者是邻近释。即以是名目此经者是依主释。定为主故。次第二释三昧名者于中有二。先释后简。古师说言。彼名三昧此云正思。今述此说当文义故。谓在定时于所缘境审正思察故名正思。如瑜伽言三摩地者。谓于所缘审正观察心一境性故。
　　问。定应是静静住一境。云何乃言审正思察。思察之用应是寻伺。云何说定为思察耶。
　　答。若守一境即为定者。惛沉住境应即是定。若正思察是寻伺者。邪慧推求应非寻伺。当知思察有其二种。若通邪正意言分别名思察者。即是寻伺直是分别。若唯审正明了缘境名正思察。正是定用而非寻伺。定通分别及无分别故。以审正简彼寻伺。又住一境亦有二种。若住一境。惛迷闇昧不能审察即是惛沈。若住一境不沈不浮审正思察是名为定。故以思察别彼惛沈。是故当知不以住移简别定散差别之相。何以故。捷疾之辩虽速移转而有定故。迟钝之念虽久住境而是散故。今此金刚三昧名为正思察者。无正不正。亡思非思。但为别于分别邪念。又不同于虚空无思。所以强号为正思耳。三昧之名。略释如是。次简别者于中有二。先别诸名后简通局。定名不同略有八种。一名三摩呬多此云等引。远离惛沉掉举之偏故名为等。引发神通等诸功德故名为引。又此等引无悔欢喜安乐所引故名等引。由此不同欲界定故。二名三摩地此云等持。等义同前。能制持心令不驰散故名等持。又定慧平等令不相离故名等持。旧云三摩提亦即等持。三名三摩钵提此云等至。等持之中能至胜位故名等至。四名驮演那此云静虑。寂静思虑故。又能静散虑故。旧云禅那。或云持阿那。方俗异语同谓静虑也。五名奢摩他此译云止。令心止境故名为止。六名心一境性。令心专一于境之性故名心一境性。旧云一心是略故也。七名为定。审定所缘故名为定。八名正思。义如前说。有师说言。三昧之名及三摩提只是等持非是异名。是说不然。所以者何。如金鼓经十种定中。前三地中名三摩提。后七地中名为三昧。如是二名若同等持。何由改名前后异说。又此二名何由不同。若由方俗异故不同者。不应一处俱说二名。若由传者前后故异者。不应一本有此二名。如三摩提及三摩地。此由前后传者不同。故其是同灼然可见。三昧之名与三摩提同在一本何由不异。是故当知如前说也。第二明通局者略作四例。一者定与等持。二名最宽。通漏无漏。亦通三界。及通欲界散乱心中。以六位心所别境五中有三摩地亦名定故。二者心一境性及三昧名此二次宽。虽通欲界。不通一向散乱心中。以般舟三昧或欲界系九种心住。心一境性亦通欲界方便心故。三者三摩呬多。及静虑名。此二是狭。全不通于欲界心故。唯取轻安所含润故。四者三摩跋提及奢摩他此二最狭。于定地内有简别故。以奢摩他不通四种慧行之中心一境性。三摩跋提不通于空无相无愿三三摩地故。八名宽狭粗述如是。第三释题名讫。
　　自下第四科文解释。文有三分。一者序分。二者第二品下六品余文是正说分。三者入总持品尔时如来而告众言已下二纸许文是流通分。序分之内有二种序。谓通与别通序之中即有六事。前三明亲承之传。后三证大师之说。言前三者。一如是。二我闻。三一时。后三是何。一教主。二住处。三徒众。徒众之内序四类众。一声闻众。二菩萨众。三长者众。四杂类众。于中委悉如常所说。
　　经曰。尔时尊者大众围绕为诸大众说大乘经名一味真实无相无生决定实际本觉利行若闻是经乃至受持一四句偈是人即为入佛智地能以方便教化众生为一切生作大知识。
　　论曰。此下第二别序即有四分。一威仪分。二说经分。三入定分。四重颂分。威仪分者。如经尔时尊者大众围绕故。说经分者。如经为诸大众说大乘经等故。此经文势似法华序。如彼文言尔时世尊四众围绕说大乘经名无量义。如彼论中判此经名。即为法华经之异目。彼意以为在前说故名为序分。今看此经文势皆是经家序辞。以是准之应是别经。在前广说。说已入定。从定起已。方说金刚三昧经也。说经宗后乃说经名。当知一味真实等名。是前所说广经之目。如是二经大意虽同。文相即异。前所说者广说法门为益当时。后所说者略摄法门为利末世。是故在前广说。以为略经缘由。此说经分文相有二。先序经名。后叹经德。若闻已下是第二分。
　　经曰。佛说此经已结跏趺坐即入金刚三昧身心不动。
　　论曰。是第三入定分。所以欲说经前。先须入定者。为显唯寂静者。于法能觉能说故。又复为显贤圣默然。贤圣说法。随时而用。不相离故。
　　经曰。尔时众中有一比丘名阿伽陀从座而起合掌胡跪欲宣此义而说偈言。
　　论曰。是第四重颂分。为显前说一味之经与后所说大意不殊。故以略偈颂前广经。因此发起后略说经故文即有二。先序后颂。是经家序以发后颂。阿伽陀者此云无去。或言灭去。此是药名。能令诸病皆悉灭尽故名无去。此菩萨亦如是。能治众生诸烦恼病故以药名为其目也。八行颂中即有二分。前七颂颂说经。后一颂颂入定。初中亦二。三颂总明。四颂别显。
　　经曰。大慈满足尊智慧通无碍广度众生故说于一谛义皆以一味道终不以小乘所说义味处皆悉离不实入诸佛智地决定真实际闻者皆出世无有不解脱。
　　论曰。总明三颂即有四意。一者二句叹能说德。二者一颂叹能诠教。三者一颂叹所诠义。四者二句叹教胜利。第二中言一谛义者。所谓一心。依一心法有二种门。二门所依唯是一实故名一谛。一味道者唯一乘故。余文可知。
　　经曰。无量诸菩萨皆悉度众生为众广深问知法寂灭相入于决定处。
　　论曰。此下四颂别叹问答。此五句者叹问广深令知寂灭入实际故。
　　经曰。如来智方便当为入实说随顺皆一乘无有诸杂味犹如一雨润众草皆悉荣随其性各异一味之法润普充于一切如彼一雨润皆长菩提芽。
　　论曰。是第二叹佛答胜利。于中有三。谓法喻合。如其次第。四句二句五句应知。
　　经曰。入于金刚味证法真实定决定断疑悔一法之印成。
　　论曰。此第二颂入定。上半正颂在前入定。下半逆颂后起说法。后所说教有二胜能。一决断疑悔。如金刚能破。二印成一乘。如金刚不坏。下半二句显此二义。序分文竟。正说之中大分为二。谓前六品别显观行。总持一品总遣疑情。别显之中即为六分。一无相法品明无相观。二无生行品显无生行。三本觉刹品依本利物。四入实际品从虚入实。五真性空品辨一切行出真性空。六如来藏品显无量门入如来藏。如是六门观行周尽。所以然者。凡诸妄想无始流转只由取相分别之患。今欲反流归源。先须破遣诸相。所以初明观无相法。虽遣诸相。若存观心观心犹生不会本觉。故泯生心。所以第二显无生行。行既无生方会本觉。依此化物令得本利。故第三明本觉利门。若依本觉以利众生。众生即能从虚入实。所以第四明入实际。内行即无相无生。外化即本利入实。如是二利以具万行。同出真性。皆顺真空。是故第五明真性空。依此真性万行斯备。入如来藏一味之源。所以第六显如来藏。既归心源即无所为。无所为故无所不为。故说六门以摄大乘。又此六品亦有异意。谓初品示所观之法。法谓一心如来藏体。第二品明能观之行。行谓六行无分别观。第三本觉利品显一心中之生灭门。第四入实际品显一心中之真如门。第五真性空品双遣真俗不坏二谛。第六如来藏品遍收诸门同示一味。以此二重六门摄大乘义周尽。又此六品合为三门。前二品摄观行始终。次二品者教化本末。其后二门摄因成果。又前二品遣相归本。中间二品从本起行。后二品者双显归起。以此二三摄大乘尽。又此六品只是二门。相生都泯是本觉利实际真空。是如来藏。又前门者遣妄显因。其后门者显真成果。如是二二之门亦摄大乘周尽。又此六品唯是一味。所以然者。相生无性。本觉无本。实际离际。真性亦空。何由得有如来藏性。如下如来藏品中言。是识常寂灭。寂灭亦寂灭。总持品言。七五不生。八六寂灭。九相空无。如是无所得之一味正为此经之宗之要。但以无所得故无所不得。所以诸门无所不开故作无量义之宗也。虽是一味而开六门故。依六分科文而释。先释品名。言无相者谓无相观。破诸相故。次言法者谓所观法。一心法故。无相观者先六分中第一分义。所观法者后六门内第一门法。今此初品显是二义。以之故言无相法品。
　　经曰尔时尊者从三昧起而说是言。
　　论曰。此一品文科分为三分。初出定分。次起说分。后得益分。初后二分是经家序。其第二分正是佛言。初分中显三种成就。一说法时成就。如经尔时故。二说法主成就。如经尊者故。具五通达为世所尊。于甚深法如义说故。三自在成就。如经从三昧起说是言故。如来入定无能惊寤。于定住出得自在故。
　　经曰。诸佛智地入实法相决定性故。
　　论曰。此下第二正发言说。此中有二。一者长行。二者重颂。初长行中亦有二分。一略标分。二广说分。略标分中标二种义。初标无相观。后标所观法。无相观中有其二句。先标如来自入无相观。后标令他入无相观。言自入者。如经诸佛智地入实法相决定性故。诸佛智地者。谓如前所入金刚三昧相应之智。住持一切功德法故。入实法相者。谓此佛智破一切相通达诸法之实相故。决定性者。是实法相。非佛所作。有佛无佛性自尔故。次言故者。以决定性释成上句。若不决定即非实相故。又摄上句而成下句。如来自入实法相故。故能令他得无相利也。
　　经曰。方便神通皆无相利。
　　论曰。此第二句令他得入。言方便者八相方便。谓从兜率天退乃至入涅槃故。神通者六神通。即为三轮化众生故。皆无相利者。如是八六方便神通皆从自入实相而起。能令他得无相利故标无相观竟在于前。
　　经曰。一觉了义难解难入非诸二乘之所知见唯佛菩萨乃能知之。
　　论曰。此下第二标所观法亦有二句。一者直标所观法深。二者为他说是深法。一觉了义者。一心本觉如来藏义。过是永无余深法故。难解者义甚深非诸二乘所知见故。难入者体甚深唯佛菩萨乃能入故。即以后句而释前句。欲明初门所标。佛智所入实法相者。直是一心本觉如来藏法。如楞伽经言。寂灭者名为一心。一心者名如来藏。今此文言实法相者是寂灭义。一觉了义者即是一心如来藏义。法华论云。诸佛如来能知彼法究竟实相。言实相者。谓如来藏法身之体不变义故。今此经言一觉者。一切诸法唯是一心。一切众生是一本觉。由是义故名为一觉。至下演中当更分别。
　　经曰。可度众生皆说一味。
　　论曰。此明为他皆说深法。可度众生者。如来所化一切众生莫非一心之流转故。皆说一味者。如来所说一切教法无不令入一觉味故。欲明一切众生本来一觉。但由无明随梦流转。皆从如来一味之说无不终归一心之源。归心源时皆无所得。故言一味。即是一乘。初略标文竟在于前。
　　经曰。尔时解脱菩萨即从座起合掌胡跪而白佛言。
　　论曰。此下第二广说。于中有二。先请后说。请中有二。先序人仪。后明发言。序有二句。一依时表人。解脱菩萨者。令诸众生同一解脱故。寄能问人表所说法故。二序礼仪。如经即从座起等故。
　　经曰。尊者若佛灭后正法去世像法住世于末劫中五浊众生多诸恶业轮回三界无有出时。
　　论曰。此下第二发言而请。于中有二。先举所为时节。后请为彼宣说。初中像法住世。末劫中者先广说经为益正法之时。今此经者为化像法之节。随时厚薄设教异故。
　　经曰。愿佛慈悲为后众生宣说一味决定真实令彼众生等同解脱。
　　论曰。此是第二正请宣说。宣说一味者。请说一觉了义之味。决定真实者请说入实法相之观。令彼众生等同解脱者。令彼像法末世众生等同一味究竟解脱。由是言之。教有四句。一正化正法兼利后时。谓前经等。二正化像法兼利前时。谓此经等。三通化前后。谓诸余经等。四不利前后。除上尔所教。
　　经曰。佛言善男子汝能问我出世之因欲化众生令彼众生获得出世之果是一大事不可思议以大慈故以大悲故我若不说即堕悭贪汝等一心谛听为汝宣说。
　　论曰。此下第二如来为说。于中有二。一者赞问许说。二者对请宣说。赞问中言出世之因者。入实相观故。出世之果者。一味解脱故。是一大事者。无上同义故。不可思议者。离言绝虑故。如法华经言。诸佛世尊唯以一大事因缘故出现于世。论者释言。一大事者依四种义。何者为四。一者无上义。唯除如来一切智智。更无余事。如经欲开佛知见。令众生知得清净故。出现于世故。佛知见者。如来能证以如实智。知彼义故。二者同义。以诸声闻辟支佛佛法身平等。如经欲示众生佛知见故。出现于世故。法身平等者。佛性法身无差别故。三者不知义。以诸声闻辟支佛等不能知彼真实处故。不知真实处者。不知究竟唯一佛乘故。如经欲令众生悟佛知见故出现于世故。四者令证不退转地。示现欲与无量智业故。如经欲令众生入佛知见故。出现于世故。今此文中一大事者亦有四义。一无上义。如上文言。诸佛智地入实法相故。二者同义。如经一觉了义难解难入故。三不知义。非诸二乘所知见故。四令证义。可度众生皆说一味故。赞问已竟。次许说中亦有二句。初句反显不说有过。后句顺明诫听许说。
　　经曰。善男子若化众生无生于化不生无化其化大焉。
　　论曰。自此已下正为宣说。于中有二。先明无相观广明无相利。后显一觉心广前一觉义。无相观中亦有二分。一者直说观行之相。二者往复决诸疑难。初中亦二。先方便观。后明正观。方便观中。有其四句。初一句牒能化。后一句叹化大。中间二句正明观相。无生于化者。初修观时破诸有相。于幻化相灭其生心故。不生无化者。既破化相次遣空相。于无化空亦不生心故。所以然者。众生本来迷心离相。遍取诸相动念生心故。先破诸相灭取相心。虽复已破幻化有相。而犹取其无化空性。取空性故于空生心。所以亦遣无化空性。于时不生取空之心不得已会无二中道。同佛所入诸法实相。如是化故其化大焉。
　　问。此方便观为在何位。
　　答。若仰信修在于十信。其相似观在三十心。论其纯修在四善根。将入初地近方便故。
　　问。余处说有三无性观。何故此中但说二无。
　　答。无相无生合为一边。所遣相生同是有故。又此二观皆有寻思。遣无性时无寻思故。或开或合皆有道理故。已说方便次显正观。
　　经曰。令彼众生皆离心我一切心我本来空寂若得空心心不幻化无幻无化即得无生无生之心在于无化。
　　论曰。是明正观无二之相。以离所取能取二故。离所取者。以离一切人法相故。此有二种。一者遣离。二者泯离。遣离者先所取相今灭除故。如经令彼众生皆离心我故。泯离者先所取相本来空故。如经一切心我本来空寂故。言心我者。人名为我法名为心。心是诸法所依主故。达诸人法本来空时。先所取相此时不起。所以二离一时成就。已说离所取。云何离能取。谓离一切能取分别此亦二种。一者本离。二者始离。言本离者。通达心我本来空时正得本觉空寂之心。此空寂心本离能取。离能取故本不幻化。如经若得空心心不幻化故。不幻化者非虚妄故。言始离者。得此本觉空寂心时能取分别不复得生。随所得心无幻化故。如经无幻无化。即得无生故。如是始得无生之心会本空寂无化之理故。言无生之心在于无化。假说心境故寄言在然。始离能取是始觉义。本离空心是本觉义。义虽有二混成一觉。同离能所离新旧故。如论说言。以始觉者即同本觉。当知此觉永离生灭始终等相。始从初地乃至佛地。但有分满不同而已。如十地论本分中说。自体本来空有不二不尽。乃至广说。又此一觉有本始义。以有本觉显成义故。真修之说亦有道理。以有始觉修成义故。新修之谈亦有道理。如其偏执即有未尽。且止乘论还释本文广无相观竟在于前。
　　经曰。解脱菩萨而白佛言尊者众生之心性本空寂空寂之心体无色相云何修习得本空心愿佛慈悲为我宣说。
　　论曰。此下第二往复决疑有四问答次第决疑。第一问中问意有二。一者众生心性本来空寂而犹动念无始流转。云何方修而得本心。二者空寂心体无色无相。众生本来恒取有相。云何习无而得空心。故言云何修习得本空心。
　　问。此中所说众生之心应是六识等生灭心。何以得知一心本觉。
　　答。起信论云有法能起大乘信根。谓众生心依一心法有二种门。乃至广说。又如经言。寂灭者名为一心。今此文言。空寂之心体无色相。言有左右意致还同。言无色者无显形等色故。无相者无生灭等相故。此文即显心真如门。上言众生之心且举心生灭门。举生灭心显真如门。以之故言。性本空寂。然此二门其体无二。所以皆是一心法耳。
　　经曰。佛言菩萨一切心相本来无本本无本处空寂无生若心无生即入空寂空寂心地即得心空善男子无相之心无心无我一切法相亦复如是。
　　论曰。此答有二。正答决答。言菩萨者。是呼解脱菩萨之辞。下文呼辞皆亦同也。一切心相者。一切八识动念之心心所相应行相差别。若行若相皆有四相故。本来无本本无本处者。一切心相种子为本。求此本种永无所得。所以然者。为在现时为已过去。若在现时即与果俱无本末异。如牛两角。若已过去即无作因无体性故。犹如兔角。如是道理本来法尔。以之故言。本来无本。又生灭心生必依本处。本处既无即不得生。言本处者。谓俱有根。其五色根既是色法。有方无方皆不可得。余三所依皆无色法。有时无时并不可得。是故亦言本无本处。谓从本来无其本处。既无本种亦无本处。当知心相本来无生。以之故言空寂无生。如是观察不得生时。其能观心亦无所生。是时即入本来空寂。所入空寂即是一心。一切所依名之为地。故言即入空寂。空寂心地虽诸众生本来流转。恒取有相。然依此门推求观察。即能得本空心。故言即得心空。心空空心语有左右。只是一心本觉之义。正答所问竟在于前。此下结答。无相之心者举一心体。无心无我者结前所说。空寂无生无相心中。离心我相。一切法相亦如是者。重结空寂。非直离此心我二相。其余一切有为无为乃至有上无上等相无相心中无不离故。
　　经曰。解脱菩萨而白佛言尊者一切众生若有我者若有心者以何法觉令彼众生出离斯缚。
　　论曰。自此已下第二问答。前一问答总明破有相门。今此问答别显离二缚门。别举二病以问其药。言有我者人执之病。若有心者法执之病。言斯缚者。别而言之。人执是粗重缚。法执是相缚。通而说之。二执皆有粗重相缚。又此二执皆有二缚。谓相应缚及能缘缚。二障章中其义已具。答中有二。先治人执。后治法执。治人执中先总后别。
　　经曰。佛言善男子若有我者令观十二因缘。
　　论曰。此是总治。观十二支略有二门。一观无作缘生。治作者执。如说是事有故是事有。二观无常缘生。治常住执。如说是事生故是事生。存我之来此二为本。本既除故诸末随灭也。
　　经曰。十二因缘本从因果因果所起兴于心行心尚不有何况有身若有我者令灭有见若无我者令灭无见。
　　论曰。此是别治。别治有二。一者况治。二者逐治。况治中言本从因果者。从总出别。总而言之。唯因与果。从因出二三。从果出五二。又从因出十支。从果说二支。故所从本但是因果。因果所起兴于心行者。因果之起心行为本。心能作因心受果故。心尚不有何况有身者。依上所说观察道理心不可得。况心所作色身是有乎。身心尚无况有我耶。又心不有故因果亦空。因果尚空况有我乎。又因果空故十二支空。况有作者受者等耶。如经言。菩萨观十二因缘如虚空不可尽。此之谓也。已说况破。云何逐治。谓若有我者令灭有见者。牒前况破灭存我执。若无我者令灭无见者。此正逐破无我之病。所以然者。先破我执离外道病。而取无我堕二乘病故。今逐破著无之见。我本非有况有我无。故总别二观破我执竟。
　　经曰。若心生者令灭灭性若心灭者令灭生性灭是见性即入实际。
　　论曰。此下第二治存心见。于中有二。正治重释。二乘人等法执存心。计有生灭无常之心。故破生灭灭存心见。若存心生而成病者破前灭性。要依彼灭存今生故。若见后灭执有现心。心设不灭如兔角故。破如是见令灭生性。无生有灭不应理故。灭是见性即入实际者。破见灭性必不取生。破见生性必不取灭。不取生灭必不存心故。
　　经曰。何以故本生不灭不灭不生不灭不生不生不灭一切法相亦复如是。
　　论曰。此是重释。何以见心生者令灭灭性。见心灭者令灭生性。故言何以故。次释此问。本生不灭者。求前生心永不可得。不可得有何法而灭。如是不存前心灭性即不得取今心之生。故言不灭不生。是释令灭灭性之由。次言不灭不生。牒前不灭今不得生。如是不得今心生性。则不得取此心之灭。故言不生不灭。是释令灭生性之由。如于心法无灭无生。其余诸法亦同是观。故言一切法亦如是。
　　问。若计心生真破此生。何须破彼前心之灭。
　　答。今生是现破有不易。前心己过解空不难。故先破易而遣其难。依此次第破今生性。由是即遣后灭之执。是谓医王善巧之术耶。
　　经曰。解脱菩萨而白佛言尊者若有众生见法生时令灭何见。
　　论曰。此下第三问答。次前问答明所灭之见之病。今此问答显能灭之见之药。又前破生灭二际之见。今破有无二边之见。今问意言若观行者。顺佛教意观法生时令灭何见。灭何见者问佛教意。且举一边兼显观灭。
　　经曰。佛言菩萨若有众生见法生时令灭无见见法灭时令灭有见若灭是见得法真无入决定性决定无生。
　　论曰。见法生时者。正观俗法因缘生时。此时能离取空之见。故言令灭无见。见法灭时者。正观俗法本来灭时。此时能离取有之见。故言令灭有见。此中何故言令灭者。佛教能令观者灭故。此意正明修观行者观法生时只离无见而不存生。观寂灭时唯离有见而不取灭。所以然者。若存生耶生本寂灭。若取灭耶灭即生起。如下颂曰。因缘所生义是义灭非生。灭诸生灭义是义生非灭。所以能离二边而不著中。如其离无取有破有取空。此为妄空而非真无。今虽离有而不存空。如是乃得诸法真无故。言得法真无。决定性义如前已说。得真空时观心不生远离一切有无心故。故言决定无生。
　　经曰。解脱菩萨而白佛言尊者令彼众生住于无生是无生耶。
　　论曰。此下第四问答。前明真观离二边相。今显妄解不离生住。谓有寡学修观行者意言分别。观法无生能摄散乱住无生境。作如是念谓是无生。后出定时起增上慢。意谓已得无生法忍。为破是病举病问言。住于无生是无生耶。
　　经曰。佛言住于无生即是生何以故无住无生乃是无生。
　　论曰。答中有二。略答重详。此即略答。有其二句。上句顺明是生。住无生境即是分别之心生故。下句反释无生。若心无住于无生境离诸分别。是无生忍。故知有住非无生忍。如是反释。略答文竟。
　　经曰。菩萨若生无生以生灭生生灭俱灭本生不生心常空寂空寂无住心无有住乃是无生。
　　论曰。此是重详。于中有二。先详是生。后详无生。若有住心生于无生之境。即是以生灭其境界之生。故言若生无生以生灭生。虽灭境界之生而取其灭之无。于灭无境能取心生生灭俱存。岂曰无生耶。如是二句详前是生。真无生忍即不如是。外不存于所取之灭。内不生其能取之生。以之故言生灭俱灭。然此俱灭非谓还无。推求本生不得其生。既不得生何得还灭。于时证会本来空寂故言本生不生心常空寂。如是空寂能所平等。无能住心住于空境。故言空寂无住。如是乃名无生法忍。故言乃是无生。演无生观竟在于前。
　　经曰。解脱菩萨而白佛言尊者心无有住有何修学为有学也为无学也。
　　论曰。此下广一觉义。于中有八问答。科为二分。前二问答正广一觉如来藏义。后六问答因论生论遣诸疑难。今此初问。问心无住。若有学者即非无住。若无学者即非观行。又若有学者应有心生。若无学者只是空理。
　　经曰。佛言菩萨无生之心心无出入本如来藏性寂不动。
　　论曰。此中先显道理后正对问。显道理者。得无住时无生之心心常寂灭。无有出观达本无起亦非始入。以之故言心无出入。如是观心既无出入。即是本觉如来藏心。是明始觉即同本觉。此无生心既是本藏本来性寂不复起动。云何得有入出起息。此言重成无出入义。
　　经曰。亦非有学亦非无学无有学不学是即无学非无有学是为所学。
　　论曰。此是正对问意。于中有二。先遮后许。既非始入故非有学。亦无终出故非无学。又无能住之心故非有学。不无无住之心故非无学。此是俱遮遮止句也。无有学不学是即无学者。以无别所学即不是能学。由是义故许是无学。此依非有学义许是无学也。非无有学是为所学者。虽非有住之观非无无住之行。以是义故许是有学。既有学故下地所学。此依非无学义许是有学也。此是俱许自在答也。
　　经曰。解脱菩萨而白佛言尊者云何如来藏性寂不动。
　　论曰。此下第二问答。前明始觉不异本觉如来藏性。今者正显如来藏性隐藏不动。此中略明如来藏义。如来藏门有二有三。所言三者。如不增不减经言。众生界中示三种法。皆真实如不异不差。何谓三法。一者如来藏本际相应体及清净法。此法如实不虚妄。不离不脱智不思议法。无始本际来有此清净相应法体。二者如来藏本际不相应体及烦恼缠不清净法。此本际离脱不相应烦恼缠不清净法。唯有如来菩提智之所能断。三者如来藏未来际平等恒及有法。即是一切诸法根本。备一切法具一切法。于世法中不离不脱。案云。是显三种如来藏门。何等为三。一者能摄如来藏。住自性时能摄果地如来功德。能摄如来名如来藏故。二者所摄如来藏。谓烦恼缠不清净法一切皆在如来智内。皆为如来之所摄持。如来所摄名如来藏。三者隐覆如来藏。谓法身如来烦恼所覆。如来自隐名如来藏。真谛三藏作如是说。消其文者。言未来际平等恒及有者一心之体遍于三际。然前二门中。已显本际故。此门中明后际等。又欲显其如来之义。谓未来际平等恒者即是如义。言及有者是其来义。如佛性论云。此真如者非如中有如。无非如亦如。二乘如者是非如中如。无非如中非如。云何如是。二乘之人约虚妄观无常等相以为真如。此虚妄观唯因中有果地则无。是故此如或成或坏。菩萨如者离虚妄。约真性以观如故于因果二处无异唯成无坏。乃至广说。故知后际平等恒者正显大乘之如义也。所言及有明来义者。对凡法去显一心来。如凡去时五取蕴法不至果地去而不来。此一心如果地犹有永无过去。故言及有即显来义。如论说言从住自性来至至得。正谓此也。如是一心通为一切染净诸法之所依止故。即是诸法根本本来静门。恒沙功德无所不备。故言备一切法。随缘动门恒沙染法无所不具。故言具一切法。然举染法以望心体不能遍通。所以离脱。若举心体望诸染法。遍诸染法无所不通。故言于世法中不离不脱。不离脱义是隐藏义。此第三门总明一心。通于动静为染净依。第二门者别显动门。染法所依。第一门者别显静门。净法所依。第二中言本际不相应体者。诸烦恼法违反心体名不相应。一心之体随缘动门为彼所依故。是不相应法之体。言及烦恼缠不清净法者。彼能依法依心体转。缠自心体令随染故。合取能依所依之法以为第二如来藏体。唯有如来菩提智之所能断者。唯解脱道能正断故。此义具如二障章说。第一中言本际相应体者。本来静门备恒沙德与心相应故。是相应功德之体。言及清净法者。能依功德性离染故。合取能依所依之法以为第一如来藏体。此法如实不虚妄。不离不脱智不思议法者释相应义。是法身义与诸功德法相应故。如上文言。不离不脱不断不异不思议佛法相应名为法身。是义云何。此一心体略有五相。何等为五。一者远离所取差别之相。二者解脱能取分别之执。三者遍三世际无所不等。四者等虚空界无所不遍。五者不堕有无一异等边。超心行处。过言语道。过恒沙等本有功德亦有五义与体相应。一者一一功德离所取相故非法身所离。与第一相相应。如经言不离故。二者一一功德脱能取执故非法身所脱。与第二相相应。如经不脱故。三者此一一德遍三世际纵无前后际断。与第三相相应故言不断。四者此一一德等虚空界。横无彼此处异。与第四相相应故言不异。五者一一功德皆离诸边非思量境绝言语路。与第五相相应。如经言不思议故。诸功德法有此五义。与体无别融通一味。由是道理名为相应。非如王数别体相应。今此中言不离不脱智不思议法者。诸功德中略举觉义。五相应中略说三义。此是第一能摄藏也。三种藏义略述如之。言二门者如夫人经言。空如来藏者若离若脱若异一切烦恼藏。不空如来藏者不离不脱不异不思议佛法。案云。诸烦恼法皆是虚妄由境不实故虚。由体散乱故妄。妄故无真。虚故无实。无真实故说名为空。能覆如来名如来藏。即是空义。隐覆真也。诸烦恼境不实之相法身所离故曰若离。诸烦恼体妄执之缚法身所脱故言若脱。言若异者。即前虚妄差别分别乖于法身平等性故。以此三义不相应故。是无真实即是空义也。言不空者。一切功德与体相应。体非妄故真。境非虚故实。由真实故说名不空。如来被覆名如来藏。不离不脱等句是释不空之义。义如三种藏门已说。然此中不空如来藏体即前三中第一之法。此中空义是彼第二。而彼三种如来藏中隐覆之义合在第三。故前二中别显能摄所摄二义。今此二种如来藏门欲显空义隐覆真实。故别能覆所覆二义。又此二经互显别义。所以二三两门异释。且止乘论还释本文。
　　经曰。佛言如来藏者生灭虑知相隐理不显是如来藏性寂不动。
　　论曰。生灭虑知相者即是空如来藏。但此文中显能隐义而不名此为如来藏。言隐理不显是如来藏者。是不空如来藏。约所隐义名如来藏。言性寂不动者。显此藏性。虽隐不改。此性有五义。如无相论说。一种类义是性义。如瓶衣等一切色法不离四大种类皆以四大为性。如是众生不出一界。皆用一界为种类故。摄大乘论名体类义。佛性论中名自性义。言有左右意无异也。二者因义是性义。如木中有火性。与火作因故名为性。如是圣人诸无漏法以此为因而得成故。彼二论中同名因义也。三者生义是性义。如炼真金生庄严具。庄严具生以金为性。此界亦尔。能生果地五分法身。法身之生此界为性。摄大乘中亦名生义。佛性论中名至得义。为别因义是在果前故。就已生名至得义。四者不改义是性义。犹如金刚宝性一劫等住无增无减。如是此界三世等住。世间不坏出世不尽。彼二论中名真实义。真实义者是不坏义。所以言异而意同也。五者密藏义是性义。如黄石中有真金性。若不破矿无所利益。随顺炼治即有宝用。是故彼性是隐藏义。如来藏性当知亦尔。不破其缠为外为染。破缠相应成内成净。故知此性是密藏义。佛性论中名秘密义。摄大乘论名为藏义。义同言异。灼然可见。今此文中所言性者含此五义。寂不动者略显后二。寂是密藏义。不动是不改义。故上来正广一觉义竟。
　　经曰。解脱菩萨而白佛言尊者云何生灭虑知相。
　　论曰。自此已下有六问答。因论生论决诸疑难。此一问答明其能隐虑知之相。
　　经曰。佛言菩萨理无可不若有可不即生诸念千思万虑是生灭相。
　　论曰。此答中有二重。先略答后广演。略中二句先举所迷。所迷之理心行处灭。故言理无可不。可者是也。不者非也。理绝四句离诸是非。非分别心之所行处也。次显能迷。若有可不即生诸念者。以有无明不觉平等。即有分别可不之心。由是具起六种染心故。千思万虑是生灭相者。六种染心虽有粗细皆违平等。是生灭相故。如起信论云。
　　复次分别生灭相者略有二种。云何为二。一者粗。与心相应故。二者细。与心不相应故。又粗中之粗凡夫境界。粗中之细细中之粗菩萨境界。细中之细。是佛境界。此二种生灭依于无明熏习而有。所谓依因依缘。依因者不觉义故。依缘者妄作境界义故。若因灭即缘灭。因灭故不相应心灭。缘灭故相应心灭。案云。此中粗与心相应者谓三种相应染。细与心不相应者三种不相应染。粗中之粗者谓执相应染不断相应染皆在六识故凡夫境界也。粗中之细者谓分别智相应染在第七识。细中之粗者谓现色不相应染能见心不相应染。细中之细者谓根本业不相应染。此三皆在第八识位。此中三种细生灭者无明风所动。故言因灭故不相应心灭。于中三种粗生灭者境界风所动。故言缘灭故相应心灭。于中委悉。如彼论疏中说也。今此经言千思者总摄一切不相应染细分别故。万虑者总摄一切相应染心粗分别故。此二皆是动念之相。以之故言是生灭相也。
　　经曰。菩萨观本性相理自满足千思万虑不益道理徒为动乱失本心王。
　　论曰。此下广演。于中有三。一者对生灭相显理满足。二者对理满足明染阙失。三辨顺理灭染去动趣寂之利。初中言菩萨者是呼解脱菩萨之辞。观本性相者佛观本觉如来藏性故。理自满足者所观本觉如来藏理具足无量性功德故。如起信论云。
　　复次真如自体相者从本已来性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。具足如是过于恒沙不离不断不异不思议佛法乃至满足无有所少义故名为如来藏。亦名如来法身故。今此经言理自满足。总显如是功德满足也。初段文竟。次明生灭动念之过。于中总明无益有损。如彼论中广释此义云。
　　问曰。上说真如其体平等。离一切相。云何复说体有如是种种功德。
　　答曰。虽实有此诸功德义。而无差别之相。等同一味唯一真如。此义云何。以无分别离分别相。是故无二。复以何义得说差别。以依业识生灭相示。此云何示。以一切法本来唯心实无相念。而有妄心不觉起念。见诸境界故说无明。心性不起即是大智慧光明义故。若心起见即有不见之相。心性离见即是遍照法界义故。若心有动非真识知。无有自性非常非乐非我非净。乃至具足过恒沙等妄染之义。对此义故心性无动即有过恒沙等诸净功德相义示现。若心有起更见前法可念者。即有所少。如是净法无量功德即是一心更无所念。是故满足名为法身如来之藏。今此经言徒为动乱者。以心有动非真识知。无有自性。非常乐我净等故言动也。以心起见即有不见之相等。故言乱也。失本心王者。无量功德即是一心。一心为主故名心王。生灭动乱违此心王不得还归故言失也。
　　经曰。若无思虑即无生灭如实不起诸识安寂流注不生得五法净是谓大乘。
　　论曰。此下第三顺理灭染去动就寂。于中有二。正显重成。此即正显去动就寂。若无思虑者。始从初地乃至佛地。渐顺一心平等法界。永无一切思虑分别故。即无生灭者。由前思虑有生灭相。今无思虑永无分别。二种生灭究竟离故。从此已去顺理不动。穷未来际不复还动。故言如实不起。二种生灭究竟息时。八种识动皆得归静。六染流注永灭不起。故言诸识安寂流注不生。流注不生故法界圆显。诸识安寂故四智满成。故言得五法净。运载之功莫过于此故。总结言是谓大乘。正明去动就寂文竟。
　　经曰。菩萨入五法净心即无妄若无有妄即入如来自觉圣智之地入智地者善知一切从本不生知本不生即无妄想。
　　论曰。此是重显。即有三句。初言入五法净心即无妄者。归心源时即无妄念之不觉故。第二言若无有妄即入如来自觉圣智之地者。不觉尽时即入始觉圆智之地故。是对不觉显始觉满也。第三入智地者善知一切从本不生知本不生即无妄想者。始觉满时能知不觉四相动念本来不生。即知本来无妄想故。是显始觉不异本觉也。如起信论云。一切众生不名为觉。以从本来念念相续未曾离念故说无始无明。若得无念者。即知心相生住异灭。以无念等故。而实无有始觉之异。以四相俱时而有皆无自立。本来平等同一觉故。案云。此中言若得无念即知心相生住异灭者。即显经中善知一切也。而实无有始觉之异者。即显经中善知从本不生也。以四相俱时而有皆无自立本来平等同一觉故者。即显经中知本不生即无妄想也。梦中渡河之喻此中应广说也。
　　经曰。解脱菩萨而白佛言尊者无妄想者应无止息。
　　论曰。此下第二问答明无止息。问意言。本无妄想即无所止。所止无故能止亦无。无能止故应无始觉。如是难也。
　　经曰。佛言菩萨妄本不生无妄可息知心无心无心可止无分无别现识不生无生可止是即无止亦非无止何以故止无止故。
　　论曰。答意有二。先许无止。后遮无止。许者始觉不异本觉故。遮者始觉非唯是本觉故。许中息与止何异者。妄起动故可息。心驰散故可止。而本无起无驰故无可息可止耳。无分者无相分于见故。无别者无见别于相故。相见既无分别。现识本来不生。去来不生。愚智共知故。约现在明本不生。既无所止不觉之生。即无能止始觉之异。依不异门如是许也。亦非无止者。非无不异之始觉故。止无止故者。能止无生之妄心故。虽生不可得而非徒无生故。非徒无生故不无所止。所以非无能止之觉。如是答也。
　　经曰。解脱菩萨而白佛言尊者若止无止止即是生何谓无生。
　　论曰。此下第三问答显无生观。难意云。若有能止之觉。则生能止之观。虽遣不觉之起。还存始觉之生。何谓能证无生观耶。
　　经曰。佛言菩萨当止是生止已无止亦不住于无止亦不住于无住云何是生。
　　论曰。答意有二。先与后夺。与者许生在方便观。能止心生故。且如世第一法之时虽止识生不取于识。而能止心取无而生。当此止时即许是生。以之故言当止是生。过此一念即不取无。不取无故取心不生。以之故言止已无止。此时远离一切分别故。不住于无止之无。亦不取其自无住心。能所永绝。平等平等。云何是时可得是生。如是答也。
　　经曰。解脱菩萨而白佛言尊者无生之心有何取舍住何法相佛言无生之心不取不舍住于不心住于不法。
　　论曰。此是第四问答遣增减见。谓诸学者犹作是念。入观之心取无相理舍诸相事。为遣此增益见故言不取不舍。或作是念。入观之时都无所住法。亦无能住心。如是不异于毕竟无为。除此损减见故言住于不心住于不法。虽非有住而非无住。非无住故得言住也。
　　经曰。解脱菩萨而白佛言尊者云何住于不心住于不法佛言不生于心是住不心不生于法是住不法。
　　论曰。此下第五问答重遣疑情。疑情之言。既言住者即应是心是法。若不心法即应言是不住。此言甚深。云何信解。如是疑也。佛答意言。不存能证观心不存所证理法。故言不生于心。不生于法生犹存也。既恒不存心法。非或失念而存。故言是住不心。是住不法住犹恒也。恒不退失故名为住。住义如是。弥顺不心。何容相违于其间哉。如是正答。下即重显。
　　经曰。善男子不生心法即无依止不住诸行心常空寂无有异相譬彼虚空无有动住无起无作无彼无此得空心眼得法空身五阴六入悉皆空寂。
　　论曰。此下第二重显。于中有二。先显远离诸相周遍三世。后显随顺法界具修六度。初中三句谓法喻合。不生心法者。牒前正答句。即无依止者。横无能依所依之异。不住诸行者。纵无曾当今现之行。无曾当故心常空寂。无能所故无有异相。譬彼已下第二引喻。无有动住者。如世虚空无为常住无有前灭后生之动。喻于不住诸行。亦无能依所依之住。比于即无依止。无起无作。即同心常空寂。无彼无此。不异无有异相。故举虚空。喻不生观也。合中言得空心眼者。由不生能观心得无所不观故。得法空身者。由不生所观法得平等法身故。五阴皆空者。以得空心眼达于三世五阴空故。合前虚空无起作也。六入悉空者。以得法空身。遍于内外六入空故。合前虚空无彼此也。
　　经曰。善男子修空法者不依三界不住戒相清净无念无摄无放性等金刚不坏三宝空心不动具六波罗密。
　　论曰。是第二显具修六度。修空法者者。牒前空寂之心。下别显具六度。不依三界故具施度。不住戒相故具戒度。清净无念故具忍度。无摄无放故具精进。性等金刚故具禅定。不坏三宝故具般若。何以故。唯一观心遍照可轨。绝诸诤论故备三宝。三宝义成故言不坏。唯一空心无别动作而具六度。故言空心不动具六波罗密。
　　经曰。解脱菩萨而白佛言尊者六波罗密者皆是有相有相之法能出世耶佛言善男子我所说六波罗密者无相无为。
　　论曰。此下第六问答重显出世六度之义。问者乘疑而为决之故。举世间六度事相以疑出世心中具六。答中有二。一者略标。二者广释。此即略标。言无相者。离施受等三轮相故。言无为者。离生住等三有为故。我前所说一心具六者。一一皆是无相无为故。此六度是出世间。不同世间有相有为。
　　经曰。何以故善入离欲心常清净实语方便本利利人是檀波罗密。
　　论曰。此下广释。于中有二。先别释后总明。何以故者。因问发起。既有六数。何故无相也。转依真如名为离欲。离三有欲之所显故。观心体解故言善入。更无出入故曰心常。离三轮垢故曰清净。即是上言不依三界。如理而说故言实语。巧便引导故曰方便。虽无功用应机发语犹如天鼓。此之谓也。一切众生唯一本觉。令诸众生同归一觉。以之故言本利利人。是名出世檀波罗密。
　　经曰。至念坚固心常无住清净无染不著三界是尸波罗密。
　　论曰。愍念众生如视一子。故曰至念坚固。恒在世间不住涅槃。故曰心常无住。是防二乘之非。观心明彻。不杂诸漏。故言清净无染。遍涉六道达皆空寂。故言不著三界。是止凡夫之恶。是明不住凡圣戒相。即是上言不住戒相。是名出世尸波罗密。
　　经曰。修空断结不依诸有寂静三业不住身心是羼提波罗密。
　　论曰。上二句者安空理离有结。下二句者静三业泯身心。皆是无生法忍之义。即是上言清净无念。
　　经曰。远离名数断空有见深入阴空是毗梨耶波罗密。
　　论曰。上二句者离粗精义。入空者是进义。即是上言无摄无放。此是出世精进度也。
　　经曰。具离空寂不住诸空心处无在大空是禅波罗密。
　　论曰。具离空寂者。应化受生遍三有故。不住诸空者。不滞五空恒化十方故。此明教化众生禅也。心处无者。虽身涉于三有心常处于理无。理无者。理绝三有之相也。在大空者。虽恒化于十方而心在于大空。大空者。十方大相之空也。此显成就佛法禅也。身虽起作心寂不动。即是上言性等金刚。然大空义略有五种。一者人法二空名为大空。如杂阿含大空经说。瑜伽论中亦同是说。二者般若波罗密空名为大空。如大涅槃经说。楞伽经中亦同是说。三者器世界空名为大空。如解深密经说。中边论中亦同是说。四者阿梨耶识空名为大空。如十地论说。五者十方相空名为大空。如智度论说。今此经文在于第五。且随意便作是说耳。
　　经曰。心无心相不取虚空诸行不生不证寂灭心无出入性常平等诸法实际皆决定性不依诸地不住智慧是般若波罗密。
　　论曰。心无心相者。不存自内观心相故。不取虚空者。不取心虚之空性故。此是证道慧也。诸行不生者。达一切行本来不生故。不证寂灭者。不著无生而恒外化故。此是教道慧也。心无出入性常平等者。前之二道恒不相离。动而常寂寂而恒动。故无出入。动寂恒并不滞一边。故性常平等。诸法实际皆决定性者。演证道之常寂之相。相同真际等法性故。不依诸地不住智慧者。演教道之恒动之由不依著于十重法界。不住滞于寂照慧故。此中即具觉照。可轨。绝诤之义。即是上言不坏三宝。是名出世般若波罗密也。上来别释六度文竟。
　　经曰。善男子是六波罗密者皆获本利入决定性超然出世无碍解脱。
　　论曰。此下第二总明。于中有二。先明六度同一解脱。后显解脱即是涅槃。初中言皆获本利入决定性者。六度始修皆同本觉。本觉显成本利行故。入如来藏性本寂静无始无终无改转故。如是六度得本利故远离妄念流转之相。故曰超然出世入法性故。周遍法界无相无为无缚无脱。故曰无碍解脱。
　　经曰。善男子如是解脱法相皆无相行亦无解不解是名解脱何以故解脱之相无相无行无动无乱寂静涅槃亦不取涅槃相。
　　论曰。是第二明解脱即是涅槃。于中有二。先明解脱。后即涅槃。初中言皆无相行者。六度之行皆同本觉。本觉之相离相离性。故曰无相。六度之行离修离行。故曰无行。行相俱绝故言皆无相行。解脱法相既其如是。何有离缚之解。何有不解之缚。故言亦无解不解。何以故者。何故六度之行而言无相行耶。答此意言。如是六度非但即是解脱。亦乃即是涅槃。是故说言无相行也。解脱之相无相无行者。牒前解脱。无动无乱寂静涅槃者。明即涅槃。欲明如前所说六度之行皆无起动亦无散乱即是本来寂静涅槃。既即是涅槃。何有相行耶。离动乱相故曰寂静。亦离寂静性故亦不取涅槃相也。此中六度解脱涅槃。始从初地乃至佛地。言涅槃者。四种之中即是本来清净涅槃。正是不可思议解脱。依其自在无障碍义。是故说名无碍解脱。
　　问。解脱之义乃有众多。有双道中解脱。有三点中解脱。五分法身之中解脱。十种解脱门中解脱。是诸门内为在何门。
　　答。是三事中解脱。解脱即是涅槃故。欲显六度之行三事之德克实而言。初地已得乃至妙觉位究竟圆满。如经中说。若有菩萨住大涅槃能建大义。乃至广说故。
　　经曰。解脱菩萨闻是语已心大欣怿得未曾有欲宣义意而说偈言大觉满足尊为众敷演法皆说于一乘无有二乘道一味无相利犹如大虚空无有不容受随其性各异皆得于本处。
　　论曰。此下第二重颂。于中在先经家序发。正颂之中有七行颂。于中有二。前六别颂。后一总颂。初中亦二。一者二颂一句颂前略标。二者三颂三句颂后广释。略标中言。诸佛智地入实法相决定性故。方便神通皆无相利。今此颂中初一颂颂。又言一觉了义难解难入。乃至可度众生皆说一味。今此颂中以三义颂。谓前一句是法说颂。次二句引喻颂。后二句合喻颂。
　　经曰。如彼离心我一法之所成诸有同异行皆获于本利灭绝二相见。
　　论曰。此下颂广释文。于中有二。先五句颂广无相观。后二颂半颂广一觉义。广无相中正广重显。今初二句颂正广文。前正广中亦有二分。先方便观。后明正观。今此颂中颂正观文。彼言令彼众生皆离心我。乃至广说远离能所。今此二句正颂此文。言一法者。离有无边。一中道观。以此能离心我执故。重显文中有四问答。今此二句颂前二番问答。所言诸有同异行者。彼初番答中言。一切心相本来无本。如是等文即是同行总相观故。第二番答中言。若有我者令观十二因缘。又言若有我者令灭有见。若无我者令灭无见。若心生者令灭灭性。若心灭者令灭生性。如是等文即是异行别相观故。此同异行所入无异。故言皆获于本利。如前末言。灭是见性即入实际故。又此颂言灭绝二相见者。颂后二番问答。彼第三答中言。见法生时令灭无见。见法灭时令灭有见。今正颂此故言灭二见也。第四答言。生灭俱灭。本生不生。心常空寂。空寂无住。今正颂此故言绝二相也。
　　经曰。寂静之涅槃亦不住取证入于决定处无相无有行。
　　论曰。此下二颂半颂广一觉。广一觉中正广重显。今此颂中唯颂重显。重显文中。有六问答。此中有二。前之一颂颂第六答。次一颂半颂第五答。前四问答略而不颂。第六答中言。入决定性超然出世无碍解脱解脱之相无相无行无动无乱寂静涅槃亦不取涅槃相。今此颂中逆次颂也。
　　经曰。空心寂灭地寂灭心无生同彼金刚性不坏于三宝具六波罗蜜度诸一切生。
　　论曰。此是颂第五答。彼文言。不生心法即无依止不住诸行心常空寂无有异相乃至性等金刚不坏三宝空心不动具六波罗蜜。今此颂中顺次颂也。
　　经曰。超然出三界皆不以小乘一味之法印一乘之所成。
　　论曰。此一颂者总颂前来一品大意。消文大意已如前说。
　　经曰。尔时大众闻说是义心大欣怿得离心我入空无相恢廓旷荡皆得决定断结尽漏。
　　论曰。一品之内有三分中。前之二分竟在于前。此是大文第三时众得益。得离心我者。证二空真如故。断结尽漏者。断见修二惑故。欲显得入初地见道正断见惑兼断修惑。义如弥勒所问论说。于中委悉在二障章也。

　　金刚三昧经论卷上



　　金刚三昧经论卷中

　　　　新罗国沙门元晓述

　　无生行品

　　论曰。菩萨观行成就之时。知自观心顺理修行。非有生心非无生心。亦非有行亦非无行。但为离增益边故假说为无生。不于有生生心。不于无生生心故。为离损减边。亦假说为行。虽非有有行之行。而非无无行之行故。是故立名无生行品。
　　经曰。尔时心王菩萨闻佛说法出三界外不可思议从座而起叉手合掌以偈问曰。
　　论曰。别显观行有六分中。第一遣诸境相显无相观竟在于前。此下第二泯其生心明无生行。就文有三。一者正说。二者赞说。其第三明闻说得益。初正说中有其四分。一者往复问答。二者反征问答。三者菩萨领解。四者如来述成。初中有六。一问二答三难四拒五请六释。初中有二。先经家序。心王菩萨者。从体立名。然心王之义略有二种。一者八识之心御诸心数故名心王。二者一心之法总御众德故名心王。今此菩萨入无生行证一心王故。从所体以立名也。今此品中明无生行。所以心王菩萨发问出三界外不可思议者。是出所闻之法以为发问之本。其所闻者谓前品说。今且举后以摄其前。谓最后颂言。超然出三界乃至所成故。
　　经曰。如来所说义出世无有相可有一切生皆得尽有漏断结空心我是即无有生云何无有生而有无生忍。
　　论曰。此二颂是问辞。于中初颂领前所说。上半领前一味法印。下半领次一乘所成。后一颂正发问。于中上半牒无生义。下半问无生忍。既无有生。应无忍心故。
　　经曰。尔时佛告心王菩萨言善男子无生法忍法本无生诸行无生非无生行得无生忍即为虚妄。
　　论曰。是第二答。答意有二。先示无生忍相。后显有得过失。无生法忍者。达法本无生。是则定慧诸行亦无有生。非于无生。有能忍行。故言非无生行。于中有得能忍之行则乖真忍无住无行。故言即为虚妄。
　　经曰。心王菩萨言尊者得无生忍即为虚妄无得无忍应非虚妄。
　　论曰。是第三难。难意而言。若谓有得有忍是虚妄者。则谓无得无忍应非虚妄。反虚妄故。诸学大乘无所得者。作如是计。自谓非妄。为显彼妄故作是难。
　　经曰。佛言不何以故无得无忍是则有得有得有住是则有生有生于得有所得法并为虚妄。
　　论曰。是第四拒。于中有二。不者直拒。何以故下第二释拒。拒意而言。若彼意谓无得无忍则虽不得有得有忍之有而犹得其无得无忍之无。既得于无者则心住于无。心既有住即是有生。谓有心生于有所得故。亦违于无生无得。是故说言并为虚妄。
　　经曰。心王菩萨言尊者云何无忍无生心而非虚妄。
　　论曰。是第五请。追难路穷意不能诣。故须仰咨。请为将导。
　　经曰。佛言无忍无生心者心无形段犹如火性虽处木中其在无所决定性故但名但字性不可得欲诠其理假说为名名不可得心相亦尔不见处所知心如是则无生心。
　　论曰。此下第六为释。于中有四。先开无得道理。次示无生道理。三者举非。四者明是。初中有三。谓法喻合。初言无忍无生心者。是牒正在法忍之心。言心无形段者。显心无所得。形之言体。段之言分。就诸缘中求心体分。若即若离皆无所得。由是道理故无形段。非谓无色形段相也。喻中火性虽处木中者。喻于忍心。虽处理中。其在无所者。就此木中有诸极微。于中都无火性所在。如是理中有恒沙法门。于中求心永无所在。如是火性无处道理。有佛无佛法性常尔。故言决定性故。火性名下义不可得。如是火性虽不可得而其木中非无火性。欲诠此理说火性名。推析此名但有诸字。转求诸字皆无所得。忍心名相当知亦尔。故次合言。心相亦尔。得忍菩萨知心如是。何得于中能取心生。以之故言则无生心。
　　经曰。善男子是心性相又如阿摩勒果本不自生不从他生不共生不因生无生何以故缘代谢故缘起非生缘谢非灭隐显无相根理寂灭在无有处不见所住决定性故。
　　论曰。此下第二明无生理。于中有二。先喻次合。喻中有二。先明四不。后显八不。言四不者。待缘故不自生。自种故不他生。无作故不共生。有用故不无生。又复未生时无自故不从自生。已生时已有故不须自生。自既不成。待谁有他。自他既无。何得有共。有因而生。既不可得。何况得有无因而生。如是求生皆无所得。言不因生无生者。明不无因而生。谓不能生因无而果得生也。何以故下次释伏疑。疑者意曰。三不可尔。第三云何。意谓果生种子为亲因。地水为疏缘。此二共合故有果生。云何而言不共生耶。是故问言何以故也。缘代谢故者。明彼二缘先代后谢不得暂停。停时既无则无功用。功用无故俱不生果。如偈说言。诸行皆刹那。住尚无况用。故又求代谢。无生无灭。所以然者。既无暂住则无有生。生无有故。则无有灭。故言缘起非生。缘谢非灭。如是推求隐显皆无。隐者种子在土下故。显者芽茎出地上故。根理寂灭者。推其树根及树干理求生果因毕竟无起。故言寂灭。在无有处不见所住。所以然者。决定性故。决定性义如前所说。
　　经曰。是决定性亦不一不异不断不常不入不出不生不灭离诸四谤言语道断无生心性亦复如是云何说生不生有忍无忍。
　　论曰。次明八不。非直法尔。唯前四不亦乃具绝一异等八。所以然者。果种不一。其相不同故。而亦不异。离种无果故。又种果不断。果续种生故。而亦不常。果生种灭故。种不入果。果时无种故。果不出种。种时无果故。不入不出故不生。不常不断故不灭。不灭故不可说无。不生故不可说有。远离二边故不可说为亦有亦无。不当一中故不可说非有非无。故言离诸四谤言语道断。阿摩勒果如是绝言。法忍之心亦不异此。故言无生心性亦如是等也。
　　经曰。若有说心有得有住及以见者即为不得阿耨多罗三藐三菩提般若是为长夜。
　　论曰。此是第三举非。谓有说言无生忍心心体可得住于无生。及与能见无生理者。不了心性。直是妄执能障菩提及其般若。是明不得性净菩提能证般若。又菩提者。始起菩提。言般若者。菩提之因。不得觉因故为长夜。无始妄想是大梦故。
　　经曰。了别心性者知心性如是性亦如是无生行。
　　论曰。此是第四显是。言了别心性者。即以自心了自心性。如经言。若能以其能取作意还能通达能取作意。如是方乃能缘所缘平等平等。无漏智生通达圣谛故。知心性如者。知自观心体性平等故。是性亦如者。是能知用。用性平等故。如是观心体用平等。无生无灭无始无终。以之故言是无生行。上明四不之无生者。显无生理。理通凡圣。今明知如之无生者。明无生行。行别在圣。在圣之行与理一味。遍通之理与智平等。平等一味故圣人所不能异也。有通有别故圣人所不能同也。不能同者即同而异也。不能异者即异而同也。同者辨同于异。异者明异于同。明异于同者非分同为异也。辨同于异者非销异为同也。良由同非销异故不可说是同。异非分同故不可说是异。但以不可说异故可得说是同。不可说同故可得说是异耳。说与不说无二无别矣。
　　经曰。心王菩萨言尊者心若本如无生于行诸行无生生行不生不生无行即无生行也。
　　论曰。此下第二反诘问答。于中有八。一举行难理。二反诘有证。三仰报无证。四反诘有得。五仰报无得。六述无证得。七更陈所疑。八决其所疑。此即第一举行难理。言心若本如无生于行者。举前所说行无生义。谓即前言知心性如是性亦如是无生行。谓无生于生灭之行。即是正举无生行相。言诸行无生者。举理无生。谓诸众生五阴诸行本来无生。生行不生者。明理无生异行无生。谓生起行即空不生非由证理灭心不生。言不生无行者。显理不生类行无生。谓不生门亦无心行。如无生忍无分别行故应即是无生行耶。若如是者一切凡夫莫不证得无生忍矣。
　　经曰。佛言善男子汝以无生而证无生行耶。
　　论曰。此是第二反诘有证。诘意而言。汝于入观无生忍时以依诸行无生之理而得无生行耶。所以如是反诘问者。彼以理无生别异行无生而难理无生亦是行无生故。今诘言。汝入观时理行别异。有能所耶。
　　经曰。心王菩萨言不何以故如无生行性相空寂无见无闻无得无失无言无说无知无相无取无舍云何取证若取证者即为诤论无诤无论乃无生行。
　　论曰。此是第三奉答无证。于中有三。初明无证。二者举非。三者显是。初中亦二。前标后释。如无生行性相空寂者。是总标句。言性空寂。谓观心体性离生灭相。即前所说知心性如也。相空寂者。观心知用。用相亦如。即前是性亦如之谓也。下以十无释此总句。无见无闻者。心性希夷。夷故绝色非像所表。希故绝声非教所诠也。无得无失者。显空而无所得。遣生而无所失故。如是四无释性空寂也。无言无说者。心行既寂不起言说故。无知无相者。心行寂灭远离二分故。无取无舍者。既无分别无性可取无相可舍故。如是六无释相空寂也。无生行中如是空寂。云何于中而有取证。作是答时自知前难不成难也。举非显是。攻即可知。
　　经曰。佛言汝得阿耨多罗三藐三菩提耶。
　　论曰。此是第四反诘有得。问曰。菩萨未得阿耨菩提。如来何故问汝得耶。解云。此虽未得究竟菩提。而已证得初地菩提。如法华论曰。八生乃至一生得阿耨多罗三藐三菩提者。谓证初地菩提故。以离三界中分段生死。随分能见真如佛性名得菩提。非谓究竟满足如来方便涅槃故。案云。是约真如佛性说名菩提。能证见故名得菩提。如经言诸法性空即是菩提。此之谓也。
　　经曰。心王菩萨言尊者我无得阿耨多罗三藐三菩提何以故菩提性中无得无失无觉无知无分别相无分别中即清净性性无间杂无有言说非有非无非知非不知诸可法行亦复如是何以故一切法行不见处所决定性故本无有得不得云何得阿耨多罗三藐三菩提。
　　论曰。此是第五仰报无得。于中有三。谓标．释．结。释中有二。先明所得菩提无所得性。后显能得诸行无能得相。初中言菩提性者。谓真如性虚通无碍性离闇弊故名菩提。于中本无真性可存。亦乃本无妄想可亡。故言无得无失。如是本觉远离思构之觉亦亡率尔之知。故言无觉无知。既无分别之见亦离所行之相。故言无分别相。由如是故非惑所浊。本性离染故言即清净性。纵非生灭所间横非能所所杂。故言性无闲杂。无有言说者。能言所言无不绝故。非有非无者。虽非有如而非无如故。非知非不知者。虽非本觉而非不觉故。菩提性然无可得义。诸可法行已下次显无能得行。如前品说六度之行无非真轨故。言可法亦如是者。同前无得故。一切法行者。六度等行。不见处所者。不见得失觉知乃至有无知不知等所可行处故。与菩提平等平等。所以本无有能得不能得也。云何已下总结无得。
　　经曰。佛言如是如是如汝所言一切心行不过无相体寂无生。
　　论曰。此下第六如来述成。于中有三。一者正述。二者举非。三者显是。初中亦三。总述．别述．后还结成。初言如是如是者。述前无证及后无得。一切已下第二别述。先述无生后述寂灭。言无生者。是无生行。述无能证能得。言寂灭者。是寂灭理。述无所证所得。初言一切心行者。所有出世无分别智相应心行不取诸相证会无相故。言不过无相体于空寂冥然无生故言体寂无生。
　　经曰。可有识识亦复如是何以故眼眼触悉皆空寂识亦空寂无有动不动相内无三受三受寂灭耳鼻舌身心意意识及以末那阿梨耶亦复如是皆亦不生寂灭心及无生心。
　　论曰。此是第二述寂灭义。谓诸世间八识空寂。于中有二。一者例前。二者广释。初言可有识识。总摄所有世间八识。如言处处。摄一切处故。亦如是者。空寂之理同前出世心之无生故。何以故下第二广释。眼者眼根。眼触即是遍行中触。依三和生。令三和合欲明散空故偏举之。识亦空者。眼触既空眼识不生故。无有相续迁动亦无刹那不迁故。言无有动不动相。言内无三受者。三受生起本来寂灭故。诸心数中触受相近。有大胜能故举此二通遣余法也。耳鼻舌身者。谓耳耳触耳识等也。心意意识者。是第六识。未来名心。过去名意。现名意识。依随转门举此三名。为显三世皆空寂故。末那梨耶第七第八皆同眼识故亦不生也。广释文竟。次言寂灭心者。近结八识空寂之文。及无生心者。远结体寂无生之文。
　　经曰。若生寂灭心若生无生心是有生行非无生行内生三受三行三戒。
　　论曰。此是第二举非。谓有所得。大乘学者不空八识违其寂灭。故言生寂灭心。不知出世心之无生。谓有心生证无相理。故言生无生心。直是世间流转之行而乖出世无生忍行。故言是有生行等也。言三行者。身口意作通善不善。言三戒者。身口意止唯取其善。生此三行三戒为因而生三有具受三受。如是流转不得解脱。
　　经曰。若寂灭生心不生心常寂灭无功无用不证寂灭相亦不住于无证可处无住总持无相即无三受等三悉皆寂灭清净无住不入三昧不住坐禅无生无行。
　　论曰。此是第三显是。言若寂灭生心不生者。反前若生寂灭心句。遣诸生心不取生故。心常寂灭无功无用者。反前若生无生心句。离诸生灭起动之相亦无作意分别功用故。不证寂灭相者。虽遣生起之心。不存寂灭相故。亦不住于无证者。虽无取寂灭相不堕无证过故。可处无住者。总明离住著过。诸可住处皆无所住故。可住处者。若遣生起则可住寂灭。若遣有证则可住无证。如是可处皆无住故。总持无相者。总显具功德。谓无生心持诸行德而同一味无差别相故。则无三受等三者。反前内生三受等句。远离流转因果相故。悉皆寂灭者。达三受等本来空故。清净无住者。能达之心无住空故。不入三昧者。能亡世间入定心故。不住坐禅者。亦遣世间住禅静故。若能如是则无生起之心亦无分别之行。故言无生无行也。
　　经曰。心王菩萨言禅能摄动定诸幻乱云何不禅。
　　论曰。此是第七陈疑。疑意而言。凡诸禅定能摄掉动之念令定散乱之心。云何出世无生行心亦不入住于禅定耶。如其不禅则应是动。有如是疑故乘彼问也。
　　经曰。佛言菩萨禅即是动不动不禅是无生禅禅性无生离生禅相禅性无住离住禅动知禅性无有动静即得无生无生般若亦不依住心亦不动以是智故故得无生般若波罗蜜。
　　论曰。此是第八决疑。言禅即是动者。谓世间禅虽非散乱而取境相。取相心生生起动故。能离如是生动之禅乃能得入理定。故言是无生禅。如是理定性无生动。故言禅性无生。非直无生亦无住寂。故言禅性无住。若有生则是相。有住著则是动。今即反此故言离生禅相。离住禅动。上来诸句明理定相。知禅性下显理智相。唯就一体义分为二。知禅性无有动者。知禅性无生故。无有静者。知禅性无住故。即得无生者。得理无生故。无生般若者。得行无生故。亦不依住者。谓无生智不依理住离能所故。心亦不动者。虽不依理住而非生心动故。由如是智能到彼岸。故言般若波罗蜜也。上来八分合为第二反诘问答。
　　经曰。心王菩萨言尊者无生般若于一切处无住于一切处无离心无住处无处住心无住无心心无生住如此住心即无生住尊者心无生行不可思议不思议中可不可说。
　　论曰。此是第三领解。一切处者。一切真俗动寂等处。言无住者。于此一切无所得故。言无离者。于此一切无所不得故。所以然者。彼一切处悉皆非然非不然故。心无住处者。无所住处故。无处住心者。无能住心故。无住无心者。合前二句。以无有处有住之心故。心无生住者。不无无生无住之心故。如此住心者。结前于一切处无住乃至无离。无离之义假说住故。即无生住者。结前心无住处乃至心无生住。住即无住。无住即住故。心无生行不可思议者。离言绝虑故。不思议中可不可说者。以离言亦离离言故。以离言故言不可说。离离言故亦可得说。言可说者。非不然故。不可说者。非是然故。故总说言可不可说。如说言说有可不可。当知其思亦有可不可。但举一边影显之耳。
　　经曰。佛言如是如是。
　　论曰。此是第四述成。如前领解非直契当道理。亦乃仰称佛说。所以重言如是如是。长行正说竟在于前。
　　经曰。心王菩萨闻如是言叹未曾有而说偈言。
　　论曰。此下第二以偈赞说。于中有二。先序后颂。闻如是言者。闻此一品之内佛言也。
　　经曰。满足大智尊广说无生法闻所未曾闻未说而今说。
　　论曰。此下三颂非别颂文但是总叹。于中有四。法喻合结。此是第一法说。赞叹未说而今说者。虽前广说。而今此经言略义丰文省理详。若斯之妙未先说故。
　　经曰。犹如净甘露时时乃一出难遇难思议闻者亦复难无上良福田最上胜妙药为度众生故而今为宣说。
　　论曰。此下二句是第二喻。言甘露者不死之药。以喻此经能出生死。次有四句。是第三合。无上良福田者叹能闻者。最上胜妙药者合所闻法。下之二句第四结也。
　　经曰。尔时众中闻说此已皆得无生无生般若。
　　论曰。此是第三时众得益。地前凡夫闻说此品能得初地无生忍故。

　　本觉利品

　　论曰。一切有情无始已来入无明长夜作妄想大梦。菩萨修观获无生时。通达众生本来寂静直是本觉。卧一如床以是本利利益众生。此品显是道理故名本觉利品。
　　经曰。尔时无住菩萨闻佛所说一味真实不可思议从远近来亲如来座专念谛听入清白处身心不动。
　　论曰。别明观行六分之中此下第三明本觉利。依无生行能会本觉。方得普化饶益一切。由是义故次演说之。就文有三。一者广明本觉利益。二者以偈赞颂。三者时众得益。初中有二。一者因动明静略标本利之宗。二者从微至著广说本利之义。初中有三。一者寄身移动以标本利。二者因言往复以标本利。三者放光赞颂本利。初中言无住菩萨者。此人虽达本觉本无起动。而不住寂静恒起普化。依德立号名曰无住。无住之德契合本利。故因此人以表其宗。言一味真实不可思议者。则前品说心无生行不可思议等也。从远近来亲如来座者。其先座处去佛座远。闻前品已迁至近处。表其先时未闻深法。位在凡愚去佛果远。今闻佛说得本觉利。自知当得佛果在近也。专念谛听入清白处身心不动者。已近佛座时专念于谛听。入本清净明白之处。随本觉静身心不动。因此即表入本觉时达本无动得无所得也。
　　经曰。尔时佛告无住菩萨言汝从何来今至何所无住菩萨言尊者我从无本来今至无本所。
　　论曰。此下第二因言往复。于中有三。问．答．述成。第二答意明从凡位来至圣位。至圣位时顾寻古今。古在凡位始发趣时自信己心本无起动。起动之本不可得故。今至圣位得无生时证知自心本来无生。生起之本无所得故。故知始从无本处来。今所至处亦无本所。既举无本。当知无末。无末无本者。无来无至矣。但仰顺佛问之辞假寄来至之言。虽复不有来至而非都无来至故。故因来至显无来至。至所来处同无本故。
　　经曰。佛言汝本不从来今亦不至所汝得本利不可思议是大菩萨摩诃萨。
　　论曰。此是述成。述成意言。来处至处既同无本。无本处同则无来至。所以然者。来处不异于至处故。本无从来。至处既同于来处故今无所至。又复来处既无本故无来不来。今所至处亦无本故无至不至。既无来无至本来寂静。故言汝得本利不可思议。既得本利自利利他。故言是大菩萨摩诃萨也。
　　经曰。即放大光遍照大千界而说偈言大哉菩萨智慧满足常以本利利益众生于四威仪常住本利导诸群庶不来去去。
　　论曰。此下第三如来放光表赞菩萨。于中有二。先经家序。所以放大光明照大千界者。为表得大智慧光明照世间闇令得光明故。证成如来前所赞故。大哉菩萨者。别赞无住菩萨。智慧满足者。以无所知无所不知故。于四威仪常住本利者。如前所序从远近来亲如来座。因此示现本觉利故。不来去去者。寂而恒化故。言不来者。随所导化令得出世不退还故。言去去者。随得不退展转出离而善逝故。
　　经曰。尔时无住菩萨而白佛言尊者以何利转而转众生一切情识入唵摩罗。
　　论曰。此下第二广演本利之义。于中有二。一者直广。二者重演。初直广中先问后答。以何利转者。是问能化转利义。问前导诸之句。而转众生等者。是问所化转诸识义。问前去去之句。一切情识即是八识。唵摩罗者。是第九识。真谛三藏九识之义依是文起。如彼章说。
　　经曰。佛言诸佛如来常以一觉而转诸识入唵摩罗何以故一切众生本觉常以一觉觉诸众生令彼众生皆得本觉觉诸情识空寂无生何以故决定本性本无有动。
　　论曰。是答正广本利之义。于中有二。先标后释。诸佛如来常以一觉者。是标能化之本。而转诸识入唵摩罗者。是标所化之转。释中有二。正释转释。正释中言一切众生本觉者。释前能化之本一觉。一切众生同一本觉故言一觉。诸佛体此乃能普化故言常以。以此本觉令他觉故。故言常以一觉觉诸众生。令彼众生皆得本觉者。是释所化转入之句。本觉正是唵摩罗识。得本觉者。是释入义。入本觉时觉诸八识本来寂灭。觉究竟故诸识不生。故言诸识寂灭无生。是句正释转诸识句。此文具显本始二觉。谓一切众生本觉等者。是本觉义。觉诸情识寂灭无生者。是始觉义。是显始觉即同本觉也。何以故下第二转释。释前始觉所觉寂灭。虽诸八识随缘动转。而求定性皆无所得。故言决定本性本无有动。本无动故本寂灭也。
　　经曰。无住菩萨言可一八识皆缘境起如何不动。
　　论曰。此下第二重演。于中有二。先演始觉。后演本觉。初中亦二。一演诸识空寂。二演诸识无生。前是始觉之所觉。后是能觉之始觉。初中即有六番问答。于中有三。一者前二问答正明空寂。二者第三问答明不同相。三者后三问答明不异相。此初问答明无起动。言可一者。一切之谓。谓一切众生所有八识。皆缘境起者。四缘之中且举缘缘以难不动。
　　经曰。佛言一切境本空一切识本空空无缘性如何缘起。
　　论曰。且遣境缘显识无起。
　　经曰。无住菩萨言一切境空如何见佛言见即为妄何以故一切万有无生无相本不自名悉皆空寂一切法相亦复如是一切众生身亦如是身尚不有云何见。
　　论曰。此下第二问答明见是妄。妄故真空。谓境空故见有境即是妄。见亦空故计有见亦是妄。释中有二。总明别显。总明者。阴界等有本不自名我为色等。但由妄心名为色等。是故一切悉皆空寂也。别显中言一切法相亦如是者。谓外山河等六尘法相。一切众生身亦如是者。内色受等五阴之身。身体尚无。何有见用故。
　　经曰。无住菩萨言一切境空一切身空一切识空觉亦应空佛言可一觉者不毁不坏决定性非空非不空无空不空。
　　论曰。此下第三番明觉不觉之不同相。问意言觉亦应空者。从缘生识既空。从缘起觉亦空。识既空故其见是妄。觉亦空故其觉亦妄也。佛答意言一切觉者。不坏道理故非可空。不存自性亦非不空。是故觉中无空不空。诸识不尔。妄取诸法违反真理。可空可遣。如是不同。何得相类也。决定性者。谓真如性不可破坏。性自尔故。言不毁者。不取有相。以伤空故。言不坏者。不计无性。以损真故。谓不毁坏于决定性也。
　　经曰。无住菩萨言诸境亦然非空相非无空相佛言如是彼可境者性本决定决定性根无有处所无住菩萨言觉亦如是无有处所佛言如是觉无处故清净清净无觉物无处故清净清净无色。
　　论曰。此下三番明不异相。于中前二番明觉与境同相。后一问答显觉与识同相。初中前番明境同觉。谓诸妄境本来不有。既无其有。何有空相。既非有空。何得无空。故言非空相非无空相。以此而言则不异觉。答中言性本决定者。明本不有故非空相。无有处所者。明非有空故非无空也。后番问答明觉同境。觉亦如是者。觉亦缘生。本性空故。答中言清净无觉者。觉空之理离一切相故曰清净。觉性既空空中无觉。如色空中无色相故。前明境同觉者。以境非空非不空义同于前觉非空非不空义。今明觉同境者。以觉性空无相之理同于境空无相之义。二文不同应如是知。
　　经曰。无住菩萨言心眼识亦复如是不可思议佛言心眼识亦复如是不可思议何以故色无处所清净无名不入于内眼无处所清净无见不出于外心无处所清净无上无有起处识无处所清净无动无有缘别性皆空寂。
　　论曰。此第三番明识同觉。心眼识者。谓眼识种子积集之心及此种子所起眼识。略举此二标其性空。下就四缘明眼识空。色无处所者。色性自空故。清净无名者。空中无色故。不入于内者。不与眼根作境界故。是明所缘缘空也。眼无处所清净无见者。眼性空中无眼根故。不出于外者。无能行于色境界故。是明增上缘空也。心无处所清净无上者。种子空中无种子故。四缘之内为上首故。无有起处者。无亲起识之处所故。是明因缘空也。识无处所清净无动者。既无三缘眼识不起故。无有缘别者。以无缘色了别识故。是明等无间缘及眼识空。缘者前灭之缘。别者后生了别。此二皆空故言无有。如是四缘及识皆空故。总结言性皆空寂。如说眼识四缘皆空乃至意识应如是说。谓法无处所清净无名不入于内。意无处所清净无见不出于外。心无处所清净无上无有起处。识无处所清净无动无有缘别性皆空寂。此中意者是第七识。此中心者是第八识。是明八识。皆悉空寂所以同于一切觉空也。
　　经曰。性无有觉觉则为觉善男子觉知无觉诸识则入何以故金刚智地解脱道断断已入无住地无有出入心处无在决定性地其地清净如净琉璃性常平等如彼大地觉妙观察如慧日光利成得本如大法雨入是智者是入佛智地入智地者诸识不生。
　　论曰。是第二明诸识不生。欲明本随无明诸识生起。今随始觉还归心源。归心源时诸识不起。识不起故始觉圆满。于中有二。略标广释。标中亦二。初言性无有觉觉即为觉者。是标始觉圆满章。觉知无觉诸识则入者。是标诸识不生章。言性无有觉者。谓空性中非但无识亦无始觉。觉知无觉之理则为始觉之智故言觉则为觉。言觉知无觉者。牒前始觉。始觉圆时八识不起。随觉无觉无诸识故。随觉究竟归心源故。故言诸识则入。何以故下释中有二。先明因满。后显果圆。金刚智地者。谓等觉位始觉因满。金刚喻定义如前说。今约觉因名金刚智。解脱道断者。不生因满。然此中断有其二义。若对生得无明住地。即金刚心为无间道。妙觉初心为解脱道。无间道时与无明俱。解脱道起方能正断。若对诸识戏论种子。则其前心为无间道。与彼种子俱起俱灭。最后一念金刚喻定是解脱道。正断种子。今约断其种子义门故言金刚解脱道断。此时现有异熟识者。由其前念种子所生。生起因果不同时故。此后异熟不更生者。此时已断一切种故。故知此言解脱道断正是诸识不生之因。次显其果。于中有二。先明觉圆满。后显识不生。初中言断已入无住地者。金刚解脱断种子已即入妙觉无住之地。二谛之外独在无二故言无住。无住之心双泯二谛故无出俗入真之异。既无出入不在空有故言心处无在。无在之处唯是一心。一心之体本来寂静故言决定性地。一心显时八识皆转。故于是时四智圆满。所以然者。即此一心离闇成明。明白清净无影不照故言其地清净。如净琉璃。是显大圆镜智之义。即此一心远离二边通达自他平等无二故言性常平等。如彼大地。是显平等性智之义。如是一心无所观故于诸法门无不观察。故言觉妙观察。如慧日光。是明妙观察智之义。如是一心无所作故于利他事无所不作。故言利成得本如大法雨。雨润万物令成果实。此智亦尔。利他事成令得本觉。是明成所作智之义。四智既圆是始觉满也。入是智者已下次显诸识不生。得是四智正是妙觉之位。故言是入佛智地。是时既归一心之源。八识诸浪不更起动故。入智地者诸识不生也。上来二分演始觉竟。
　　经曰。无住菩萨言如来所说一觉圣力四弘智地即一切生本根觉利何以故一切众生即此身中本来满足。
　　论曰。此下第二演本觉义。于中有二。一者正明。二者遣著。初中亦二。先明本觉无二之理。后示除障入证之门。初中亦二。先问后答。问中言一觉圣力四弘智地者。领次前说四智之义。始觉圆满即同本觉。本始无二故名一觉。无所不为故言圣力。一觉之内俱四大智持诸功德。故言智地。如是四智同一心量皆无不周。故名弘智。如是一觉即是法身。法身即是众生本觉。故言即一切生本根觉利。本来具有无量性德熏众生心作二种业。故名本利。由是本觉无二义故无一众生出法身外。故言即此身中本来满足。
　　经曰。佛言如是何以故一切众生本来无漏诸善利本今有欲刺为未降伏。
　　论曰。是答述许所问。明本觉中无量性德不为三漏之所染动。故言本来无漏。以此为本生诸善利。故言诸善利本。虽有本觉而由客尘欲刺所覆故。今未得自本觉耳。
　　经曰。无住菩萨言若有众生未得本利犹有采集云何降伏难伏佛言若集若独行分别及与染回神住空窟降伏难调伏解脱魔所缚超然露地坐识阴槃涅槃。
　　论曰。此下第二示其除障入证之门。于中有二。先问后答。问中言采集者。明三有欲取生死果故言采。此诸烦恼与心相应故言集。从无始来现行不绝故言难伏。治道方生其力微劣。云何能伏。如是疑也。答中有三。先出所伏。次明能伏。后显降伏所得胜利。若集若独行者。众生心行粗细不定。或时烦恼相应故集。或时离惑心行故独。离烦恼时犹有法执分别。烦恼俱时即为烦恼所染。故言分别及与染也。次明能伏。谓。依佛经回其心神。遣人法相住二空理。故言回神住空窟。此心方起而顺道理。故有胜能。彼惑无始而逆道理故不能敌。故言降伏难调伏。是明地前伏除二障。由是伏道入断道位。渐拔种子乃至永尽。永尽之时远离四魔。故言解脱魔所缚。次明降伏所得胜利。胜利有二。谓菩提果及与果果。菩提果者。超出有漏五阴聚落坐于道场得无上觉。故言超然露地坐。言果果者。以无上觉证大涅槃。觉知无觉诸识皆入。故言识阴般涅槃也。
　　经曰。无住菩萨言心得涅槃独一无伴常住涅槃应当解脱。
　　论曰。此下第二遣著。于中有二。先明无住以遣有住之著。后示无得以除有得之执。初中有二。先问后答。问中言独一者。八识转时成一觉故。言无伴者。人法二执斯远离故。无伴之觉常住于涅槃。常住之智解脱一切缚。有作是执故作是问也。
　　经曰。佛言常住涅槃是涅槃缚。何以故。涅槃本觉利。利本涅槃。涅槃觉分即本觉分。觉性不异涅槃。无异觉本无生涅槃。无生觉本无灭涅槃。无灭涅槃本故无得涅槃。涅槃无得。云何有住。善男子。觉者不住涅槃。何以故。觉本无生。离众生垢。觉本无寂。离涅槃动。住如是地。心无所住。无有出入。入唵摩罗。
　　论曰。是答正遣有住之执。于中有二。初略破执。后广显理。初中言常住涅槃是涅槃缚者。设有常觉住于涅槃即是执著缚于涅槃。云何常住是解脱耶。何以故下广显道理。理无住故有住违理。违理之心非缚是何。释意如是。于中有二。先约本觉以明无住。后约始觉以显无住。初中约无异义以明无得无住。此无异义有其四种。一者本理无异。如经涅槃本觉利。利本涅槃故。是明涅槃。是本觉利。此本觉利是本涅槃。其始觉者即同本觉。所以无异故无得也。二者觉分无异。如经涅槃觉分即本觉分。是明涅槃众德。即是本觉之德。无异无得如前说也。三者一味无异。如经觉性不异涅槃无异。是明觉性一味无差别相。即是涅槃之无差别。四者无二无异。如经觉本无生。涅槃无生觉本无灭涅槃无灭。是明本觉本无生灭。即是涅槃之无生灭。由是四种无异道理本无异故无得涅槃。是明无能得涅槃觉。次言涅槃无得者。是明涅槃无所得义。既无能得所得。何有能住所住。以之故言。云何有住。即显常住不应道理。次约始觉以明无住。先标后释。言觉者者。谓始觉者。释中言觉本无生者。觉知生死本来无生。所以离著生死之垢也。言觉本无寂者。觉知涅槃本无寂静。所以离入涅槃之动。心无所住者。不住生死及涅槃故。无有出入者。不见俗有及真空故。入唵摩罗者。一心之体离二边故。归此心源故名为入。如是无住方得解脱。故住涅槃不离缚也。
　　经曰。无住菩萨言唵摩罗识是有入处处有所得是得法也。
　　论曰。此下第二遣有得执。于中有四。一者正明无得。二者重遣疑情。三者领解。四者述成。初中有二。先问后答。依前入言如言取义。谓无垢识有所入处。入时证得故有所得。有作是疑故作是问。
　　经曰。佛言不。何以故。譬如迷子手执金钱而不知有。游行十方经五十年。贫穷困苦。专事求索。而以养身。而不充足。其父见子有如是事。而谓子言。汝执金钱何不取用。随意所须皆得充足。其子醒已。而得金钱。心大欢喜。而谓得钱。其父谓言。迷子汝勿欣怿。所得金钱是汝本物。汝非有得。云何可喜。
　　论曰。是答正明无得之义。于中有三。谓法．喻．合。初言不者。总非有得。何以故下喻显无得。于中有四种喻。一者迷子不知有金钱游行贫苦喻。二者其父示子有金钱令得充足喻。三者喜得金钱喻。四者告非有得喻。初喻中言迷子者。谓诸众生迷自心源。如来大悲如视一子。故喻迷子。法华穷子局喻声闻。此中迷子通喻群生。手执金钱者。喻诸妄识。五缚烦恼执著分别。覆自净心不知有故。游行十方者。遍计五相及五事故。经五十年者。受五阴生五十恶故。贫者少有世间善故。穷者都无出世财故。困者或堕三途受剧苦故。苦者或生人天受轻苦故。专事求索者。求世间乐作福业故。而以养身者。受人天乐而受用故。而不充足者。受世间乐弥增渴爱盛必有衰无义利故。第二喻中其父见子者。佛归心源同体大悲。为诸众生作慈父故。有如是事者。有如初喻所说事故。而谓子言者。为众生说大乘教故。汝执金钱何不取用者。示有净心应信解故。随意所须皆得充足者。若用净心本觉胜利法身慧命得圆满故。第三喻中其子醒已者。闻大乘教而生信解。位在地前故。而得金钱者。得入初地正通达位。证见佛性本觉利故。心大欢喜者。后得智中念当现得生极喜故。而谓得钱者。出观失念有漏心中故起法执。谓有得故。第四喻中所得金钱是汝本物者。示其所证本觉之利本来属汝非始有故。汝非有得云何可喜者。既本属汝非今始得。不宜于得生著心故。汝勿欣怿者。遮其分别。谓有所得于中生著而欣怿故。
　　经曰。善男子唵摩罗者亦复如是本无出相今则非入昔迷故非无今觉故非入。
　　论曰。是第三合。于中有二。总合别合。总合中言唵摩罗者。此云无垢。本觉本净性无改转似彼金钱性无改故。又金有四义喻。本觉中常乐我净通合四喻中金钱也。别合中有四句。本无出相者。合初喻中手执金钱故。今即非入者。合第三喻而得金钱。昔迷故非无者。合第二喻。汝执金钱何不取用。是昔迷故不用。而手执故非无也。今觉故非入者。合第四喻。是汝本物汝非有得。今觉本物不出自心。既本不出何得有入。非有入故非有得也。
　　经曰。无住菩萨言彼父知其子迷云何经五十年十方游历贫穷困苦方始告言佛言经五十年一念心动十方游历远行遍计。
　　论曰。此下重遣疑情。三番问答次第遣疑。此初番者。问依喻疑。答就法遣。答意而言经五十年。喻于一念心动。十方游历。喻于远行遍计。斯则一念之顷遍计诸法。即于此念其父告言。告言之时即得醒悟。念究竟时得无所得。如觉金钱而无所得。所以父告非为经久。但为显一念具五十恶故。喻中说经五十年耳。答意如是。是义云何。谓由无明力而起四相。四相无明和合力故。能动一心生住异灭。一心既动带此四相。是故说名一念心动。如起信论云。自性清净心因无明风动。乃至广说。于中委悉。如彼记说。
　　经曰。无住菩萨言云何一念心动佛言一念心动五阴具生五阴生中具五十恶。
　　论曰。是第二番遣第二疑。显所治恶。欲明一念四相摄诸生死故具五阴有五十恶。云何五阴具五十恶。谓识阴有八。即是八识。受想二阴随识各八。行阴有九。八是相应。一不相应。色阴十七合为五十。言十七者。能造四大。所造十三。谓五根．五尘．法处所摄有三种色。如显扬说。谓律仪色．不律仪色．及定自在所生色故。且就一门立为五十。如是五十是真实恶。皆是流转违涅槃故。对彼涅槃真实善故。
　　经曰。无住菩萨言远行遍计游历十方一念心生具五十恶云何令彼众生无生一念佛言令彼众生安坐心神住金刚地静念无起心常安泰即无一念。
　　论曰。是第三番遣第三疑明能治道。令彼众生者。十信已前一切众生故。安坐心神者。十住已去安心三空决定不退名安坐故。住金刚地者。初地已上证得法身。离诸灭坏如金刚故。静念无起者。等觉位中觉其动念本来寂静令不起故。心常安泰者。至妙觉位得见心源无起无灭。本无动念。无始无终。无起灭故常。无动念故安。无始终故无不泰然。如是修行得究竟觉。即无生死一念四相。以之故言即无一念。为显是义故。起信论说言。初发意菩萨等觉于念异念无异相。以舍粗分别执著相故名相似觉。如法身菩萨等。觉于念住念无住相。以离分别粗念相故名随分觉。如菩萨地尽满足方便一念相应。觉心初起心无初相。以远离微细念故。得见心性。心即常住名究竟觉。案云。此中得见心性心即常住。即释此经心常安泰之句。余句准释如前应知。上来大分演本觉竟。
　　经曰。无住菩萨言不可思议觉念不生其心安泰即本觉利利无有动常在不无无有不无不无不觉觉知无觉本利本觉觉者清净无染不变不易决定性故不可思议佛言如是。
　　论曰。此是第三领解第四述成。不可思议者。总领叹深。下别领解。于中有二。先领言句。后领义理。言觉念不生其心安泰者。领前静念无起心常安泰之句。此是始觉之究竟处。下领义理云。即本觉利者。领无始觉异本觉义。如论说云。若得无念者。即知心相生住异灭以无念等故而实无有始觉之异。以四相俱时而有皆无自立本来平等同一觉故。案云。实无始觉之异者。是释经中即本觉利之句。四相俱时而有皆无自立本来平等者。是释经中利无有动。如是始觉觉知无异故。以能得常在不无。言常在者。直谓不无。然此中言常而无当有。故言无有不无。既无当于有始觉故。虽不无觉而不有觉。故言不无不觉。觉知如是无觉道理。即知始觉不异本觉故。觉知无觉本利本觉。如是究竟觉知之者。远离无明所覆故清净无染。清净者。本来净故。无染者。今离染故。永无生住异灭故不变不易。不易者。无生住故。不变者。无异灭故。若如是者。即同真际等于法性。故言决定性故。既同平等离言绝虑。故言不可思议。前已言不思议。今重言不思议者。亦不可思议于不可思议故。佛言如是者。第四述成文。如前所领解。不违道理故。
　　经曰。无住菩萨闻是语已得未曾有而说偈言尊者大觉尊说生无念法无念无生心心常生不灭一觉本觉利利诸本觉者如彼得金钱所得即非得。
　　论曰。此是第二以偈赞颂。颂中有三。初之二句总赞能说。次有四句颂前法说。后有二句颂彼喻说。初言说生无念法者。说诸众生成无念法究竟觉故。无念无生心者。无生死念成无生心故。言心常生不灭者。略颂演文。彼言心常安泰乃至常在不无故。生之言在。灭之言无。故一觉本觉利利诸本觉者者。彼诸众生无无本觉。是故说言诸本觉者。下之二句颂前四喻。总颂可知。
　　经曰。尔时大众闻说是语皆得本觉利般若波罗密。
　　论曰。此是第三闻法得利。随所说义随得利故得本觉利。始觉般若平等无异。如前说故。

　　入实际品

　　论曰。言实际者。离虚之称。究竟之义离幻究竟故名实际。依教修理。理入行入。故名为入。然实际以无际为际。二入是无入之入故名入实际品。
　　经曰。于是如来作如是言诸菩萨等本利深入可度众生。
　　论曰。别明观行六分之中第三依本利物分竟。此下第四从虚入实。又前品明心生灭门。今此品显心真如门。就文有四。一者略标大意。二者广显道理。三者身子领解。四者时众得益。初中有二。先开令入方便。后示所入实际。开方便中总标别开。此文总标令入大意。
　　经曰。若后非时应如说法时利不俱顺不顺说非同非异相应如说引诸情智流入萨般若海无令可众挹彼虚风悉令彼庶一味神孔。
　　论曰。此是第二别开方便。于中即开四种方便。一者知时方便。二者识机方便。三者引入方便。四者出离方便。知时方便者。如经若后非时应如说法时利不俱故。后有三义。佛灭度后故。正法灭后故。五重五百中后五百岁故。言非时者。非纯熟时故。非易悟时故。异见盛兴相非时故。若于如是非时直应真如说法不当彼时无所利益。时利不并故言不俱。是为知时方便。识机方便者。如经顺不顺说非同非异相应如说故。顺不顺说者。若直顺彼心说则不动邪执。设唯不顺说者则不起正信。为欲令彼得正信心除本邪执故。须或顺或不顺说。又复直顺理说不起正信。乖彼意故。不顺理说。岂生正解。违道理故。为得信解故顺不顺说也。若诸异见诤论兴时。若同有见而说则异空见。若同空执而说则异有执。所同所异弥兴其诤。又复两同彼二则自内相诤。若异彼二则与二相诤。是故非同非异而说。非同者。如言而取皆不许故。非异者。得意而言无不许故。由非异故不违彼情。由非同故不违道理。于情于理相望不违故言相应如说。如者而也。引入方便者。如经引诸情智流入萨般若海故。诸情者。大小情欲差别故。诸智者。空有知见差别故。引接此辈皆顺道流。令入一觉一切智海。无上菩提深广义故。如百川流同入大海。大海深广同一味故如是名为引入方便。出离方便者。如经无令可众挹彼虚风悉令彼庶一味神孔故。挹者斟也。是取纳义言虚风者。谓游空风。能起诸浪。喻诸境界动诸识浪。可度众生挹境界风故。从前来诸识浪转。今无令挹识浪静息也。庶者庶几。是希望义。言神孔者。谓神仙窟。远离城邑无事闲静长生之处。喻大涅槃不死之宅。圆寂平等故名一味。令彼众生希大涅槃。止诸识浪出离流转。如是名为出离方便。
　　经曰。世间非世住非住处五空出入无有取舍何以故诸法空相法性非无非无不无不无不有无决定性不住有无非彼有无凡圣之智而能测隐诸菩萨等若知是利即得菩提。
　　论曰。是示所入道理。于中有四。一者略明。二者重释。三者偏执不当。四者达者胜利。初中言世间非世者。世间五法无所有故。住非住处者。常住涅槃无所得故。修观行者达五空时。出有入空故言出入。入空之时不取空性。虽不取空而不舍空。以之故言无有取舍。既入五空。何故不取。若无取者如何不舍。为答是问故。第二释诸法空相法性非无。故说入空。非无不无不无不有。故无取舍。言非无者。谓法性理。不同免角故。言不无者。谓观行者而不遣故。不遣之者非无理故。言不有者。谓观行者亦不存故。不存之者非有理故。法性如是非定有无。是故达者不住二边。故言无决定性。不住有无。由是道理故无取舍。第三中言非彼有无凡圣之智者。凡夫存有而背于空。二乘背有而趣空寂。如是不离有无之智而能测量安隐法性者。无有是处故言非也。第四中言诸菩萨者。地前菩萨若知法性不有不无者。初发心时便成正觉。故切言即得菩提。谓即发心知法性时。是时即得无上菩提。是义出华严经发心功德品也。上来诸文每言决定性故。何故此中乃言无决定性是不相违。所以然者。无决定义无改定故。
　　经曰。尔时众中有一菩萨名曰大力即从座起前白佛言尊者如如所说五空出入无有取舍云何五空而不取舍。
　　论曰。此下第二广显道理。于中即以四门分别。一显实际义。二明趣入义。三开入之阶位。四示入之方便。初中亦四。一名五空。二明三空。三明空是真。四明真是如。初中有二。先问后答。问者名大力者。此人得入实际法门。遍周法界。无所不为得大自在。故名大力。故于是门开发显扬。言如如者。佛所说言契当如理故。前如是当义。后如是道理。先领后问。问其二义。一问五空法门。二问无取舍义。
　　经曰。佛言菩萨五空者三有是空六道影是空法相是空名相是空心识义是空菩萨如是等空空不住空空无空相无相之法有何取舍入无取地即入三空。
　　论曰。如其次第答前二问。五空即显三种真如。何等为三。一流转真如。二实相真如。三唯识真如。是义具如显扬论说。此中前二空即前二真如。后三空是第三真如。是义云何。初三有是空者。由三有爱流转三界。三界流转无前后性。刹那无住空无所得。即是流转真如门也。第二六道影是空者。由善恶业各二品故。六道果报似本现影。影无离本空无所得。即是实相真如门也。后三唯识真如门者。前二是遣所取义名。名义互客不成实故。后一是遣能取心识。能所相待不独立故。唯识道理最难可入。故开三空遣其能所。能所空故得无分别。菩萨已下答第二问。如是等空者总举五空辨其理智。空不住空者。空智无住与理平等故。空无空相者。空理无相与智平等故。理智平等无能所相。何容取舍于其间哉。所以入中即入三空。无取地者。谓十地也。
　　经曰。大力菩萨言云何三空佛言三空者空相亦空空空亦空所空亦空如是等空不住三相不无真实文言道断不可思议。
　　论曰。此一问答是明二空。空相亦空者。空相即是遣俗显真。平等之相亦空。即是融真为俗。空空之义如销真金作庄严具。如涅槃经言。是有是无是名空空。是是非是是名空空。是明俗谛有无是非差别之相是空空义。空于平等空显俗差别故。故此差别名为空空。空空亦空者。空空即是俗谛差别。亦空还是融俗为真也。如销严具还为金瓶。第三中言所空亦空者。谓初空中空所显俗。第二空中空所显真。此二无二故言亦空。是融一谛显一法界。一法界者。所谓一心。然初空门内所遣俗者是所执相。第二空中所融俗者是依他相。俗有二种相故所遣所融非一也。又初门内遣俗所显之真。第二空中融俗所显之真。此二门真唯一无二。真唯一种圆成实性。所以遣融所显唯一。第三空者非真非俗非二非一。又此三空。初空显俗谛中道。次空显真谛中道。第三空显非真非俗无边无中之中道义。言如是等空者。总举三空。不住俗相。不住真相。亦不住于无二之相。故言不住三相。如是不住究竟显实故言不无真实。虽不无实而非有实。由如是故文言道断。道断之言亦不可寄故亦说言不可思议。
　　经曰。大力菩萨言不无真实是相应有。
　　论曰。此下第三明空不无真而不有真义。先问后答。问意而言。凡言有无必也相对。不有必无。不无即有。若言不无真实之理则应是有真实之理。凡诸学者每作是计。为遣彼执故作是问。
　　经曰。佛言无不住无不无不有不有之法不即住无不无之相不即住有非以有无而诠得理菩萨无名义相不可思议何以故无名之名不无于名无义之义不无于义。
　　论曰。答中有二。一者正答。二者叹深。初中言无不住无者。先言不无真实句中谓无之名不住无义。是故不无之名亦不当于有义。以之故言不无不有。是明无名之名不当有义之义不有之法不即住无者。虽融俗为真而不守真无之法故。不无之相不即住有者。虽融真为俗而不守俗有之相故。以真俗不住有无故。不无真实无二之理。真俗不无二谛故。不有真实无二之理。故言非以有无而诠得理。是明无义之义不称有名之名。菩萨已下第二叹深。于中有二。直叹释叹。无名之名不无于名者。佛所说名不当有义之义故为无名之名。而当无义之义故言不无于名也。无义之义不无于义者。佛所体义不称有名之名故为无义之义。而称无名之名故言不无于义也。如是不有名义而亦不无名义。由是道理不可思议也。
　　经曰。大力菩萨言如是名义真实如相如来如相如不住如如无如相相无如故非不如来众生心相相亦如来众生之心应无别境。
　　论曰。此下第四明真不有如而无不如义。于中有二。先问后答。问中亦二。先立道理。后问所疑。言如是名义者。如前所说不可思议之名义相。名义相称无倒无变故名真实。如是名义远离能所一味平等故名如相。如是名义平等如相诸佛如来所体故言如来如相。如不住如者。是明无名之如名当于无如之如义。如无如相相无如故者。无如相之如相称于无名之如名。如是称当能所平等故。若名若义非不如来也。相无如者。如相无如。如相正是无相为相。当知如无如相是明不有如之无相。相无如者。是明不有无相之如。如之体相虽是不有而亦不无如之体相。如是无如相之如相方称无名之如名也。众生心相相亦如来者。谓诸众生分别心相相即非相无不平等。是故彼相亦是如来。上来正立平等道理。次言众生之心应无别境者。是问所疑。众生心相既是如来。则众生心应无别境。无别境者。即无分别。无分别故应无染污。无染污故即无三界。有作是疑故作是问。
　　经曰。佛言如是众生之心实无别境何以故心本净故理无秽故以染尘故名为三界三界之心名为别境是境虚妄从心化生心若无妄即无别境。
　　论曰。是答所疑。先与后夺。与者就自性净。本无染故。夺者约随他染。有别境故。自性净者。如宝性论引经说言。善心念念灭不住非烦恼所染。不善心念念灭不住非烦恼所染。烦恼不触心心不触烦恼。云何不触法而能得染心。乃至广说故。即是染而不染门也。随他染者。夫人经言。自性清净心难可了知。彼心为烦恼所染亦难可了知。即是不染而染门也。心本净故理无秽故者。自性净心本觉之理非诸尘秽之所入故。以染尘下夺其所问。于中先显不觉染尘。后对不觉略示始觉。不觉中言以染尘故名为三界者。住地烦恼略有三种。谓欲爱住地。色爱住地。有爱住地。以此住地起三界爱。三界爱故三界心生。由是妄心。变作虚境。以之故言从心化生。次明始觉。心若无妄者。依理观行妄心不生故。即无别境者。妄作境界随心灭故。上来四门合为第一广实际义。
　　经曰。大力菩萨言心若在净诸境不生此心净时应无三界佛言如是菩萨心不生境境不生心何以故所见诸境唯所见心心不幻化即无所见。
　　论曰。此下第二广趣入义。于中有四。一者总明趣入。二者别显趣入。三者入之离过。四者入之离边。初中有二。先问后答。问中言此心净时应无三界者。初地已上证见本净故。随所应得三界灭无。三界事相者。或于初地或第八地而得灭无。三界自性者。等觉位中而得灭无。三界习气至妙觉位方得灭无。此义具如二障章说。答中总许故言如是。三界灭无时心境不相生。所以然者。唯心妄见变作境界。心无妄时则不作境。境界无故不生心也。
　　经曰。菩萨内无众生三性空寂则无己众亦无他众乃至二入亦不生心得如是利即无三界。
　　论曰。此下第二别明趣入。于中有二。一者总标举数。二者问答别显。此是初文。内无众生者。谓十住位得内人空故。三性空寂者。十行位中得内法空故。则无己众亦无他众者。十回向位得平等空遍遣自他人法众故。所言众者。众生名众。五阴之法亦名五众故。是相似空未得真证。乃至二入者。通举地前地上入数。
　　经曰。大力菩萨言云何二入不生于心心本不生云何有入佛言二入者一谓理入二谓行入理入者深信众生不异真性不一不共但以客尘之所翳障不去不来凝住觉观谛观佛性不有不无无己无他凡圣不二金刚心地坚住不移寂静无为无有分别是名理入。
　　论曰。此下问答别显。问中有二。先问后难。答中亦二。先答后通。答中有三。牒数列名次第辨相。此中理入者。顺理信解未得证行故名理入。位在地前。行入者。证理修行入无生行故名行入。位在地上。理入文中有其四句。深信已下乃至翳障。是十信入。不一者。谓众生相不异真性而非一故。不共者。非亦一亦异故。第二句言不去不来凝住觉观者。是十住入。悟众生空故不来去。于人空门静住其心觉察佛性无去来故。第三句言谛观佛性不有不无者。是十行入。已得法空依法空门谛观佛性。不有法相不无空性故。第四句言无己无他凡圣不二等者。是明十回向位。理入已得自他平等空故心如金刚坚住不退。梵网经中名十金刚。仁王经中名十坚心。是十回向之异名也。
　　经曰。行入者心不倾倚影无流易于所有处静念无求风鼓不动犹如大地捐离心我救度众生无生无相不取不舍。
　　论曰。是明地上证入之行。心不倾倚者。如理智心不攀缘故。攀缘之心不生起故。影无流易者。如理之境离三际故。流变境像不复现故。所有一切世间福乐乃至菩提大涅槃果。于是一切皆无愿求。通达平等无此彼故。故非境界风所鼓动。是明自利行入。捐离己下令他入行。以证二空离人法相故。能普遍救度一切。虽心无生亦无境相。而不取其寂灭之性恒不舍于一切众生。以之故言不取不舍。如是二行名为行入。
　　经曰。菩萨心无出入无出入心入不入故故名为入。
　　论曰。此是第二通彼所难。证理之心远离生灭无始无终故心无出入。无出入已亦无昔日出入之心故无出入心。去昔有出入心。入此不出入心故言入不入故故名为入。如是前难得善通也。
　　经曰。菩萨如是入法法相不空不空之法法不虚弃何以故不无之法具足功德非心非影法尔清净。
　　论曰。此下第三能入离过。于中有二。略明广释。此即略明。如是入法者。谓入实际无出入法。是不无法能所平等离诸过患具诸功德。非心非影者。心境平等离能所故。法尔清净者。无始无终离诸相故。
　　经曰。大力菩萨言。云何非心非影。法尔清净。佛言。空如之法。非心识法．非心使所有法．非空相法．非色相法．非心不相应法．非心无为相应法．非所现影．非所显示．非自性．非差别．非名．非相义。何以故。如故非如之法亦无无如无有无如非无如有。何以故。根理之法非理非根。离诸诤论。不见其相。菩萨如是净法。非生之所生生。非灭之所灭灭。
　　论曰。此下第一广释离过。先问次答三领四述。答中有二。先释非心非影之句。后释法尔清净之句。初中亦二。先明入法离诸心影。后明心影无非如理。初中言空如之法者。入实际时远离诸相曰空。能所平等曰如。如是入法离诸心影。心影差别略有六双。一者心及心所为双。二者虚空与色为双。三者不相应行及诸无为为双。四者影像及与本质为双。五者自性差别为双。六者名言及与相义为双。此六双中初之一双能缘心类。后五双者所缘影类。离此六双故非心影。如其次第有六双句。非心识法者。以离八识心故。非心使所有法者。以离六位心所有法故。非空相法者。离无色相虚空法故。非色相法者。离显形表三种色故。非心不相应法者。离二十四不相应行故。非心无为相应法者。离余七种无为法故。依心所显故名心无为。三种无为之相相应法故名相应法。亦离三种真如法者。入证门中无三别故。非所现影者。离方便观之所显现本法同分之影像故。非所显示者。亦离影像之所显示本质之法骨锁等故。非自性者。离色心等之自性故。非差别者。离无常等差别相故。非名者。离名句文能诠相故。非相义者。离名所诠相当名之义故。何故离此六双相者。能所平等无差别故故言如故。非如之法已下第二明心影法无不如理。非如法者。谓前所非六双法相。亦无无如者。如理遍通故。无有无如者。无一有相之法而无如理者故。非无如有者。设有无如之法可得为有。既非非如之法不得为有故。何以故下释非有义。根者。树根喻于种子。理者。木理喻于现法。如前庵罗果喻中说。离诸诤论不见其相者。觉慧求之无所得故。上来二分广非心影。如是净法已下次广法尔清净。非生之所生生者。离生相故体非生故下句亦尔。离灭相故体非灭故。如是净法离有为相无生无灭无始无终。由是义故法尔清净也。
　　经曰。大力菩萨言不可思议如是法相不合成不独成不羁不伴不聚散不生灭亦无来相及以去相不可思议。
　　论曰。此是第三领解。不合成者。非心非心所。心与心所别体相应故。不独成者。非自性非差别。是二义别无二体故。不羁者。非名非义故。名义互为客故。不伴者。非影质故。影质相类而为伴故。不聚散者。非空非色故。聚集为色散坏为空故。不生灭者。非不相应非无为故。不相应行是生起故。诸无为法灭所显故。此领前说离六双义。亦无来相者。非生之所生生故。及以去相者。非灭之所灭灭故。是领后说法尔清净。初言不可思议者。非如之如离心言故。后言不可思议者。离心之心亦离二故。
　　经曰。佛言如是不可思议不思议心心亦如是何以故如不异心心本如故。
　　论曰。此是第四述成。如其次第述彼二种不思议句。所言心者。谓入证心。无心之心入于不入故不思议。如不异心者。释前不思议。心本如故者。释后不思议也。
　　经曰。众生佛性不一不异众生之性本无生灭生灭之性性本涅槃性相本如如无动故。
　　论曰。此下第四所入离边。于中有二。先明佛性离一异边。后显如如离有无边。初中有二。略明广显。此即略明。此中亦二。先离一异。后释离异。离一异者。谓众生与佛性不一亦。不异故。言佛性者。真如佛性。如涅槃经言。佛性者名第一义空故。若一若异皆有过故。众生之性本无生灭者。此下释离异义。不一之义易可见故。此句明人不异佛性。生灭之性性本涅槃者。是明生死不异涅槃故。性相本如如无动故者。众生人性生灭法相本来是如故不异也。
　　经曰。一切法相从缘无起起相性如如无所动因缘性相相本空无缘缘空空无有缘起一切缘法惑心妄见现本不生缘本无故心如法理自体空无如彼空王本无住处凡夫之心妄分别见。
　　论曰。此下第二广显。此中唯广离异边义。一切法相从缘所生。一切果法从缘有故即无生起。起相性如如无所动也。下明能起诸缘亦空。因缘性相相本空无者。种子因缘无所有故。缘缘空空无有缘起者。所缘缘法非一众多莫不皆空故曰空空。是故无缘之能起也。一切缘法惑心妄见者。谓增上缘等无间缘唯心妄见故亦空也。现本不生缘本无故者。结成二空。缘所现果本来不生。能起诸缘本来无故。心如法理自体空无者。前说因果是所取法。所取法无故能取心亦空。如说所取法空道理。能取心体亦如是故。上来法说。下引譬喻。言空王者空有二。一者空界谓明暗色。二者空王谓虚空法为一切色之所依故。如王为诸民之所依故说虚空名为空王如是空王本无住处。而凡夫心妄计分别。此处虚空彼处虚空唯是妄见。无此无彼。因果诸法当知亦尔。妄心所取无因无果。是约遍计所执因果。而作是喻妄见处故。
　　经曰。如如之相本不有无有无之相见唯心识菩萨如心之性不无自体自体不有不有不无菩萨无不无相非言说地何以故真如之法虚旷无相非二所及。
　　论曰。此是第二明如如法离有无边。于中有四。初句正明如如离边。次句反举有边是妄。三者引心离边为例。四者还明如如离言。第三中言如心之性者。犹如一心之体性也。不无自体者。谓离无自体边如兔角故。自体不有者。谓离有自体边如牛角故。非谓他相无故不有故言自体不有而已。不有不无者。不有即是不无。不无即是不有。由是义故更合明也。如一心法不有不无。如如之理亦同是说。是故句首曰如心也。无不无相非言说地已下第四还明如如离言道理。无不无相者。明初句中本不有无。非诸言谈安足处故。非二所及者。非寻伺二之所行故。寻伺二法是语言足。非此二所行故非言说之地也。
　　经曰。虚空境界内外不测六行之士乃能知之。
　　论曰。此下大分第三入之阶位。于中有四。一明所入甚深。二举能入位行。三者别显阶位。四者核明入心。初中言虚空境界者。谓如如之法虚旷无相故名虚空。内外不测者。谓内道中二十八圣及外道中九十五种。此等凡圣不能测量也。第二中言六行之士乃能知之者。是举菩萨二入阶位也。
　　经曰。大力菩萨言云何六行愿为说之佛言一者十信行二者十住行三者十行行四者十回向行五者十地行六者等觉行如是行者乃能知之。
　　论曰。此是第三别显阶位。唯显行位除其果位。所以不取妙觉之地。此六行中前四位是理入阶降。后二位者行入差别。于中略义在本业经。广分别义出华严教。
　　经曰。大力菩萨言实际觉利无有出入何等法心得入实际佛言实际之法法无有际无际之心则入实际。
　　论曰。此是第四核明入心。问中言实际觉利无有出入者。举后二位得二利行与理相称无出入义。何等法心得入实际者。正问于中能入心法。答中言实际之法法无有际者。举所入法。法尔无际纵无前后际无始无终故离三世时故。横无此彼际无中无边故离六方所故。甚深无际无边不离故。广大无际无所不遍故。具此四义故言无际。能入之心亦具四义。故于实际无所不入。当知实际离能所边。心亦如是离能所际。即无其入乃能得入。是谓不可思议义也。
　　经曰。大力菩萨言无际心智其智无涯无涯之心心得自在自在之智得入实际如彼凡夫软心众生其心多喘以何法御令得坚心得入实际。
　　论曰。此下大分第四入之方便。入方便者。位在地前四位。理入门内方便观也。于中有二。先明能入方便。后显方便胜利。初中亦二。先略后广。略中先问。问中亦二。一领于前。二问于后。领中言无际者。心体无际故。无涯者。智用无涯故。
　　经曰。佛言菩萨彼心喘者以内外使随使流注滴沥成海天风鼓浪大龙惊骇惊骇之心故令多喘菩萨令彼众生存三守一入如来禅以禅定故心则无喘。
　　论曰。答中有二。先出所治障相。后示能治方便。初中言心喘者。惊心不安其出入息急速曰喘。以喻六识掉动不停。内外使者。末那四使内缘自我故。意识六使外缘诸境故。随使流注者。谓忿恨等小随烦恼。其沉掉等大随烦恼。及无惭愧中随烦恼随使等流集注现识故。滴沥成海者。本使随惑一切现行皆熏本识积集深广故。天风鼓浪者。业力所感六尘境界任运现行故名天风。鼓随眠海起七识浪故曰鼓浪。大龙惊骇者。无明住地其力最大住在本识随眠海底故名大龙。如是无明违反寂静常能增长粗动之心故曰惊骇。由是诸缘令心多喘。此是令知所治障相。自下示其能治方便。存三者。能遮天风方便。守一者。能伏大龙方便。入如来禅者。正治多喘之方便也。
　　经曰。大力菩萨言何谓存三守一入如来禅佛言存三者存三解脱守一者守一心如入如来禅者理观心如入如是地即入实际。
　　论曰。此下第二广显方便。有三问答。此初番中举数总标。守一心如者。一心法中有二种门。今先守其心真如门。为伏无明大龙势故。无明正迷一心如故。此中守者。入时静守一如之境。出时不失一味之心。故言守一。如本业经十行中言。十为自在转大法轮故。所谓菩萨三宝。菩萨尔时于第一中道智为觉宝。一切法无生动与则为法宝。常行六道与六道众生和合。名僧宝。转一切众生流入佛海故。案云。三时不失中道一味即是此观守一之用。此观在于十行位也。余门后显此中不论。
　　经曰。大力菩萨言三解脱法是何等事理观三昧从何法入佛言三解脱者虚空解脱金刚解脱般若解脱理观心者心如理净无可不心大力菩萨言云何存用云何观之佛言心事不二是名存用内行外行出入不二不住一相心无得失一不一地净心流入是名观之。
　　论曰。此二问答别显观行。初答中言三解脱者。则是三慧摄八解脱故名解脱。如本业经十住中言。六为诸佛所护。所谓八解脱观。闻慧得内假外假二相不可得故一解脱。思慧内五阴法外一切法不可得故二解脱。修慧六观具足色界五阴空三解脱。四空五阴及灭定观皆不可得故。五解脱如相故。案云。八解脱观略有二门。若就事相唯修慧观。是共二乘。如余处说。若就三慧观人法空。是大乘观。如此文说。初解脱者。内有色相外观色等。谓内存色等。五阴法相观内我空。外存色等观众生空。是空易入闻慧所得。故言闻慧得内假外假二相不可得故。不遣色等以观空故。有似虚空不遣色相故。说是为虚空解脱。第二解脱者。内无色相外观色等。内遣色等五阴法相。外观一切山河等空。欲界诸法无所不空。是空难解思慧所观。故言思慧内五阴法外一切法不可得故。推求析破内外诸法。如似金刚破诸色法。是故名为金刚解脱。后六解脱皆是修慧。观上二界一切法空故言修慧。六观皆是修慧依定所发。是故总名般若解脱。于中六种差别相者。第三名净解脱。身作证色界五阴光洁寂静观悉空故名净解脱。自内所证名身作证故。言具足色界五阴空三解脱。第四名空处解脱。观空处五阴空故。乃至非想解脱亦尔。观灭定法亦不可得。故名灭尽解脱。皆从所遣以立其名。故言四空五阴及灭定观皆不可得故。五解脱如相故。如是三慧观人法空。伏离二执现行二缚故名解脱。既遣内外一切假法能遮诸境天风吹鼓也。理观中言心如理净无可不心者。顺理无相心无分别故。后答中言心事不二是名存用者。是名存三之用胜能。若人未得存三之用。静心观空涉事失念。取我我所著违顺境。天风所动心事各异。若能熟修三解脱者。出观涉事观势犹存不取我他之相。不著好恶之境。由是不为天风所鼓。入出同忘心事不二。如是乃名存三之用也。是观始修在十信位。存用得成在十住位。如本业经十住位中立此观故。内行已下答第二问以明观相。内行者。入观寂照行。外行者。出观化物行。若出若入不失中道故言不二。如本业经十向中言。十以自在慧化一切众生。所谓中道第一义谛。般若处中而观。达一切法而无二。其慧转转入圣地故名相似第一义谛观。而非真中道第一义谛观。乃至广说故。不住一相者。二谛观故。心无得失者。平等观故。依此二种方便观故。进入初地法流水中。故言一不一地净心流入。如彼经。言三观者。从假入空名二谛观。从空入假名平等观。是二观方便道。因是二空观得入中道第一义谛观。双照二谛心心寂灭进入初地法流水中。乃至广说。案云。此中二谛观者。遣俗观真故。即是正体智之方便。平等观者。融真观俗。即是后得智之方便。观俗如幻不取得失无适无莫故名平等。言一不一地者。初地之异名。所以然者。初地即是十地。一时顿入十重法界故。十地即是初地。直以遍满为初门入故。良由十地即初地故名一。初地即十地故不一。是故名为一不一地。依二方便以净其心。由是流入一不一地。以之故言净心流入。此中唯广初后二观。中间一观准可知故。
　　经曰。菩萨如是之人不在二相虽不出家不住在家故虽无法服不具持波罗提木叉戒不入布萨能以自心无为自恣而获圣果不住二乘入菩萨道后当满地成佛菩提。
　　论曰。此下大分第二方便胜利。于中有四。一者得果胜利。二者得供胜利。三者无患胜利。四者无住胜利。此即第一得果胜利。初中亦有四种胜利。一者离边胜利。不堕道俗二边相故。如经如是之人不在二相。虽不出家不住在家故。二者自在胜利。不为教门戒律所制。能以自心决判道理。萧然无为而无不为故。如经虽无法服乃至而获圣果故。三者入道胜利。如经不住二乘入菩萨道故。四者得果胜利。如经后当满地成佛菩提故。
　　经曰。大力菩萨言不可思议如是之人非出家非不出家何以故入涅槃宅著如来衣坐菩提座如是之人乃至沙门宜应敬养佛言如是何以故入涅槃宅心起三界著如来衣入法空处坐菩提座登正觉一地如是之人心超二我何况沙门而不敬养。
　　论曰。此下第二得供胜利。得三胜德堪作福田。一切道俗所应供故就文有三。先明菩萨福田。次显二乘不见。后显菩萨能见。初中即现三种福田。入涅槃宅心起三界者。是三解脱存三之用。三界空寂名涅槃宅。安心栖托之净处故。三解脱观入三界空而不取证。还起俗心普化三界故言心起三界。起三界心而不染著即是存用。著如来衣入法空处即是守一心如之观。谓涉三界普化之时。著忍辱衣而不疲倦。还入法空守一心如。如法华经言。柔和忍辱衣故。坐菩提座登正觉一地者。是如来禅理观之心。谓坐法空。进修方便得登初地正觉真观。如法华经言。诸法空为座故。如是三位皆观二空。人我法我二执伏灭故言心超二我。超二我故断德具足。修三观故智德亦备。故能堪作道俗福田也。
　　经曰。大力菩萨言如彼一地及与空海二乘之人为不见也佛言如是彼二乘人味著三昧得三昧身于彼空海一地如得酒病惛醉不醒乃至数劫犹不得觉酒消始悟方修是行后得佛身。
　　论曰。此下第二二乘不见。于中有二。先问后答。问中言一地者。谓所登地。十地即初地名为一地。空海者。谓前三观所入之空。甚深广大故名为海。答中言如是者。许不见也。下释二乘不见所由。味著三昧者。乐著静定而趣寂故。得三昧身者。如所乐趣入灭心定。因入涅槃灰身灭智。智心灭处灭定体生遮心心法。如是名为得三昧身故。乐寂熏习在本识中。因是不悟空海一地。如得酒病惛醉不醒乃至数劫犹不觉者。须陀洹人八万劫住。乃至罗汉二万劫住。辟支佛者十千劫住。住于涅槃而不觉悟。今总相说乃至数劫。酒消始悟方修是行者。随其乐著熏习厚薄。著气消息得还起心。起心之时回心入大。方修如前三种观行。如楞伽经颂曰。譬如惛醉人。酒消然后悟。得佛无上体。是我真法身。乃至广说。
　　经曰。如彼人者从舍阐提即入六行于行地所一念净心决定明白金刚智力阿鞞跋致度脱众生慈悲无尽。
　　论曰。是明菩萨种性之人。从舍阐提不信之障。即入六行之初十信。于修行地之所即发一念净心。即是十住之初发心。决定明白者。谓十行位众行明净故。金刚智力者。谓十回向坚固智力故。阿鞞跋致者。谓初地已上真证无退故。度脱众生慈悲无尽者。即于前位利他行故。为别二乘不能行故。
　　经曰。大力菩萨言。如是之人应不持戒。于彼沙门应不敬仰。佛言为说戒者不善慢故海波浪故如彼心地八识海澄九识流净风不能动波浪不起戒性等空持者迷倒如彼之人七六不生诸集灭定不离三佛而发菩提三无相中顺心玄入。深敬三宝。不失威仪。于彼沙门不无恭敬。菩萨。彼仁者不住世间动不动法。入三空聚。灭三有心。
　　论曰。此是第三离患胜利。谓离凡夫因果患故。于中先问应不持戒者。如前说言不具持波罗提木叉戒故。于彼沙门应不敬仰者。既不持戒故不须敬持戒者故。答中有二。先许前问。次夺后问。初中言为说戒者者。所为说戒之人即是诸声闻也。恃自持戒懱诸破戒。故言不善慢故。是人未得诸法空故。随眠海中七识浪转。故言海波浪故。是举持戒之人过失。如彼心地者。谓菩萨心证诸法空入大地故。第八识内二执随眠分别起者皆已灭尽。故言八识海澄。澄者澄也。无分别智证入本觉地地增长离诸杂染。故言九识流净。本觉正是第九识故心无分别非境所动。故风不能动。不能动故染七不生。故言波浪不起。是人既证一切法空。七支戒性达皆空寂。故言戒性等空。而声闻人不达法空。执有戒性恃自能持。故言持者迷倒。是答初问明不持戒而非过失。如彼已下次答后问以明无慢。七六不生者。末那四惑不现行故见惑种子已断灭故。诸集灭定者。诸生起识心心所集皆灭尽已入理定故。不离三佛而发菩提者。明发心来普敬心生。如来藏佛是诸众生依彼发心不轻慢故。三无相中顺心玄入者。得行入时拔无明根。如前所说三解脱中顺一心法而深入故。由是义故深敬三宝。谓形像佛。纸素等法．四种僧等。无所不敬。故于沙门不无恭敬。以依三佛而发心故拔憍慢根无明种故。上来明其离诸因患。自下显其离诸果患。不住世间动不动法者。欲界人天富乐之果名为动法。散善果故。色无色界寂静之果名不动法。定善果故。于彼不著故曰不住。入三空聚者。如前所说。展转增入故名为聚。非直不著亦令不生。以之故言灭三有心。
　　经曰。大力菩萨言彼仁者于果满足德佛如来藏佛形像佛如是佛所而发菩提心入三聚戒不住其相灭三有心不居寂地不舍可众入不调地不可思议。
　　论曰。此是第四无住胜利。于中有二。先领上说。后显无住。领中二句．先领不离三佛之句。果满足德佛者。始觉究竟万德圆满故。如来藏佛者。一切众生本来本觉故。形像佛者。金铜泥木能表尊像故。因果理事无所遗故。入三聚戒不住其相者。是领前戒性等空之句。入戒四缘。不著戒相故。三聚四缘后品当说。自下正显无住胜利。虽复入三空聚。灭三有心而不住寂地。普涉六度多喘众生所居之处名不调地。由所留惑依不系业于彼受生故名为入。言留惑者。谓不速尽。如小乘人于三无数大劫时中渐次而断。得菩提时方灭尽故。不谓金刚已还一向不断故名为留。
　　经曰。尔时舍利弗。从座而起前。说偈言具足般若海不住涅槃城如彼妙莲华高原非所出诸佛无量劫不舍诸烦恼度世然后得如泥华所出如彼六行地菩萨之所修如彼三空聚菩提之直道。
　　论曰。此下第三身子领解为令小众发大心故。于中有二。一者领解。二者述成。初中亦二。在前三颂颂前所说。其后二颂陈自发心。初中有三。一前二颂颂无住道。次有二句颂六行位。后之二句颂三空聚。初中言具足般若海者。谓三解脱具三慧故。不住涅槃城者。灭三有心不居寂地故。高原非所出者。如彼二乘离烦恼泥。八万劫等不发心故。不舍诸烦恼者。不如二乘二二生中速断尽故。如泥华所出者。由所留惑入不调地。于中具修菩萨行故。因是能证菩提果故云行三聚。在文可知。
　　经曰。我今住不住如佛之所说来所还复来具足然后出复令诸众生如我一无二前来后来者悉令登正觉。
　　论曰。此是第二陈自发心。于中有二。初之二句陈今发心之位。后一颂半表其后修之行。我今住不住者。今闻佛说已发大心即住不住寂地之心故。来所还复来者。无始流转之来之处我先所离。今还复来来入三界度众生故。边际定力延所受身随其所宜而示现故。具足然后出者。具足菩萨一切行后出离此身得佛身故。言前来者。过去善根已成熟者也。言后来者。于未来世方成熟者也。穷未来际不休息故。
　　经曰。尔时佛告舍利弗言不可思议汝当于后成菩萨道无量众生超生死海。
　　论曰。第二述成。印其所说。
　　经曰。尔时大众皆悟菩提诸小众等入五空海。
　　论曰。此是大分第四时众得益。言大众者。是大乘众。悟菩提者。悟入一地菩提心故。诸小众者。谓声闻众。得入三种真如门故。

　　金刚三昧经论卷中



　　金刚三昧经论卷下

　　　　新罗国沙门元晓述

　　真性空品

　　论曰。真如之法具诸功德。与诸行德而作本性。故言真性。如是真性绝诸名相。以之故言真性空也。又此真性离相离性。离相者离妄相。离性者离真性。离妄相故妄相空也。离真性故真性亦空。以之故言真性空也。今此品中显是二义。故依是义立品名也。
　　经曰。尔时舍利弗而白佛言尊者修菩萨道无有名相三戒无仪云何摄受为众生说愿佛慈悲为我宣说。
　　论曰。别明观行有六分中第四遣虚入实分竟。此下第五明诸圣行出真性空。就此品中大分有二。一为利根者多文广说。二为钝根者少文略摄。前广说中即有六分。一者明三聚戒从真性成。二者明道品行从真性立。三者明如来教当如理说。四者明菩萨位从本利出。五者明大般若绝诸因缘。六者明大禅定超诸名数。初三戒中文有五分。一问二答三请四说五者领解。此即初问。言修菩萨道无名相者。通举诸行。三戒无仪者。别牒戒行。如前品言。入三聚戒不住其相。是即三戒无相无仪。云何自摄受及为他说耶。此舍利弗既始入大。初发修行以戒为本。故问三学之中初行。又此身子从身而生。今此品中说诸行法从法身生。故寄身子而发问也。
　　经曰。佛言善男子汝今谛听为汝宣说善男子善不善法从心化生一切境界意言分别制之一处众缘断灭何以故善男子一本不起三用无施住于如理六道门杜四缘如顺三戒具足。
　　论曰。此是第二略答。于中有二。先答通问。善不善法从心化生者。三业因行皆是心作故。一切境界意言分别者。六道果境无非意变故。由心乱动不能制故。变作因果流转苦海。是故欲度苦海。修菩萨道制心一如众缘断灭。所以菩萨修无名相。何以故下次答别问。虽复总说未闻别行。所以更问何以故也。一本不起者。三戒之本是一本觉本来寂静故曰不起。三用无施者。既依本觉成三戒用。用离威仪施作相故。无施作故。顺住一本故。言住于如理。既住如理消除有因故言六道门杜。于一如理具四缘力。能顺一如即具三戒。故言四缘如顺三戒具足。
　　经曰。舍利弗言云何四缘如顺三戒具足。
　　论曰。此是第三重请。
　　经曰。佛言四缘者一谓作择灭力取缘摄律仪戒二谓本利净根力所集起缘摄善法戒三谓本慧大悲力缘摄众生戒四谓一觉通智力缘顺于如住是谓四缘善男子如是四大缘力不住事相不无功用离于一处即不可求善男子如是一事通摄六行是佛菩提萨般若海。
　　论曰。此是第四广说。于中有二。一者正答明戒因缘。二者乘显摄一切行。初中言四缘者。谓于一心本觉利中具四力用作三戒缘。一灭依止缘。二生依止缘。三摄依止缘。四离依止缘。灭依止者。谓本觉中性静功德与诸烦恼自性相违。以是缘成摄律仪戒。生依止者。谓本觉中性善功德与诸善根自性相顺。以是缘成摄善法戒。摄依止者。谓本觉中性成大悲自性不舍一切众生。以是缘成摄众生戒。离依止者。谓本觉中性成般若自性舍离一切事相。以是因缘令三聚戒舍离事相顺如而住。前三别缘。后一通缘。菩萨发心受三戒时。顺本觉利而受持故。以是四缘具足三戒。大意如是。次消其文。一谓作择灭力取缘者。本觉本离烦恼系缚。举体而作择灭解脱。有力能取别解脱戒。如似磁石引取于针。虽无作意而有力用。当知此中道理亦尔。二谓本利净根力所集起缘者。谓本觉本来性净功德与诸行德而作根本。由此根力起诸善法。为所集起善法之缘。即此缘成摄善法戒。三谓本慧大悲力缘摄众生戒者。谓本觉中照俗之慧即是大悲恒润众生。以是缘成摄众生戒。四谓一觉通智力缘顺于如住者。谓本觉中照通性智令三聚戒皆顺如住。如是四缘体遍法界用摄万行故言大力。虽有大力而同一味离诸名相差别事用。故言不住事相。虽无事相而有胜能能摄出世一切行德。故言不无功用。由如是故只是本觉。于俗法中无如是义。故言离于一处即不可求。上来别明三聚戒缘。自下明其通摄万行。始从十信乃至等觉。如是六位所有诸行。皆是一觉之所摄成。故言一事通摄六行。非但菩萨归此本觉。诸佛圆智同归此海。故言是佛菩提萨般若海。
　　经曰。舍利弗言不住事相不无功用是法真空常乐我净超于二我大般涅槃其心不系是大力观。
　　论曰。此是第五领解。于中有二。先领所顺一如。即是法身具足四德超人法相是大涅槃。后领能顺如心。随如离系而无不为大自在力。
　　经曰。是观觉中应具三十七道品法。佛言如是具三十七道品法。何以故。四念处．四正勤．四如意足．五根．五力．七觉．八正道等。多名一义。不一不异。以名数故但名但字法不可得。不得之法一义无文。无文之相真实空性。空性之义如实如如。如如之理具一切法。善男子。住如理者。过三苦海。
　　论曰。此是大分第二明道品行从真性立。于中有二。先问后答。问中言是观觉中者。是能顺观所顺本觉能所平等观觉之中应具三十七道品行。答中有二。先许后释。何以故下是第二释。于中有二。直释重显。初中言多名一义者。三十七品所目之义唯一观觉无二法故。不一不异者。观觉不一而不异故。约不异门故言一义。以名数故已下重显。于中有四。先遣异义。次显一义。三明一义具一切法。四明一义离诸过患。初中言以名数故但名但字法不可得者。谓世间修道品行法随名数故有三十七。菩萨觉慧求所目义三十七法皆不可得故。第二中言不得之法一义无文者。求彼别法不得之时。是法一味绝诸文言故。第三中言无文之相真实空性者。不得别法之能观心绝诸文言离差别相故。空性之义如实如如者。此能观心离诸相义。不异实相如如之理故。如是本觉如如之理即具修成道品等法。犹如铸金具相好像。故言如如之理具一切法。既住如理具诸功德。即离一切杂染过失故。言住如理者过三苦海。此是第四离诸过患也。此中略明道品之义。于中即以四句分别。一摄三十七以为十法。二摄十法以为四法。三摄四法以为一义。四明一义具三十七。初摄三十七以为十法者。智度论云。三十七品十法为本乃至广说。当知开十立三十七。论其法体唯有十法。何等为十。谓戒思受念定与慧信勤安舍。云何开十为三十七。开戒为三。正语业命。思数立一。谓正思惟。受亦立一。谓喜觉分。开念为四。念根念力念觉正念。开定为八。谓四如意足定根定力定觉正定。慧亦立八。谓四念处慧根慧力择法觉分及与正见。勤亦立八。谓四正勤精进根精进力精进觉分及正精进。信中立二。信根信力。安舍各一。谓倚觉分及舍觉分。总而言之有其五例。一者开八有三。谓定慧勤。彼二十四此三所摄。二者开四有一。谓念。所以彼四一念所摄。三者开三有一。谓戒。所以彼三一戒所摄。四者开二有一。谓信。信摄彼二。五者立一有四。思受安舍各摄自性。如是十法摄三十七。二摄十法为四种者。第一戒者色法所摄。谓表无表。第二思受遍行心所所摄。第三念定慧别境心所所摄。第四信等四善心所所摄。三摄四法为一义者。觉慧推求如是四法初一色法有方无方俱无所得。后三心所有时无时皆不可得。是则虽非无法而不得有可得之法平等一味。当知四法直是一义。以之故言多名一义。四明一义具三十七者。能所平等一味之义。观身等空是四念处。离诸懈怠是四正勤。散虑寂灭是如意足。离不信等即是根力。灭无明等即七觉分。离八邪法即八正道。如是远离一切杂染。一义具足无量功德。故言是观觉中应具三十七道品法。又言如如之理具一切法。
　　经曰。舍利弗言一切万法皆悉文言文言之相即非为义如实之义不可言说今者如来云何说法。
　　论曰。此下大分第三明佛言教称如理说。先问后答。问中言一切万法者。世间言说所安立法。如言之法皆无所得故。唯文言即非为义。诸法实义绝诸言说。今佛说法若是文言即无实义。若有实义应非文言。是故问言云何说法。
　　经曰。佛言我说法者。以汝众生在生说故。说不可说是故说之。我所说者义语非文。众生说者文语非义。非义语者皆悉空无。空无之言无言于义。不言义者皆是妄语。如义语者实空不空。空实不实。离于二相中间不中。不中之法离于三相。不见处所。如如如说。如无无有无有于无。如无有无有无于有。有无不在。说不在故不在于如。如不有如不无如说。
　　论曰。是第二答。于中有二。先是佛说之由。后显文义之异。初中言以汝众生在生说故者。汝谓身子。众生即是一切凡夫。说于无为即在法体。说于有为即生法相。如是在生之说不可说于实义。我异彼说。是故说之。是为佛说言教之由。次显文义不同相中。先标二章后释二章。标中言义语非文者。语当实义故非直空文故。文语非义者。语止空文故不关实义故。第二释中先释后章。言皆悉空无者。直有空文而无实义故。是释文语也。无言于义者。无诠谈于如实之义故。是释非义也。下总结。言皆是妄语者。虽非违想而违义故。犹如不见言见见言不见等语。如义已下次释前章。于中有二。正释重显。初中亦二。先释非文。后释义语。释非文者。谓非空无。非空文故。非无义故释义语者。义合语故。语如义故。初释中言实空不空者。谓说真如实相亦空。如前说言空相亦空故。言实空。而不亡其实相之理故言不空。虽非有实而非无实故。空实不实者。谓说真空之理是实故言空实。而不存其真空之理故言不实。虽非无空而非有空故。离于二相中间不中者。不空之语离于空相。不实之语离于实相。故言离于二相。然空实二相之间不存非二之中。故言中间不中。既离二边亦不堕中。故言离于三相。心言行处不过三相。然此佛语远离三相。即于其中心言路绝。故言不见处所。如是妙契绝言之义。所以不同无义之文。此释非文也。如如如说者。是释义语。上一如是契当。下二如是义理。如前远离三相之语契当如如义理而说。所以佛说乃是义语。不同凡语之非义也。如无已下第二重显。先显非文。后显义语。初中言如无无有无有于无者。谓真如理虽非是有而如本无令无其有。谓令无有法于无法中。所以然者。如本非有。无于何有而堕无耶。是故合于实空不空之语也。如无有无有无于有者。谓真如理虽非是无而如本无令有其无。谓令有无法于有法中。所以然者。如本非无。有于何无而堕有耶。是故合于空实不实之语。有无不在者。如无有无故有不在。如无无有故无不在。二既不在。何得有中。即合离于三相之语如义既尔合于义语。是故佛语实非空文。如是重显非文释也。佛说名言如是当理故后得智带如是名。思惟真如即得亲观真如理体故在四句之中俱句也。第二重显义语中言说不在故不在于如者。佛语既说有无不在故。不在有无于真如理。有不在者不有如故。无不在者不无如故。则当不有如不无如而说。故言如不有如不无如说。是故前言如如如说。如是重显义语之释。六分之中第三分竟。
　　经曰。舍利弗言一切众生从一阐提阐提之心住何等位得至如来如来实相佛言从阐提心乃至如来如来实相住五等位。
　　论曰。此下大分第四明菩萨位从本利出。于中有二。先问次答。答中有三。一者举数总标。二者别解。三者总明。此即总标。五等位者。等之言阶。从阐提心者。未发无上菩提心前皆名阐提。以无大乘决定信故。然一阐提略有二种。一者发大愿一阐提。谓常不入涅槃者故。二者无大信一阐提。此亦有二。一者别一阐提。谓起大邪见断善根者故。二者通一阐提。谓未发大心无大信者乃至二乘四果皆入此阐提位。今此文中约此最后故言从一阐提心乃至如来有五等位。未入十信者皆名阐提故。此中先明五位分齐。第一信位在十信行。虽未不退发大心故。本业经名信相菩萨。第二思位在三十心。思量诸法唯识道理齐未真证无分别修故。第三修位者在十地行。得真证修对治十障故。第四行位者在等觉行。因行已满未至果地故。第五舍位者在妙觉地。不取寂灭大悲普化故。所以建立五等位者。谓显退不退位差别故。证不证位差别故。等未等位差别故。因满位差别故。果圆位差别故。如其次第立五等位也。大意如是。次释其文。
　　经曰。一者信位信此身中真如种子为妄所翳舍离妄心净心清白知诸境界意言分别。
　　论曰。此下第二别释。初中有二。先信后解。初明信者。所谓信有三种佛性。信此身中真如种子者。信住自性佛性真如。正是第一义空种子。即是阿耨菩提中道种子。自性净心本来法然故名真如。与三身果而作正因故名种子。未发心住名住自性。未出诸障为妄所翳也。言舍离妄心者。是信引出佛性。从十信位乃至等觉渐出不信无知等障。随舍粗妄分别心故。言净心清白者。是信至得佛性。谓至道后离一切垢自性净心显现清白故。上句信字贯下二句故。知诸境界意言分别者。既信三种佛性。亦知唯识道理故。知心所取一切境界唯是意言分别所作。若离分别无所有故。
　　经曰。二者思位思者观诸境界唯是意言意言分别随意显现所见境界非我本识知此本识非法非义非所取非能取。
　　论曰。此明思位亦有二句。先明无相寻思观。后显无生如实智。初言观者。思量观察。唯是意言者。所取外境无所有故。随意显现者。似外相分不离见故。非我本识者。离识已外所见境界既非我识故无所有。此中言本识者。谓第六识三有本故。如提婆菩萨所说颂言。意识三有本。诸尘是其因。若见尘非有。有种自然灭。上来通显无相寻思及如实智。自下明其无生道理。知此本识非法非义者。非能诠法非所诠义。知名与义互为客故。非所取非能取者。所取尘既无。能取不成故。能取之义必待所取。既无所待即无能待故。此是通显无生寻思及如实智。始从十解已上乃至世第一法修此寻思如实智观。于中亦有修慧观察。而皆未离思察分别。所以通名为思位也。
　　经曰。三者修位修者常起能起起修同时先以智导排诸障难出离盖缠。
　　论曰。此明修位。亦有二句。先明修相。后显修因。言修相者。谓正体智止观双运更无出入故言常起。言能起者。谓止能起。能起观故。次言起者。谓所起观。止观不离故曰同时。止相观如必同时故。是明修相。次显其因。所以得此双运修者由先加行排诸障故。言智导者。谓加行智意言分别不离名言故名智导。七地已还一切地中皆有加行在先伏障故。排诸障难者。损伏粗重故。出离盖缠者。不起现缠故。
　　经曰。四者行位行者离诸行地心无取舍极净根利不动心如决定实性大般涅槃唯性空大。
　　论曰。是等觉位。亦有二句。先明位状。后显其行。初中言离诸行地者。行过十地故。心无取舍者。解与佛同故。故说此位名等觉行。次总结。言极净根利者。谓本觉心显成满因故。次明行中言不动心如决定实性者。此位得入金刚三昧故。大般涅槃唯性空大者。寂灭无为一相无相故。如本业经言。入金刚三昧一相无相寂灭无为名无垢地故。
　　经曰。五者舍位舍者不住性空正智流易大悲如相相不住如三藐三菩提虚心不证心无边际不见处所是至如来。
　　论曰。此明佛地。亦有二句。先明舍义。即以三义显其舍相。不住性空正智流易者。不住涅槃灰身灭智智不灭故。量智续流随根变易作佛事故。大悲如相相不住如者。无缘大悲不取人法差别之相。故曰如相。恒涉六道未曾停息。故言相不住如。三藐曰正。三者云等。菩提言觉。总而言之。谓正等觉即是圆满无上菩提。于中无住虚心不证。此三义中前二不住涅槃故舍。后一不取菩提故舍。次明位状。心无边际者。归一心源心体周遍。遍十方故无边。周三世故无际。虽周三世而无古今之殊。虽遍十方而无此彼之处。以之故言不见处所。如是极果不与他共。唯乘如者之所来至。以之故言是至如来。上来别明五等位竟。
　　经曰。善男子五位一觉从本利入若化众生从其本处。
　　论曰。此下第二总明。于中有二。一者直明从本。二者往复重显。此是初门。五位诸行不离本觉。莫不皆从本利而成。成行之时从前入后。故名为入。入者自利。化者利他。如是二行皆从本处也。
　　经曰。舍利弗言云何从其本处佛言本来无本处于无处空际入实发菩提而满成圣道何以故善男子如手执彼空不得非不得。
　　论曰。此是重显。答中有二。先法后喻。法中四句。前二句明本处无处。后二句显从成因果。何以故者。举疑发起。何者。若本无处应无得入。若得入者非无本处。为遣是疑故引喻释。手执彼空者。手执喻能入之行。虚空喻所入之本。不得者。虚空无形可握故。非不得者。握内不无虚空故。本利亦尔。本来无本处性故不可得。无本之本不无故非不可得也。
　　经曰。舍利弗言如尊所说在事之先取以本利是念寂灭寂灭是如总持诸德该罗万法圆融不二不可思议当知是法即是摩诃般若波罗密是大神咒是大明咒是无上明咒是无等等咒。
　　论曰。此下第五。明大般若圆融无二。于中有二。一者身子仰咨。二者如来述成。初中亦二。先领佛说本利圆融。后显即是大般若度。言在事之先取以本利者。是领佛言。凡欲发言作佛事时每先取其本觉之利。是生死念本来寂灭。如是寂灭即是如理。理中总摄本始诸德。亦乃该罗生死万法。圆融不二。是故甚深不可思议。此中虽具无量功德。其体唯是本觉始觉平等无二。故言即是摩诃般若。如是般若穷源尽性故言波罗密。别而言之有二种到。在等觉位到万行之彼岸故。在妙觉时到万德之彼岸故。在等觉位略有二到。一者有大神力降伏三魔之怨。如经是大神咒故。二者有大明照遍察四眼之境。如经是大明咒故。妙觉位中亦有二到。一者四智具足五眼圆满。照穷法界更无可加。如经是无上明咒故。二者三身所显无上菩提更无与等诸佛无差。如经是无等等咒故。咒者祷也。如世神咒有大威力。诵咒祷神福无不招祸无不却。今此摩诃般若波罗密亦复如是。具前四德有大神力。内即无德不备。外即无患不离。若至诚心诵此名句仰祷诸佛菩萨神人。随所求愿无不成办。由是义故说名为咒。如天帝释诵此名句却修罗军之事此中应说。
　　经曰。佛言如是如是真如空性性空智火烧灭诸结平等平等等觉三地妙觉三身于九识中皎然明净无有诸影。
　　论曰。此下如来述成。于中有三。先总述。次别述。后即总成。总述成者。如是如是故。别中亦二。先述到因满义。后述到果圆义。初中即显等觉三地。何等名为等觉三地。一者百劫位。二者千劫位。三者万劫位。如本业经言。佛子摩尼璎珞字者等觉性中一人。其名金刚慧菩萨。住顶寂定以大愿力住寿百劫。修千三昧已入金刚三昧。同一切法性。二谛一谛一合相。复住寿千劫学佛威仪。乃至入佛行处坐佛道场。超度三魔。复住寿万劫化现成佛。乃至现同古昔诸佛常行中道。大乐无为而生灭为异故。今此文言真如空性者。即是第一同一合相。谓同一切有无诸法即二谛法同融一谛。一谛即是一合相故。如是名为真如空性也。性空智火烧灭诸结者。即是第二超度三魔。灭诸结者。灭烦恼魔灭烦恼故。阴魔不系。灭二魔故。天魔自伏。但有不思议变易死魔耳。平等平等者。即是第三常行中道不堕二边故曰平等。为显常行故重言平等。等觉三地者。总前三地。此中前二述大神咒。其第三地述大明咒也。妙觉已下明到圆果。言三身者。一名法身。二者应身。三者化身。一切诸佛三身道同。是述无等等咒句也。于九识中皎然明净无有诸影者。是述无上明咒之句。前等觉位犹有生灭未尽心源。故在八识。今到妙觉永离生灭穷归本觉一心之源。故入第九识中明净。又前因位有仰缘义。所以其心影像相现。今归心源体彼本质。由是诸影一切相尽。以之故言无有诸影。如本业经言。佛子水精璎珞内外明彻妙觉常住湛然明净名一切智地。常处中道。一切法上越过四魔。非有非无一切相尽。顿解大觉穷化体神。二身常住为化有缘。案云。彼经立二身者。一法性身。二应化法身。合余二身为一身故。今此经中开此为二故说三身。三之与二平等平等。上来别述到彼岸义。
　　经曰。善男子是法非因非缘智自用故非动非静用性空故义非有无空相空故善男子若化众生令彼众生观入是义入是义者是见如来。
　　论曰。此是总成圆融不二。上约从浅入深之门以显因满果圆差别。若就一法不二之门即因果不二心境无别。因果不二故言非因。心境无别故曰非缘。所以然者。如前所说。因果心境者唯一圆智之自用故。既唯自用何因何缘也。又此智用在等觉位名照寂慧。未离生灭之动相故。至妙觉位名寂照慧。已归第九识究竟静故。然今就其不二之门。非先有动非后有寂。寂动之用用性空故。若就此义性空是无。无动静故。是亦不然。故言非有非无。非有可尔。云何非无者。空相亦空故。如是述成。圆融不二。若化已下劝入是义。
　　经曰。舍利弗言如来义观不住诸流应离四禅而超有顶佛言如是何以故一切法名数四禅亦如是若见如来者如来心自在常在灭尽处不出亦不入内外平等故。
　　论曰。此下大分第六明大禅定超诸名数。于中有二。先问后答。问中言诸流者。所谓三有往还流转无休息故。有顶者。谓非想处三有顶故。答中有二。总许别成。别中亦二。略明广释。略中二句。先明世间禅不离名数。后显出世禅超彼名数。若见如来者。如前所说入如来观故。如来心自在者观如来心离诸缚故。常在灭尽处者。心心数法不生起故。不出亦不入者。心体如理无起灭故。所以能得不出入者。内心外境平等观故。略明文竟。
　　经曰。善男子如彼诸禅观皆为故想定是如非复彼何以故以如观如实不见观如相诸相已寂灭寂灭即如义如彼想禅定是动非是禅何以故禅性离诸动非染非所染非法非影离诸分别本义义故善男子如是观定乃名为禅。
　　论曰。此是第二广释。于中有四。一者对相以明离相。二者对动以显离动。三者结义。四者结名。初中先举诸禅取相。诸禅观者。世间八禅。言故想者。不离古执无始妄想取诸相故。下显离相。是如非复彼者。入如来观能所平等名为如故。以如观如实者。平等之智达如实故。不见观如相者。不见能观之智所观之如差别之相平等一味故。既忘能所见相不起故言诸相已寂灭。寂灭无异故即是如义也。如彼已下对动显离动。先举其动。谓世间禅取相心起即是动念。动念非静故非真禅也。下显真禅离诸动相。言非染者。谓非能染非动念故。非所染者。非动所染本来静故。言非法者。非能缘心法故。非影者。非所现影像故。由是义故离诸动也。离诸分别本义义故者。第三结义离分别者。结离相义。由离分别不取相故。本义义者。结离动义。由本来静不起动故。如是观定乃名为禅者。第四结名。离相离动乃得禅名。禅是静虑之称故。彼世间定名为禅者。是假号禅非真禅故。是一品内有二分中为利根者多文广说。六分之文竟在于前。
　　经曰。舍利弗言不可思议如来常以如实而化众生如是实义多文广义利根众生乃可修之钝根众生难以措意云何方便令彼钝根得入是谛。
　　论曰。此下第二为钝根者少文略摄。然利钝广略有二种门。若论探解利略钝广。利者闻一以知十故。钝者闻十方解十故。若齐言解利广钝略。利者多闻而多解故。钝者诵少而总持故。今此文意约此后门。文中有五。一问二答三请四说五者大众闻说得益。此即初文。于中有二。先领前说。后问所疑。措者存意。多文广义钝根狭才难以存意。
　　经曰。佛言令彼钝根受持一四句偈即入实谛一切佛法摄在一偈中。
　　论曰。此是第二答。如来辩才无碍自在故。说一偈摄诸佛法。佛法之要在此四句。令钝根者。诵持一偈常念思惟。乃至遍知一切佛法。是名如来善巧方便。
　　经曰。舍利弗言云何一四句偈愿为说之。
　　论曰。是第三请。
　　经曰。于是尊者而说偈言因缘所生义是义灭非生灭诸生灭义是义生非灭。
　　论曰。是第四说。此四句义有别有总。别则明二门义。总即显一心法。如是一心二门之内一切佛法。无所不摄。是义云何。前之二句融俗为真显平等义。下之二句融真为俗显差别门。总而言之。真俗无二而不守一。由无二故即是一心。不守一故举体为二。如是名为一心二门。大意如是。次释其文。因缘所生义者。是举一切世谛诸法。是义灭者。融俗为真。谓所生义本来寂灭故。言非生者。显其生义是灭之由。由其生义即非生故。求其生义即不成故。是故生义即寂灭也。灭诸生灭义者。是举真谛寂灭之法。是义生者。融真为俗。谓寂灭法从缘生起故。言非灭者。显其寂灭是生之由。由其寂灭非寂灭故。求寂灭义不可得故。是故寂灭从缘生也。寂灭是生者。不生之生也。生义是灭者。不灭之灭也。不灭之灭故灭即为生也。不生之生故生即寂灭也。合而言之。生即寂灭而不守灭。灭即为生而不住生。生灭不二动寂无别。如是名为一心之法。虽实不二而不守一。举体随缘生动。举体随缘寂灭。由是道理生是寂灭寂灭是生。无障无碍不一不异。是谓一偈总别之义。
　　经曰。尔时大众闻说是偈佥大欢喜皆得灭生灭生般若性空智海。
　　论曰。此是第五闻说得益。即显得解总别道理。所言灭者。得上二句生义灭故。次言生者。得下二句灭义生故。是明得二义。灭生般若者。是显得二解。是依别门而得利也。性空智海者。总而观之。若灭若生不守自性。自性空智深广无边。如是名为性空智海。是依总门而得益也。

　　如来藏品

　　论曰。真俗无二一实之法诸佛所归名如来藏。今此品中明无量法及一切行莫不归入如来藏中。故就所入以立名也。
　　经曰。尔时梵行长者从本际起而白佛言尊者生义不灭灭义不生如是如义即佛菩提菩提之性即无分别无分别智分别无穷无穷之相唯分别灭如是义相不可思议不思义中乃无分别。
　　论曰。别明观行有六分中。显一切行出真性空竟在于前。此下第六明无量法入如来藏。就文有二。一明诸法诸行同入一处。二显入行入智因果差别。初中亦二。先明诸法入一实义。后明诸行入一佛道。初中有四。一问二答三领四述。问中有二。先领前说。后问所疑。此中问者名梵行者。是人形虽俗仪。心住一味。以是一味摄一切味。虽涉诸味之秽尘俗。不失一味之梵净行。此中显如是义。所以令其发问。从本际起者。闻佛所说即入本际。今欲发问从彼而起。生义不灭者。是领下半。是义生非灭故。灭义不生者。是领上半。是义灭非生故。如是如义者。总领一偈。不灭不生无二义故。如是无二义诸佛所觉道故言即佛菩提。觉顺无二不分不别故言即无分别。由其无所分别乃能无不分别。故言无分别智分别无穷。所以分别无穷者。只由灭诸分别故。言无穷之相唯分别灭。如是义相离言绝虑故不思议。不思议中心言绝故。乃无分别。如是领前所说偈义。
　　经曰。尊者一切法数无量无边无边法相一实义性唯住一性其事云何。
　　论曰。此是正问所疑。小乘教有八万法蕴。一蕴之量十百之数。今大乘教不唯八万故言法数无量无边。无边教法所诠义相更无异趣唯一实义。教法众多唯住一性甚难可解。其事云何。
　　经曰。佛言长者不可思议我说诸法为迷者故方便道故一切法相一实义智何以故譬如一市开四大门是四门中皆归一市如彼众庶随意所入种种法味亦复如是。
　　论曰。是第二答。于中有三。谓法．喻．合。初法说言我说诸法者谓三乘教及一乘教。为迷者故者。为未达一味者说故。方便道故者。皆入一味之方便故。入正观时不须言教故。一切法相一实义智者。因诸教法所入之相唯一实义正观智故。喻中言一市者。喻一实义。开四门者。喻四种教。谓三乘教及一乘教。是四门中皆归一市者。依四教者皆归一实故。如彼众庶随意所入者。随根浅深随入一教故。所以一市喻一实者。为是百姓之所入故。为诸众生之所归故。合中言种种法者。合于四门。次言味者。谓所趣味合于一市。
　　经曰。梵行长者言法若如是我住一味应摄一切诸味。
　　论曰。此是第三领解。摄诸味者。摄诸教味归一实故。
　　经曰。佛言如是如是何以故一味实义味如一大海一切众流无有不入长者一切法味犹彼众流名数虽殊其水不异若住大海即括众流住于一味即摄诸味。
　　论曰。此是第四述成。于中有二。总述别成。别中有三。谓法．喻．合。合中有二。一者合彼众流。先以法合后即牒喻。二者合括众流。先举其喻后以法合。
　　经曰。梵行长者言诸法一味云何三乘道其智有异。
　　论曰。此下第二明一切行入一佛道。先问后答。此是问异。
　　经曰。佛言长者譬如江河淮海大小异故深浅殊故名文别故水在江中名为江水水在淮中名为淮水水在河中名为河水俱在海中唯名海水法亦如是俱在真如唯名佛道。
　　论曰。是第二答有喻有合。初中江河淮者。喻三乘行。海喻佛道。大小异者。喻三乘心宽狭不同。深浅殊者。喻三乘智优劣有异。随前二义其名各别。俱在海中唯名海水者。喻其三乘同入十地法空真如。唯名佛道没三乘名。当知三乘差别行者。皆在地前方便道中莫不终入真如正观。所以三乘终无别归。如诸教法同入一味。合喻之言在文可见。
　　经曰。长者住一佛道即达三行梵行长者言云何三行佛言一随事取行二随识取行三随如取行。
　　论曰。此下大分第二入行入智因果差别。于中有四。一者入行差别。二者入智差别。三者入因事用。四者入果常住。初中有三。一者总标。住一佛道者。初地已上名住佛道。具三种智达三行故。二者问。三者答。答中有二。别明总释。别明中言随事取行者。谓依四谛十二缘起随因果事取道品行故。随识取行者。谓诸众生唯一心作。随唯识理取四摄行故。随如取行者。谓一切法悉皆平等。随平等如取六度行故。摄行属心故名为取。非谓能所分别之取。
　　经曰。长者如是三行总摄众门一切法门无不此入入是行者不生空相如是入者可谓入如来入如来者入入不入。
　　论曰。此是总释三行。随事行者。共小乘门。随识行者。独大乘门。此二是差别门。第三是平等门。由是道理总摄众门。又道品行不住生死门。其四摄行不住涅槃门。随如度行平等无二门故。一切法门无不此入。入是行者不生空相者。虽随如行而恒随事随识行故。不取空相而住寂灭也。可谓入如来者。虽随事识而恒随如。取平等行故可谓能入如来藏海也。入入不入者。入其入心于不入故。能入所入平等无别故曰不入。虽无别异而亦非一故。约观心假名入心。如是入心不存入相故入其入于不入也。
　　经曰。梵行长者言不可思议入如来藏如苗成实无有入处本根利力利成得本得本实际其智几何。
　　论曰。此下第二入智差别。先问后答。问中有二。先领前说。后问所疑。如苗成实者。如似谷苗成穗实时。无能入者无所入处。入如来藏当知亦尔。苗喻本利实喻得本。入时平等无所入处故。
　　经曰。佛言其智无穷略而言之其智有四何者为四一者定智所谓随如二者不定智所谓方便摧破三者涅槃智所谓除电觉四者究竟智所谓入实具足道长者如是四大事用过去诸佛所说是大桥梁是大津济若化众生应用是智。
　　论曰。是第二答。于中有三。所谓总标。别释。总明。总标中言其智无穷者。所达无边故其智亦无穷。但以义类相对。总略而说有四而已。别显中言定智者。平等性智唯在正观不作方便故名定智。对治末那我我所执随观平等故曰随如。不定智者。妙观察智在第六识方便进取故名不定。方便道时推求摧破名事等相故曰摧破。此智实通方便正观但为别定智故略举方便耳。涅槃智者。成所作智能现八相而作佛事举最后相名涅槃智。除灭五识而得此智。以是义故名除电觉。电觉者。谓五识乍起乍灭如电光故。究竟智者。大圆镜智。唯究竟位得此智故。于一切境无不穷故。入一实义故名入实。无境不现名具足道。总明中言四大事用者。用无不周故。诸佛所说者。诸佛道同故。大桥梁者。以是四智载三乘人令到一乘之彼岸故。大津济者。用此四智遍涉六道示出世道度爱河故。是故化者应用是智也。
　　经曰。长者用是大用复有三大事一者于三三昧内外不相夺二者于大义科随道择灭三者于如慧定以悲俱利如是三事成就菩提不行是事即不能流入彼四智海为诸大魔所得其便长者汝等大众乃至成佛常当修习勿令暂失。
　　论曰。此下第三入因事用。于中有二。长行。重颂。初中有三。略明。重显。三者领解。初中有四。一者总标。二者别解。三者合明。四者结劝。总标中言用是大用者。举前所说四智大用。位在地上乃至佛果。复有三事者。能成四智之事有三。此在地前四位中。行此三事者。初定次慧第三定慧俱行大悲为体。初言定者。即三三昧。此有多门左右异说。或言空．无相．无愿。或言无作．无相．空空．或言空。无作．无相。随宜安立皆无障碍。或名三解脱。唯在无漏故。或名三三昧。亦通有漏故。于中别义下文当说。而言内外不相夺者。内识外境共相现发。取违顺相夺诸善根。今达皆空不令夺故。于大义科随道择灭者。谓于四大及三法门随理简择。摧破诸相伏灭本识戏论种子。前三三昧伏其现缠。此简择慧损伏种子。由是遂成四智之时能拔种子得转八识故。于如慧定以悲俱利者。前慧及定皆顺如理。是故说名于如慧定。于中亦修大悲相应自利利他故言俱利。所以然者。若离大悲直修定慧。堕二乘地障菩萨道。设唯起悲不修定慧。堕凡夫患非菩萨道。故修三事远离二边。修菩萨道成无上觉。故言如是三事成就菩提。若不俱行此三事者。即住生死及著涅槃。不能流入四智大海。即为四魔所得便也。此是合明。下即劝修为第四门也。
　　经曰。梵行长者言云何三三昧佛言三三昧者所谓空三昧无作三昧无相三昧如是三昧。
　　论曰。此是第二重显。有二问答显前二门。此显初门。是三差别略有三义。一体用相故。二心因果故。三识见相故。体用相者。凡一切法莫过此三。法体空故立空三昧。无作用故无作三昧。无相状故无相三昧。心因果者。因果所起兴于心行。心行空故立空三昧。诸因无所有故立无作三昧。诸果不可得故立无相三昧。识见相者。诸识自体空故立空三昧。遣见分故立无作三昧。遣相分故立无相三昧。是第三门顺前内外不相夺文。
　　经曰。梵行长者言云何于大义科佛言大谓四大义谓阴界入等科谓本识是为于大义科。
　　论曰。是显第二门。所以四大而别立者。为显初修先择粗境。谓诸法中色法最粗。内支体等外山河等。观是等法不离四大。观是四大皆不可得。有方无方俱不成故。如是简择已。次观微细。义谓阴界入。略广中故。略摄观五。广观十八。略广中间观十二入。观察一切皆不可得。次言等者。谓余法门十二支等。如是简择观察力故。即能损伏本识之内无始戏论名言种子。始时损伏乃至断灭。所以前言随道择灭。
　　经曰。梵行长者言不可思议如是智事自利利人过三界地不住涅槃入菩萨道如是法相是生灭法以分别故若离分别法应不灭。
　　论曰。此是第三领解。于中有二。先领观行。后解境界。如是智事者。如是三种能成四智之事用故。自利利人者。前二自利第三利人故。过三界地者。前二定慧异凡夫故。不住涅槃者。第三大悲异二乘故。离彼二边入菩萨道也。如是已下解彼境界。谓初定境诸识见相。次智境界大义科法。如是法相皆生灭法。所以然者。由妄分别动心海故。本来静门若离分别无其所因。何由生灭。以之故言法应不灭。
　　经曰。尔时如来欲宣此义而说偈言法从分别生还从分别灭灭诸分别法是法非生灭。
　　论曰。此下第二以偈重颂。于中有二。一者如来略宣。二者长者广演。今此颂中所言法者。谓一心法。若妄分别动心海故。若生若灭一切诸相莫不皆从分别所作。若就本觉。本来静门离诸分别故是法非生灭。谓从本来灭诸分别。无生灭因。故非生灭。若使生之与灭皆从分别之所作者。瑜伽所说云何而通。如彼思所成地中云。无灭他用无自灭用。
　　问。如众缘有故生。亦众缘有故灭耶。
　　答。众缘有故生。生已自然灭。如是相违云何和会。解云。因缘道理如彼论说。唯识道理如此经说。所以二说皆有道理。
　　经曰。尔时梵行长者闻说是偈心大欣怿欲宣其义而说偈言诸法本寂灭寂灭亦无生是诸生灭法是法非无生彼即不共此为有断常故此即离于二亦不在一住。
　　论曰。此下长者广颂有八行偈。即为五分。一者二颂正演前义。二者二颂破诸邪解。三者一颂申己正取。四者二颂礼正说者。五者一颂请说未闻。此即第一正演前偈。于中有三。一者二句演彼下半。二者二句演彼上半。三者一颂总演二义。初言诸法本寂灭者。谓阴界等法本来寂灭故。寂灭亦无生者。非但诸法本来寂灭。寂灭之理亦无生故。第二中言是诸生灭法者。谓阴界等世俗法故。是法非无生者。从分别动有生起故。是就真俗非一之门以显动静不杂乱义。第三中言彼即不共此者。谓彼寂灭无生之法不与此生灭法共并故。为有断常故者。若彼与此共并有者。此法生灭即有断边。彼法常寂即有常边。同二乘过乖中道故。然佛所说一偈之义不堕断常故。此即离于二。不无动静故。亦不在一住。不在一住者。不守一实一心性故。离于二者举体动静非二法故。当知是事不可思议。
　　经曰。若说法有一是相如毛轮如焰水迷倒为诸虚妄故若见于法无是法同于空如盲无日倒说法如龟毛。
　　论曰。此是第二破诸邪解。邪解虽多大邪有二。依甚深教如言取义自谓究竟难可化故。一者闻佛所说动静无二。便谓是一一实一心。由是诽拨二谛道理。二者闻佛所说空有二门。计有二法而无一实。由此诽拨无二中道。是二邪解服药成病甚难可治。今显彼过。此二颂中次第显之。初言若说法有一者。谓如前说计有一实。如自所计说有一法故。是相如毛轮者。谓彼所计一实法相如目曀者所见毛轮故。如焰水迷倒者。谓如渴鹿见焰谓水驰走而求直是迷倒。计有一心亦如是故为诸虚妄故者。渴鹿见水曀者见轮学士计一。如是诸计齐虚妄故。次破无见。若见于法无者。谓如前说计有二谛。无一心法故。是法同于空者。彼计一心同于空理。空理之外本无一实故。如盲无日倒者。谓如生盲贫穷乞儿本未曾见日轮光明。其有目者为说有日。盲者谓无不信有日。直是颠倒。彼计亦尔。由彼本来唯学空有。而未曾闻无二中道。虽有说者不信受故。所以日轮喻于中道者。日轮圆满有大光明。唯除盲者无不见故。一心亦尔。周圆无缺有本始觉大光明照。除不信者无不入故。说法如龟毛者。彼无见者说一心法但名无体犹如龟毛。不异盲人谓无日轮也。
　　经曰。我今闻佛说知法非二见亦不依中住故从无住取。
　　论曰。此是第三自申正取。知法非二见者。知中道法非有无解之所见故。即离第二无日之倒。亦不依中住者。虽离二边不存中道一实而住。即离第一轮水之妄。如是离彼二边过失故。从佛教无住之诠领解所诠无住之旨。故言故从无住取也。
　　经曰。如来所说法悉从于无住我从无住处是处礼如来敬礼如来相等空不动智不著无处所敬礼无住身。
　　论曰。此是第四礼能说者。于中有三。一者一颂礼能说者。二者二句礼能说智。三者二句礼能说身。初中言如来所说法。悉从于无住者。谓佛教法顺从无住故。我从无住处是处礼如来者。依教得从于无住处。弥知如来最可尊重故。于是处礼能说者。此中言无住者。不住二谛亦不在中。虽不在中而离二边。如是名为无住处也。第二中言如来相者。不以相好为如来相。以不动智为如来相。言等空者。谓如来智无量无边等虚空界无所不遍故。言不动者。遍达一切无边三世。世有迁流智用不移故。第三中言不著者。法身离二边故。无处所者。中间无所住故。故言敬礼无住身也。
　　经曰。我于一切处常见诸如来唯愿诸如来为我说常法。
　　论曰。此是第五问所未闻。于中上半自申常对。下之二句请说常法。自申意者。我离诸边得无住智故。能一一微尘之中常见十方无量诸佛。十方世界诸微尘中无处不见无量诸佛。故言一切处常见诸如来。如华严经言。于一微尘中普见无量佛。如一微尘中一切尘亦然。故有如是力堪闻常法。所以愿闻说常法也。
　　经曰。尔时如来而作是言诸善男子汝等谛听为汝众等说于常法。
　　论曰。此下第四入果常法。于中有三。一如来说。二长者演。其第三者大众得益。初中有二。许说。正说。此即许说。
　　经曰。善男子常法非常法非说亦非字非谛非解脱非无非境界离诸妄断际是法非无常离诸常断见了见识为常是识常寂灭寂灭亦寂灭。
　　论曰。此下第二正说。于中有二。先说常果。后示常因。初中二句法常佛常。初中言常法非常法者。谓佛所师法身之体离生灭相故曰常法。离常住性故非常法。非说亦非字者。绝能诠名言故。非谛非解脱者。超所诠实义故。非无非境界离诸妄断际者。非毕竟无亦非有境。非有境故离妄执境。而非无故离断见境。际者。境界之异名也。是法非无常离诸常断见者。非无常故离诸断见。而是法故离诸常见。常见所取非是法故。已明法常次显佛常。了见识为常者。于彼常法究竟了见。了见之时诸识为常。所以然者。前随无明动本静心。今随了见归本静故。是识常寂灭者。诸识本来无生无灭。无生灭故性常寂灭。今了见时永灭如是寂灭之识。故言寂灭亦寂灭也。所以然者。彼寂灭识是无常法。所以灭彼乃得常故。至下总持品是义当显。又此本来寂灭之性不守常性故言亦寂灭。
　　经曰。善男子知法寂灭者不寂灭心心常寂灭得寂灭者心常真观。
　　论曰。此下第二示其常因。于中有二。别明总结。别中亦二。先真证观。后方便观。初中言知法寂灭者者。初地已上知一切法本来寂灭故。既知无起故不灭心。不灭心者。常寂灭故。是显所知之寂灭也。得寂灭者心常真观者。是明能证之心常住。随所证理离生灭相。而恒不失真照观故。
　　经曰。知诸名色唯是痴心痴心分别分别诸法更无异事出于名色知法如是不随文语心心于义不分别我。
　　论曰。是第二明其方便观。于中有二。先明唯识寻思。后显其如实智。初中言更无异事出于名色者。名谓四蕴。色是色蕴。诸不相应皆假建立。离此名色更无别体故。诸有为之事皆为名色所摄。如是诸法唯心所作。离心无境离境无心。如是名为唯识寻思。如华严经言。心如工画师。画种种五阴。一切世间中。无法而不造。如心佛亦尔。如佛众生然。心佛及众生。是三无差别。故已明寻思。次显如实智。知法如是不随文语者。是名寻思所引如实智故。心心于义不分别我者。是义寻思所引如实智故。人法二我皆无有义。所以于中不分别故。
　　经曰。知我假名即得寂灭若得寂灭即得阿耨多罗三藐三菩提。
　　论曰。此是第二总结。前二结前方便而得真观。又结真观得菩提果。
　　经曰。尔时长者梵行闻说是语而说偈言名相分别事及法名为三真如正妙智及彼成于五我今知是法断常之所系入于生灭道是断非是常如来说空法远离于断常。
　　论曰。此下第二长者演说。于中八颂即有三意。初二颂半判佛教意。次有五颂破二边执。最后二句。亦无二观。初中有二。前二颂明堕二边教。后二句显离二边教。初中言名相者。谓名句字。句是名所成。字是名所资。皆能表名合为名相也。分别事者。谓诸有漏心心法事。言及法者。谓除前二所有法相。名句所诠分别所缘。谓十色处及法处中色不相应等诸法相也。是三一类明杂染相。所以别说名为三也。言真如者。谓正智境。正妙智者。本后二智。言及彼者。及彼前三。此二及彼三合成于五事。是举三乘教门法相。我今知是法断常之所系者。明彼教门所说五事不离断常二见所著。所以然者。彼四种法带生灭相不离断见所著之境。其真如法是常住性不离常见所取之境故入于生灭道。是断非是常者。别明前三及正智法皆带四相入生灭道。直是断边异于常边。即显真如入常有道。直是常边异断边也。如来说空法．远离于断常者。明一乘教．说三空法．远离断常二边过失。所以然者。如前所说。空相亦空。空空亦空。所空亦空。如是三空不坏真俗不存真俗。虽离动静不住中间。所以远离断常边也。
　　经曰。因缘无不生不生故不灭因缘执为有如采空中华犹取石女子毕竟不可得。
　　论曰。此下第二破二边执。于中有二。一者四颂破有边执。二者一颂夺空边著。初中有二。前二颂半破其有执。后一颂半示彼真空。初中亦二。初一颂半破因缘执。次有一颂破余三缘。初中言因缘无不生者。谓本识中一切种子与异熟识若即若离皆不可得。即如异熟离犹兔角。不即不离亦无所有。如瓶舍等。但有名故。由是道理无生无灭。而依三乘言教学者定执实有因缘种子。不异愚者欲采空华。亦如欲取石女之子。同彼因缘永不可得。此中空华喻于染种。为采灭故。石女儿者喻于净种。为取养故。
　　经曰。离诸因缘取亦不从他灭及于己义大依如故得实。
　　论曰。此是破余三缘。若有离诸种子因缘取余三缘计从彼生作如是执亦不应理。如经亦不从他灭故。此言他者。谓增上缘及所缘缘。如眼识生依眼缘色。如是眼色与识俱时而非识性故名为他。等无间缘虽是识类而体已灭故名为灭。若他若灭皆无自性。是故识生亦不从彼。次言及于己义大者。复有计言蕴界等法未来世中各有己体而未生现。从此己体而生现在。为遮此计故言亦不从及于己义大。上句不从之言贯于此下句故。此言义者。谓阴界入。大者四大。如前说故。计此等法本有自体。以之故言己义大也。依如故得实者。谓我能破诸有执者依如理破故得实义。
　　经曰。是故真如法常自在如如一切诸万法不如识所化离识法即空故从空处说。
　　论曰。此是第二示真空法。言是故者。是前执有皆是虚妄。其能破者得实之故。真如不动妄法不成也。识所化者。谓识所计。彼所计相理无所有。直从情有故名所化。诸法非如识所化故。离识之法空无所有。是故我从空处说如。
　　经曰。灭诸生灭法而住于涅槃大悲之所夺涅槃灭不住。
　　论曰。上文已破凡夫执有。此颂亦夺二乘住空。谓二乘人灭诸身智生灭之法入于涅槃。于中八万劫住乃至十千劫住。而由诸佛同体大悲夺彼涅槃令还起心。起心之时涅槃即灭。如大商主灭其化城。是故于中不复住也。彼无心时不得正破。直显诸佛夺彼涅槃。因是遮彼未入者志。上来已破有无二边。
　　经曰。转所取能取入于如来藏。
　　论曰。此是第三示无二观。已破凡圣二边之执故。今转彼凡圣二众令入能所平等之观。上来八颂长者演也。
　　经曰。尔时大众闻说是义皆得正命入于如来如来藏海。
　　论曰。此是第三大众得益。得正命者。离有无边而得中道正慧命故。入如来者。已入如来智之分故。入如来藏海者。入于本觉深广义故。

　　总持品

　　论曰。此中决前诸品中疑。总持要义而不忘失故从所为名曰总持。又地藏菩萨已得文义陀罗尼故。总持诸品所有文义及忆大众起疑之处次第发问善决诸疑。故从能问名曰总持。
　　经曰。尔时地藏菩萨从众中起至于佛前合掌胡跪而白佛言尊者我观大众心有疑事犹未得决今者如来欲为除疑我今为众随疑所问愿佛慈悲垂哀听许佛言菩萨摩诃萨汝能如是救度众生是大悲愍不可思议汝当广问为汝宣说。
　　论曰。正说之内大分有二。别明观行竟在于前。此下第二总决诸疑。就文有四。初请次许三决四领。此问与答是请及许。此能请者名地藏者。是人已得同体大悲。生长一切众生善根犹如大地。生诸草木。以陀罗尼持诸功德。惠施一切而无穷尽。如大宝藏珍宝无尽。由是二义名为地藏。今此品中决诸疑惑生诸信解。出诸决断之宝以施求法之众。义当其名故能请问。
　　经曰。地藏菩萨言一切诸法云何不缘生尔时如来欲宣此义而说偈言若法缘所生离缘可无法云何法性无而缘可生法。
　　论曰。此下第三正决诸疑。于中有二。一者六品六疑却次而决。二者一品三疑顺次而遣。初中亦二。一者别决。二者总定。初别决中别决六疑。从后向前渐却而决。今此问答决如来藏品中起疑。彼言因缘无不生。不生故不灭。于中执有能生因缘而疑其果何不缘生。故乘彼疑以问缘生。如来一颂正决是疑。于中上半定彼本执。下半乘彼破其缘生。此意正立缘不生法望无法故如望兔角。由是比量彼疑决矣。
　　经曰。尔时地藏菩萨言法若无生云何说法法从心生于是尊者而说偈言是心所生法是法能所取如醉眼空华是法然非彼。
　　论曰。此下第二决真性空品中起疑。彼言我说法者以汝众生在生说故。是故说之。依此疑云。若依彼文佛有说法。其所说法从佛心生。云何而言法无生耶。为遣此疑即有二重。一者直遣。二者重决。此即直遣。言是心所生法。是法能所取者今汝所计心所生法。直是妄心能取所取。如醉酒眼所见空华。是法然非彼者。是汝所计心所生法如彼空华。是法亦然。非彼所说法。同汝所计生。此意正明汝所计法空无所有是所取故犹如空华。我所说法离言绝虑所取能取皆不可言。
　　经曰。尔时地藏菩萨言法若如是法即无待无待之法法应自成于是尊者而说偈言法本无有无自他亦复尔不始亦不终成败即不住。
　　论曰。此是第二重决。于中有二。先难后决。是难意云。若佛所说言教之法非所取故不如空华毕竟无者。是即此法应自然成。以无待故。犹如真如。为决此难故说是偈。是偈意言。我所说法绝名言故。本无有无自他始终若成若败即不得住。云何得言自然成耶。是显彼因有相违过。谓法无成败。以无待故。如无所取。又如真如。由是道理彼难不成。难不成故所疑决矣。
　　经曰。尔时地藏菩萨言一切诸法相即本涅槃涅槃及空相亦如是无是等法是法应如佛言无如是法是法是如。
　　论曰。此下第三决入实际品中起疑。彼言大力菩萨言。众生心相相亦如来。众生之心应无别境。佛言如是众生之心实无别境。何以故。心本净故。理无秽故。有依是文作是念言。本净之心正是如理。本来清净自性涅槃。若使涅槃亦空无者。应是邪无不为如理。为遣是疑故说皆如。就文有四。先问次许三领四述。初问意言。若以空义。一切诸法相即是本来清净涅槃。复融涅槃及其空相。即无涅槃及空差别。是一味法。是法应如。反彼所执故作是问。第二答中许如所问。
　　经曰。地藏菩萨言不可思议如是如相非共不共意取业取即皆空寂空寂心法俱不俱取亦应寂灭。
　　论曰。此是第三领解。为遣伏难。有闻前说作是难言。本来涅槃既是一如。若融涅槃及其空相是第二如。如是二如为共不共。若言共者即非如理。有二并故。若不共者即不更空。唯一如故。为遣是难故言非共不共。非共者。无二如故。非不共者。有双遣故。所遣虽双遣处无二。故彼所难皆不应理。意取业取即皆空寂者。是显双遣。遣处无二。言意取者。所谓涅槃。缘寂灭心之所取故。言业取者。即是生死。诸烦恼业之所取故。此二皆空。空寂无二。空寂心法俱不俱取亦应寂灭者。明一心法亦不守一。生死涅槃空寂无二。无二之处是一心法。依一心法有二种门。然俱取二门即不得心二非一故。若废二门不俱而取亦不得心无非心故。由是义故无二心法俱不俱取亦应寂灭。
　　经曰。于是尊者而说偈言一切空寂法是法寂不空彼心不空时是得心不有。
　　论曰。此是第四如来述成。一切空寂法者。生死涅槃一切空寂之法。是法寂不空者。无二之心法非都无法故。虽非无法而不是有。是故解心不空之时是时得知心之不有。所以前说俱不俱取皆应寂灭者不违道理也。
　　经曰。尔时地藏菩萨言是法非三谛色空心亦灭是法本灭时是法应是灭于是尊者而说偈言法本无自性由彼之所生不于如是处而有彼如是。
　　论曰。此是第四决本觉利品中起疑。彼言无住菩萨言。一切境空。一切身空。一切识空。觉亦应空。佛言可一觉者。不毁不坏决定性。非空非不空。无空不空。依此述文。于彼生疑云。若是一心亦不是有故寂灭者。何故前说一觉不坏故不同彼色心之空。今乘是疑故作是问。是法非三谛者。即前颂说。是一心法非色心空。故非三谛。然三谛门略有三种。一者色谛心谛第一义谛。二者有谛无谛中道第一义谛。三者如此品中后文所说。今此问意且依初门。色空心亦灭者。是法既非三谛摄故。色相本空心亦寂灭。是色心法本寂灭时是一心法应同寂灭。即前偈言。心不有故。是即前说不同空者。徒为虚谈。如是疑也颂中对此明其不同。法本无自性者。色心之法本无自性。由彼之所生者。由彼本觉之心所生。所生色心是差别相。彼本觉心离相离性。不于如是差别之处而有如彼离相一觉。是故空此色心差别相时不得同遣离相一觉。由是道理前非虚说。
　　经曰。尔时地藏菩萨言一切诸法无生无灭云何不一于是尊者而说偈言法住处无在相数空故无名说二与法是即能所取。
　　论曰。此是第五决无生行品中起疑。彼言缘起非生。缘谢非灭。在无有处。不见所住。决定性故。是决定性不一不异。有依彼文而起疑云。色心等法无生无灭。即是平等决定实性。是即横无色心之差。纵无生灭之别。无差无别。应是一味。不异可尔。云何不一。颂中对此显不一义。法住处无在者。诸法之住及所住处皆无所有故。相数空故无者。色心等相一异等数悉空故无也。相数既无。那得有一。又无色故即无心相。既非异者。如何是一而有名说之二。及有所说法者。是即能取妄心所取非如实义。有一二等。言名说者。名是诠用。意识所取。说是语声。耳识所了。若言是一即有此二。于中亦有所诠之法。如是等数妄心所取。非彼实义。有如是数。云何于中存一味耶。
　　经曰。尔时地藏菩萨言。一切诸法相不住于二岸。亦不住中流。心识亦如是。云何诸境界从识之所生。若识能有生是识亦从生。云何无生识能生有所生。于是尊者而说偈言。所生能生二是二能所缘。俱本名自无。取有空华幻。识生于未时境不是时生。于境生未时是时识亦灭。彼即本俱无亦不有无有。无生识亦无。云何境从有。
　　论曰。此是第六决无相法品中起疑。彼言云何生灭虑知相。佛言理无可不。若有可不即生诸念。千思万虑是生灭相。今依后说还疑彼文。若识能生可不之境。境相还生诸念之识即是心识。有生有灭。云何而言不住二岸。若诸心识无生无灭。云何诸识能生境界。乘如是疑发如是问。不住二岸者。无生无灭故。不住中流者。而不是一故。心识既尔无生无灭。云何可不境界从识之所生耶。若识能生境识亦从境生。云何无生识能生有所生。为遣此疑故说三颂。三颂之文即判为二。初之一颂示其道理。后之二颂破相生执。初中言是二能所缘者。谓汝所计识是能生。境是所生。直是妄取能缘所缘俱是本来但名无自。若取为有如取空华及取幻象以为实有。是故不异无生无灭。破中言识生于未时境不是时生者。明识能生未有之时所生境界于时不生也。于境生未时是时识亦灭者。明境能生未有之时其所生识于时亦灭。灭者寂灭谓本来无也。彼即本俱无亦不有无有者。彼二能生本来俱无。既无能生亦不令有。故曰不有。不令有故后时无生。故言无有也。无生识亦无者既无生义。何得有识。识无有故境不从有。此中即有二种比量。一识不生。无能生故。如望燋种。二境不起。无所从故。如从龟毛。上来六分别决疑竟。
　　经曰。尔时地藏菩萨言法相如是内外俱空境智二众本来寂灭如来所说实相真空如是之法即非集也。
　　论曰。此下第二总定所说。总定六决非病是药。于中有二。先定非病。后定是药。初中亦二。审问。定许。问中言法相如是者。总领前说六分法相。言内外者。识内境外故。言二众者。境智众多故。言非集者。非集生死杂染患故。非如恶取空还集诸患故。
　　经曰。佛言如是如实之法无色无住非所集非能集非义非大一本科法深功德聚。
　　论曰。此是如来定许。言无色者。不生著有之病故。无住者。亦离恶取空患故。非所集者。苦谛空故。非能集者。集谛空故。非义者。离阴界等差别义故。非大者。离地水等能造相故。一本科法者。是一本觉。以是为根能生诸行及诸功德故。然科有二种。一者杂染之科。谓诸本识。义如上说。二者纯净之科。谓一本觉。如此文说。彼本识中积集一切杂染种子。此本觉中唯有甚深性功德聚。离相离性故名为深。过恒沙数故名为聚。
　　经曰。地藏菩萨言不可思议不思议聚七五不生八六寂灭九相空无有空无有无空无有如尊所说法义皆空入空无行不失诸业无我我所能所身见内外结使悉皆寂静故愿亦息如是理观慧定真如尊者常说寔如空法即良药也。
　　论曰。此下第二番定是药。于中亦二。先菩萨审问。问中有三。一者领前深功德聚。二者乘显深入理观。三者审问良药胜德。初中亦三。总标别显后还总结。不思议聚者。总标离相离性功德。别显之中先明离相后显离性。初中言七五不生者。合明二种末识之空。恒行识中第七是末。不恒行中五识为末故。八六寂灭者。合明二种本识之寂。恒行识中第八是本。不恒行中第六为本故。次显离性。九相空无者。第九识相亦不守性故。有空无有者。重成离相。八识有相之法空无所有故。无空无有者。重成离性。九识无相之性空无所有故一心如是离相离性。即是无量功德之聚。如是名为不思议聚。如尊所说法义皆空者。第三总结离相离性也。次明理观。于中有二。别明．总结。别明之中即有三句。入空无行不失诸业者。是空三昧。谓理观入空而无能所之行。虽无能所不失六度等业故。次明无相三昧。无我我所能所身见者。是离属见诸烦恼相。离我我所相能见所见相故。内外结使悉皆寂静者。是离属爱诸结使相。内门诸结外门诸使三界烦恼诸相空故。如是名为无相三昧。故愿亦息者。是明无愿三昧。由三界法皆寂静故。愿求之心自然永息。如是名为无愿三昧也。如是理观慧定真如者。是总结句。如前三种皆是理观止观无偏能所无二故。尊者常说寔如空法即良药也者。第三审问。如是空法具诸功德治诸结使。是故应即为良药耶。
　　经曰。佛言如是何以故空故空性无生心常无生空性无灭心常无灭空性无住心亦无住空性无为心亦无为空无出入离诸得失阴界入等皆悉亦无心如不著亦复如是菩萨我说诸空破诸有故。
　　论曰。此是如来定许。于中有三。一者总许。言空故者所以为良药者。只由空故有即生病故。空性已下第二别许。于中有二。先明服空药故离流转之果患。后显服空药故治取著之因病。初中言空性无生心常无生者。入空之心同空无生故。又随无灭心常无灭。生灭正是无常之义故翻彼二名为常也。心亦无住者。非但无初后相亦无中间住相。此是别明离三相也。心亦无为者。总显离彼三有为相。是明服空离无常病。次明亦离取著之病。无出入者。无有出观入观之异。离得失者。亦离得新失古之相。心如不著亦如是者。能观之心亦如空理。不取出入得失之相。不著阴界入等之法。是明服空离取著病也。我说诸空破诸有故者。第三结定。就实而言。空理无二。而说五三等诸空者。为破诸人著有病故。随病众多说空亦尔。又复理实非空不空。但为破有强说为空。非空言下存空性也。以是二意结诸空教。
　　经曰。地藏菩萨言尊者知有非实如阳焰水知实非无如火性王如是观者是人智耶。
　　论曰。六品六疑却次而决。别决总定竟在于前。此下第二一品三疑顺次而遣。于中有三。谓如来藏一品之中复起三疑次第遣故。第一疑者。谓彼梵行长者颂言。若说法有一。如焰水迷倒。又言若见于法无。如盲无日倒。有依彼说而生疑云。长者俗人如是判说。为妄见耶。为真智耶。作如是疑不肯信受。为遣彼疑举彼事问。焰水之喻如前已说。知实非无者。能知一实义性非无。彼说计无实者。如盲无日倒故。是知长者。知实非无。非无之义如火性王。谓如木中有火大性。分析求之不得火相。而实不无木中火性。钻而求之火必现故。一心亦尔。分析诸相不得心性。而实不无诸法中心。修道求之一心显故。如是火性相隐势大如似国主。故名王也。长者如是离二边观。是人智耶。如是问也。
　　经曰。佛言如是何以故是人真观观一寂灭相与不相等以空取以修空故不失见佛以见佛故不顺三流。
　　论曰。此下如来决疑。于中有二。直决释决。言如是者。决是人智。何以故下释其是智。于中有二。略释广演。初中言观一寂灭者。观一心法寂灭义故。相与不相等以空取者。观有相俗与无相真等不存故。融为一故。如是修空正顺佛心故。常见佛身。夫曾失时故言不失见佛。以常见佛弥增空观。空观增进违逆诸有。故言不顺三流。三流具摄三界烦恼。谓欲流有流及无明流。是谓三流义如常说。
　　经曰。于大乘中三解脱道一体无性以其无性故空空故无相无相故无作无作故无求无求故无愿以是业故净心以心净故见佛以见佛故当生净土菩萨于是深法三化勤修慧定圆成即超三界。
　　论曰。此是第二广演。于中有二先明三解脱道胜利。后显三化勤修胜利。初中言一体无性者。对彼小乘三解脱门别体有性故。显大乘菩萨观行一体。观心证无性时随义假说立三解脱。约其忘体性义立空解脱。忘即体相义门立无相解脱。忘即体用义门立无作解脱。亦名无愿解脱。为显唯一无分别观。于一切法体性相用。无所不遣无所不融。是故建立三解脱门。以是业故净心者以忘一切体相用故。能净出观涉俗之心离诸染著。离染著心能见报佛。见报佛故得生净土。是为三解脱道胜利也。于是深法三化勤修者。谓于空法勤修三空。何者。空相亦空是一化修。空空亦空是二化修。所空亦空是三化修义如前说故不别论。三化勤修即达一心。达一心故慧定圆成。圆成之地即超三界。是为三化勤修胜利也。
　　经曰。地藏菩萨言如来所说无生无灭即是无常灭是生灭生灭灭已寂灭为常常故不断是不断法离诸三界动不动法于有为法如避火坑依何等法而自呵责入彼一门。
　　论曰。此下遣其如来藏品之第二疑。彼言了见识为常。是识常寂灭。寂灭亦寂灭。有依彼文而生疑云。如是常住之寂灭法虽可欣乐而是希夷。众生之心粗浅难调。如何调心得趣彼门。乘如是疑作如是问。问中有二。初举果远。后问入因。初中言无生无灭。即是无常者。即领前言是识常寂灭。本来寂灭故。是无生无灭。而本非常故是无常也。灭是生灭生灭灭已寂灭为常者。即领前言寂灭亦寂灭。又言了见识为常。于有为法已下第二正问。趣入彼门方便前虽有说。方便正观而略说故更请广说。
　　经曰。佛言菩萨于三大事呵责其心。于三大谛而入其行。地藏菩萨言。云何三事而责其心。云何三谛而入一行。佛言三事者。一谓因二谓果三谓识。如是三事从本空无非我真我。云何于是而生爱染。观是三事为系所飘飘流苦海。以如是事常自呵责。三谛者。一谓菩提之道是平等谛非不等谛。二谓大觉正智得谛非邪智得谛。三谓慧定无异行入谛非杂行入谛。以是三谛而修佛道。是人于是法无不得正觉。得正觉智流大极慈。己他俱利成佛菩提。
　　论曰。是文有四。初问．次答．三请．四说。说中有二。先说呵厌方便。后示趣入方便。初中言因者五戒十善之因。果者人天富乐之果。识者能持因果即是本识。众生计此为自内我。而是性空故非是我。无我之理方是真我。故于非我不应爱染。观是三事为系所飘者。谓由四系障理定心。令是三事飘流苦海故。何等名为四系。如对法论谛品中云。系有四种。谓贪欲身系．嗔恚身系．戒禁取身系．此实执取身系。以能障碍定意性身故名为系。所以者何。由此能障定心自性之身故名为系。非障色身何以故能为四种心乱因故。谓由贪爱财物等为因令心散乱。于斗诤事不正行为因令心散乱。于难行戒禁苦恼为因令心散乱。不如正理推求境界为因令心散乱。由彼依止各别见故。于所知境不如正理种种推度妄生执著。谓唯此真余并愚妄。由此为因令心散动。于何散动。谓于定心如实智见故。以如是事常自呵责者。呵责能飘四系而厌所流三事故。已说呵厌方便。云何趣入方便。所谓审谛于三谛故。一谓菩提之道是平等谛非不等谛者。谓佛所证性净菩提无不通泰故名为道。一切有情皆同此性无一不归。是究竟道故言平等非不平等。是即对治二乘别趣也。二谓大觉正智得谛非邪智得谛者。谓一切智大觉之果唯证平等正智所得。非缘冥谛大有等境邪智所得。是即对治诸外道执也。三谓慧定无异行入谛非杂行入谛者。谓得正智入平等时。慧定圆融无别行相。方是真入于平等谛。非如世间分别之心。王数别体定慧异行。如是杂行非真入故。是即对治世间观行未证谓证增上慢者。如是三种通名谛者。审谛之观。所观境故。遍治如是三种异执。乃能正修于一佛道故。言以是三谛而修佛道。次显修道所得之果。是人于是法无不得正觉者。是显自利智德之果。于是三法而修佛道。无有不获正觉果故。得正觉智流大极慈者。是显利他恩德之果。普流大极无缘之慈。遍周法界无不利故。己他俱利成佛菩提者。总结前二。二利圆满。成等觉故。
　　经曰。地藏菩萨言尊者如是之法即无因缘若无缘法因即不起云何不动法入如来。
　　论曰。此下遣彼如来藏品第三之疑。如彼品颂末言。转所取能取入于如来藏。有依此说而疑彼云。此中菩提之道平等之谛即是如来藏不待因缘力。云何彼转能所之因而能得入如来藏法。有作是疑故乘彼问。即无因缘者。由平等故不从因缘。又平等故即无余缘。余缘无故因不能起。云何于彼无起动法。而用因缘得入如来。若用因力之所入者。即待因缘非不动故。
　　经曰。尔时如来欲宣此义而说偈言　一切诸法相性空无不动是法于是时不于是时起法无有异时不于异时起法无动不动性空故寂灭性空寂灭时是法是时现离相故寂住寂住故不缘。
　　论曰。此下如来正决所疑。宣其平等不动而有得入之义。八行颂中即有二分。前三略说。后五广宣。略中有二。前三颂明不动之义。后一颂显得入之义。初中有三。谓标．释．结。谓初二句标不动义。次有四句释不动义。是法于是时不于是时起者。是时者谓此世。此世者是现在。现在之时永无暂住。细除已未即无中间。如除光阴无中间处。故于是时不得有起。法无有异时不于异时起者。言异时者所谓过未。未来未有故无起义。过去已无亦无起义。由是道理法无起动。既无生起之动亦无恒住不动。故言法无动不动性空故寂灭。是二句者结不动义。次有一颂明得入义。性空寂灭时者。了见性空寂灭之时。不动之法是时显现。显现于心故言得入。如是上半明得入义。然此显法离一切相。离诸相故寂静而住。住寂静故恒不从缘。是故虽有入不废离缘义。如是下半显离缘义也。
　　经曰。是诸缘起法是法缘不生因缘生灭无生灭性空寂缘性能所缘是缘本缘起故法起非缘缘无起亦尔因缘所生法是法是因缘因缘生灭相彼即无生灭。
　　论曰。此下第二广宣于中有二。是前三颂广不动义。其后二颂宣得入义。初中亦二。谓前二颂推本无得以显不动。后之一颂逐末无得以显不动。初中有三。谓标．释．结。初言是诸缘起法是法缘不生者。标诸果法其缘不生。次有四句释不生义。因缘生灭无者。明诸因缘生灭不住故无生果之功能也。生灭性空寂者。以不住故即无生灭。性空寂故亦不生果。缘性能所缘者。因缘种子冥伏名性。增上缘根能对境界故名能缘。所缘境界根所对故名为所缘。次第缘法灭故不论。如是种子性缘并其能所二缘皆是本缘之所起故。故言是缘本缘起。是即其本。诸缘亦同前说。生灭性空故无生用。由是三义缘无生义。故法起非缘者。结果法起非缘所生。缘无起亦尔者。结缘无起亦同其果。次有一颂逐末无得以显不动。因缘所生法是法是因缘者。明诸果法亦为因缘。望后生法而作缘故。是诸果法既为因缘即同前说。生灭性空故言因缘生灭相彼即无生灭。前略说时直显果空故。今广时就因缘说欲显诸法因果不动即是平等菩提之道。非此法外别求菩提。是谓此偈之大意也。如肇法师言。道远乎哉。触事而真。圣远乎哉。体之即神矣。
　　经曰。彼如真实相本不于出没诸法于是时自生于出没是故极净本本不因众力即于后得处得得于本得。
　　论曰。此二颂是宣得入义。于中有三。一者一颂对诸有动显如不动。二者二句明不动本不待众缘。三者二句明离缘法有得入义。后得处者。谓道后处。前略说中言寂灭时即是此言后得之处。既是寂灭何有处时。但离时处故寄之时处耳。得得于本得者。始觉究竟故名为得。是能得故。始觉究竟还同本觉。以之故言得于本得。上来第三决疑分竟。
　　经曰。尔时地藏菩萨闻佛所说心地快然时诸众等无有疑者知众心已而说偈言　我知众心疑所以殷固问如来大慈善分别无有余是诸二众等皆悉得明了我今于了处普化诸众生如佛之大悲不舍于本愿故于一子地而住于烦恼。
　　论曰。此是第四领解。此三颂中即有二分。前一颂半结前决疑之利。后一颂半申后普化之行。一子地者。初地已上。已证一切众生平等视诸众生如视一子。是名清净增上意乐。寄喻表心名一子地。而住于烦恼者。菩萨虽得诸法平等。而以方便力不舍烦恼。若舍一切烦恼随眠便入涅槃违本愿故。如瑜伽论三摩呬多决择中云。灭尽等至当言无漏。由与烦恼不相应故。非相应故。无所缘故。非诸烦恼之所生故。是出世间一切异生不能行故。唯除已入远地菩萨。菩萨虽能起出世法令现在前。然由方便善巧力故不舍烦恼。案云。此中言不舍者。非究竟舍。如罗汉等。故曰不舍。非全不舍。故言不舍。于中委悉。如二障章说。由不舍故言住烦恼。由是不入涅槃普化十方界故。此一卷经有三分中。第二正说竟在于前也。
　　经曰。尔时如来而告众言是菩萨者不可思议恒以大悲拔众生苦若有众生持是经法持是菩萨名即不堕于恶趣一切障难皆悉除灭若有众生无余杂念专念是经如法修习尔时菩萨常作化身而为说法拥护是人终不暂舍令是人等速得阿耨多罗三藐三菩提。
　　论曰。此下第三名流通分。于中有六。一者赞人流通。二者劝众流通。三者立名流通。四者受持流通。五者忏悔流通。六者奉行流通。此即第一赞人流通。赞能流通。是经菩萨四种胜德。一者大悲普化一切功德。二者别益持是经者功德。三者化身说法功德。四者令得极果功德。
　　经曰。汝等菩萨若化众生皆令修习如是大乘决定了义。
　　论曰。此是第二劝众流通。决定了义者。为显最深最极。不可以加矣。
　　经曰。尔时阿难从座而起前白佛言如来所说大乘福聚决定断结无生觉利不可思议如是之法名为何经受持是经得几所福愿佛慈悲为我宣说。
　　论曰。此下第三立名流通。先问后答。问中亦二。先领后问。领中即显是经四种胜能。一能令持者得无量福。如经大乘福聚故。二能令持者永断诸结。如经决定断结故。三者所诠之旨是本觉利。如经无生觉利故。四者能诠之教难可思量。如经不可思议故。次问中问二事。先问经名。为知经要故。后问持福。求福持经故。
　　经曰。佛言善男子是经名者不可思议过去诸佛之所护念能入如来一切智海若有众生持是经者即于一切经中无所希求是经典法总持众法摄诸经要是诸经法法之系宗是经名者名摄大乘经又名金刚三昧又名无量义宗。
　　论曰。此下答中有二。如其次第答二问故。初中亦二。先赞名义。后正立名。初中亦二。先总叹名。后别显义。能入已下是别显义。即显三义。能入如来智海乃至无所希求者。是显金刚三昧之名之义。无法不坏无理不穷。由是令入如来智海。过是更无所希望故。是经典法总持众法摄诸经要者。是显摄大乘经之名之义。是诸经法法之系宗者。是显无量义宗之名之义。是二名义有何差别者。前明广摄众经之义。后显众经所宗之极。次立三名于中委悉者。文前二门中已广说也。
　　经曰。若有人受持是经典者即名受持百千诸佛如是功德譬如虚空无有边际不可思议我所嘱累唯是经典。
　　论曰。此是答第二问。于中即显四种胜德。一者持佛胜德。是经能摄诸佛心故。如经受持百千诸佛故。二者广大胜德。如经无有边际故。三者甚深胜德。如经不可思议故。四者无比胜德。如经唯是经典故。
　　经曰。阿难言云何心行云何人者受持是经佛言善男子受持是经者是人心无得失常修梵行若於戏论常乐净心入于聚落心常在定若处居家不著三有。
　　论曰。此下第四受持流通。于中有二。一者正明受持。二者往复重显。初中亦二。先问后答。问中有二。先问受持经者心行。后问受持经者福利。答中次第答此二问。初中即明五种心行。一心无得失者。不观他人之长短故。二常修梵行者。内修离相之净行故。三常乐静心者。在动不动故。四心常在定者。入散不散故。五不著三有者。居染不染故。
　　经曰。是人现世有五种福一者众所尊敬二者身不横夭三者辩答邪论四者乐度众生五者能入圣道如是人者受持是经。
　　论曰。此是答第二问。随前五行得此五福。众所尊敬者。由其不观众之长短故。身不横夭者。由其常修离相行故。辩答邪论者。乐静心故。乐度众生者。入散常定故。能入圣道者。不著三有故。
　　经曰。阿难言如彼人者度诸众生得受供不佛言如是人者能为众生作大福田常行大智权实俱演是四依僧于诸供养乃至头目髓脑亦皆得受何况衣食而不得受善男子如是人者是汝知识是汝桥梁何况凡夫而不供养。
　　论曰。此下往复重显。于中有二。先明福田之体。后显生福之能。此即初也。四依僧者。第一依是具烦恼性。位在地前。其余三依位在地上。如涅槃经之所广说。
　　经曰。阿难言于彼人所受持是经供养是人得几所福佛言若复有人持以满城金银而以布施不如于是人所受持是经一四句偈供养是人。
　　论曰。此是第二明持经者能生多福。以满城金银施不持经者所得之福不如一餐一衣。供养持此一四句偈之所得福故。
　　经曰。善男子令诸众生持是经者心常在定不失本心若失本心即当忏悔忏悔之法是为清凉。
　　论曰。此下第五忏悔流通。于中有二。先赞忏悔功德。二者往复重显。初中言清凉者。灭不善因沉浊故清。离生死果热恼故凉。
　　经曰。阿难言忏悔先罪不入于过去也佛言如是犹如暗室若遇明灯暗即灭矣善男子无说悔先所有诸罪而以为说入于过去。
　　论曰。此下第二往复重显。于中即有二番问答。初番显其忏悔道理。后番显其忏悔行法。此中问意言忏悔先罪名忏悔者。先罪不入于过去耶。若先非今故入过去者。云何于无罪而有忏悔耶。答中言如是者。如是先罪不入过去故。不于无而有忏悔。所以然者。先所作罪熏于本识。种子恒流在于现在。由是道理未入过去。且今忏悔。能治生时令彼罪种不流现在。如灯生时室暗方灭。罪种不至于今现故。是时方说令入过去。而无说悔先所有罪者。先所有者非悔所及。不能令彼非先有故。但其先有令不至现。不至现者由悔所为。此与断结之义异者。彼约生灭道故。令未生者不至现在。此就相续道故。令先有者不至现在。又断结者永断种子。悔先罪者。损伏种子。增强之用不至现在故。约此义说入过去也。
　　经曰。阿难言云何名为忏悔佛言依此经教入真实观一入观时诸罪悉灭离诸恶趣当生净土速成阿耨多罗三藐三菩提。
　　论曰。此是第二忏悔行法。答中有二。先明行法。后示胜利。初中言依此经教入真实观者。谓依金刚三昧教旨破诸法相名入真实。此是地前相似真观。一入观时诸罪悉灭者。一切罪障从妄想生。今破诸相入真实观。顿破一切妄想境界。所以诸罪一时悉灭。次显胜利即有二句。离诸恶趣当生净土者。是明华报。速成阿耨多罗三藐三菩提者。是示果报。
　　经曰。佛说是经已尔时阿难及诸菩萨四部大众皆大欢喜心得决定顶礼佛足欢喜奉行。
　　论曰。此是第六奉行流通。于中四句。皆大欢喜者。闻法欢喜故。心得决定者。离诸疑惑故。顶礼佛足者。重法敬人故。欢喜奉行者。行时转喜故。
　　甚深且微金刚教今承仰信略记述愿此善根遍法界普利一切无遗缺。

　　金刚三昧经论卷下

　　伏为宝祚无疆储闱凝庆氛尘永寝朝野升平。晋阳公福海等浚寿岳齐高。次愿孀亲洎及佛奴变呻为讴向年有永镂板印施重念此经出自虬宫发起因于疾病。更愿普及法界含生。生生不闻疾病之音。不处胞胎常游诸佛净妙国土尔。甲辰八月初五日优婆塞郑晏志。

