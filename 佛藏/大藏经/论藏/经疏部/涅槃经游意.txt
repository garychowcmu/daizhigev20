  涅槃经游意
　　隋 吉藏撰




　　涅槃经游意

　　　　沙门吉藏撰
　　就此经有南北二本。广略不同。北方旧本或有三十三或三十者。品唯有十三。南土文卷有三十六。有二十五品。其间文义浩博。岂可详写。故经云。一恒二恒始仿佛见之。三恒四恒乃能知一分之义。梁武皇帝云。涅槃者义高万善。事绝百非。空空不能测其真际。玄玄不能究其妙门。自非德均平等心会无生。金垆玉室岂易入哉。余昔经注录之疏零。今之忆者十不存一。因兹讲以聊复疏之。就摄山大师唯讲三论及摩诃般若。不开涅槃法华。诸学士请讲涅槃经。大师云。诸人今解般若。那复令农讲。复重请。乃为道本有今无偈而遂不讲文。至兴皇以来始大弘斯典。但开此经。初形势非一。或明开路义。如国家语有梗碍偏隅未宾。开疆祐出先须斫伐。然后方得行师。今亦尔。为从来旧执拥塞正道故。须破洗然后乃得讲经。开路义别有科目。待余暇矣。又或明舍那释迦二佛教门差别不同。或辨因果人法十双相对。并置而不论。今于此经初且为六段。一大意。二宗旨。三释名。四辨体。五明用。六料简。
　　第一说经大意者。此经之意复何穷。如河西五门波薮七分兴皇八章迦叶三十解问。如来次第解释则三十解意。今直举其枢要陈其纲领。可然正道平等本自清净。岂有生死异于涅槃。特由众生虚妄执文求实。闻名仍不见其真。或云涅槃是有。或意是无。或言二谛所摄。或意出二谛之外。或意出生死无常。或意涅槃常住。因此谬造种种异计。便成系缚致有生死。前诸佛菩萨为引此妄情假说涅槃。为出处方便空假立名。名无得物。物无应名。名物既尔。万法安立所以生死涅槃本无二相。但为化此虚妄。如度虚空。实无众生得灭度者。如此了悟名得涅槃。实无涅槃可得。但约此迷悟说凡说圣。假名生死强称涅槃。令改凡成圣舍生死得涅槃。既悟此本来不二亦复不一。若于凡圣生死涅槃作一异解者则障正道。名为据语。今破此一异等见名为开道。约智开复有何道可开耶。从来云。如来之身非凡圣。是圣涅槃之法。是常非无常。今为对此故明如来之身非凡非圣。凡圣悉是如来善巧。涅槃非常无常。常无常皆涅槃方便。何者共耶。常病重故设无常之药。众生执有为涅槃故设无。身心皆尽乃为妙极。物情不了便谓佛身无涅槃断灭。故经云。其复不久王复得病。须服乳药。故今教为对无常故设常住。则左右除病。迭代破执。执病若尽在药皆除。涅槃之法竟何所有。虽无所有而无所不有。虽无所不有而无所有。有无既尔。常无常亦然。非常非无常。常无常具足也。大师于此明四双八只义。一凡圣二常无常三隐显四半满。
　　言凡圣者。涅槃实不开凡圣。但住大涅槃能建大义。或时为凡。或时化圣。故佛初出世间同凡夫事。虽同凡而异解。凡初生则行诸方七步。云天上天下唯我为尊。又云我生胎分尽。是最末后身既自得解脱。复度众生。此言已障是圣。但说此言已更为婴儿。乃至槃马捔力等具同凡事。此则以凡覆圣。今日教起明久已圣人方便便现为此事。则是以圣开凡。开覆之义具通今昔。昔开凡覆圣。今开圣覆凡。但者覆名今开称。所以尔者。初为缘未堪不得说是圣。但得说是凡。则凡覆圣。今始得说道我本是圣人。以圣开凡。故前覆今道开也。人闻此开覆便作二解。闻昔覆谓言别有一圣为凡所覆。闻今开则谓却除于凡别有圣出。今明不尔。昔本来是圣。为缘未堪不得说为圣。唯得说为凡。隐圣道不得说名之为覆。岂别有一圣可覆。今只道昔凡则是圣詺之为开。岂别有凡可除圣可开耶。故经云。显发如来方便密教故。昔隐不说为密也。今日显说为开密也。
　　凡圣既然。常无常亦尔。昔说无常隐常为覆。今日显说于常为开。然昔说无常只说常为无常。詺无常覆常。今日只说向无常者常名为开也。又且昔日名覆今复名开。何者。昔说无常不为无常。昔说无常为开。今日常若无昔无常何同显今日常。是则昔无常为今常。化方便故昔无常今得是开也。此是片到明未是好开。至下文明常无常。为显非常非无常。常无常无常常具足乃是开密也。如此凡圣常无常开无常。常无常无常常具足乃是开密也。如此凡圣常无常开覆并是大涅槃方便。如用若真明凡覆圣圣开凡。常无常开覆未足为奇。亦非妙用。只为毕竟无。如此凡圣常无常。而能在中为凡为圣。能常能无常开覆等事。乃是不可思议方便妙用耳。然此可有三道开覆。一以凡覆圣以圣开凡。二者凡圣是实覆涅槃凡圣方便。今明凡圣无并是涅槃妙用。名之为开。三者凡圣覆非凡圣方便。今始得显涅槃非圣非凡。凡圣具足名之为开。凡圣既尔。常无常亦然也。但凡圣中复有凡始凡终圣始圣终凡终圣始圣始凡终。何者。昔托王宫而生为凡始。道场树下成道为凡终。成佛为圣始。双林入灭为圣终。只圣始则凡终。凡终则圣始也。开凡终为圣始。圣始则凡终者。可得圣终为凡始凡始则圣终不。解云。若通就实凡实圣则可例。何者。只起一有得断常之心。无得正观便断则凡始为圣终。若无得正观不观。有得虚妄便起。则圣终为凡始也。但此中如来一期凡圣方便只得凡终为圣始圣始为凡终。不得圣终为凡始凡始为圣终。若进论。此间感息他方现生。则此土圣终他国凡始也。问凡有始终圣亦始终者。无常有始终常亦有始终不。常无常相对。无常有始终常无始终。亦应凡圣相对。凡有始终圣无始终。解云。小乘明凡圣皆是无常故皆有始终。大乘凡圣有二种。一者方便则凡圣皆无常。二者实义则无此凡圣者无始终也。问者说无常覆常为覆。邪常之覆正常耶。若昔无常但覆邪常不覆正常者。昔说是凡但覆耶圣。不覆今正圣。昔正覆今日圣。亦昔无常正覆今常。又难。若昔无常覆今常不覆邪常者。昔无常除今常不除邪常。昔宜禁乳则昔通除常。又若无常覆今常者。未说今常。云何覆今常。前说无常可常覆无常。昔无常未有今常。何得言昔无常覆今耶。解此已如上诸佛本是常。昔隐不得说常。但说无常。故言无常覆常也。
　　然此开覆则是如来藏义。何故名如来藏。为当众生藏如来名如来藏。为当如来自藏名如来藏耶。然只此间则是解竟。然具此二义。一者众生性颠倒隐覆如来性故名如来藏。二者众生不堪闻如来之性。隐而不说亦名如来藏。今教显一切众生皆有佛性。佛性是我义。众生依方等大教临度断除颠倒。则显如来藏。藏显则名法身。显众生有佛性。则显众生是佛性根本。众生是佛故有佛性。非佛则不得有佛性。如人姓张郎则有张姓。非张则不得有张姓。佛性亦尔。故论云非众生身内有佛非密。身外有亦非密。四并非密。众生则是佛为密也。有时难此义。何故有佛性非密则是佛为密耶。有解云。有义则疏。是义则密。释难众生则是佛为密。有性不密者。众生则佛性义深。众生有佛性不深。经云。众生有佛性甚深。既有性为深。何意有佛性非密。不见好解(扶解孝奉落疏密之语不圆深不深者。如人二人相近。即言密不得言深。若向何得言深浅是亦如此。众生即佛性即相密。若单论佛性即深。经云。众生有佛性甚深。是约佛性为言。众生即佛者。是约众生为论。所以众生外更无佛性。故即是佛性与众生不疏为密。是密义甚深。故有佛性甚深者乎云)问地论亦隐显义与今何异。解云语虽同其意大异。彼有如来藏体。为妄所覆名之为隐。复则现出此体名之为显。如贫女宝藏暗室瓶瓫。则用此譬为义。今则不尔。此譬为破始有。故言本有岂可守斯为定耶。今明只迷故名隐名藏。岂尚别有此体可隐。只悟故名显。名法身无体可显。迷故名隐。隐无所隐。悟故名显。显无所显。只迷因缘故隐。悟因缘故名显。如箜喉之喻无乎。无棍等因缘则无声为隐。无别声可隐在内。若因缘具足声则便出。无别声可显。如来藏隐显亦尔。不了因缘故隐。显又如此。隐显并出于缘。缘未堪如此说故为隐。今皆闻之故不隐。乃出于缘。法身更何隐显也。
　　四次半满义。他云。昔无常为半。今常为满。此有种种计不同。或云般若已上法华已来是无常半教。唯涅槃常住乃为满字难(云云)。又彼明常无常云。断明义。生死无常不通常。涅槃常不通无常。乃至金刚心无常不通常。佛果常不通无常。如此一握无常。一握是常。无常一握既半。常是一握亦半。今一家有时对此牵生死无常至佛果常。牵佛果常至生死无常。令彼两处互通。无常边亦满。常边亦满。一家云。半边满满边半。此非互语。半三斗三斗米。亦如山在南在山南。岂可为一。今满半半满亦有异义。但此有为意。一者满半圆偏语。半满积足语。满半圆偏语者。明涅槃本来具足缘。未巧具闻圆旨。故说无常一边名为半字。故经问。云何解满字及与半字义亦得道。云何解半字及与满字义。但今得意明涅槃具足圆满为缘说半。故言满半也。半满是积足者。无常是半。常足为满。常亦尔。故定知半满大师戏言耳。又满半是圆偏语。如前半满是对治语。何者。汝言常是满者此半边满耳。有时明常无常名半边满。常无常双用名满边半也。但一家释半满复有展转明义。一无常为半常为半。无常为半常为满。二常无常皆半。是常无常所病皆洗除尽名之为满。三者常无常用半。非常非无常体满体用异故。此体用用体具足始为满。无常为半。常为满。别二边高下。若非常非无常常无常具足别二边双游也。大师明无常复有四种。一病药。二开覆。三半满。四二边。此四句无常云何不别。解云。病药无常者。以无常治常。常病既去无常之药亦除。如三修耶常虽去犹存无常故成尤疾。所以文云。王今病重故也。此一向须写写矣。开覆无常如前。以无常覆常。复是道无常者常不除无常也。半满无常。昔说无常为半。今还明无常为满。又昔说无常不了故为半。今明无常显了。生死无常佛果常住字义具足为满也。二边无常者。此二恒俱。岂得除无常明常。但二边有前后。尤有高下。充并充等义。
　　第二明经宗旨。古来明宗体异。以常住为宗。文言为体。今一家明只宗是体。岂异体别有宗。大师云。今解释此。兹国所无。汝何处得此义耶。云禀关河。传于摄领。摄领得大乘之正意者。若是诸师皆息推片不熟看经论。妄引候文失于圆旨。如文佛性者名第一义空。便种种解释。或云从境为名。或云即于真谛。彼云。佛性是智。第一义空是境。但智即境故云佛性名第一义空。又云。佛性是俗谛。但俗即真故云佛性名第一义空也。今明此语未足。佛性者名第一义空。智者见空及以不空。此始成一句耳。是故发初与他异。他明此经以常为宗。今初辨常者。乃倒写之用未是正意。常是药用。岂会开正宗。前药治前病。后药治后病。常是药用。常为宗者。无常是药。亦应以无常为宗。彼云。后药治后病。后药为后经宗。前药治前病。前药为前经宗。今明前药为前经宗。前经有无量种。岂得并以无常为经前宗。既不可无常为宗。后经宁得以常为宗。今对彼故以无得为宗。汝以常为宗。文何所出。我今依经文自云。无得者名大涅槃。故无所得此经宗也。又亦汝言涅槃定常不得无常。斯则常故常名有所得。有所得者乃名生死。何谓涅槃。彼云我亦有得无得义。至忘为无得。弥存为有得。今责汝妄不可为存。存不可为妄。真绝不可待。俗待不可绝。还成有所得。何谓无得耶。又彼义真谛中不得有乐不得有一乘也。我乐一乘并是世谛。又于汝证言生死无常涅槃是常。大众闻之何事怪。故云涅槃不可定常。不可定无常。非待非不待。不可思议。闻者怪也。只无所得故不可思议。无所得为经宗也。他难云。汝以无得释经宗为是者。我亦以常释经宗亦是。解云。常无常虽经说。而有病财无所得义则无过生。经云。虽不常住非念念灭。此已常无常两除。次复明涅槃非常无常。常无常俱洗。如德王中说。何偏得以常为宗耶。无得之义始终无行故以为宗也。问有得名生死。无得名涅槃。则有得名无常。无得名为常。得无得还是常无常。云何舍常无常而用得无得耶。解云。若定用无得为是还成有得。不名无所得。一无所依乃名无得。无得通常无常。何者。彼云生死无常涅槃常。如此常无常并有所得。今明常明无常。因缘假名字说。无有无常可有。亦无有常之可得。一无所住故名无所得也。又他常无常智断明义。生死无常涅槃常。前心无常后心常。故是有所得。今明诸法未曾常无常。或说常或说无常。诸法实相行常无常也。然无所得非但是此经宗。通是一切大乘之正意也。
　　第三释名。此中复为三。第一明异名。第二翻名。第三绝名。初明异名者。或云泥洹。或云泥曰。肇师云。彼国楚夏不同耳。大亮云。涅槃者异俗之音。音有楚夏。涅槃正中天竺之音也。或云。此三名目于三本。泥曰此是中本。泥洹是六卷经。涅槃则此大本。今谓未必然也。大本亦得名大泥洹经也。
　　次翻名且明摩诃义。此是外国音。此虽有三义。正翻为大。金光明云。摩诃提婆此云大天。又今既标大意。何须更。但大有多义。依此经凡有六义。一常故大。所言大者。名之为常。然无常二得名大而终不及常。大薪大火。大薪不及火。常无常亦尔也。二者广故大。所以然者。经云。所言大者。其性广博。广博故大也。三者高故名大。经云。譬如大山。一切世人所不能上。故名大山。涅槃亦尔。声闻缘觉及诸菩萨所不能上。是故名大。四深故大。经云。大名不可思议。一切世人所不能测。是故名大也。五者多故名大。经云。譬如大城。多诸珍宝故名大城。涅槃亦尔。多诸法宝故名为大。六者胜故名大。譬如有人。于人中胜故名大。涅槃亦尔。胜于一切故名为大也。虽有六大名不出二种。一体大二用大。体大者则是法性也。涅槃者则诸佛之法性也。用大者八自在我故名用大也。又有二大。一待大二绝大。然此无二。只待则绝因缘则空故也。
　　次明涅槃义。前摩诃题既标大更无异释。翻涅槃则众解不同。或言无翻。言有翻。今略出无翻四师有翻。无翻四师者。第一大亮师明涅槃无翻。彼云。涅槃是如来神通之极号。常乐八味之都名。涅槃是异俗之名。名有楚夏。前后互出乃有三名。涅槃正是中天竺之音名含众义。此方无一名以译之。存其胡本焉。此远述河西乃至大济。皆同此说也。第二陉师亦云无翻。彼师序云。称包众理名冠众义。一名之中有无量名。处音无以译其称。晋言无以代其号者。故不可翻。第三宝亮师亦云不可翻。彼序云。涅槃是出世法总名贯众法之通号。然此之语乃方土之音。圣既出彼国。此亦无名以正翻。但文酬况指义释而已。第四知秀师亦云不可翻。彼师序云。涅槃是圆极至住之总名也。然因迹见名知本。名迹之兴肇自天竺。我大梁亦应有称。但弘道之近既发轸西域。于未测此方以伊译翻。是以前贤后哲皆顺旧本述而不作。故题之经道此四师并云涅槃不可翻。彼明不可翻有文有义。义者涅槃是圆德。圆德立圆名故不可一名翻。二者有文者。三点成涅槃故不可一名翻也。今作五难难云。一作大非不等难。彼国有总名。此间无圆称。如来但念彼土众生不受此方。今残彼有圆名解义。此无圆名则不解圆义。故悲不尔。涅槃来于此土便成无益也。第二就今昔相决难。今昔皆涅槃应皆可翻。然今不可翻。可是涅槃。昔可翻。昔应非涅槃。昔不具足涅槃。今具足。不可翻。昔不具足则可翻者。则难今具足可是涅槃。昔不具足应非涅槃。第三约摩诃难涅槃。涅槃是摩诃涅槃。涅槃既不可翻。摩诃是涅槃。摩诃涅槃亦不可翻。又摩诃含三义。翻摩诃者涅槃含三德。亦一解说翻涅槃也。若言摩诃非圆名涅槃是圆名者。此摩诃非涅槃摩诃。涅槃非摩诃涅槃也。涅槃含三德。名既圆。摩诃含三义。摩诃亦是圆名。皆不可翻也。皆可翻也。第四难。涅槃不可翻。别涅槃一部并坏。涅槃发初晨朝唱告般涅槃。一切大众皆悉悲恼。纯陀云。虽知如来方便涅槃。而我等不能不怀悲恼。既是众德大众及纯陀何事悲苦。又现病品云。倚卧鹤树间。下愚凡夫见尚言必涅槃。若是众德下愚岂能得见。若见众德乃是上智。何故名下愚。故不可。第五总别难。彼有圆偏名。彼有总别。此但偏名无圆名。此但有别无总。此彼皆有总别名。彼此皆有圆偏名也。
　　次出有翻六师。翻者无量。略明六师。第一道生法师翻为灭。其义训乃自多。方正名为灭。经论皆尔也。第二肇师翻之以灭度。秦言无为。亦言灭度。以虚无寂漠妙绝有为名曰无为。以其大患永灭超度四流故云灭度。他家不同。灭则语法。度则目人。法本有今无。人从此到彼。又云。实法人法皆灭。假名人法悉度也。又灭者凡圣皆灭度则简异凡夫。凡夫灭已后生不得称度。大圣一灭永不复生。故称之曰度。第三太原宗师翻解脱。彼云。涅槃者累尽之通名万善之号。涅槃是天竺之音。此正言解脱。如经说也。乃至开善等翻为无累也。第四宣武竉师翻为大寂定。经云。涅槃名大寂定也。第五仙师翻不生。梁武用对烦恼不名涅槃。烦恼不生乃名涅槃也。第六影师翻安乐。不安则名生死。安乐则是涅槃。北人云。般涅槃那翻入息。入有三种。一实论。谓息妄归真从因趣果故名入。二者真应相对。息化归真名入。三但就应为言。谓舍有为入无为名入也。涅槃正翻为灭。若随义翻不生解脱等。
　　问若正翻灭。何故下文云灭诸结火名灭度。离觉观故名涅槃。外国灭名不同。诸结火灭名弥留陀。离觉观名涅槃那也。言息究竟解脱永苏息。息有三。一息因果患。二息诸事业。诸事业者。文云。虽得禅定智慧解脱不名毕竟。若能断除三十七品所行之事乃名毕竟涅槃也。前诸师定言不可翻。具如前难。今复定言可翻。亦彼研核睿师大品序云。秦言谬者定之以字义。胡音失者正之以天竺。不可变者则而出。今既出以涅槃则是不可翻。云何言可翻耶。今更别难为两意。来生肇等翻为灭为一难。来宗师等翻解脱无累为一难。若言涅槃翻为解脱。栖神无累何事忧悲耶。又云。灭诸结火名为灭度。离觉观故名为涅槃。既涅槃灭度两出别。知不以灭度翻涅槃。然生肇等师亲承什师共翻译。岂当有谬而释弹片耶。今明不破生肇。今古人弹其定翻者耳。若定言翻灭度则过之甚也。问汝今云何作此问者且反彼。汝言涅槃为有名．为无名而问翻无翻耶。而未知有名无名而更问翻无翻。如未知兔头有角无角而问菟角若为长短耶。翻无翻亦尔。无名是本。翻无翻是末也。然此义有齐不齐。定其齐者。涅槃未曾名未曾无名未曾翻未曾无翻。则非名非无名非翻非无翻。故经云。大涅槃者不可得闻。何以故。非有为故。非无为故。非音声故。不可说故。故知非名。亦可得闻。以闻故。故知非无名。所以涅槃非名。所以涅槃非无名。强立名。非但强立名。亦强言无名。则非名非无名。施名施无名。亦非翻非无翻。强翻强无翻也。言不齐者。明涅槃非名无名强为涅槃立名。就强名中论翻不翻。何者。涅槃别总故翻而无翻。涅槃总别故无翻而翻。不翻而翻亦名为灭度。亦名无累解脱等。翻而不翻则三德圆满无所不含。岂可以一义翻耶。故涅槃具总别义。故具有翻不翻也。
　　又就今昔论总别有四句义。自有总是别非。合曰三德涅槃也。自有别是而总非。如昔日涅槃。唯是断无为涅槃也。总别俱是者。昔别是今总是。俱非者。昔总非今别非也。次明今□涅槃。目论总别是非四句义。何者为其相。一往就因缘为论明总是别非。是是非也。言总则得别。道是则得非。若言总不得别。则别非总。别道是不得非。此是非非。今总是别总。总是别。即是即也。今别是总别。别非总。即非也。若论以意者。此言已是而人心有得。不能云。悟障孝之徒好依字。今复须示其文处。总是别非者。如哀叹品三德纵横。皆非三德圆。其乃是也。别是总非者。如下文。佛名觉。涅槃名解脱。又涅槃名果。果取断不取智也。次总别无定。一切皆总皆别。若当涅槃总三德别有时三德总涅槃别。一切皆是般若皆是解脱。有涅槃成秘藏。如四相品说。涅槃为别也。大品云。摄一切善法入般若。是般若为总也。然今因涅槃总别。则议涅槃别总必具此二义。若偏取一义则未识涅槃通意也。
　　第三明绝名。古来明真谛与涅槃绝不绝凡有三说不同。一云二皆不绝。真谛有真如实际之名。涅槃有常乐我净之称。而言绝者。乃绝生死世俗患累之名。若见美妙之名则不绝。第二明二种皆绝。真如本自寂绝布微非名所及。涅槃亦尔。言语道断心行处灭也。第三师云。真谛绝涅槃不绝。是俗谛乃有则真义尚论。涅槃终是俗谛。是续待二假。庄严明涅槃二谛摄。开善明是俗谛摄。故不绝。今次第难之。难第一家。真谛涅槃皆不绝则□经文。经云。涅槃非名强为之名。又云。非名非相非待非不待。云何言不绝耶。若言涅槃无生死之名为绝者。亦应生死无涅槃名。生死亦绝。若互无为互绝者。亦应互无。应互妙。不可互妙耶互绝耶。又肇师依涅槃论明涅槃无名。云何涅槃不绝。斯则乖关河旧说。复违涅槃正文也。难第二解。明涅槃断言语绝心行无名无相所以是绝者。亦不然。若涅槃绝同真谛绝者。亦应涅槃同真谛顽。涅槃不可同真谛顽者。则涅槃不可同真谛绝。第三师云真谛绝涅槃不绝者。亦不然。若真谛绝涅槃不绝者。真谛妙涅槃不妙。真谛空涅槃不空。二种皆空则二皆绝也。彼云真谛妙无涅槃妙有二种有无虽异而是妙。既皆妙则应皆绝。一绝一不绝则一妙一不妙也。
　　问今意云何耶。解云。若更有解还同足载耳只除前来诸解注意自现。何烦别说耶。而今为障学者未能体道无。今因指识月。藉教知理而心无所存。又云。无离文字说解脱相。又经云。乃知解脱无言未知言则解脱。二云。乃知涅槃无名未知名则涅槃也。又此经下文云。如来涅槃非有为非无为非名不名非待不待。则是非绝非不绝。何得而绝不绝耶。又涅槃之体有是不是。有非不非。是是不能是。非是亦不是。非非不能非。是非亦不非。故非是非非。能是能非。非绝非不绝。能绝能不绝也。有人言。三论所释但得真谛一支义。我真谛离四句绝百非。今明不尔。经既云。非物非不物则非真非不真非俗非不俗。何关真谛。问涅槃既非名非不名。是何物而能名能无名耶。解云。涅槃非物非不物相得。更问道何物耶。无物而物而物所谓正道。故肇师云。涅槃者名为道也。涅槃无名强为立名名为涅槃。但下文明名有二种。一因缘名二无因缘名。因缘名如舍利弗也。无因缘者如坻罗婆夷。实不食油强名食油。涅槃亦尔。无有因缘强名涅槃也。问强为涅槃直名为对生死不对生死。解云。涅槃岂不对生死。故肇师云。出处异号应物假名也。难云。若尔则是因缘名何谓无因缘名。解云。涅槃未曾名无名。未曾对不对。道因缘亦是强言因缘。一切强立名也。
　　次举五类一况释涅槃。五类者。一法界。二法性。三法身。四般若。五佛性。一况即是虚空。虚空具教不绝义及总别义。言法界者如华严云。佛子法界者界非故则不绝。绝名无名义而名法界。则绝不绝义无名名义。法性者正法性远离一切语言道一切趣非趣。悉寂灭相。则不绝绝义。名无名而名为法性。则绝不绝无名名义也。法身如金刚身品。般若如叹般若偈。念相已除语言亦灭也。佛性者。如师子吼。明佛性第一义空所言空者。不见空与之不空也。举虚空况者如六种品云。是故知虚空非有亦非无非相非可相也。
　　次明人法义。问涅槃是人名是法称。为具足名为不具名耶。他云。涅槃是法名。既称云涅槃。涅槃是至极之名。穷原尽性之说。所以是具足也。今明涅槃。非有为非无为。则非具足非不具足。非人非法。亦具足亦人名亦法。何者。三点员伊金刚宝瓶满足无缺。故是具足。而涅槃是果。果断德故不具足。涅槃是法不可解言。人者四德为涅槃。我则是人也。又涅槃非但法。亦得是譬。云如实非有非无。王罪亦尔也(是阇王作逆佛慰喻之言是)又中论云。无生亦无灭寂灭如涅槃也。旧云。佛方广华严具足人法涅槃。但是法非人者。无明法长人短义。明释迦出秽土为破我人之病故明法长人短。舍那出于净土界人法俱长。然释迦人法具有四句。一法长人短。二人长法短。三俱短。四俱长。释迦为破我人病故明无人我而有法。故云无造。无受者善恶之累不忌也。又法通生死涅槃故。法长人短者。生死无人唯涅槃有人。生死无我唯涅槃有我也。此则具破众生断常二见。生死无人故不常。而有法故不断。众生若闻生死中有人则起常见。破常见故明生死一向无人。众生若闻无法则言无因果罪福等则起断见。为破此见故云有法。虽无有人。善恶之法不失。故明人短法长也。法短人长者。此少难见。且一往明三我人。同断结惑同入灰断。未辨法有终极。今曰涅槃及前人法明人寿等同太虚。正法终竟灭尽故法短也。俱长者。生死既有虚妄人亦有虚妄人法皆长。又佛常法常比丘僧常故长。如此长短为显不长不短也。
　　第四明涅槃体。前明经宗通明一经之宗。今明体。涅槃一法体也。既为四。初就一法明体。次二法明体。三三法明体。四就四法明体。言一法明体者。人法言是有故下云。涅槃名为善有旧云妙有也。有复为二义。一者本有。二者始有。义虽本始不同。并是常本有此常始有此常也。今难此义。若涅槃有本有始。亦应有曾有今。若有曾有今。则成三世。三世无常常法无曾无今者。常法无本如。既有本有始。则应有曾今便成三世无常。
　　次二法明体者则是二谛义。庄严云。涅槃出二谛外。明惑因所感果是浮虚之故是世谛。假体则空故是真谛。今佛果非惑因所感故非世谛。非世谛故不可则空故非真谛。所以仁王经云。萨云若觉超度世谛第一义也。开善解云。果涅槃具足二谛。涅槃是续待二假故是世谛。非但则真亦复冥真故是二谛。第三冶城师云。佛果非世谛则是真谛。明真谛是诸法之本。但众生颠倒起惑构造生死遂成世谛。今还修道断惑生死尽世谛则灭。世谛既灭还归本真。譬如清水。本性际静假外风渐鼓击致有波浪。风若息还收本性。今皆不同此说。具如二谛义中广破今述。但今明佛果。非内非外非有为非无为非待非不待非摄非不摄。岂可定言摄不摄耶。故肇师云。涅槃之为道也。寂寥虚广不可形名得。微妙无相不可有心知。言之者告其真。知之者反其愚。有之者乖其性。无之者伤其躯。斯乃希夷之境太玄之乡。而以有无题[肆-聿+旁]标其方域。而语神通者不亦邈哉。涅槃之体乃其如此。岂可以凡心推度或言在二谛内或言在二谛外耶。
　　次明三德者。明三法有三种。一者三聚。二者三性。三者三德也。三聚者色心无作。今不释此名。但佛果为具此三。不成论师解此有三例。若是心则定有无作定无色一种则有多解。一云佛果乃尽粗色则有妙色。故经云。舍无常色获得常色。又六卷云。妙色湛然常安稳。又经云。解脱有二体。一色二无色。无色者声闻解脱。色者诸佛解脱也。第二云。佛果无色。色是顽碍之法不可研磨。增进佛果之时灵智独存。无有色与无作也。而经中道妙色者有二义。一能应为无穷之色。二者妙果显然故故为色耳。故六经云。愿诸众生灭一切色入于无色大般涅槃也。地论明三佛皆有色作身色可知。释身色者如经。一一相海无量诸相虽有此色而不可见。地经说佛相好为实报身也。法身色者。如来藏中色性法门显现成佛体。体虽是色而无色相。如比丘无作。虽是色性而无色相。又云。法身出生法则无尽色像。又云。无碍之色如无像之并。不同下地因中也。论心者虽舍无常识获得常识。涅槃以为体。但心为体。但心有三。一六识心缘外境。二七识心缘内法。此二皆灭。唯第三八识唯真识觉知也。论非色心者。无生死色心亦名非色心也。又常释色至处者。成论师凡有四说。一欲色两界有色。无色界无色。第二云。三界并有色。三界外乃无色。何者。六地已还身土分段有色土。七地已上出三界外无复色。而是四空无色者无粗色耳。第三解云。六地秽国土地二国中间犹有如影知光色。八地已上则无复色。第四解金刚心则有色。唯佛无色。而言界外意生身者。尔时无复一期寿命。但有念念生灭。名为变易故云意生身耳。无作一法穷至金刚也。今明皆不然。若言佛果定有色者则应长短。质像则有处所。若定无色亦应无心。何者。色是心依因既无有色。心何所依。若言色是顽碍故须离者。心是无常亦应须离。又心是取相之法亦应须除。若转取相心为无相心者。亦应转顽碍之色为无碍色。又叹如来无色应为色者。亦无心应为心。解云。心为体。汝何心为体。汝舍粗心以妙心为体。应舍粗色妙色为体也。今明若言一切皆无。是无不待于有。是故性无有亦然也。故今有乖无。无不妨有。有无自立色心无碍也。第二显三性明体。三性善恶无记。释此三亦三例。善一向定有。恶一向定无。无记复有二解。第一光宅明佛果有二种无记。一知解无记。二果报无记。知解者如基射驭。阐提亦有故非善。佛地亦有故非恶。故有无记性也。果报者如生死中苦无常。释既非恶但是无记。涅槃之地常乐我净亦非是善并是无记也。第二开善庄严并云。是善非复无记。次通彼二种无记之善。庄严明知解应是善。开善通三性。阐提是恶。佛则是善也。果报者生死之中多有异具故果报可是无记。佛果唯有习果无复报法。宁可类此是无记耶。今所明涅槃之体非善非不善非记非不记无一定相。善巧方便无所不是善不善。有时为对不善。如复道是善。故云。诸恶已断众善普会。第三明三德者。涅槃乃具万德。而经文略言三德耳。但从来教三德凡有三师。第一庄严云。法身语其体。般若解脱明其用。胜难多不出智断。般若智解脱断体具智断故言三也。第二开云。对昔日二种涅槃故言三德。昔日有余身智虽在解脱未具。今日身知在时解脱已具。则是斥彼有余。昔日无余子果累尽解脱乃具而无复身智。今明解脱具时而有身智。则斥彼无常。第三合二解。合用两义直论今教。如庄严。若对今昔则如开善也。今明若无所得因缘假说无法不得。但此三释无文证据。真是义推。今谓此等各有妨难。所以不可具论。初家凡有两难。一者明三德本共为涅槃体。云何但以法身为体。又且法身亦得为用。岂谓智断偏为用耶。若云身是体异名故以法身当体者。下文云。涅槃名解脱。应以解脱当名。而今不以解脱者。当那忽以法身当解。二者文中自道纵亦不成别异亦不成三法。曾无纵横之异。岂有体用之殊。若有体用有本末。若有本末则有劣及结。云次难复解。若言斥昔涅槃故言三德者。此名数殊不相主对。如破邪三宝则言正三宝。今破二涅槃明二德。又以法身般若斥无余者。亦应以解脱常住斥彼有余。何者昔日有余何但解脱未足亦非常住。今若正言解脱不言常住者。亦应无余正言法身不言般若。第三既具用两释具招二难也。今明真是教门不同故偏具为昔日不堪具说方便偏说一解脱。今大心发故说三德圆伊涅槃。兴皇师云。无感不应故云法身。无境不照名为般若。无累不尽故云解脱。又明三德为开如来三密。故迦叶问愿佛开微密广为众生说也。如此三密并四相品是也。亦是对凡夫三业。凡夫三业不密故。又为对生死三障明涅槃三德。对报障明法身。对业障明解脱。对烦恼障明般若。生死只三障故涅槃唯有三德也。
　　次约四法明亦体即是四德。此德亦无定。或一圆是妙有也。有时明二即妙有及我。有时明三德邻三修法也。四可解五德对彼五门。有时八德则八味也。一德有二行。二德有四行。三德有六行。四德有八行。五德有十行。八德有十六行也。行有三双。生死涅槃明行解。生死在无常为行解。涅槃乐为行。此八行解乃得涅槃四德也。二明因果。因在常。果常乐我。三约本迹。迹在无常。本身常乐我也。八味者开善四德为八味。谓一常二恒三安四无垢五不老六不死七快乐八清凉。开善为恒。河西云常。常恒者名异义一。不从缘生为常。始终真实为恒。开乐为安。内无恼为乐。外不危曰安也。不老不死是我。我故不老我故不死也。清凉无垢并是净义也。涅槃复有八相。如文。云好体对五门应明五德。但不净观在初。圣人不为。但有四倒。四德对四倒故明四行四德也。又对四人明四因四德。四人者则阐提外道声闻缘觉也。四因者谓信心般若虚空三昧大悲。破阐提不信明信。信故得净德也。般若对外道。外道著我人一异。般若正慧破一异我心故明般若。故得真我德。虚空三昧破声闻厌苦无常。在可厌故得三昧。三昧故得乐德也。大悲对缘觉。缘觉著无常果永入灭。无大悲故。大悲破无常得常德也。为对四人明四因。故释四德也。但此四德大经辨其名数不同。常不见别名数直明常二恒耳。但无常有二种。一生灭二流动。对生灭故言常。流动故言恒也。乐名数不同。经云。有佛三乐。谓觉知乐及寂灭乐实相乐。三乐无爱乐。佛性一乐谓菩提乐也。复有四乐。一乐。若不断乐还成有断在复断乐故名大乐。二乐。三一切智乐。若不知则若一切智故乐。四身不坏故乐。我有八自在义如经也。净有四种。一有净。离二十五有。二门乐净。凡夫一乐不净也。三身净。身无常不净。四心净。心有则不净。无陋故净也。
　　次第五明涅槃用。就此亦有二义。一者明照境用。二者明发智用。今第一明本有用。但前已略明本有义。此义未显。今更广明之也。然古来有三解。第一灵味高高生死之中已有真神之法。但未显现。如蔽黄金。如来藏经云。如人弊帛裹黄金像堕泥中。无人知者。有得天眼者。提净洗则金像宛然。真神亦尔。本来已有常住佛体。万德宛然。但为烦恼所覆。若断烦恼佛体则现也。次有障安瑶师云。众生有成佛之道理。此理是常。故说此众生为正因佛性。此理附于众生。故说为本有也。第三开善具有二义。一者本有。二者始有。更无二体。但将两义成定之耳。欲明不有神明。定若有神明则本来有当果之理。此本有义但约万行圆满金刚心谢种觉起时名为始有。大经具有二文。如贫女宝藏力士额珠闇室瓶瓫井中七宝。本自有此。证本有之文下。师子吼及迦叶品中皆以乳酪为譬。明乳中无酪。但酪从乳生故言有酪。又云。佛性非三世摄。但众生未聚庄严清净之身故说佛性在于未来。此则证始有之文。故知佛性具有两义。若定木石之流无成之理。此众生必应作佛。则本有义。若于佛则今利是因中因中未有果。则始有义也。今并不同。且破第一义。若定本有真神则同僧法。又若因中已有。则同卖乳索酪价货草马索驹直也。又真神力大。何意住烦恼中而不能排烦恼出。而待修道断惑乃得出耶。破第二义解。若得佛之理已自是常。则众生身中已有常住之法。还成常见之执非真神之法。若此理无常则不成本有之义。次破第三三开善解具二义。汝言常住之法常有始有者。亦应常住之法有曾有今。若有曾有今则堕三世成无常。反结云。又难若常住之法复有始有之义者。亦应无常之法。应无本有之义。若无常法但有始有无本有者。则常住法但是本有无始有也。又常住之法具二义者。何因所耳本有之义须耳因了出始有之义复为何所感。若无别因则应无别有。既有二有则便两因。若从生因则无常也。今明涅槃未曾本亦不曾始。为破本故。道始亦为洗。故云本到则显。道非本始非本始。并是方便也。第二照境用又二。初照俗境次明真境。今先明俗境。明俗中有流动□法去来今佛智作。若为照若逐境有去来则佛知无常。若不逐境境去来则不与境摄(弟子决解孝云境有去来、是□谁心、若约因缘去来、境智亦因缘、去来既因缘、何因果去来与不去来、去则静来则动、因缘则智、智则无相、但觉者去来、是相无常、若知无常境智亦无常、是来有得为疑、且去来相则颠倒、颠倒之境本来所无、何智所知)故彭城法师为此难故明果乃无大期。生灭犹有念念流动逐境去来。此解不可。故经云。若言如来无常舌则堕落。此师现世舌烂口中也。彼师寻改悔作悬高堂。譬如镜在高堂万像现镜中矣。像有去来。镜无生灭。虽作此解犹在不免难。镜是无情。知是灵识。又且镜是无常。云何得譬常住之智。第一京师云。知体是常。用则无常。用无常故逐境去来也。此亦不可。岂得分如来体是无为用是有为。经云。正见者应说如来定为故也。第二光宅师作例解。如今以无常之智照常住之法。智既不同境常者。亦以常住之智照无常之境。岂应逐境无常耶。第四复有一解作九照境义。此智虽照未来。复有当现在当过去义。我皆照竟。所以不生不灭也。此解不可。明向在未来时是当现在。未正现在今遂成正现在则作正现在。照当知息不意耶。若息便为生灭。不息何有比理。当知不息只有当知无现在知也。第五作逆照义。明如来道成正觉时一念并逆照竟。后境自去来知不新知。如天子初登极时。并作制在中复人犯者堕种重治之不复更制。佛智照境亦尔也。此义亦不可。佛智照境何曾暂息。而言成道时照后时不照。纵如此终不与境相拔也。第六明横竖照义。明佛在因之月道初心已能横照数照。次入初地则能一念之中横照百法竖照百时。乃至二地于时至佛地万法万时。又作虚空譬。物在空中物有生灭。空无去来。此亦不可。虚空无智。佛果灵智。岂得喻耶。今明如来智慧寂绝凝远非常无常。能常无常非生灭。非生灭能无生灭。无照而照照无所照也。次明真义但古来有二解。第一开善明知照真即与冥一无复境智异。所以尔者。智体既妙湛然常寂与境不殊。但约德而辨自有三句。一凡夫不冥不会。二因中圣人会而不冥。三者佛果亦冥亦会也。第二解不同此说。明佛知是灵智之智。真谛是无智之境。两体既殊。岂可研此有智之法同无知之境。但会之既极詺为冥耳。岂得有冥异会耶。然经中亦有冥会之言。故慧印三昧经云。冥寂不冥寂。肇师论中多云冥真体寂利成言境相定异。岂得言冥言会。今明境智未曾一亦复不异。故影师云。内外并冥缘智俱寂也。
　　次明佛果涅槃发智用。问佛果涅槃为当渐知为当顿知。古来解不同。举真谛对明凡有三说。一云二种皆顿智不可渐见。何者理既在万惑之外。虽除一两分终不见理。要须除或尽理方可见也。十重纸裹物除九重终不见。除尽方见。第二解云。二种皆可渐知故渐备经明一切智慧皆渐渐满足。岂可一朝并悟耶。第三解云。佛果顿知真谛可得渐知。所以尔者。真谛则俗之空更非远物。所以得智慧即可分知。佛果智出生死之外。所以不可渐知。今谓此之解皆不可。初云皆顿知不可者。汝既都未见理。亦应都未断惑。若少分断惑则应少分见理。又且不见理则无智慧。无智慧以可除惑耶。次皆渐知不可者明理。若有分可得分知。理既通同无分。那可分知。又责初地见真以为称理为不称理。若已称理与二地何异。若未称理何谓见理。第三家具招二难。又且二语自相反。故不可。今明至理尚无顿渐。岂有顿渐之知。虽无顿渐亦顿亦渐。故经云。发心毕竟二不别。华严云。初心菩萨与三世佛等而复有渐渐知义。有五十二地不同。初地百法二地法门故也。
　　第六总问答料简。此涅槃有三本。双卷大千本及六卷。说者不同。有双卷是小乘经。二是大乘。或云同座异闻故广略差别也。有云。翻有广略。多应尔。法显得大本上帙翻为六卷故也。

　　涅槃经游意(终)

　　道融先于江南会稽游学。闻彼大德等。云其吉藏法师涅槃疏记等百济僧并将归乡。所以此间无本留行。道融　京感亭曰年过见百济贤者持此吉藏法师涅槃玄意。行故乡写之二有疏而未得读。乃写其贤者在彼训。

