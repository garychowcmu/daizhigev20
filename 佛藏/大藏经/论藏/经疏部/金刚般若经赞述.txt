  金刚般若经赞述
　　唐 窥基撰




　　刊行金刚般若经赞述序

　　般若六百卷。以金刚为精髓所谓深妙玄约。群圣犹迷。非虚言也。在昔无著禀偈于弥勒。天亲受旨乎贤兄。二论之出世。譬之犹双悬日月烛照幽冥也。及法之东渐也。翻译注疏。其类寔繁。传说我三藏法师是常啼菩萨之后身。信乎其执破骨出髓之夙志。忘躯殉法。委运祈通。其译诸经。托终于此法。以大呈嘉瑞及其上迁也。亦诵真文以逝。其有大因缘于般若。而独得其宗旨者。可以见已。而于本经。最注意焉。是以疏主受旨。特述三注。曰玄记。曰赞述。曰会释。而其直就经文为释者。独赞述为然。然人徒知有此书。而莫之或目也。况能研索之乎。越前艺公尝有叹于此。欲上梓行世。搜索四方。得五本焉。既已参互校订之矣。念我兴福更有善本。癸酉之夏。来谋之余。余嘉其志。出一本相示。盖学头所历传。艺公大喜持去。至于季秋。再来告其仇对卒业。乞余题语。余深惧以鄙言冠祖典。不逊之罪。不可逃也。固辞不敢。乙亥之夏刻竣。复持至求予必一言。以证考订无私。予感其笃志。且喜法之弘传也。乃忘僣越。略叙来由。以塞其责云。
　　　　文化十二年岁在乙亥夏五日兴福别室大僧都训映谨识

　　刻金刚般若经赞述序

　　我曹众生。从无始际。汩溺于生死海中。头出头没。靡有出期。大圣世尊。悯之宣畅摩诃衍法。于中演说破有之教者。摩诃般若经。四处十六会说。而此金刚般若者。其第二处第九会说。实是觉海之要津。入道之宝户也。是以支那日本诸大德。疏此经者。僧肇净影等无虑数十家。本朝镂梓行世者亦颇多矣。唯大唐慈恩窥基法师。有疏二卷。东域录中称赞述者。传本邦以来。盖千有余年。而未梓行于世学者憾之。岂非缺乎。余同国社友丹山子法讳顺艺者。天资聪敏。好学甚笃。游学本黉。有年于兹。慨此典未现流于世。探其善本。刻苦校讎。颇延岁月。旁加邦读。付诸剞劂氏。将上木令余作序。余虽不敏。曷不喜此典流后代布海内乎。且兹经。天台宗祖智者大师。有疏一卷华严宗祖至相大师。有疏二卷。三论宗祖吉藏法师。有疏四卷。今此书。即法相宗祖基法师之所撰。则四家大乘师之疏。得此而恰完矣。窃思。我社诸子。依此经疏研寻。则一乘三乘教义。性相二宗法门。坐而得之。是余深所冀也。丹山子此举。亦兹意耳。因不耻鄙拙。聊述开刻之事缘。以辩其简端云尔。
　　维岁文化十年癸酉仲冬闰月越州香月院释深厉志于京兆高仓学寮
　　校订例言六则
　　─斯书。余所索得凡六本。其三是南都古本。而兴福寺学头历传本。又其最可据者。故今以此为主。以参订余本。其涉两可者。则并存之。又虽可疑。而诸本皆同者。则姑从原文。不敢臆断。且揭注之上方。更俟善本。
　　─本经新翻未容润饰。故此疏就什译以解之。盖以其译在初流传最广耳。然有什本所阙一二以余本补之者。今圈其右方而注之于格上。
　　─此疏所牒经文。每举其首尾略去中间。今就现藏补填全文。以便捡阅。
　　─本经诸家所刊行有数本。今直就大藏。抽出本经仇之。于疏所牒。挍其同异。大藏。又参订宋本明本丽本焉。并揭注之上方。如疏中所引二论。文又有不同前三本者。非其所正释。故不烦加挍注。观者当自捡知之。
　　─余所得六本。皆略有国训。而莫全备者。今请典寿律匠捡阅之。参订合议。悉附邦读。以便初学。更见古点本可依者。当是正之。
　　─凡上梓者。必借书手。而往往不免脱谬。今余不自揣书之拙。亲写缮完。以授剞劂。虽缺于观美。庶不致误人。
　　　　文化十年癸酉冬十月丹山野衲顺艺(志道)谨识

　　金刚般若经赞述卷上

　　　　大乘　基撰
　　一彰因起二明年主三释本文。初中有二。一明经因起即谓空有二因。乃有阿僧伽佛去世后九百年。上请慈尊为开中道说。瑜伽十七地中边分别论等并弥勒所谈。并如广章说。有少差异如别纸。二明论因起者。摄大乘云有二种藏。一声闻藏二菩萨藏。于中有三谓素怛览阿毗达磨毗奈耶。谓华严般若等名菩萨藏中素怛览。解深密阿毗达磨经名阿毗达磨藏。毗奈耶瞿沙经名第三藏。然上诸经唯依梵本各有多颂。以渐隐没卷轴便小。或此方翻者偏略。所以渐约也。即阿毗达磨经中有摄大乘品加持菩萨所说佛去世后九百余年。无著菩萨撮集诸经统摄其义。为二万七千颂名对法论。后有其资名浮陀僧诃此名觉师子。造六万三千颂释。与前师造两本别行。后有菩萨名安慧糅为一部。故称为杂集。即瑜伽十支中之一支也。谓三十唯识等各为一支。故如迦旃延三百年后造发智论。而后有六足诸论等。
　　金刚般若波罗蜜经
　　姚秦三藏法师鸠摩罗什译。
　　二明年主者。一明经二明论。经者然此般若上代已来总有五译。出其年代具如玄记。然三藏贞观十九年初从西至。最初翻译其论也。对法为先。至贞观二十三年三藏随驾玉华。先帝乖和频崇功德。共藏译论遍度五人。更问良因藏令弘赞。遂制般若之序名三藏圣教序。其时太子亦制显扬论序许杂翻经论并赞幽灵。既有违和不暇广制也。于时帝问藏云。更有何善而可修耶。藏报云。可执笔以缀般若。帝既许之。藏便译出其夜五更三点翻译即了。帝索读之即遣所司写一万本。既不重缀词句遂疏。后欲重译无由采前布也。当尔积代梵本文并付三藏。藏讨诸本龟资梵文即罗什译同昆仑之本与真谛翻等。然经文舛异随文乃知真谬。题名不同。三藏独名能断。即先所译。无著论本亦名能断。何意然也。彼意说金刚有三义。一所破义。无著论本云。正见行邪见行。解云正邪虽异还作是同。故行该两种见。即喻金刚虽一能所有殊。虽曰金刚亦有物能破之。故如白羊角即破金刚也。二能摧义。无著云一是智因故二牢者不可坏故。解云闻思两慧能伏染故。渐生修慧故名能摧称为智因也。二牢者即谓修慧。既是定心正能破障故名牢也。或修慧中有有漏无漏二别。以分细牢。或就无漏中有折伏道断惑道。二分亦。然烦恼障通理事两观伏以欣上厌下伏故。所知障唯理观伏可知也。又约无间解脱亦分细牢者。至佛果位解脱道中名断者三种断中断性断类名断。而非断用及断体。以非所断不名为断体。已断非正断故不名为能断也。三者阔狭义。无著论云如彩画金刚形两头宽而腰狭。解云地前佛果喻宽十地喻狭以地地之中各修一行为首故。或七地已前分是宽皆随义准之。应知今若所破名金刚。金刚之般若能破摧名金刚。金刚即般若也。然经云般剌若者因中慧言萨筏若者此云一切智是果中智也。言般剌慎若者断惑慧。即此中所标故云能断也。论者然今唐国有三本流行于世。一谓世亲所制翻或两卷或三卷成。二无著所造或一卷或两卷成。三金刚仙所造。即谓南地吴人非真圣教也。此或十一卷或十三卷成也。若唯学有以非空妄想之心更长。唯学空而非有。真智无因而不生起。灭妄想于空门起真心于有府。有空双镜说教有二种。一谓随机如四谛二空等理。二谓显理而如说无相实相等。佛以一音等。华严云如来一语中演出无边契经海等。法华唯明摄入以彰一乘。胜鬘通据出生及摄入也。然法华云若人行五波罗蜜。不及受持听闻法华者。约菩提涅槃总名一乘。故牛车喻于菩提。经云吾为汝等造作此车。故应当等心各各与之。故胜鬘云行六波罗蜜不及手捉经者。彼据真如为乘也。如彼经文具显其相也。
　　如是我闻一时佛在舍卫国祇树给孤独园。
　　第三判本文者。此经始终有其三分。初文前由致分。次尔时须菩提即从座起下发请广说分。后佛说是经已下喜悟修行分。前中有二。初明通由致。次尔时世尊下别由致。前中有五。一为令生信总显已闻。说如是我闻。二说者听者共相会遇时分无别总说一时。三化必有主。主若胜法可尊故标于佛。四化必有处要托胜处说妙法。故言舍卫国祇树给孤独园。五明教所被机。谓千二百五十人俱据实亦有菩萨众如婆伽婆说。亦有八部众如下流通分说。今此略故但举声闻也。余文可知。言说处者谓筏苏显轻呼度旧云五天竺者讹也。今释显度者此云月氏。此五国中多有贤哲。如月照暝能除炎热故以为名也。旧云月支等者并非也。其舍卫国者讹也。应云室罗筏悉底布罗。此云丰德城谓丰多闻丰欲境丰解脱故。此城之主即是钵剌那侍特王此云胜军。即谓中印土之都城之名也。国名憍萨罗为别恒河南憍萨罗故以城名标别也。其南憍萨罗国城无有别名号。即以国为名故。祇树者即谓誓多太子之林。誓多者此云战胜也。给孤独园者谓须达多。于太子处所买得也。今合标彼故双举之。广说缘起如余疏陈。
　　与大比丘众千二百五十人俱。
　　述曰。此第五彰教所被机也。谓佛共兼会名之为与。龙树释云。一同处丰德城。二者同时同此说听究竟一时故。三者同心共取一味法故。四者同见同证一解脱理故五者同戒各具别解脱戒故。六者同解脱三乘同坐解脱床故。具如是义总名为与。大者有五义一名称大。大众大人所知识故。二位次大。皆住圣果非凡位故。三功德大。或诸漏尽证智断故。四修行大。求大菩提修广业故。五徒众大千二百五十人故。龙树释云。如有七宝处金为最大。乃至无好物处铁锄为最大。如是有三宝时佛为最大。乃至于末后时破戒僧为最大。故经云瞻博迦华虽萎萃犹胜诸华鲜洁时。破戒恶行诸比丘犹胜外道持戒者故。今言大者且对有学也。比丘者此有五义。一怖魔。创心出家四魔怖故。二乞士。以乞自活齐自他故。三净命。离五邪命正三业故。五邪命者一为利养故而现希奇。如坐行人念数珠等。二为利养故自说己德。三为利养故占相吉凶。四为利养故高声现威。五为得利养故说先所得以动人心。四持戒性。威仪曾不缺故。五破恶。修道获果断烦恼故。僧伽名众。证理法事二俱和故。千二百五十人者佛初成道初一时中度五人俱邻等第二时度耶舍等五十人。第三时度舍利子等一百人。第四时度目犍连等一百人。第五时度优楼频螺迦叶等五百人。第六时度迦耶迦叶等二百九十五人。第七时度那提迦叶等二百人。如是总有千二百五十人。此举常随徒众也。准下亦有比丘尼众等今此略故也。然阿含经唯为发趣求声闻乘说。般若空教唯为发趣求大乘者说。故下云为大乘者说为最上乘者说也。涅槃法华解深密等通为发趣一切乘者说谓说有为无为名之为有。我及我所说为空。故今列声闻众者即是为令发趣求大乘故。菩萨已发趣故此略不标也。上来明通由致竟。
　　尔时世尊“食时著衣持钵入舍卫大城乞食于其城中次第乞已还至本处饭食讫收衣钵洗足已”敷座而坐。
　　述曰。第二明别由致也。此文有十。一明化主谓世尊。二辨化时谓食时。三彰衣服谓著衣。四显执器谓持钵。五陈化壤谓入舍卫大城。六明求膳谓乞食也。七辨均普谓于其城中次第乞已。八彰摄化谓还至本处。九显濯足谓饭食讫收衣钵洗足已。十陈安住谓敷座而坐。言世尊者谓具六德破四魔四魔者可知。六德者佛地论说。一自在义永不系属诸烦恼故。二炽盛义炎猛智火所烧练故。三端严义具诸相好所庄严故。四名称义一切殊胜功德圆满无不知故。五吉祥义一切世间亲近供养咸称赞故。六尊重义具一切德常起方便。利益安乐一切有情无懈废故言食时者谓斋时也。此下一一皆有所表。故无垢称经云。佛告阿难陀。诸佛凡所有威仪进止无非佛事也。何故今云食时也。此显食讫说经日即正中。表其所说大乘无相理舍离空有二边执。故食时者谓即说经差别时分也。此表欲说无相之教。先观无相之理。如欲说无量义经。先入无量义处三昧观无量义处之理。佛以慧为命无相为食。欲说无相之教先以慧观无相妙理。后方说之故言食时也。著衣者事衣有三。僧伽梨郁多罗僧安陀。此中初衣著入王城聚落。次衣处众说法。次衣可知。今欲入城即显著初衣也。法中亦有三衣。一者精进亦名甲铠。谓能策励宣说利乐等事。不避寒热等事犹如著衣也。二柔和忍辱衣。谓由忍辱。故拒外怨害。不能侵犹如著衣寒热不触也。三惭愧之上服。由崇重贤善轻拒暴恶。羞耻为相故如衣也。今此表佛策励宣说无相妙法故言著衣也。持钵者应量器。一者应自所食量。二者应外所施量故。不大不小名应量也。为表佛无分别智内证于理如钵受食。心起于智故复名持。入舍卫大城者表欲入正法大城餐无相食也。或正法如城。故无垢称云为(去呼)护法城也。菩萨如守城故。或正法如城中人。菩萨如城即为(平呼)护法城也。或入法界大城饮无相味。为表此故言入舍卫大城也。乞食者正表以无分别智内证无相理也。次第乞者谓从一巷至一巷。从一家至一家等。为显于一一法皆遍证至无相理也。还至本处者为表将说无相之教还须起后得智为他广演也。洗足者为显外有垢洗足即除。内心有染闻法自灭也。敷座而坐者谓欲显所说法最胜。故世尊自敷其座如睹尊位不令余人敷座具也。而坐者无著论释云。显示唯寂静者于法能觉能说。故此显世尊端身正念者。为表内能觉了真理外能说无相法故也。能断金刚云住背面念者。背谓疏远义面谓观向义。谓以智观理如镜鉴面也。所言背者背生死。面者向涅槃。背者舍烦恼。面者证真理。背者离有空。面者处中道。如是应知。或云对面念者是视瞩义。谓以智达理如视瞩其面故也。
　　时长老“须菩提在大众中即从座起偏袒右肩右膝著地合掌恭敬”而白佛言。
　　述曰。此大文第二发请。正说分中依世亲科文有其二。谓从此唱至果报亦不可思议是初周说。次尔时须菩提乃至云何应住已下讫至应作如是观是第二周说也。谓初周中三问未发心者如何成发心乃至已修行者如何断障。第二周中说者若菩萨于自身三种修行生如是心。云我能发心。乃至云我能断障为除如是增上慢故第二周说也。谓即初周说法明未发心者教发。第二周说法者谓已发心者言我能发故为说也。或修行断障二周别释。旧释云。初周为生善。第二周为断障障即所知也。故下论云于内心修行存我为菩萨即障于不住道也。谓菩萨不住道中无分别智内冥真理。方证得故非起我能心也。又解为利钝两机初后二众故作两周说也。就初周中有二。谓始从应如是降伏下乃至如所教住是正宗。可以身相见如来不下明断疑。谓能断道般若所断者谓二障也。前中有四。初善现虔恭赞请。次如来叹印许陈。三敬诺希闻。四随问别答。前中复三。初明虔恭。次明赞叹。后正陈请。此初文也。然无著菩萨说成立七种义句已此般若波罗蜜即得成立。谓种姓不断等。此七之初三科判此经总有三段。后四彰此经中所有之义非别判文也。三段文者。一善现赞叹名为种姓不断。二善现发请名为发起行相。发问修行之相故。三者如来印答讫至应作如是观名行所住处。谓依佛所说此一部义以行其行。即是行所住处也。四对治者非别有文。即于行所住处中。有能所对治也。故论云彼如是相应行。相行诸住处时有二种对治。应知谓邪行及共见正行。此中见者谓分别也。于初住处中若说菩萨应生如是心所有众生等。此是邪行对治。生如是心是菩萨是邪行。若复说言若菩萨有众生想等。此为共见正行对治。此分别执菩萨亦应断。谓我应度众生故。于第二住处中若说应行布施。此为邪行对治。非无布施是菩萨邪行。若复说言住于事等此为共见正行对治。此分别执菩萨亦应断。谓应行布施故。就此之中有能对治所对治。应准释之。五不失者谓不失正道此遮增减执也。谓于行所住处之中执有人法。故名为增执。拨无真如妙法故名为减执。若作此者便失正道。今遮二执故云不失。故论云于中若说言如来说福德性即非福德性者。此遮增益边。以无彼福聚分别自性故。若复说言是故如来说如来福德聚。此遮损减边。以彼虽不如言词有自性而有可说事。以如来说福德聚故。乃至云所谓佛法者即非佛法。如是等皆应准释名为不失也。六地者此有三种。一信行地。谓凡夫修位始唱乃至是名一切法也。二净心地。谓十地始从譬如人身长大下。三佛地。从若菩萨作是言我当庄严佛土乃至经末也。七立名者谓释能断之名可知也。然南地有金刚仙释。科此论总为十二分者。但是此方凡情浪作图度。不可依据也。尔时长老者西方以耆尊为长老也。若少而有德故有大德之名。非此有方周须菩提者讹也。应云苏补底。此云善现。即世尊弟子之中解空第一也。谓应佛之世即能现生。或善能现前了达空义。或初生现时其室空寂。相师占之名为善现。现者出也。生时室中一切空寂表其长大善解空义故名善现。新翻能断名具寿善现者。命有二种。一出世命谓慧。二者世间命谓连持色心相续。若单标慧命不摄世间。若独言寿不通出世。显双具二故云具寿也。即善现有二。一者得出世慧命。二者为得世间长命故亦云长老也。即从座起者为表舍二乘之非实。趣一乘之究竟也。偏袒右肩者显示敬相。彼以右为吉祥故也。为表般若能与众作吉庆也。右膝著地者显降伏生死过失也。谓无始来以右手脚造众罪故。为表此法能伏生死苦也。合掌者为表听者之心与法冥合也。恭敬者表法可尊也。无著论云有六因缘故须菩提问。一者断疑。谓诸众生无始已来无明在身。烦恼迷覆而生疑惑。谓于四谛或于三宝等而生疑惑不能生信。若发问时所有是诸疑惑皆悉断故。二为起信解故者。谓若虽有信于诸经法不知于何而起信解。故为发问令于般若起信解故。三为入甚深者。谓若虽于般若生于信解。然于甚深之义未能进解。故为发问令解甚深义也。四为不退转故者。谓虽于甚深而得解悟。然逢蚊虻斗诤疲懈等缘。或时退转。一为发问永无退故。五为生喜故者。谓众生久生死恒怀无量种种忧苦。一为发问忧苦永除故生欢喜也。六为正法久住故者。谓若不说如是般若。或诸正法速即隐灭无人住持。一为发问当令正法永得久住也。
　　希有世尊如来善护念诸菩萨善付嘱诸菩萨。
　　述曰。依世亲科。初周之中有二。一当宗请说分。二可以身相下广破众疑分。初中有四。一虔恭赞请。二叹印许陈。三敬诺希闻。四随问别答。初中有四。一彰所在。谓大众中二显虔恭三明赞叹四正发请上来二文竟。此为第三赞叹也。言希有世尊者谓住劫之中时方有佛出世也。只如贤劫千佛之中已有四佛出世。谓此住劫之中初之五劫无佛。第六劫中人寿四万岁时拘留孙佛出世第七劫中人寿三万岁时拘那含牟尼佛出世第八劫中人寿二万岁时迦叶佛出世。第九劫中人寿百岁时释迦牟尼佛出。第十劫中人寿八万岁初减劫时弥勒佛出至第十五劫九百九十四佛共出一劫。至后住劫中有楼至佛独出住劫。从此已后更经十二大劫方有星宿劫中第一日光佛出从此已后更经三百劫方有余佛出世故法华云诸佛出于世悬远值遇难等也。善护念者世亲云加彼身同行。一加其身二加其同梵行者。谓有菩萨曾已发心逢遇诸佛。机根已熟者如来即护念之一切加其身。令得自利增长善法。二加同行。谓即菩萨有同共梵行者。令转教授之。加其利他也。善付嘱者谓根未熟菩萨即是。虽已发心机根未熟。此有二种。一者曾未有功德。二者曾来虽有功德已唯退失。以此二人付授根熟菩萨。令其教导。于未得已退者令得于曾得已退者令其进修。故名付嘱。又得不退者令不舍大乘者。前将根未熟付授根已熟者今即世尊以法付授根未熟者令不舍大乘。于大乘中欲令胜进名为付嘱世义准论付嘱有二。一者菩萨之中有得退未得退者。但令其不舍大乘令其胜进名为付嘱也。然无著释意与此稍殊。彼意说云。如来初成道时有菩萨。曾于过去已积善根根已成熟者。佛即为说彼行所住处。于住处中说圣道为能对治。分别为所对治。又说断除增减二执不失正道。凡夫修菩萨修及佛地。又说成立般若名故。如是名为善护念也。善付嘱者即根未熟菩萨未能发心修行。故如来临涅槃付嘱已摄受菩萨。令其以此五种义为说。令成熟佛法也。已摄受者即谓根熟菩萨故也。然护念有六。一者时。谓如来能为现在及未来二时护念也。谓于现在令其安乐之时。即不令作恶招未来恶果名为利益。非如慈母令儿子现在得乐故反令造恶也。二者差别。谓善能知机差别为说故名善护念也。三者高大。谓以般若摄益有情更无过上故也。四牢固者。谓世间物可有破坏唯其般若毕竟坚牢也。五普遍者。谓遍能摄益于自他。故非如二乘但自利也。六异相者。谓信行地中凡夫修位有种种别。随其差别以别异法而为说故也。善付嘱者亦有六种。一入处者谓所归投处名为入处。处谓安处也。谓佛付嘱根未熟者言。我涅槃后归余菩萨诸佛等。故以诸善友为所归投也。二法尔得者。谓已根熟者于他之所法尔能为摄益。如母于子也。三转教者。谓令传说般若深法使传灯绍继不绝故也。四不失者。即是入处由有所归投故不失正法正道也。五悲者。即是法尔由有悲故能法尔摄益他。六尊重者即转授也。由尊重般若故而能展转传教也。
　　世尊善男子“善女人发阿耨多罗三藐三菩提心云何应住云何”降伏其心。
　　述曰。此第三正发请也。善男子等者即谓乌波索迦等也。若不受别解脱戒不能亲近承事。故不名为善也。发者生也起也。阿耨多罗者此云无上也。三者正也藐者等也。三又名正菩提称觉应云无上正等正觉及等正觉谓初是总名次简外道邪觉。次简二乘偏觉次简菩萨缺觉。举圆满故如是名为无上正等正觉也。谓此体者即是法身。故胜鬘云如来者即是法身。法身即涅槃界也。言发心者谓趣向于波若。故名为发。云何住者问住何心而成发也。谓于何处安住其心而成发也。世云何修行既发心已如何修行耶。云何降伏其心者既修行已烦恼所知如何除断耶。云何住者即谓深念众生心也。云何修行者谓求菩提心也。云何降伏者谓厌离有为心也。又断一切恶者即是云何降伏其心也。修一切善者即云何修行也。度一切众生者即云何住也。又律仪戒摄善法戒饶益有情戒亦此配之也。此上并依世亲意释。依无著者与上不同也。彼云应住者谓欲愿故。欲者正求也。谓即正求佛故。愿者为所求故作心思念也。谓发正愿断一切恶等故。应修行者谓相应三摩钵帝故。三摩钵帝者无分别三摩提也。谓为对治分别故。而起无分别三摩提引无分别智也。此意云由有分别故是非遂生。是非生故烦恼起。烦恼起故造恶业。造恶业故生死转。今为断彼故起无分别行也。分别者即所知障故。应降伏者谓折伏散时。折伏散时者若彼三摩钵帝心散制令还住也。此意云若折伏分别心不令散乱故名为降伏。正起无分别三摩钵帝故名为修行也。问何故不得言若善男子等于三乘菩提应云何住等。而独言于大乘耶。如胜鬘云荷四重担者。即有姓无姓皆摄益。故答论释云不可得义。谓善现既是声闻。若问大乘住行为不可得。若问二乘住行者非为难事。世尊不叹善哉也。又为三种菩提差别故善问。故唯问发行菩萨乘也。
　　佛言善哉“善哉须菩提如汝所说如来善护念诸菩萨善付嘱诸菩萨汝今谛听当为汝说善男子善女人发阿耨多罗三藐三菩提心应如是住如是”降伏其心。
　　述曰。此第二叹印许陈于中有三。一者叹二者印三者许陈。叹者谓善哉也。谓若善现少有合理佛但印可未必重叹。为问既极深广故佛重赞善哉也。印谓印述其言。许陈者为拟宣说。谛者审也。令其谛审听受故曰谛听。故经说言听者端视如饥渴。一心入于语义中踊跃。闻法心悲喜如是之人乃为说也。
　　唯然世尊愿乐欲闻。
　　述曰。此第三敬诺希闻也。唯者敬词然者可然其事也。
　　佛告须菩提“诸菩萨摩诃萨应如是降伏其心所有一切众生之类若卵生若胎生若湿生若化生若有色若无色若有想若无想若非有想”非无想。
　　述曰。此第四随问别答。于中初答云何住次复次下答云何修行。后须菩提菩萨应如是下答降伏。就初之中有四。初明广大心。次明第一心。次明常心。次明不颠倒心。此初也上依世亲科。依无著者就第三彼修行所住处中差别言之有十八。约地言之有三。谓初十六是地前资粮加行二位凡夫。修行即信行地。第十七证道是十地。菩萨行即净心地。第十八上求地即佛地也。谓我庄严佛土已下文若约住处言之有六。谓一摄住处二波罗蜜净住处等于中初二住处即是十八中初二。第三欲住处者即十八中二。谓欲得色身法身故第四离障碍住处者即余十二住。第五净心住处者即第十七证道。第六究竟住处者即第十八上求佛地。总虽有八住处后二不离前六。故通一切住处故但言住处言之有六种也。谓且如初二住处中即有广大及甚深二种住处。如论具显余例应然。就六住处之中初四是信行地。于中初二资粮位。次二加行位也。然无著之意不同世亲论。十八差别一一皆有答前三问也。故论云经言菩萨应生如是心者。显菩萨应如是住中欲愿也。若菩萨众生相转。即非菩萨者。显示应如是修行中相应三摩钵帝时也。若菩萨起众生相人相寿者相。则不名菩萨者。显示应如是降伏其心中摄散时也。其世亲以十八差别中初二差别合答三问。不同无著一一皆答三问。捡论应知。此答云何住者谓如何安处其心而成发也。谓诸修行者欲证菩提作大利乐。要先发起大菩提心方兴正行。故经说言如竹破初节余节速能破。见道初除障余障速能除。若发菩提心一切功德自应圆满故发菩提心。经说譬如大海初有一滴。能为诸宝作所依处。最初发心亦复如是。五乘善法皆因此生。又如世界初始渐起即为荷负诸众生因。此心亦尔。能为五趣无量种类荷负依止。又如空界无不含容大菩提心亦复如是。遍空有为皆厌离故如空。菩提皆求证故尽空。众生皆深念故。此初发心虽为下劣一念福聚尚说难尽。况经多劫发心修行利乐功德。因何发心。一者见闻佛等功德神力。二者闻说菩萨藏教。三者见闻佛法将灭。念言法住能灭大苦。四者末劫多见众生痴无惭愧。悭嫉忧苦恶行放逸懈怠不信念。言浊世多起如是恶烦恼。时我当发心令余学我起菩提愿。由此便发大菩提心将欲发心先具德起三妙观。十胜德者一亲近善友。谓情同道合虽远名近。若非同合者虽近不名善友也。故涅槃云。善知识者如法而说如说而行。谓自不杀生教他不杀生。乃至自不邪见教他不邪见等名如说而行也。又善知识者犹如初月至十五日渐圆胜故也。二供养诸佛。谓行十种供养。谓现前不现前等三修集善根。谓凡所为作共集善故。四者志求胜法。谓好作胜善好闻胜法。如是等五心常柔和。谓性不穬戾犹如良马。六遭苦能忍。谓为菩提不惮寒热等苦故。七慈悲淳厚谓济拔一切。八深心平等。谓怨亲无二好恶齐故。九信乐大乘。十求佛智慧。法华有五故彼云。又佛子心净柔软亦利根无量诸佛所而行深妙道。三妙观者一厌离有为。谓观生死恶趣无暇等众苦逼迫。自身之中五蕴四大能生恶业。九孔常流臭秽不净。三十六物之所集起。无量烦恼烧煮身心。如沫如泡念念迁谢。痴覆造业六趣轮回。谛审思惟深心厌舍。二求菩提。谓观佛果相好功德庄严。法身本净具戒等蕴力无畏无量胜法。成二妙智慈愍众生。开导愚迷令行正路。诸有情类遇皆除恼见是功德修集名希求。三念众生。谓观众生痴爱所惑受大剧苦。不信因果造恶业因。厌舍正道信受邪道。四流所流七漏所漏。虽畏众苦还为恶业。而常自行忧悲苦恼。爱别离苦见已还爱。怨憎会苦觉已弥怨。为欲起业生苦无厌求乐犯戒。怀忧纵逸作无间业。顽弊无惭谤毁大乘。痴执生慢。虽怀聪敏具断善根妄自贡高常无改悔。生八无暇匮法无修虽闻不持。翻习邪业得世妙果谓证涅槃。受彼乐终还生恶趣。见是等辈深心悲愍。次应发心如是发愿。愿我决定当证无上正等菩提能作有情一切义利。或随意乐诸佛之名。如释迦佛初发希愿。如俱舍颂于三无数劫逆次逢胜观燃灯宝髻佛。初释迦牟尼。无著菩萨由此说言。清净增上力坚固心胜进。名菩萨初修无数三大劫。先起信精进念定慧根降伏障染。次发大愿常逢善友以为胜缘。虽遇恶友方便沮坏。终不弃舍大菩提心。所修善法运运增长。以不退屈而为策发。齐是名为最初修行。依如上说初发心已即名趣入无上菩提。预在大乘诸菩萨数。于生死海作出限量。勇猛定当速登彼岸。今此一唱名广大心者。谓十方无边世界无边众生无边。如是无边众生我无始来于彼起于十恶。今发心已于此众生皆拟济拔摄受。故名广大心也。并欲度脱故。无著论云。有想无想等境界所摄别故者。谓观此三为境界故。有想者谓七有想。无想者谓五无想。非想非无想者除前二。此依有宗释。大乘解者谓。识处名有想。无所有处名无想。无少所有第三非想者非前识处。故非非想者非前无少所有处故也。余如论易详。又论问云。彼卵生等四如何得入无余涅槃。答有三因缘故。谓难处生者待时故者。谓彼答意云。卵生等难处众生待出难处时即令入。无妨也。
　　我皆令入无余涅槃“而灭度之”。
　　述曰。此第一心也。涅槃有四。一自性清净。谓在缠名如来藏。二有余依。谓生死因尽。三无余依。谓生死果尽。四无住处。谓大悲般若二行亲证。或加方便净涅槃为五。谓菩萨作是意乐无边众生皆欲具得无余涅槃故名第一心也。无著论云。何故不直说涅槃耶。若如是便与世尊所说初禅等方便涅槃不别故者。谓初禅等涅槃是世间道。离欲但是士夫果。今言离系果故也。何故不说有余涅槃界。彼共果故者。无余涅槃惑苦依尽所显故。是不共果。又非一向者谓非一向苦依尽故子云何故不说无住涅槃耶。为显三乘共通故。
　　如是灭度“无量无数无边众生实无众生得灭度”者。
　　述曰。此显常心也。谓菩萨摄他同己他度。即我己外无他故能常度。
　　何以故。须菩提若菩萨有我相人相众生相寿者相即非菩萨。
　　述曰。此第四不颠倒心也。若起我等四执即分别之障未除。妄想以之更长故。是颠倒既无有四执故名不颠倒心。服药本除其病。无实反增。故世亲云我者总观三世五蕴差别。见过去我相续至现在不断名众生相。见现在命根不断住故名命者相。见命根断灭过去生六道名寿者相。然婆伽婆说。命者即是此名人相。无著稍不同也。
　　复次须菩提“菩萨于法应无所住行于布施所谓不住色布施不住声香味触”法布施。
　　述曰此依世亲答第二问也。然标布施者有二义。一者顺在家三福业事。出家六波罗蜜之中施为先故。二者体宽通摄六故也。在家三福业者谓。施戒修也。此三能于今世后世可爱乐故。贤良君子所称赞故名为福业。非福翻此。初行施者谓诸众生无始已来生死系缚都为悭贪。创令行施使于未得财色等不生贪著。于已得财色等不起悭吝。名之为施。戒者谓教持五八等戒。修者谓修行诸善习禅定等。出家六波罗蜜者谓出家修行。先行施度。谓从浅至深从粗至细。故经据胜者谓众圣之府据最胜。故各依一义亦不相违。第二体宽通摄六故者。世亲云檀度摄于六。资生无畏法。此中一二三是名修行住。无著意亦同。谓檀度有三一者资生。此有二种谓内财外财施。二者无畏。谓令离苦得乐等不令怖畏故。三法施。谓随机应病为说法。故于中资生摄一谓檀度。无畏摄二谓忍戒。于已作恶未作恶令不生怖畏。故法施摄三谓进定慧。正说法时不疲倦。故观知机明简择故也。无性论亦作是说。施性中现有六波罗蜜多。财施无畏施法施所摄故。解云有释此与波若次同。有释此说。三种施中一一皆摄于六。由如是义故唯檀施也。不住于事应行布施者。谓不著自身也。谓行施时不求自身端妙等。故但为菩提也。应无所住者不著报恩也不住色香等者不著外增上果钱财奴婢等行施也。故论云自身及报恩果报斯不著。护存已不施防求于异事。此中初两句配文。次两句释前意。于中初一句释不著自身。次一句释不著报恩及果报。如论易详。
　　须菩提“菩萨应如是布施”不住于相。
　　述曰。此答第三问也。于中有二。初正答前征。次释疑难。此初也。应云不住相想。想者分别心相者所著境。言不住者除内分别心。于外不著相也。谓不见受者施者及所施物故而炽然施也。若见空而不施即是空执。若但施而不见空便有病。要见空而且施方贯中道得成波罗蜜多。故唯识云要七最胜之所摄受方可建立波罗蜜多。谓安住与依止意乐及事业巧便回向并清净由七度复成。此言无相者即是彼第五巧便最胜。下释疑中有四。一者标二举喻三者合四者劝。上来依世亲意释竟。依无著者自不住于事已下明十八住处中第二波罗蜜相应行六种住处中第二净心住处也。于中文有二。初乃至不于前正明净心住处。次不住相已下明于此不堪为令堪故显示不住行施也。又论云从此已下有五种。随所相应而解释应知者。谓从第二住处已去也。五种者谓一者依义。依谓所依即以所对治为所依也。二者说相。相谓状也。三者摄持。谓依处所得当来菩提果名为摄持也。四者安立。谓安立处真如妙理也。五者显示。谓显示相应三摩钵帝及折伏散时也。然就此正明净心住处中云不住于事者。是依义依所对治住有能对治不住故。行布施者是说相亦是摄持。欲愿当来菩提果故。不住行施者是第四安立。谓不著自体等三事。即是安立第一义故。以第一义为无住也。故无垢称云无住即无本也。谓行施时安立于心住于无住。故云不住行施也。不住相想者此是显示也。谓相应三摩钵提及摄散心于此二时不住相想。故判文如此。释者论说六波罗蜜有二种果。一者未来二者现在。如论具显。云不住于事此说不著檀波罗蜜未来果。应无所住者此不著余五度未来果也。若求现在果故行施名为住色声等行施也。若求现法涅槃故行施者名为住法行施也。子云准此故知应无所住者脱一法字也。理应云无所住法行于布施。故余见论文自当决了。
　　何以故“若菩萨不住相布施其福德”不可思量。
　　述曰。依世亲释答第三问中上来正答前征竟。自下释疑文有其四。初法说次喻说次合说后劝信。此初也。谓有疑曰若三事体空故而行施者如何能成施福。如来为释此疑故答云。若无住相施其福最多也。何以故者佛语须菩提云。我何以教令无住相施。谓有相施者是顺世间施可破坏故可毁责故。得世间果不坚住故。是可思议是可计量。无相施者顺出世间不可破坏。当得出世菩提果故。坚牢久住情不能思。算数所不能量也。又有相我者有其分限是有拘碍。无相施者无其分限宽广无边无有拘碍。是故得福最多。故不可以情思算数计量多少也。
　　须菩提“于意云何东方虚空可思量不不也世尊须菩提南西北方四维上下虚空可思量”不不也世尊。
　　述曰。此第二举喻。于中初举东方虚空。次举余九方。一一中皆初佛问次善现顺佛而答也。此意若山河大地星月等诸事物皆有大小分限。如有相布施。唯有虚空无其大小分量限碍。故喻无相布施也。故有经说唯有虚空可喻法身也。谓十方虚空皆无边限。不可算量。同无相施福多无限不可计量也。然世亲之意于其事物有种种不同。谓若男若女若好若恶若此若彼等皆由有相行施等。故所有差别众多分限。若以心契无相无差别理而行施者。福无限碍。当来成佛。其福遍满无此彼自他差别也。无差别理者谓空无我理也普遍一切如虚空故。
　　须菩提“菩萨无住相布施福德亦复如是”不可思量。
　　述曰。此第三合也。
　　须菩提“菩萨但应”如所教住。
　　述曰。此第四劝信也。谓劝令如佛所教行无相施。福定无边不久当成广大果也。此意云汝等虽复未解但应如佛所教。后证之时方自了达也。上来依世亲释竟。依无著者就此一段明净住处。中初正明净住处。次不住相。已下为令堪故世尊显示不住行施福德最多也。谓或有菩萨闻说无相施故不生堪忍欲乐修习。而作是说本所行施求自体殊胜及以得恩并诸果报。既无相施何所得耶。谓但贪有相施福德而求自体等。于无相施不能堪乐。故俗有言曰。少不学长无能。有不施思所穷老不教死无名。所以有菩萨贪其福德也。世尊为令堪故而以虚空为喻也。谓说犹如虚空有三因缘。一者遍一切处。谓于住不住相中福生故。解云此说虚空遍一切处无间。有色无色之处。皆能遍故。不同于色不遍一切亦不长久。行无相施其若虚空。成佛已去周遍一切福量圆满长久不绝也。于住不住相中福生故者。谓行无相施时近即感得十王果报。远能获悟菩提法身。其十王果为住福也。菩提法身是不住福。若有相行施尚不得十王报。宁得佛菩提二者宽广高大殊胜故者。谓虚空能广能高又复殊胜。风所不飘水所不溺火所不烧物所不坏。但由高广殊胜故。行无相施。亦复如是。三者无尽究竟不穷故者。谓如虚空毕竟常住永无穷尽。无相施福亦复如是无限无尽不穷竭故。
　　须菩提“于意云何可以身相见”如来不。
　　述曰。依世亲上来当宗正明竟。自下广破众疑分。于中论有十三分。今科为十二。谓初周说中于此已下有四重校量第一校量者谓以三千大千世界七宝布施。不如受持一四句偈。第二校量者谓如一恒河沙。一一沙数复是一恒河。如是恒河一一沙数是一世界。于尔所世界中皆置七宝满。而以布施。不如受持四句偈等也。此二以财施校量也。第三校量者谓以一恒河沙等身命布施。不如受持一四句偈。第四校量者一日三时于一一时皆以恒河沙等身命布施。不如闻此经典信心不逆。此二以法施校量也。谓以内身行法供养故。或初二外财施以校量。次二内财施以校量也。于四之中第二第三合为一文故总为三段一一段中皆有四文。谓初三破疑第四正校量。故合之为十二段也。就初校量之中文有四。一者谓可以相成就得见如来不。二者须菩提白佛颇众生得闻如。三者如来得阿耨多罗三藐三菩提耶。四者正校量。就四之中初三破疑后一正校量不破疑也。前三之中初于无相因以生疑。次于无相因果以生疑。后于无相果以生疑。就之中初世尊却问次善现顺答后如来印成。此初也。此有疑曰若不住于相行布施者。所行之因既是无相。何故所得之果是有相耶。谓睹佛化身有三相故而生疑也。三相者谓佛未成道已前名为生相。成道已后说法度人名住异。入涅槃时名为灭相。住异合说者如常释之。谓现形权应随机接物以示三相之身。众生睹之谓得有相之果。便与无相之因不顺。今为解此疑故言不可以相见如来也。谓法身无相是如来故离彼三相。即是法身如来故也。
　　不也世尊“不可以身相得见如来何以故如来所说身相即”非身相。
　　述曰。此第二善现顺答也。于中初正答次释意。但为善现俊爽孤标佛兼加卫聪敏得意答顺佛心故言不也。所说身相即非身相者。谓所说三相之身相者即非是法身之无相也。所说身者谓三相身即是有相也。即非身相者非无相身也。以无相为相故。
　　佛告须菩提“凡所有相皆是虚妄若见诸相非相”即见如来。
　　述曰。此第三佛重印成也。凡所有相皆是虚妄者。谓虚妄有三。一者真如法身无生灭故名为真实。诸余事法皆名虚妄即此所说也。二者诸无漏法皆名真实。诸有漏法皆名为虚妄。故中边分别论云三界虚妄心心所也。三者依他圆成名为真实。遍计所执名为虚妄。故此下文我相即是非相。乃至云离一切诸相即名诸佛也。今言虚妄者即有为无漏皆名虚妄也。若见诸相者谓三相。非相者谓法身无相也。上来依世亲释竟。自下依无著释者。此一段文即十八住处中第三为欲得色身住处也。于六种住处中第三欲住处。欲住处中有二。谓欲得色身及法身此初也。于中文有其三。如前科判。言欲得色身者谓有菩萨既发心已次修行时。见佛三相之身相好具足便欲求得。故佛意曰三相身者不是如来。却问须菩提成显此义。为遮欲得色身菩萨故也。依义说相摄持安立显现等五义并如论自配。谓所说相即非相者是摄持也。谓由欲愿摄持当来菩萨果故名摄持余思可知。
　　须菩提白佛“言世尊颇有众生得闻如是言说章句生”实信不。
　　述曰。依世亲意就初校量中此破第二疑也。上来既说行无相因得无相果。义既甚深不同有相。佛灭度后一切众生及佛在世诸恶众生不生信心。如来是不成空说耶。设生信来世恶人如何能信。为破此疑故佛答云。未来有菩萨备三德者。曾已积集善根故能生实想亦不空说也。偈言不空以有实者谓以有能生实想故佛不空说也。言三德者谓戒定慧学。又说一者修行谓具三学。二者逢善友谓值诸佛。三者离空有执谓证二无我理。今此文中初问次答。此初也。言说章句谓能诠教也。生实想者谓能起智。顺其无相因果也。谓有恶众生于其无相不生。于其有相返生顺智。故善现作此问也。无著论意者上来三差别竟。此为第四欲得法身住处也。六种住处中第三欲住处有二。上来欲得法身也。于中有二。一者欲得言说法身。二者欲得证得法身。言说法身者谓能诠教。证得法身者谓所诠理。此意云上为修行求证色身。佛言有相虚妄法身是实。因此便求法身无相。将欲证其无相先起四亲近行。谓近善知识从彼求闻。思惟修习故先欲得言说法身也。
　　佛告须菩提“莫作是说如来灭后后五百岁有持戒修福者于此章句能生信心”以此为实。
　　述曰。此第二答中无著世亲皆有三段。且世亲者初明修行。次当知是人下明逢善友。如来悉知已下明具福德。达二空理不著空有也。无著科者初显示修行。次显示集因后显示善友摄受。两科虽复有异。皆是答须菩提生疑问已莫作是说者佛语善现。汝莫言不生实相。亦有生实相者故。若依无著释者须菩提问佛云。颇有众生能得闻言说法身不。佛答云有得也。后五百岁者谓释迦灭后正法五百年像法一千年末法一万年。未度比丘尼已前时正法一千年也。然法有三种。谓教行证法。于中正法住时三种有。像法住时而无证法更不得果。故但有教行像似于正法时故名像也。于末法时唯教法而无行证。设有持戒修行者多为名闻利养故。今言后者即是第三五百年。后正法灭时也。故能断云正行灭时也。又月藏经说佛灭度后第一五百年解脱坚固。谓修行者多分并得解脱出离故。第二五百年禅定坚固。谓修行者多分得禅不得圣故。第三五百年多闻坚固。谓多因经论博达多智故。第四五百年福德坚固。谓多福德造塔寺等故。第五五百年斗诤坚固。今言后五百年者谓于五时中皆有持戒修福等也。谓于后五百年有具戒定慧者。于无相因果经教中能生净信心。起随顺智以为实相也。
　　当知是人“不于一佛二佛三四五佛而种善根已于无量千万佛所种诸善根闻是章句乃至一念生”净信者。
　　述曰。此第二文也。无著天亲随义如前科判。谓说若有于此经句生一念信尚曾供养无量诸佛。况起多念。乃至受持听闻等者曾集善根更多也。若生实想者曾善又多也。何故尔耶。谓虽于此生一念信熏习在身。当来成熟能破无量广大生死故也。
　　须菩提“如来悉知悉见是诸众生得如是”无量福德。
　　述曰。此第三明达二空理离空有边也。无著云此下明善友摄受也。于中初标次释。此初也。世亲云如来悉知者简肉眼见。谓以智知故。悉见者简比量智。皆现量见故。谓诸众生。达二无我所有持戒等福德如来悉以佛智现量知彼也。余经中说菩萨生福德者谓初起。取福德者谓久熏修。今此但总故云得如是无量福德也。无著释云悉知者知名身。四蕴为名故。悉见者见色身。谓于一切行住所作中知其心。见其依止故。即是显示善友所摄也。生取无量福者生谓福正起时。取者即是彼灭时摄持种子也。
　　何以故“是诸众生无复我相人相众生相”寿者相。
　　述曰。此第二释中初明无我。次明无法相四种。此意云后五百岁时有菩萨。了达身之生起衰灭本非有我。又了怨亲是非之类本由自心都无定实。既闻人法二空之理复积持戒等福。所以如来以佛智知眼见也。谓总缘三世五蕴差别一一阴是我。如是妄取是名为我相。见身相续不断谓从过去我而至现在名为众生相。见现在一报命根不断名为命者。见命根断灭后未来复生余六道中者名为寿者。今人替于命者也。无著释稍不同。谓取我自体相续名为我。我所取为众生想。此二我即及我所也。谓我乃至寿住取为命。展转趣余趣取为人想。解云彼说寿者此说为人也。上来四执妄情谓有。总了为空故云无我相等也。
　　无法相亦无非“法相”。
　　述曰。此第二明法相之中初明四法相。次结成如筏喻。前中有二。初明空有相次明依言离言相。初中有二。初总标次别释。此初也。此文阙略故科有参差若观余本不尔也。谓初标四法相次别释。释中有二。初云有法相即著我人。有非法相亦著我人者。即释前不著空有相。次云不应取法不应取非法者。释前依言离言相也。今此标中但标空有相。略无标依言离言相。释中具有也。无法相者谓凡情妄执法我。为有名为法相。既达为空知法体而非实故云无法相。无其所执实有法相故。亦无非法相者。谓愚者妄情拨圆成而是无名非法相。空无有体故。智者了此圆成是有故无非法相。无其所执为空相故。二无我理是实有。故此中更应云无相亦非无相。言无相者谓无我理不可以言宣说为有为无。诸小菩萨乍谓可说名之为相。圣者了之为不可说故云无相也。亦非无相者以于无言处依言相说也。谓愚者既闻不可说故即谓有言皆非。智人达之故依言辞而说。然不执著故言亦非无也。
　　何以故“是诸众生若心取相则为著我人”众生寿者。
　　述曰。释前不著空有相中有二。初总次别释此初也。
　　若取法相“即著我人众生寿者何以故若取非法相即著我人”众生寿者。
　　述曰。此别释也。谓若执法我为有。即亦著我人。执圆成为无。亦著人我。取是执义。双无二执故即契中道。故云无法相亦无非法相者。离二执也。故偈云一切空无物者人法二我无也。实有者二无我理体非无也。不可说者不可以言说为有为无也。法性离言故依言辞而说者易知也。又云若取法相则为著我人等者。此义云何。但有无明使无现行粗烦恼无我见故者。解云但有无明使者谓无明住地。即是分别法执也。无现行粗烦恼者谓无现行烦恼障也。但有种子随逐故。此意云由有法执现行故烦恼障随起也。无著论亦云。然于我想中随眠不断故则为有我取。是故经言是诸众生若取法相则为著我等。意亦同世亲也。由法执取法相故我等便生故。
　　是故不应取法不应取非法。
　　述曰。此释第二依言离言相也。不应取法者不应如声取法谓。不如言而取故。不应取非法者随顺第一义智正说。如是取者谓必因言而悟真故。
　　是故如来“常说汝等比丘知我说法如筏喻者法尚应舍”何况非法。
　　述曰。此结成筏喻也。谓将欲证真必因言说。及其正证即不假言。如筏至岸即无所用也。上来依世亲释竟。依无著者论云此取显示实相对治五种邪取故。何者五取。一者外道。二者内法凡夫及声闻。三者增上慢菩萨。四者世间共想定。五者无想定。第一者我等想转第二者法相转。第三者无法相转。此犹有法取。有法取者谓取无法故。第四者有想转谓执有想定。第五者无想转执无想定故。是诸菩萨于彼皆不转也。于中言生实想者此为依义显示对治不实想。故言于此修多罗章句中者此为说相。显示言说法身故。即彼当生实想中。言当生者是欲愿摄持。是诸菩萨。无复我想转等者是安立第一义。不应取法非法者显了也。
　　须菩提“于意云何如来得阿耨多罗三藐三菩提耶如来”有所说法耶。
　　述曰。依世亲此破第三疑也。谓有疑曰上言无因还得无相果。何故释迦佛于道场成觉。说法度人双林入灭等耶。真谛引经偈言。七年作婴儿八年作童子。四年学五明十年受欲乐。二十九出家三十五成道。四十五年中广度诸众生。此等即是有相之果。岂彼不行无相因耶。为破此疑故有此文也。于中初佛问次善现答。此初也。然佛有三种。一者法身谓离妄之真理。二者报身会真之妙智。三者化身应物之权迹。谓法身妙理菩萨所不测。报身实智二乘所不知故。应物现形随方。有睹斯质便谓实证菩提真能说法。便是有想。今破此疑故约真如法身以问善现也。
　　须菩提“言如我解佛所说义无有定法名阿耨多罗三藐三菩提亦无有定法”如来可说。
　　述曰。第二答中有二。初答次释此初也。善现意云。若据世谛报化二身可有得菩提。可有说法。若约第一义谛者真如法身内自堪寂。本无得菩提。亦无能说法。无有定法者谓法身无相中无有定法得菩提。亦无定法而可说也。但欲无定可得可说。不遮世谛报化之身亦有不定得不定说也。
　　何以故“如来所说法皆不可取不可说非法”非非法。
　　述曰。此释也。于中两重展转释前。此初也。谓何以故无定法可说。内既不可说于外亦不可取。故于外若有可取是应于内亦有可说。既无可取明无可说也。不可说非法非非法者。谓愚夫执人法为有名之为法。拨圆成是无名非法。圣者达人法为无名为非法。了圆成为有名非非法。法身寂净不可说非法。亦不可说非非法也。故论云应化非真佛。亦非说法者。说法不二取无说离言相。应化既非真佛真说。即明亦是假佛假说也。于内既无二说于圣者亦不二取。谓取法及非法也。真理离言无其说相故。何故释中但言说不言证。论云若不证者即不能说。故谓要先证方能说也。
　　所以者“何一切贤圣皆以无为法”而有差别。
　　述曰。此又释前也。谓诸圣者皆以无分别智契证真理。方能断惑而立差别故圣人说彼无为法。彼圣人所证法既不如是说。何况如是取。何以故。彼法远离言说相非可说故。上来世亲释竟。无著意者此段经文即是第四欲得法身。于中上来明得言说法身竟。此第二明欲得证得法身。于中有二。谓一者智相至得法身住处。谓无分别智能契得真如法身。即以智相为住处也。二者福相至得法身住处。此明初也。谓前欲得色身佛言色身虚妄。教求法身。欲求法身先修诸真之智。即是菩提法身故名智相。由求智相法身故佛以真如法身。为问谓外事中而有可得菩提。随众生机有可说法。于内无相法身之中本无智身菩提可得。亦无法而可说故以为问也。善现答言义亦同。然解佛意故约真如理彼二俱无也。谓于内真如理不可说非法非非法。故即无说无取也。于外听者依真如理不可取故无闻无得也。此即说听皆依真如也。世亲释意说证真如故不说法非法。听离妄执故不取法非法。谓法者所执人法为有故。非法者所拨圆成为空故也。依等五义配文者如论自显也。
　　须菩提“于意云何若人满三千大千世界七宝以用布施是人所得福德”宁为多不。
　　述曰。依世亲释初校量之中上来三段。释疑自下正校量也。外意云真理之中既无说无取。无菩萨而可得者所行无相之福。岂不空施耶。世尊挟此意故问善现也。于中初佛问次善现答后如来成此初也。
　　须菩提“言甚多世尊何以故是福德即非福德性是故如来说”福德多。
　　述曰。此第二答中初标次释。言是福者谓举财施福德。即非福德性者谓非是感出世之福德性也。谓要听闻发生无分别智方得出世无相果故。是故如来说福德多者。谓是故如来说此财施福能感世间福德多。
　　佛言若复有人“于此经中受持乃至四句偈等为他人说”其福胜彼。
　　述曰。此第三佛为校量之中初正校量次释所以。此初也。乃至四句偈者谓下至受持四句也。谓领纳在心名受。记令不忘称持。四句偈者谓明此宗义之处。义圆足者即为一句。如说广大第一常心不颠倒。此四心各为一句也。又如不住于事应行布施即为一句。如是准知。此经宗者谓无分别。破于分别为宗也。如言色声香味触等者是集名。虽有多句义非足故终不成句也。如说不生亦不灭不常亦不断等亦非句义也。谓由受持为他说故能生智慧。证无相果。此福不空。唯此二种能趣菩提故。
　　何以“故须菩提一切诸佛及诸佛阿耨多罗三藐三菩提法皆从”此经出。
　　述曰。此释也。谓由因听闻此经故依教思惟修习引无分别智。契会真。智圆满故。从此生理先妄覆故名之为出今此总合说故但言出也。谓一切诸佛者报化二佛从此经生也。及诸佛阿耨菩提者诸法身佛从此经出也。论云于实名了因者谓于无为实相了因所得也。
　　“须菩提所”谓佛法者即非佛法。
　　述曰。更释受持福胜之意也。谓以无分别智契证真理。理智圆明名为佛法。此唯十方诸佛同得名为佛法。余人不得故即非佛法。又初一法唯佛自解余人不解名非佛法。此第一法即以受持此经及为他说为因。故说此二福德胜也。上来世亲释。竟依无著者彼说欲得证得法身中有二。上来明智相法身竟。此明得福相至得法身住处也。谓外有疑曰。上说于真如理中无智相法身可得。又无法可说者。欲受持此经为欲得福耶。故如来为校量也。谓于如来言说法身若有诸之者。能生福相至得法身。故若受持一四句者生福甚多。依等五义如论应详。
　　须菩提“于意云何须陀洹能作是念我得”须陀洹果不。
　　述曰。依世亲说此下有二校量。合二为一文。于中二。初释疑次校量。释疑有三。一者约二乘以生疑。谓前说一切圣人以无为法得名。无为法中无说无取者。何故预流等云我能取自果。复云我得我证耶。第二疑云。若言无说无取者何故如来昔于燃灯佛所闻法。故从七地入八地耶。是即有说有取故。第三若无说无取者何故菩萨取庄严净国土等耶。此三种疑皆于前说一切圣人以无为法。而有差别故生疑也。不同前段校量中所生疑者皆于应不住相想以生也。就此破初疑之中有四。一一文中佛问次善现答。此为初问也。流有二种一者生死流。二者出世流类。若望生死即是逆流。若望出世便是预流也。
　　须菩提言“不也世尊何以故须陀洹名为入流而无所入不入色声香味触法”是名须陀洹。
　　述曰。此第二善现答。初标答次释答也。此答意云。若正在观中证理之时。而无趣入不作趣入之解。故但为其立名称曰预流也。又若入色声香等是有分别。正证真理之时但冥契理。而不入色声等法。故名预流也。余皆据观中而答也。谓在观时不作能得能证解。故名与前无违也。上来世亲意。无著者上来四差别竟。此第五为修道胜得中无慢也。若八种住处之中第四离障碍住处中有十二。此初离慢障也。谓诸圣者云我能得果我是预流等。故名之为慢。今答若在观中之时而无我得之慢也。然前三果出观容起。第四果者烦恼定无所知容起也。
　　须菩提“于意云何。斯陀含能作是念。我得斯陀含果不。须菩提言。不也世尊。何以故。斯陀含名一往来而实无往来。是名斯陀含。须菩提。于意云何。阿那含能作是念我得阿那含果不。须菩提言。不也世尊。何以故。阿那含名为不来而实无不来。是故名阿那含。须菩提。于意云何。阿罗汉能作是念我得阿罗汉道不。须菩提言。不也世尊。何以故。实无有法名阿罗汉。世尊。若阿罗汉作是念我得阿罗汉道。即为著我人”众生寿者。
　　述曰。此后之三果皆应准前通释。然前三果之中皆应有即为著我人等译家略故无也就第四果中初佛问次善现答。中初正答阿罗汉。次善现引己为证令他信故。
　　世尊佛说“我得无诤三昧人中最为第一是第一离欲阿罗汉我不作是念我是离欲阿罗汉世尊我若作是念我得阿罗汉道世尊则不说须菩提是乐阿兰那行者以须菩提实无所行而名须菩提是乐阿”兰那行。
　　述曰。此第二引证也。言我是第一离欲者谓能离烦恼障及定障故也。以是俱解脱故不同慧解脱但离烦恼障也。就引己为证之中有三。初明佛与胜名。次彰不念。后释成前义。若作是念我得阿罗汉等者。是则有我人等执还有烦恼不能无诤。世尊即不说我为无诤行也。以有诤故世尊说。即知我无不念得无诤行也。
　　佛告须菩提“于意云何如来昔在然灯佛所于法”有所得不。
　　述曰。依世亲释此破第二疑也。于中初问次答。言然灯者即谓定光。谓释迦佛昔为菩萨之时。七地将满当尔摩纳仙人。闻定光佛欲来入城。遂从一女人买华将以散佛又表己之深敬。布发掩泥当。尔佛为说法即入八地。第三僧祇初也。其卖华女人闻言供佛遂不取钱。便共同愿。因此而来恒为夫妇作善知识即耶输也。谓外有疑曰。上言圣人以无为差别故无说无取。何故释迦于燃灯所而取法。定光复为说耶。今为破此疑故以为问也。言有所得者谓分别心妄所执法也。无所得者谓智证真时无彼分别之心所得法也。但言无彼分别心之所得名无所得。不遮智内冥真亦为所得也。此意云。佛于定光所闻法时无于分别所执有所得法。但智内冥真如于所执中都无所得。证智不可说不可取故亦无说无取也。故今问言佛于燃灯佛所智证于法时为有所得不。
　　世尊如来“在然灯佛所于法实”无所得。
　　述曰。此第二答可知也。论云不取理实智者。谓不取者不分别之心执取也。理实智者谓以智证实理时。分别取执者都无所得也。世亲释竟。无著者此第五为不离佛出时。故离障住处十二中此第二离少闻障也。谓若行无所得名为多闻。若作有所得是少闻。然佛于定光佛不作分别取执有所得。故是离少闻障也。
　　须菩提“于意云何菩萨庄严”佛土不。
　　述曰。依世亲此破第三疑也。谓有疑。曰无为法中既不可取不可说者。何故菩萨取庄严净佛国土。复云何受乐报佛取自法王身。复云何余世间复取是法王身耶。此中有二初破彼疑菩萨取庄严净土。次破疑佛取自法王身。初中有三。初佛问次善现答。后世尊示劝。此初问也。菩萨取庄严佛国土者。谓初地已上菩萨生报净土。随其分量于一一地见佛不同。自身有异既处净土之中。即是取自庄严净佛土。何故前言圣人以无为有其差别无说无取耶。今破此疑者。谓诸菩萨以无分别智内证真理庄严。故于外事形相之中即得七宝庄严。于内证庄严之时无说无取也。若于外事形相之中而言我庄严佛土者。此可为取。菩萨便是住色等境中。既证无相之庄严。何名取净土。故偈云智习唯识通。智习谓修习无分别智。唯识谓智相应净识。通者谓达真理。即真庄严也。故摄大乘解十八圆满净土中云。出世善根之所集起者。此说净因也。谓要发菩提心修行出世善根。积集长时即能证会。故名为因。又广大自在净识为相者。谓以净识为净土体也。心净即佛土净故也。又云大念慧行以为游路。大止妙观而为所乘。广大法味喜乐所持。空无相愿为所入门也。菩萨庄严佛土者。佛问善现云于外形相菩萨庄严佛土不。
　　不也世尊“何以故庄严佛土者即非庄严”是名庄严。
　　述曰。第二答中初总答次别释。但诸菩萨要内证庄严。方住外七宝。非如观西方池水等名庄严也。有形相庄严即是住于色等境界中。故言庄严佛土者。谓内庄严也。即非庄严者非外形相庄严也。是名庄严者是无相无取真庄严也。
　　是故须“菩提诸菩萨摩诃萨应如是生清净心不应住色生心不应住声香味触法生心应无所住”而生其心。
　　述曰。此第三示劝也。应如是生清净心者。谓应修习净智净识清净心。不应住色等生心者。谓不于外形相起庄严心。应无所住而生其心者。谓要以智证于无住。无住即无因也。无著释者。十八差别之中此为第七愿净佛土。离障住处十二之中第三为离小攀缘作念修道。故小攀缘者谓作有形相庄严净土。如求西方观日水等也。
　　须菩提“譬如有人身如须弥山王于意云何是身为”大不。
　　述曰。此破第二取自法王身疑也。于中初问次答。谓有疑曰。前说圣人无为而有差别。无说无取。何故报身自受用法乐取自法王身。谓身无限遍周法界。故一切世间复取彼。云是法王身。为除此疑也。偈云如山王无取者。谓如须弥山居众而彼无心我是山王。众生有分别心自取彼为山王。报佛亦尔。已无分别心故自不言我是法王身。众生有分别故起分别云彼是法王。佛无分别心故不自取为法王身也。
　　须菩提言“甚大世尊何以故佛说非身”是名大身。
　　述曰。此第二答也。佛说非身者谓非有分别身。是名大身者是无分别身也。无著释云。此为第八成众生。又是离障住处中第四离舍众生障。故此意云。如来虽知不取形相名离小攀缘。然其报身广大无量。罗睺阿修罗王如须弥山。大众生尚不见其自体。何况欲界小众生。是则如来舍离众生不度也。为此故有此文。
　　须菩提“如恒河中所有沙数如是沙等恒河于意云何是诸恒河沙”宁为多不。
　　述曰。依世亲释就大文第二重校量之中上来破疑竟。自下第二正校量中复二。初以财施校。次命施校。初中复二。初正校量次随说。是经已下释所以。前中有三。初世尊寄喻以问。次善现顺佛以答。第三如来正为校量。此初也。阿耨达池出四大河所以偏将恒河为喻者。阿含经说有四义。一者有多沙故。二者世间以为福故。谓将为净于彼求福故。三者经劫名不改故。四者佛近彼说法故也。如恒河中所有沙数者。谓取一恒河中沙也。谓方广深浅四十里为一恒河沙也。如是沙等恒河者谓以一恒河中沙。一一沙复作一恒河也。取此无量恒河中沙。一一沙是一佛世界。以此尔数恒河数三千大千世界以用布施。尚不如受持此经乃至一四句偈也。何以故。此少分受持功德与菩提为因。一切外缘所不能坏故。其财施者为生死因易可破坏王贼等所侵故。
　　须菩提“言甚多世尊但诸恒河尚多无数”何况其沙。
　　述曰。此第二善现答也。
　　须菩提我今实言“告汝若有善男子善女人以七宝满尔所恒河沙数三千大千世界以用布施得福多不须菩提言甚多世尊佛告须菩提若善男子善女人于此经中乃至受持四句偈等为他人说而此福德”胜前福德。
　　述曰。此第三佛正校量中有三。一佛问二须菩提答三佛校量也。
　　复次须菩提“随说是经乃至四句偈等当知此处一切世间天人阿修罗皆应供养如佛塔庙何况有人尽能受持读诵须菩提当知是人成就最上第一希有之法若是经典所在之处即为有佛若”尊重弟子。
　　述曰。自下第二释所以也。于中有三复次。何以多财布施不如少受持耶。由释此意故有三复次也。谓一者在处处胜在人人尊故。二当何名此经下能摧二障故胜。三者三千大千已下明财施为染因法施为净因故胜。此即初也。于中复二。初明在处处胜。次明在人人尊。如佛塔庙者此是十方诸佛真法身故。谓碎身舍利但一化佛之体。此般若经一切诸佛真法身故也。依无著释者。此一段文即是十八差别中第九远离随顺外论散乱。故第四离障住处十二中第五离乐外论散乱也。谓令依此般若修学。不令习读外典籍故。文中有二。初以四种因缘显示此法胜异。次当何名此经下为对治如言而执义。就前四因缘中即为四。一者摄取福德如经得福多彼。二者天等供养如经随所有处等。三难作如经成就最上希有。四者起如来念如经则为有佛等。
　　尔时须菩提“白佛言世尊当何名此经我等”云何奉持。
　　述曰。依世亲此第二。复次释所以也。谓诸烦恼如山如石。而有金刚能破。或烦恼如金刚般若能除断故。或如彩画之金刚。广如无著释。谓由有此种种堪能故受持般若功德胜多财施也。于中初善现问次如来答。此初也。
　　佛告须菩提“是经名为金刚般若波罗蜜以是名字”汝当奉持。
　　述曰。第。二如来答中初示名劝持次释所以。
　　所以者何“须菩提佛说般若波罗蜜即非般若”波罗蜜。
　　述曰。此释中初明诸佛同说同赞。次显己不独有说。此初也。佛说般若波罗蜜者十方佛同说也。谓虽无分别而说亦有因巡。而谈如说但无分别取自法王非无因巡而有自体也。则非般若波罗蜜者非一佛独陈也。此意云。由般若是诸佛本母能出生诸佛。故诸佛同赞故。若有受持乃至四句者胜以多供养也。
　　须菩提于意云何“如来有所说法不须菩提白佛言世尊如”来无所说。
　　述曰。此第二显己不独说。于中初佛问次善现答。问意云颇有一法如来独说耶。善现答云无。
　　须菩提“于意云何三千大千世界所有微尘”是为多不。
　　述曰。此第三复次释所以也。于中初释前受持福多所以。次转释疑。前中有二。初问次答。此初也。谓碎世界以作尘者。有其二喻。一者胜喻。谓因少受持便生多功德。世界者喻少持碎为尘者喻生多福。二者劣喻。如以财施故多烦恼因。谓由所受施人因此而起种种斗诤故。谓世界者喻财施。碎为尘者喻生长烦恼。世界既为尘因财施亦作染因也。今此意云。持法虽少生福甚多。财施虽多但增烦恼。故说虽多财施不及受持一四句也。故寄此意以为问也。
　　须菩提言“甚多世尊须菩提诸微尘如来说非微尘是名微尘如来说世界非世界”是名世界。
　　述曰。此答中初顺佛称多。次释非如实。是微尘者谓碎世界以作尘。说非微尘者非如卫世等所执有实微尘也。谓但寄微尘以喻贪等。非即如言而有微尘故也。又释但借微尘以喻贪等。非即微尘是贪体也。是名微尘者谓是寄喻之微尘也。说世界者谓以世界喻财物施。非世界是贪等因。财施为贪因但借世界为喻故。
　　须菩提“于意云何可以三十二相见如来不不也世尊不可以三十二相得见如来何以故如来说三十二相即是非相是名”三十二相。
　　述曰。此第二转释疑也。谓前所说受持经者。生福甚多。即谓其福德有相果故今破之。谓法身是如来非三十二相化身也。于中初问次答。说三十二相者谓化身。相即是非相者非法身相。是名三十二相者是化身三十二相也。上来依世亲释竟。依无著者经言大千世界已下此一段文十八差别中第十为色身及众生身抟取中观破相应行即是离障住处中第六为离于影像相自在中无巧便。故此意云。众生于色身及名身抟取中无巧便故作一合相。今起方便破一合相故有此文也。然破中有二。一者破色身。二者破名身。色身有二。一者细谓微尘。如经所有微尘宁为多不。二者破粗色身。如经诸微尘如来说非微尘。破名身者如经说世界非世界。以名无形段。不可有其粗细。故以世界为喻也。如经可以三十二相等者。第十一为供养给侍如来故。又是第七为离不具足福资粮故。此意云。若欲供养如来求福资粮者。不应以相见第一义法身故也。
　　须菩提“若有善男子善女人以恒河沙等身命布施若复有人于此经中乃至受持四句偈等为他人说其福”甚多。
　　述曰。依世亲释。上来以财校量竟。自下以身命校量。于中初正校量。次释福德多所以。此初也。无著释云。此第十二为远离利养及疲乏热恼故于精进若退若不发故。又离障碍住中此第八为离懈怠利养等乐味故。解云此说若有众生。乐欲味著懈怠。或味著利养不发精进。或曾起功德而复退失。为令远离此等故而以身命校量。意令进趣故也。
　　尔时须菩提“闻说是经深解义趣涕泪悲泣而白佛言希有世尊佛说如是甚深经典我从昔来所得慧眼未曾得闻”如是之经。
　　述曰。世亲云自下释所以。于中有四一悲舍苦身闻法悲泪。二世尊若复下。明于此生信则生实相。三世尊是实相者下拂疑除病。四世尊我今得闻下进发信心。此为初也。谓须菩提闻说舍身忍苦。又闻此经深义能得菩提。喜叹自故怀悲泣也。无著释云。自此下有其三文。初悲苦舍身闻法伤感与世亲同。次若复有人下明发起精进生如义想。三我今得闻下为令在坐味著懈怠诸菩萨生惭愧故。此为初也。
　　世尊若复“有人得闻是经信心清净则生实相当知是人成就第一”希有功德。
　　述曰。此第二文也。谓有闻经生信心者。当来定得无分别智。除妄分别证达二空名生实相。由如是故。虽复舍多身命不如受持也。以欲舍身恒轮生死非求慧行不趣菩提故也。
　　世尊是实相者则是非相“是故如来”说名实相。
　　述曰。此第三拂疑除病也。是实相者谓无相为相也。即是非相者。谓则非是虚妄分别所执差别之相。说名实相者。谓无虚妄之相说名实相也。谓有闻说实相言故。谓是虚妄分别所执之相。今言不是故有此文也。
　　世尊我今“得闻如是经典信解受持不足为难若当来世后五百岁其有众生得闻是经信解受持是人则为”第一希有。
　　述曰。此为第四进发信心。即是无著第三为令菩萨生惭愧也。谓说恶世尚有众生能生实相。况今现在菩萨闻说般若而不进修。谓恶人信解乃可希奇。菩萨受持盖不足叹。故有此文也。就此文中。初善现问次如来答。问中有三。初标问次释后结。此初也。
　　何以故“此人无我相人相众生相”寿者相。
　　述曰。此第二释中有二。世亲云。初明所取空次明能取空。子云此唯说法空也。无著云初明人空次明法空。离人家执故。此初也。
　　所以者何“我相即是非相人相众生相寿者相”即是非相。
　　述曰。此第二明法空也。
　　何以故离一切诸相则名诸佛。
　　述曰。此第三结也。谓若有分别即有业生死起。既除分别之相妄想生死都无则名诸佛也。此意云。纵舍多身命非证理之因。若暂听经便是离相之福。谓因受持听闻故当证二无我理。既是胜因故多舍命之福也。

　　金刚般若经赞述卷上



　　金刚般若经赞述卷下

　　　　大乘　基撰
　　佛告须菩提“如是如是若复有人得闻是经不惊不怖不畏当知是人”甚为希有。
　　述曰。此第二佛答。初标次释。此初也。世亲意云。惊谓惊恐。谓有众生恐此经典非正道行故。怖者谓怖惧。依般若修学不能断疑故。畏者谓由惊怖故毕竟不肯修学也。若有远离彼处者名为不惊不怖不畏也。无著云。谓声闻乘中世尊说有法及有空。于听闻此经时闻法无有故惊。闻空无有故怖。思量时于二不有理中不能相应故畏。更有别释。为三种无自性故应知。谓相生第一义等无自性故。解云谓于遍计所执无体相故名不惊。于依他起无自然生性故名不怖。于圆成实中无彼所执人法故不畏也。
　　何以故须菩提如来说第一波罗蜜即非第一波罗蜜是名第一波罗蜜。
　　述曰。此第二赞释胜也。世亲云。如来说第一波罗蜜者。谓十方诸佛同说赞能为大因故名为第一。显此经胜余经也。非第一波罗蜜者。谓非余人所得也。无分别智证无我理。唯十方佛得余人不得。故是名第一波罗蜜者唯佛所得也。无著释云。第一波罗蜜者。谓般若于余五中最胜故也。
　　须菩提忍辱波罗蜜如来说非忍辱波罗蜜。
　　述曰。世亲云。上来大文第二段竟。自下第三段文第四校量。于中初释疑。次正校量。释疑中有三。一者于前舍身命以生疑。谓有疑曰。向说彼身苦以彼舍身苦身是劣。若尔依此法门受持演说诸菩萨行苦行。彼苦行亦是苦果。云何此法门不成苦果。此意云。前说舍身命苦还得苦果身得福即劣。若尔者菩萨为此法门故行诸苦行亦感苦身果。何福即胜。谓如萨陀波仑菩萨。于昙无竭菩萨所。求般若波罗蜜故打骨出髓而行供养。是苦得福应少。今答意。若为慧行而舍身得福即多。若虽舍身不行慧行求菩提者。生死因故其福下劣也。就此文中大文有四。一者正破前疑。二者指事以显。三者菩萨应离一切已下引初地菩萨为示无住理。四者菩萨为利益下劝益众生住二空理。此初也。忍辱波罗蜜者。谓十方佛同得故或求慧行之忍辱也。如来说非者。非是余人所得故或非求慧行故不名波罗蜜也。谓前说舍身命者非慧行故不名波罗蜜。故言说非忍辱也。
　　何以故须菩提如我昔为歌利王割截身体我于尔时无我相无人相无众生相无寿者相何以故我于往昔节节支解时若有我相人相众生相寿者相应生嗔恨。
　　述曰。此第二指事。于中初引昔一身。次引余多身。此初也。于中初明离相成忍。次反说举成前。歌利王者亦云苦楚。多行楚毒故。谓如来往昔为忍辱仙人在山修道。其王将诸女入山游猎。王倦而睡女等于仙人所求闻正法。王寤便看正见围绕其仙。王便问仙汝何人也。乃至问云汝是离欲凡夫不。答言未离欲。王闻生恚便割截之。无我相遂还如故。今引之也。
　　又念过去于五百世作忍辱仙人于尔所世无我相无人相无众生相无寿者相。
　　述曰。此第二引余多身也。
　　是故须菩提菩萨应离一切相发阿耨多罗三藐三菩提心。
　　述曰。此第三引初地菩萨。得忍辱故名不住心。示不住生心义故也。于中初总示次别示。此初也。发心有五。一者种姓发心。谓地前。二者信发心。谓初三地相同世间修施戒忍故。三者明发心。谓四五六七地相同出世故。谓四地作菩提分观相同预流。五地作四谛观相同罗汉。六地作缘起观相同缘觉。七地纯无相观正是菩萨也。四者不退发心。谓八九十地。五者无上发心。谓佛地。亦云五种菩提。谓名种姓菩提等。今言发心者谓信发心。即初地菩萨内观真如无住理故名为不住生心也。
　　不应住色生心不应住声香味触法生心。
　　述曰。此第二别示。于住之中初令不住于相。次令住无相。次释所由。后总结。此初也。谓住色等生心者。便是有住即著我人故不应住也。
　　应生无住心也。
　　述曰。此第二令住无相也。谓观无相名为无住。要证此理方灭我人也。
　　若心有住即为非住。
　　述曰。此第三释上所由也。谓若住色等生心者便为非真住故也。
　　是故佛说菩萨心不应住色布施。
　　述曰。此第四总结也。
　　须菩提菩萨为利益一切众生应如是布施。
　　述曰。此大文第四除疑示理也。于中初令行无住施。次正破其疑。次别释道理也。谓有疑曰。前言不住生心者。云何为利众生修行而不名住于众生事。为断此疑故有此文。
　　如来说一切诸相即是非相。
　　述曰。此第二别显道理。于中初明法空次明人空。此初也。说一切诸相者谓虚妄相。即是非相者谓无实相。虚妄本空故。
　　又说一切众生即非众生者。
　　述曰。此显生空也。说一切众生者谓所执实众生。则非众生者非实有众生也。或复翻此释应知。上来依世亲释第一疑竟。依无著者。经言如来说忍辱波罗蜜下第十三为忍苦故。即是离障住处中第九为离不能忍苦故。余人不能忍发勤苦行此般若波罗蜜者。如来引己昔事令能忍苦离不忍障也。就此文中有二。初明三种忍以离不忍苦障。次须菩提菩萨应离一切相下明不忍因缘有三种苦。前中有三。一者明能忍。谓达法无我。如经如来说忍辱波罗蜜故。二者明忍相。谓他于己起恶等时。由无有我等相故不生嗔想。亦不于忍辱波罗蜜中生有想。于非波罗蜜中生无想。如经如我昔为歌利王割截身体我于尔时无有我等相。三者种类忍。谓极苦忍相续苦忍。如经如我昔为歌利王割截身体及言我念过去五百世中作忍辱仙人等。就第二不忍因缘有三。一者流转苦忍。谓由不忍故即流转生死。为对治此故令离一切相发无上心。若住色等则于流转苦中疲乏故菩提心不生故。如经言是故须菩提菩萨应离一切相发心等。二者众生相违苦忍。如经如是菩萨为利益一切众生应如是布施等。谓既为众生行无住施。云何于彼应生嗔也。三者显示乏受用苦忍因缘对治。如经须菩提若菩萨心住于法而行布施等。谓若著于果报等施即便于取用而有乏少。若行无住布施举事虚空珍宝无量也。
　　须菩提如来是真语者实语者如语者不诳语者不异语者。
　　述曰。依世亲释此破第二疑也。谓有疑曰。向说无相因得无相果。于证果中无道。云何彼于果能作因。此文意云。所证法既无相空寂无住等行云何能作因耶。为断此疑故也。此文有二。初明不妄语次遣外执。此初也。论云。以如来如实智不妄语佛菩提及小乘大乘受记之事皆不妄说。以是四境故次第说四语。今此经中加不诳语也。无著云。此何所显示。欲令信如来故能忍。于中真语者为显世谛相故。实语者为显世谛修行有烦恼及清净相故。于中实者此行烦恼此行清净故。如语者为第一义谛相故。不异语者为第一义谛修行有烦恼及清净相故。说此真语。此意总云。如来三界独尊天人师既为法界主。作五趣医脱屣在家之上饰。弃舍轮王之大祚。道成正觉所欲皆成。既不规名利。复不求安乐。何忽有妄语乎。
　　须菩提如来所得法此法无实无虚。
　　述曰。此第二遣外执也。如来所得法者谓所证理。无实者谓不可如言而取实。无虚者亦不可离言而别求。由不虚故依佛教修学。由不实故离妄想而证真也。谓凡夫妄想所执无有故不实。如来无妄想说故不虚也。
　　须菩提若菩萨心住于法而行布施如人入闇则无所见若菩萨心不住法而行布施如人有目日光明照见种种色。
　　述曰。世亲释云此破第三疑也。谓有疑曰。若圣人以无为真如得名。彼真如一切时处有。云何不住心。得佛菩提则非不住。若一切时处实有真如。何故有人能得有不得者。为断此疑故说入闇等喻。于中有二。初明住事为生死因。次彰不住为出世业。此初也。偈云。时及处实有。而不得真如。无智以住法。余者有智得。此意云。真虽一切时处实有。由无智以心住法故不解出离。犹如入闇不知我何所趣。而不得之得者翻此说。无著释云。此为显示第三乏受用苦忍因缘对治也。
　　须菩提当来之世若有善男子善女人能于此经受持读诵则为如来以佛智慧悉知是人悉见是人皆得成就无量无边功德。
　　述曰。世亲云就第三段第四校量中。上来别破三疑竟。自下第二正校量中。初校胜劣次以要言之下释所以。前中有二。初明行三种行功德至多。次举事校量。此初也。三种行谓一者受二者持三读诵。无著云。自下第十四为离寂静味即十二离障中第十为离阙少智资粮故。谓有耽禅定不肯听闻而修智慧。为阙少智资粮。今令受持读诵发生智慧故方得菩提。定是福门故但能助道也。就此之中文有其五。谓显示与法相应有五种胜功德。一者如来忆念亲近。如经受持读诵修行则为如来以佛智慧等。二者摄福德。如经皆得成就无量无边功德聚等。三者赞叹法及修行。如经以要言之是经有不可思议等。四者天等供养。如经在在处处若有此经等。五者灭罪。如经受持读诵此经为人轻贱乃至当得等故。此则初文也。谓要受持读诵此经者。是正报菩提之因真法供养。所有世间财宝供养如来所不能及。由如是故如来恒以佛智悉知是人。恒以佛眼悉见是人。亲近忆念是人也。
　　须菩提若有善男子善女人初日分以恒河沙等身布施中日分复以恒河沙等身布施后日分亦以恒河沙等身布施如是无量百千万亿劫以身布施若复有人闻此经典信心不逆其福胜彼何况书写受持读诵为人解说。
　　述曰。世亲释云此举事校量也。于中初明施命至多。次显信经福胜。日以三时舍身者假设有斯也。信心不逆者。谓若有人闻此经典。虽未能受持读诵。但生净信随喜功德比前其福过彼。何以故然也。谓于生死中虽舍身命。终无能契菩提法身。一生信心虽亦未生慧解。然由信故因即听闻生长智慧定当成佛。其福即多也。已生随顺之意故。
　　须菩提以要言之是经有不可思议不可称量无边功德如来为发大乘者说为发最上乘者说。
　　述曰。世亲云自下释二释所以。中有六复次。一者示现希闻而能生信法故。谓大机能入小机不能。如经以要言之等。二者示现受持真妙法故。谓受持妙法即是荷担菩提。如经如是人等。三者示现是人必定成就无量功德。谓此经在处皆可尊重。如经在在处处等。四者示现远离一切诸障故。谓转障。如经受持读诵此经若为人轻贱等。五者明速证佛菩提法。如经若复有人于后末世等。六者示现成就种种势力得大妙果故。谓明经威势。如经善女人于后末世等。就初中有二。初彰经德大次持诵福圆。此初也。不可思议者非情思之可议。不可称量者非语言而可称说。为大乘者说者谓定性大乘。为最上乘者说者。谓不定性大乘。谓亦有二乘性故。谓此妙法最极难量。小乘意乐下劣不能于此经而发趣。故云为发大乘者说也。无著云。就此赞法及修行之中有三。一者赞叹教法。二叹修行者。三若乐小法者下双明二种。此初叹法也。为发大乘者说等者。成前不可思议等也。
　　若有人能受持读诵广为人说如来悉知是人悉见是人皆得成就不可量不可称无有边不可思议功德。
　　述曰。世亲云此第二明持诵福圆也。谓由此法为大乘说故。有受持等者必获无上菩提不可思议功德。故于彼生少信者便胜舍多身命也。无著云。就此第二叹修行之中有三。初持诵等故佛所摄受。次明此人成就胜德。后明肩负菩提重担。此初二文也。
　　如是人等则为荷担如来阿耨多罗三藐三菩提。
　　述曰。世亲云此为第二示现受持真妙法故。于中初明大机持诵为荷菩提。次显二乘凡夫不能听受。此初也。谓受持之者当能证获菩提。虽现未得后必得故故言荷担。荷谓荷负担谓担揭。言受持者则为负揭得菩提故。
　　何以故须菩提若乐小法者著我见人见众生见寿者见则于此经不能听受读诵为人解说。
　　述曰。世亲云此第二文。乐小法者谓即二乘。著我等者谓即凡夫也。无著云。此大文第三双明前二也。
　　须菩提在在处处若有此经一切世间天人阿修罗所应供养当知此处则为是塔皆应恭敬作礼围绕以诸华香而散其处。
　　述曰。世亲云第三在处皆可尊重也。无著云此为第四天等供养也。
　　复次须菩提善男子善女人受持读诵此经若为人轻贱是人先世罪业应堕恶道以今世人轻贱故先世罪业则为消灭当得阿耨多罗三藐三菩提。
　　述曰。世亲云此第四转障也。如对法论说故。思造业有五。谓一者他所教敕。谓自无喜乐。二者他所劝请。谓俯仰而作。三者无所了知。谓婴孩畜生之类。四者根本执著。谓知罪而作。多分出家之类。五者颠倒分别。谓不识作。多分在家之类。前三造业未必堕地狱。后二造业定堕地狱。此后二业造已应受。由能受持读诵此经故。转先重业现世为人轻毁。故应堕恶道之业并即消灭也。此据中容受持之者若起增上心持诵之者罪顿消灭。亦非为人轻毁转重令轻也。若其下劣心受持之者未必罪灭也。又释若时报俱不定者即总消灭。报定时不定者即当来应受之者转之现世轻受也。由如是故。虽少信受其福多前所舍身命也。无著云此为第五灭罪。于中有三。初明灭罪。次于后末世等显示多福故。次当知是经等显示福体及果不可测量故。前中有二。初明罪灭次我念过去等显示威力。此初也。谓由听闻持诵此经故。依学无分别智证二空理。二障都亡尽名真灭罪也。谓由愚痴故分别恶业罪生。若听闻经得智慧故断除分别。即是罪从心生还从心灭也。由持此经当得真灭罪故。于现在中亦得回重轻受也。
　　须菩提我念过去无量阿僧祇劫于然灯佛前得值八百四千万亿那由他诸佛悉皆供养承事无空过者。
　　述曰。此依世亲第五文速证佛菩提法也。于中初举自所得福。次校他受持德。此初也阿僧祇劫者。小乘教说从一至十。十十成百。十百成千。十千成万。十万成亿。如是六十番积数故名一阿僧祇也。今大乘准华严。一百二十番积数成一阿僧祇。仍万万为亿。亿亿成兆等也。于燃灯佛前即谓第三僧祇已前也。第三僧祇初逢燃灯佛故。那由他者千万数。谓在燃灯佛前逢八百四千万亿个那庾多佛。于中供养承事无空过者。然此但其数不论恒沙者。谓所逢佛极少也。谓此且说随于一地二地等中所逢诸佛。非谓前二僧祇但逢尔所佛也。且依古旧相传说。释迦佛于初僧祇逢五恒河沙佛。第二僧祇逢六恒河沙佛。第三僧祇逢七恒河沙者。是则前二僧祇逢无量佛。何独尔许耶。故知且据随何时分逢者说也。又涅槃说。初依菩萨逢五恒沙佛。第二依六恒沙乃至第四依菩萨逢八恒沙佛。其第四依者即第十地菩萨。故知二僧祇逢无量佛也。然有宗说。初僧祇逢七万五千佛。第二僧祇逢七万六千佛。第三僧祇逢七万七千佛也。无著云此显示威力。谓远绝高胜故名威力。于中有二。此初文也。
　　若复有人于后末世能受持读诵此经所得功德于我所供养诸佛功德百分不及一千万亿分乃至算数譬喻所不能及。
　　述曰。世亲释云此第二以他受持功德而校量也。谓供养诸佛但是福门助菩提法。听闻持诵能生慧解破裂生死故也。谓菩萨虽复余行百千诸行。若不修习慧波罗蜜。终不能得识达道理契证真如断除分别生死根本。是故听闻速证菩提也。无著云此文。第二文也。
　　须菩提若善男子善女人于后末世有受持读诵此经所得功德我若具说者或有人闻心则狂乱狐疑不信。
　　述曰。世亲第六文也。于中初明势力广大闻或狐疑。次显所得果妙非思量境。此初也。此意云。谓无始来于一切众生所有杀盗等心行杀盗等业为怨为害。一闻一读此经发菩提心永除怨害。于一切众生所永无杀盗等心。与诸众生为父为母津济教导。恒为胜友方便。共为亲眷而行孝义。示为朋友而行笃信。示为臣辅而有忠良。示为君王方便抚救。乃至示为男女或下贱等。若作长者。长者中尊如无垢称广说其行。当来成佛功德无穷能尽未来化有情类。如是功德广大无边但由听闻而得生故。故若具说愚夫无智闻或狂疑也。言狂乱者。谓或闻经不信返生憎谤因狂乱故也。或由不信当来感得狂乱之果也。无著云此第三显示多福也。于中亦二。初明德多难信闻或狂疑。次明福果甚深不可量测。此初也。
　　须菩提当知是经义不可思议果报亦不可思议。
　　述曰。此第二文也。谓经诠无相之义。持之者当获菩提大果。教义既自难量。果报亦难思测也。故经说有三种物覆之即好露之即恶。谓愚痴人外道典籍及妇人也。有三种物露之即好覆之即恶。智慧人佛法经典及日月。谓此般若未开卷时与外典无别。既开卷已或讲或读。能破众生百千罪障能得菩提。故受持者功德甚多。纵舍多身命不可比量也。
　　尔时须菩提白佛言世尊善男子善女人发阿耨多罗三藐三菩提心云何应住云何降伏其心。
　　述曰。世亲云此第二周说也。谓上来未解发心者教令进发。未解修行者教令修行。未能伏断诸障者教降伏竟。今此一周为已发心菩萨言我能发心乃至第三已断障者言我能断。由生分别故则障于菩提。分别者谓所知障正障于不住道也。谓若发心修行等时。以无分别智冥契真理。不生分别言我能然名不住道。不住生死及涅槃故。若有分别则为非证故名为障也。故二乘有法执为涅槃所拘便即取寂。凡夫有生执为生死所缚不能出离。菩萨具大悲智故不为两边所拘。故名不住也。若行而有执是则为涅槃所缚。若不行而执为生死所拘名为有住。要炽然行三而不起我能之执。方得住于不住道也。或前为初机利机。后为后机钝机也。就此之中初当宗正明。次于燃灯佛下广释众疑。初中有二。初善现为问次如来为答。此初也。无著云此第十五为证道时远离喜动故。即是离障住处中第十一为远离自取故有此文。谓菩萨于发心修行时自见得胜处作是念。我能发心修行等。如是自取为胜言余不是。为令远离此取故名为远离自取也。
　　佛告须菩提“善男子善女人发阿耨多罗三藐三菩提心者当生如是心我应灭度一切众生灭度一切众生已而无有一众生实灭度者何以故须菩提若菩萨有我相人相众生相寿者相”则非菩萨。
　　述曰。世亲云。就此佛答之中。初答其初问以例余二举一隅故。次释违不住义。此初也。此意云。发心修行等本拟除病。既存我执病乃转生。欲令虽复发心内亡其我勿念我能。修行亦然降伏例尔。故答初问余令例知也。然此文中准前亦有四心。云我应灭度者是第一心。一切众生者是广大心。余二准文详之易了。无著释云即此之中答前三问也。谓当生如是心者答初问。灭度一切众生已而无有一众生实灭度者此答第二问。谓度众生时不生自取云我能然。要须外不作有众生相。内不起我能执。契顺真理而度有情方名修行。若菩萨有我相等者答第三问。要证人法二空之理二障乃能除方名降伏。若云我能便非契会也。
　　所以者何须“菩提实无有法发阿耨多罗三藐三”菩提者。
　　述曰。世亲云此释障不住道义也。谓以无分别智内证之时。我法本空都无所有。不作我能发心之念。故言无有有法发心之者也。
　　须菩提于“意云何如来于然灯佛所有法得阿耨多罗三藐”三菩提不。
　　述曰。世亲云就此第二广破众疑有六。第一疑云。既言实无有法名为菩萨者。云何释迦如来于燃灯佛所以华供养。及布发掩泥如是行菩萨行耶。第二须菩提菩萨亦如是下疑云。若无菩萨者诸佛亦不成大菩提。众生亦不入大涅槃等。若如是者为何义故菩萨发心欲令众生入涅槃等耶。此二种疑依前当宗正明处起。下有四疑因展转释疑而生。至下当悉。此即为破初疑也。于中有三。一者破谤无菩萨故。谓作是念。实无有法发菩提心者是则无菩萨。云何如来燃灯佛所行菩萨行。如经言如来于燃灯佛所等。二者为除谤无诸佛故。论云若无菩萨者是谁成佛。是则诸佛亦无也。故论云若无菩萨即无诸佛。有如是谤。谓一向无诸佛也。如经言如来者即诸法如义等。三者为破谤无菩提故。论云若无诸佛者是则无菩提而可得。诸佛不得菩提也。如经如来所得阿耨多罗三藐三菩提于是中无实无虚等。前中有三。初佛问次善现答后佛成。此初问也。无著菩萨云。此第十六为求教授故即离障住处中第十二为离无教授故也。谓前说实无有法名为菩萨者。于燃灯佛所何求耶。亦无言教而可求闻故。为离此障故有此文也。就此之中文有其五。一者为离无教授故。如经言如来于燃灯佛所等。二者明菩提不可说。燃灯佛语不称菩提不如言故。如经言若有法如来得等。三者释诸法离言义。如经如来者即诸法如义等。四者有言。释迦于燃灯佛所不得菩提。后时自得正觉。为离此取故。如经若有人言如来得菩提等。五者显示真如不二故。如经须菩提如来所得等。前中亦有三如世亲科。此初问也。世亲释意云。虚妄执是有所得。如来当于燃灯佛所发心证人法二空之理。于其所执都无所得。然于无所得以得菩提也。言有法得菩提不者。谓问善现云。于真理中有法得菩提不。
　　不也世尊“如我解佛所说义佛于燃灯佛所无有法得阿耨多罗三藐”三菩提。
　　述曰。此第二答也。
　　佛言如是如是须“菩提实无有法如来得阿耨多罗三藐”三菩提。
　　述曰。此第三如来成也。于中初印可次释成。此初也。谓真如理中无有所得亦无授记。我皆空故维摩云。若依如生得授记者如无有生。若依如灭得授记者如无有灭等也。真如无授记故但说真理之中无有实法而可发心。非谓亦无真智能契菩提名为菩提。故于事菩提亦不无也。无著云正契真时无法可得故。言无有法而可发心。非谓事中亦无言教而可听闻也。
　　须菩提若有法“如来得阿耨多罗三藐三菩提者燃灯佛则不与我授记汝于来世当得作佛号释”迦牟尼。
　　述曰。世亲云此第二释成中有二。初却显次顺成。此初也。谓若于燃灯所有法得菩提者。是则为有所得。有所得者即谓所执有。所执有故不契真如。不契真如此为凡类。如何与我授记。但由心证真如。于我法二尘都无所得。无所得故名契会真。契会真故二执都尽执既尽故得可成佛。所以燃灯与授记也。知我会真无所得故。无著云此为第二燃灯语不称菩提。不可如言而取也。于中有二。初反释次顺成。此初也。彼意释迦如来不于燃灯之说如言而得菩提。谓智证真无所得故。若菩提燃灯可说释迦如言而取者。则有分别执心未契真。如何燃灯与我授记。以不如言而取得故与我记也。
　　以实无有“法得阿耨多罗三藐三菩提是故然灯佛与我授记作是言汝于来世当得作佛号释迦”牟尼。
　　述曰。此第二顺成也。
　　何以故如来者即诸法如义。
　　述曰。此世亲第二文为除谤无佛疑也。于中初明有法身。次遮虚说。此初也。谓有疑曰。若无菩萨无人成佛。佛亦应无。为破此疑言有法佛。由众生妄执故以五蕴为身。智者了之速朽速坏都无有实。唯有真理常而复真如故是常不变异也。真故离妄不颠倒也。此之真理水火不能害风贼不能坏。有佛无佛其性恒然。若说不说其义不改。但凡夫妄倒故执身为身。不观身理沦溺长久。圣者正知故不著于身。但观真理既能契悟。生死永消妄覆都尽理明显故名曰如来。以此即明不无佛也。无著云此第三释离言义也。谓何故彼法不说耶。谓诸法之本理而复净智契而方真非言诠而可悟也。
　　若有人言“如来得阿耨多罗三藐三菩提”是人不实语。
　　述曰。此遮虚说也。初遮他言次成无得。此初也。如来既真如。岂言说而称实。故若说者是不实语。但是分别故。无著云此第四破外疑。疑云释迦于燃灯所不得菩提后时自得。为断此取故也。于中亦为二。初遣彼外取次自彰无得。既无有法可得。何有后自取也。故作此言名为不实。今此经中漏不实语字。余本皆有也。
　　须菩提“实无有法佛得阿耨多罗三藐”三菩提。
　　述曰。此第二文也。
　　须菩提“如来所得阿耨多罗三藐三菩提于是中”无实无虚。
　　述曰。此世亲第三文也。于中初破外疑执次举喻彰身。前中有三。初明所得无实无虚。次显法唯是佛得后总结成。此初也。无著云此为第五明真如不二义。于中有三。初明真如依言离言。次彰法性唯是佛得。后总结。此初也。世亲释曰。谓有谤云如来不得菩提。为断此疑故云如来所得菩提无实无虚也。谓如来得彼菩提故。故曰不虚。非实有为相故。故曰不实。无著释云。不可如言而取故不实。亦非离言以求故不虚。凡夫言而虚妄故不实。诸佛说而可依故不虚。凡夫言不得故不实。寄佛语而可诠故不虚也。若离言而有求即菩提无因名为不实。要因闻教方得证故菩提有因名为不虚。若如言而取著生死无出。故不可如言即称法。必因言方契真也。但顺佛言而修后证会时自悟。
　　是故如来“说一切法”皆是佛法。
　　述曰。此第二明法唯佛得也。一切法者。谓真理万法之本体故名为一切。皆是佛法者独唯佛证余不得故。
　　须菩提“所言一切法者即非一切法是故名一切法”。
　　述曰。此第三总结成也言一切法者谓佛所证法即非一切法者非余人所得法或非分别之相法也。
　　须菩提譬如人身长大须菩提言世尊如来说人身长大则为非大身是名大身。
　　述曰。世亲释云此第二举喻彰身也。初佛举喻次善现顺成。谓长者喻报身。余经亦云妙。大者喻法身。此二种身由离所知烦恼二障如次得故。说人身长大者谓法报二身也。则非大身者谓非诸妄想分别身也。无著释云。自此已下是第十七为入证道故。又即八种住处中第五为净心住处故。谓上来十六差别四住处是信行地地前凡夫一僧祇修。此为净心地十地菩萨修也。于中初显示入证道时得智慧。故菩萨亦如是下明离慢。此初也。谓入地菩萨得二种智。一者摄种姓智。二者平等智。若得智得生如来家。得决定绍佛种。此为摄种姓智。谓清净法界是佛所居名如来家。入地菩萨以无分别智于中证会。说之为生。如此菩萨决定得绍佛种故名为摄种性智。当知地前菩萨未生如来家故。虽是佛子稍疏远故。不名绍佛种也二乘人虽亦佛子。但求自利亦非堪绍故。摄论说声闻人如无智婢子也。一切凡夫。虽亦佛所摄受亦所覆护等生怜愍。未发菩提心故亦非堪绍。唯入地菩萨从真法界亲所生。故堪绍佛种也。论云若于此家长夜愿生。既得生已便得彼身。是名妙身者谓地前菩萨为此家长夜精勤欲愿故得入初地便得妙身也。平等智复有五种平等因缘。谓一者粗恶平等。谓入初地已女人身第八有三恶趣并已舍故总皆平等也。二者法无我平等。谓得二空平等理故。三者断相应平等。谓断性即是所得择灭也。与断相应故名断相应平等也。四者无希望心相应平等。谓见道前学观真如。有欲希望入初地已证真法界无希望心证平等而相应也。五者一切菩萨证道平等。谓如百川异流同归大海之湛。万行虽异一入初地同证真大海也。得此平等故得为大身也。解云此得摄种姓智者名曰报身。得平等故名为法身。妙身大身如次为喻也。
　　须菩提“菩萨亦如是若作是言我当灭度无量众生”则不名菩萨。
　　述曰。世亲云此为第二段释疑也。于中有三。一者于本宗上生疑。谓前说无有法发菩提心者。是则菩萨既无亦应无菩萨可成菩提。若无众生者教化谁令入于涅槃。若无菩萨者谁庄严净土耶。二者因此破疑而起说菩萨不见彼是众生不见存我为菩萨等者。是则如来不见故名为无众生等。为实无众生等故佛不见耶。三者有疑云。向说心住颠倒。若如是福德亦是颠倒。若是颠倒何名善法。为此疑故。如经若有满三千大千世界七宝等。就初有三疑。一者若无菩萨诸佛亦不成菩提。二者若无众生亦不入涅槃。三者若无菩萨亦无严净佛国土。此则释初两疑。于中初标次释。此初也。此意云。若菩萨执云我得菩提有异众生可度即不名菩萨。以有我人等故。若尔者如何能得菩提。能令众生入涅槃耶。谓有假众生。譬如幻人为幻人说法故。谓有五蕴和合假众生故令得无余涅槃。无如所执实众生故不见有众生而灭度也。谓有假菩萨而求证故诸佛得菩提。而无所执实菩提故亦无菩萨也。故涅槃经十三云。五阴和合称言某甲。凡夫之人谓为实有称言某甲。有智之人解阴无有某甲名字离阴亦无有某甲名字也。
　　何以故“须菩提实无有法名为菩萨是故佛说一切法无我无人无众生”无寿者。
　　述曰。此第二释也。无有法名为菩萨者。谓若有其实法。以法成其众生故可名菩萨。法既无有其实。亦无所成菩萨也。佛说一切法无我人等者。证真时达无我理。不见有人法二执故是为菩萨也。无著云。上来譬如人身妙大身等示入证道。此为第二明离慢。谓地前言我能修行等而障不住道。入地已去证达法界二空平等。分别我法一切都亡。永无我能之慢故云离慢也。论云若菩萨有众生念则不得妙身大身故。于中妙身者。谓至得身成就身得毕竟转依故。大身者一切众生身摄身故。子云转依者即谓所得菩提涅槃。
　　须菩提“若菩萨作是言我当庄严佛土是”不名菩萨。
　　述曰。世亲云此破疑也。谓有疑曰。若无菩萨者不应严净佛土也。于中有二。初标次释。此初也。此意云如欲严净佛土必须严净自心。听经学慧证法真理蠲除二障。内心净故外土亦净。所以蠡髻见净舍利睹秽。但由内心有其垢净不同。外土亦有净秽两异也。故若严净佛土者。先除我法二执。我法分别亡故内具庄严外住七宝若言我当庄严者。是则我执未亡不名菩萨也。故论云智习唯识通也。又无垢称云心净故等。又云忍辱持戒等十善道等是菩萨净土也。
　　何以故“如来说庄严佛土者即非庄严”是名庄严。
　　述曰。此第二释中有二。初明无相是真庄严。次明达理是真菩萨。此初也。如来说庄严者谓无相之庄严。即非庄严者非有相之庄严。是名庄严者是真实庄严也。
　　须菩提若“菩萨通达无我法者如来说名真”是菩萨。
　　述曰。此第二文也。谓若菩萨达我法空证无我理。是真菩萨亦真庄严。若有我法本非菩萨亦非庄严也。无著云。自此已下皆求佛地。谓从此已下讫至经末。差别之中是第十八。住处之中是第六究竟住处。三地之中是第三佛地也。于中有六。一者国土净具足。如经若菩萨作是言我当庄严等。二者无上见智具足。如经如来有肉眼不等。三者随形好身具足。如经佛可以具足色身见不。四者相身具足。如经如来可以具足诸相见不。五者语具足。如经汝勿谓如来作是念等。六者心具足。如经颇有众生于未来世等。此为初也。此意云。谓诸菩萨于前十地修行圆满。断除人法二执。成就菩提法身。名为国土净具足。于中文科为四。一者为国土净具足三摩钵帝故。如经若菩萨作是言等。二者为断彼故安立第一义。如经如来说庄严等。三者为二种无我故。如经若菩萨通达无我法者。四者为于彼二种无我中二种正觉故。如经如来说名真是菩萨。此等云何显示。若言我成就即为人我取庄严国土者是法我取。此非菩萨也。
　　须菩提“于意云何如来有肉眼不如是世尊”如来有肉眼。
　　述曰。世亲云此破第二疑也。谓有疑曰。前说菩萨不见彼是众生不见我为菩萨不见清净佛国者。何以故。为诸法无故不见。为诸佛自不见耶。今此之文有其二。初明佛有能见故说五种眼。次如恒沙中已下明有所见。前中五眼即为五段。一一中初佛问次善现答。此初明有肉眼也。无著云自下第二为无上见智净具足故。于中文有其三。初明为无上见净具足故说佛有五眼。次如恒河中下明为无上智净具足故说佛知众生心。后若有人满下明为福自在具足故。初中五眼为五段。如前可知也。谓外有疑。向说以无分别智内证真理是真庄严。于诸外相证真理时都不见故。谓佛唯有慧眼观理无余眼也。为释此故说佛有五眼也。论意如此。又论云于中略说有四种眼。谓色摄第一义谛摄世谛摄。一切种一切应知摄。色摄复有二种。谓法果修果。此为五眼粗境界故。是初色摄。解云肉天二眼色根为性。谓净色四大所造或异熟长养说名肉眼。此谓法果也。此通余界及四禅。若修禅除拥而得者此谓修果也。唯四禅地有。谓于诸色内外两边里表上下皆悉能见也。论云第一义智力故世智不颠倒转。是故第一义谛摄在先。于中为人说法。若彼法为彼人施设。此智说名法眼者。谓要慧眼观理故。法眼知机说法得不颠倒为人说也。此意云所诠能诠观理观事观理知机如次慧法眼也。论云一切应知中一切种无功用智说名佛眼。龙树菩萨说约人差别。谓在凡夫名肉天眼。在二乘名慧眼。在菩萨名法眼。在如来名佛眼。此亦无妨也。
　　须菩提“于意云何如来有天眼不如是世尊如来有天眼须菩提于意云何如来有慧眼不如是世尊如来有慧眼须菩提于意云何如来有法眼不如是世尊如来有法眼须菩提于意云何如来有佛眼不如是世尊”如来有佛眼。
　　述曰。此明有后四眼也释义如上。
　　须菩提“于意云何如恒河中所有沙”佛说是沙不。
　　述曰。世亲云。上来说如来有五眼明有能见自下明知众生种种差别亦显有所见谓虽无遍计所执实众生而可度可见。非无因缘假众生而可见也。虽无作用缘。而有功能缘可得故。谓于因果之上不见彼所执实人法得。故名众生及国土空。非佛无眼而不见。亦非实无众生可见。有彼因缘颠倒虚妄假法故。就此之中文有其五。初佛问恒沙。次善现答是沙。次寄恒沙为喻问。次善现答甚多。第五佛广成。此初也。无著云。上来为应知中证故安立见。为教彼彼众生寂静心故安立智者。谓以肉天眼为其前导故。而起慧法眼观理知机为他说法故也。前说为见净者显证故。今说为智净者显教授故。谓众生中若有贪心无贪心等。如来悉观知而教授之令舍染进善也。言所有沙佛说是沙不者。谓于因缘沙中佛说为所执实沙不。问意如此也。
　　如是世尊“如来”说是沙。
　　述曰。此第二答也。
　　须菩提于意云何“如一恒河中所有沙有如是沙等恒河是诸恒河所有沙数佛世界如是”宁为多不。
　　述曰。此第三寄沙喻多也。谓此且举少分。谈实众生无有边限。非只如尔许沙也。
　　甚多世尊。
　　述曰。此第四文也。
　　佛告须菩提“尔所国土中所有众生若干种心”如来悉知。
　　述曰。此第五如来成。于中初标次释。此初也。若干种心者。谓六识差别颠倒心诸虚妄心皆颠倒故。以离实念故说名颠倒。离实念者。谓远离四念处故名不住彼实智。如是等心如来悉知也。无著云若干种心者应知有二种。谓染及净即是共欲心离欲心等。记如是等众生心如来知故。并教令断恶起善名为智净故。论云为教彼彼众生寂静心故安立智也。
　　何以故“如来说诸心皆为非心”是名为心。
　　述曰。此释中初明颠倒心非真住。次显虚妄之相。此初也。如来说诸心住者谓虚妄心。皆为非心者谓非真住心。住四念处名真住故。住真如理名真住故。是名为心者谓是虚妄颠倒心也。无著云。此智净中说心住即非心住。如是见净中何故不说眼则非眼耶。以一住处故见智净后安立第一义故初亦得成就。子云凡夫之心初妄后可成真故。于智净中说心住非心住。佛眼一得已去圆满更无初后转异故。不说眼即非眼也。其论文难晓也。
　　所以者何“须菩提过去心不可得现在心不可得未来心”不可得。
　　述曰。世亲云此示彼相续颠倒也。谓以过去未来故不可得。现在心虚妄分别故不可得。如是示彼心住颠倒诸识虚妄。以世观故。无著云。过去未来已灭未生故现在者第一义故也。
　　须菩提“于意云何若有人满三千大千世界七宝以用布施是人以是因缘”得福多不。
　　述曰。世亲释云此为第二段疑第三文也。谓复有疑。向说心住颠倒。若如是福德亦是颠倒若是颠倒何名善法。为断此疑故。示现心住虽颠倒所行福德非也。以是佛智根本故。由行施时不著自身等但求无上菩提。所以功德甚多也此中初佛问。次善现答。后如来成。此初也。谓若将七宝等施。为求般若听闻修学。当成佛故其福甚多也。无著云。此即无上见智净中第三为福自在具足故也。谓若为般若行施等故福法成满也。
　　如是世尊“此人以是因缘得福”甚多。
　　述曰。此第二答也。
　　须菩提“若福德有实如来不说得福德多以福德无故如来说”得福德多。
　　述曰。此第三如来成也。若福德有实者。谓说若为般若故行施。如为自体故行施。实有者佛则不说为得福多也。以三事体空行施不同著果报等行施故。如来说福多也以此准知。前以财命等施校量不及受持此经者。谓不能亡相故不求菩提故也。谓若舍身命之时。但于少少饥饿众生有益非能广利。若持般若者。当得成佛济利甚多故功德胜也。若横望言之舍身极苦。望竖说者不及持经也。
　　须菩提“于意云何佛可以具足”色身见不。
　　述曰。世亲云。上来破于本处生疑竟。自下第二有四疑。展转释疑故生也。此为大段第三破疑显是展转中第一大段也。于中文三。一者以相好身为佛疑。二者汝勿谓下疑佛有说。三者颇有众生下疑无人信。此为初也。谓疑曰若诸佛以无为法得名。云何诸佛成就八十种好三十二相而名为佛耶。解云此于前说云如来者即诸法真如以生疑也。就此之中有二。初破于色身生疑。次破于相好生疑前中复二。初佛问次善现答。此初也。问意云法身真佛可以作报身形好而见不。又可圆光一寻等随好色身以见法身佛不。无著云。此第三为随形好身具足故。问意云。佛随机故而有报化随好之色身。真理法亦有色性无差别之好。今问法身可差别之形好以见不。为令众生内证法身圆满故外得形好之身具足。故有此文也。
　　不也世尊“如来不应以具足”色身见。
　　述曰。此第二答中初标次释。此初也。
　　何以故“如来说具足色身即非具足色身是名”具足色身。
　　述曰。此释也。如来说具足色身者。谓报化随好之身。即非具足色身者。非是法性具足色身。是名具足色身者。是名报化身也。无著云。随机现形有报化之形好。内证无相而有法身之好色性。由内证法性色身故。外具形好之身皆得圆满。然形好之身即非法性之具足色身也。谓法身犹如虚空。虽无形相而于镜中现虚涣影像。法身亦尔。虽无形相而于镜智现报化身也。
　　须菩提“于意云何如来可以具足”诸相见不。
　　述曰。世亲云。此第二破于相好生疑也。于中初问次答。此初也。问意云。可以三十二相见法身无相佛不。无著云。此第四为相身具足故。问意云。佛有三身。谓法身报化身。然报化身有三十二差别之相。法身亦有无差别法性之相。今问法身可以差别之相好以见不。
　　不也世尊“如来不应以具足”诸相见。
　　述曰。此第二答中初标也。
　　何以故“如来说诸相具足即非具足是名”诸相具足。
　　述曰。此第二释也。世亲云。如来非诸相具足者。谓差别三十二相也。即非具足者。非法身无差别相具足也。是名诸相具足者。是外形相也。无著云。法身虽无形相而有法性之相。谓理媚曰相也。于外化中亦有形相。为令众生得此种圆满故。谓内证真理无相之相故。而外具有相之相也。然有相之相即非无相之相。是名诸相具足也。
　　须菩提“汝勿谓如来作是念我当”有所说法。
　　述曰。世亲云此第三段疑第二文也。谓有疑曰。若如来具足色身成就不可得见。若相成就不可得见。云何如来说法耶。为破此疑故也。于中初敕勿怀疑。次人言谤佛。后总结成。此初也。佛告善现云。汝勿谓法身如来作是念言我当有所说。法身佛本无有念亦无有所说故。无著云此第五为语具足故。谓化报随机而有言说。法身幽寂无说无形。内证无言理外能为他说。为令得此故言为语具足故也。
　　莫作是念“何以故若人言如来有所说法即为谤佛不能解”我所说故。
　　述曰。此第二文也。谓若有法身有所说法者。即谤法佛也。寂寞无言故。问若尔者何故前言应化非真佛亦非说法者耶。答彼推功归本故。要内证真说于外可能说。所以唤法身无说。是真说也问何故楞伽经云。法身说离相离言法。报身说十地法六波罗蜜法。化身说三乘法耶。准此法身亦说故。答说有二种。一者起作说谓有说说也。二者无起作说谓无说说。前是报化后即法身。彼据不说之说。此约有说之说故不相违。云何法身为不说说。谓由众生证达理故了解一切名法身说。如闻说法而了达故名之为说也。犹如有人若语若不语令他解了名说法也。
　　须菩提“说法者无法可说”是名说法。
　　述曰。此第三结也。说法者者谓总举说法也。无法可说者。谓真理中无有少法可说也。谓要达遍计所执空无而说。是名说法也。若执真如为实无说即非说法也。无著云。报化有说法身无说。若言法身有说如报化者。即为谤法佛也。
　　尔时慧命“须菩提白佛言世尊颇有众生于未来世闻说是法”生信心不。
　　述曰。舍卫漏此文。世亲此第三疑中第三文也。谓有疑曰。若言诸佛说者是无所说法不离于法身亦是其无。有何等人能信如是甚深法界耶。就释此疑中。初善现问次如来答。此初也。无著云。第六心具足中复有六种。一者念处。二者正觉。三者施设大利法。四者摄取法身。五者不住生死涅槃。六者行住净。此为初也。问意云。如来在世慈悲平等为众生说。有能听闻而起思念如理作意如法修行法随法行当得成佛。如来灭后后五百岁。诸恶众生闻说此经之时。有能生信起于思念如佛在世时不。佛答言有。为显有众生能思念故名为念处。
　　佛言须菩提“彼非众生”非不众生。
　　述曰。此第二佛答中初标次释。此初也。彼非众生者。谓非是阐提无佛性等众生。非不众生者。是听闻般若发心成佛众生也。无著云。彼非众生者第一义故。非不众生者世谛故。众生众生者显示说第一义。是不共及相应故。
　　何以故“须菩提众生众生者如来说非众生”是名众生。
　　述曰。此释也。初言众生谓凡夫众生。又众生者者。谓发菩提心修行众生也。如来说非众生者。谓非是阐提无佛性众生众生是名众生者是发心众生也。此上意云经典生信心者。即是发心修行成佛众生。非是无性众生也。
　　须菩提“白佛言世尊佛得阿耨多罗三藐三菩提为”无所得耶。
　　述曰。世亲云此大段中破第四疑也。即是第二展转释中第二疑也。于中曲有二疑。此初也。谓有疑曰。若如来不得一法名无上正等正觉者。云何离于上上证转转得阿耨多罗三藐三菩提耶。就此文中有二。初善现问次如来广辨其义。此初也。为无所得耶者。谓耶是问词。不是不定词也。直问佛云。如来无所得耶。所以佛即印之。若不定为问云为得不得耶者。佛如何即印耶。故今问意云。真如理中佛得无上菩提不。无著云。此是心具足中第二为正觉故。即谓能证所证观照实相也。故解深密云。菩提菩提断俱名为菩提。大智度云。说智及智处俱名为般若也。谓此为令众生断除二障得二菩提而有此文。故言为正觉故也。于中文有其五。初显示阿耨多罗。谓无上觉即是法身菩提也。已下显示三藐三菩提。谓正觉即是报身菩提也。以无我人下双成上二。前中初问次印。此初也。
　　佛言如是如是“须菩提我于阿耨多罗三藐三菩提乃至无有少法可得是名阿耨多罗三藐”三菩提。
　　述曰。此第二印问惬真也。谓真理之中无如所执少有所得名为菩提也。
　　复次须菩提“是法平等无有高下是名阿耨多罗三藐”三菩提。
　　述曰。世亲云此为第三广辨其义也。于中有三。初明不增减。次显无差别。后修一切善下彰方便满足。此初也。是法平等者。谓真如理无增减故。无有高下者。谓有为法有取舍。菩萨于十地中得胜无漏而舍劣故。无为无胜劣可取舍故言无高下也。无著云。此显示三藐三菩提。即谓正遍知也。是法平等者。谓一切诸佛共得菩提。智无胜劣故也。无高下者。谓一切诸佛起化身。各类共等乃至寿命亦等也。子云平等者谓法身高下者约报化。谓一切佛报身报身等化身亦尔也。
　　以无我“无人无众生”无寿者。
　　述曰。世亲云此第二显无差别也。谓一切诸佛法无我法执故。法身平等无有差别若胜若劣也。无著云。自下双成上二。初成上阿耨多罗法身菩提。次成上三藐三菩提报身菩提。此初可知也。
　　修一切善“法则得阿耨多罗三藐”三菩提。
　　述曰。世亲云此第三彰方便满足也。于中初正显次结成。此初也。谓要近善知识听闻念如法修习法随法行善根满足故契证真理。名为成就阿耨菩提也。无著云。此成上三藐三菩提也。于中初正成次结释。此初也。谓前言无我等除其有执也。今言修善者破其空执也。我人空故须遣自妄心。依圆有故须存其善法。所以唯学有以非空。妄想以之而更长。唯学空而非有。真智无因而不生。灭妄想于空门。起真心于有府。有空双观方成中道也。
　　须菩提“所言善法者如来说即非善法”是名善法。
　　述曰。此第二文也。所言善法者者。谓求菩提善法或无漏法顺无漏法也。说非善法者。非是有漏生灭恶善法也。是名善法者是出世善也。
　　须菩提“若三千大千世界中所有诸须弥山王如是等七宝聚有人”持用布施。
　　述曰。世亲云自下破第二子段疑。谓有疑曰。若一切善法满足得菩提者。则所说法不能得大菩提。何以故。以所说法无记法故谓此意云。其能诠教有名句文。体是无记。如何听闻而生善耶。此是小乘人疑也。就破此疑中。初举功德次以受持校量。此初也。无著云。此即心具足中第三为施设大利法故。于中有二。初明大利法。次汝等勿谓下彰所利生。初中先举财施。次以受持校量显于福利。此初也。
　　若人以此“般若波罗蜜经乃至四句偈等受持读诵为他人说于前福德百分不及一百千万亿分乃至算数譬喻”所不能及。
　　述曰。世亲云此第二以受持校量也。此经稍略。余本不同此也。世亲云。此法虽言无记而能得菩提。以远离所说法不能得大菩提故。此法能为菩提因故。又言无记者不然。汝法是无记。我法是善故。此就彼宗释。佛语是善也。又大乘义一得佛已。声及名句并是善。是故一受持时即为菩提广大因故。胜余无量珍宝布施也。此正破前疑。百分不及一等者。论家有四种校量胜。谓一者数胜。二者力胜。三者无相似胜。四者因胜。解云数胜者谓以数校量。谓小乘有六十二数。华严有一百二十番数。此方有十五故。谓一十百千万等如是诸数校量者。于生死果报悉可得知。若受持此经当得成佛所有功德非此数等之所校量。故云数胜也。力胜者名为情计胜。谓布施等所获世间人天善果情计可知。今此受持之因情计所不计度也。不相似胜者谓喻胜也。世间福果喻可能喻。受持之因所得胜果无喻以可喻也。因胜者谓时胜。世间福果可以时限校量多少。此所得果尽未来际无时分限不可校量也。如论四名。当立数计喻时等名也。无著意可知也。以此校量受持既多即是施设大利法也。
　　须菩提“于意云何汝等勿谓如来作是念我”当度众生。
　　述曰。世亲云此即曲文中第三段疑也。即是展转中第三段疑。于中曲有四。至文当悉。此即初也。谓有疑曰。若是法平等无有高下者。云何如来名为度众生耶。就破此疑中。初劝彼除疑。次广成自义。此初也。谓报化二身随机利物有高有下。可有思念当度众生。谓慈悲本愿缘故。法身真理湛寂无思。如何有念当度生耶。但起智作证即名为度故。又化身随现可示度生之思念。报体久无分别之思。如何起念。如末尼珠随求雨故。又凡夫执由而念我当度。诸佛分别永亡。当度之思不有。但随所化应机示念也。如是故重汝无作念也。又真理之中都无所得。亦无众生当可度也。无著云。此为第二明所度众生。科释其文大意无别也。
　　须菩提“莫作是念何以故实无有众生”如来度者。
　　述曰。此第二成自义中。初慰喻其心示实道理。次成无实度说假我非真。此初也。谓真理中无有众生如来可度。随于外化可度假生也。
　　若有众生“如来度者如来则有我人众生”寿者。
　　述曰。此第二文也于中初成无实度。次说我非真。此初也。谓如来若说实有众生实可度者。是则我执未亡。不名为佛也。
　　须菩提“如来说有我者则非有我而凡夫之人以”为有我。
　　述曰。此第二说我非真中。初说我非真凡夫妄取。次明凡亦非实但假施言。此初也。如来说有我者。谓因缘和合而假说之。则非有我者非实执之我也。凡夫以为有我者所执取故。此意云。如来说有我者。为除无我怖故。所以初修习必依于我。后渐契真我相自遣。若言无我唯欲造修。我即空故。
　　须菩提“凡夫者如来说”则非凡夫。
　　述曰。此第二明凡亦非实但假施言也。谓于贪嗔未亡之类假名凡夫。非如其言即实凡夫也。
　　须菩提“于意云何可以三十二相”观如来不。
　　述曰。世亲云此即展转疑中第三段疑也。于中曲有三段。此即为初文也。谓有疑曰。虽相成就不可得见如来。以非彼体。以如来法身为体。而如来法身以见相成就。比知则知如来法身为福相成就。此疑意云。报化二身即以法身为体。其外报化身既有相好。以外比知内法身亦应有其相好也。如睹人面即知心事故。就此之中文有其五。一者如来问。二善现不正答。三如来却质。四善现正答。五举颂以成。此初也。问意云。可于报化身三十二相观法身如来。不无著云。此即心具足中第四为摄取法身故。谓欲令诸众生内观真理清净法身外自具其形相。不可以其形相而观法身如来。就此之中文有三。初问答略显。次举颂广成。后释外难。前中有四。如文可知。然准余本无善现不正答。亦无如来却质之文。
　　须菩提言“如是如是以三十二相观如来佛言须菩提若以三十二相观如来者转轮圣王则是如来须菩提白佛言世尊如我解佛所说义不应以三十二相”观如来。
　　述曰。义可知也。
　　尔时世尊“而说偈言若以色见我以音声求我是人行邪道不能见如来彼如来妙体即法身诸佛法体不可见”彼识不能知。
　　述曰。此举二颂以成前义。于中初偈显不应以色声以观法身如来。若取色声不契真理。是行邪道不见法佛故。次偈明法身妙体超寻思故凡夫不可见。亦非分别之识所能知故。涅槃云。依法不依人。依了义不依不了义。依义不依语。依智不依识也。无著云。初偈显示如所不应见。不可见故。次偈显示不应见及不能见因缘。云何不可见。诸见世谛故。何因缘故不可见。以彼法真如相故。非言说而知。唯自证故。如是等说如论。
　　须菩提“汝若作是念如来不以具足相故得阿耨多罗三藐”三菩提。
　　述曰。世亲云此第三段释展转疑中。曲文第二疑也。谓有疑曰。若不依福德得大菩提。如是诸菩萨则失福德及果报也。此疑意云说如须弥山王七宝有人持用布施。不及人受持此经至四句者。是则福德不得大菩提果。准此即福德空果报亦空则法断灭。是则佛相好身亦无。唯有法身空理也。就断此疑之中有三。初显相好非无。次汝若作是念下明因果不失。后若菩萨以满下校量功德。前中有二。初述彼疑心。次劝勿邪念。此初也。述彼疑云。既以法为佛。是则无报化形相身也。无著云。此即为摄取法身中第三文释外疑难也。论云若尔如来虽不应以相具足见。应具足为因得阿耨多罗三藐三菩提。为离此著故。明相具足体非菩提。亦不以相具足为因也。以相是色性故。于中有二。初逆招彼心。次劝令除念。此初。谓述彼念言。法身如来以具足相为因故得。应除不字。捡能断及婆伽婆文并无不字也。
　　须菩提莫“作是念如来不以具足相故得阿耨多罗三藐”三菩提。
　　述曰。第二文也。世亲云。汝莫作是念。如来不以具足相得菩提。以报身化身具足相得故。无著云。莫作是念者。劝令勿生前念以相为因而得法身。何以故。如来不以具足相为因得菩提故。故论云。以相是色性故。谓要以智为因方得菩提。非用相也。相是色故。
　　须菩提“汝若作是念发阿耨多罗三藐三菩提心者说”诸法断灭相。
　　述曰。世亲云。此第二明因果不失也。于中初述彼心。次劝勿念。后释所以。此初也。谓有念曰不依福德得大菩提者。是则福德无果报亦无。若尔发菩提心者便说诸法断灭也。以无福德因及果故。
　　莫作是念。
　　述曰。此第二劝勿念也。
　　何以故“发阿耨多罗三藐三菩提心者于法不说”断灭相。
　　述曰。此第三释所以也。谓诸菩萨知因知果去离断常。但无所执实福德因及果。非无因缘假因果也。但遮作用缘。非无功能缘故。无著云。自下明心具足中。第五为不住生死涅槃故。于中有二。初明不舍生死。次若菩萨以满下明不舍涅槃。上来初文竟。谓不舍生死故不住涅槃也。不舍涅槃故不住生死。为令得此故有此文。于法不说断灭者。谓发心菩萨知因说果去离断常故不说断灭也。谓虽得涅槃还住生死不令断生死。若断灭生死者即同二乘住涅槃故。以此故名不说断灭相也。
　　须菩提“若菩萨以满恒河沙等世界七宝”持用布施。
　　述曰。世亲云此第三功德校量也。于中初正校量次释所以。前中初举施次以福校量。此初也。无著云。此第二明不舍涅槃也。
　　若复有人“知一切法无我得成于忍此菩萨胜前菩萨”所得功德。
　　述曰。此第二以福校量也。谓因了达二我空故而得于忍。其福过彼所施功德也。得成忍者忍有三种。一者本性无生忍。谓观遍计所执人法二相本无体故。二者自然无生忍。观依他假因缘非自然生故。三者惑苦无生忍。观于真如惑苦本不生故。
　　须菩提“以诸菩萨”不受福德故。
　　述曰。此第二释所以之中。初佛略标释。次善现问。后佛答。此初也。不受福德故者。谓菩萨所行福德不著自体等故。但希出世故云不受也。
　　须菩提“白佛言世尊云何菩萨”不受福德。
　　述曰。此第二善现问也。
　　须菩提菩萨所作福德不应贪著是故说。不受福德。
　　述曰。此第三佛答也。以不贪著自体等而行福德故名为不受也。
　　须菩提“若有人言如来若来若去若坐若卧是人不解我所说义何以故如来者无所从来亦无所去故”名如来。
　　述曰。世亲云此第三大段中曲文第三释疑也。谓有疑曰。若诸菩萨不受彼果报。云何诸菩萨福德众生受用。此意如释迦佛舍第五分寿留福德与未来众生。故知菩萨亦受福德。如何言不受耶。如是等菩萨受福德无量故。就释此疑中有四。初明报化外利物故亦受福德。法身无去来故无受福德。次碎为微尘下明法身一化身有多。次若人言佛说我等下明我法无实。次若有人以满下明化身有无尽福。此初也。若来者谓成道来。若去者入灭去。若坐者说法利益时。若卧者谓唱灭相。化身有此而法身无。故云无所从来亦无所去也。如天上月影现水中。水清即现水浊便隐。月体本无来去。由水致有生灭。法身本湛寂由心故见去来也。子云法身本无来。由众生向佛故见来。此即不来来。犹如赶远质以临台睇影颜而府己也。法身本无灭。众生厌佛故不去之中而见去。犹如泛驶舟而东迈瞩凝沼而西流。此即不去去也。无著云。此心具足中第六为行住净故。于中复有三种。一者威仪行住。二者破名色身自在行住。三者不染行住。此初也。谓化身有威仪行住等。法身无此也。行者即谓去来。住者即谓坐卧也。法身无有威仪故云无去来等。
　　须菩提“若善男子善女人以三千大千世界碎为微尘于意云何是微尘众宁”为多不。
　　述曰。世亲云此第二明法身一化身多也。于中有二。初以微尘为喻。次以世界为喻。前中初佛问次善现答。此初也。然此喻中含其二意。一者聚尘为界喻。如摄指成拳。二者散界为尘喻。如开拳作指。初名聚喻次名开喻。若聚喻者。尘喻烦恼多。聚尘成一世界。喻断多烦恼成一法身也。若开喻者。世界喻法身。散界作多尘。如依一法身起无量化身也。今问多不挟此二意也。无著云。此为第二破名色身自在行住。于中有二。初明二种方便。次若人言下明入相应三昧不分别。前中有二。初明破色身方便。次明破名身方便。前中初明细末方便。次明无所见方便。前中复二。初问次答。此初也。谓以世界渐次析至于极微。是多不。
　　“甚多”世尊“何以故若是微尘众实有者佛则不说是微尘众所以者何佛说微尘众则非微尘众是名”微尘众。
　　述曰。此第二也。世亲云但寄微尘为喻。非如言而有实如卫世师等所执微尘也。佛说微尘众者。谓寄微尘以喻化身也。则非微尘者。非如外道等所执实微尘也。无著云。但破一合执故。观解分析至不可析假说微尘。非实有也。
　　世尊如来所说“三千大千世界则非世界”是名世界。
　　述曰。此第二以世界喻法身也。于中有二。初标次释。此初也。如来说世界者。谓寄世界为喻也。则非世界者。非如外道等执以众多实极微成实世界也。彼执两两极微生第三。如是等故。无著云此破名身方便也。世界者谓众生世间也。彼唯名身得名也。
　　何以故“若世界实有者则”是一合相。
　　述曰。此第二释中。初却质。次说非。后明执实。此初也。谓若如其所执有世界者。即非是执。是正见故非虚妄也。以无实执实故一合相也。一合相者谓我执。谓执一身总聚五蕴以为我。故名一合相也。
　　如来说一合相则“非一合相是”名一合相。
　　述曰。此第二说非也。谓佛但于假蕴因缘和合之上假说一合。非则如其所执一合相也。则非一合相者非是所执一合相也。但假说一合既非。即明世界亦非有实也。
　　一合相者“则是不可说但凡夫之人”贪著其事。
　　述曰。此第三明执实也。谓如来假说一合相。凡夫于中起执为实也。
　　须菩提“若人言佛说我见人见众生见寿者见须菩提于意云何是人解我”所说义不。
　　述曰。世亲云第三明法我无实。于中有二。初明无我。次发阿耨多罗下明无法。前中初佛叙其外疑问其解不。次善现悬解答明不闲。此初也。谓小乘人等说言必有体。心不缘无。言有体故佛说我见等。明有我实心不缘无故。所执之义必成其有彼言故云若有人言也。无著云。此下第二明入相应三昧不分别。于中初明如所不分别为入之方便。次发菩提心下明何人何法不分别。前中初问次答。此初也。
　　不也世尊是人不解“如来所说义何以故世尊说我见人见众生见寿者见即非我见人见众生见寿者见是名我见人见众生见”寿者见。
　　述曰。此第二答也。谓于诸法本无我法。众生妄情执为实有。佛为破彼执故。随其情说其解而说为我法。非谓言诠即有实体。纵令心取何废无真。大乘之义缘无得生心。言诠不称实故。谓世尊随情逐解假说我人。非如其执即实有体。故云即非我见人见等也。是名我见等者谓如来假说也。
　　须菩提“发阿耨多罗三藐三菩提心者于一切法应如是知如是见如是信解”不生法相。
　　述曰。此第二明无法也。于中初劝知见次总结之。此初也。谓若发心者证真如时不见所执法相名为正智也。无著云。发菩提心者显示何人是无分别也。于一切法者显示于何法不分别。应如是知见等者。显示增上心增上智故于无分别中知见胜解。于中若智依止奢摩他故知。依止毗钵舍那故见。此二依止三摩提故。胜解以自在故。解内攀缘影像。彼名胜解。谓知与见但是一。无分别智与意相应。今言依止观为别者。据前加行而说也。谓前欲修止故发智名之为知。欲修观故生智名之为见也。
　　须菩提“所言法相者如来说即非法相”是名法相。
　　述曰。此总结也。所言法相者者谓假说法相也。即非法相者非是实执之法相也。
　　须菩提“若有人以满无量阿僧祇世界七宝持用布施若有善男子善女人发菩萨心者持于此经乃至四句偈等受持读诵为人演说”其福胜彼。
　　述曰。世亲云此为第四子段中第四文也。于中初福校量。次明离相而说。此初也。谓法身不受福德其化身福德无尽也。以化身福德无尽故能为人说。故发心成佛者受持及为人演。其福胜以七宝布施也。
　　云何为“人演说不取于相”如如不动。
　　述曰。此明离相而说也。谓化身说法不取于相而说。已无分别执故不言我是化身等。是故得福多也。如如不动者。谓下一如字是真如。上一如字是比喻。谓化身说法之时不取有为相。犹如真如湛寂不动也。无著云。此段文下即是第六行中第三为不染行住故。彼不染复有二种。一者说法不染。即上来所陈受持演说此经福胜七宝布施也。谓有大利益故决定应演说而无所染也。二者流转不染。谓说九喻。此显示不可言说故。不演说彼法有可说体。应如是演说。若异此者则为染说。以颠倒义故。又如是说时不求信敬等亦为无染说也。
　　何以故“一切有为法如梦幻泡影如露亦如电应作”如是观。
　　述曰。世亲云此释展转疑中大文第四也。谓有疑曰。若诸佛如来常为众生说法。云何如来入涅槃。为破此疑故立九喻。如玄记说。无著云。此即第二为流转不染故。
　　佛说是经“已长老须菩提及诸比丘比丘尼优婆塞优婆夷一切世间天人阿修罗闻佛所说皆大欢喜”信受奉行。
　　述曰。此第三大段喜悟修行分也。

　　金刚般若经赞述卷下终


