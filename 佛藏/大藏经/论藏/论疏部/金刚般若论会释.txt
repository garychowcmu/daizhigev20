  金刚般若论会释
　　唐 窥基撰




　　金刚般若论会释卷第一

　　　　大乘基撰
　　一部分三。初敬所师。叙标作意。次科宗义。正释经文。后叹愚深法成隐灭。初中三颂分二。初二颂半归敬所师。后半颂叙标作意。初中复二。初二颂别显三宝。后半颂总礼所师。初中复二。初一颂半唯敬法。后半颂敬佛僧。法中分三。初半颂叹佛法神功。出生报化显法身故。次半颂叹法深妙。词理坚贞。群圣迷故。后半颂叹法玄约。文略义广。威势胜故。智者佛也。闻已为我说者。慈氏菩萨僧也。天亲论偈。弥勒菩萨为无著说。无著授与天亲。令造释故。天亲偈云。法门句义及次第。世间不解离明慧。大智通达教我等。即明弥勒亲教无著。无著转教天亲也。归敬福田理应周普。但说此三者。是经所依及能起故。能说所说。教依义依。各敬胜首。摄余一切。
　　次科宗义。正释经文分二。初明七句。申正述之宏纲后世尊为何故以寂静者下。重解前文。释玄宗之巨委。初文复二。初标七句彰一部之大旨。后释前文配。经文之所在。所明名义。能诠名句。以教诠义。名为有义句。义之句故。或义是所诠。文为能诠。以文随义。皆有七故。名七义句若文若义。皆有七故。若依天亲法门句义及次第法门句义者。为句之义。名为句义。或唯义故。初标七句中分二。初标列七句。后显七有异。初文有三。初标。次列。后释结。七中前六是所诠义。菩萨事故。第七是能诠句。能诠义句故。二释义句。皆能诠也。前六之中。初三文之次第。分段义意。流三住处所明。其对治是所断边执。不失是所修中道。地是此二法之别位。总名为住处。发大乘心者。所依处故。别名为地。彼位有漏无漏诸法。顺生彼位。各别胜法能持不失。名之为地。总法所依。所止名住。别法能持。能生名地。是二差别。
　　后释前文。配经文之所在。分七。随前标释故。佛种不断有二义。一者明佛能为善摄善付。善现发请。欣佛为说。令诸菩萨当依修学。得绍佛种姓不断故。论下解。有六因故。善现发问。令佛种不断。二者明佛能为善摄善付。令所摄付诸菩萨等依位而修。由佛能令绍种不断。故论结云。此善摄付嘱二种。显示种姓不断。故经说云。教发菩提心。令佛种不断。即是此也。
　　文分为四。初标佛种不断。是问答之大纲。玄宗之巨意。二别配文。三逐难释。四结成前。虽一部经问答之意皆为愿欲令佛种不断。由能问故。方能答生。初从胜名。故次别指。准在问中。此中初标论其实义。故言般若为佛种不断。流行于世。
　　别配文中。希有世尊。意总标叹。如来以下别显。叹希有有三义。一由能摄付佛成希有余不能故。二时一出现经多劫中不可见故。三福德智慧生可度种种庄严。无与等故。此中世尊是第十号。如来是初号。举终括始。以略中间。故能断云。乃至如来应正等觉。由举终一。略其中间六。至于初三。余文皆略。无乃至言。十号。如瑜伽八十二释。又此论牒经云。如来以第一善摄等。云何之言。经本皆无。又此欲叹佛希有摄付。乃言云何。翻成问佛。非是叹词。深为乖角。善摄等者。能断云。言最胜摄受。余文但言善护念等。下文遂开。第一及善。二义有异。最胜之言。其具第一善二义故。此能摄受法下论自解。
　　逐难释云。于中善摄等者。合经及二论。摄付有六义。一能摄付者。如来唯在果位。瑜伽三十七。能成就有六。一胜解行地菩萨。二净胜意乐地菩萨。三行正行地菩萨。四随决定地菩萨。五决定行地菩萨。六到究竟地菩萨。彼在因位。此说果位。说一切位。极深妙法。非余能故。又此说法王。彼说佛在世时及佛无后能成熟者。故不相违。二所摄付者。谓诸菩萨虽所成就通有四乘。行二利行。通他三乘。余解不能故。此唯菩萨。此上二种经文自有。三摄付之时。此中论云。于佛证正觉转法轮时。以五义中菩萨乘法。化根已熟。名为善摄。于佛涅槃时。亦以五义化。已得摄受菩萨。名善付嘱。四所摄付类。天亲论云。善摄化根已熟。善付化根未熟。此中二时俱化根熟。一解二论义同。此中意说。根熟菩萨佛初成道。佛自摄受。令依教行禀于佛训。佛入灭时。佛化既无。无能摄付。但以佛法。付根已熟。令根未熟。于彼受化。名善付嘱。故此说言。已得摄受菩萨于佛灭时。亦以五义而建立之。非是二时俱以五菩萨法建立已熟名善付嘱。故二论同。由佛若在未熟菩萨。亦自摄付。劣故隐之。或此中付论遇佛皆熟。名善摄受。灭后令度是根未熟。名善付嘱。便无有妨。故真谛经云。善摄受者由无上利益故。善付嘱者由无上教故。二解两论意别。此依二时俱依根熟。已显摄付。佛在所化。当来之世。成能化故。根未熟者。非当能化。故略不说。彼依一时当来。能化所化二类。以分摄付。各圣义别。彼所无者此便解之。五所摄付法。论云。五种义中。菩萨法而建立故。或有解云。谓五乘法中菩萨之法。若尔云何名为五义。不名五乘。既法付五乘。如何言摄付菩萨。今为二解。一云。即下重释前之玄宗之巨委中。释布施云。自此已后。余住处中。有五种随所相应而解释。一依义。二说相。三摄持。四安立。五显现。即是经中所明。理事二行。善恶二门。菩萨修断之法。是佛二时所摄付法。二云。即前七义句中。后五句义所明菩萨行法。前二门问。后五佛答。是正所明能摄付法。天亲释此能摄付法。彼云。护念是此摄受。摄受根熟有二。一与智慧力。令自成就佛法。二与教化力。即是大悲令摄取众生。付嘱中彼论有二。一总解云。谓根未熟。于得未得功德中。惧其退失。付授智者。二别解云。又得不退者。不舍大乘故。此所付法。谓十住第六住已前所已得法。未得不退。于大乘中。欲令胜进故。此所付法。第七住后所未得法。此中总显根熟菩萨在七住后．不退位中。未熟菩萨在六住前可退位内故。瑜伽论说。能成熟有六种住。又胜解行位亦名能熟。即是此中在七住。后所善摄者。六住已前即是此中所付嘱者。由以位可退令不舍大乘。摄付嘱故。又此意言说。不舍大乘定信。非不舍位。若作此解。十信之中。第六已前名根未熟。专信大乘。犹未定故。第六心已后名根已熟。信决定故。又不论定故。若全未信名根未熟。犹住劫外。若起信心名根已熟。即入劫内。故瑜伽言。能成就者。通胜解行。上来且说三位二类。初地八地证行二种。有退不退两位二类。亦应分别。上化下故。下禀上故。下文已成就有三品。其所善摄付嘱在此明之二类随应当知。六所摄付相。此卷下文。利乐相应为善摄。第一有六种。第二付嘱亦有六种。自下当解。
　　上六义中经文有二。一能摄付者。二所摄付者。无著论有二全一少分。二全者。一摄付之时。二所摄付相。一少分者。所摄付法。天亲论有一全一少分。一全者。所摄付类。一少分者。所摄付法。二论但解摄受付嘱。即总言故。合开四总或六义。天亲论以一颂。颂前文义。菩萨地说。菩萨已成就有三品。初劫名下品。第二劫名中品。第三劫名上品。唯三品前名未熟。
　　二发起行相者。发起了于。行谓般若行解。即慧体名相。以无相故。非是相状。如十六行慧胜得名。三问皆因慧行相。佛所正答。是慧行相。今为问起。名发起于行相。能起佛说。慧行相故。或此三问皆问所修。行之体状。名为行相。于中修慧虽标总称。而得自名。别名修行。若依前解。虽诸福智有无为等皆所修诸法。慧为般若之体。独得其名。若依后解。唯在有为。无为非行。便成大过。以问有为行。无为自证。亦无有失。以此理微。前解有典据。文有三。初指文。次释。三后结。第二文有二。初总显。后别解。欲者希求。初希也。愿谓思念。复欲也。愿以欲胜解为体。入诸善法。欲为根本。本名正求。次生胜解。名思念。欲愿体通闻思二慧。三摩钵底名等至。唯定非散非通有无心。此简唯取无分别定。非散无心。正修慧法相应等至。三慧相应无分别定。正名等持三摩地也。有放逸分别生如实觉悟。虽住散位非无分别。亦不生执。寻当摄念。通等持位及等至位。名降伏心。下文云。乍观此论。在此文明之。观此文意。初一闻思。次一修慧。后一若放逸生心。寻还入定。制之一处。无事不辨。故下论解经名中。能断者。般若波罗蜜中。闻思修所断。如金刚断处而断故。由此．闻思皆折伏名能断。又在修位。学胜慧时。最初证得心平等性。次后证得明心正直性。最后证得心无功用住性故为三问。经云。第一显前摄道。摄彼彼行故。第二显成熟道。胜修慧位故。第三显不失道。不过故。正解此同。又初是加行道。次是无间解脱道。后是胜进道。但在因中非佛位。有信行地中。三皆有漏。八地已前初地已后。通有无漏。八地已上纯是无漏。无勉励加行。有任运加行故。无别发胜进。即于一念外行身语。亦无放逸。故此具三。或一刹那真俗并用。刹那刹那皆具三种。任运欣趣内平等观。外起化故。然天亲论中。初住心深念众生。次修行菩提心。后降伏厌离有为。又此三问。初恩德因。次智德因。后断德因。即是化身报身法身因。亦逆次第断恶修善。度脱众生。此初名摄道。摄受众生故。次成熟道。修佛法故。次不失道。离恶尽故。乍观此论。以闻思修解。初二似有别。不离修慧位。有此三种。故不相违。然依菩萨地。初答有三持。谓诸菩萨自乘种姓。为第一堪任性持。以此为依。堪证大菩提故。最初发心为第二行加行持。以此为依。行于能证大菩提行。皆圆满故。所修一切菩提分等一切万行。为第三所圆满大菩提持。故无种姓不名为持。其有种姓。虽未发心。望彼为胜。若依天亲论。别答三问。前后文别。由初能持故。可起菩提心。有初住问。由有第二能持故。别起行有第二修行问。由有第三能持故。得大菩提。有第三伏心问。或天亲文与此无别。文中一一皆有三答。据文显相。且就偏说。别配经文。不遮一一文皆具三故。前所解三佛因缘不尔。便与二论相违。三持义别。不次此配文。又初二问能治道。第三问断所障故。但三问不增不减。罗什二问。住中合故。准下解五种文。从初发心次修行布施等。乃至未入佛地。皆通此三。即胜解行位。有无分别三摩钵底。摄论等文云。寻伺实智唯识观等。皆在决择分位。便与此文相违。解云。别作无相三性观等。在决择分位。总观无相。起无分别修慧。在胜解行。何妨亦得。天亲菩萨明此道理。不得别作无相观故。修行但说散布施等。三轮清净修无相行。不说入等至。无著菩萨以总观作无相观等。说胜解行位。亦作无相等至。即以此理。天亲菩萨住心初发。修行次生。后降心断障。方作无相观。断分别故。初二闻思伏。后方修慧断。故答三问。前后别。文别。修行别。别位故。无著菩萨以总得作无相观。修折伏正断。俱名为断。随应位位皆运得作。故于文文皆答三问。以有二义故。二论主各各别解。各据一义。亦不相违。合二论义方是。由此顺古。无著一周为利根一人。久修行者乐闻凡夫十地及佛三位者说。天亲二周为钝根一人初修者闻凡夫发心修行断障有疑者说。亦不相违。由不乐闻十地等行。合说二。义方周备故。经然今给审观。天亲论主作两周说。读者自错。应以无著成就天亲。天亲义阙。无著方解。但是迷。天亲论颂。弥勒所说。无著菩萨岂与相违。有少不同。至经当释。又依古释。利根一闻即解。钝人再闻方悟。利根初后二时而至。无著一周。天亲两周。两论释别。所望异故。依此释经。全无相合违。文似重昏。乍谓两周。据后释经。全无重相。下自当悉。预解难知。
　　行所住处者。行谓三问所发起行相。住处谓所依止。彼修行相所依止道理处所。文有二。初说初处。后结已说住处。初中复二。初说十八住处。后说八住处。初中有三。初标名列。次解次第。后别配文。标名列有二。初标名释。次列名。列名有三。一标。二列。三结。解次第中有三。初以七义摄十八处。次解次第。后结成释。
　　八住处中。前六住处。即此七种次第是。彼后三住处通一切处。后文自解。六中第四合名离障碍。此中开为三。一离障二求教授。据实求教授。亦离无教授障故。八住处中第四合名离障碍处。论下卷初亦言。今说离障处十二种障碍对治。无教授障。亦入障中。今此以外求法为名。名求教授。余说离障。故离障外说求教授。又此名证道。八住处中。名为净心。名异义同。然发心等。皆虽离障。复离障等皆亦有行。各据增上。为名不相违。前十六住处。信行地中分三。一发心住处。是十住位。波罗蜜行欲得色身欲得法身。是十行位。余十二种。是十回向位。后文牒释中有二名不同。初名智相至得。后名福相至得。此依可乐对智名福。彼依证获。故名至得。又彼依能得所得。通名至得。此总对智。俱总名福。问何故欲得色身。不名欲得法得法身。余名欲法。答四蕴无为名法。不可见故。色蕴可见而守自名。余名少别。及分三位。由相难知。皆至文解。证道中解妙身大身。至得身成就身。得毕竟转依。故名妙身。此意说无为法身名至得身。报化名成就身。或自受用真如。合名至得身。依金光明经。俱法身故能得所得性故。他报化佛为佛形。佛不为佛形。佛皆名成就身。后卷重解中意。明得三身皆妙身故。至彼当知。大身谓一切众生身摄身故。下文由得五平等故。摄一切生。与已无别。摄一切生。以为自体。故名大身。普度故。此中应说。一切道品染品。在证道离慢二中配属。即十障十度。略无十如。但明能证。
　　求佛地中有三。初标。次曲列释。后别指经。为十地菩萨所求佛地故说后经。故名上求。上求佛位故。此上总显住前前位所起之障。后障后位。因彼位起障后位故。随其所应。俱生分别断之位。次能伏即异前位所起。后位能伏。即佛地障。十地中起。八地以前起彼故。佛位国土净等通三佛国。如是一一皆当了知。
　　为流转不染中有二。初配经。后别解九喻。九喻中有二。初标四有为相。后别解。标四中。天亲论束九为三。一观相。二观受用。三观受于三世事。束此四中。第二者所住味。第三随顺过失。为一观受用。彼以所受用境能受用身能受用所受用。合为一受用。此以境处为所受用。其身及受为能受。二别分为所味及过失。能味身身受皆过失故。又此论以相为初。以星为喻。以见为次。以翳为喻。彼论以见为初。以星为喻。以相为次。以翳为喻。略有二解。一云。二论望别。亦不相违。二云。此义错彼论正义。准第二观受用中。以所著味境为初。后方说能受。故知观自性相中亦尔。以相为初。以见为次。故此论初举相。取能见相之见。第二举见。取所见相。翻文有别。亦不相违。前后俱是作者异端。以相通是见识义二相。故初举之。彼论心亦同。彼初皆举境。后方举能。余皆同也。自性相总谈世间外道邪妄一切凡夫法性。见相为妄性。识相为凡性。著所住味。随顺过失。别明二类。不知因生或业。由外五尘为所味著。能依止身。能用之受。因生过失。无常等执为常我等。其能受用顺生三苦。而彼不知。若有受皆苦是经文。下是论解苦受。彼苦生故是苦苦。乐受破灭故。是坏苦。与前二无常不相离。是行苦。欲界具三。色界有二。第四禅已上有一。后说三世喻。随顺出离相。以离三世不生前失。顺二无我。便得出离。以攀缘三世。则知二我无得出离故。由此但说九喻。不增不减。与八喻五喻等有差别。应会释之。然天亲论云。观此九法。得何功德。亦与此同观相及受用。于三世事。于有为法中。得无垢自在。由观此九法依他性。不为生死恶业所拘。便得胜果。出离自在。
　　随顺过失。文有二。一标。二释。初中有三。初总释。次引经。若有受皆是苦故。后释义。
　　顺出离中有三。初标解顺出离。次别解三喻。后结顺出离。初有三。初牒名。次释出离。以二无我为出离体。即是真如灭谛性故。后解随顺。以三世喻。知无实相。便能顺彼出离无我。
　　上说十八住处。后别说八住处摄经文。或复重摄前十八住处为八。亦无过失。八住处中分二。初说八。后释通局。初中有三。初标。次列。后配释。处谓初发心摄持正法摄受菩提。利生功能。波罗蜜净住处行胜善故。净诸障故。净心住处。以无漏名净心。余皆可解。已上求佛地者。佛位果尊位极名上求。或后文名上。自此以后十地等中。求佛地也。
　　解通局中有三。初标二通。次解通相。后结成通。
　　四下解对治。上来三相。问答俱有。次下三义唯在答中。对治是障所治金刚。由此经明二障。或唯所知障法执及三业故。不失是能治金刚地。是阔狭金刚由不失中明中道理智境正是能治体故。对治中有二。初问。后答。答中有二。初标二。后解二。标二中有解。耶行者是法执分别。是菩萨烦恼。名耶行故。共见正行者。共见是生执。是正行之所对治。由前以标对治之言。列名中略但言共见正行。正行非所治故。耶行即对治。后共见是正行之所对治。法执唯菩萨断。但言耶行。是菩萨耶行。即知法执。其生执三乘通断。故言共见。见是分别。违生空无分别智。名分别非。是俱生分别之惑名为分别。彼义不然。此论后卷上求佛地国土中云。若菩萨言。我成就庄严国土。则非菩萨。此义为共见正行中转。为断彼故。安立第一义等。又云。若言我成就即为人我取。庄严国土者。是法我取。故知二取俱名共见。障于正行。今正解者。耶行者是身语意行。二执所起行。今论多说。是意耶行。生如是心意分别耶行业故。第二住处中应行布施。是耶行对治故。共见正行。对治方是二执。见谓分别故。分别执著。是菩萨烦恼。正是所除。如次前引。后卷中说。此中二种。如第二地说。断二愚误犯三业。即是此中二种对治。耶行对治。于彼彼位。各各因行彼行。方起不名为共。但名耶行。共见正行。见烦恼障及所知障。分别见体。诸位之中共所断故。此解虽通人法二执。准所知障名金刚。不说烦恼障。彼唯佛菩提智之所能断故。复异释如前既说。解二中有二。初总解见义。后配二经文。经文有二依。初二住处。解二治故。
　　五不失中有二。初征。后显。显中有二。初解不失之义。后指经文。有遍计所执名增益。无依他圆成名损减。此是无著义。依龙树义。执有俗谛名增益。拨无真谛名损减。又真谛中非无非有故。执有为增。执无为损。
　　于中若说言下指经文配。有二复次。释福聚及佛法二文。即福聚佛法俱是第四住处。欲得法身。第三欲得福相法身文。解佛法中有二复次。解初复次中有三。初配经增损。次解不共相应义。后指通配不共者。不与相应义。谓妄所执佛所说不与相应。相应者相契当故。所说契理故。解不共相应中。初标二。后重解。重解中但解相应。所不相应即是不共。以虽不说亦自知故者。谓依真谛。妄计所执不共之法。佛虽不说。以为真道般若之体。令人修学佛亦自知为无。故无自性。今就世谛说名佛法。由离二边境。断除法执故。能断对治。无分别道。不复更失地文。可解地前胜解行地名信行。以信为首。而起于行。未为证故。又胜解长时。必由斯初信。信于一切功德有故为名。又信自是初住处。行是余住处。合以为目。十地证得无漏智见。得四证净心。分除障名净心地。如来地显。不须别配。即究竟住处故。问何故前问唯问因中发大乘心。初信行地种性发心。次净心地是证发心中三种义。不问佛位及其佛答答如来地。答因中三行。是成佛位。三德之因。若不答佛三身三德。果位明显。何以劝行。因中三行故。乘言便答佛三身。今前前故趣后后故。又问者问以可修。修通凡圣现当修位。答者答已前所证。证通因果。通现证故。
　　七立名中有二。初问。后答。答中有三。初解金刚。次解能断并般若体。后重解不共义。初解金刚有二。初显金刚通能治所治二义相。后解能治。金刚如说。入正见行。入邪见行者。正见谓正定聚。邪见谓邪定聚。行善恶行。能入彼聚。名彼二．行。或泛指言。如说说善恶二人行善恶。此行入正见聚类。此行入耶见聚类。邪正虽殊。俱名见行。今者能治三慧。所治二障。染善虽殊。俱名金刚。涅槃经云。金刚极坚。万物不能坏。除白羊角及以龟甲。障虽坚凡夫俗智二乘菩提智皆不能断。或障虽坚。凡夫智不能断种。二乘真智不能断习。唯发大乘佛菩提心。三慧方能折伏或断。此喻入耶见行。又如玉石性极坚牢。非物所坏。唯除金刚。方能摧破。二障亦尔。性极坚牢。非凡俗智。二乘真智之所摧坏。大乘三慧如彼金刚。方能伏断。究竟断位金刚修慧。故经唯说金刚喻定。此喻正见行。是谓金刚名有二义相。一所破义。二能破义。非是能断亦有二义。非所断故。亦非以金刚及能断。为有二义故。邪正二见喻不相应故。故不可以金刚唯为所断。智因坚细不成故。亦不可以金刚唯为能断。二义相不成故。由此应如此中所解。然文略不解出所治金刚。于能断中。庵含方显。解能治金刚中。标细牢。以隋时翻国讳坚。遂改为细。智固者种子。不可坏者现行。现行中初是闻思。后是修慧。修慧之中。初是有漏修。后是无漏修。无漏修中。初是十地位。后是如来位。十地中。初加行道。后是无间解脱道。无间解脱道中。初是无间道。后是解脱道。佛位中初是种子。后是现行。能断中。闻思修为能断。观照能断之体。七地已前。初二有漏。后一通二。设前二慧修中通成。虽无文说。然为修慧等。别时起作用。八地已上念念俱能起二用。初二伏或。后一正断。如金刚断处而断者。智如金刚。所断如玉石。二障处而断。又障如金刚。能断为如白羊角。闻思修能断处而断。
　　解不共义有二。初标指。如画金刚等。后显五通。依此不共义。初中有三。一标。二指。三结。如画金刚有二。一如画金刚。膊跨则阔。其腰则狭。有动作故。喻令进趣。二如画金刚杵。两头阔其腰狭。极坚胜故。令知深妙在信行地。佛地阔者。此喻文义俱长。净心地狭。文义狭故。所以然者。有二义。以凡夫时。凡所修行。求佛果万行究修。欲愿广大。虽有四善根位欲入见道少别修行。从长时多分广大意乐。故名阔。佛位中通业智见。证达利乐。皆是广大。故说二文。正所广阔。十地菩萨等地皆修一行。进求后地。虽少求佛位。非无分齐而修。故名挟。故随三位。说经阔狭。又今为不定性及定性先未有种性发心者为问。三答有三种。性发心无分别行。令求佛果故。佛果及初位皆文义阔。十地行相彼虽有。而由不能修因言而显。不须广指。非二乘等初发心所行。故略指狭。结云。此显不共义。诸经不尔。不名不共。由此所明理智阔狭故。此文字教。独名曰金刚故。第三金刚称不共义。显五通依不共中意说。下文所说。五种依义。说相摄持。安立显现。皆依此三地。离此地外。无别所明故。此三地各有多行所住处。故名上上依止。以非一故名上上。此中略不解般若。但说三慧。不论实相等。不尽法故。
　　上来解七句。正述之宏纲竟。自下正释经文中。第二大段重解前文。释玄宗之巨委中分二。初解序中威仪成就结加趺坐正念不动。后解正宗。虽行住坐皆可说法。今显静坐于觉说胜。表内心觉安真理外相方说利生。但以一义解之。余义如说法华威仪。安坐中说。
　　后解正宗分三。初解种姓不断中文。次解何故唯问发行菩萨乘解发起行相中文。后解以善问故。于上座下。解行所住处中文。初中分三。初解三问意。次解发趣菩萨乘者。菩萨摩诃萨言。后解次前最胜受等义。于经文中。从后向前释。观此论所释上下等文。皆是天亲释弥勒颂中所无文者。方始解释。非是昆季。自知相[矛*牟]楯。
　　初文有二。初问。次答。答中有三。初标。次解。后结略标中有三。初总标。次别列。后结所为。别列六中。初五为利乐众生。后一为正法久住。前五之中。初二佛法外人心有疑或。不生定信。次二已入佛法。欣佛法者。不解进修。后一已进修者。不能证达。此但问因。是须菩提所欲修故。唯问种性及证发心二所修法。不问佛位十地菩萨己证达者心所欣求出离解脱佛果之位。总显种性不断。有二义。一此中已闻欲令当来佛种不断。二明佛能令佛种不断。以能善摄及付嘱故。此中六因依古所说。合有四解。一云。第一佛法外。由有疑惑。多生诽谤。今问冀答。以断彼疑。令发信心。不生谤诽。起菩提心。二起信解者。若先虽不疑惑诽谤。但处中位。由不闻解。不能发心。今为于彼闻法起信入十信中前五心位。三若入十信第六心后。信决定位。名入甚深义位。若先虽发大菩提心。犹在十信前五心位。尚断善根。未信决定。不名入甚深义位。今为令入第六心后得信决定。深识佛法因果理智信智不退屈。由解深义。方无退信。名入深义。四若先虽得信不退屈入甚深义。十住位中入前六位。尚有退作二乘之心。今为彼等无退大意。入第七位。后名不退。五若先虽得入位不退。乃至得入十回向后。得四善根入决定择分位。犹未证达真净法界。不名生如来家。未名住极喜地。未得法苑乐。未证诸相增上喜爱。不名生喜。今为彼等得入十地证得法界入后后道。六由人信学。进趣证达。当来正法。教行果三久住于世。为此六因生随喜故。以发三问。地前地上皆有发心修行断障三义别故。结云。此是问者欲令佛种不断故问。以上一位配。下更三义位配。
　　次解中有二。初问。后答。答中顺第一解。初人可解。第二有乐福德等者。有先凡位不谤不信佛法三乘。但处中住意。其何在世耶有乐为福德。未发信心。名未成就。今为令彼起信解故得入十信。第三入甚深义。即前二人深达因果得信不退。第四若已得入信不退位。名为已得。不轻贱者。常住法决定出离。堪当得果。名不轻贱。入位不退。第五已得顺摄。是先根熟。但在位不退后。及净心者。位不退前诸菩萨等。不由于他起根本智。于法自证入。起后得智。于法得见。得入十地后。后亦复如是。生欢喜故。又第二解。初一人法外令入十信前五心。第二人五心前入信第六心后。信决定名信解。从初人作第二。第三入甚深义。即第二人在六住前者。得入位不退中。第七住后。名入深义。第四人不退转者。已得位不退。得入初地证不退。第五生喜者。即是次前得入初地。根已就者名为顺摄。展转得入二三地等。若已入位不退。后人名净心者。得入初地。合名生喜。又第三解。初人法外初入十信位。第二人业五心前得入第六信不退后。第三渐入初地。证入甚深真如法界。第四证入第八地后行不退。第五见道已后。证不退后。名顺摄。入八地名净心。得无漏心。恒相续故。皆生欢喜。初地顺摄展转得入佛地。生欢喜。八地净心不久得入佛位。皆生大欢喜。虽有三释。此解似佳。由问但问因中三行因得证后后胜品乃至成佛。具答三位诸行。从初发心。及至佛果。是前前位所修入故。今细审勘。地前凡夫唯三十心。初住法外令信入法。次在六住已前。令入七住。次在地前。令入初地。次在七地已前。令入八地。后在因中。令入佛地。各随彼位。以释其相。令法久住故。众生可得入前五因。由众生得入前五因故。法成久住故。发问者广为六因。略为二因。余如玄记说。
　　结略为四。但结前五。所学教理。即法久住。故不说之。其法外人疑者。令见因果等理。发生信心。入佛法内。如已发心乐福德信未定者。能摄受信及胜解定。已信解定成就之人。摄受初地。入甚深义故。今此二名为摄受。摄受信定及证定故。得入初地。知绍佛位。名得不轻贱。欣八地后胜品妙行。令精勤心。不生行退。八地已后无漏观心。念念相续名为净心。得入佛位。令生欢喜。此结次第依行位说。但说净心生大欢喜。前广释中并说顺摄。令生大喜。即入初地。顺可世尊善摄受故。总令作佛。故二合说。若依次第。应依结略。略为四因中。初一因为法外入法。第二人为内凡入圣。第三为七地前入八地。第四为第八后入佛位。说信行地为初人。说净心地为第二第三。说佛地为第四人。上来三解。依位配之。第四解作三问者。初问为初人令发心。次问为第二第三人修行。后问为第四人令断障。由三人各修自所求行已。净心生喜。乃至作佛。故结略中合第二第三为一摄受。摄受行故。
　　解种性不断中。自下第二解摩诃萨言。即兼解大乘义中。大义诸译并略无摩诃萨言。大唐及隋并有七大。七大者。一法大。对法第一名境大。缘于广大教法为境。二心大。彼第七名业大。穷生死际。示成菩提。建立佛事。三信解。大彼名智大。即了二无我。四净心大。彼第五名方便善巧大。不住生死及于涅槃。五资粮大。彼第二名行大。行二种行。六时大。彼第四名精进大。经三大劫。修难行行。七果大。彼第六名证得大。证大功德。彼论意说。缘教起行。达甚深理。精勤长时。不滞二边。证大胜果。穷生死际。建立佛法。故名为大。此论翻倒。或此意说。缘教发愿。建立佛法事。得智达理。不同凡夫二乘有所住著。常行二利。长时精勤。便得胜果。二论意别。前后不同。更勘菩萨地十地论初卷说摩诃萨者有三种大。一愿大。二行大。三利众生大。
　　第三解摄受菩萨等文中分二。初摄受。后付嘱。前解摄付时初成正觉及入涅槃时及所摄付根器。天亲云。根熟名摄受。未熟名付嘱。而未解释二种自性。天亲但解所摄付者及摄付之意。即此种姓不断。未释彼自性故。今释之。于中有二。初标问。后别解。此中分二。一善摄。二第一摄。罗什菩提流支真谛并无两文。唯大唐本云。最胜摄受。摄受诸菩萨摩诃萨。最胜付嘱。付嘱诸菩萨摩诃萨。经文但以一最胜言。前文牒经文云。第一善摄摄受所有菩萨等。遂开为二。以最胜言具善摄第一两义故。下解付嘱。唯言第一付嘱。道理定尔。又善摄是总出体。第一是别解义。善摄第一摄为二。第一摄中有三。一标。二列。三解。乐谓与现在利益。利谓与后世益。即差别中世间定是现乐。三乘果是后利。利乐有十义。如唯识疏。此中唯在。第四牢固。谓后益毕竟果体。现益毕竟因体。俱名毕竟。第六异相未净菩萨者。谓地前信行地未得净胜意乐故。于彼菩萨不可善摄中。此善摄法最为胜上。毕竟难坏。能利自他。更无过上。为二世益解付嘱中。亦三。初标问。次列。后解。善友所者。谓将入涅槃时。根熟菩萨为所入处。为根未熟者之善友故。故知天亲依根未熟说后付嘱。付嘱与根熟。无著说在入涅槃时。解不相违。以根未熟为能入者。其根已熟。为所入处。其根已熟。法尔教化。佛教根熟。汝既得已。可转教他。由此未熟不失善友所入之处。法尔根熟。悲愍未熟。佛令转教。令根已熟转生尊重求佛教故。
　　下解正宗。第二以发起行相总文。初二句问。后二句答。答有三意。一答。由三乘菩提果各差别。唯问大者发大乘心。最胜乘者所趣究竟果故。能广益故。不问余二。二答。以能化法化所化生。后得果时。有三身果别。若问发行菩萨乘者。能以三乘法化所化生。令得三菩提。二乘不能。故不为问。三由三乘者菩提有异涅槃无差别。大乘菩提断二障。证二理。行二利。成二智。唯问趣此不得取余。三问别义如前已解。
　　下第三段解行所住处中文分二。初解赞印中善哉言。后解正陈。以须菩提问。顺可深理。是五问中。为欲利益有情故问。佛赞其问。故言善哉。重赞叹之。然菩萨行见善说者。施言善哉。今以须菩提问契玄宗深可道理。重言善哉。准十地论第一卷解善哉云。所说法中。善具足故。善哉有三。一所缘谓净慧。二体性谓说诸地未曾说法。三果谓具十力等无障碍。佛菩提故。此亦如是。准彼应说。
　　正陈之中。大分为三。初明信行地。次后卷中为证道下解净心地。后上求佛地下解如来地。说彼彼地。令住前前下位欣趣。下皆准知。初文分四。初解摄住处在十住位。创则安其心于彼彼法。行犹未胜。故名为住。次自此后。余住处中下第二解波罗蜜多净住处。次为欲得色身住处下第三解欲住处。合欲得色身法身二住处。为一欲住处。此上二住处在十行位。行六度诸行胜故。名之为行。次后卷初已说欲住处竟下第四解离障碍住处。在十回向位。凡所修行皆为回向。立回向名。依前略为八住处中。初六住处说为三地。以彼八住处中．后二住处通诸住处。非别配地故。后卷初云。今说离障碍住处有十二种障碍对治。十八住处中。合十二为第四离障故。前十六住处为信行地。分为四文。初二各一。合二为第三。合余十二为第四故。或分为二。初解摄住处。后解余三住处。以波罗蜜住处文初云自后余住处中有五种等。合明以下文各以五义解之。故合为一段。初名摄住处。若远解者。亦发大心。远期摄受大菩提故。近解释者。发心已摄受正法。摄众生故。通二解者。发期愿。摄受正法成佛利生。近远二摄皆在中故。前十八住处中名发心。是种性发心。初．所起行相为名。此名摄者。以当成果及能利众生。而为名目。文分为二。初别解四心。后总答三问。依天亲论。初文为四。初解广大心即是初住。次所有众生界施设住施设已者下解第一心即第二住。次如是无量众生入涅槃已者解第三常心。即次四住。何以故若众生相命人相相则不名菩萨下。解第四不颠倒心。即后四住。如中卷释。弥勒天亲总科文意。此中别释。
　　释彼所无。初文分二。初解总所有众生文。与罗什同。单言一切众生故。后卵生下别解三类。流支重言。所有众生众生所摄。大唐本云。所有诸有情。有情摄所摄。初言有情总谈也。后言有情者。世间有二。一有情。二器。今有情世间类摄之所摄。不是器世间类摄之所摄。又不佛化众生。菩萨观行有五无量。如障广说。一有情界无量。二法界无量。三世界无量。四所调伏界无量。五调伏方便界无量。今总言所有众生。在五无量中。初有情界无量有情．摄所摄。是第五调伏方便界无量。此调伏方便界无量。名为能摄。是诸有情之能摄故。为此有情能摄之心所摄者。即所堪化一切有情。初总欲化度。先观有情。有情无实。唯有诸法。以为自体。彼诸有情必住世界。依彼界处。观察所化性欲胜解所调伏异。然后应彼设调伏方便。由初有情。数非一故。名为无量。故经总言所有诸有情。乃至最后设方便。亦复非一。故言所有有情摄所摄。初所有言。贯通下人法。人法即是五无量中初后二种。令初发意当成初观。故举初后。以例中三。广大第一等义皆如玄记说。五无量如章说。恐繁不引。
　　卵生等者。别显三类分三。初总标差别。显前文总。次略举三别。后配别三。受生依止二义可知。境界别者。无所有处已下乃至欲界中。除住无想天二无心定无心睡眠无心闷绝。此五有情外。余皆有粗境。有明利想。名为有想。显五位中无六识故不缘境界。皆名无想。在有顶地。极闇劣故。即以无少所有地法。而为境界。不如于前有想地。境界粗显。心想分明。名非有想。亦不同前五无心位全无心想。名非无想。有少细想。无粗明想。是故双非。想能取境分齐像貌。对境名想。外道多计为生死因。故偏说想。不名有心心所等举想。摄余诸非。色蕴色像之身。相状易知。心以想微隐。故对依止名有色等。不名有心等。死灭为终。生起为始。因初有后无。故依生类。名为卵生等。不名卵死等。此显初心愿意所化。总说一切无不周尽。应依界趣地居止等种种义门分别此三。问何故不明界趣所化。但明此三答受生通五蕴。总也。依止于五蕴中色非色蕴。以辨差别。境界复依四非色蕴。能有境界。而显差别。从粗至细。展转而谈。亦显界趣。在于中矣。欲令舍生死而得涅槃。故说受生。欲令舍无常色等得常色等。故说依止。欲令断除分别因故。故说境界。心想为分别因故。断此疑想。成无分别智。又外道说想为生死之因。无想为涅槃之果。今说彼俱生死可度。更不说余。故论说言。受生依止境界所摄。问依胜鬘经及瑜伽三十七。有四所化。谓三乘众及无种姓。或依楞伽。说五乘等。此中言总亦摄法尽。何故次言。我皆令入无余涅槃。无余涅槃三乘众入。非第四故。其胜鬘云。无闻非法众生以人天善根而成就之。善戒经菩萨地亦尔。岂无种性亦入涅槃。经皆令作佛者。说一乘一道皆得作佛。应解佛意。答有三解。一解。若久学行。识知根性。于无种姓人天善化。胜鬘经文云。若初学行。未识根性。但总发意皆令入灭。此经文是亦不想违。二解。望其愿意。皆令入灭。此经文是。据实而论有无姓者人天善根成不得入灭。彼等经是。三解。彼别此总。理不相违。
　　解第二段第一心中分二。初解所有众生界众生所摄文。后解皆令入无余涅槃。中罗什全无。流支云。所有众生界众生所摄。此论云。所有众生界。施设住施设已。与能断同。能断云。乃至有情界施设所施设。此中意说。外道尼干说。草木皆悉有命。佛则不尔。于五无量中。彼初说有情界无量是也。此中施设者名也。能诠之名。或名为想。因想起故。或名无体。但是心想之所意解。能起于想。故名为想。或名施设。法本无名。名者皆是假所施设。施设不称法体。非但名。是法上施设。亦是世尊为异外道说草木等以为众生。唯说若有内五蕴者以为有情。能施设者佛也。正施设体名所施设。有情之体皆欲度之。非度外道所说有情诸草木等亦欲令其入涅槃也。是此中意。论云。谓上种种等者。谓上所说三类差别。种种体相在众生界。为世尊施设有情之名。所辨施。以为有情体者。总牒上来所说众生。
　　下期化度我皆令入无余涅槃分三。初解何故不愿与余法而愿与涅槃。次解卵生湿生等愿得涅槃义。后解唯设令入无余不说令入余义。初文问云。何故愿此乐果体通世间出世间。何故不愿与世乐果。出世有二。一菩提。二涅槃。何故不愿与菩提果。善戒经第一及菩萨地说。发菩提心。愿令众生得大涅槃及如来智。何故此中唯愿与涅槃。依初解。问何故唯愿与此涅槃。不可得义。而不愿与世间之乐可得之果。依第二解。问何故唯愿与此涅槃。而不愿与当菩提果。其不可得义。是答之文摄。依初问解答云。生所摄故无过。以皆是生故者。前说四生。而生有死。以生为苦。灭生为乐。世间乐果。增生不灭。涅槃灭生。故愿与之。故言生所摄故无过。以所度者皆是生摄故。与违生涅槃乐果。依第二问解答者。以菩提者不可得义。二乘定．性不可得菩提。一切种智故。然依所度化者。皆生所摄。故与涅槃。皆是生故为灭其生。与涅槃乐。同华严经初发心愿言乐普令入涅槃故。非三乘者。皆得菩提故。不说与非一切生皆悉得入无余涅槃。此中说者。如前已解。又解。虽菩提智非皆可得。瑜伽初愿。一意乐普广。二由未解故。发愿与之。此文据实故不说与。更有别解。至下当知。
　　如所说卵生等者下解第二卵湿生等得涅槃义。谓有难言。四生之内。胎化二生人天所摄。可有令得入涅槃义。湿生卵生多分鬼畜。云何能令入涅槃也。境界三中。有想一种可令入涅槃。既住无想及非有想非无想天。云何皆入涅槃也。依彼身现身入圣涅槃义。皆悉不得。故为此问。非是余地先已入圣。后生有顶。不能入涅槃。若依此文。不作此解。即生有顶。无入涅槃者。便与一切圣教相违。又言等者。于依止二。现住有色少分。可令入涅槃。现住无色少分。云何亦令入涅槃也。有色中地狱等。不能入涅槃故。一一义中。皆应疏失。初问意言。如此亦有无性有情不入涅槃。此问略无。以宜有。不宜闻无。又初发心宜闻总有。不宜闻别无。故略不问。又彼义谓决定不得。故不须问。答有三义。随应料简。八难处生。待时而济出难。根熟必化之故。如小山比丘鸽鬘比丘顶生王等。卵湿二生皆亦可化。此中据总以为问也。答中以有彼类可化之者。但约难处决定为答。
　　何故说无余涅槃界等者下解皆令入无余涅槃义有二。初问。次答。前问可知。何故不总言得一切涅槃。而但言无余耶。然涅槃义诸教不同。涅槃经说。具足四德大般涅槃。大般涅槃具常乐我净四胜德故。摄论但说。一无住处涅槃。又说二声闻之人以小涅槃而般涅槃。大乘之人以大涅槃而般涅槃。十地论说二。谓同相别相。胜鬘说二。有余无余。金光明说三。有余无余及无住处涅槃。又说四。自性净方便净有余无余。唯识旧梁摄论说四。自性净无住有余及无余涅槃。又说三事具足。入大涅槃。具足三事。非是三个涅槃。涅槃亦非三种。体成一涅槃。此中但简世间六行所得彼分涅槃及有余涅槃。不简自性。简中有四。一但简彼分涅槃非择灭者。二但简有余涅槃择灭少分。三自以宿业下双简前二涅槃。四如是涅槃等下结释简不说二涅槃因。初中但总言得涅槃。与佛所说凡夫外道所得世间六行伏或所得非择灭摄彼分涅槃。不异言中滥故。彼是五果中士用果。丈夫力得故。非离系果。体因所得。无佛亦得。由非究竟。故不愿与此。彼分涅槃。亦名方便涅槃。行世间方便因之所得故。无余不尔　下第二简不说有余涅槃。问可知。次答云。彼共果故。彼有余涅槃。有苦所依。身无苦所。依身皆共得之。虽解脱果非如无余。三乘圣人要无苦依。方始能得不共之果。是故偏说令入无余第三双简不说前二涅槃中。自以宿业。又值佛说而得果故。以二因解不说方便涅槃所以。又非一向故。以一因缘。解不说有余涅槃之所由。谓世间得彼分涅槃。不但丈夫力果而非究竟。亦由宿业。数习为因。而得现入。如劫坏时任运而得。又如下地。曾习次上地定。退生次下地。生已彼下地。由宿习力。任运渐习上定现前。岂无余灭亦宿业得。其无余涅槃要由外缘闻法力等。值佛说得。不同彼分方便涅槃不待佛说方便而得。又无余涅槃一得已后。圆满安乐。更无微苦。其有余涅槃。惑业虽尽。苦依未除。而非一向果。身苦有余故。故但说无余。不说二涅槃。此通三乘二涅槃义。若依佛位。有漏身智无名无余依涅槃。无漏身智在名为有余灭。便无是义。上来已说不说彼分有余所由。细料简者。由度三乘。不说令得大般涅槃及无住处及别相自性清净并大菩提。论中以经说发大心所度令得三乘通化。故但简二。今彼如有余三乘。通得。余非涅槃。论亦自说非究竟第四结释不说二涅槃所以。初牒二涅槃。次别以四因结。后总结是故说无余。一丈夫力果故。二非究竟果故。即前习业果。其究竟果必加行因得故。此二因结释不说方便涅槃。一是共果故。二非一向果故。此二因结释不说方便有余涅槃。总结是故但说无余便无是过。其无住处及大般涅槃。大乘得。二乘定性皆所不得。亦不说与。然菩萨地及善戒经第一卷。初发心愿大般涅槃及大菩提。与此全别。此同华严经初发心位愿得无余。略有三解。一云彼即同此说。大乘无余涅槃胜故。影彰亦得菩提。二云。此依种性。非皆得佛。故得无余。彼说意。愿作佛亦不相违。三云。初犹未解。彼愿皆得。此依种性。不说菩提。此皆发愿。故略不问。亦不愿得自性清净涅槃。彼已旧成。不须问说。故但简二。
　　第三段解常心中分三。初解经牒已所度生。次正显常行。后释成常义。初文可知。无有众生得涅槃者下显经常行。初牒经文。问可知。解云。如菩萨自得涅槃。无别众生。虽度入灭。如菩萨身自入涅槃。不见身外别有众生。故是常行。何以故。若菩萨等者第三释成常行。初牒经文。问可知。唯言有众生想。对自明他。故唯说一。不说余名。解云。若菩萨于众生所。起他身想。不作摄他。同已想者。不名菩萨。下解证道等中。由诸菩萨证真智。后得摄诸有情同自性意。令初发心设虽未证亦依此解。由无此彼。不生劳倦。故能常度。若见身外有别众生。无同体意。执生劳倦。便不能度。设度不常。故辨中边十六空中毕竟空云。为常益有情。由观有情毕竟皆空。故能常益。此亦如是。不见身外有众生故。
　　第解不颠倒心中有三初牒经文问。次正解。后成之。所牒经中流支何以故下有非字。余三本及此论皆无。由上来再个何以故皆乘前起问。方起下文。此后何以故征。逐有非字。何以故非菩萨。能断之中。初何以故。后所以者何。此本及流支说三。谓众生命人。罗什本四。增我。能断说八。唯说三者。但说所化别有三世三界等异。他三界身三世身多异故。不说自我。说有四者。顺上下文。自他总别通说故。四说有八者。依贞观年中玉华所译。杜行顗本说有八故。后显庆年。于玉华寺所翻大般若。勘四梵本。皆唯说四。然瑜伽论摄释分中亦解经八。以此准知。经本自有广略中异。杜顗广本。能断文是略。于阗本罗什文同。中者是天竺本。与真谛流支本同。玉华更译。文亦相似。今于慈恩梵经台。具有诸本。但以前帝敕行能断。未容闰饰已所于代。恐更极谬。遂后隐于玉华复译。所以诸本增减不同。学者知矣。
　　正释中若以烦恼心。取所度生。起三想者。彼能化菩萨便有自他二种相转。乃起颠倒。云何名为菩萨．也。释成云菩萨于彼不转者。证真菩萨于彼所化不起他身众生想故。由二因缘。不于他身众生想转。一已断我见。得无我故。烦恼无也。得自行平等想故。法执无也。故下论云。得粗恶平等。故能信解自他平等。劝发心者。亦应如是。通结成云。彼菩萨非众生命人取见者。非者无也。由诸菩萨无众生等执取故。无自他能所化度。是经之义。故不颠倒。若有如是能取见心。乃名颠倒。能断更结。善现是故无有少法名为发趣菩萨乘者。结成无我。所化无故。能化亦无。余本无此。又罗什本。于经文中。但有一文。即非菩萨阙无初结合为文故。其天亲论唯以一颂。配解此经。菩萨地说。最初发心有二奇法不共世间。一摄诸众生。皆为眷属。上来解是。二摄眷属过所不能染。由无增损染违顺故。于彼众生。发生利益。安乐意乐。离恶进善。拔苦与乐故。此最初发生四意。
　　解摄住处中第二段指答。三问中分二。初指文。后重释次愿。即摄广大第一二文为欲愿。答初问。正求思念故。以常心为等至。答第二问。略无经文。实无众生得灭度者。若依罗什。无初重即非菩萨文。便无此答。正起无分别定。故答修行。后翻不名菩萨。设住散心。无分别。答第三问。文有三。初配文。次释义。后成前。释中尔涅槃者。境界也。定位观诸境相。都无自他故。在散位如在定中住观境界。亦无他相。后却成前修行云。是故无众生得涅槃者。此义得成就。
　　重释欲愿中有三。初显胜。二显行。三显不说。初文意说。欲说利行。先欲希愿满足。次修正行。修正行者。应于定散一切时位。伏除执障。执障不除。行不能修。行不能修。欲愿不满。故以欲愿。摄诸住处。而为最胜。进善灭恶之胜首故。显行中但行无相无分别定灭诸执障。行诸住处。与定．相应。其所欲愿决定成满。住有分别。不除执障。谓浪自济生随自后生广大欲愿。无由满足。显文不说欲愿胜义。其文可知。若依天亲。上来合是唯答初问云何住。问无著天亲共遣慈氏。内称昆季。外号师资。俱释经文。并为人范。何因弟制两周。别酬先问。兄分三段。总答前征。成依地而渐修。或释疑而显起玄宗。便异粗梗概。以为言义残文故。不可而言。[矛*牟]盾以为师义。师文固不可而言也。既而[矛*牟]盾。前哲如何华萼。后贤愿辨指南。以骏未悟。为辨指归。以骏来悟。答为谋日积久。应彼道同。入室岁盈。信成风靡。此中三问。第一问弟制两周者。是先德之迷宗。兄分三段者。乃今修之悟旨。无著禀偈于弥勒。天亲受旨于贤兄。何得兄说一周弟分两遍。天亲亦一周而说解者。自迷云。有别解。已如前释。又第二问弟别酬先问兄总答前征者。弟随文增以制答。兄逐义具而酬问。又兄随利根以释文。弟逐钝品而解义。又弟逐初学以申宗。兄随久修陈旨。由此不同。不相违也。又第三问。兄依地而渐修弟释疑而显起者听者但随信定。即说进善灭恶之门。闻者有疑生。即逐他情。以陈妙道。兄随前义。依地渐修。弟遂后说。释疑显起。又兄但依宗以释义。弟乃假说。以明生文。二制状似不同。理实非相[矛*牟]盾。大同小异。应释二文。如下当说。
　　此中发心有二问答。一问或有种性而发大心。或无种性亦发大心。既俱发心。云何应知。当得佛果。二种有异。答菩萨地说。若有六度种性相者。发心得佛。不尔不得。谓有施种性相者。性乐均布广大慧舍。无财惭耻。赞劝随喜。受寄无差。他债不抵。共财无负虽求财位。意乐广大。设得速厌。济拔怖畏。好说无罪。有戒种性相者。性成软品不善三业。不极暴恶。不损恼他。起恶速悔。多行爱受。应敬不慢。所作机捷。善顺他心。先言悦视。知恩质直。如理希求。喜修福业。见苦深愍。过于自身。小罪重怖。如法同事。非法不同。废已成人。爱德谦自。有忍种性相者。性被他害。无返报心。陈谢速受。不久坏怨。遭苦能忍。能印善说。有精进种性相者。性自翘勤。夙兴晚寤。所作勇决。方便究竟。善事坚固。于真理心不怯弱。于求胜果不自轻蔑。难业无畏。大事无倦。有静虑种性相者。性思法义。常乐寂静。爱慕出离。缠盖轻微。恶思不扰。见苦深愍。随力拔济。乐施利乐。记法无忘。有慧种性相者。成俱生慧。能入明处。性不顽钝昏昧愚痴。于放逸处。乃能思择。若先有此六度习相。发菩提心。当得佛果。无种性者。无是本习。虽复发心。当不得佛。二问若有种性先成。何故不速作佛。答由四因缘故。不得作佛。一不逢善友说菩提道。二虽遇为说倒执倒学。三虽无此倒。方便慢缓。懈怠懒堕。不勤精进。四虽勤精进。善根未熟。资粮未满。亦未长时修菩提分。无此便得。此初发心有五德相。一者最初发心所有正愿。普摄一切。其余正愿。是故发心以初正愿。为其自性。二者谓起愿言。愿我决定。当证无上正等菩提。作能有情一切义利。毕竟安处究竟涅槃及以如来广大智中。是故发心决定希求为其行相。三者以大菩提有情为境。故有所缘。四者此初发心摄诸妙行。能违情一切恶行。故与一切功德相应。五者此初正愿于诸世间出世间愿。最上第一。此初发心即名趣入无上菩提。在初劫内。预在大乘诸菩萨数。能为无上菩提根本。大悲等流故。分为一切学之所依止。从此已后。或有退屈。或无退屈。明退还修。有退不修。此初发心由四种缘。一见闻佛等有大神通力。二听闻宣说菩萨藏教。三见法将灭。念言法久住。能灭众苦。我应当发心。当作是利。四末劫末时见恶众生十烦恼多愚痴等之所恼乱。念言于此发二乘心。尚难可得。况大菩提。我当发心令他学我。复即四因。一具足种性。二善友摄受。三悲愍众生。四难行无怯。摄大乘云。清净增上力坚固心胜进。名菩萨初修无数三大劫。大菩提心以善根而为自体。名清净力。降伏所除障故。以善友为缘。名增上力。以不退屈为策发。名坚固力。虽遇恶友方便阻坏。终不弃舍大菩提心。所修善法运运增长。如此胜进。齐是名为最初发意。从发意后新熏有漏闻思种子。辨所资长无漏种子。合二名为习所成种。于生死海。作出限量。不久定当速证彼岸。故所修行法名波罗蜜多。所遇善友有四种相应。当了知亲近受学。一聪明点慧不堕恶见。二不教放逸不授彼具。三不教恶行不授彼缘。四不劝舍先所修胜法令修劣者。乃至终不劝舍大乘令修二乘。与此相违。是恶友相。应当远离。广应分别发心住差别因缘功德多少等。皆广如华严经第五十七卷并善戒经第一菩萨地第一等释。
　　解信行地。大文分三。初摄住处是十住位竟。次二住处是十行位。波罗蜜净住处是初六行。其欲住处是后四行。波罗蜜中初明布施是初五行。不住相想是初六行。欲住处是四行。欲得色身是第七行。欲言说身是第八行。欲智相身是第九行。欲福相法身是第十行。或分四。
　　上来解摄住处竟。自下第二波罗蜜多净住处。文分为二。初标五义通解下住处。后方解施行或信行地大文分二。
　　上来已解摄住处竟。自下方解余三住处。文分为二。初标五种通诸住处。后别解三住处。初文分三。一标五种随文与彼五义相应之处。即配解释。次列五名。后释其义。问何故上说摄住处中。不以此五各别配文也。答道理皆有。谓应生如是心依义。显示对治不失心故。我皆令入无余涅槃等。是说相。即此令入无余涅槃。是摄持。摄持心即欲愿。实无众生得灭度者。是安立第一义。若有我相人相众生寿者相。即不名菩萨为显现。是相应三昧及摄散心。但以前问有三。答文皆具三义。初且释配三答。不以五种配文。非前文中无此五义据增说故。如天亲解。初文答初问。施文答第二问。非无余义随增为答。亦不相违。又为影显中间之文。显具五义。影显前文。理亦具五。故略不说。依义对治即所断障住处。安立即所证理。初问欲愿即摄持。后二问相应三昧及摄散心。是显现。即所问行等。总为说相。三问但问能对治行。略无所对治障及所证理并总说相。影显问故。彰理难故。逐易问故。答皆具明。欲令解故。断修证三。皆具答故。对法等云。真如圣道。烦恼不生。今明因三亦当得彼故。随住应说。释义中解此经所明。诸住处内。此所对治为依义。依其所对治。方说能治行。能治行者即次愿等。故所治者。名为依义。其总所明住处之行。为所说相。所说相者即是欲愿等持摄散三种行也。每欲修行。初生欲愿。为能摄持。能摄持故。所摄持行等持摄散方得成满。住处之内。第一义谛为所安立。内证实际名非安立。今以言说。施设真如胜义谛理。故名安立。前所对治能对治法无分别定。名为显现。正是经中初欲愿心所显。宗趣无分别心。名为显现。摄伏散时亦是此摄。文中略故。准下定体。前说欲愿名能摄持。无分别心摄伏散时。是所摄持。此说等持摄散二位。名所显现。彰前欲愿。是能显现。前后名别。影显胜故。行彼行时。无分别定。名曰相应。所对治障相应之定。是修行者所相应定。亦是无分别智相应定。亦是真境相应之定。名为相应。五瑜伽中摄四或五。能修行者。名曰瑜只。
　　解波罗蜜净住处经文。
　　施行中分二。初解五义。以答三问。后何以故菩萨不住相下释此疑难。准天亲论。初明施行答第二问。不住相下答第三问。答第三问中复二。初正答问。何以故下方释此疑。彼随文相增明。以辨答。此随义具以明于答。亦不相违。各据一义。初解五义答三问中。据义具五。论自配文。答问分二。初三不住施答初问欲愿。后不住相答后两问。答初问中。义具四种。三不住者是依义。三行施者是说相。即此行施。是摄持即此不住。是安立。当审寻文。自应悟解。依义文可知。三不住皆依义。皆除住著执故。
　　解说相中分三。初总配属说相经文。次解唯说施行所以。后彼诸波罗蜜下解不住施行差别。配说相者。三不住中。所行施者。皆所说相。发心已后应修诸行。故以施行为发心后所说之相。
　　次解唯说施行所以中有二。初总标释。后别显释。谓即有难言。菩萨妙业经陈八万四千。何此中唯说布施。故此总标六波罗蜜。摄在一切檀那行自性故。此中文倒。应云一切檀那行自性摄六波罗蜜故。此经中唯说施度。一切已周。问此若尔者。乃至般若亦摄六度行。何以故。不但说一慧摄于一切。答施为修行之初。粗而易习。体又广而包总。故唯说此。亦显而包。总标经名。据胜慧而为目。答修行举初业而为名。然观文意。百千诸行唯说施者。以施摄于一切行也。前摄住处是十住位。此波罗蜜净住处等是十行位。说欢喜行等。各各次修一。略故唯说施。摄于六度。不说。施行摄一切行故。又菩萨行有四。一菩提分。二波罗蜜。三诸神通。四成就有情。今举初行。以明摄彼。亦不相违。下当配文别释有二。初标施有三。后随别释。此中三种。天亲论中各别解释。玄记之中亦会同异。应寻揽之。法施中有三。初标列。次显相。后结成。
　　彼诸波罗蜜有二种果下解经文中三不住施。差别有三。初标列。次随释。后配经。随别释中。施得大福报。谓多财富增上果。戒得自身释梵等。生尊贵身异就果。忍行得大伴大眷属。精进得果不断。定得身不可坏增上果。慧得根利。是等流果。多悦乐果有二。一无为离系果。二大众中得自在士用果。现在果有二。一得信。敬供养。是增上等流士用三果。昔施于他。今得他施。位等流果。二得现法涅槃。谓世间六行所得非择灭。似无为现法涅槃。法谓道理。现世灭粗重。得非择灭理。是士用果故。前说言丈夫力得故。又现法涅槃有五。一现得五欲乐。余四引得色界四静虑现在前。与轻安俱除少粗重。亦名现法涅槃。俱名现在果。随其所应施等所得。配经三不住施中有三。施未来果为一。余五度未来果为一。现在果为一。然色等五尘与法尘别。遂离为二。信敬供养等。五尘摄故。五现涅槃。法尘摄故。解摄持中。经言应行布施者。即上来说三应行布施。解安立中。不住行施者。亦是上来三不住也。文分为二。初属经文。后释初第一义相。以不住故者。无住著是第一义故。如所有事第一义者。即三种施中不住是第一义。如所有事者。谓前说一于事施不住二无所住施三于六尘施不住。如此三种所有事中。皆不住施。名第一义。故论结云。所不住物等。是所有事等言。显示举初事。等取无所住于六尘施。合此三种。名所有事。于此三事等中不住。名第一义谛故。
　　上来行施。解初四义。下解第五等持及摄散心。文易可知。相者境。想者心。天亲论云。施者受者物等。随应六度三事之相。取此三相。名为相想。即是想倒。谓有七倒。即常．乐．我．净想心。见倒。今明想倒。摄心见等。观三事空。起三轮净。故名不住。能断云。如不住相想。上来欲愿尚不住著。其等至等持摄。散亦尔。应如初不住施也。故有如言。或依真理。性无住著故。应施想如理不住。依天亲解。若降伏心而除障者。如所修行不住相想。障心自断。此随义具总答三问。天亲论主依初行者渐次而修。文相增明。别答三问。如上来说。天亲论中解三不住施。与此差别。云自身及报恩果报斯不著自身果报是此未来果报。恩者是此现在果。虽大体相似。然所望有别。义出百途。亦不相违也。依此义故。真谛经云。不著已类而行布施。不著所余。行于布施等。上解五义以答三问。解初五行竟后解何以故若菩萨不住相布施下释疑难。
　　次明第六行。文分二。初征。后释。天亲论云。此中有疑。若离施等相想。云何能成就施福。谓有疑云。三事不空。施可有福。既空三事。施福应无。故此论云。或有菩萨。贪福德故。于此不堪。由贪福德。能行于施。闻此三事空。不能堪忍而行施等。故次征云。何以故。后释经文分三。论中分二。初释法。后解喻。不解法说。解喻中初因不住相施。如空遍满。相无相果皆得依故。住相施不然。不得无相。故非遍满。次因宽旷。无住相施。后得果时。形上下高。无漏之法过三界故。形横旷大。满十方故。住相施不然。后得果时。但在三界。非十方故。或含容故。名为宽旷。后因无尽。顺无相理。广运众生。无穷尽故。住相不然。不顺真理。非遍益故。经结说中。真谛无但应等文。与中天梵本同。余本皆有。此论牒经不解。故知亦无其结。无住相施。福德皆多。诸本同有。
　　次第三解欲住处。此依八住处解。依十八解。此中有二。初欲得色身是第七行。后欲得法身是后三行。初经文有三。初问。次答。后成。问中有二。依义说相。成中有三。摄持安立显现三种。答中全无。不异初后文义相故。取佛说故。欲得色身住处者。初学菩萨多有相修。乍闻无相三轮净施。便生疑惑。且如释迦佛。身既有生住异灭相然。故知有相施因。还成有相之果故。天亲论云。云何生疑。若不住于法。行于布施。云何为佛菩提行于布施。彼以释迦生灭之身。为菩提依身行有相施得。若行无相不住法因。应还得彼不住相果。云何得彼生灭果耶。今此论中不以有疑。但说行者初修学故。未悟无相。行有相因。希求佛位。释迦有相生灭之身。此是色身相好身故。以此相身。为佛菩提胜所依止。故论说言欲得色身。彼论解意由。因前说无相施因。以生疑虑。为彼破此疑故。有下经正破彼疑。此论意说。由初行者有相施欲得释迦等有相之身。即以化相身。为真身体。得少功德。谓是真身多功德体。故言为欲得色身对治色身之慢。得少有相功德之身。谓得真实多功德身。是增上慢。为破此慢。故有下经。故合两论。今两乘前文。以生或名疑。悕伪相。以为真称慢。为破疑慢二或。故说下经。初修行者。定不定姓。大乘异生疑或。是烦恼障。亦兼所知障。初修行者。圣人发心。便通二障。有学通烦恼。无学唯法执。如舍利弗闻法华经。方断疑悔及忧恼等。此亦如是。即由上来所说义故。诸人不悟谓天亲论乖无著说。应审观察。此会同意。实不相违。故天亲云。自此已下一切修多罗示现断。生疑心。故知彼论依因前说初学疑起。生下经文。以破彼疑。此论依于初学希后。非真实功德。而修于行者。为破彼慢。生下经文。不相违也。又彼论依利根初学多生前疑。故说下经。此论依于钝根初学多生后慢。故说下经。又彼论中。依文相增。前后三文以答三问。故别作道理。以生下经。说破疑起。今此论中依义具足。文文之中。皆答三问。故非异道理。以生下经。说为除慢。实不相违。又彼依破不定烦恼初学者疑。以生下经。此依初学。断决定烦恼增上慢故。以生下经。上来四义且依同义。以会二论。依异义者。复有四义。此论依为乐广闻者。故说三地。从凡至佛。皆具说之。文文具答。生慢起文。彼论依为乐略闻者别答三问后皆断疑。又此论依为利根之人一闻即悟。故说三地。一周说经。文文具答。生慢起文。次第不同。彼论依为钝根之人再方闻者解。故两周说。别答三问。余皆破疑。又此论依为初来利根一周而说。故说生慢。彼论依为后来钝根两周而说。故说破疑。又理出百途。何劳一彻。破执生慢。各各不同。一会之中。乐有广略。根有利钝。闻有单重。理有多彻。种种别故。两论解异。不尔。无著受偈于弥勒。下付天亲。命其造释。无著岂乖于慈氏。天亲苟异于贤兄者乎。无著论初归敬偈言。智者所说教及义。闻已转为我等说。故知闻已为我说者。即是慈氏所说偈。天亲论中所释偈。是弥勒作故。天亲颂云。大智通达教我等。顶礼无比功德身。正与此论叙敬皆同。应会如前解三问中及摄住处。总应说此。以此和会下诸经文。应当决了。下文但当释其文相。更下会释。
　　论文。准释经文三。初解问文中有二。初属经释依义。后论文解说相。此中具足。即流支成就。义同名异。真谛经云。诸相胜德。成就有为相。佛菩提身故。具足成就是正所翻。胜德者以有为相。为佛胜德之体。是义翻之。下观诸相。谓相好。天亲论解。乃四相相。谓是有为三种相故。不说住相。如唯识说。须菩提悬解佛意。故言不尔。不可以有为三相成就得见佛之真身。所说有为非法身相。法身相者。无相为相。三有为相是有为相故。行无相因。还得无为无相实法身果。非行无相因而得有为有相假化身报。后佛为成满前征次答之义。故重告之。分三。初凡所有相皆是虚妄。是摄持欲愿。显有为相。是虚妄。翻明异此虚妄无相之相非是虚妄。令其摄持后发生欲愿。非是欲愿摄持有相虚妄之法。有相虚妄非是无分别定修行摄持二。云意欲愿是初行者。妄行有相之恶。欲愿非是般若无相。欲愿般若无相。欲愿求无相。故论所言。欲愿摄持是无相定。摄散二心根本欲愿。故此欲愿是正行者。无相欲愿。次第二云。若见诸相非相。则非虚妄。是安立第一义。相者为虚妄化身。非相为真实法身。见化身诸有为相非法身之无相。则非虚妄。彼以化身有相。为真实身相。故是虚妄。
　　后第三结。诸化有相。非真无相。则见法身如来。此为显现。正是所说无分别定及摄散时。有相中非是真实法身相见。故见如来。此观见如来。应勘无垢称经观如来品说。下解欲住处。准前十八住处中。文分二。初解欲得言说法身。后解欲得法身。欲得法身。因果虽别。正法身体诸功德法所依止故。佛果三身及因福慧俱是法身所摄言说。声教非是法身。法身之因。亦名法身。如说般若。实相观照正是般若。文字般若能生能显般若。亦名般若。此亦如是文字能显能生法身。故称言说。亦名法身。文字般若从能诠。辨能依作用。以立其名。言说法身从能诠表所依能依体用和合。以立其名。声名等合名言说故。问何故前说欲得色身。名之为慢。今下文说。欲得法身。不名为慢。答欲得色身为真身者。全不顺理。故名为慢。欲得法身不违道理。虽因前说而生疑起。非全不顺。不与慢名。由此欲得色身等已下文。不名离障。但名欲得。非疑极障。故说欲得色身是慢障法。隔欲得法身非慢障法。不与离障之名。天亲论中依为破疑。生下经文。谓前所说不住行施。是因深义。次说法身非有为相。是果深义。因深果远。义旨难知。未来像法欲灭之时。恶世众生。能生信不于前好世正法之时。信不须疑。末法恶生。不信不惑。但问像法欲灭之时能生信不。信经时说。行十法行。非末法故。以有持戒定慧等行皆非胜故。故作此征。末法更无有三学者。故不为问。彼论依文前说疑起。此论依因欲得言说法身而证得法身之本。当来流行于世。以生后经。故不相违。
　　文分为三。初配经文。次释问文。后释答文。欲得言说法身者。显经来意。须菩提闻法深妙实相难知。佛在可然。信者极众。时机病行验胜可知。佛无已后颇能信不。时机病行皆非胜故。须菩提欲得此教言说法身现在当来俱流行世故。问来世恶世恶生能信不。望佛答有。难末代尚能深信。况乎今者。何故不信。故言欲得言说法身。此文来也。初文有二。初配经。后释难。释难中。修多罗句说者。谓所有义。句为能诠。七句说是所说之义理也。即流支真谛罗什等云章句。是明义句所明理。此中名说。能断经云。色经典句。色是类义。所诠义类。非但问此金刚般若。大般若等咸在问中。故言色类。经典句者。能诠教也。此义色类能诠经句。当来恶世能生信不。此有二意。初明不信所因。后正兴问。不信所因有二。一时恶。二经深。时恶恶生。经深实相。于此经句。颇生信解。为实相不。为正兴问。故真谛经名为真实相。此及能断云。生实想不。经言称正理。名为真实。于此经中。颇生真实想解以不。想者取像之能信心。取信以为真实之像貌不。罗什云。生实信不。名异意同。释问文中须菩提以恶代恶生经义深妙无能信者故。为此问。
　　释问来意。解佛答有二。初总答有。为遮此故。世尊言有也。后别解有义。别解有义分二。初广别解答有义。后释以是义故下解法身要义。初文复二。初广释经。后于中言当生实相者下配五种义。初文分二。初释有时。次释有因。及释由此能生实相。正法欲灭时者。谓修行渐灭时。此释有时。善现总问未来难信。世尊别答修行欲灭于经有信。翻显已前理多信者。有教有行。有得果证。名为正法。有教有行。不得果证。名为像法。有教无余行。名为末法。然依大乘大集经中。以五百岁为配。初五百年解脱坚固。第二五百年禅定坚固。第三五百年多闻坚固。第四五百年福德坚固。第五五百年斗诤坚固。小乘不依五百为配。如记正法住经及传并摩诃摩耶经等。佛所记事但以一百二百而为配故。今依大乘。故此经言。后五百岁。以五百岁为分配故。佛之法教。正像末等皆名正法。非是初时有证解脱。名正法也。时尚解脱。况无信者。故不为答。佛初记别正法一千年像法一千年。末法一万年。由度女人。灭减正法唯五百年。于中两说。一云正法。今者但五百年由度女人。减五百年。岁虽说八敬不减正法。由彼不行正法还灭。故经有说。及萨婆多等宗皆唯正法。俱五百年。若依彼义。此中正法欲灭之时者。谓修行渐灭时。非是前时。初五百岁有解脱故。行盛兴故。亦非后时行已无故。今说修行渐欲灭时。即是第三五百年时。此于像法一千年中。后五百年行方渐灭。当此恶时。尚有于经当生实相。况以前位。而无信者。自此已后。时远人浇。少有生信。故经不说。故能断云。后时后分。后五百岁正法将灭时。分转时。后时者初五百年。后分者第二五百年。后五百岁者。第三五百年。即行正法将灭时也。第二说云。正法一千年。若不说八敬。全无行者。正法欲灭。既有行者。正法依定。大众部等皆作此说。若依彼说。即是第四五百年时。名为修行渐欲灭时。于此恶时。尚生实相。况以前位。而无信者。已后恶时少有生信。故经不说。其能断云后时者。显佛灭后。非但佛在位。言后分者明非正法一千年内即证果时。言后五百年者。于其像法一千年内行欲灭时。非初五百年行盛兴时。此后分四。一后时。初五百年。二后分。次五百年。三后五百岁。第三五百年。四正法将灭时分转时。第四五百年。即行正法。后将灭时。由有二解。经文不同。流支罗什。总奄合说当来末世。不识三后之深义。故真谛经云。现时及未来世。以此为误矣。不问胜时。问恶时故。又云。于未来世后五十岁。以一当十。五百即五十。亦不相违。算家有此差别门故。
　　上释有时。下释有因。及释由此当生实相。文复分二。初明有四因故生实相。后别配经。四因者。次前时后佛。为于如是恶时之中显有四因。一久修三学行。二遇佛集胜因。三为佛所摄受。四虽无三学集因摄受。由与福德果报相应。故能生信。即是彼人。于彼无法障。故福会生信。恶世由具四因。故能如是。于实相法中能生实相。天亲论意。由未来世有菩萨者内具三学之德。即此菩萨外遇良缘。于诸佛所。种三种因。当知是人能生实相。故颂说言。于彼恶世时。菩萨三德备。不空以有实。即此菩萨佛。悉知见。有持戒修福德。取生福德。由有智慧。佛悉知见。无人法执。各四八过。经言。有戒有功德者明修行。初配经文。后逐难释。此中三学有四法迹。无贪无嗔是戒学迹。正念是定学迹。正定是慧学迹。由对三根。三藏所说各有异故。但说三学。又戒出恶道因。定出欲界因。慧出三界因。又声闻多学戒。独觉多习定。菩萨多学慧。又戒能离恶因。定能修善因。慧能利生因。又戒得胜自体。定能离恶。慧能摄善因。如是等种种别义故说三学。应勘摄论及瑜伽等。功德者少欲等功德为初。乃至三摩地等。此逐难释。如遗教经。持戒有六。即是瑜伽六支。一持戒。二制心。三知量。四懈愧。五安忍。六直心。皆是戒学所摄。正定亦六。八大人觉中摄初六故。一少欲。二知足。三远离。四精进。五不妄念。六正定。正慧摄。一者智慧。二不戏论。持戒智慧易。不重释。正定相隐。重解之。以功德言。奄含说故。即八大人觉中。少欲为初。等为后。摄此六法。以为功德。前六后二唯知戒慧。更应勘瑜伽声闻地涅槃经及八大人觉经等以配遗教。具三学者。以经为实教顺理故。能生信心。信心即是真实相也。
　　二经言已得供养等者下解集胜因。文分二。初配经文。后逐难释。由逢诸佛集二种因。一财供养。二行供养。行供养者种善根是以财供养。经但名为修行供养。供养为十。一现前。二不现前。三现前不现前。四自。五他。六俱。七财敬。八广大。九无染。此上九种经中。名为修行供养。十正行供养。此中名为种诸善根。集是十因。名集因也。逐难释云。一心净信尚得如是业。何况生实相者。此解经中乃至一念净信之言。非唯逢少数之佛即能于经生一念信。翻显由逢千万诸佛供养树善方能于经生一念信。信难生故。故经初非供养少佛。后方显由供养多数佛。如是一念净信之业。尚由前世遍供多佛。何况于经广生实相。不于前世遇供养多佛。以于广经能生实相为首。于经少句。一念净信为终。略去中间修行。不信。故言。乃至乃至一信尚由前遇多佛供养。况生广信。
　　三经言如来悉知等者下第三解佛所摄受分二。初散解。后配文。显现有异。以明心别。知者知名身。意识知四蕴。见者见色身。五识知色蕴。威仪三业皆知。故言一切。行住所作中知其心。见其依止。天亲释言。佛非见果知。愿智力现见。谓佛非见果。比知由有愿智。现．前见故。言悉知者简非眼见。言悉见者简非比知。为防此二故说知见。然诸本中皆唯二悉知悉见。能断经中乃有三悉。更有悉觉。天亲论具。彼经本略。论云。求供养恭敬。彼人不能说。彼自释云。若人欲得供养恭敬。自称己身有持戒等。彼人不能自说己身能生实相。是人自谓有智。起增上慢故。为简彼故。文言如来悉觉。是人但有戒等。佛皆善知于此经中能生净信。论既具解。故知经略。唯能断中具此三悉。其流支经下为离寂静味中亦有三悉。准下知上应有悉觉。此等显善友所摄。属配经文。
　　四经言生取无量福聚等者。解第四摄持福德。初配属经。后逐难释。经中别言生如是取如是。合今牒之。故言生取无量福德。逐难释云。生者福正起时。谓由现行正起福德。取者即彼灭时。摄持种子故。谓由先造福德事故。今虽不起。由有福德种子。随逐现行。灭己身中但有摄持种子。故天亲云。生者能生因故。现行能熏名能生因。取者熏自体。果义。现行灭已。唯有所熏修种子自体。是现行因所生果义。二论无别。或彼论中翻此说。然观经意。像法欲灭。有持戒等众生。生在彼时。能生实相。即于恶时。有恶众生。不言愿生能生实相。法华经说。于恶时中。行十法行。行于法等。当知此人是大菩萨发愿生。此岂法华经胜此般若。彼愿生持。此实生持耶。答此论像季。彼论末法。又此同彼愿生。彼同于此实作俱出末法像季二时互影显故。两经无别。俱深妙故。又此说一念净信。彼说广能受持。若持一句。二俱实生。若能广持。两俱愿生。又此经直深实作。彼经曲深愿生。亦不相违。
　　经言是诸菩萨等者下解故生实想。文分三。初总配属经。次别解经文。后重释我执。别解经中。由经有二何以故。论亦分二。初何以故征显前说有三学等能生实相之所由。后何以故显有法执我执随逐。初文复二。初明对治五种耶取。别属经文。后此中显了有戒等者。释文来意。初有三。一标。二显。三结。此言五耶取者。初三依人辨取。后二依境辨取。故合为五执。人虽有四。总说一无。故此合说。天亲论中依取行想。以辨差别。故成八义。我执法执各有四故。外道异生多起分别。计三世等。执实有我。故四我执皆称外道。转者起也。执想生故。内道凡夫犹处下位。并声闻等多执法。有一类顿悟菩萨及不定性回向大乘。多执法空。名增上慢。此三依人以辨执取。初一我执。次二法执。法执有空摄一切执。执所执为有执。二性无故。执取世间共相定者。名有相转。下之静虑下三无色全。第四静虑及非想非非想少分。名有想定。欲界有想。不生执取为胜涅槃。故不说。但说共想定。不说无想定。第四静虑及非想非非想少分名无想。外道二乘随应执取。以为胜果。欲界虽有睡眠閟绝无心。以非定位。非胜不执。故此不说。但言无想定。于法执中。分别起者。多缘此二。以起缘执。故此偏说。例显可知。结对治。言是诸菩萨于彼皆不转者。释经二执皆说无言。随应人法取说无非义故。天亲论中解四法执。与此差别。初二有空与此相似。后二金刚。颂云。一切空无物。释云。有所取能取。一切法无。故言无法想。以无物故。遍计所执执有能取所取体性。名为法相。今说空无。名无法相。颂云实有。释云。彼法无我空。实有故言亦非无法相真如圆成体性实有。彼拨为无。名无法相。今说为有。性非全无。故言亦非无法相。颂云不可说。释云。彼空无物。而此不可说有无。故言无相。即此胜义谛性离言说。非空不空。执为有空。名之为相。今双非彼。故言无相。显此真理不可说为有空相故。颂云。依言而说。是法相四种。释云。依言词而说。故言亦非无相。显胜义谛。因空所显。亦名为空。谈体实有。亦名不空。非全无体。故言亦非无相。总结四句。显除四谤。初句除增益谤。第二句除损灭谤。第三句除相违谤。第四句除戏论谤。唯依行相。通而依起人。故与此别。由是文等。龙猛无著师宗不同。各应准立。此中显了有戒等释文来意。此说无彼人法二取故。显了前说于彼恶世时有持戒等故生取福德。若回心无学。我执先无。法执今伏。若余有学一切异生有持戒等。云何人法二执皆无。
　　经言何以故者等者。显有法执我执随逐。分二。初释意。后属经。取法相转者。取有也。取非法相转者。取空也。此经意说。于彼恶世。诸异生等虽修正行而起善心。若起法执。执空有时。由我执种尚未断故。必有我执之所随逐。设于此位。法执心中无现行我执。亦为我执种子随逐。后必现起。名有我取。故论释云。但起空有二法执时。非皆起烦恼执我等想。以取我想及所依痴此时不转。粗易伏故。此于我想。由有随眠种子不断。随法执故。亦得名为有我取也。故天亲云。但有无明使无现行粗烦恼。示无我见。无我见者。现行不起也。想既不转。俱时所依。痴亦不行。故此论云。以想及依止不转。有彼种子。名有随眠。亦名为使。名有我等取。或复此时亦起我执。我执必随法执起故。乍可独起法而无我执。如二乘等。我执种子先以断故。此中不依有学等圣说。彼时无故。故云。若取法执等。即为著我等取。唯依恶时异生等说。故知烦恼障以法执为本。故断法执。烦恼不行。是此深意。属经可知。然此论释经能断。真谛皆于法执。说法非法。空有双陈。流支本中虽有二文。乃言取法相及有法相。二文何别。罗什本中有三。何以故。初何以故同此。以何义故具足四因便生实相。第二何以故下。言若心取相。总显取法必定执生。若取法相。与流支同取有也。第三何以故下。方言若取非法相。言显取空。微执顺理故。尚有其执。何况执有。执不生。何以故。征义可知也。不应之上。便无何以故。并剩一文。若心取相。由如此也。
　　此我等想转中。余义犹未说等者下。重解我执。分二。初标未说方欲重明。后正显示。由法执中。既别配属。我执四种犹未解。故标重解。正显示四义我执。别有二解。一云。与彼天亲论别。自体之我。从前际来。相续不断。取名我相。他身有情。是自体我之所取。故名众生想。若取现在自我乃至寿住。名寿者相。若执取今身死已复生余趣。名人想。第二显他我为实有。余三执自我三世实有。故成四执。皆分别执。故外道起。天亲颂曰。差别相续体。不断至命住。后趣于异道。是我相四种。初句我相。但执五蕴。以为我故。不断是第二句。执体前世。以至今故。至命住是第三句。现存活故。后趣于异道是第四句。取未来故。彼依三世总别执取。以分四执。与此不同。二云。此与彼同。此中取自体相续是我相者。即计五蕴为我想也。执现在我从前世我流转至今。前世我是现在我之所取执。名众生相。非是执他我而我所取。余二可知。故知此论与彼论同。翻文稍异义意无别。此依执者。合称外道。彼依行相。故分四种。诸经两论皆唯四我。唯能断中。初对四法以明无我。乃有九无。后明执法若空若有。我执随逐。但有四我。故此二论皆唯计四。三世总别自他异故。依单行相胜作用故。初但有九。如枢要说。上来二执显多伏。或有智慧者。故能生信。天亲论云。谓离人法相。是故说有智慧。有智慧便足。何故复说持戒功德。为示现生实相差别义故。颂曰。彼人依信心。恭敬生实相。显彼众生唯无智慧无彼二执。但持戒等。信心恭敬亦生实相。故作是说。
　　于中言当生实相者下。配五种义。修行集因中生实相言是依义。即此中修多罗句说是说相。即前当生实相是摄持。其二无我是安立。不应取法等是显现。天亲解云。不应取法者。不应如声取法。除所执故。非不取法者。随顺第一义智。正说如是取。又非离言说可求第一义智。第一义智顺教生故。此论意言。不应取法者。若所执有法及法无我。并不分别。如言执著。皆不应取。不应取非法者。论虽不解。翻显离言。说外亦不可求顺教便生第一义智证真义故。正与彼同。又解不应取法。谓取法体。如言执实。不应取故。不应取非法者。谓此教说法无我性。顺教便生第一义智。不应离教以求真义证法无我故。不应依教而生执著法体分别。亦不应离教外觅法无我执著分别。亦与彼同。文牒经。虽略但牒不应取法。解中便具不应取非法。
　　又言说法身义者下。佛别答有义中。第二牒解法身要义分三。初牒经。次释义。后结成。法尚应舍者。初生实相缘教而生。依之渐修。便得证智。得证智已。舍先假解所缘之教。此所缘教。名之为法。如欲渡海。假筏而渡。度已舍。未生证智。假教而生解。得证智已。便舍教门。假解亦除。况乎教迹。得鱼忘筌之喻。获菟舍蹄之方。皆同此矣。法为顺理之迹。证理尚须舍之。非法背真之行。未证理。先须弃。故言法尚应舍何况非法。由此不应如言取法。又亦不应离教取非法。法尚应舍。实想生故。由依教法实相得生。实想证真已。更不须教故。此教法证真尚舍。何况非法。非法之事。理不应留教外别求。背真理故。理应除弃。天亲解同能断经文。法尚应断。断者除舍之义。名别义同。准前应舍教与假解。今正舍教。故下解欲得法身。亦名证法身。法身有因有果。因果位别。佛果真证。果圆满身。十地位中。亦分证彼地前菩萨。熏习种子仍未现行。未证真理。能起能显十地佛位真法身故。亦名法身。前之言说。近为因中法身之因。远为佛果法身之因。亦名法身。地前异生及十地位。因闻四句为他说。胜福田便生。名福相法身。可乐故名福。慧劣故不名智。若至佛位。名智相法身。理强从说。非无福也。故论前说。证得法身。分为智福。初地前胜福。证得因生故。十地已上。正证得故。由此下文分之为二。初明智相显在佛位。后明福相显在因位。天亲论云。自此已下为遮异疑。前说如来非有为相。若尔云何释迦称佛而得菩提。为生说法。说法是有相之征。证觉非无相之术。即是此中欲得智相。如来既非有为之相。无得无说。今励已修。希有证说。证说智相。云何可得。生彼欣心。故名欲得智相身。智相身者有二。一自利智即菩提。二利他智即说法。菩提有二。一能证道。此名为得。是能证得道谛体故。二所证灭。此名菩提。是所证得。灭谛体故。无有菩提。二证无相之体不成。既有说法。两利有相初已显。行者欣求智相。所以励已劝修。闻证无相之身。疑生乖其欲得破疑。顺其所欲。故有下经文起。
　　分二。初问。后答。解问之中有二。一依义。二说相。菩提内证。而无外取。今既翻于能证正觉所证菩提执外实有。能取所取。故所对治是为依义。由此内证。故无少法如来可说。可说可证是所执故。能执所执皆所对治。阿耨菩提是为说相。能得所得至极真觉。皆此摄故。至后卷解。为正觉中当具显示。
　　无有定法者下解答文分三。初解总答文是摄持。次解初何以故是安立。后解第二何以故下是显现。初文有三。初解文来意。初上坐善现说佛心故。次显欲愿菩提是所证。灭得证道。大智度论云。说智及智处。皆名为般若。解深密经云。菩提菩提断。俱名为菩提故。由世俗谛方便引接。说有位谛。故说菩提。故瑜伽说。若胜义谛已立为谛。何须复说安立谛耶。为后证得之方便故。正与此同。若如佛言。胜义谛中。二俱非有。彼论复问。若安立谛已立为谛。何须复说非安立谛耶。若不尔者。已得世间第四静虑。应断二执。不应后时二执还起。广如彼说。正与此同。
　　后指经成经云何以故如来所说法等者下解初何以故。是安立分三。初总属经。次释妨难。后逐难释初文可知。天亲论云。应化非真佛等。佛有三种。谓法报化。释迦如来是化身。佛不证菩提。亦不说法。故无实法可取可说。胜义谛中无取说故。如无垢称难弥勒说。由说法由故下释妨难。谓有难言。何故经言。佛所说法不可取说。不言佛所证知见觉等法皆不可取说耶。今释之云。由外说法深妙难量。知内得觉。唯于说法。安立第一义。依能断经。乃云如来所证所说所思惟法。便无此妨。诸本唯言。佛所说法。更无余故。若依能断。诸义．具足。所证身也。所说语也。所思意也。三业所履之法。皆不可取说。此中论文。应言由说法等外三业胜知内得菩提。以于三业说法利生最为胜故。论中偏说。天亲论云。何故唯言说不言证。有言说者。即成证义故。若不证者。即不能说故。以外说法。悉知内证。如入无量义处三昧方说法法华。即内有证故。能外说法。互相表故。正与此同。于中不可取者。谓正闻时。此在听者。不可说者。谓演说时。此在说者。夫说法者。无说无示。夫听法者。无闻无得故。法皆不可若取若说。非法者分别性。分别性谓遍计所执。体性都无。虚妄所执。法谓真理。彼非真理。故名非法。故说非法。名分别性。非非法者。法无我故。法无我性。道理是有。即非虚妄有。即名非非法。虚妄所执名非法故。天亲论云。说法不二。取无说离言相者。听者不取法不取非法。说者亦不说法非法故。何以故。彼法非法非非法。依真如义说故。此名安立。非法者。一切法无体故。遍计所执都无体故。非非法者。彼真如无我相实有故。
　　经言。何以故以无为等者下。解第二何以故。以是显现分二。初解经。后生下文诸下经文皆解无为得名圣人所以。初文中初解无为义。后解一切圣人。无为者无分别义也。谓不生不灭择灭真如。名无分别义。义谓义理。此解无为义。是故菩萨有学得名。分证真如。犹有修故。无起无作中。如来转依。名为清净。是故如来无学得名。此真如理体无生故无起。无造者故无作。于此理中。如来已舍有垢障法。名为转依。离垢清净。是故如来无学得名者。无所修故。此解一切圣人。能断经云。以诸贤圣皆是无为之所显故。由证无为有分满故。天亲论云。此句明何义。彼法是说因故。由诸圣人皆内证真如。真如妙理不可取说。顺真如故。说者如来无说无示。听者菩萨无闻无取。为所因。方显圣人如彼所证尚不可说况其听者而可取也。由彼真如离言语相非可说事故。何故不云佛乃说一切圣人。以诸圣人皆依真如清净得名故。如来具足清净。菩萨如分清净。正与此同前说。菩萨有学得名。于真如中。分清净故。依此论说。于中初无为义。三摩钵帝相应等显了。此配五义。由在因位尚有定散过失时生。由修上定以证无为折伏散位。故初无为。名为等至摄伏散时。第二如来无学得名。于真如中。具足清净。唯在胜义佛果之中无上觉故。非修等至及摄伏心。等至摄心皆在因位。非极果位故。
　　自此已后一切住处中等者。生下经文。诸下经文皆解无为。得名圣人所以。上诸住处虽说无为。未说圣人。以无为得名。此方说故。在佛果位。无为得名。此中说意。因犹未了。下当显示。下解欲得福相法身。前说诸法不可取说一切圣人无为得名。持经及说。应无有福。欣彼福．故。名为欲得。天亲释伏疑云。虽不可取说而不空故。虽在因位持说。能生福相之身。上在地前初生位也。
　　文分为二。初总问答解文来意。后别解释。初中初问后答。由在因位受持法及说一四句偈。生福甚多。况在果位。所有至得。福相法身多。因中有智。智劣福强。佛果有福。以智为名。佛但名智相。因但名福相。非在果因无福智也。别释经中文分三。初问。次答。后结。论中亦三。初解结中出生等言。次配五义。后解难义。初中．有二。初问。次答。言说之法。声名为体。实非法身。何故于此非身之中。说能生福。此为问意。一四句偈诸解不同。上说各取当经所明之正宗。显义周圆。名之为句。显义四句不定字数。名为一偈。短一句者三四字。长一句者七九字不长不短者。五字梵本。不长短者。阿耨瑟陀制多即八字。极多三十二字。极少八字已下名一句。汉法不定。答中阿耨菩提从此出者。但说真如名无上觉。此经中普集十法行。行阿含故。谓十行者。辨中边论说。一书写。二供养。三施他。四听闻。五披读。六受持。七开演。八讽诵。九思惟。十修习。初八闻慧。次一思慧。后一修慧。于此经中。普皆集故。又自利十行。经说受持。皆已集故。利他十行。经陈演说。亦已集故。已相资助无不尽故。但标持说。阿含者阿笈摩也。此经教是三世十方供传说故。即显此经十方三世诸佛传说十行定故。能显出诸佛法身。此依第一义谛。显出法身。诸佛世尊从此生者。于报化菩提正觉。此依世谛出生报化。能显妙理。能生真智。报法既成。外化斯备。但问三种为三身之因。具三答说三问之果。随其次第。以说三身。故说此经。为诸佛母。由此二并。故名佛法佛法。无为菩提。有为报佛。二法别故。重言佛法。天亲论云。于实为了因。亦为余生因。唯独诸佛故。言佛法。即此佛法余人不得。是不共义故。言即非佛法。故此持说。福成第一。施福不然。故非第一。
　　复次已下配经五义。无量阿僧祇者。华严经第四十五心王菩萨问阿僧祇品。有一百二十二数。无一十百千万五数。以百千为首。百千百千名一。拘梨。如是倍倍积至第一百三。名阿僧祇。第一百十六名无量。无量阿僧祇者。即以无量数阿僧祇也。结中重言福聚者。以持说于经。是一福聚。布施大千世界七宝。是一福聚双二福故。说重言福德聚。即非福聚者。天亲云。福不趣菩提。二能趣菩提故。布施之福不趣菩提。感世果故。持说幅聚。能趣菩提。是持说之福。胜彼布施非趣菩提之福。故牒之言。布施福德。即非趣菩提之福德。后便双结福德聚福德聚。能断经中初双牒二福。次单非一布施福。后双结二福。佛法亦尔。然世俗言福德福德。佛亦如是。于诸经中。数数宣说福德福德。今牒数说言福聚福聚。结亦如是。但可单非安立胜义。布施之福。不趣菩提。名第一义。此非回向施故。不作菩提因。天亲又云。聚有二种。一积聚。如重担。二进趣。如收质。布施如重担。故名为聚。无收质义。持演如收质故。与福聚名。如世收质数进利得。故俱舍云。汝三蕴还我当与汝。是收质义。显现易了。故不重释。舍分别心。名相应定。及摄散故。下解难义甚多。婆伽婆即足何须。又说甚多修伽他耶。初言甚多世尊。显示摄心故。以摄自心命不散故。即显自利。故说受持一四句偈。后言甚多善逝者。显示持心。命他持心不外散乱。故言为他演说。解释句味即是文显名句故。如枢要说。欲显持说二胜福聚。令自今他。于此经中。摄心持心。专意求学。不散乱故。由此二论真谛流支罗什三经皆但受持演说。故此属当摄心持心。能断经中。说有五种法。若善男子或善女人。于此法门乃至四句伽他。一受持。二读。三诵。四为他演说。五如理作意。与诸本不同。初三自利。后二利他。令他于此经如理作意。计有十行。略言二五。诸经诵本。各各不同。不须和会。亦犹诸本说四我执能断说九。论但解一本略者。不解广故。无量阿僧祇言。如前已说。

　　金刚般若论会释卷上



　　般若波罗蜜论等卷中

　　　　基撰
　　广说六住处中。上已说三。下解第四。合此已前四种住处。为信行地。前一大阿僧祇劫异生位也。大文分三。初结前生后。以发论端。次征列名。后随列释。此中所明虽有异行。离障为首。从胜立名。如说发心及修度行。虽皆离障。但以胜位。而为其名。大菩提心。以善根为自体。降伏所治障。故云波罗蜜。能裂悭吝乃至愚痴。故皆除障发心。摄受大菩提果。六波罗蜜净修诸行。各胜为名。此亦如是。隐异行不说。此十二障次第生起。摄四二行果因初后。至下当知。为离无巧便。下及无教授下合解释故。初文可知。
　　列名之中。但列障名。此于二障。何障所摄。至下当知。
　　第三段随列释中。即分十二。
　　初离慢中有二种。一我慢。二邪慢。亦下当知。初文有二。初配四义上坐已下后释难义。经文有二。初问答四果。以释离慢。后引已为识。四果为四。一一有二。初问。后答。此问四果。正人观时。颇作是念。我得果。不以离慢。善现答中。能断经内初果后果。皆言我能得果。即为有执。中二果无。略举初后。例中间故。余本皆唯第四果有。例前三果。若尔。无学尚说。执生。何因有学不说执起。故能断正。天亲疑云。向说圣人无为得名。彼法不可取说。若尔。云何预流果等。能自知我得彼果。如是证为他说。即是四果可取可说。以成疑意故。此论前卷云。为修道得胜中无慢故。经言等即彼疑同。若以无为不可取说。云何四果。言得可说。彼既有疑。于无得无说之中。谓有得说。我者我慢。踞仿性故。或是我见得者于无所得中。谓有所得功德。是邪慢说。亦如是所说。皆利众生中所说。我见我慢为根本故。邪慢等生。故此论言。若有我相。则为有慢等。菩萨所应断。正是法执。举烦恼名。以显法执。下皆唯知。今此总言为离此慢故经言等。意显入证无为之时。四果皆不言我得我说。出观已后方言。我能证得此果。又后得智观前所证。所证深妙。观之不著观证。前加行行相。逐依行相。而宣说之。言有得证。非实真智。正证无为。言有得证。前之三果若言得证。以有种子烦恼随逐。此时虽无现行烦恼。由有种故。应二执随生。故言即为。有我等执。第四果人若有得证。唯所知障种子随逐。正起四智。我生已尽。梵行已立等。虽非现执。由执种逐。言我等者。应法执起。故天亲言。以有使烦恼。非行烦恼。何以故。彼于证时。离取我等烦恼。是故无如是心。我能得果等。此显证时。若言我既证有种随逐。应起现行我烦恼等。如余起时。论言使者。是种子故。四果证时。既不言取说。明知有取之慢皆应离也。今为离此。故此文生。须陀洹等。罗什文别。余经多同。释名断或。皆如理知。
　　配四义中分三。初解依义。次解说相及摄持。后解第一义。后释难义中有三。初解经文。由根本我相。方生邪慢等。次解上坐须菩提自显所由。后解说二无诤行所以。自显之中释经。何故须菩提自显得无诤三昧第一及阿罗汉共有功德者。谓说是离欲。离欲阿罗汉。阿罗汉者。得无为功德。离欲得故。由离贪欲。内证无为。外行无诤。故无诤是外行。证无为是内德。然罗什流支皆言。世尊佛说得无诤及离欲。真谛能断皆言。世尊及初三号。说得无诤。自显离欲。又诸本皆言无诤三昧。唯能断言无诤住者。如八解脱中第三第八。独言身作证具足住。余六便无。此亦如是。显诸三昧此为最胜。世尊为多自住。故标住名。或处定义。由含二义。故翻为住。以己所证。为令信故。引此为证。天亲亦言。自叹得记。以自身证果。为于彼义中生信心故。何故唯说无诤一行。佛多住功德。天亲论为二说。一为明胜功德故。令生欣求。二为生深信。此论唯一解为令信故。后解说二无诤行。所以内证真理。离我所执。住无诤理。无有少法。得阿罗汉。外住无诤。都无所行。行无诤行。由理及行。二种无诤故。经重说无诤无诤行。以无少法及无所行。名为安立第一义也。天亲云。依彼善吉者。说离二种障者。一烦恼障。二三昧障。离彼二障故。言无所行。二障现前。有所行故。由离烦恼障。内证真理。得理无诤。此之功德。诸阿罗汉皆悉共有。故此论言。及阿罗汉共有功德。名初无诤。离三昧障。及外住彼定而行。名后无诤。彼依离二论障说二。此论依得理事二无诤故。重说二定故。不相违。
　　第二为离少闻中分二。初属经离障后指可观知。经文分二。初问。后答。天亲论云。此中有疑。释迦如来昔住第八地。逢燃灯佛。为说授记。彼佛有说。此佛有受。云何言法不可取说。今此论意。言有取说者。由不遇善友离佛出世法。不广闻解。由少闻故。言于彼时此佛彼佛有取有说。今为除此少闻之障。故有下经。前卷为外不遇善友。故有下经令逢善友。此卷为内有所知障。阙多闻故。有少闻障。故说下经。令学多闻。故经中说。多闻能断或多闻能引乐。多闻舍无义。多闻得涅槃。又论言。多闻熏习。是出世心之种子。由此少闻。是所知障。疑生通二障。牒彼论疑。从前起。此论依自少闻不逢善友。各望一义。亦不相违。若遇善友。得逢诸佛。广学多闻。便知释迦于燃灯佛所。真实义中无少法可得。不生分别。言于彼时有取有说。起此分别。由不遇佛。有少闻障。为令遇善友离分别障而学多闻。故经文起。世俗谛中有得有说。胜义谛中便无此事。二论三文各望一说。诸本皆同。唯流支本云。昔在燃灯所。得阿耨多罗三藐三菩提法不有。是意于胜义谛中。有所得不说此本缘。如过去现在因果经第一。善慧仙人作五梦等。婆沙论有少不同。疏中当解。
　　第三为离小攀缘作念修道中。天亲疑云。圣人既以无为得名。不可取说。云何诸菩萨取严净土。佛为说之。即前卷为愿佛净土。小菩萨所修行。愿此佛净土。是小攀缘作念修道。求生净土。作净相求。即令众生欲生西方。皆作此愿。今为离此小念修道。故有下经文。实愿生净土。应修无相严净自心。广如无垢称经说严土相。天亲疑。从前起此卷。愿及色形。前卷愿生严相。亦不相违。小攀缘者。执有色相而修净土。亦是法执贪爱生故。亦是烦恼。是此论意。彼从前无为疑起。故不相违。
　　经文分二。初明严净土。劝舍有相果庄严。后劝生心。令修无相因之饰。论文分二。初配属经。劝舍有相。后叙分别。令修无相。佛地经云。胜出世间。善根所起。广大自在。净识为相。天亲论云。智习唯识。通如是取佛土。非形第一体。非严庄严意。上半偈解第二令修无相文。下半偈解初劝舍有相文。学无分别智。善根为因。内证法身法性真土无相理土。既圆无相。报土便满。不可智知。不可言说。外为利物。方现他受用土及变化土故。诸净土净识为相。胜善根为因。故成佛时。殊胜众生复感净刹。故维摩云。欲严佛土。先严自心。初学不知以五尘为土体。发愿希求。小念修道。而行有相。今为除此。初学疑生初文。起非形庄严为第一严。真庄严者。习无相识。真实智慧便通无相清净佛土。佛依无相。以为舍故。言庄严土。为不实语。天亲论解。以无相有相庄严。故重标能断经中双牒双结。流支双牒单结。真谛罗什皆单牒结。所言即非庄严者。以有相严。非真庄严故。净土差别有三有四。如章中说。
　　解第二文有三。初标令修无相。应无所住生心。次显所不住。五尘心即所离小念修道。后应无所住结成真心。余本皆同。唯能断经。于所不住中。言不住于色不住非色。诸本意说。以粗五尘。为净土体。而修求者。非真严土。故但令其不住五尘。能断经具说。住五尘及住非五尘。余五蕴等。但生住著而求净土。皆非真严。要无住著。习真智者。为真严故。由同内有情及外器界出净土体故。不住二身。不住具足。是此严净土。义门广大。不可略说。广如净土章无垢疏解。能断云。功德庄严佛土。直示严者。无胜德故。遂增功德。庄严佛土。
　　第四为离舍众生中。天亲云。若诸圣人无为得名。云何受乐报佛。取自法王身。云何余世间复取彼是法王身耶。此疑报身能取自体胜身大身他人亦取为胜大之身。能化众生。有非圣人无为得名。若以无为得名。不取胜大身者。便无诸佛利众生事。即成诸法断灭。既无大身。舍利众生。今为释此故。下文由此标云。为离舍众生故经言等。然佛方便善巧。有十二种。一悲心顾恋。二了知诸行。三欣佛妙智。四不舍生死轮。五回不染。六炽然精进。七以少善成无量果。八以少力摄。摄大善根。九增圣教者除其恚恼。十处中住者令其趣入。十一已趣入者令其成就。十二已成熟者令其解脱。故佛菩萨不舍众生。舍即为障。又四障中。缘觉舍心。为正为障也。彼以圣人无为得名。便无报佛胜大之身利众生事。故名舍利益众生。今为离此分别执著。故有下经。前卷直尔云。为成就众生故经云等。虽以无为圣人得名由无分别如山王等。而佛亦能成就众生。天亲论疑从前起。前卷明有彼行。此中为破彼执者。各据一说。故不相违。执有大身。是法执障。舍离众生无大悲。
　　经文分二。初问。后答。论亦分二。初标配经。后问答释。后文有二。初解问文。经言已下。方解答文。此何所显示问也。此中问意。初地菩萨所见报佛。坐百叶华。身称华座。化身不定。此中说喻。何所显示。此说报身。以破他疑。举大身说。喻无所显。且举报身一小量喻。为成就欲界众生故。且举报身。如彼罗睺阿修罗王等者。等取毗摩质多罗王等。华严经第五十卷偈中说。如阿修罗化作身。金刚地上安其足。海水至深仅半身。其身广大。如须弥。佛之报身为化欲界众生。现如于彼须弥山量。由无分别。尚不应见其自体。何况其余。为化十地而现大身。浪生分别。而见自体。今者论中释云。佛经说指如须弥。为是谁也。而彼罗睺阿修罗王化身。实如须弥山量。故佛指喻化身。化量虽能为大。所化人天居土小。不应见大。故身如须弥。但是报身。此中假说为化欲界人天所现报身耳。以此远准阿弥陀佛身长六十万亿那由他由旬。非是地前凡夫所见化身佛也。
　　解答文中分三。初解佛说非身言。次解彼身非身言。后明所显之法。初文如来说为非体者。显示法无我。故天亲云。此说受乐报佛体。同彼须弥山王。镜像义故。此说报佛。如须弥山王。势力高远。故名为大。如镜中之像。智识影故。而不取彼山王自体我是山王。无分别故。报佛亦尔。以得无上法王体。故名大。而不取彼法王自体我是法王。以无分别故。有分别者。是烦恼等横心是有漏。法王离漏。法证无我。故无分别故。彼论言。若如是无有物。无有物者。无分别故。意言佛说法王所现大身。非是有漏分别之身。是名大身。彼身不利众生故。法王所现大身由证无为法无我理。无分别故。而不舍弃利众生事。彼体非体显示法体无生无作故。天亲云。若如是即名有物。以唯有清净身故。以远离有为法故。以是义故。实有我体。以不依他缘住故者。彼论意说。彼受乐报佛体唯清净身。由如是故。名为有物。所言非身。二种身。一非依他有漏之身。名为非身报身。二非恶业所为之身。故名非身。前非身者非是烦恼所缚。后非身者非是恶业所为之身。故论说言远离有为。远离有为者显佛报身。非是远离因缘之身。因缘起故。此身无为。如对法说。非是恶业之所为故。又即由此非恶业为故。所远离遍计所执。实有我体。不依他缘。自然住故。法王报身犹如镜像。非彼身。故为大身。体既非实。何更有生及实作者。然今此论及能断中说身为体。体依聚义。总说为身。体同名异。然能断中云。如有士夫具身大身。真谛本云。譬如有人体相胜大。二本无别。具身者即是胜义。具足大夫相故。大者形量大故。余本皆阙。有大无胜义。又真谛本云。如来说非有名为有身。此非是有。身初非有。故说有身。初非有者。非有漏分别。后非有者。非有为分别。名异义同。明所显法中。此显示自性身者。所证法无我理法身也。与相者报身镜像也。差别者。谓唯有漏有为之身。遍计所执实有我。身唯在所。非但依他所执二我差别。三身异故。有此三种。由内所证法无我理。所现报身而无分别。非是有漏有为之身。亦非所执实我身。故名大身。
　　第五为离乐外论散乱中。前卷有随顺言。由顺外论。便散乱生。此有乐者。即是随顺亦不相违。准天亲论下第二校量中分二。初校量胜劣。后显胜劣所由。胜劣所由有四。初明般若居处则处胜居人即人尊施福不尔。二显般若诸佛同说非唯一佛说施福不尔。三世界等喻明施福烦恼染因般若不尔。四明般若当得法身亦成相好施福不尔。即揽此论三文。取第六观行第七供养并此第五。合为一文。彼以校量胜劣同故。合而为一。此以观行流转别故。开之为三。此论初文中经文有九。问答等。初五问答校量胜劣。正破随顺外论散乱。后四问答破如言执义。然论但解初中第五佛告之文。并解后文如言执义。真谛译本名恒河江。以在南翻。南人以河为江。如河已北。说水为河。在河已南。说河为水。说江亦尔。天亲论云。何故不先说此校量喻。为渐化众生令生信心。上妙义故。又前未显以何等胜功德能得大菩萨。故以此喻成彼功德。是故重说胜喻。
　　论中分二。初解破随顺外论散乱文。后显示此下解破如言执义。初文分三。初标列。次随解。后释说。校世间有人随顺世俗书典外论以为深奥。而为散乱不习内经。今破之人言。满尔所恒河沙七宝。持用布施。尚不如于此经以一四句偈受持为他说。随外论而生散乱。又少闻人多修施福。名随外论散乱。不修持此经而为慧因。今为除此。假以尔数恒河界施。亦不如持一句为他说复多也。故别经言。若恒河世界珍宝满其中。以施诸如来。不如以法施。施宝虽无量。不如一法施一偈福尚胜。况多如经典议。今为除此故。有下文随外论散。即法华经安乐行品所遮。不听习外书论也。六散乱中随应。一摄通所知及烦恼障。有四因缘。显示内法胜异书论及布施摄福。二可解供养之中。真谛流支罗什唯有持说。能断有五。谓读诵持说及作意。此论唯三。一说。二授。三释。乃是说而无受持。准前但应一持二说。或十法行说五及三。诵者异故。支提者。即能断云灵庙。余本云塔庙也。梵云制多。讹云支提。窣堵波高显义。支提者为灵庙。此显在处。即处贵也。难作者。显彼行者与理相应。故为难作。起念者。有法身佛。或报化身佛不在。相似报化身在此亦说。此故可尊重。弟子亦复如是。能断有三。一大师所住。二尊重处所。有此经处。即是只恒精舍等故。三同梵行者。谓菩萨声闻于中说者等。解经所说。说授差别。余本但说。而无授义。天亲论云。此义云何。尊重于二处。因习证大体。一所说处随何等处说。此经令生尊重奇特相故。二能说人随何等人。能持说与佛证诸法。作证因故。初天等供养为处尊。次成希有。是人胜。后起念中双说二胜。
　　破如言执义中。初结前显法胜异已前。后重生下文分三。初明诸佛共说此般若。非唯一释迦如来独说此般若。不可如言我释迦佛说般若故。即谓我独说。独说不可尊。共说可重故。次明不唯般若是诸佛共说。非唯一说。亦无有一佛法唯一释迦说。诸佛不共说者。翻明余一切佛说诸佛共说。非唯一佛释迦所说。故天亲云。此义云何。无有一法唯独如来说余佛不说故。又观此论。破如言执与彼解。别名金刚般若。假立名字。佛说般若。不可如言便生实执。故言即非。余一切法无说可说。亦如是也。由前理胜。故无结文。是名般若。后解应有结文。能断本便有结文。可通解后结。云此显自相。通结般若即非般若。及平等相解也。成无所说。形一切法。无唯释迦如来说也。既言即非。破如言执。故是法门第一义也。
　　第六为离影像相自在中无巧便者。心所变身及五尘等五蕴境相。是心识影像相之像貌。故影像相。由执蕴身及五尘色以为实有。法执即起。烦恼随生。恶业既兴。诸苦遂作。所为所虑皆不自在。名无巧便。无巧便者不顺理义。无智慧方便义。证神通等皆不能得。故不得自在。若观身境。非实假合。知是识心之影像相。不生执或。所缘所作皆得自在。顺可正理。是慧有能。名为巧便。故瑜伽五十四云。谓说极微有五胜利。即解此经等。说极微等义。今为离此。于影像相。身境得自在中。无有巧便。故有下经。前卷云。为色及众生身搏取观中破相应行故者。色言显外五境色等。亦是所观。通内外故。众生之身虽通五蕴。今说四蕴以为众生。已说色故。搏者一合相义。五蕴和合为一聚身。如搏聚故。取者执著义。愚夫不了。此搏聚身。执为实我常净乐等。名为搏聚。取搏聚故。今说世界极微等。喻深妙道理。令诸学者观身及境为微等。知无常我。并法空等起。与此理相应之行。即是人空行也。令执惑等皆悉不生为观破境实有等执。令起相应闻思修行。故有下经。相应者契当义。相随顺义。心契妙理。与理相顺。前卷举所观破。显能破行。以生经文。此卷举所观境。生无巧便不得自在行所除。以生经文。故卷初标示十二种。皆名障碍。生无巧便法执等及诸烦恼。通二障故。各据一义。实不相违。菩萨修行虽复无边。略而论之。不过四。一菩萨分行。二波罗蜜行。三诸神通行。四成就众生行。波罗蜜行即前波罗蜜净住处。是菩萨分行。即欲得佛身离慢少闻离小攀缘修道等。是成就众生行。即不随散乱。是诸神通行。即此破于不巧便。是若有内外色等障碍。不自在故。不得神通。供养利众生。虽人法空。由此成满。从增胜说。亦不相违。又菩萨修福德智慧二种资粮。总摄诸行。次三离障。谓不具福资粮。乐懈怠等。不能忍苦此能对治是福行摄。次三离障。谓不具智资粮。而不自摄。及无教授。此能对治是智行摄。十二离障中。前之四行。后之二行。皆因发心。若无初发心。次进善灭恶。别总二行皆不成立。是故初说发心住处。次波罗蜜欲住处。方离障等。虽是地前别所修。诸十地所修。多亦同前。故略不说。如菩萨地等说初地等证道发心行布施等及离少闻障。皆如彼说。此中且依粗相而说。至无教授下当别细料简。
　　此中经文有三。初问。次答。后结。文分二。初标名配。后正解经。正解经中分三。初释经说三千界义。次解极微义。后解世界义。释说三千界义者。何故不说一身一境。乃说三千大界也。今释之云。彼有执身境时。逢境即缘。遇尘便执。触处惑起。无定分齐。故论说言。彼不限量。攀缘作意。然诸菩萨从初发心。恒于世界攀缘作意。修习唯识。慈愍众生。故经俱说三千界不减不增。
　　解极微中。初标。后释。诸有愚夫皆执色身影像相是实有。一合相。二执便生。今破此故。显二方便。方者因也。一合粗身以细为因。故不念因是实有。名不念方便。又方便是慧妙用。观粗合身。以极微为因。粗既是非实及合。不念极微实有。俱慧用故。即唯识云。为执粗色是实有者。佛说极微。令其除折。正是此义。故细作方便即是极微。合粗世界极微为因故。又以慧折粗界为微。慧功用者。即唯识云。诸瑜伽师假想慧渐次除折。至不可折。假说极微。不念方便者。不执因微为实为有。念者观察执著之义。此之极微佛虽假喻。恐有执者谓说实有。说非微尘。名为不念。又教菩萨寄喻观察不生执著。是慧巧能。故唯识云。非谓诸色实有。极微破其执也。
　　解世界中有二。初配经文。后逐难释。为破众生身影像相者。前观破色蕴色身影像。通情非情不名众生。今破四蕴不通非情。故名众生。虽标五蕴众生之总称。即是但解四蕴之别名。于中世界者。显众生世。但以名身名为众生世者。意说世界通情非情。今说有情。非非有情。所以然者。前说极微观破色。即内外色皆在其中。今文更通说非有情界。观色者便成重踏。然有情义通色非色。唯取非色四蕴名身。名为有情世界。在此观破。即简内色。不在此中。不然成重繁之说。前说三千大千世界即粗色也。所有微尘即细色也。极微既多。明粗色而不实。即非微尘。明细色亦不实。破粗细皆已周毕乎。故知前说三千大千世界虽亦已说四蕴众生世间。然犹未说观破四蕴。今明观破。故复牒中是故单说四蕴名身。名众生世不念名身方便者。然由色蕴有粗有细。前说世界所有微尘。即显粗色世界不真。复说非微尘。方说细色亦不实。四蕴名身既无粗细。前说世界虽已总说。未明观破。今为观破。故经后文说非世界。不念方便虽无细因。是粗方便而可除破。名不念。而观四蕴。现在不住。过去已灭。未来不生。亦非实有。起智功用。不执著。亦说名为不念名身方便义。此是经说即非世界也。此意但说。总破四蕴。性非实有。以无细四而成粗四。故论云。不复说细作方便也。是中文难。可应依此以求深妙理。依天亲论。校量胜劣所由有四。此中第三喻因施福生烦恼。如界之有尘。般若不尔。故彼论云。彼珍宝等福德。是烦恼因。然能成就烦恼事故。此持说因。远离烦恼因。故说地微尘喻。此文意说。布施当来近生世福。成胜自体。如彼世界。因彼世福所生烦恼亦甚众多。如因世界而有微尘。由此世福自体。成就烦恼事。故能生烦恼所缘相应。二随缚故。名烦恼事。此持说近能远离诸烦恼等。远得菩提。故说界地微尘为喻。持说之福体。非成就烦恼事。故不生烦恼。非二缚增。不顺惑故。既尔何故经中复言。即非微尘。即非世界。彼论自云。何故如是说彼微尘。非贪等烦恼体。故名地微尘。彼世界非烦恼染因界。是故说世界。意言。外道卫世师等。说界成时。有实极微。和合生一子微。三皆实有。乃至展转。二大地合成一世界。一世界者冥密合成。亦是实有世界。坏时分一为多。俱实有。劫空之时散在处处。无生无灭。不共和合生子微粗者。故不可见。因此耶执。断常烦恼。一切随生。今假彼宗世界坏生时喻。又经部师执尘界非实。说假部等。执极微真。萨婆多等粗细俱实。由此执故。斗诤便起。今随彼宗。假借为喻。如彼界坏微尘极多。因执界尘。生惑不少。今假耶小。以喻大乘。由因施福而生烦恼。如彼世界而有微尘。非我如其有实尘界。以大乘中界若为和聚尘为慧析。俱非实有。假和合故。即因佛喻说尘界故。如言便执有实尘界成。同彼邪小。是故双非。彼论亦云。此明何义。彼福德是烦恼尘染因。是故说微尘。彼福德善根为近。何况此福德。能成佛菩提。及成丈夫相。福德中胜也。意说施财所生之福。近为烦恼因。似界有尘。此持说福远成正觉及丈夫相。故彼尔所恒沙界施。不如持经一句为说。然余本皆同。唯能断及此论中。说大地极微。以大千界。通假及实。及通一多。今说一实为喻。故言大地。尘方喻多。问何天亲解经尘界福德校量。无著解经界尘称破蕴身搏聚。答理有百途。何劳一辙。天亲据释疑以明义。成胜福以述文。无著依次第以陈宗。说彼观而彰理。初观有异。审无违。又二无别。天亲总指。无著别释。无著意说。如何财施之福乃为烦恼之因。经义具彰。故作是说。谓由财施感五蕴果。色通情非情。四蕴唯情。凡夫不达。亦观假相一搏合中。取为实有。起我常等种种烦恼。因此生死轮转无穷。故不巧便不得自在。今说界尘以为譬喻。令观施福所得果体。是便不得自在。合说界尘。以为譬喻。令观施福所有心影像相内外粗细色及内四蕴身皆非实有。不应于中坚执生惑轮回生死。应得巧便获大自在。此别陈释。劝应起此妙理相应闻思修行而为观察。世果非真。不应修作持。说四句果福不然。应依修学。故彼论说与此无违。又二无别。天亲心总说。施所生福是有漏故。为烦恼因。持说之福是无漏故。非烦恼因。无著意说。施所生福五尘自体。尚非实有。况复能为诸烦恼因。持说不尔。二所生福是法身果。既为实有。况复能灭一切烦恼。非烦恼因。故持说福。胜财施果。
　　第七为离不具福资粮故者。夫修正道。福慧双修。庄严论说福德智慧二资粮。菩萨善修无边际。于法思量善决已。速了意解如言义。故阙福德。非具资粮。由有法执悭贪等故。不乐善友。不行供养。便不遇诸佛。阙福德之因。为离此障。故有下经。此说由痴悭等故。阙行福德因。前卷说由慧悟无贪嗔等。故乐逢善友。亲近供养。行正行故。有下经文。故言为供养给侍如来。亦不相违。此摄二行。初亲近善友即给侍如来。二供养诸佛即供养如来。亲近供养种诸善根。植福德故。云何名为亲近善友。善戒经云。戒无穿缺。多闻修证。哀愍无畏。堪忍无倦。言词辨了。名善友相。求施利乐。于此正知有力有能。善权饶益不舍大悲。无偏无傥名为善友。所作不虚。威仪圆满。言行敦肃。无倦不嫉。俭畜随舍。谏举令忆。教授教戒。能为说法。是名善友。可为依信。具上三相。当称善友。况复如来。有病无病。爱敬供侍。翘问迎礼。修和敬业。四事什物不阙应时。诣承事问。问许无动。名为亲近。由此义故。经称给侍。云何供养如来。有十供养。一现前。二不现前。三现前不现前。四自。五他。六俱。七财敬。八广大。九无染。十正行供养。皆广如菩萨地前九供养修福德因。第一种修智因。为修福因。亲近供养如来之时。勿取诸相以为如来亲近供养。法身如来是真佛故。无垢称说。佛问无垢。云何观如来乎。如彼广说观如来。此亦应尔。依天亲论。有四因缘。校量胜劣。此为第四持说得菩提。及以诸相施福不尔。论云。何说此持说经福德。能成佛菩提。及成就丈夫相。福德中胜故。施福不尔。又此福降伏施福。故持说经福。最近最胜。意言。持说虽得诸相。诸相非为真菩提体。不应取为真如来相。亦同此论。由为外遇良缘。亲近供养如来。故持说经时。不应取诸相以为佛之真身。三十二相状身。非法身之体相故。即显持说因得真实法身菩提外现诸相。及持说故。当得圣道能断施福。施福不尔。故持说胜。施福为劣。
　　经文分二。初问。后答。论文分二。初标名配经。后释意可知。佛妙体即是法身。不应取相以为真佛。
　　第八为离懈怠利养乐味等者。若修福资粮。次应修福因。若为当来亲近供养如来具足福资粮。故持说经时。应舍懈怠放逸及利养恭敬等而当常精勤行不放逸。不应著利养恭敬等。故持说此经。以修福因。若于懈怠及利养等而生悦乐及爱味者。即便不能行胜持说。当来不得亲近供养如来。其智资粮便不具足。此言利养等者。即前卷言。为远离利养疲乏热恼。于精进若退若不发。故经言等。此举懈怠。等取于精进若退若不发障。及举利养中生乐味缘。等取疲乏及热恼缘。此由乐味供养。及精勤时。身有疲乏热恼为缘故。遂退精进及无不起并退已不发起精进之心。若准论中。并有放逸。放逸即不发精进心。合有三缘四障。三缘者。一利养摄恭敬。二身疲乏。三心热恼四障者。一者懈怠。二退即非得。三放逸。四乐味。即贪爱。翻有四行。一精进。二不退即得。三不放逸。四无贪著。准论中更有惭愧心为五。六由破彼障。明彼行故。有下经文。天亲论云。此下经文明彼福德中。此福转胜。损舍身命。重于舍资生珍宝等。校量微胜。命施胜财。彼如是舍无量身命果报福。此持经福胜彼福。但尔舍身命苦身心故。福尚无量。何况为法舍多身命。而福不多。其福虽多。亦不如于经持说之福。无上菩提之因故。彼助福故。故欲为于当来之世亲近供养如来种福资粮时。于此经中。受持及说。勿生懈怠等。以持说福。胜舍多身。菩提因故。言满所求福资粮故。为是义故有下经。
　　文分三。初校量问。次悲泣答。后印可显。论文分二。初标名配。后释经文。释经亦三。此何所显示。解问文可知。何故此中下解余二文。合有五。一释流泪意。二破如义想。三破味著利养有懈怠过。生惭愧及离退精进。四为离不发起精进。五劝不放逸生第二惭愧。初三在答中。后二在显中。
　　一释流泪中。由闻法胜舍多身命。故为流泪。天亲云。念彼身苦。故生悲泣。即说舍如许多身苦不如听法闻经深妙。感激生悲。非念彼苦。假为喻故。论文阙少。理定应尔。不应于中浪生穿凿。天亲云。善现虽明智眼。昔所未得闻。是故希有。说声闻有智眼等。何故希有。以此法门是第一故。为成此希有第一义故。引上所已说胜义成之。云佛说般若等。何故如是。说彼般若。五彼岸中是智彼岸故。诸佛共说。非佛无人能量智岸。是故非也。证经胜上。令生勤学。余本大同。唯能断中。赞佛如已云。如来今者普为发趣最胜乘者。作诸义利。余本至下为离寂静味中方有此文。亦是诵者不同。下自解释。真谛流支及此论皆有此重言。佛于般若等。罗什能断二本皆无。诵者简略。
　　二破如义想中有二。初配解初文离过。后释破实想执。实想之智证法离言。如言便执有实义者。非为实想。破闻前说生实执也。此论及能断真谛皆言实想。罗什流支皆言实相。实相则经之所诠。实想乃能证真智。诵者有异。后释重破实想执。即此实想。非实想故。言非实等。破执著也。天亲解云。此法门不同。此中有实相故。此释前言佛说般若。非余人般若之义。余者非实相。除佛法。余处无实相故。以彼处未曾有实相。未曾生信。佛所说处由有实相。实相便生。非佛说处。既无实想。实想便不生。若为此诵经。有想相别。罗什既言。实相云何。复可说生。应细寻云。
　　三破味著利养有懈怠过。生惭愧为离退精进中分四。初牒经释来意。次显生惭愧相。次释无二取。后释成离退精进。文意可解。此牒经云。若分别若信解下文之中。释余经皆无唯此本有。天亲云。又此法门坚实深妙。何以故。受持此经。思量修习。不起我等想故。由经深妙。当来有持。便无我相。此中别配经文无二我相。彼论少别。不起我相等者。示所取境界不倒相故。我等相即非相者。示能取境界不倒相故。此二通明我空法空无我智。当来持经生此二智。故会二论。二义解经。以佛证成此义云。何以故。离一切相。则名诸佛。故合为一文。今此分二。能断经云。若当来世后时后分后五百岁正法将灭时分转时。罗什译同。即是行法将欲灭时。如何前二解经持及说。俱是行故。十种法行皆摄故。至末法时。无此行故。不须为问。正证之时有行无疑。行法初器有行无惑。故说行法将欲灭时。余本皆略。总言当来。此论作言。当来一受持。流支罗什云二。信解。受持。信解即是十法行中听闻行也。真谛本三。恭敬。受持。为他人说。恭敬即身供养也。能断经亦云。一领悟信解听闻也。二受持。三读。四诵遂究竟通利。五为他说。六如理作意。诵有略广也。释为离退精进中分三。初释经说云。离一切相令菩萨学。相谓取像。言说因故。分别因故。即七倒中一相倒也。相当想倒极使。此想分别乃为广也。次释经起所因。后方释前第三文中经言若分别若信解等。罗什流支云。信解受持。真谛但言信解。能断云。领悟信亦无受持。此牒经无释中。既解受持之义。故摄即持。应言持者摄义。文传错写。信解即分别。后句释前句。四为离不发起精进等者。一退退已更不发。二亦无总未发分二。初配经释意可知。后于声闻乘下释惊怖等义。此经但说二时法轮。一小。二大。大即国王调御驾象。小即驴车。故说空有。皆声闻乘。空无我体中有我体也。故化回心而说此经。故彼于此。闻不惊等。二释可别知。观此经文。不破依他圆成二性。龙树不然。故天亲云。谓非处生惧。是故名惊。以心可诃。故如非正道行故。谓此般若体性为非道理处可诃之处非正道行。故惊彼云。怖者心体怖故。以都不能断疑心故。谓闻此经非究竟。不能断疑。疑为非胜。故怖彼云。畏者一向怖故。其心毕竟堕疑怖故。谓闻此经一向生惧。恐依修学当坠堕故。远离彼三。名不惊不怖不畏。差别诸本皆同。能断之中开惊惧为三。合怖畏为一。亦但说三。
　　五劝不放逸。生第二惭愧中分三。初标配经。次明劝相。后释经文。前第三中已劝味著利养过懈怠诸菩萨生惭愧。今此第五复劝不起精进菩萨生惭愧。故名第二生惭愧处。配此处文。明令菩萨惭愧心行处所也。劝相中言。此法如是胜上。汝等不应放逸不学。释劝惭愧之行相耳。释经文中。即显胜上六波罗蜜及三藏教并所诠行。皆到彼岸。此经慧度是无相行为胜为道。能至菩萨。余所不及。佛第一法故名第一。非是余人所知第一。天亲二义解第一。此法门胜余修多罗。又为大因。故云第一。以正与此同。不但我释迦佛之第一。彼无量佛共说第一。以同说故。可尊可重。最胜第一故天亲云。又此法门名为清净。以无量佛说故。清净者离过义。自性净义。能顺离过。证性净故。由此对于舍珍宝等。故此为胜。此及流支二本皆同。能断经中初明共说。后方说非余人第一。故名第一。真谛本中无非余第一。罗什本中但有初非无后共。后文势虽少。解亦可得。
　　第九为离不能忍苦故者。既希当福。便修福因。劝励虽成。须能忍苦。若修正道。不耐他害。不能安受寒热疲乏生老病死。虽动修道。便同二乘。了入寂灭。亦无福果。故不能忍生死轮回苦趣。便则不能舍生死。及著涅槃。不发大意。若不耐害。与己相违。便生恚心。不能摄受。亦无相好。四众八部等一切眷属。若不能耐乏受用苦。不能精勤。数生退败。若能不忍。佛二谛理不能顺学。成佛胜福如何得生。即亦不能证深妙理。故不能忍。即是嗔恚懈怠愚痴通二障摄。非修胜福之遇良缘。故能忍者。即是无嗔精进审慧三忍性故。忍生死流及乏受用。皆精进故。修胜福因之良助也。
　　论文分二。初标名属经。后释经义。此中为离不忍苦。举所治障。显能修行。前卷但言为忍苦故。但明意正行。以生下文。天亲论云。广为断疑。云何疑向。说舍身苦。以彼舍身。苦身果报。而彼福劣。依此法门受持演说菩萨行苦行。彼苦行亦是苦果。云何此法门身果报福胜。不感生死诸苦果耶。下文意说。前舍身命。不能忍苦。故感劣福。为法舍身。乃能忍苦。故感胜福。天亲疑从前起。此论直释彼文。各据其经。理无乖背。
　　释经义分二。初标四种显下经。经亦分四。后依标释四种者。一如所能忍如所对真境之能忍体故。论解云。由达法无我故。或能忍者之所能忍法。对能行名所对。所恼境名。能是能行者。如所对境之能忍体。名如所能忍。即忍体性。二以何相生忍处。此中有二。一忍相状。以何为相。谓无嗔相。二忍处所。以何法为生忍处。即以他处忍度及余一切法。而相生忍处。所谓于他处忍即无嗔。于忍度等中。不生有无相。是谛察法忍。体即审慧。略无安受苦忍。三如忍差别即种类忍。种类忍是相似义。举指前后所行忍度。以显忍行。名忍差别。四显示对治彼因缘故。因缘者道理所由义。为三种苦之所逼恼。是不能忍道理所由。今说忍行是能对治。不忍之道理所由。
　　依标释四中。初解如所能忍有二。初显。后属经此初。问意何者所知之真境而行能忍。能忍者即是无嗔勤慧之心。此无嗔等如其所证法无我理境。而方能忍。境既无我。忍心亦何有我故能忍无嗔等修无我理。所知境也。此翻文略但言能忍。应言何者如所证境而为能忍。谓法．无我。前经之中羼提波罗蜜。方正显示能忍之体。天亲论云。虽此苦行同于苦果皆生苦故。而此苦行不生疲倦。以有忍度名第一故。前舍身苦乃生疲倦。不名忍度。非第一故。波罗是彼岸义。彼岸有五所。一知二教。三理。四行。五果。穷此五际。名到彼岸。依华严经回向品。有十彼岸。一永度世间生死彼岸。二度诸阴彼岸。三度语言道彼岸。四度众生相彼岸。五度身见彼岸。六度不坚固彼岸。七度诸行彼岸。八度诸有彼岸。九度诸取彼岸。十度诸世间法彼岸。此十彼岸分之为三。第三度语言道是教。第七度诸行是行。余八皆是所知彼岸。以佛果为此岸。故说彼岸。略无理果。天亲论云。彼岸有二种。一清净善根体行彼岸。二彼岸功德不可量即果彼岸。彼以生死为此岸故。故说二。经言忍辱波罗蜜牒忍行。即非忍辱波罗蜜。彼论云。无人能知彼功德岸。故言即非。故为第一。意说忍行彼岸。余人已不知忍行所得彼岸功德果。故非余人之所能到。故言即非忍辱波罗蜜。余人之所能到。故言即非忍波罗蜜。余人不知故名为第一。诸本但非而无是结。能断本有。是亦无一难准。诸本多无。准前能断多有。
　　次陈解。第二以生忍处有二。初释相。后配经。释相中初问后答。答有三句。一他害不嗔为相。由如理境无我等故。菩萨地说。若遇他害应作是忍。此我先业应令他害。今若不忍。更增苦因。便悲爱已成自苦缚。又自他身性皆行苦。彼无知增害我身。我既有知。宁增彼苦。二乘自利尚不苦他。我既利他应忍他害。作是思已。应修五相。一亲善想。二唯法想。三无常想。四有苦想。五摄受想。自无愤勃。不作他怨。亦不随睡眠流注相续。故于怨害皆能忍受。此于四观。因缘观故。亦应思惟。唯识无相真如观等。此论但说无性。无生忍法无我故。若人无我即是第二唯法相也。二于忍度生有想。故彼执著修习。三于非忍波罗蜜中。生空无相。拨无体故。不断不修。不欣不厌。不利不乐。弃后二忍。度谛察法忍。审慧为性。后配经中。初问。后属。一无我想。二无相无有相也。三非无相等无空也。如次配前三相。于三境处生。名三忍相。故知以何相生忍处。此中虽引迦利王等依文次第而引显之。意说无三相名忍相。不显迦利王。又解迦利王者。即他怨害。生忍处亦是正引。略无余二处。理亦无失。为义增明。劝令修学。下望引解。天亲论云。是故为得第一法。此苦行胜彼舍身。结前忍辱波罗蜜即非忍辱文。又云。何况离我等嗔恚相故。此解无我想。又云。此行无苦。不但无苦亦有乐。以有慈悲故。如经。乃至无相亦非无相故。此明慈悲心相应故。彼论意说。无苦相故。经说无相以有慈悲。有乐相故。经说亦非无相。无相之前。明与慈悲心相应迦。与此少别。又此无别。于忍度生有苦相故。言非无相。不于非波罗蜜外众生之中于无相不救不化。由见生苦而行济拔与乐相应。而起慈悲。故云亦非无相。正与此文同。又有别解。此即三忍。无我相耐怨害忍。无想者安乐受苦忍。不见苦相。故能安忍。非无相者。谛察法忍。拨之为无。是耶见故。然依能断。此无三相二处皆有。一迦利王下。二五百生下余本唯在迦利王下。梵文具有。道理定然。何故五百生下而无余二相。但有无我想。故知余本但翻者略。或复诵者不同。又此论王名迦利。罗什流支云歌利。真谛云迦陵伽。能断云羯利。词异名同。此云忍苦害。
　　次解第三如忍差别。初征列。后属经。生生常行前后相似。各种类忍。非唯一忍。名忍差别。迦利王加害。名极苦忍。五百生忍是相续忍。依此经文。亦分为二。
　　第四解对治因缘中分二。初解不忍因缘。后正解经能对三行。不忍因中流转苦通三界。是行苦。后二苦唯欲界众生。相违是苦苦。乏受用是坏苦。此依相增。或流转摄五苦。谓生老病五盛蕴苦。众生相违摄二苦。怨憎会爱别离。乏用摄一苦。谓求不得苦。前明忍相中。论解有二忍。一耐怨害。二谛察法。今对治流转及乏受用。方解安受苦忍。其耐怨害。初行难修。众生相违。重明彼义。令修学故。苦虽极众。如瑜伽第二等说。略标此三。
　　行所除下正解经能治三行。初对治流转苦中有三。初配苦忍因缘对治。标经初总文。次若著色等下释经不应住色生心等文。后为成就彼诸不住故下释应生无所住心等结文。初文复二。初配。后释。有三苦相。现前逼迫不欲发心。不舍生死而为救度。便著涅槃而兴小意。或全诽拨。耶见沉迷。常处生死。故不发心。是流转苦之因缘也。即法执三想痴贪等。一切二障以为体性。近流转因。正是烦恼痴无明缘行故。痴之根本即是智障。三想心是生死起次第。如无垢说此对治。应离三相起。无分别发心等是离三相故。痴等自无。无明灭故。乃至老怨亦复随灭。流转自息。天亲论云。若有菩萨不离我想等。彼菩萨见苦行苦。亦欲舍菩提心。为对治彼故。经云。应离一切相发心等。未发心前有是过故。下经文破之。彼云。为何等心。起行相而修行。为何等心。不舍菩提。谓为忍波罗蜜。修彼能学心。谓以无我等相而修行。亦以无我等相。习能学心。不舍菩提。又得忍成就无我第一义者。谓入初地已上菩萨。谓初地已上菩萨得忍成故。离一切相。证发菩提心。劝初种性发心。亦应离一切相。
　　及释何以故下文相有二。初明相缚故生粗重缚。属经不住色等。后逐难释。此初意说若著色等。诸有境相。即于流转中。便增疲乏。故菩提心不生。若为境相之所拘碍。心执有相故。于生死中。身生粗重缚。粗重缚者。不安隐性。不调柔性。无堪任性。身心劳倦疲乏等性。故深密经颂言。相缚缚众生。亦由粗重缚。善双修止观。方乃俱解脱。如观戏调境。相拘心耽嗜。不已便生劳倦。后休息已。方觉疲乏。此相拘心。生乏亦尔。此相缚者。体通一切三界三性有漏境相所生粗重。亦通一切有漏之性。故说三界皆是行苦。不安隐性无堪任等。然由执心取境相故。诸有诸有漏境相皆拘心不得自在。非一切相皆执所执。此护法义。若依安慧。一切相皆所执取。故能拘心不得自在。或此文意。逐难释中。由执色等以为实有。便起希求追恋悭惜。于流转苦更增疲乏。觉心不生复增生死。为遮此故。次经文说不住色生心等。如前为愿净土中文义中说。天亲云。彼心不住佛菩提。非真住故劝不住。此论及真谛罗什能断四本。并初应离一切相发心。次说不应住色生心等。后方说应生无所住心。若心有住即为非住等。然流支本便大相乖。于初住发心后。即说何以故若心有住即为非住。方说不应住色生心等。应依四本为正。其流支本前愿净土中。自同四本。先说不住色等。后方说应无所住而生其心。故知彼经后文自倒。其罗什流支皆唯说不住六尘。无不住非六尘。能断之中。于六非六。皆令不住。其真谛及此论但有不住于前五尘。无不住非五尘。其法非法中即出。故此论中不解不住于法。以可觉故。不住非法者。谓非法无我故。即显不住法者不住法无我理中。不应住非法者。亦不住非是法无我理中。即显有法我。故名为非法。亦令不住执法有我于非法我及法我。二皆不住故。
　　后释结文。为成就等者。上说不住色等非色等及不住我无我令生其心。为成此义。应生无所住心。住空住有。皆不应故。释此所由云。若心有住。便是执著。非为真住真如理。住真如理中无所住故。发心亦应顺理无住。故无垢云。无住即无本。从无住立一切法。经引前说。诸菩萨心不住色布施。布施摄六。此中偏说。论中略无。经文具有。举初不住起行方便。以劝久学。或举十地真行方便不住布施。以劝地前。不住修行。如劝离相发菩提心。
　　对治三苦因缘中。上来明对治流转苦因缘能发大心。下解第二众生相违苦因缘对治。虽复发心。但为众生相违之时。便生劳倦不能济度。勤修自行对治此。故有下经。释疑有三。初明对治。次劝信佛语故忍。后破如言执著。初文有三。初牒经配。次解忍相。后释二无我文。解忍相者。既为一切众生而行于舍等者。即五忍中住亲善想及摄受想。舍即布施。天亲云。以檀度摄六度偏说之。云何为利益众生修行。而不名住于众生事。为断此疑故下经云。此意既为众生行施。云何不名住利生事。偈云。修行利众生。如是因当识。众生及事相。远离亦应知。此说利益是因体故。彼行利益众生。非取众生相事。故虽利生亦成不住。释二无我中。由不能无众生相故。相违之时即生疲乏。由有人我。必有法我。二我既行。利益之时便为劳倦。故生疲乏。显二无我以破彼执。经言一切众生相即非相。依法无我。一切众生即非众生。显人无我。此中总说。天亲别释云。假名及阴事。如来离彼相。诸佛无彼二。以见实法故。众生事有二。一众生名。二五阴事。即彼众生能诠名相。非实体相。以名自性无实体故。由是一切众生相即非相。众生名相无实体故。能诠名成法无我。又以五阴假名众生。于五蕴中。无众生体。以无实故。由是一切众生即非众生。明人无我。但有假阴和合及假呼名。若人若法皆无实故。成二无我。故相违时不应嗔恨。五忍中住。唯法相。人无我也。法名亦假。法无我也。彼偈又云。如来离彼相。诸佛无彼二。以见实法故者。诸佛见实二无我。理由佛离二相故。二我不实。观此诵意何义故来。流支本中更无别说。唯真谛本。非众生下。更有何以故诸佛世尊远离一切相故。诸本以重。至皆删略也。如前一段中已说此故。然观彼论及真谛。有即显世尊由内证实二无我故。外离不实人法二想故。劝发心修行之时。众生相违故。观二无我不生嗔恨。故言何以故。微出二无我之所由。方言世尊离诸相等。有似重踏。乃顺理成。文虽省繁。不阙成前说。
　　劝信佛语故忍中有二。中初生经意。后正释文。世上贤善良。犹无诸诳。况乎大圣对诱。天龙有四谛语而为轨说。总说俗谛相语名真。别依俗谛修行。有所断烦恼相。有能断清净相语名实。于中实者。此有为行烦恼。此有为行清净。或依俗谛而修行了时。此行生烦恼。如为名利行。此行增烦恼。此行增清净。如舍名利行。故言实者。此行烦恼清净。总说真谛语名如语。别说真谛修行。有所断烦恼。有能断清净。语名不异。或依真谛而修行时。此行生烦恼。如有住心施。此行增清净。如无住心施。准前应知。今劝菩萨。依真谛修。应信生忍。天亲云。此中有疑。于证果中无道。云何彼道为果。于果能为因耶。谓诸圣人以诸无为而有差别。则无圣道。云何观二无我。利益众生道行。能为彼因。为破此疑。故说四语。果虽不住道。而道能为因。以诸佛实语。彼智有四种智。境有四故说四语。四语与此论解全别。一菩萨。二小乘。三大乘。四授记。除此以外。或假施说。今说菩萨及大乘故。劝信语果。虽不住道而能为因。破彼疑也。于小乘中。说苦谛等。不可令乐。于大乘中。说法无我真如。不可令异。于受记中。记三世事。决定无别。如义而记。不颠倒故。
　　对治众生相违苦因缘中。第三破如言执著中有二。初来意。后释文。所执法非有。名无实非所执法不无。名不虚。可名法无故。无实不可言法有。故不空。天亲总云。诸佛所说法。此法不能得彼法。而随顺义故。初二句解无实。后一句释无虚。以所说法。不能得彼证法。如所闻声。无如是义。是故无实。以有所说法。随顺彼证法。是故不虚。此及依流支真谛。皆言所觉所说法无实无虚。罗什但云所得法。能断云。所证所说所思惟法。内智有所得。外言有所说。故言得说。天亲依此解云。若尔何故说如来所得法所说法。以依字句说故。此意说言。由法内有所得。外依字句而说。虽复如此。其所说法于所得法。无实无虚。不如言故。能顺得故。天亲复问。何前说是真语者。今复说言。无实无妄。偈言。如闻声取证对治。如是说意言。若闻声教。便如取证。此事既非。为对治。故复言不实。随顺可得。前言真语。即后不虚。亦不相违。罗什文略。能断文广。此文处中。三文同故。
　　对治第三乏受用苦因缘中有二。初牒经属。后别释文。由著未来果事行施。心有相故。果有限量。受用便乏。即执著等。是乏受用因缘。所乏受用。是外资具增上果故。此依此论所解不住于事行施。是布施度未来果。说又依天亲。自体名事。此中说是乏受用故。若不住施。心无相故。果无限量。受用无乏。受用无乏即是外具。增上果摄。无相施心是彼因缘能治。执著所受。资具乏因缘。故为说此行。对治彼因。故有下经。天亲云。复有疑。若圣人以真如无为得名。真如三世一切时有。三界一切处有。云何不住心得佛菩提。有得则非不住性故。既说一切时处实有。何故有得有不得者。为破此疑。故有下文。偈言。时及处实有四而不得。真如无智。以住法余者有智得。义虽时处有。以无智故。乃住法故。不得真如。答后同也。若有智心及不住法后得真如。答初问也。及答后问。亦有得者。以诸佛清净真如得名故。无智有住。既不得。当果有限。便乏受用。有智无住便得真如。当果无穷。受用无乏。彼因疑以生下。此明行以起后。已观虽异。正与此同。
　　别释文中有二。初释有相著果报施。后释无相不著事施。初文复二。初喻三施时。由著未来事。得当果时。不解出离。彼喜乐欲乐亦尔下。后喻喻现在正行行施时心生执著。不解出离而希当果。施者现在正行布施。其异施者。即施所得未来事果。与因异名异施。此当事果。是五欲乐。是三受中乐受舍受。施行得果故。非三中苦受。此舍乐受。即名苦受。前引经云。诸有所受皆苦故。故说欲乐名为苦受。或成欲具。假名欲乐。有漏皆行苦。亦名为苦受。所苦故。于此果中。不解厌舍。不悟唯识。不知无相。不证无我。不为四观。不修出离。譬如入闇盘桓。于中不知今者我何所趣。不求理槃。求理槃正为出离体也。由得事果。不解出离。有相受用正体。修施时行。于有相喜乐。当来欲乐亦尔。由有相行。行布施时。不知执著是颠倒故。不解出离。亦正得有相果时。不知颠倒。执著受用。不解出离。亦正得有相果时。不知颠倒。执著受用。不解出离。或前喻现境。后喻现行。心俱有相故。不解出离。此说执著无知。如阇俱心。如目不见种种物。不解出离者。喻不见物。由执著闇故。虽有心目不见物。如名不解出离。故真谛经及能断云。菩萨随相行堕相施亦复如是。
　　后释无相不著事施中亦二。初喻无相行布施时。未来果位得种智故。见种种物。后却释前有住相施不解出离。当来欲乐苦受果故。于中布施时喜乐欲乐。若解出离。当苦欲乐果便无。施时因乐故。明喻不执著。有智过夜闇故。目喻俱时心。种种物喻真如等。由不执著。明现前故。菩萨智心便证真如。及一切物翻前执著。解不执著。亦应二文。无相违故。不复别喻。天亲云。闇者示无智执也。日光照示有智不执也。并有同三法等。皆广如彼。大意皆同。
　　第十为离阙少智资粮者。菩萨二因。上来已劝修福资。下劝修智慧资粮。前福资粮有三。初劝亲近如来。引供养因。次劝修福因时少欲精勤勿贪利养勿退勿懈。后劝闻证法谛察他恼害。以无嗔逢苦缘。以安忍。修因不息。福德当满所以者何。常行供养。摄因行以果生。善支恒遇。好闻胜法。净土果圆。珍饶乐满。少欲精勤等故。举手摩空。皆成七宝。明珠宝柱处处皆有所为究竟。好为胜事。由闻法以忍察。为他说法。所言诚谛。他皆信受。忍他害故。菩萨天龙多善眷属。三十二相八十随好。严以其身。逢苦缘以安受。虽行无生。随类化生。生死不拘。无苦恼逼。故修福业。有上三文。劝修三行。下修智因。文亦有三。初劝依经而舍定味。受持读诵为因。发生修慧。前资粮道中虽复物为无相理。观修三摩钵帝。而耽定味。当未别修。无别修无相理观四寻伺等。从修智因已下是加行道。广说相貌。如花严经第十回向。此初得修慧。是暖位中由得智慧。名德既高。我慢便增。逐生喜动。为离此故。此说第二文。令离喜动。喜动除时。在于顶位。次为将入忍第一法。位外求良缘。以希教授邻近。即入初地证道。非世第一法。后更求教授。唯一刹那即入见道。故求教授。在见位中。暖顶雨位观所取。无初作难故。今至忍位。即所取。无学观能取无。久修易故。世第一法位二空双。因成满故。前修福德是四位。前近回向位。即修修慧。正入四位。由此准前文亦三段。解初段中分二。初标名配属。后别释经。上离少闻。多是闻思障。除已舍令多闻。由有分别二障。时时微起。俱生二障多数现前。未能别修无相修慧。由阙此故。不得证慧真正断二执。今于修慧位中。别观真理。观无二取。令分别除一向不行俱生二障。亦能征伏速入见道。故说下经。其阙智因。体唯智障。障修慧故。此据断正障而说智行。以生下经。前卷据离爱味乐定。不肯修慧。为说智行。令断定爱。以生下经。又此阙智即由爱定。爱定即是障修慧体。故前后卷亦不相违。前卷云。寂静味者。静虑爱味。味者定故。不肯修慧。能味定乐。体即贪爱。能障胜慧。即余论说四无记报。天亲云。于何法修行。得何等福德。复成就何业。如是说修行。显以下文。于此经中。读诵受持以生修慧。修慧功德所作福业。明此等生。
　　故以下文别释经中分二。初解五法相应除爱定障令学修慧相应。是观行故。后释过阿僧祇劫下经重解前摄福德义。依天亲说下总分三。初明于何法修行。即如来忆念。次明修行得何等福德。即此摄福德。后明复成就何业。即此叹法修行下乃至重解。前审解前摄福德。文皆属第三。第三文中复有五。至后当知。五中复二文。即是无著重释摄福。约初文中分三。初标五劝除散乱障。次列五名。后配经释。标中三摩提者等持义。攀缘者作意义。对法论说。得定心者名得作意。此所除者即散乱障。法相应者。法谓经教。即下经文。与经相顺而修作意。能除乱障有五功德。自然发生殊胜修慧。以断愚痴。
　　配经释中五段。初有二。初问。后逐难释。天亲云。于何法修行。显于此经。外从他闻。内待不忘。数数思虑。修慧便生。颂云。名字三种法。受持闻广说。修从他及内。得闻是修智。此说何义。于彼名字。得成闻慧。意言经说于此法门。法门者教。名字名为体。即是外从他闻。所闻者教。成已闻故。因此名字。成三种法。一受。二持。三读诵。此论释意。言受者习诵故。习讽诵也。复释经有四。已受为读。诵持者不忘。故明记。在心不忘名持。彼云。受持修行依总持说。受外别有其持。合名总持。即闻持是得陀罗尼。领记不忘。初受后持得转。故开为二。此读之外别有一摄。观此摄者。乃是彼持。摄持法故。十法行中更无摄行。为受故读者。由修讽诵。先读其文。为持故摄者。先包揽已。后记忆之。皆下释上习读。揽其义者观其理。彼论云。读诵修行。依闻慧故。广多读习亦名闻慧。即显受外别有习诵。依十法行。一受持。二读。三诵。为三种法。彼论已受说持。读诵。为一者。受持之行体即总持。初受后持者。故开为二。读之与诵。俱一闻慧。故合为一。以分三种。此论说四义少难知。彼说读诵修行依闻慧。广多读习亦名闻慧。与中边论同。即显少读少解义意。是生得慧。非闻慧也。流支经中说三行。以已复有修行之言。修行是三行通称。又彼论说。修行云何得。从他闻法。内自思惟而得修行。从他闻法。闻慧也。内自思惟。思慧也。而得修行。修慧也。他善友。上来合说四亲近行。流支罗什并无为他人说如理作意等。真谛本中复言教他修行。为他正说。能断有五。受持读诵究竟通利。为他宣说。如理作意。但说闻慧。以为因故。修慧便生。为他说者。为他众生。余皆自利。流支经本此中方有三慧。如上已说。
　　解摄福德。论文但一。经文有二。初明前行所摄福德。后成前说福德多义。天亲云。得何等福德者。示现胜校量福故。此中舍身福胜前舍身福。以事胜故。以时大故。即一日时舍多身故。复多时故。于十法行。一一行中复起四行。一自作。二劝他。三赞励。四庆慰。庆慰谓随喜。即是此中信心不谤。但总随喜。小福无边。况行法行。其福何量。此论不显。流支罗什皆言信心不逆。断真谛皆但说言不生诽谤。以为校量。而无信心随喜之语。直尔不诵。尚多于前。况生信意。虽不信学。但不生谤。他不生谤。即生福德。胜舍前命。上来至此。已四校量。初一校量。佛欲得福相法身中。以三千界七宝布施。不如于经持说一偈。无量不可数。以第一百六无量数第一百一十二不可数。彼文为在十行之位诸菩萨说。解行尚少。持说未胜。所说摄浅。故以少施校于持说。第二校量。在远离随顺外论散乱中。以一恒河中一沙为一恒河。复以尔许河中之一沙。为一大千世界。满尔许界七宝布施。不如于经持说一句。无量阿只以第一百六无量数。第一百四数阿僧祇。彼文为在十回向中第五向位诸菩萨说。解行虽增持说。次胜所。故微多施。校量持说。第三校量。在远离利养疲乏热恼等中。以恒河沙身布施。不如于经持说一偈。无量阿僧祇。彼文为在第九回向诸菩萨说。解行渐高。持说转胜。望前虽胜。望后犹劣。所说更深。故以三千界身命校量。今此第四校量。在离定味中。于日三分皆舍恒河沙身。经百千万亿那由他劫。百千为劫故百一亿也。那由他第四数。即亿个万亿那由他劫。不如于经信心不谤。此文为在十回向转将入四善根位诸菩萨说。行位渐高。信心转胜。所说转深。故以经尔许劫自舍多身。校量信心。上来但以外财内身校量持说。至此位已。能持说所得功德不可舍身舍财为此。但以修行。以比持说。故次下文比于燃灯所亲承供养。此在异生。于经法行。所生福德等彼校量。闻十地法。在十地位。能持能说。至下当知。
　　第三叹法乃修行中分二。初问。后释。释中经文随论分二。一显法及修行。二种别故。初文复二。初明叹法。后此法门下重显前言不可思议。是世间有漏寻伺法。非彼境界。名不可思。唯自圣智自证觉故。既无齐等。亦无过名不可称。能断云。加应当希有是不可思议所感异熟。以有漏持说尚在地前。故感异熟。由此善根。所修行得十王果。此相好文。后义可知。前义难解。此法门下重更彰。依天亲论。下明成就何业有五。初叹法行。二供养必成胜德。三远离一切障。此前三种与无著同。四于燃灯下速证菩提。五当知是法门下成大势力。此后二种总是无著重释于前摄福德义。天亲释不可思议者。示现难思故。不可称量者唯独大人不共二乘故。唯佛独知。为住第一大乘众生说故。不为二乘。二乘不能知为他说及修行故。重彰前说不可称量中。三乘中胜名最上乘。真谛名无上乘。此与能断同名最上。流支罗什俱名大乘。障净故名最胜乘。流支罗什名。最上乘。此及能断名最胜乘。真谛名无等乘。谈乘之体。依论可知。为彼二说。如何可了。此中意云。佛说三乘中大乘。名最上乘。余二不及故。即为顿悟大乘根性所说之法。名最上乘。形二下故。名为上也。希求此法众生。名为最上乘者。为不定姓中大乘根性所说之法。名最胜乘。能离二障故。若离或障。未离智障。名为劣乘。今学一乘。方离二障。名最胜乘。希此法者。名发最胜乘者。故诸论说。般若唯为求大乘者说。大乘一乘虽性无别。依彼根性直往迂回二种别故。所求所学别立两名。此实无异。故胜鬘云。一乘即大乘。大乘即佛乘也。天亲云。又说大乘者最妙。大乘修行胜故。彼意。大乘者胜。由修行胜故。信小乘等。则不得闻此。示希闻而能信法。经叹修中以下三别释总无量。文虽少异。与真谛能断同。流支罗什唯有别三。应勘华严数之次第。天亲云。此显福德满足性故。准下有四。一福德满足。此文是。二受持真妙法。三小品不堪法。四有我不堪听。以受持真妙法。蕴在心故。即为两肩荷担菩提。情乐小法。信解人空。不悟法空。诸二乘者。有法执故不堪闻。外道凡夫执有我。自谓菩提。人法执缚。不求二法。亦不能听。
　　第四天等供养中。初配属经。后释。支提供养之仪。以华为鬘系挂项咽。今舍入塔。涂香者磨紫白檀沉香等。以水和之。涂于塔上。末香者碎捣沉檀以散塔内。余者可知。外财内敬。略无言赞。
　　第五灭罪中有二。初标配经。后逐难释。经文分二。初标轻贱。后释所由。但罪灭转重令轻。被人诃骂。便为无当来重地狱苦亦得菩提。对法论说。业有五种。一人教敕。二他劝请。三无所了知。此前三种虽作不增长。不必受异熟果。若有此三业。受持经时。一切都灭。以业非是受报定故。四根本执著。五颠倒分别。此二业重。作必增长。定受异熟故。先世业是。此后二定受异熟。异熟决定时不定摄。所以者何。由报定故。转重令轻。由时不定。堕恶道。令人中受。即四业中第四不定。不定有三。是第二句。余之二句。一切都灭。其三定业。此中言何。涅槃经言。未入我法。名决定业。已入我法。名不定业。由此阇王生报五逆。时报俱定。见佛忏悔。闻小乘经。初忏悔故。入拍鞠地狱。转重令轻。后闻大乘。至诚恳悔。逆罪消灭。故入佛法名不定业。若准此义。此中且说。中容受持。若心恳励。一切都灭。然瑜伽说。未得解脱名决定业。已得解脱名不定业。谓得阿罗汉。名得解脱。一切不受。然说阿罗汉迦留陀夷及指鬘等。或前二果定得无学。从当所得胜果为名。名阿罗汉。或实无学示现恶业苦异熟果。不然不善离欲已无。如何无学更有彼果。后有苦受。非不善果。经论文异。相就两处皆得会同。以论就经。论据一切悔不悔业定不定业。非胜心闻大乘法至诚恳励。如来生怨等。故瑜伽说。不业定中悔所损转业。名为不定。故未悔前别名定业。若已悔者名不定业。以经为正。以经就论。论说四业。定不定报。法门定故。所言悔损名不定者。不定业中有此悔故。由此处处皆言作业受果决定。诸佛神力所不能转。三乘通义。经说总灭唯大乘用。理亦无违。然依前说。但言作业受果决定。自不悔者神力不排。不说自悔而定受报。任意通取。涅槃经云。智者重业名不定故。若入圣已。及闻正法而自悔心业报不转。一切众生无得圣者。后师说言。一切众生不定业多。定业甚少。故得入圣。非排定业。令其不定方得入圣。若定业成不定。初定无姓。后成不定。而亦有姓。便成大过。又此中有难。诸有持经。读诵修行。理应为人。恭敬供养。获大智果。翻被损失中夭。何善报。返招恶报。故此释言。修胜行时为轻贱者。此由先世恶业有果当堕恶道。由持经行。转重令轻。非由持经翻招恶报。有人释言。此是顶位。先造恶业未免恶道。今持说经方不受果。此理不然。依花严经第十七卷。说初发心住云。无上佛种姓三世法王家一切如来诸菩萨。由此生清净妙法身。应现种种形。犹如大幻师。所乐无不现。或处为众生究竟菩萨。或复现初生出家行学道。或于树王下自然成正觉。或处为众生示现入涅槃。如是佛真子境界甚深妙。众生若思议。迷乱心发狂。无量那由他甚深诸三昧菩萨自在力。一念悉能入。如是观察十方诸世界。严净一切国。而心无所著。初心菩萨八相现化已严净土。若有发心。更不退者。更不造作五无间业。不堕地狱。又第四住中云。第四生贵真佛子。从诸贤圣正法生。有无诸法无有所著。舍离生死出三界。又不退人于此位。后更不起造不共无明等堕三恶趣等。又第八行中得十无尽藏。第二戒无尽藏。不受外道戒。不造五无间业。戒皆具足。无所毁犯。此说初发心。当有退者。六住已前。当断善根造无间业故。舍利弗等。昔发大心。经六十劫。退大已后。流转五道。故法花言。舍父逃逝五十余年。正法花云。五道生死。璎珞经云。如我初会。有八万人退。如净目天子法才王子舍利弗等。欲入第六住。值恶因缘故。退入凡夫恶不善中。退入外道。作大耶见及五逆罪。无恶不造。第七住后方不退位。不作二乘。不造五逆业。不堕地狱当入余恶趣。花严第七回向中。三品善根修习究竟。积集长养。广开行位。能住忍力。闭恶趣门。自后更不堕三恶趣门。何因至顶尚应堕恶道。但今无相修。方始不入。未灭分别。二乘之人。暖不断善根。顶不堕恶道。但一二三生修尚能如是。况复菩萨至顶位中。一大劫满更堕恶道。必无是事。但是此文为入顶位诸菩萨说。令其修智赞法殊胜。令前六住诸退菩萨入第七住成住不退。六向已前入三恶趣。闻法进修入第七向。不堕恶趣。法既若此。故尔应修进成胜智。摄大乘云。由闻熏习力故。生出世净心。虽未生时。已能对法烦恼结等。四盖中第三已作一切所有恶业折坏对治。又八业经说。加行根本后起三时。总有总无烦恼。各为一句。二有一无有三句初一定报。次一作业。后六不定。涅槃经三十一云。一切作业有轻有重。此二各二。谓定不定。乃至或有重业可得轻受。谓智者所作业。此中即是智所作业故。重作轻受摄论第十颂云。有情界周遍。具障而阙因。二种决定转。诸佛无自在等。皆应勘文。由此依前若不退者初发心。后能八相化至十信。第六信不退故不断善根。至第四住不起分别。不共无明及我见等。更不新造往恶趣业而堕恶趣。若先退性。至第七住。方住不退。不入地狱。自后不妨入余恶趣。花严经中不说十信。故作是释。至第七回向。方三恶趣。一切处不堕。入初地后。卵湿二生。人三恶趣身形永不受。
　　逐难释云。复言为人轻贱者。此释经中轻贱言。流支罗什唯一轻贱。此及能断皆有二言。真谛本云。受轻苦等。皆轻贱也。杀打盗淫。事非一也。应观此理解因果门。天亲云。示现远离一切障故。何故为人轻贱而离诸障。以有大功德故。不但罪灭。亦得菩提。作此深解。信心缘故。真谛本云。先世罪业及苦果报。则为消灭。余本唯言罪业消灭。不说果灭。以业既消。果自不受。所以无之。
　　前所说以此因缘出生无量阿僧祇下重解前第二摄福德文分二。初彰经来意。后威力者下释配威力。重释福多。令生欣乐。释配威力有二。初标。后配。配中有三。一能威力。二配。三明何人能说。威力中初配文。二释文。三释难义。逢燃灯佛。释迦在第八地初。故阿僧祇劫。过阿僧祇者。更过前故。谓说七地至初地。初逢宝髻佛。至今成佛。两大劫故。此在圣人。供养比校。或更过前至初劫。初逢释迦佛已来。迳三大劫。故俱舍颂云。于三无数劫。逆次逢胜观。燃灯宝髻佛。初释迦牟尼。依彼宗说。初劫逢释迦牟尼。自后供养五万七千佛。至第二劫。初逢宝髻佛。自后供养六万七千佛。至第三劫。初逢燃灯佛。自后供养七万七千佛。三大劫满。百劫修相报业。初逢毗婆尸佛。此言胜观。但由翘足。超九劫故。所以经言。九十一劫毗婆尸佛。自后三十劫。逢尸弃佛鞞湿婆佛。至第九十一劫满。逢贤劫中过去三佛此住劫中。初之五劫无佛出世。第六劫有拘留孙佛。第七劫有拘那含牟尼佛。第八劫有迦叶佛。此第九劫释迦出也。依大乘中。真谛师解。初大劫中供养五恒河沙佛。第二劫供养六恒河沙佛。第三劫供养七恒河沙佛。依涅槃经。四依菩萨前后总计。供养二十六恒河沙佛。方得菩提。今流支本云。于燃灯前。值八十四亿那由他百千诸佛。罗什本云。值八百四千万亿那由他诸佛。真谛本云。值八万四千百千俱胝诸佛。能断云。值八十四俱胝那庾多百千诸佛。计名虽殊。数有大小。并不相违。但约一位所逢且说。各依总说。理数难知。初他菩萨且初分齐得见百佛。百佛者即百百亿。如是上位逢佛极多。云何此中但言尔所。故知且约一位所逢。罗什本但有一阿僧祇。更无过阿僧祇言。余本皆有。亲近者供养故。已如前说亲近善友不空过者。不离供养故。行法供养。常不离故。彼行福行。此智因故。不可校量。依天亲释。此下示第四速证菩提法故。以多福德庄严速疾满足故。观此即同法花挍量。实相观照同一乘故。正是中道。多力中。一为狂因。生狂病故。二复不狂。亦生心乱果。故不具说。以经文有狂乱二言。故作别释。何人能说中。福体及果二既难测。唯佛能知。以外不测。天亲论此为第五成大势力。得大妙果报。所谓摄受。四天王释梵等果。成就势力故。即是显得地前生彼四王天等十地得彼十王果等。若闻此事心迷乱者。以彼果报不可思议皆为胜妙故。示非思量智境界故。上来总显彼修行中成是功德修行业等。
　　第十一为远离自取入加行中。暖顶二位创观所取无作。四寻思观时即稍长。前文为入暖位人说。彼位依修已得。别别修观。安立有情而作利益。分别二执虽皆折伏。俱生二执犹有少起。我能住心。修行伏障。度众生大。所住所行所降伏者是所取。及心者是能取。所取既未除。能取全未伏。我能如是住修行等。二取皆有。我有能取等。是故名为自取。前卷名为证道时远离喜动。由得修慧。下品四寻思观无所取。远生我得之慢。喜动等生。执有自我能为此行。故名自取。心生喜跃掉动高举。名为喜动。喜动起时。正在暖位。断此喜动。即入顶位。此卷初标名。离不自摄。放逸其心。遂生烦恼。名不自摄。摄谨摄也。或自摄者。谓自摄持不自摄持。名不自摄。今在顶位。重观所取无作。上寻思观即名自摄。
　　论文分二。初标配。后释经。释经分三。初问文来意。即释经初标答文。次释即非菩萨文。后释无有少法名发趣者。问答来意中有三。初问。次答。后引经成。初地名证道。证道之中。证无二取。真明相现。前暖位中。初得无所取。明相初起。即生喜动。我能住等。论中说四我能住等。初三自利行。后一利他行。无著以三行为自利。后方为利他。自利既成。利他亦满。或不问自利利他。皆有三行。故文文具三答。天亲以菩提心有三。初一利他。后二自利。故文前后别答。三征。于引教成中。所住所行。所降伏所取也。及心者。谓彼三心即能取也。暖位尚有二取。故令除之。且除所取须菩提问佛。引十地胜行为说。破除彼执。令进入顶。天亲论云。何故前说三三种修行。今复重说。偈言。于内心修行。存我为菩萨。此即障于心。违于不住道。与此论同。答初三问。似同于此。所为全别。若菩萨于自身。三种修行。生如是心。我住修行。能降伏心。生此分别。则障菩提行心及心法。怀无住道。谓彼智即菩提行故。又障心者。由起慢故。断障后顶心。此心不生。初地不住道。亦不得起。双违近心及远道故。即由暖位犹存我故。生如是慢。不能入圣故。重为此问。问似初重。答亦如是。所为根别。且如三问。依无著论。通凡圣位。答亦如是。故此位有定。无不是重。无著解经文。文皆有此三答故。又如十行位。多行胜行。遂有慢动生。我能如是故。将入十回向。先除彼慢。为说胜道。令其进入。今得胜暖位以亦复生慢。先令除慢。令进入顶。亦复如是。经初问者。未入佛法。先有慢等。我能如是。住作业等故。初发问劝发胜心。先教无相。故为三问令其进修。今将入圣。彼得胜道。斯慢更生。故为三问。令断进习。乍观文势。欲似两周熟审寻根。所为全别。故同无著。唯一周也。又说二周。如前应悉。一周为胜。非是无著敢违弥勒。亦非天亲有乖无著。释即非菩萨者。若起法执。即有我执取。现行我执。依彼起故。或法执时。复无现行我执取。由有随眠。名有我执如前已解。此说有学回心及异生等。至此位中尚有我执。二乘无学。有法无我执。后释无少法名。发行乘者。真理无我。故无少法发行彼乘。前说能取我想既无。今显所取无我。亦非有正位所观。
　　第十二为离无教授者。既住顶位。乐观所取无。将起忍及世第一法。印无所取。观能取无入真圣证证道位。既无教授。不能进成。故引燃灯以显教授。我住八地尚遇燃灯。以求教授。进入上位。况犹住顶不求教授规上位耶。即此位中。言不求教授。是所知障为离说。下生经文。前卷但言。为求教授。劝求教授。是此位行。天亲云。此中有疑。若无菩萨云何释迦于燃灯佛。行菩萨行。此意但说。将入忍位观无能取。顶位疑云。既说无能取。菩萨亦无。谁于燃灯。修菩萨行。虽下忍位亦印所取无。中上忍位正观无能取。遂隐下忍及第一法。印无二取。略而不论。
　　经文具有。经文有三。初问。次答。后成。成中有三。初明三品忍位行。须菩提若有人言如来得下明第一法位。后须菩提如来所得阿耨多罗菩提不实不忘语等释妨难。初但问所取有无。次答所取无。
　　观成忍中有三。初下忍位印所取无。次须菩提若有法如来得下明中忍位观无能取。后何以故须菩提言如来者即实真如等明上忍位印无能取。论文分二。初标属经。后释正告。正告亦三。初解忍位。次或言燃灯如来所法不得等下解世第一法。后又有经言须菩提如来正觉所学法下释妨难。解忍文有二。初解中忍观无能取。后又何以故彼法不可说下解上忍位印无能取。略而不解下忍初印无所取。以文为易故。天亲论亦然。解中忍中有二。初解经中。若有法得。后解经中。以实无法得。初文中。初牒文问。后正释意。正释意言。若正觉可得说。如彼佛所说者。我既有胜行。我于彼时。便得正觉。我于尔时。既得正觉。燃灯不应与我记云当来始得。但由正觉非非少实有。不如所说。我无能得之胜行故。于时不得证大菩提。故与我记。当来始得。故天亲云。以后时授记。燃灯行非上。于燃灯佛时。非第一菩萨行。何以故。我于彼时。所修诸行。无有一法得大菩提。若我于彼佛所。已证菩提。则后时诸佛悉不授我记。是故我于彼时。行未成佛。此意总说。由我尔时行非第一上胜成故。说无一法能得菩提。故授我记。后时可成。若我于时有胜实行。于时即得。云何与我后时成记。故知无实能证行也。自后诸佛皆记当成。故知前时无法可得。释实无法得。云以法不可说故等者。由我于时知彼能取行无有实体。唯有真如不可说故。顺理行故。我于彼时不得正觉。记当未得。我若于时执能取行。有实自性。以为可说。行背理故。非直于时不得正觉。亦不可记我当来方得。此意极深。应细寻究。解印无能取中。此中问意。何故彼行不可说耶。由法身如来即真如故。如体清净。无有垢染。如真金故。由此诸教多以真如喻真金。以性净故。天亲云。若无菩提。即无诸佛如来。有如是谤。谓一向无诸佛。故说真如。彼意说言。既无能证行。所证菩提亦无。若无能证菩提体者。即无诸佛。今言诸佛以真如为性。真如既无能取之性。故能证行亦无自性。菩提亦尔。非无菩提。又菩提者。所证觉。觉义既教授他。所取无故。能取亦无。菩提能取既无。应无诸佛。诸佛但以真如为性。真如既无能取说诸佛。能取皆无实体。非无菩提所证觉性。天亲解实真如义云。实者非颠倒义。此简所执人法二我彼颠倒故。真如者。不异不变故。不异简无漏有为。彼生灭故。此解如义。不变简有漏有为。得对治道。便变易故。此解真义。但言真如。如论所说。
　　解世第一法中。天亲云。菩提彼行等。此义云何。彼菩萨行。若言有实。此则虚妄。此解经言。若有人言。如来得阿耨菩提。是人不实语。此说无能取。如是如来得阿耨菩提。若人言得者此亦虚妄。此说所取菩提亦无。所取菩提能取彼行皆非实有。相似名等。说二取无。令其双印。此一念后即入见道。此中云。或言燃灯如来所于法不得正觉等者。此意难言。于佛燃灯时。行非上故。不得正觉。可说无能取。佛于今生自得正觉。岂是无有能取证行。今佛说言。非但今生唯无能取菩萨证行。亦无所取真实菩提。故显二取皆悉非有。前修智中在初暖位。观无所取。由此论说。名事互为客。其性应寻思。前远离自取。在暖位次。顶位重观所取非有。故论言于。二亦当推。唯量及唯假。彼二正在四寻思位。此无教授在忍世第一法上忍起位印所取无。中忍起位观无能取。上忍起已。印无能取。世第一法二空双印。故摄论复说。实智观无义。唯有分别。三彼无故此无。是则入三性。初两句在下忍位。后两句中上忍位世第一法。唯一刹那时促。不说此经。具有续世亲论。方解文。
　　释妨难中有三。一显真如不妄以释疑。次显摄一切法性即真如以释疑。后安立第一义。天亲云。有人谤言。如来不得阿耨菩提。为断此疑故。下经文起。此意说言。既无二取者能取无故。无能证者所取无故。无所证觉。今举经意。非实故无二取。非妄故有觉证。论意以真如之中无实无妄。以为无二。云何不实重显前说。故如言说。以得觉者不实。于正觉中。寄世间言说以显得证。得证不虚。天亲云。无实有为相故不实。真如理中无得无证。有为相中当有得证。真如无彼故。言不实。非有为相。即菩提相。故说不虚。文虽少别。义意大同。
　　摄一切法即真如中。意说真如是一切法自性净体。通在诸法。摄相归性。故一切法皆是佛法。无垢称云。一切皆如是等。一切皆是佛真如法故。即非五蕴相。故为菩提相。是异性门。此即佛法是一性门。
　　安立第一义中。一切法者。谓五蕴。体悉是非法。不如名说。悉非五蕴。即是五蕴。名安立第一义。非如小乘如言有体一切法者即一切法。今说一切法。但是假名之所呼召。非如其名有实自性故。法即非法。天亲解同。但不如名之所说。体亦非体。三世之法无自性。故名非法。问此求教授。说于燃灯。即有法得不耶。次前离寂静味。复说于燃灯佛。前不离佛出时。复说于燃灯所得菩提不。三处何别。诸佛极众。何故唯一燃灯佛。答初说燃灯。为离少闻障修。不离佛出。行说我曾为八地菩萨。任运双修真俗无生。已于一切法。能堪能思能持。尚为多闻。不离燃灯。以修彼行。汝今犹住十回向初分。何故不修不离佛行以求多闻作无生等。
　　次说燃灯举喻校量。我为八地菩萨。从彼佛如来一劫供养。所得功德尚不如于此经读诵修行所得功德。况汝今住十回向中分。不于此经修行进习。今说燃灯。显于八地尚求教授习进无生任运以修无生法忍。况今住加行顶位。不求教授以进无生入于忍位。由无生忍。因有五时。一资粮位。依因缘唯识总修无生。二加行位。即此位是创依修慧别修无生。三见道位。创证无漏无性无生。四八地位。创能任运进入无生。五佛位自在。因位有四。果位有一。即此亦得名如实智观。如实智观体通无漏。由此前经三说燃灯亦无重踏。此经多说无相无生胜义之性。佛于燃灯。任运相续以得此道。布发散华。以超八劫。掩泥发迹今现犹在。生信既多。故唯指说。
　　上来所说。信行地中。合十六住处。依八住处。摄之为四。一发心名摄住处。二波罗蜜净住处。三欲住处。四离障碍十二住处。合为第四。今总合为三。初摄住处。是十住位。次波罗蜜净住处。及欲住处是十行位。后离障碍住处。是十回向位。所以者何。依华严经。佛在摩竭提国寂灭道场。始成正觉。第一处中。诸菩萨请说十住十行十藏十回向十地十愿十定十自在十顶。后至第二处。佛在天帝释忉利天宫妙胜殿上。加法慧菩萨。方说十住。至第三处。佛在夜摩天宫庄严殿上。加功德华菩萨。方说十行。至第四处佛在兜率天宫一切宝庄严殿上。加金刚幢菩萨。方说十回向。至第五处。佛在他化自在天王最上摩尼宝藏殿。加金刚藏菩萨。方说十地。此上四种是别阶位。余五十种是彼位中修法。十藏是十行位中别修法。十行第八名尊重行。此位成就诸尊重事。乃至广说。尊重佛法。利众生事。行无尽功德。入净法界。譬如火珠出火。不可穷尽。如是菩萨诸功德藏不可穷尽。教化众生。生亦不可穷尽。自后十种无尽功德藏。方始成满。依十地论。十愿十定十自在十顶。皆是十地。别所修法。故说因中但四十二位。依璎珞经上卷说。四十二贤圣。地前凡夫有三十位。十住名铜宝璎珞。十行名银宝。十回向名金宝。十地圣人名琉璃宝。前四十人名为学行。入法流水中。以自灌注。等觉菩萨名摩尼宝。其名金刚慧。菩萨住顶寂定。以大愿力。住寿百劫。修千三昧已。入金刚定。后住千劫。学佛威仪象王视顾师子游步神通化法。故诸佛法皆现在前。入佛行处。坐佛道场。超度三魔。复住万劫化现成佛。入大寂定。等觉诸佛二谛等法。二习无余。乃至现同古佛。常行中道大乐。无为而生灭为异。勿实而非佛。现佛神通。常住本境。观此文意。金刚三昧乃经多劫。住佛位中。名水精宝璎珞。内外明显。妙觉常住性湛然明净。名一切智地。超过四魔。彼位各以功德璎珞。严持其身。故以为名。以前诸位名六种性。谓习性道圣。等觉妙觉。亦名六坚。谓智信法修德顶愿。亦名六忍。谓信法修正无垢一切智。亦名六慧。谓闻思修无相照寂寂照。亦名六观。谓住行向地无相一切种智。
　　于十住中。初发心住。未上住前。有十心名字菩萨。常行十心。所谓信心。念心。精进心。慧心。定心。不退心。回向心。护心。戒心。愿心。修行是心。若迳一劫二劫三劫。乃至入初住位中。住是住中。增修百法明门。所谓十信心。信心有十故。修行百法明门。常发无量有行无行大愿。得入习种姓中。彼经既以十住位。名习种姓。修信念等。经三大劫。方入十住。修行百法。即显十信。是初住摄。未入僧祇。此在外凡发求大意。若二乘等发向大心。涅槃经八万劫等应说其相。彼经又说。初发心住。于四谛中如次发四弘愿。二住作四念住观。三住作十一切处观。四住作八胜处观。五住作八大人觉观。六住作八解脱观。七住作六和敬观。八住作三空观空无作无相。九住作四等观。十住作六念观。十行中初行作四正勤。二行作四神足。三行作五根。四行作五分法身。五行作八正道。六行道作七觉。七行作五善根。正观暖观顶观忍观三界空世第一法观。八行作四辨观。九行作十二因缘观。十行作三宝观。十回向中。初向作二谛观。二向作五神通观。三向作四不坏信观。四向作三有为相空观。五向作五阴不异空观。六向作十二入我不在内外中间观。七向作十八界观。八向作因果假观。九向作二谛非空有观。十向作中道第一义谛般若观。而非真中道。初地以上有三观心。入一切地。从假入空名二谛观。从空入假名平等观。是二观方便道。因是二空观。得入中道第一义谛观。双照二谛。心心寂灭。进入初地。前三十心入一乘位。因法华经。同地前所修不名一乘。六住已前犹退作五逆恶等罪。无恶不造。至第七住。常住不退。广说相状。观彼经文。大违诸教。无和会理。且以仁王。恐成非。则但是诸位随增且说。不尔道理甚为乖误。依仁王经上卷。复与诸教不同。彼云。大王五忍是菩萨法。伏忍上中下。信忍上中下。顺忍上中下。无生忍上中下。寂灭忍上下。为诸菩萨。修般若波罗蜜。意说地前十住十行十回向名伏忍。以有漏智。伏烦恼故。初二三地名信忍。相同世间。修三福业。证净信故。四五六地名顺忍。顺同二乘。作菩提分等出世道观。故七八九地名无生忍。长时相续作彼观智故。十地佛地名寂灭忍。因果满故。初发相心生习种姓。有十心。一信。二精进。三念。四慧。五定。六施。七戒。八护。九愿。十回向。是菩萨能少分。化众生已。超过二乘。一切善地长养十心。为圣胎也。璎珞经中。念后说勤。彼既非也。六名不退。彼文是也。从此次第起于慧性种姓。有十心四意止。即四念住观身受等。又三意止。即三善根慈施惠。止三意止即观三世。过去因忍。现在因果忍。未来果忍。能过我人众生等相及外道想。复有十道种姓。谓观色识想受行。得戒忍。智见忍。定忍。慧忍。解脱忍。观三界因果空忍。无愿忍。无相忍。观二谛虚实一切法无常。名无常忍。一切法空得无生忍。作转轮王化四天下。生一切众生善根。初二三地名信忍。所谓善达明断三界色烦恼缚。常以十五心为首。四摄四无量四弘愿三解脱门。以此为本。乃至佛位。四五六地名顺忍。见胜现法。能断三界心等烦恼缚。七八九地名无生忍。远不动观慧亦断三界心色等习烦恼。现不可说不可说功德神通。十地佛地同寂灭忍。入金刚定。下忍行名菩萨。上忍名萨婆若。共观第一义谛。断三界心习无明。尽相为金刚。尽相无相为萨婆若。超度二谛为第十一地。三界外无别众生。佛之三身亦无出三界。三界外无别众生。佛有何所化。是故我言。三界外别有一众生界藏者。外道大有经中说。非七佛之所说。依此经准。题目下自注之云。鸠摩罗什集出佛语。不可和会。令与诸经论同。依此仁王即说十信。以为十住十行十回向。仍名不同。皆成乖角。今依华严。不说十信。假复许有。是初住中离出十信。仍言三劫行十信故。方得入初住。大庄严论及对法说。四善根在第十回向位。彼云。一大阿僧祇劫修习满已。方作持任镜明。依暖顶忍世第一法观。更无别位。故华严经但说地前有三十心。不说四十及四善根。然诸论中。以观行别故。离别说经中。以无别位次故合一处。论亦不相违。依华严。但说地前有三十心。此摄住处即是十住。华严十住品亦说十住名。一发心住。创总发心。二治地住。净行自业地。三修行住。胜修理观。起上妙行。四生贵住。从诸圣法正教中生。五方便具足住。所行善根为救众生。六正心住。所闻赞毁心定不动。七不退住。闻十法心。以坚固不动转。八童真住。心得安立。成童真行。九法王子住。学法王十法。当成法王。十灌顶住。如王太子。堪受王位。行渐胜故。初发心住。由见佛相好。尊重难遇。或睹神变说法教诫。见生受苦等。
　　发菩提心。如前说相。得十力分。学十种法。一恭敬供养佛。二赞叹菩萨。三护众生心。四亲近贤。五赞已退法。六修佛功德。七欲生佛前。八修寂静定。九欲远生死。十为苦生依持。治地住中。于众生所。发十种心。一大慈。二悲。三利乐。四安住。五欢喜。六度脱。七念众生。八无我所。九深心。十如来心学十法。一专求多闻。二修离欲定。三近善知识。不逆其教。四能知时语。五学无所畏。六明解深义。七了达正法。八知坚法行。九舍离痴嗔。十安住不动。修行住中。以十种行观一切法。一无常。二苦。三空。四无我。五不自在。六不可乐。七无集散。八无所处。九离分别。十无坚实。和合坚固学十法。生贵住中修十法。学十法。乃至灌顶住成十智。学十智。初发胜心。求大菩提。既在初住起大慈悲。度脱众生。既在二住。此上二住。即广大心。第一心是。初欲愿知空无我等。在第三住。所闻赞毁。心定不动。在第六住。合此二种。总是常心。不见身外有众生故。无分别三昧。三住已后六住已前。合是常心。知一切无性无相。在第七住中。是不颠倒心。即摄伏散时。七住已后。皆是不倒心。故知发心是十住摄。由十住中。解行尚少。所知当浅。故略说之。摄多住行。十行已后解行所知。皆渐胜故。尚以广说。其次二住处。谓波罗蜜净住处。及欲住处。是十行位。依华严经之明法品中。精进慧菩萨。问法慧菩萨。发心菩萨云何能令功德转胜诸佛欢喜。法慧答言。发心菩萨应灭放逸。有十种法得不放逸。何等为十。一持戒清净。二远离愚痴净菩提心。三离谄曲心慈愍众生。四劝修不退。五常乐寂静远离凡夫。六不乐世乐。七精修胜善。八舍离二乘。九修功德心无染。十善分别自他身。次修十净法。乃至满诸愿。得十种无尽法藏。发心菩萨功德转胜诸佛欢喜。
　　次方说十行。波罗蜜净住处。是初六行。然分为二。初不住施五行。不住相想是第六行。其欲住处是后四行。不住施度中。初檀波罗蜜是初欢喜行。欢喜行中为大施主。悉舍所有等。以惠施三时无悔。不望果报。不求名誉。不求生胜处。不求利益。凡行施时。有十所为。一但欲救众生。二摄受众生。三饶益众生。四学佛本行。五忆佛本行。六净佛本行。七持佛本行。八显佛本行。九说佛本行。十令一切众生离苦得乐。乃至广说。所生之处。常行施行。令一切众生欢喜爱敬。名欢喜行故。施波罗蜜即是初行。二饶益行。常持净戒。不染五欲。说无染法。不求生人天尊贵胜处。不乐利养端正帝王。但持净戒。恶魔以五欲。惑乱菩萨。菩萨终不起一念爱欲之心。宁舍千命不加恶法。于一切众生每念。众生长夜爱欲水。没其中。我今当学令魔王等及一切众生。立无上戒。乃至正学。入无余涅槃。常持净戒。饶益自他。名饶益行。故戒波罗蜜多是第二行。三无恚行。常修忍辱谦卑恭敬。和颜爱语。无自他害。无自他俱举。无自他俱是。不自赞叹。念常说法。离一切恶。大忍安立。复为无量恶骂毁辱刀杖捶打。思惟忍受种种观行。思我解空无常。为人说故。虽遭怨害。愍念应忍。令成菩提。遭一切苦。不恚不恨。名无恚行故。忍波罗蜜是第三行。四无尽行。常行精进。不为一切烦恼所乱。乃至广说。精进所为。念言。假使多劫受苦。后成菩提。亦行精进。广说譬喻。无量世界破为微尘。如是念念常不废忘大菩提心。若闻是语。不退不悔。欢喜勤修。因我精进。令无量众生永离众苦。常代受苦。普令一切众生离苦得涅槃乐。我然后成无上正觉。常行精进。心无尽故。名无尽行。故精进波罗蜜是第四行。五离痴行。常住正念。恒无散乱。坚固不坏。乃至死此生彼。处胎出胎。无有痴乱。广说其相。常住正念。离痴散乱。故名离痴行。其禅定智慧二波罗蜜。是第五行。未能别修胜定慧故。所以合修初四易行。故能别作。六善现行。成就寂灭。三业所有。示现三业无缚无脱。乃至解一切世间悉皆寂灭。世出世法无分别。乃至不舍化众生心。我不化生。当谁化之。我不令欢喜。谁令欢喜。众生受苦。起诸烦恼。舍取正觉。是所不应。故我修行未成令成。未调令调。未度令度。解寂灭法。及利众生。诸善根显现。名善现行。故不住相想。是第六行。合前六行。是波罗蜜净住处。
　　欲住处有二。初欲得色身。后欲得法身。初欲得色身。是第七行。第七无著行中。以无著心。常念佛刹。见严净刹。心无染著。往诣供养。乃至见菩萨大众。心无染著。见不净刹。心不憎恶。平等观故。念诸众生。不知真谛。不求调御师。入魔罗网。受种种苦。便增大悲。观诸善根。心观法无所著。乃至广说。愿利生行。于一切行。心无染著。名无著行。故不应以相见如来。是无著行。欲得法身有三。一欲得言说。二欲得智相。三欲得福相。欲得言说。是第八尊重行。成就尊重善根。爱乐佛法。专求菩提。分别深法。住无所畏。乃至广说。利众生行。入净法界。譬如火珠出火。不可穷尽。如是菩萨诸功德藏不可穷尽。教化众生。亦不可尽。尊重善根。尊重佛法。利众生事。名尊重行。故于此经。欲得言说能生实相。是此行故。百千万佛所种诸善根修供养。方始能生一念净信。况生实相。欲得智相法身。是第九行。等九善法行中。为诸众生。作清凉法池。守护佛法。佛种不绝。得陀罗尼。故得四辨等。遍三千界。变身如佛。妙音具足。于法无障。而作佛事。得词无碍。随一切问。皆能别答。心无所畏。得十种身。作清凉法池。得佛法底。名善法行。故欲智相说无定法可得可说是。彼依修欲福相身。是第十第十行。真实行中。成就第一诚谛之语。如说能行。如行能说。学三世佛真实之语。成十力智因。菩萨作念。我见众生受无量苦。若未度此。先成正觉。是所不应。我当满足大愿然后成佛。令诸众生悉求菩提究竟无余涅槃。非众生请。我始发心。行菩萨行。我自发心。普为众生。欲令究竟得一切种智故。我于一切最为殊胜。诸行相应。心色皆顺。名真实行。故欲福相。能于此经。持说四句。胜智无边三身菩提。此出生故。令修实行。
　　第四离障住处。有十二种离障。合是十回向。于中前九种离障。是前九种回向。及第十回向未终满足已前住。摄从初发心至十回向未终满位。合是资粮道顺解脱分善根摄故。后三离障是第十回向将终满位。合是加行道顺决择分善根位摄。前九离障。是前九全第十回向少分。
　　十回向位者。华严经说。十回向名者。一救护一切众生离相回向。修六波罗蜜四无量等善根。念所修习为众生。除灭烦恼究竟清净。以此善根回向。为众生作舍。令免苦事。故为众生作护念。解脱烦恼故。乃为作主宝臣。令得无碍净智身故。怨亲无二。常爱眼看。怨逆。为作善友。为说深法。譬如大海众毒不坏。如日不以盲人故隐不以众生无量怨心菩萨嫌恨退行回向。不以难调退舍善根。所修善根。悉为救度回向为生。由于所度不见生相。名救众生离众生相回向。前十行中。诸菩萨等。由行十行及得十种信惭愧戒闻施慧念持辨无尽功德故。心遂慢生。我能行此行。此行证得彼功德。我能说此法。此法利益彼众生。由此不能近入初回向。今佛为说预流等小圣。尚不言我得我说法。况菩萨耶。令彼离慢。修无慢行得入初向。故初离慢是初回向。
　　二不坏回向。于三世佛。于诸菩萨。于佛教法。得不坏信。慈眼观生。以此善根回向令得此不坏信。以此于三宝不坏信回向力。摄取一切善根。无所损坏。名不坏回向。故第二离少闻障。令彼不离佛出时行。是第二回向常得见佛闻深法故。
　　第三等诸佛回向。学三世佛回向。见好恶色。其心清净而无爱憎回向。作念诸佛妙乐回向菩萨满足诸愿证萨婆若回向。众生见佛闻法。我心僧。乃至虽有妻子。俱不离菩提心。随其受用四事什物。不离菩提心。皆悉回向无上菩提。不著五蕴等一切法。如佛所知菩萨回向。我亦如是。第三回向名等诸佛回向。故第三离小攀缘。作念修通障。令修愿净土行。是第三回向。
　　第四至一切处回向。修善根时。以此善根。如是回向。令此善根功德之力至一切处。譬如实际无处不至。谓以善根通至佛所。供养诸佛。三世庄严。乃至于一念顷。充满十方一切世界。复念十方佛菩萨所有供具。皆以善根。以不乱心。乃至无诏害心。悉为回向。回向相好。乃至回向清净世界佛。十方至此菩萨。得至一切处神足。随顺诸陀罗尼辨才。令一切众生悉欢喜故。由此善根。无佛等所不至。无众生处不至。名至一切处回向。故第四离舍众生障。修成就众生所。是第四回向。
　　第五无尽功德藏回向。修悔过善根。离一切业障。于三世佛。从初发心。乃至成佛现涅槃。所获善根皆悉随喜。乃至三世众生一切善根。皆悉随喜。由以善根随喜。一切功德无尽。后得十种无尽功德藏回向。故第五随顺外论散乱障修离彼行。是第五回向。诸过失悔业障皆离故。
　　第六随顺一切坚固善根回向。若为王时。得胜国土安隐丰乐乃至七宝。成就坚固那罗延身。离业障得净业。舍内外救狱囚。以自身代死者。乃至摄取一切惠舍。随顺一切坚固善根。则皆随顺。一切佛乃至顺清净。如是回向已。令一切众生得如来法。诸佛欢喜。于一一行皆不违逆。善根坚固。回向彼岸。名随顺一切坚固善根回向。
　　七等心随顺一切众生回向。增长三品。乃至普覆一切众生境界善根。行此善根。修习究竟。能住于忍。闭恶趣门。善调诸根。威仪具足。乃至念诸善根。若有果报。我尽未来行菩萨行。不舍众生。修行大舍。回向一切众生。悉无有余。乃至此菩萨得无生道。到无二处。于一切身得自在。于诸行愿得自在。智能遍至一切佛刹。得无碍耳闻一切刹声。得净慧眼见一切佛。以平等心随顺一切众生。回向诸善根。名等心随顺一切众生回向。故第六离影像相自在中。无巧便障。顺色及众生身。搏取中观。破相应行。是第六第七二位回向。为令他巧便。多在第六位。为自得巧便获神通等。多在第七回向位故。
　　八如相回向。成就念智。安住不动。于一切智境。得不退转。乃至修习种种善根。一念观无二一切智境界。于一念中。能严净一切佛刹。于诸通慧而得自在。入法实相。乃至不著世界。不著众生界。心无所依。寂然不乱。正念诸法。具足诸佛无选择智。不违一切平等正法。不坏佛相。等观三世。了众生空无所依住。随顺如实通。解真实义。为至佛地。凡所修行善根。皆顺如相而为回向。名如相回向。第七离不具福资粮障。供养给侍如来行。是第八回向。虽观法身入法实相。不坏佛之三十二相。然不以为佛真身。
　　九无缚无著回向。于诸善根。不生轻心。不轻出生死心等。凡诸善根常乐摄受。坚固不坏。以无缚无著解脱心善根。回向具足。乃至住于此回向。诸金刚山所不能坏。一切众魔所不能坏。悉能摧灭众魔邪业。悉得闻持三世佛法。常无染著。得普贤行。诸愿满足。所修一切诸功德不为自己。及为他人。以无缚著解脱心回向。饶益一切众生。名无著心回向。故第八离懈怠利养等乐味障。修离利养疲乏热恼。于精进若退若不发行。是第九回向。
　　十法界无量回向。离垢缯系顶。受大法师记。能广法施。成大慈悲。安立众生于菩提心。乃至行法施等一切善法。摄取萨婆若心。究竟正力。到于彼岸。乃至一句法味。佛所说法。若闻若持若说。以此回向。一心正念无量无边虚空等世界中三世诸佛。行菩萨行。令一切佛常所守护。于一切世界。尽未来劫。为一众生。修菩萨行。为一切众生。亦复如是。乃至调伏法界等无量众生。严净法界等无量佛刹。如法界无量出生智慧。亦复如是。凡所有善根。回向悉等法界。名法界无量回向。故第九离不能忍若障。修忍苦行。是第十回向。成唯识等云。从发深固大菩提心。乃至未起顺决择识。求住唯识真胜义性。齐此皆是资粮位摄。为趣无上正等菩提。修集种种胜资粮故。为有情故勤求解脱。由此亦名顺解脱分。故此经中从初发心。乃至此中离不能忍苦障。修忍苦行已前。合是此位所摄。菩萨先于初无数劫。善修福德智慧资粮。顺解脱分既圆满已。为入见道。住唯识性。复修加行伏除二取。谓暖顶忍世第一法。此四总名顺决择分。近见道故。立加行名。非前资粮无加行义。暖等四法依四寻思四如实智初后位立。依明得定。发下寻思。观无所取。立为暖位。谓此位中创观所取。名等四法。皆自心变。假施设有。实不可得。初获慧日前行相故。立明得名。即此所获道火前相。故亦名暖。故此第十离阙少智资粮。修离寂静味行。是此暖立伏除所取。求智行故。彼论又云。依明增定。发上寻思。观无所取。立为顶位。谓此位中。重观所取。名等四法。皆自心变。假施设有。实不可得。明相转盛。故名明增。寻思位极。故复名顶故。
　　此第十一离自取障。修证道时。离喜动行。是此顶位。由于暖位观所取无创获明得定发下寻思智。心生喜动。言我能等。不能进修。障当圣位所有证道。故说离行。令入顶位。彼论又云。依印顺定。发下如实智。于无所取。决定印持。无能取中亦顺乐忍。既无实境离能取识。宁有实识离所取境。所取能取相待立故。印顺忍时。总立为忍。印前顺后。立印顺名。忍境识空。故亦名忍。此中意说。忍有三品。下忍印无所取。中忍顺观能取空。上忍印持能取非有。初作寻思。观无所取。观犹未胜。分为暖顶。时节稍长。于忍三时。初印所取无。次观能取无。后印双无。能取易故合立。不分多位。由下品忍印所取无。上品观位印能取无。中忍虽非印。初后印故。总立忍名。于无二取。已能别观。已能印。但未双印故。未证真故。次此后一念双印名世第一法。即便入证故。唯识云。依无间定。发上如实智。印二取空。立世第一法。谓前上忍唯印能取空。今世第一法二空双印。从此无间必入见道。故立无间名。异生法中此最胜故。名世第一法故。
　　此第十二离无教授障。修求教授行。是忍及世第一法。世第一法唯一刹那。双印前空。无别广行。故总合说。由此顶位。至寻思极。顺所观。住于忍位中。行相转胜。不求教授。无以进修。欲令进修。必求教授。教授得已。依教而行。便得入圣。非过四位始求教授。方入证道。一念无间更无隔越。即入真故。唯识又云。如是暖顶依能取识。观所取空。下忍起时印境空相。中忍转位于能取识。如境是空。顺乐忍可。上忍起位印能取空。世第一法双印空相。皆带相故。未能证实。故说菩萨此四位中。犹于现前安立少物。谓是唯识真胜义性。以彼空有二相未除。带相观心。有所得故。非实安住真唯识理。彼相灭已方实安住。依如是义。故有颂云。菩萨于定位。观影唯是心(暖位)。义想既灭除。审观唯自想(顶位)。如是住内心。知所取非有(下忍)。次能取亦无(中上忍)。后触无所得(正入圣位以世第一法时少故不说)。此加行位未遣相缚。于粗重缚亦未能断。今说无相教。除其相缚。由十回向前依因缘观作唯识观全不能除相粗重缚。以彼为因入十回向。四善根前依唯识观。作无相等观。作无相等观。虽分别缚少折伏。观犹总相。未能别作。亦未除缚。四善根位依无相观作真如观。犹带相故。尚未证真。分别二缚皆折伏尽。但生二缚虽少折伏。亦未除断。入见道位作真如观。于一一法证实真如达无相理。方断二缚。故佛地论等说。别相观能断烦恼。诸论有说。依总相观断烦恼者。依加行说。有三师异。如彼说。初作因缘观。亦作唯识等观。但总相作。因缘唯识等未能别作。初因缘观。至唯识观。位犹总相。作唯识等观。方能别观。因缘诸法。胜知劣故。至无相观位。亦但总相。作无相等观。于唯识之法。方能别观。故诸论说在资粮位。于唯识理。但随听闻。能生胜解。至加行位。能渐伏除所取能取。引发真见。此依无相。别作唯识观。至真如观。既别证真。亦能别知无相等法。观行极故。根本观故。无分别智能别证理。后得智中能取别事。真如但是诸法自相。故得自相。是名别知诸法之理。其诸法体既亦别知。故圣二智能证圆成依他二性。名得实法。若总观真。随其粗细。即前二观遍计所执人法二我。无既别体。无分别智观。观无之时。所见无理。所见事即二性故。佛地论说。遍计所执无观心所变。无依他起摄。真如理无圆成实摄。故证别法。唯说二智。以前三观在见道前。唯加行智。入圣已后可通后得。然入圣已。随其所应。说十真如。十重证者。由所离障及能证道各有分齐知真谛理。说有十重。非真如体有十种异。非如前三观境相俱差别。由前所说。能观观行有初后。所观真谛亦有四重体理。真谛既有四重。所形俗谛亦说有四。中智所知名为世谛。上智所知名真谛故。应审观察。特为允当。所观诸法浅深既异。说谛四重。能观观心依境差别。亦应说异。前三观心通真俗观。真谛前三。即俗后三故。真如一观。唯真非俗。唯观真故。然无别观。唯初俗者。无别体可观。必挟真观故。真法上无此初俗故。此之所执实非二谛。依心俗计。故说为俗。此故观行唯说四重。不可说无唯真如观言。言必俗理故。此必废诠以证真故。观行证真。不同立法。相持而说。细审方知。如别章说。虽见道前。观非安立。以为无相。尚带相未能除断。乃至广说。此位菩萨于安立谛非安立谛。俱学观察。为引当来二种观故。及伏分别二种障故。非安立谛是正所观。非如二乘唯观安立。故在诸位皆以唯识无相为首。而修诸行。此前诸位所修愿行。所观境理。所利众生。皆如余经及论广说。

　　金刚般若论会释卷第二



　　金刚般若论会释卷下

　　自下解证道住处。谓前修习加行位满即入初地。得无漏智体会真如。故名证道。八住处中名净心住处。三地之中名净心地。得无漏故。名曰等心。四证净故名净心也。于见道前。在加行位。虽观空有。犹带彼相。故于三性未真证入。带相观心有所得故。于真胜义尚未能证。加行位后。入见道时。以泯相故。住无所得。内冥至理。证真胜义。名入证道。得证道时。获一种智。成妙大身。为显此义。有此文也。天亲菩萨论云。第一大段释疑之中。从如来所得阿耨多罗三藐三菩提于是中下有二。此当第二。举喻彰身。以譬虚实。由此所得。明阿耨菩提不实不妄。谓以如来得彼菩提故不妄。非实有为相故不实。即显离二障故。得名妙身。遍一切处功德大故。得名大身。虽非有为相。亦名妙大故。法报两种。如应说妙大有为相也。两论其文义各异耳。又云。世亲菩萨论唯依真如释妙大也。或二论同俱妙大。亦通法报故。净心地名有通有别。依庄严论。唯判于初地。名净心地。从初得处为名。若依天亲菩提摄论。有两释。若以四人分十地。则唯初地名清净定行人。二地至六地名有相行人。七地名无相行人。八九十地名无功用行人。若通则从初地乃至十地。总名清净定行地。此中说入净心地人得二种智。据通说也。离慢亦通十地说故。十地说断十无明故。断十重障。八十地故。
　　经文有二。谓得智离慢。得智有三。初如来告。即依说相欲愿。令未得者起愿心故。次善现安立第一义。令离增益损减失故。后佛言善现下印可。什本文略无印可相也。论文有二。初标名属经。次正释义。释义中初总标得智离慢二门。次随释二义。云何得智下是释得智中有二。初问标二智。后正释二智。初释种姓智。云能得妙身者。由得无分别智。决定能绍如来位。故名种姓智。得此智已。当得成佛法报等身。故言能得于妙身也。故前卷云。至得成就身得毕竟转依故。当得毕竟二转依果也。天亲亦云。远离二障得毕竟法身妙身之义。如前皆说。戒即初地分得三身。名为能得。谓初地以上随位证得遍行等真如故。名毕竟通达转。亦不违也。次解平等智。由证平等真法界故。离我我所。化众生时。于自他身。得五种平等心。能摄一切众生身。总为自大身一。故名平等智。大庄严论亦说入净心地得五种平等。与此名有同异。其义不殊也。此初粗恶平等者。是我我所执。是障根本果。苦同生故名粗恶。由离此故。得平等名。庄严论第一名无我平等。第二法无我平等。谓出观度生但见自他五蕴之法皆如幻化。名法无我。庄严第二名有苦平等。彼自释云。谓于自他所有苦法。无差别故。意云。由无我所分别相。见彼有苦法时。与自身有苦法平等。名法无我平等。自他苦法名为法故。第三断相应平等。谓永断他苦。与断自苦。心相应故。庄严第三名所作平等。彼自释云。谓于自他作断苦事。无差别故。第四无悕望心相应平等。谓断他苦。与他乐时。不望其报。与断自苦与自乐不望报心相应。故名平等。后论第四名不望平等。后自释云。谓于自他拔苦与乐。不求报心。无差别故(此前四平等总当摄论资粮不足中得一切众生心平等也)。第五一切菩萨证道平等。如诸菩萨。证平等法界。于自他身。得平等心。我亦同得。彼第五名同得平等。彼自释云。如诸菩萨所得。我得亦尔。无差别故(此当摄论得一切菩萨心平等。摄论更有得一切诸佛心平等。略不说体)。由于众生得此五种平等心故。能摄一切他身。总为得一大身。故论结云。得此平等故。得大身等也。世亲论意。真如自体离二障。故名妙身。遍一切处。及功德大。名为大身。十地经说。入初地时得百法明门。即此但说得二智者。自利证真。利他平等。此二要故。佛偏说也。庄严论云。何故初地名欢喜耶。由见真利物故。于二利中。此二最要故。如来说有是二智也。
　　次第二释善现安立第一义中。初标其经。次解其义。此有二意。一为破前摄他为自大身执。若以平等心。总摄自他。为一身。非自非他。亦非身。故论云。于彼身安立非自非他等。二为破寻二身名起执故。双安立二身为第一义。故论云。此于妙身等中。安立第一义。如是等。依真谛本及唐本此论本。皆双安立二身即非身。令诸菩萨离增益失。又亦双结。令离损减失。罗什本及魏本结。皆阙妙身也。世亲菩萨云。非身者无有诸相。大身者有真如体。如是即名妙身大身。经在第三。佛为印可。什魏二本不正。余本皆云。佛言如是如是须菩提。以须菩提安立二身合理。故重印可。
　　下解离慢。经文有三。初明起我度发慢不名菩萨。次显诸法无实除度执。后引佛说证结成上。论解有二。初标问属经。次正释义。正释义中有二。初释经中执我度慢不名菩萨。真谛能断此论皆言若菩萨作是念。唯什魏本无菩萨字。以错入前印文中故。其义可解。不释经文第二教除度执。如大品第一及第六中说。菩萨但有名字。名字亦空。故言实无有法名为菩萨。若无一法是能度菩萨。则不见有法可作慢者。故言无法名菩萨也。能断本中重言有情者。能度所度二有情也。第三引佛说证中。初标能经。次反。
　　解成上若菩萨有众生念等。是标配中云。为显示此故者。谓显次前实无有法名为菩萨故。佛世尊自引前说。以成今义。已观魏本。似须菩提引佛先语。熟寻余本。皆是佛言。能断为正。将此为本。少有不同。应前被演。问前说净心地人。于自他身。得五种平等心。则彼度众生时。应无我度他想。何须呵彼度他慢耶。答前说出观。摄散心时。反缘所证平等法界。则于自他得度平等心。然俱生我习未除。又未既念退。故度众生时。或有念不一觉起我一。见我度他慢故。大品经云。发趣品中。教初地菩萨离于憍慢。教五地菩萨观内外法空远离自大蔑人。乃至七地犹教不著我众生不见有法可作慢者。十地经及庄严论皆说。三地有我慢解法慢。四地有身净分别慢。亦名相续异慢。五地有苦染净法分别慢。庄严论判第七地。有我当作佛慢。此有失念故起。今此所呵。我度他慢是四地已还。身净分别慢。若生执习及法执慢。则至七地已还失念。皆有我度他慢故。大品经教七地菩萨不著我不著众生不见有法可作慢者。故知至七地。终方除度他慢尽也。然于地上虽有多慢。而我度他慢正违菩萨平等度众生心。故此偏诃。余应唯离。成唯识说修习位中。谓于十地修十胜行。断十重障。证十真如。方能证得究竟转依。今说净心。即摄十地。分位虽殊。皆净心故。得二种智。摄十胜行。自他利中。智为首故。离我度慢。十种障摄。彼据碍智通名。此以高举偏过。由斯摄论名十无明。迷闇增故。别举随增。通皆说障。亦不违也。据实慢地地除。然大品等随位对机。于一相偏说。今此虽慢。以实而论。通于十地。位位中断烦恼所知。若现若种。若体若习。或伏或离。如应说故。净心通名贯十地故。然于此中。略而不说证十如也。离相为宗。显如不二。故于真理不说十如。由斯略也。其十地胜行十障等义。广如十地经论及解深密并唯识摄论等释。世亲菩萨论解。若菩萨作是言下。大段破疑中第二文也。于中然有三段。一者于前本宗上疑。疑云。若无菩萨者。佛亦不成大菩萨。众生亦不入涅槃。亦无清净佛国土。若如是。为何义于诸菩萨发心欲令众生入涅槃。起心修行。清净佛国土耶。即此已下及严净佛国文是矣。若菩萨作是言等。一段经文。二论释别。世亲菩萨为同破一疑故。远入后文。无著论主入证道时。显出离慢。故合为前段。各不违也。第二第三疑至下当述。
　　自下大文第三释如来地。此说佛地功德。令净心地上求。故十八住处中名上求佛地。又八住处内名究竟住处。义可知也。何故次说佛地者。为显净心地人愿满成佛功不虚故。又令行未满者慕上勤求。故次说也。问既说佛地。令彼上求。未知佛地有几。答依唐日照三藏所翻契证大乘功德经中第二卷说。如来有十地。第一名最胜甚深难识毗富罗光明智作地。第二名无垢身威庄严不思议光明化地。第三名作妙光明月幢宝忏海藏地。第四名净妙金光功德神通智化地。第五名光明味场威照作地。第六名空中胜净无垢持炷开敷作地。第七名胜广法界藏光明起地。第八名最胜妙净佛智藏光明遍照清净诸障智通地。第九名无边庄严俱胝毗卢遮那光作地。第十名智海毗卢遮那地。正士是名不可言说如来智十地。与此经中如来地六具足文相摄者。彼经复云。如来初地微细习气。皆悉正断。于一切法。自在无碍者。此显最后细障入如来地。由斯佛地说断二愚。断已成佛于。是总句也。彼经又云。如来二地施设声闻教诫。安立三乘。如来四地说八万四千法聚。降伏四魔。如是二地。即是此中施设大法。施设大法时教诫三乘。令修正道。降伏四魔。令舍耶故。彼经又云。如来五地摧诸异论乃至耶妄。皆调伏一切行恶道者。即是此经施设大利中。破外疑执。文即此中念处摄。由住念处。降耶妄故。又此中见智净摄他心智等。摧异论故。彼经又云。如来六地安立无边众生。于六神通及六大通。所谓示现无边佛土。以佛功德。庄严清净。示现无边菩萨。侍奉围绕。示现佛土广博无边。示现于无边佛土。显现自身。示现灭度。乃至说法隐没。示现无边神力神通变化。彼六通者。即此天眼化心念处。念处亦摄漏尽通故。又是名色观自在行住。即离通障获神足也。彼六大通。唯佛所起。故称大也。于中示现佛土者。即此国土净。示现菩萨侍奉者。即此施设大法利。由生闻法。便侍奉故。又即不住涅槃及流转。不染其利生。故有侍奉也。又净土中亦有侍奉眷属辅翼。皆圆满故。示现佛土博广者。亦即是圆满净也。示无边土中现自身者。即此相好无住涅槃。流转不染皆现身也。现灭度者。即前现身皆有示灭。现神力神通者。则此破名色自在行住净。由观名色得自在故。随宜转变。起神通用也。又彼经说。如来七地三十七菩提分法。以无自性为所著故。为诸菩萨。如实开显。即是此中语具足。设利法及说法不染。又说云。如来八地以四记法。授一切菩萨阿耨多罗三藐三菩提记(四者首楞严说。一不现前记。二者现前。三发心。四无生忍记也)。即是此中语具足等所摄。又云。如来九地以善方便。示诸菩萨(此通现三业。随义应配)。又云。如来十地以一切法无性。教诸菩萨。开大般涅槃。声说一切法究竟般涅槃乐。此说随应可解。然彼经中多据外利应化身。说如来十地。此中总说法报身应化身。义配三身者。至下方悉。问此下既明佛地功德。与唯识论佛地经等。有何同异。答大义可同。广略为异。佛地经初说。所居净土。即是此中所说净土。彼经次说。清净法界。体即此说法身中摄。彼经第三明佛四智体。即不离此中所说五眼。明他心。念处等摄。四智品亦随应。即五眼等故。然彼净土法界四智。皆以多义分别。此明佛色身说法念处正觉不住生死涅槃行住净等。虽此不离四智。然非彼经所明。故此说之。是则与彼文有广略也。对唯识论。唯此应判。准论判经。文有其六。如前已属经。然上论云。佛地论说。有六种具足摄转依。具足摄转依者。谓六转依中。此说如来果地功德。即摄第四果圆满转依。转依四义中。是所转得。随有无为。生显得故。或此虽说佛地功德。欲令信净二地菩萨若近若远修行求故。成就转依。六转依中具摄五种。随位如应。信行净心及如来地。成转依故。但不摄于下劣。转依四义亦具足。摄三地。始终成四义故。又转依四义之中。第三所转舍者。异熟识等生死劣法。总皆弃舍。由斯经说。舍无常蕴。获得常蕴。摄论复说。转五阴依者。由转色阴依故。得净土色身光明无边音无见顶自在。即此净土相好二身及语具足中无边音是也。由转受阴依故。得不失无量大安乐自在。即下不住生死涅槃行住净等是也。由转想阴依故。得于一切名字文句聚等中正说自在。说自在即语具足。及大利法时。于名字文句及法义。三解等是。由转行阴依故。得引摄大集。引得净法自在。即施设大利法时。引集大众。及转得净自在法。令入彼心是也。由转识阴依故。得显了平等妙观作事智自在。显了镜智是。余三可知。四智如次。即是佛眼慧法眼体。及肉天眼所发识也。粗相如是。究竟理更思。四智至佛。皆佛眼故。言摄依具足。六具足中。应开转具足为七。或于六中。应合相好为身具足成五具足。然论除广去略。判为六也。六中初明国土净具足者。是外果故。所依器故。
　　经文有三。初明取相及我庄严不名菩萨。次征及释教舍及我严意。后正劝入二无我理无相庄严。论文有二。初标经来意。次正释文。标来意云。为净国土三摩钵帝故者。意显世尊欲令菩萨修无相因证无相土。无相因者。即谓等至。为令菩萨修等至因严净土故。有此文也。世亲论主此净土文。与前离慢。合为一段。俱是破疑。故彼论言。不达真法界。起度众生意。及清净国土生心。即是倒。此显未证真如不除二我。起度众生意及严土心。皆是颠倒。故非菩萨。
　　正释文中有二。初正解释经。后重释前苦见正行。前中有三。初释经三段如次三。第三段中初解二无我。次释经中重言菩萨。显双证二无我。文异解也。或唯证人无我。亦名菩萨故。即二乘也。世亲云。众生及菩萨。知诸法无我。非圣自智信。及圣以有智。此意说言。凡夫众生但信解二无我。圣者菩萨以世出世间智。证知二无我。即由凡圣。则重言菩萨也。世出世谛摄各别故。唯什本无重无我。或一无字贯下我法。无菩萨。文阙略矣。然净土义如余处说。佛身依土各自有异。成唯识说。又自性身依法性土。虽此身土体无差别。而属佛法相性异故。自受用身还依自受用土。谓圆镜智相应净识。由昔所修自利无漏。纯净佛土。因缘成就。从初成佛。尽未来际。相续变为纯净佛土。周圆无际。众宝庄严。自受用身常依而住。他受用身亦依自土。谓平等智大慈悲力。由昔所修利他无漏。纯净佛土因缘成就。随住十地菩萨所宜。变为净土。或小或大。或劣或胜。前后改转。他受用身依之而住。若变化身依变化土。谓成事智大慈悲力。由昔所修利他无漏。净秽佛土因缘成就。随未登地菩萨所宜。化为佛土。或净或秽。或小或大。前后改转。佛变化身依之而住。自性身土一切如来同所证故。体无差别。自受用身土虽一切佛各反不同。而皆无边。不相障碍。余二身土皆随诸如来所化有情。共不共。前此经中劝舍后二。劝求前二。得二真庄严。能现后二。故此中所说。与前文中离小攀缘。法用相似。所为机别。前信行地。若因若果。皆未圆满。上教十地菩萨因成得佛净土故。致具足之名。
　　自下第二为见智净具足。六具足中。上明外果。下彰内果。内果之中。先明见智净。化用中要故。令菩萨求。有此文也。世亲论解第二疑中。子段第二。谓有疑曰。前说菩萨不见彼是众生。不见我为菩萨。不见清净佛国土。何以故。以不见诸法。名为诸佛。若如是。或谓诸佛如来不见诸法。为释此疑故。此文生也。故论意云。虽不见诸法。非无了境眼。诸佛五种眼实。以见彼颠倒。准论释经为二。初明见智净。后明福自在。即福智二行也。前中初见。后智。五眼他心如次二故。论文分二。初标名属经。次正释义。释义中。初智。后福。智中初解见智。后为应智中证故。下重释料简。前中先明见净。见净中。初显经来意。次正释五眼。上来意云。以佛向来说诸法空。人或谓佛唯有慧眼。或谓唯慧眼胜。或谓唯教菩萨求佛慧眼。由此说佛有五眼也。为令知佛见净胜故。说有五种眼。非唯一慧眼。云何胜者。说有前四。显同有中胜。说有佛眼。显于一切修得中胜说有慧眼。于二乘菩萨慧眼中。佛眼显独有故胜。谓说有肉眼。显于一切肉眼中胜。说有天眼。显于一切修得中胜。说有慧眼。显于二乘菩萨慧眼中胜。凡夫无慧眼故。说有法眼。显于菩萨中胜。二乘无法眼故。此上四种明佛见彼所见能胜彼所见。故同有胜。说有佛眼。显佛独有。一切种智能见一切所不见法。故名上见净。若不说佛具有五眼。菩萨乘佛前说。则唯求佛慧眼。不求余四。为有离此过故。次说佛有五眼也。总名眼者。以见境为义。见境有五。故名五眼。释别名者。四尘名肉眼。清净色根。依肉而住。故名肉眼。静虑名天。因天得眼。故名天眼。慧举能见。法举所见。佛者举人。义可知也。肉天二眼。以四大造净色为性。肉通长养异就无记。天据离障修生说。唯长养。慧法二眼以慧为性。佛眼揽前四种为体故。龙树说。譬如四河流至大池通名大海。四眼至佛亦尔。又云。人等有肉眼。天等有天眼。二乘有慧眼。菩萨有法眼。佛有佛眼。由此是说五。然说肉眼名法果者。在佛身中。行满所成。非业异熟。故佛之五眼唯无漏故。在余身中。肉天二眼唯是有漏。如是体性如论应知。若萨婆多宗肉天法三唯有漏。慧佛二眼亦通无漏。如其次第。以肉眼见近非远。见粗非细。见明非闇。见障内非外。于用有阙。故修天见已。虽无前过。但见色虚妄相。不见诸法实性。未是出生死道。故修慧眼。虽得慧眼。于诸法中无知。故修法眼。虽得法眼。于所知中。由未周极。故修佛眼。
　　上来次第约自用说。若约化他明次第者。菩萨已肉眼见众生受生老病死贪病忧恼等诸苦相。故心生怜愍。欲遍知六道中众生苦乐。故修天眼。得天眼已。已见三恶道中众生受烧煮等种种苦恼。益生怜愍。欲救度彼故。次修慧眼。虽得慧眼。未知度众生方法。又未知众生根欲性等。于化生有阙。故修法眼。虽得法眼。于化他犹劣。未能普化一切。故修佛眼。若依此论以辨次第。随应就释。所见分二句者。瑜伽十四说有三眼。一肉眼。能照显露。无障碍色。大智度论云。凡人肉眼最胜者。无过轮王。见百由旬内无光明色。若如日月星等有光明色。虽更处远。余人亦能见。二乘肉眼同凡夫说。若菩萨肉眼如大品说。小者见百由旬。大者见三千界。何故不说见他方者。彼论释云。菩萨肉眼带障故。不得见他方。若修法华经。方以父母所生肉眼。见三千界。上至有顶。亦见众生善恶因果。与上净天眼相似。此体是法。果用是修经果。非修禅果也。二天眼能照隐显。有无障色。大论云。凡夫修得天眼。但见一四天下。小罗汉见小千界。大罗汉见中千界。阿那律以偏修力。见大千界。小辟支佛同大罗汉。大辟支佛任运见大千界。此等但是见色尘相。菩萨天眼小者。见百由旬。乃至最大菩萨见十方无边界。能见诸天所不见色及三世因果。又大品经说。声闻天眼见色虚妄相。不见色生灭相。亦不见色如。不同菩萨者。声闻天眼见色尘相。同于菩萨。不见生灭等。不同菩萨。俱天眼摄。若尔声闻应有法眼。见尘同故。然大论于判菩萨法眼。知众生根欲性。及知种种度众生法。声闻全无智故无法眼。三慧眼能照一切种若色非色。法眼之体合慧为一。不同色眼有隐显。故略不论。今此中肉天合一。以色摄故。慧法别开。观于理事。空有别故。瑜伽但谈于因故。唯三种此说佛有故。通四五眼。任运见一切。不同菩萨故。大品说佛眼。无所不见所不闻所不知(以互用故亦能闻等)。
　　论正释五眼。经文有五。五眼别故。一一先佛问。次善现答。初问有肉眼不者。以经中说八地已上无有肉身。恐自疑佛无肉眼故。须问答显佛有清净肉眼。体无漏故。胜过一切。除佛余肉眼。见非无限故。此有依义说相欲愿三义。令诸菩萨起欲愿心。故为问也。下皆准知。能断本言如来等。加等字者。举于初号。等余九也。次善现答明。彼有佛依世俗谛问。以显有故。还依俗答云有。余皆准知。一一皆举余人所见。以比佛胜余人眼境。前以释讫。只如慧眼。二乘唯见生空。地前菩萨亦得相似慧眼。十地真得。犹有障故。未得于佛。最为胜显故。问余皆准知。论文有二。初列四五眼。开合别故。次虚境界故。下释四眼义。解慧眼中。但明先。后不列释义。以可知故。
　　自下明智净中。经文有三。初明如来能知一切若干种心。次征释知多心所以。后重征释非心住义。前文有六。一佛问。二善现答。知佛欲以恒河中沙为数依俗谛问。还依俗吞也。三重问。四重答。五约前多界显众生多。六约前多生显有多心。一一生有多种心故。论文有二。初引经属当。次正释难。问慧法二眼何不名智。其他心智亦见外境。何不名见。论说智耶。答法门各别。若照境义。即见门说。若决断义即智门说。问大论中说法眼知生根欲性等。此则亦知他心。何故此经于五眼外。别说他心智。答通则法眼。佛亦知他心。佛今别以有别义故。大论断法眼但知众生根欲性等。不言知他有贪无贪等若干种心。大品涅槃华严并云。他心智他有贪无贪等心。不言知他根欲性等。据此两文。别明法眼。不摄他心。佛眼虽是一切种智。由四眼至果以成佛眼。四既不摄他心。佛眼亦等。或说佛眼亦知他心。不尔何名一切智。但由知相不显故。佛于五眼外。别说他心智也。又以法门各异。遂乃差别而谈。然六通三明亦是见智。何故不说余通明者。神足但是身之作用。非智见相。天耳闻声。为知彼心。但知彼心。言声非要。故不说之。宿命乃知事。天眼所摄。故亦不说。漏尽中缘自漏尽。是佛眼摄。缘他漏尽。知是此他心智摄。是故不说。或说一会对机所宜。何要须具。
　　正释经中论文有二。初解心住及若干种。次释经中心住即为非住。言心住者。唐本云流注。以心住言有过失故。据寻此心竟无有住。故云流注。即三世中念念流注。生灭相续。不离三世。若干种者。约前多生。显令生类有多种心。论文易解。十地经说。菩萨他心智能知一切众生有贪无贪等二十二种心。彼论义束为八。初有贪嗔痴及离贪嗔痴六心。名随烦恼心。第七染心第八不染心名使心。言如是与余相应心。第九小心第十广心十一大心十二无量心。此四名生心。约生为别。生四天下者。知见小故名小心。六欲天知见稍广名广心。生色界知见更大名大心。生无色知见无量名无量心。十三摄心十四不摄心名学三昧心。学三昧心者名摄心。不学三昧者名不摄心。十五定心十六不定心。名得三昧心。入三昧时名定心。不入时名不定心。十七解脱心十八不解脱心名具缚离缚心。十九求心二十不求心名妄行心。此是作业心。二十一上心二十二无上心。名增上慢心。此二十二心中小广大无量四心。皆通染净。余十八心皆一染一净。此等诸心不可具说。故总言若干种心。论言世者。谓过去等分者。有一期三世刹那。三世染净诸心念念生灭。不离三世。心虽多。如来总知。故经说言如来悉知。世亲云。何者是颠倒。偈言。种种颠倒识。以离于实念。不住彼实智。是故说颠倒。谓四念处是是为住不住。四念是颠倒也。
　　自下第二释非住中有二。初标配经安立第一义。次释经文推三世心皆无实体言。何以故者。第二文中。先征。后释也。大论释此责有二。一佛心常乐空寂。云何遍知一切众生心。二佛心一心何能知尔多心。故言何以故。次经文释知所以。由佛证诸心。故言非心。由见诸心通体故。能悉知诸心故。无性摄论云。若于一切法真如总相。即遍知一切法。名一切智。若历法而知。虽经多时。不能知一切法。大品经中佛亦自问。云何佛知众生染心。佛释云。佛依诸法实相故知。大论释云。众生心虽多种。不离诸法实相。依理照事。故能悉知众生诸心。摩诃衍品又云。若一切众生心心数法。是实有非虚妄者。佛不能知一切众生种种诸心。以众生心法虚妄无来处无去处故。佛能知众生诸心。又云。若分别取。相则不见实法。不见实法故。不能通达一切。若不取相。心无分别则得法实性。得法实性故。能悉照知一切法。此中释意亦如是。说诸心住皆非心故。能照知众生若干种心。次释经文推三世心皆无实体。诸经论中推现在法。多以念念灭。释未免诤。谓住相未灭。何妨是有。今以第一义推之。刹那住相亦不可得。
　　自下论文第二重料简有二。初云。何故先说见净。后说智净者。论自释云。为应知中证。故安立见。为教彼彼众生寂静心。故安立智。非所应知中先须自证故。先说见净。自证解已。为教众生断恶修善寂静心故。次说知他。此则自觉觉他为次第也。次释同是一住处故。于智净中。安立所知心非心。类前见净中说有能见。五眼亦非眼。理亦得成。若尔复福具足与见智。亦同一住处。何故不于福具文后总安立者。福是见智因。同一住处。福慧体不同。是以别安立。
　　自下第二名福具足。明佛有大福德庄严。何故与见智同一住处者。此福德是前佛智根本非颠倒福德。由有大福德庄严故。见智皆净。胜过一切。天亲菩萨论同。天亲自下子段破第三疑。疑云。向说心住颠倒。若如是福德亦是颠倒。若是颠倒。何名善法。为显福德非颠倒故。偈言。佛智慧根本。非颠倒功德。以是福德相。故重说譬喻。自下所有举福校量其福。皆是佛慧之因。十地转转胜故。或复自下唯举地上胜福。还自校量持说功德。不同上来非慧福行。
　　经文有四。初问。次答。第三佛为述成。若福聚下第四破寻名执。什本无述成文。又别以福德无故下文。论文有二。初标名属经。次逐难解。云何能以满三千界七宝布施者。大品经说。阿毗跋致菩萨能以七宝满三千世界布施。第三十八中又云。菩萨或以三千世界珍宝施与三尊。次以衣服饮食国城妻子头目身肉等施。及法施无畏施。随喜回向。乃至孝养父母。师长供养。慈悲喜舍等福。与法界虚空量等。今且七宝满三千佛。施悲敬二田为问也。若言若有人者。举过去修福业人。逐难解中。恐人寻福德。名起执故。安立福德第一义。教请菩萨修福而不取。离增减二失。世亲论云。以此福德聚是有漏。所以如来不说福德聚。又解意云。若道分善福德聚者。即福德聚若非道分福德聚者。如来不说为智慧根本。由福分道分。或有无漏别。故经中重言福聚也。
　　自下大文第三。论名随形好身具足。并相具足文。明佛转色阴依。故得佛地相好色身。令菩萨求八十种好。如大品涅槃诸经中说无见顶相。大品在八十种好初。涅槃在三十二相末。若据大论持地。校量詺相功德。无见顶相最大。然诸经在八十种好初。经文初问。后答。论判可知。此问有二意。一依对治义。问破菩萨取佛色身相执。令以无相心求。二依说相意问。显佛身具足八十种好。令请菩萨起欲愿心故。如来说具足色身即非具足色身者。此引大品经释佛。于大品经数处。说八十种好空。故言如来说即非也。若尔何须理此八十种好者。涅槃经释世间众生事八十种天。彼八十天各有一一好相。令人信向。佛为化彼事天众生信入佛法。亦令彼天除憍慢心故。佛于一身土现八十具相。令求故举问也。善现知问有破执意故。即安立色身为第一义。故言即非具足色身。是故如来说名具足色身者。为成菩萨求佛色身意故。俗谛说名具足色身。
　　第四论名相身具足义与随形类相好文相似。皆准下。次前释论亦可解。世亲论中自下大文第三段破疑。谓上两疑即是因前本宗起。下有四疑。皆是展转而生。就此文中然有三段。此第一也。谓有疑云。若诸佛以无为法得名。云何诸佛成就八十种好三十二相而名为佛。无著论主相好别故。开为两门。世亲菩萨论主同破色身有疑。故合为一。彼论云。法身毕竟体非彼相好身。以非相成就。非彼法身。故不离于法身。彼二非不佛。故重说成就。亦无二及自。以彼法身中无故。言即非成就。以不离彼法身故。而言成就。余言易解。
　　自下第五论名悟具足。显佛语业所说具足。为所说。若尔云何显佛所说具足。谓如前说相好色身。于无色中。能现相好妙色。佛语所说亦尔。于无说中。能具法说。故论名语具足也。然佛地中总显如来三业功德。既知见智净者。即显如来意业功德。色身具足者。即显身业功德。语具足者。即显语业功德。心具足者。显如来心所作。作用多种下具显。世亲论自下子段第二疑云。色身及相成就既不可得。云何如来说法。为断此疑。故偈言。如佛法亦然。所说二著别。不离于法界。说法无自相。谓显所说法义二种离真法界不可得其自相。与此论同。经文有四。一问。二遮。三征释遮之所以。四重征释不解佛所说义之由。论文有二。准上可知。今此但言无法可说。不释所以。八卷楞伽言。不说法依二种义。一依自内证法。离言语分别相。离名字相。我不见有一法可说。二依古先圣道。我今但依古佛旧道而说。此道常有。如趣成道。古佛旧道外更无一字可说。故言无法可说。是名说法。由法义二。重言说法。准什本无重。
　　自下第六论名心具足。此中明佛六种心所作用。乃至第六明佛三业行住净。以身语行住亦是佛心之所运用。故论总名心具足也。上论判此文复有六。如前已配。此初明佛三念处功德。故名念处。世亲第三疑。疑云。若言诸佛说者是无所说法。不离于法身。亦是其无有何等人能信如是甚深法义。经文有二。初问。次答。答中初先依二谛。以空有两观答。次重征释以成义论文有三。初标属经。次解来意。后释经文。解来意云。此处显示如世尊令处。故此中明佛。于信谤人。皆如世尊。一平等念。约三人说。故名三念处。颇有未来开生信者。此举信佛语人。不者举不信人。此信谤二是动念境。故偏举之。不举中人。由违顺境一切处时有故。今且约闻此经者。说论来意故。即释经善现问也。释经有二。初解佛答文。次解佛欲信法之人。若以第一义观众生性相俱空。言彼非众生。此是空观。若一向无众生。佛于何处起平等念。依俗谛非无虚假众生。此是假观。空中假中皆无实违顺者。故佛于信谤中人。俱起一平等念。次重征释以成前义。无著论不解。以易知故。其征意云。即说彼非众生。何故复言非也。释众生。众生者牒空假二说。非众生者约第一义。是名众生者依世俗谛。又论次解信佛法人云。是人则为第一希有者。显示说第一义。是不共及相应。此解意云。今欲信佛语人能利益信佛说彼非众生。此约第一义显不共义。信说非不众生。此约俗谛显相应义。此人难及。故言第一希有。请本皆无此文。然佛虽于信谤平等。今言信者非不平等。世亲论云。所说说者深非无能信者。非众生众生。非圣非不圣。上两句正答前疑。释善现问下之两句解如来答。此显能信是经者非是凡夫众生。故言非众生。乃至圣众生故。言非不众生也。什本阙无此一段文。
　　自下心具足中第二段。论名正觉。此中明佛得无上正觉义。世亲论自下大文第四破疑。于中然有三段。此第一也。疑云。若如来不得一法名阿耨多罗三藐三菩提者。云何离于上上证。转转得阿耨多罗三藐三菩提。此则于前如来昔在然灯佛所。于法实无所得。文上以生疑。或于然灯授记文之上。此疑生也。既无一法可得。即是离其上性证法。云何复言。转转得于无上菩提。经文有三。初问。次答。后印述。什本阙无答文。论文有二。初标名属经。次正释。释中有三。初释答词。次解印述。略不解问。然于问中亦有依义说相欲愿三意。依义意者。此问为破菩萨取佛无上正觉执故。佛问显第二说相。意者此问则是说佛菩萨无上正等觉相。欲愿意者。令诸菩萨于佛无上等觉起欲愿心。须菩提答亦是安立佛无上觉为第一义故。先直答言不也。次云。世尊无有法如来者。释不也意。故论释云。无有法者。为离有见遇。说佛无少法得菩提。非但显佛离有见过。亦令净心地人离有见过。若一向无得。云何不堕无见过者。若无见无得。实亦是过。但为病多起有故。此偏说佛离有无二种见故。解印述中。经文先印。后述。我于阿耨下述文。世亲菩萨论云。彼处无少法知菩提无上。法界不增减。净平等自相。有无上方便。及离于漏法。是故非净法即是清净法。彼以四义释佛菩提有无上义。一明佛菩提更无一法可得。故知菩提得名无上。即初二句也。属经可知。二是法平等下明佛证平等法界不增减更无有上故名无上。即第三句也。三以无众生下明佛法身平等无差别故。又以法无我自体真实更无上上故名无上。第四句。一切善法下明佛菩提有无上方便修一切善根。是故名无上。皆对二乘说为无上。
　　此论第二解经印述文中有二。谓菩提及菩提道。初约果明佛菩提有无上义。即是所标菩提也。次一切善法下约因释佛菩提有无上觉义即。是所标菩提道也。前中有二。谓二语别故。即此二语配释法报二身。如义应知。论文有二。初标二种。次配释。初语中先牒指配。此显示菩提自相故下释义。释义中菩提自相故者。明佛得菩提时虽得诸法实相而不分别见有得。此解经中不可得菩提。自相不得故。解脱相故者。亦不见有菩提实体。此释不可有也。离障解脱所有相体不可得故。彼中已下重释结也。什魏二本皆总相云无有少法可得。唐及真谛本咸以无有为先。无得为后。若尔即以菩提自相解无有。不见菩提自体有故。以解脱相释无得。不见解脱是可得故。或有解云。无有者。虽得能得无上觉智。而不见有能觉知故。无得者。虽得所得之实相亦不见有所得实相。配论应知。即是大品经说。无知亦无得也。此解意说。初语之中通能所证。第二语中唯能证智。若据真谛本。先云无法如来所舍。明佛转依。舍征障时。不见少法可舍。此显菩提解脱相。后云无法如来所得。明佛得无上觉。于一切法得无碍知见。亦不见能得所得。此显佛无上觉相。故名菩提自相。下第二解三佛陀语。经名菩提。以通二乘及因果。故论名佛陀。唯在佛果。依论有三。初言是法平等者。显诸佛同有无上觉智平等。诸佛同有正觉智故。次云无有高下者显示诸佛第一义中寿命等无高无下故。化身随缘示有高下。诸佛实报同证义。故寿命色身神通福报皆无高下。故名觉等。第三以无众生下明法诸佛同无我我所。等生死不平等心。故名等觉。此论及魏本并漏无。余皆有也。何故说二语者。一为简二乘菩萨彼非无上故。二为破二乘疑执。彼疑如来菩提与已不异故。故大论云。二乘不名无上觉者。不得一切种智。有所不知故。以彼二乘法执未除故。见有所得。我我习未断故。见有能得。由当起我生已尽等念。今明如来不同于彼。故佛菩提有无上语。
　　自下大文第二举佛菩萨因显佛菩萨果有无上等觉经文有二。初正显。后破执。论随解经。亦分为二。梁什魏本皆云修一切善法得阿耨菩提。从明佛因时具修一切善法满足故得无上正等菩提不同二乘。大品经第三十八说。一切善法是无上菩提因。须菩提白佛。何等是一切善法。佛言。六波罗蜜四念处等乃至十八不共法。皆是菩萨道菩萨行。是诸善法具足已。得一切种智。转法轮度众生。转法轮度众生即复施设大利文。是此明佛具修一切善法故得无上觉等。若依真本及唐本。云一切善法无不现证一切善法无不妙觉。论通说佛因因果。善法圆满。谓无间道时。一切善法因满足。征或永尽。与诸佛同证寂灭忍。故言一切善法无不现证。至解脱道时。微苦亦尽。功德圆满与诸佛。同名为妙觉。故言一切善法无不妙觉。因果皆悉不同二乘。故佛菩提有无上等觉语。次破执者。有人寻善法名起执故。约第一义说善法即非善法。论于此为安立第一义。破增益失。复恐拨无缘生善法。故约俗说是名善法。令离损减失。世亲解云。是故彼漏非是净法。此中说善。即是清净无漏法故。又此善法无有漏。故名非善法。以漏无故。是名善法。由是唐本重言。善法或因果二。故重言也。
　　自下心具足中大文第三论名施设大利法。前明佛证正觉。此明依证起说施设正教大利众生。世亲此下子段第二疑云。若一切善法满足得阿耨多罗三藐三菩提者。则所说法不能得大菩提。何以故。以所说法无记法故。经文有二。初约施设此经。利益大小。显佛一代所说皆大利益众生。次汝谓如来作是念下破外疑执。前中先举大施多福。若人以此般若下比显不如修一偈经大益。初文有三。一举施福多。二显修经少。三比校施设此经利益大小。论文有二。初标名属。次逐难解。依检新本。此中有十重比校。此百分不及一。即是一分修此经一偈福为百分。以彼大施多福。比此百分中一分犹不及。故言百分不及一千分不及一者。此第二更分修一偈经福为千分(准前解之)。百千万分不及一者。第三四合举之也。依新本。第三云。百千分即十万分中亦不及一。第四云。俱胝百千分者。俱胝当此千万。以百千为数。数至千万。即万亿分亦是非一。彼大施福比此修一偈经福。万亿分中亦不及一。魏本三四合说。仍脱亿字。故言百千万分不及一也。歌罗分者此第五也。是西方别数名耳。依新本。此第五名俱胝那庾多百千分。一俱胝是千万。万俱胝是一那庾多当千亿。以百千为一数。数至千亿。是一那庾多百千。又以一那庾多百千为一数。数至一俱胝。名俱胝那庾多百千。百千该分也。不知魏文。何故唤千该说为歌罗分耶。下之五数未见解处。诸本中亦有差别异。应对检之。世亲偈云。虽言无记法。而说是彼因。是故一法宝胜无量珍宝。上二句就他宗以释疑。下两句依自宗而遣滞。大乘诸佛名句文三。唯是善故。十地论云。一者声。二善字。又彼论中。束此十重。比校为四种胜。初及第八竿分第九数第十喻总名数胜。以数无限故。摄得余数。第五歌罗分不及一名力胜。彼论不释(显此经之势方施福不及)。第六数分不及一名不相似胜。此福无数彼福可数故。此福若无数。云何言不及一。第七优婆尼沙陀分不及一名因胜。此福因果胜彼因果故。虽作此释。未见所以。此十皆是数名。何故有显力胜。有显无似胜。有显因果胜。此论不释意。一分数弥多。则一分弥少。言彼大施多福比此最少一福。亦不及也。故彼偈言。数力无似胜。无似因亦然。一切世间法。不可得为喻。
　　自下第二破外疑执。谓凡夫二乘闻佛施设教法大利众生便谓佛有我度生想。故须明佛虽常度生而无我度众生之想。世亲此下子段第三疑云。若法是平等无有高下者。云何如来名为度众生。为断此疑故文生也。与前正觉文。同为一段。相承展转有疑生故。无著正觉法利分二。自利利他证已方说。有差别故。实无违也。经文有三。初问。次遮。第三征释。问中即依对治之义。说相摄持在前文也。第三段中。先征。次释。释复有三。初破凡夫疑佛有度他想。如来说有我下次覆破凡夫疑。前文有二。初顺释。次反解。论逐难解中。唯释破外疑文有二。初总指经数安立第一义。次别释文中亦三。初解度他想疑。次若实无我下解有我想疑。三凡夫凡夫下解脱凡夫疑。初中但释反解文。顺释易知。正破凡夫。谓佛设教度众生时。有我度想。二乘知佛我无所想。不起此疑。故佛自说度众生时。尚不见有众生可度。云何得起我他度想。故言实无众生如来度者。世亲论云。平等真法界。佛不度众生。以名共彼阴不离于法界。如彼论释。应知。次下反解。证佛无我度想。论释云。如来如尔涅槃而知。此先成前实无众生如来度者言。佛尚如所证而知故。虽度众生。不见有实众生可度。又云。若有众生如来度者。如来则为有我取。此始依经反释。若谓佛见有众生可度。佛应还同凡夫。不如尔涅槃而知。若信佛如来如尔涅槃而知不同凡夫。亦须信佛不见有众生可度故。无我度他想。世亲论云。取我度为过。以取彼法。是取度众生故。上一句总。次句释中。一释取众生。一释起度想。次下双破凡夫执佛说有我想。什魏二本似破说我。依余经本及此论。皆云如来说我取者即非我取。此疑依前起。若佛如尔涅槃而知。不见有众生可度。亦应如尔涅槃知我相性空。何故佛说凡夫有我等相。故论云。若实无我而言有我等取。为离此著故。经言我取者。即为非取等。我取是我见佛。为破凡夫执我故。说凡夫无我。但有执我妄想。二乘遂执佛说凡夫有我想。为破此执故。佛说我想。即为非我想。但毛道凡夫生者。以为有我。毛道之名。译经人错。梵云婆罗必栗托讫那。言婆罗者。目此二义。一目毛。二目愚。此经意取愚痴。必栗托讫那。此名异生。各乘异业受生故。前代译经人。异生以爱生是凡夫。故名凡夫。取前愚义。目此凡夫故。新本云愚夫异生真谛名婴儿凡夫。此论名小儿凡夫。婴儿小儿并取愚义。言凡夫二乘愚痴如婴孩小儿。不知我本体空。闻佛说凡夫有我想。即寻其名。执有我想。为破此执。故言即非。然魏本云。毛道凡夫生者。彼著我愚凡。如畜生故。近取负毛之类。皆释之也。或愚夫异生如次。即是二乘凡夫。此二同执故。即唯识论名凡愚也。世亲论偈释此云。不取取应知。以彼不实义故。是故如来不于执取。然以佛不取者。即是凡愚于中执取。由此故名不取取也。次下第三又破说凡夫疑。若佛无我等想。亦应无凡圣想。何故佛说有我想者名凡夫耶。故佛破云。即非凡夫。此经既以破执为宗。恐诸学者寻名起疑。故佛随说。即遂破之。此论但牒出经而不标解。世亲论云。如来说名非生者。不生圣人法。故言非生。解云。无种姓故圣法不生。以有二乘异生别故。此论牒经。重凡夫也。
　　自下大文第四。论名摄取法身。明佛如来摄取法身以为身故。经如来地摄三身者。无上见智念处正觉。及不住生死涅槃。虽通化身。大位判之。显报身也。摄取法身显法身也。行住净中具显法报化三。如次即是三行住故。或彼但显如来三业。余皆通显报化二种。成唯识说。清净法界摄自性身。说自性身本性常故。无生灭故。证因得故。乃至虽有真实无边功德。而无为故。不可说为色心等物。四智品中。真实功德镜智所起常遍色身。摄自受用。平等智品所现佛身摄他受用。成事智品所现随类种种身相摄变化身。广如彼说。今此法身即彼初二。若有无为诸功德法。皆法身故。金光明说。如如及智皆法身故。世亲大段第五破疑。然亦有三。初云虽相成就。不可得见如来。以非彼体。以如来法身为体。而如来法身以见相成就。比知则知如来法身福相成就。由此文生。此中明佛摄取二种法身为身。初长行及偈明佛摄取真如法身为身不应以色声相见。后偈明摄取五分法身。真如法身相应故。得菩提。不以色相为菩提。其五分法身者。即四智心品。前中先长行。后偈颂。长行有六。一问。二答。三印可。四反释。五顺结。六生后。其文可解。什本文别并略也。偈既颂前长行中意。即四种偈中。结义偈亦应颂经也。论文有二。初标名属经。次正解经。正解经中。不解颂前长行。世亲论云。非是色身相。可比知如来。诸佛唯法身。转轮王非佛。此颂正答前疑也。次释转轮圣王非佛。此颂正前答无前疑也。次释转轮圣王应是如来。谓有人言。福德能成是相。果报以成是相故。则知福德力得大菩提。若如是如来则以相成就。得阿耨多罗三藐三菩提。为遮此故。遂有反释顺结等文。故彼偈言。非相好果报。依福德成就而得真法身。方便异相故。此显福德果报是差异相不同法身。以智内证无差异相故。此方便各别也。此论正解经中。先释偈。
　　次若尔如来若下释偈。后经文两偈为二。解初偈中。上半显如不应见。下半显不可见故。今言若以色见我者。此举凡夫二乘以相好色身相观佛。以音声求我者。此举凡夫二乘以佛色身八种妙声及六十种庄严音声相观佛。诸佛四蕴凡夫二乘不能知见故。佛但示色声二相。令彼见闻作入道因缘。凡夫二乘及小菩萨多取诸佛妙色声相。以观于佛。由此相。转不能得见无相法身故。佛破彼取色声相。令观诸佛真如法身。何故初解名如何不应见者。言如彼所取色声相。但见色声虚妄相。不应以此觉见佛真如法身。何故取佛色声相。不见佛法身故。下半明不可见故。言取相心不可见佛无相法身。何故不可见。论云。诸见世谛故。法身是第一义。唯出世无分别智。始能证会非见色闻声等。世谛法。见所知境界故下。释云是人行邪道不能见如来。论释行邪道。名行邪静。以得禅者。说名寂静者故。寂静是定名。言取佛色声相观佛。是行取相耶定。不可以此见佛法身。故言不能见如来。唐本云履耶断。道断静三皆是定之异名耳。又解。法身名断。是断性故。以智契证。称之为履。若观化相。执为法身。非正证故。名履耶断。前解应为胜。取论为正。后释违论。又约禅定别名。释耶定义。禅定亦名思惟修。思者意所摄。意以思量为义。欲入定时。先意思量定境故。正在定时名修。定中境相。是定识变还。为定识所取。前耶定是世俗谛。意及识摄。非是菩萨无分别智。不能以此见佛法身故。言不能见如来。次解第二偈。显示如彼不应见及不可见因缘。上半是初分。显如彼不应见。言如彼如来法身。如来妙体不应以凡夫二乘取相粗识所见。故言彼如来妙体即法身诸佛。唐本文别。什本阙此后偈。真谛及此论初句皆云。以法应见佛。此顺西方倒语。若顺此方语。应以法见佛。论释法者。真如义也。何故但教以真如法观佛故。次经云导师法为身。言佛导师唯法为身故。但应以真如法观佛。人惑生疑。佛现有妙色妙声相。何故不许以色声相观佛。故论释云。以如缘故出生诸佛净身。此不可见但应见法。言但由观色声如故。出生佛果妙色妙声。故大品经。诸佛语萨提陀波伦言。我等无所念中住。谓是金色身大光明三十二相等。此是法身末事故不可见。但应观佛真如法身。法身非取相心所见。故论名如彼不应见。次释不可见因缘。即下二句法体不可见。显佛法身非凡夫二乘粗识所缘。彼识不能知。显凡夫二乘粗识。非见法身因故。此两句名不见因缘。论重释云。复何因缘故不可见等者。文易解也。非见实不能知故。若不证见实际。必不知也。世亲论云。唯见色闻声。是人不可知。佛以真如法身。非是识境故。释意可知耳。
　　次解偈后经文。明佛摄取五分法身与前真如法身相应故得菩提。不以诸相为菩提。亦不以诸相为因得菩提。经文有三。初问。次遮。后征释。什魏二本。皆皆阙征释之文。论文有二。初牒外难。为离此著故。下属经成来意。此中初问。依上义破外疑也。依前卷论。为破二疑。一破疑佛诸相即是菩提故。上论释此问。明相具足体非菩提。二破疑佛为太子时先具诸相为因始得菩提。故上论云。亦不以诸相为因得菩提。前意可解。故此不举。上论释不以相为因云。以相是色性故。菩提正觉智即五分法身为慧身。是由修得。此正觉智故。证真如法身。始得菩提。诸相是色性。不能正觉诸法。故知诸相非菩提。亦不以诸相为因得菩提。
　　自下大文第五。论名不住生死涅槃。若依世亲摄论等。悲智所辅。名为无住。以简二凡。若依大品及此经意。不但二行辅。亦由般若不见有生死涅槃可住。故名无住。经文有二。先明菩萨不见有烦恼可断故不见涅槃可住。显佛不住涅槃。何故此文来者。时众闻佛不诸相为因而得菩提。遂执诸佛同于二乘由断烦恼。得住有余。舍此身始住无余。为破此执故。次明佛不住涅槃。于中有三。初问。次遮。第三征释。魏本问中云。菩萨发菩提心者说诸法断灭相。已以明菩萨。不说有惑可断。译人失也。若依真谛本云。汝谓如来说行菩萨乘人有法可灭可断耶。此则明佛不说菩萨有惑可灭可断。若依唐本。直问发行菩萨乘者。颇有少法若坏若断。此则直明菩萨不见有惑可灭可断。真谛释云。灭者灭集。显住有余。断者断苦。显住无余。若见有苦集可灭可断。则见有涅槃可住。今教菩萨不见有苦集可断可灭故不见有涅槃可住。故为问也。
　　论文分二。初标名属经。次正释经。正释经中。初解不住涅槃中第三文。次解不住生死文。然征释文义亦不正。如问中解。应取唐本为定。如所住法而通达者。谓能通达所住涅槃无定实法而可住也。不断生死。影像法者。显生死幻化犹如影像。又是识变之影像相。教诸菩萨不于涅槃而有住著。故留烦恼。助愿受生。住在生死影像法内。故名不断。由得涅槃。虽居生死。而能自在行利益事。不同二乘一向寂静。由此显示不住涅槃。世亲论自下子段第二破疑。疑云。若不依福德得大菩提。如是诸菩萨则失福德。及失果报。为破此疑。故有文也。偈言。不失功德因及彼胜果报。得胜忍不失。以得无垢果。示胜福德相。是故说喻譬。是福德无报。如是受不取。于中初二句。解不说断灭。文。既于诸法不说断灭。即显因果皆不生也。次后二句释知无我得成于忍。次后二句解重譬喻。次后二句解不受福德。应依此配。论释似错。依无著论。自下第二经文明佛不住生死。论文有二。初举难属。经次正释义。二乘及初学菩萨闻佛不住涅槃。便谓如来有生死者。故以为难。属经可知。
　　正释经中以其三义。明佛不住生死。一明佛达生死空。无生死法我执故。不见有生死可住不受生死苦。即是本性无生忍。依世亲论。生法二我本来无故。二明佛身非惑业所生故不受生死苦。即惑苦无生忍也。由证真如。惑苦灭故。三明佛无取福不住生死因故。无生死苦果可住。即自然无生忍也。即从因生非自然故。义虽有三。而文但有二。初合明佛无我无生故不受生死苦。以诸菩萨下明佛无住生死因故不受生死苦。今言大施多福。比显不如菩萨信解无我无生之福也。信者信佛无我无生。解者自解无我无生。其信解福尚能胜彼大施多福。况佛具证无我无生福智与虚空等。而反受生死苦。论次教解无我意云由佛达生死法空。无生死我执故。不见有生死可住。故言无我。解无生意云。佛身化现。非惑业所生。故言无生。故双结云。名无我者无生者。上教解文。次问答显问意云。此中以大施多福。比显不及菩萨信解无我无生福多。云何显佛不受生死苦。答意云。诸凡夫以取相心。修施戒等。有漏之福。尚于人天受乐报。无诸苦恼。何况菩萨通达无我无生。无相心修自利利他。福胜彼无量无边。而反受生死苦。菩萨分证无我。尚不受生死苦。况佛具证二无我。身又非惑业所生。何乃翻有受生死苦。故知佛处生死而不染。如影之在水火也。自下义第三。文第二。明佛无取福住生死因故。不受生死苦。于中有三。初转约教菩萨不取福德。显佛无取福住生死因。次善现问。后如来释。什魏二本译人失故。违前校量福多。即云。以诸菩萨不取福德故。已释前福多所以。真谛及唐本皆别云菩萨不摄应受福聚。前卷论举此文。亦云菩萨于福聚不应受不应取。彼又释云。受者说有故。取者修彼道故。谓修福时。说不福体可受。又执福德能取善道果。以此心修福。是住生死因。今教菩萨修福时不见有福体可受。亦不见福业能取善报。故于福体及果中。皆不应著。故名不受不取福聚。大品经云。教菩萨行。布施时。莫著布施。何以故。若著布施。尚更受身。若有身则不得离生老病死。岂非以取福故受生死苦。佛从值然灯佛得无相无生已来。虽恒修福。不见有福体可受。亦不见有福能取善报。无住生死因故。佛不住生死。论解此文。易而不述。次解善现问。以世尊于余处说应受福聚故者。谓上诸处说修经福无量无边。何故此中反教菩萨不受不取福德耶。次解如来释文。我言不受。非不修福而不著。故言受而不取故。论云。以方便应受。而不应取。此无取福住生死因。故不住生死。世亲论说。不生二种无我相。是故受而不取者。谓诸菩萨得法忍时。能了生法二我为无。而于二无不生二相。名受不取。执著福德。求有漏果。名之为取。此取善道。是有过故。同如下彼非善道失。故云如取非道。若不取善福德而得有漏之果。如是修时。名受福德而不取也。
　　自下大文第六。论名行住净。此中明佛三业。行住皆无染故名净。何故有此文者。为释伏疑成前不住生死义。凡夫二乘见佛三业行住不异众人。何能受生而不染故。次明佛示有行住异无所染。依论判住为三。初名威仪行住净。明佛身业现行住而非行住。次名色观自在行住净。明佛意业于破名色观中自在行住。若菩萨以满无量下第三名不染行住净。此中有说法不染。显佛语业行住有流转不染。明佛于一切有为法。中行住净故。论总名行住净。然上所明已配三业。与此何别者。谓念处已下总明如来心所作业。名心具足。于中若理性心。若事相心。若报心。若化心。皆在此说。其理性心法身文是体。无作用从能证说。此言三业者。皆据化现。成所作智现三业故。即是如来心所作用。前配三业。通于报化。故与此别。初威仪中。经文有二。初举外疑。遮破。次征释出其所以。论文有二。初标名属经。次逐难解。世亲论下子段第三破疑。疑云。若诸菩萨不受彼果报。云何诸菩萨福德众生受用。为破此疑分文有四所。一明化身外利物故。亦受福德。法身无去来。故无受福德。次破微尘下明法身一化身多。三若人言佛说我等下明我法无实。四若有菩萨以满下明化身有无尽福。偈云。是福德应报。为化诸众生。自然如是业。诸佛现十方。此之一偈正破外疑。次一偈显不去来义。云去来化身佛。如来常不动。于是法界处非一亦不异。偈上半正解不去来义。下半生起后经。若有人言。如来等者。此举凡夫二乘疑执。见佛身现行住等相。谓同凡夫实有行住坐卧。或化身成道名来。入灭称去。是人不解者。约上释如来名以遮外执。明佛证如成佛。如佛中实无行住坐卧。若人执佛有来。去坐卧。彼不解我前释如来义。次征意云。何故不解。释云。上明如来。即是真如。无前际故。无所从来。无后际故无所至去。无中际故亦无住处。住处亦不可得。何况坐卧而可得。故大品经中。萨陀波论菩萨问昙无竭菩萨。诸佛从何处来。去至何处。昙无竭答。诸佛无所从来。亦无所去。何以故。诸法如无动相。诸法如即是佛。如中非但无去相。亦无来相。佛以众人多缘来去相执故。约如来名。明佛无所至去无所从来故名如来。此则显佛身四威仪似行住而非行住净。
　　自下第二破名色观中自在行住。谓此约教净心地。作破名色观。显佛于破名色观中自在行住。故有经文。世亲论自下明法身是一化身是多他受用身亦化摄。故二论其文各有异意。准论科经为二。初明破名色身二种方便。次若人如是言佛说我见人见等下显作二观时不分别。前中有三。初佛举界尘为问。次善现答而复释。后如来述成善现所释。佛言下是问中有二。初标两重尘界。次正以为问。问中但举细作方便。破自他色身。答中始具二种方便。今言善男子等者。举求佛地人也。以三千世界微尘者。此先教以细作方便破三千世界地为微尘。即是破自色身为微尘。后以尔许微尘世界破为微尘者。此破一切众生色身亦为微尘。以诸众生迷自色身相起相缚。依此复起爱憎等粗重或业。故教破自色身为微尘已。复破一切众生色身。亦为微尘。问前破名色中云以彼不限量攀缘作意。菩萨恒于世界作意攀缘故说三千世界。已是通破自他色身。何须更破余世界地比破一切众生色身耶。答前以信行地人于破色身影像于中无巧便故。且破一三千界地。比破自他色身。今显佛巧便大故。以破三千界地为微尘。比自色身。虽大破之则为微尘。复以尔许微尘界地。比一切众生色身。破之。亦是微尘(此依魏本文解什本少异)。阿僧祇者显微尘无数。此文诸本或有或无。复既问尘多不。何须自言微尘无数。是以诸本多无。正为问中有二意。一若不明见多尘。则不破色身一执故。须问显尘多。成前细作方便。二显色身是一。破此得为多尘。则知微尘虽多。破则非微尘。生后无所见方便。故自他色身为微尘。已复问微尘多不。世亲论两行颂释。前颂释界破为微尘以喻法化一多。及喻烦恼尽而法界净。后颂显界空非实。喻三身一异。初云。世界作微尘。此喻尔彼义。微尘破为末。示现烦恼尽。此颂上半正显一多。以成前颂云于彼法界处非一亦非异。故云此喻示彼义。下半颂明烦恼尽而证法身。谓粗界尘而为末虚空。得净二障体。而即错法身。得显一多中经有四重。一世界。二破界为尘。三算尘为界。四彼界皆尘。今为四喻。初一界者聚尘成。喻灭烦恼以成法身。复喻法身唯一无二法佛证故。次破为尘者。喻化受用依法身起而有多故。算尘为界者。喻一一土有一大化身。决释位中菩萨见故。彼界皆尘者。喻一一尘土。百亿喻化身。凡夫二乘共所见故。其他受用及变化身随他机。见之有异。只如初地菩萨所见报佛。坐百叶华。一叶是一三千界量。有百亿化释迦牟尼。初心凡夫及二乘见。四善根位应邻初地所见殊故。一叶上有一大总主化佛王三千界。由此经说一三千界是一佛土不。尔如何名一佛土。应捡法华六根中疏以成立之。若至二地所见佛身。坐千叶上。即有十个初地菩萨所见之佛百个四善根菩萨所见之佛千个百亿国土释迦牟尼。此随大小。二地菩萨皆悉得见。上得见下。下不得见上。然彼菩萨自身身量。与彼所见千叶总主。大小相称。地地皆尔。具应准知。故经中说。我今卢舍那(此云受用)。方坐莲华座。周匝千华上。复现千释迦。一华百亿国一释迦。各座菩提树。一时成正觉。千华上有千释迦。即知千叶各各一大化主。四善根菩萨之所见佛此好证也。什本界尘唯有一重。便阙上义。次又颂云。非聚集故集。非唯是一喻。聚集处非彼。非是差别喻。此第二显界尘非实。喻三身非一异。于中上半释微尘即非微尘。以喻化身法身非一异处。次且破界为尘。尘界而非一异。法身流化。化法亦无。即离寄尘。以喻化身多。岂即有实尘体。故复非之。后半颂释世界非界。界破一合执。义准可知。彼论长行初解上二句。次如是三千世界一合相喻下解后二句。但凡夫之人下解次颂云。但随于音声凡夫取颠倒也。世亲解此一段。配释稍隐难知。委寻古德所陈释处。皆甚无指的。大师既往痛绝追诟。慈顾未成。悲无发悟。且随鄙见。若以裁规。庶有鉴通。伏希改决。
　　善现答中文分为二。初别破名色。二相若世界下第二合破名色二相。前中亦二。初别破色身。明相分非有。显所取空。教作无相观佛。世尊如来说三千下别破名身。明见分非有。显能取空。教作无生观名身。虽亦通于所取。今对色身唯所取故。四蕴体见故。说能取收所执。相见即能所取。依他二取即相见故。随应释皆可通。何故先破色身者。此有二意。一为除前威仪行住净中。疑佛所证如。虽无来去。佛色身相岂无去来。故佛先破色身。为无成前实无来去。二为相粗见细。先破相分。相分破已。见无依故。破之则易。故先破色。色中有五。一直答。二却征。三反释。四重征。五引佛前说顺成。论文有二。初标名属经。次正释经义。释经义中。先释别破名色。次解合破名色。别中先破色。于中复二。初指同前。次解别义。解别义中。先牒经属细末方便。次牒经属无见方便。答微尘多。还有二义。一述世尊显尘多。意成前细作方便。故论判此甚多之言。答是细作方便。此是善现述佛细作方便。非自说也。二佛问尘多。意欲破尘为非微尘生后无所见方便。有此两意。故答尘多。次却征云。何故前言甚多。第三反释显尘非有。故论判此已下是无所见方便。论责此反释。有何义者。云佛问尘多不。只应直答甚多。何反释若尘实有佛则不说前义。此说有何意耶。论自释云。若微尘聚第一义中是有者。佛前信行地中不应说微尘佛非微尘佛前说尘即非尘。故知今问尘多。还欲显非微尘。问第一义中。无一切法。何故独说无微尘耶。答以凡夫二乘不能破微尘故。或执微尘是实是常。或执第一义中有实微尘。为破此等妄执故。言若微尘聚第一义中是有佛则不说是微尘众。又第四重征云。何故前言。若微尘第一义中是有佛则不说是微尘众。次下第五引佛前说。顺成佛前。说微尘非微尘。故知问多不。还欲显非微尘。故论说云。世尊说微尘聚非聚。是名微尘聚者。以此聚体不成就故。若异此虽不说。亦自知是聚。何义须说言。佛问尘多不。言明微尘体空。若不尔。破色身为多尘。凡夫二乘皆自知是多尘。何须问尘多不故。知此问是无所见方便。上来以二种方便破色身。明相分无所取非有竟。次下破名身见分非有。经文可知。论文有二。初牒经属义。指同前说。次明世界唯属有情但名身也。今观名身界空故。言世界即非。
　　自下大文第二。合破名色身。通能所取无相无生。破能取心。令不生。故名无生。文中有三。初依前重征。若世界下第二指出执体。如来说下第三正破。今言何以故者。乘前起责。何故前说微尘即非尘微世界即非世界。次第二覆释亦是指出执体。言若执微尘及名身界为实有。皆是妄想中一合妄想。故论释云。于中为并说若世界若微尘界。此二皆是一合妄想。何故不举色身一合相者。色身破相粗相易知。界尘破相细而难知故重破之。若执此二为实有。此是二种一合妄想。非相字也。故新本云名一合执。真谛本名聚一执。即是中边论八分别内聚中。执一分别。亦是地持八妄想中。积聚妄想。八妄想者。一合妄想是贪。二不合妄想是嗔。三合不合俱相违妄想是痴。此三是彼烦恼。四我妄想。谓执自为我。五我所妄想。谓执众生为我所。此二是肉烦恼。六自性妄想。谓执诸法有自性。亦名自性分别。七差别妄想。谓执法有大小好恶等差别。亦名差别分别。八积聚妄想。此于多物和合处起一执。此三是心烦恼。善现知名身聚及微尘聚以多物合成。前虽异破为无。恐初学人犹起一执。故重指云。若执名身界。及尘界为实有。即是二种一合相故。论名二种搏取。谓一搏取及差别搏取。搏是一合。取是执相。然世界是名身界。不可破一为多故。但是一搏取。微尘是色身中差别故。执微尘有者。是差别搏取故。论云。以取微尘聚集故。善现言。破此二执故。先指此二执。皆是八妄想中一合妄想。第三引佛前说。正破一合相故。论云。即非搏取者。名安立第一义。谓安立一合相。为第一义。是名一合相者。依俗谛假说。为一合相。
　　自下大文第三。如来述成善现所释。理亦合述。别破名色。由次合破。名色言。故偏述成。次意云。世谛故有彼搏取。第一义故彼法不可说。言第一义中。无彼搏取可说。但凡夫二乘不知一合相空。寻名强执。故论引经云。彼小儿凡夫如言说。取非第一义。世亲论云。但随于音声。凡夫取颠倒。即是释此文也。
　　自下大文第二显作二观时不分别。是教入相应三昧时不分别。于中初乘前起征若一合相即非一合想。但是凡夫随执者。即我见等诸见亦应非见。何故佛说凡夫有我见边见等诸见耶。此论牒经。并什本无征文也。次破说我见等执。文中有三。初问。次答。第三佛为述成。亦是结劝菩萨。一切法应如是知见信解。论文有二。初解等至方便。次显不说欲愿及摄散方便所以。前中有三。初结前已明彰后未说。次标问四门。后随标配释。前总别破作无想无生观。合而言之。总是无所见家方便。故云已说。未说净心人证真俗时相应三昧不分别故。次说云。配释中先配释此文。后例余住处。前中初问及答显示如所不分别。菩萨发心者。显示何人不分别。于一切法者。显示何法不分别。第四何方便通前问答及后观。知见信解皆是不分别方便。故释问答已云。如是观菩萨乃至即此观察。为入方便。
　　世亲自下大文第三明我法无实故。彼偈云。非无二得道。远离于我法。非不无此我法。二种而得菩提。必离此二见。方得菩提故。此偈总释一部文意。无著论初。解如何不分别中。初问起指答。次正解经文。解经文中有三。初牒经配属。次问答正解。后如是观察下结通方便。以何方便亦通用此问答故。问答正解中。初问意言。云何显示如所不分别。宁佛虽说凡夫有我人等见。知诸见体空。不应如佛所说起执有分别。若尔何故佛说凡夫有我人见等。论释云。如外道说我。如来说为我见。故安置人无我。故经云。如愚所分别。外境实皆无。习气扰浊心。故似彼而转。佛为破凡夫外道说有我故。佛说凡夫。但有执我妄见。实无有我。即厚严经云。为对遣愚夫所执实我法故。于识所变。假说我法名。今显佛说所执我无但假说有彼我见故。与彼义同。佛说凡夫有我见者。且为成立人无我理。内凡二乘闻佛说凡夫有我人等见。复执佛说有我人等见。此是法执。佛今于此般若经中。总破凡夫二乘诸见分别。显诸见体空。故问善现。论释此问意云。佛为凡夫二乘。说有我见。欲明我见体空。显法无我。故作此问。成唯识云。为入我空。说六二法。复唯识论二十云。依此教能入数取趣无我。所执法无我。复依余教入法空。如是等文皆同此说。答文有三。初直答。次却征。后引佛说释。佛前于施设大利中。说我想即非我相故。彼执佛说我见。非正语也。何故佛说我见等。即非见者。论云。若有彼我见是见所摄。言若执有我见。还是法执见摄。障入相应三昧故。佛教观我见等即非见也。故世亲论云。见我即不见无实。虚妄见。此是微细障见真如远离。此显执我之见本不见我以无实体。但妄见故。我见无体。然法见亦尔。以证如时。不见二我。此微细障。便得远离。故知此二见说名不见。彼论之意。举生类法。即非见。故配此文。读者应悉。论第三文。结通方便意云。先以闻思修慧。推我见体本空。不起诸见分别。始得入相应三昧。故云即此观察为入方便。
　　次下第三佛为述成。亦是劝行菩萨乘人。准前我见非见。亦应如是知见信解一切法非法。于中初述成。次破寻名执。菩萨发心者。真谛能断及此论并举发行菩萨人。故论云。菩萨乘发行者。此显示何人不分别。答前第二问也。言行菩萨乘者。应如是不分别。于一切法者。显示何法不分别。言于一切法皆不分别。非但我见等。应如是知见信解者。此以答第四何方便。今据论释如所不分别已。又云。即此观察为入方便。故知方便通前三义。知见信解者。经有三。论判为二。谓定慧学即心智也。于修二时。无漏戒俱为戒学。无别修位。故略不说。若尔云何成知见信解三句。论云。于无分别中知见胜解。意言修无分别时。定慧别修为二。合修入观为一。故有三句。初言应如是知者。此教修定时应知诸法非法。论言若智。是修无分别人智。依止奢摩他。是修定时名止品也。言修无分别人。若修诸定及依定。起天眼等。观诸时法。应知定心定境及所知法皆非法。如前我见非见。故言应如是知。应如是见者。论云。依止毗钵舍那。观通理事。言菩萨若以智慧观诸法时。亦应明见诸法非法。如前我见非见。前故言应如是。以慧观法。明了不同定智。故名为见。此二在加行中。定慧随增修。二未均修故。应如是信解者。双持定慧二心。正入真观时解故。论云。此二依止三摩提故胜解。尔时正解诸法。非法此是证信时解。故经名信解。论胜前知见时解。故名胜解。故无性摄论云。谓于法界。内证相应。而起胜解。云何胜解。论云。以三摩提自在故。此据入真观时离取相转。故名自在。胜前取相解。故名胜解。又云解内攀缘影像彼名胜解。此据入俗观时。解识内法如影像等故。名胜解论。牒经结云。如是知解已而不住法想者。捡寻诸本。皆无结文。唯此论牒经有斯一句。结前三句。结前三义。推其文势。有亦无妨。而不住法想者。明得此胜解时于一切法无住著想。如于我见住非见想。故能断云。如不住法相。什本云。不生法想者。即不起执著。然阙如字。此不住想正显无分别。前知见二是加行故。或知见胜解三种皆方便摄。正不住法始是根本后得二智。故论牒经结释云如是知解已而不住法想者。此正显示无分别也。世亲论解三句云。二智及三昧。如是得远离。谓世出世智如论说知见。二皆依三昧故。名为胜解。能伏及断我法见故。名为远离。次下第二破寻名执。佛说不住法想。以有法想可住故。后安立法想。为第一义。破言即非法想。即非法想是不共义。是名法想。是相应义。皆准前释。
　　自下大文第三论名不染行住净。此不染中有二。初长行中明佛于说法中不染。次偈文明佛于流转中不染。初中复二。初以大施多福。比校不如无染说法福多。欲令诸说法人学佛以无染心说法。次云何为人说下问答释不染说法相。前中复二。初举大施多福。次善男子下以彼多福比。显不如无染心说法。论文有二。初标名属经。次正解文义。随前判经亦为二段。义显易知。胜天王般若中。佛自以两义释。一以财施有竭法施无尽。此显行施时施财有限故施必有尽法无限故说而不尽。二以财施但得世间果报。昔曾已得。即已堕落。今虽更得。必还退失。若以无染心说法未得。决定当得证大涅槃。得已不失。自利利人。永无究尽。此明得果时异。大论文云。财施得有量果。得欲界系果。得三界系果。法施得无量果。得三界系不系果。彼文皆据有相财施。以对法施。今此见智净下。凡所举福皆无相施。果亦无量。然比法施。法施犹胜福德。智慧名之为导。正是道法福为助故。有此大益。故佛劝修。论云。有如是大利益故。决定应演说如是演说而无所染。受持读诵是说法因。是以兼举。世亲论云。化身示现福。非无无尽福。虽佛化身作业。而说法时有无尽福。劝诸学人。心无染说也。问答释中有二意。一问。云何为人演说。胜前大施多福。二问。云何为人演说。而不名说。佛自释云。而不演说。名演说。魏本作而不名说。及新本皆作如字。言虽演说。如不演说。有二义。一观能说所说体空。虽恒演说。如不演说。故论云。不可言说。故不演说。彼法有可说体。应如是演说。若异此则为染说。以颠倒故。言若不观说体空。则以取相心说。非无染说故。什云。不取相如如不动。谓说法时。如证真如。离于动摇。即余本言。如不演说。二云。以名利心说则虽恒说如不演说。故论云。又如是说时。不贪敬供养等。亦为无染说法。然佛于说此经末。无染说法。非唯显佛于说法中无染。然佛亦教后人以无染心说也。世亲论云。诸佛说法时。不言是化身。以不如是说。是故彼说正。彼论意云。佛说法时。不言我是化身。故名而不演说此意别。
　　自下第二明佛于流转法中不染不住生死中。论亦名为不住流转者。前总说佛不住生死由达法无我。此中别说九种观行。显于流转不染。即是成前不住生死义。又释前虽说佛不见有生死可住。何妨生死是有故。此观佛九种。生死法皆虚妄。如星翳等故。佛虽处生死。生死不能染污。是名流转不染。世亲论此下大文释第六疑。疑云。若诸佛如来常为众生说法。云何言如来入涅槃。此疑于前化身有去来法身无去来中起。或是次前如不演说中起。若作此解。便是第五段中。开出无别第六段也。为断此疑故。说九观。偈言。非有为非离。诸如来涅槃。九种有为法。妙智正观故。此显诸佛得涅槃故不住生死。示现世间行利益故不住涅槃化入涅槃法身恒住。上二句正答所疑。下二句明化身示现世间行而不住有为法中。以观有为作九观故。此经偈分为三。初一句总举有为法。为所观境。次两句正以九喻教。观九释有为。下一句结劝修行。能断云。诸和合所为者。谓四相等因缘和合。所生住。故曰所为。无漏有为体亦迁变。二乘厌背。故教不染。或唯有漏。为烦恼之所为故。名曰有为。生死杂染沉溺有情。教令莫染。作九观故。余如大师前卷中解。

　　金刚般若论会释卷下

　　(［黑］)
　　右金刚经会释全部三卷客岁夏五月借得南京东大寺大佛殿劝进所龙松院所藏本荏苒逾年今文化十三年丙子春正月五日遂誊写切了。
　　　　　　　　　　　　　顺艺志通(三十又二)
　　同年夏六月十九日一校了廿一日再校了。
　　　　　　二十三日三校了无只字之差也。
　　(［青］)
　　文政二年己卯八月十七日借得南京龙松院之藏中一本校合了。
　　同四年辛巳冬十二月廿四日再校了。
　　同五年壬午夏四月念八日三校了。
　　会释三卷前一卷校合先所得一本及龙松所藏二本后二卷唯挍捡龙松藏二本文化五年壬午四月廿八日夜于洛东冈崎客舍成功。
　　　　　　　　　　　　　释　顺　艺(春秋三十有八)

