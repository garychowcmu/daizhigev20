  大乘起信论义疏
　　隋 慧远撰




　　大乘起信论义疏上之上

　　　　净影寺沙门慧远撰
　　大乘起信论者盖乃宣显至极深理之妙论也。摧邪之利刀排浅之深渊立正之胜幢。是以诸佛法身菩萨皆以此法为体。凡夫二乘此理为性。改凡成圣莫不由之。是故释尊为表此法以殊胜故。超过巨海须弥山等于铁围上楞伽城中十头罗刹宫殿之中说此法也。即表其三乘绝分如法华论主。论主问言。何故住此灵鹫山中说此法耶。释言。为题此一乘法以殊胜故依处以题。又十地论中问。何故在此他化自在天摩尼宝殿中说此法门。释言。为题十地法门以殊胜故挍量胜故。此亦如是一化所说教虽众多要唯有二。一者声闻藏二者菩萨藏。教声闻法名声闻藏。教菩萨法名菩萨藏。何以故知佛教但二。有事有文。言有事者佛灭度后迦叶阿难于王舍城结集三藏名声闻藏。文殊阿难于铁围山集摩诃衍。名菩萨藏。故知佛教无出此二。言有文者涅槃经言。十二部中唯方广部菩萨所持。余十一部声闻所持。地持论中亦同此说。下复说言声闻菩萨出苦道说修多罗。结集经者谓集二藏。说声闻行为声闻藏。说菩萨行为菩萨藏。故知所说无出此二。亦名大乘小乘半满教也。名虽有异其义不殊。此二藏中各分有三。谓修多罗毗尼毗昙。小乘三藏者如四阿含经。是修多罗藏。五部戒律是毗尼藏。毗昙成实是毗昙藏。大乘三藏者如涅槃华严等。是修多罗藏。清净毗尼方等经等是毗尼藏。十地地持等是阿毗昙藏。今此论者二藏之中菩萨藏。摄三藏之中是第三阿毗昙藏。亦名摩德勒伽藏。此云行境界。亦名摩夷此云行母。此论所明八识之理为体行法为宗。诸菩萨等依于此理得起修行。依行成德故言菩萨摩德勒伽藏也。所言大者物莫能过目之为大。既言至极焉有胜己。故言名大。所言乘者运载为义。乘有二种。一法二行。言法乘者能运他用。无自运义。即是理法。言行乘者自运运他故名为乘。今此论中具明理行故有二种乘。总而言之亦名一乘。无异趣故亦名佛乘。佛所乘故此皆是。名虽有异其实不改。故言大乘也。所言起者成立为义。所言信者决定为义。此信有二释。一云就十信位中令起真常证信也。二云即是妙法师说。是劝信也。论主是其不足之人所说之法甚深极理。恐其不顺。作烦恼缘。故言我所说大乘法应当起信。不应诽谤。故论末中我今随分总持说竟。应当敬信。若人能信是法功德无尽。何以故。理无尽故。若人诽谤获大罪苦。始终意同岂容异乎。如菩提心论中劝发品在初建也。为说六度故先劝发心为修行也。此亦如是。为说深理故先劝起信也。问。何故要先劝起信者。此信乃是入佛法之首故。华严经云。信为道源功德母。又论中云。信心如手。有手之人入海宝藏随意拾取。无手之人虽遇宝藏不得拾取。信心亦尔。若有信人入佛法宝随分修行得解脱乐。若无信人虽遇佛法空无所获。故要起信。所言论者简异佛经之辞也。若通言之一切皆论。谓五明论是也。一切皆经谓五经是也。若别言之佛所说者名之为经。若余人说佛所印可亦名为经。如维摩胜鬘等是也。若佛灭度后圣人自造解释佛经名之为论。凡夫所造名为义章。今此论者佛灭度后菩萨所造名之为论。论者所谓宾主相谈因之为论。故言大乘起信论也。言马鸣菩萨造者是为题其论主名也。亦释幡者如龙树论释。所以菩萨造此论者。佛灭度后正法之时大圣去近。人根厚信故无异端。七百岁后大圣去远。圣弟子众遂佛灭度人根薄信。以世衰故外道异端竞兴于世。所谓青同仙人出建陀论二十卷。过去无因为宗。黄头仙人出阐陀论。自然为宗。及卫世师论第十八部是也。于时有沙门释子。号曰法胜。对破外道故依毗婆娑广论西方沙门及萨婆多抄出二百五十行偈。造出四卷毗昙。虽然人根薄心钝故毗婆沙广论不能受持。四卷其略不得义理。是故须出。达磨多罗广论之中。依西方沙门义与譬喻义。加二百五十行偈。抄以用造作杂心十一卷论也。故论初言极略难解知。极广令智退。我今处中说广说义庄严。此二论主并宣有相之教令退异乘。因缘为宗。虽明空理但法上横计定性不定法体。又后八百九十岁后出呵梨跋摩。前虽造论灭邪外道。观有相故不得圣道。依毗婆沙此方沙门义与昙无德义。造成实论二十卷也。广论之中偏宣无相之教。明生法二空。观空得道为宗。虽三论主造论宣通。犹谓六识名相之事。非题极理。而众人等竞习此论。执为究竟。兴弘于世。将欲隐没牟尼大意。是故复出马鸣菩萨。愍伤众生拖非人流。感[厂@煩]佛出极意潜没。依楞伽经造出起信论一卷也。虽文略少义无不尽。八识常住为体。修行趣入为宗。习六七识妄。故修尽拔众人等执究根原。释八九识真故湛然示迷方类趣入处也。造意如是。此论中有三段明义。第一致敬三宝。第二论曰有法以下出其所造。第三后终二偈总结回向。何故有此三段者欲作大事不能轻为故先敬三宝。次出作事作事竟故所有功德回向发愿。次第三总结回向。就第一中有三。一者泛明诸论之首致敬不同。二者论首归敬之意。三者随文解释。所言论首归敬不同者。或具敬三宝如大智论今此论等。或唯佛法如十地论等。或但敬佛如地持论等。此皆有意。所以具敬具足福田故。何故但敬人法者。藉法成人故须礼佛。法者所释之理。故须敬法。何故唯敬佛者。佛为教主故须礼佛。余非教主故废不礼。言敬意者有六种意。一者作论所依荷思致敬。二者请承加护。三者为生物信。四者敬事之宜。五者为表胜相。六者为开众生佛法僧念。初言作论所依荷思敬者。若无佛说经今无所说。若无其法论无所依。若无僧传已则不闻。由藉此三。今论得兴故须皆礼。二言请护者。若无加力何能勘说如此深理。要佛加力能说此法。如金刚藏菩萨欲说十地法门时。加四勘知四十无碍辩才。故末法恶时传化不易。若无三宝威力加护无由自通。故须致敬以请助。三言为信者。论主自是不足之人造论释经。人多不信。要须归礼示有宗承。有所制立人方取信。是故顶礼。四言敬仪者。如似世间孝子忠臣凡所为作必造启白君父。菩萨如是。重敬三宝过父及君。今欲造论解释经时。宁不致敬启白造论。故须归礼。五言表胜者。如成实说。三宝是其吉祥境界。树之论首以题论胜故先致敬。六言开众生三宝念者。如杂心说。为令众生于三宝中发心趣求信解观察供养归命故顶礼之。第三随文解释者。文中有二。一者初两行偈。正明致敬三宝。二者为欲令下一行偈。明造论之意。就第一中有三。一行余一句明佛宝。二者法性真下二句明法宝。三者如实修行等一句者明僧宝也。就第一中有二句。一者一行偈明应身。二者一句明法身。言归命者是其论主敬心了辞也。内正报中命根为要。故举要命属彼三宝。名之为归。为表心了。如身业中顶礼佛足。字及释者。命者告也。所言尽者非局之辞。言十方者举处以明所敬佛宝遍在十方。故举在方皆依之辞。此是广义。若言纵义应言三世。而义左右隐题言耳。言最胜者是应佛十号中初号也。非群品同故曰最胜。乘如实道来成正觉。岂非最胜。言业遍知者应佛中福智二德也。福成就故众人应供。种智成就名正遍知。十号中略举三号。经中多举此三号者十号中体故。涅槃序品中言今日如来应正遍知将入涅槃。胜鬘经亦如是说。此是一句叹应佛名称功德。下次一句叹色身德。所言色者以三十二相庄严其身故名为色。言无碍者叹其异辞。凡夫色者质碍为义。如来之身而无碍故曰异也。言自在者叹其胜也。转轮圣王虽具三十二大人相而不得自在。犹苦无我。应佛非此。自在无极。此之一句叹色身也。下次一句叹意业德。言救世者救者覆义。救覆生善。即是与乐得乐因故此是慈也。言大悲者悲者护义。护之止恶。悲能拔苦。应佛之意无出此二。是之一句叹意业德也。自下一句合敬真身。言及彼者敬应佛。已兼敬真故名之及也。对此应佛体用异故名之为彼。言身体者是法佛也。万德积聚名之为身。法无藉他故名为体。亦可应用所依在之为体故曰身体。所言相者是报佛也。法体之相故曰报佛。此之一句合明法身。问。何故应中具明三德真中总乎。答。应佛其是教主也。故偏广叹。真身非主故总叹耳。理应齐论敬佛宝竟。此下明法。言法性者此之真有自体名法。恒沙佛法满足义故。非改名性。理体常故。大智论云。白石银性。黄石金性。水是湿性。火是热性。一切众生有涅槃性。故言法性。言真如者是之真空无可妄故。名之为真。无所立故。名之为如。此法绝待。超出百非故曰真如。故十地论云。自体本来空。自体此是犹前法性。空犹真如。所言海者从喻为名。不得当法为言。故举胜以况。深邃难底犹如大海。故大经中譬如大海有八不思议。涅槃亦尔。此之一句明叹理性。自下一句行教合论。言无量者数中极也。此之非是华严经中数中无量。非数量故名为无量。言功德者为功用所得。故为功德。德者得也。修行所得非数量。故名无量功德。此之行法。所言藏者此之教也。教能包含理行之法。故名为藏。故文言三藏教也。亦可行藏。无量功德积集名藏。理法如海。行法如藏。教法无也。何故无者教无别体。音声为体。故是不敬。此之二句明法宝也。自下一句叹僧宝。言如实者遣邪取正。故曰如实。言修行者在不足位。研习胜进故曰修行。所言等者此类非一。故曰等也。自下一偈造论之意。此中有二。一者半偈遣邪。二者半偈立正。言为欲令众生者明所为人。不自为己。专为众生。造论意业故曰为欲。以恶法成故处处受生。名为众生。自下一句明所除事。言除疑者犹豫名疑。正信对治名为除也。何故除者诸众生等不得圣道。生诸惑者皆以疑故。故须除也。除者遣也。言舍邪执者诸众生等。以我见故以为邪执。今题正义故舍邪执。舍者离也。何故舍者我见是其众惑之本。若无我见众惑无住。问。若尔何故毗昙我见非惑。释。此之就欲界众生以我见故起修道行。故作此说。非是道理。自下二句明立正也。言起大乘正信者。正者非曲为义。余义释同前也。何故起此信者下题其意。佛种不断故。立信之人修行能得常住佛果。故经言。生信心者生诸佛家。已种佛种。胜鬘经四种真子中。初真子者即是其事。绍佛位故名真子。此之初段竟。自下第二正出所造。此中有三。一者序分。二者从立义分以去立正宗分。三者从劝修利益分以去传持末代分论。必有由故先明序。由序既兴所说宜题。故次第二明正宗分。圣者造论为利群品。造论既周。叹胜劝学令不断绝。故次第三明传持分也。就初序中二门分别。一明经论作序不同。二者随文解释。言不同者。经之与论序相则异意则同也。言相异者。经中序者凡有二种。一者证信序。二者发起序。言证信者。阿难禀承佛化欲传末代。先云如是我从佛闻。证成可信。名证信序。言发起者。如来将说法故先现诸相。招众有缘。集众起说。名发起序。论家为序则不如是。无有二序。何故尔者论主是其自意造论不传佛语。不同阿难直传佛语故。无如是我闻等言以为证信。又须论主无有现相然后造论。不同如来大圣本说。故无发起。但述其意以为序耳。是故异也。言意同者。经之与论同为欲说正之初。故名为同也。言随文释者。文中有二。一者总表。二者问。有何因缘以下别表其意。就第一中有二。一者总劝起信。二者从有五分以下总判科文。言论曰者。马鸣菩萨说法之辞也。言有法者。是所说法也。谓七八识言能起者能应起也。言摩诃衍者。是其胡语。此方翻者。摩诃言大。衍是言乘。大乘之言如先说也言信根者。信是诸行之根本也。故言应起大乘信根也。何以故。此法中。信者即是大乘信故。即是最胜感佛近因。故经说言。复有正因。所谓信心首楞严等也。信者是其报佛正因。首楞严者亦名佛性。即是法佛之正因也。言是故应者总结释之。自下第二科文说有五分者是总举也。因缘分等是其别释。文题可知。自下第二表其造意。此中有二。一者正表其意。二者问。修多罗中以下难解者料简分别。就初中有二。一者问二者答言有何因缘而造此论者问其造意。自下正答。此中有三。一者略表举。二者云何为八以下别释。三者有如是等下结释也。就别释中有二。一者总表其意。二者从第三以下出所为人。就初言令众生离苦者。所以众生常在三途恒受苦者。由迷理故也。既是非不知。故造作恶行。常在三途。如人自宅无有出期。甚为可愍。是以菩萨造作斯论。显真极理。令示是非离苦处也。言得究竟乐者。所以众生不得乐者。不知善行是应行故。是故菩萨说诸善行。令知众生修行趣入。得涅槃乐。何故非得人天乐者。非究竟故。悉无常故。是不令得也。言非求世间名利敬者。有二意。一者就菩萨说。我为众生离苦得乐者。我非求名利。避他讥谦。二者所为众生。我所说法非令得求世间恭敬。唯令求心证无上菩提。故说此法。次明所显之法。言为欲解释如来根本义者。出所说理非不了也。下显其意。令诸众生解不谬故。或执邪为正。或执妄为真。或执不了以为了义。皆是谬故。自下第二出所为人此中有三。一者有善根人。二者示方便消息业者无善根人。三者示修止观以下明凡夫二乘。就初中一厚信次一薄信。言善根成就众生者。此种性以上分得贤首证信位。故何以知者。佛性四句中为善根人故。言善根微少众生者。是十信人也。以玄信故自下第二无善根人。言示方便者。依此论中悔过礼佛等也。言消恶业者此是业障。言善护心者是报障也。言远离痴慢出邪网者是烦恼障痴慢是其五钝使也。邪网是五利使也。此等三障皆灭除也。小乘法中但伏烦恼。不能除二。大乘法中皆断三障。自下第三益凡夫二乘。此中有二。一者总释凡二乘。二者别释。言修止观者。止是定也。观是慧也。对治凡夫二乘心过故者。凡夫有著有之过。二乘有著无之过。为凡著有故令修定。为二乘人故令修慧。自下第二别释。此中初一就凡。后一就二乘。言专念方便者。是其定也。言生佛前不退信者。得益不虚。如生净土常见佛面。恒闻妙法。信心增强不退失也。自下次明二乘。言示利益者是慧益也。慧益不虚故劝修也。自下第三总结意也。亦可此八种因缘中。初一是总。后七别释。就别释中初一正释。离苦章门。后七是其释别。得乐章门。众生离苦要是解理。众生得乐由是行。故善行之首信心是也。余义同前。自下第二有难解者。重料简。此中有二。一者问。二者答。就答中有三。一者略二者广三者结。初中二句。一初所为人后所寄人。言众生根行不等者。受道众生心器不平也。根者就昔。行者据今。昔根今欲深浅不同。故言不等。言受解缘别者。昔是极圣说经是佛。今日论主不足之人。故言缘别。既言所寄不同所为不等。何不重说。自下广释。此中有三。初释缘胜所为亦胜。中释衰事。后释当机。言佛在世时者。表其时胜。众生利根者所为之胜。能说之人以下表所寄胜。色心业胜者。色者是其三十二相。是身业也。心者是其大悲大慈。是意业也。言业胜者以因题果。以业胜故所感果胜。言圆音一演异类等解者是口业也。如来一音大小并陈。随机等解。不差机说。此则佛为不虚说法。华严云。如来一音演说法。众生随力各得解也。三业皆胜故言缘胜。言则不须论者。结释利根。以钝根故造论解经。乃得悟解。以利根故佛说则解。故不须论也。自下第二释衰事。若如来灭后者。表其时衰。或有众生者。所为不等。两双四句。所谓有力无力。初二句有力。后二句无力。初中广闻小解。小闻多解。是为一双。或有众生无自心力以下明无力人。此中有二句。初无力故广闻而得解者。后句无力故广闻不得心乐少文而得多解。是为一双。如是论者以下明正当机。犹前第四人也。此论文略而义无不尽。故言总摄如来广大深法无边义故也。非是小乘狭小之理。故言广大。佛乃所穷故言深法。理无限齐故言无边应说此论者。结表造意。初序分讫。立义分下。自下第二明正释分。此中有三。初立义分。中解释分。后修行信心分。何故有此三分者。有二意。一者说法次第。欲说法者先制义宗。故先立义。宗既定广分别示故次第二解释分也。说法之意非但空说。如说修行得利益。故说法既周。故次第三修行信心分。二者说法所为。以三根故。故有三段。谓上中下。以上根故说立义分。为中根故说解释分。为下根故说修行信心分。上中二人说法可尔。下根人中何不广说。上中说理法时即得悟解。下根之人不得悟解。显示行法。令劝修行尔乃得入。以行劣故以行令入。故不广说也初中有三。一表章门。二正释义。三以总结。次说立义分者。是表章门。立者制定义。义者有深所以。目之为义。大乘极理岂是浅由。故深所以。摩诃衍者以下正释。此中有二。初立二章门。后释二章门。摩诃言大。衍是言乘。此义如前广释。所言法者。自体名法。理不赖他。故言自体。问曰。万法无有别守自性。以乐德中无生灭义名之为常。如是一切何不赖他。解曰。万法一体无异体。故以乐体异无有常体。故言无赖。难曰。若尔以坚触用以为柱用。无异柱用。亦应此柱无赖他乎。解言。不例。柱是无体。以四微上假号柱。名赖他义。显真法之中。同一体中随义分万。举一寻体即是其体。万亦如是。一中全体。万中全体。何用彼中他用为己。他体为己。此真法中。同一体中万义互相缘集。不相舍离。故经说言。譬如父母。各各异故。故名无常。有彼此者即是无常。理是一体无彼此故。故湛然常。又经说言。我所说法非一非异。湛然常住非如假合一。故言非一。非如实法各别体故。故言非异。是故异也。所言义者。随事名义。虽体一味而随义万差。然则体义不殊。无有一性。即是如故。而无不性。义差别故。此二即是极理体状。自下第二正释章门。此中有二。初释法章门。后释义章门。初中有二。一者正释。二何以下转释。初中有三句。一表出法体。二是心下明其用。三依于此下明立义意。所言法者牒前章门。谓众生心者。以法受生。名为众生。此是就凡。若通言之众法合生名为众生。此是通圣。心者是其三聚法中。简色无作是心法也。此心即是有命中实故名真心问曰。何故心是理乎。答。理非物造。故名为理。非为木石。神知之虑故名为心。是心则摄一切世间出世间者。如此理者诸法中体。以用归体。故言则摄。用虽众多无出染净。染则世间。净则出世。依于此心以下明其立义。此心理故据此明义。显示摩诃衍义者。即是其说大乘义也。何以故下明传释。所以是心世出世法体者。彼前第二句释之。以二义释。一义云是心真如相者即是第九识。第九识是其诸法体故。故言即示摩诃衍体故也。是心生灭因缘相者是第八识。第八识是其随缘转变随染缘故生灭因缘相也。何以知者。文中言即示摩诃衍体相用故也。用是正义。体相随来。于一心中绝言离缘为第九识。随缘变转是第八识。则上心法有此二义。是第八识随缘本故。世及出世诸法之根原故言则摄。前中但言八识。后转释中了显二识。故言体用。第八识者摄体从用。故言为用。心生灭也。上中具明染净二用。释中但明随染之用。故胜鬘云。有二难可了知。自性清净心难可了知。彼心为烦恼所染难可了知。彼言自性清净。犹此心真如。本来无二。言用大者。用有二种。一染二净。此二用中各有二种。染中二者。一依持用。二缘起用。依持用者。此真心者能持妄染若无此真妄则不立。故胜鬘云。若无藏识不种众苦。识七法不住不得厌苦乐求涅槃。言缘起用者。向依持用虽在染中而不作染。但为本耳。今与妄令缘集起染。如水随风集起波浪。是以不增不减。解言。即此法界轮转五道。名为众生。染用如是。净用亦有二种。一者随缘显用。二者随缘作用。言显用者。真识之体本为妄覆。修行对治后息妄染。虽体本来净随缘得言始净显也。是故说为性净法佛无作因果是名显用。问曰。若修行始净者何故得言无作因果。答。虽显由修体非今生。故曰无作。问曰。若非今生何故名果。随缘故名为果也。若据体言非因非果湛然一味。而就妄论真。在因名因。在果名果。故名因果。言作用者。本在凡时但是理体。无有真用。但本有义。后随对治始生真用。是故说为方便报佛有作因果。又云。但是一中义分为二。言能生一切世间出世间善因果者。世间是其染用之义。出世间者净用之义。此是总说理用也。下就人以显诸佛本所乘者依此识。故诸佛得成。无此余缘故。本所乘故。菩萨皆乘此法到如来地者。此识为正因。菩萨修行得成佛道。此之用也。自下缘也。次说解义分者表显也。自下第二广释之中有三。初所辨正理无有邪局故。先明显示正义。立正既周。宜以遣邪。故次第二对治邪执示是非。已拖是可入故。次第三发趣道相。段意如是。之三句别三段名也。显示正义者。以下正明初段。此中有二。一明题章门。二依一心下正释正义。就第二中有二。一者总别略释。二者心真如者。即一法界以下别列广释。初中有四。一者总表数。二者列二章门。三者略释。四者此义云何以下转释。依一心法者。简异色无作二聚。但一心聚故言一心就此明义故名为依。有二种门者。随义依数。云何为二以下第二列二章门。心真如者。是第九识。全是真故名心真如。心生灭者。是第八识随缘成妄。摄体从用。摄在心生灭中。亦一师云。六识七识生灭也。问。全是妄不是。若尔生灭不非是。何故如是。妄者就用。生灭者就法体。随用故成。法体真故非是生灭。故经说言。不染而染其体常住。问曰。真妄相违无相合理。何故言一心。答曰。随妄义边终日成妄而不妨真。全真义边终日令真而不妨妄。如柱实法义边全灭无有续转。假名义边全转无有灭义而不相碍。有为尚在转灭二义不相碍妨。何况真心有二义乎。问曰。何故如就妄论真。真与妄合缘集起尽名心生灭。言是二门皆各总摄一切法者有二义。一义云。心真如中皆摄出世间一切法。心生灭中皆摄世间一切法。故皆名总摄也。二义云。心真如中皆摄世间出世间一切法。心生灭中亦尔。何者虽真如不随缘染净所依。诸法之体。如影依形。故言各摄。心生灭中。随净缘者转理成行。随染成妄。故言皆摄。自下第四转释。此义云何。何故二门各摄一切法者。一心二义故。故言是二门不相离故也。义分为二。非是别体故言不离。自下第二别释章门。此中有三。一者释心真如章门。二者心生灭者以下。释心生灭章门。三者复次真如自体相者以下。就真如体用以辨当现。所以尔者。心真如门。犹前立义是心真如相也。心生灭门者。犹前是心生灭因缘相也。是心体义众生现有。用义在当。是故第三辨当现也。初中有二。一者明真如体一。二者后次真如者以下就真如中。义分空有以明真如。初中有二。一者真如绝言。二者问曰以下明其趣入方法。初中有七。一者明真如体。二者一切诸法唯依妄下明妄法体。三者是故一切法下以明真如法体有相无。四者以一切言说假名以下以明妄法相有体无。五者言真如者以下因言遣言。六者此真如体以下释真如名。七者当知一切法以下总结绝名。此中大概正明真如。兼明妄法者是对来耳。非是正宗。初中有二。一者总明体义。二者所谓以下正表其体。言即是一法界者是一心也。异彼余法故言法界。亦可对妄。据真为一。大总相者。心是能总恒沙佛法。榄众诸法。以成总心。岂得不大故言大总相。若通言之诸法各有总别之义。然心一总者。心为能知。法为所知。故名为总。依此心生种种法故言法门体。此是总相。明体之自下第二正表其体。上明诸法之体。何为所谓心性非色无作。何为诸法以心为体。不生不灭故湛然常。一得不退名为常。不生不灭名为恒。此真如心不生灭故诸法之体。自下第二明妄法体。此中有二。一者顺释。二者若离心念以下返释。一切诸法者。生死妄法非一。故名一切诸。如虚非无故名之为法。唯依妄念而有差别者。无明是其为妄念也。以有无明迷真如故即有生灭。如空中花。眼患故有。眼治则无。众生如是。无明眼瞙故生灭。非有妄计为有。起种种业受种种苦。若以修起缘知金神决其眼瞙。方知妄无豁然会真。故肇师言。所以众生轮转生死者皆著欲故也若欲止于心即无复生死。自下返释。若离心念者。是七识为心念也。则无一切境界之相者。是生死境界也。有妄念故则有妄境。若无妄念生死妄境何由得起。故下文言。心生法生心灭法灭。三界虚妄但一心作。问曰。何故上中八识为生死体。今此何故妄心为体。答。近体者妄心是也。若远由者真识亦是。又问。即此法界轮转五道名为众生。何故远由寻妄根原即为是也。而体非妄故云远由也。自下第三明其真如体有相无。此中有三。初结前。中明相无。后辨体有。是故者结前心性。颂前释成不生不灭故绝相妙有。自下明其离相。此中有二。一者无他相。二毕竟下无自相也。一切法者真如中恒沙法是也。从本以来者非始绝相。表其久来清净也。离言说相者。以无像故不可以言著。体非是生死有相。故言所不及。离名字相者。非是生死名字呼法。故涅槃云。涅槃无名。强与立名。离心缘相者。非是意识所对法尘境界。前二句者非身识境。后一句非意识境。六识皆非所对之境也。自下明其无自相义。毕竟平等者无有优劣也。无有变异者。明其非是变易生死。不可破坏者。明其绝断分段生死。永绝二种生死。离性平等故名无自相也。自下明其体有之义。唯是一心者表其真体。心外更无余法可得。故言一心。相无而体有也。故名真如者总结释之。自下第四明其妄法相有体无。此中有二。一者明相有。二者不可得下明其体无。以一切言说者。以言说著体。对上离言说也。假名无实者生死法中以名呼法。定著彼法。不得呼余。无实而作名呼彼法。故有名而无实。寻名推求不得。故无实也。对离名字相也。但随妄念者。以妄故有所缘之境。生死境界但随妄生。相应不舍。对上离心缘相也。自下明其体无之义。不可得故者。生死之体迷人即有悟解理。人终日不得故言不可得也。自下第五明其遣言。言真如者亦无有相者。重题上言也。谓言说之极者言语道断而默不显。其理绝名故寄极表也。因言遣言者上云极言。恐著理体。重遣于言也。自下第六释名。论主何故名真如者。是心法中无所妄。故名之为真。故言此真如体无有可遣。妄法可遣。诸法皆真故无可遣。故与真名。是心法中。恒沙佛法无差别相。故名为如。非如生死彼此差别定性也。故言亦无可立。前明真故无有可遣。然应可存。释此疑故言亦无可立。何故无可立者。以一切法皆同如故也。问。已非如故言同如耶。答。如理一味。就差别中明无相。故言皆同如故也。自下第七总结。当知一切法不可说不可念者。就妄法中言说心念皆不相应也。此明真如体竟也。自下第二明趣入方法。此中有二。一问二答。问中有二。一者领前。二者诸众生下正明问意。若如是义者。若上所言绝言离心。今者此领前也。自下正问。初表行人。后辨正问。诸众生等者表其行人。正问中二。一修行方。二问证入方。云何随顺者问修行方。何为修行真如理中而得随顺也。而能得入者问证入方法。绝言离念云何而能得入真如。就答中有二。一者答修行方法。二若离念下答趣入方。若知一切法者总举诸法也。虽说无有能说可说者。虽说是其寄相以明也。能说是其论主言也。可说是其所说法也。若有此二非是舍诠。有诠不得顺理而闻。是闻慧也。虽念者寄相明也。亦无能念可念者。修行之人名为能念。所行之法名为可念。若有能所行则不成。此则思修二慧也。寄言解理。亦舍此言不得著诠会真如理。如似世间依筏度海。恒著筏中何由到地。既度海已舍筏地行。修行如此。是名随顺者结答行方。若离于念者前行已熟名为得入。暂得还失名为修行。决定离念名得入也。问曰。若离念者是修行人不。答。最大修行人以理会故皆是大行。故经中说。声闻之人无数劫中修行之福。不及菩萨一念眠福也。名为得入者此结答也。自下第二明真如中空有二义。此中有三。一者总表章门。二者列章门。三者别释。复次真如者此上已说。欲重说故名为复次。依言说分别者。就真之中不得分言空有两义。而依名相言说故。得言空有。故依言说也。有二种义者。谓空有二义也。云何为二下列章门略释。言以能究竟显实故者。虽夫空义是皆真空是诸法之体。更无复染故究竟实也。以有自体具足无漏性功德者。此心体中恒具诸法湛然满足。如妄心中具足一切诸烦恼性。彼心亦尔。具足一切三昧智慧神通解脱陀罗尼等功德之性故言不空也。所言空者以下第三别释。先释空门后辨不空。就第一中有三。一者总表空体。二者当知真如以下广释其相。三者故说为空以下结前所释也。所言空者显名也。从本已来染法不相应者正表空体。理无相故染所非应。染是理外以妄而起故。就真望妄本来无妄。何得妄立能应真乎。将妄待真。无有似妄之物。以无似有物故名为空也。非是理孤无也。何者是义。万法皆是总别无障碍。即是空体。此之真空。妄法不尔。以实成假。不得以假成实法也。故言染法不相应也。言谓离法差别相以无虚妄心故者。释其前中染法不相也。所以染法有其上下优劣差别不同。真法不尔。理无彼此。平等一味故名离也。寻本而言所以染法有差别者。以妄心故。所以真法无差别者。无妄心故。故言以无虚妄心念故也。显空体竟。自下第二明其空相。此中寻经本中有其六种。一者有无相对以辨空相。二者一异相对以辨。三者自他相对以辨。四者大小相对以辨。五者彼此相对以辨。六者就众生心念以辨空相。而此论文但有前二后一句耳。略无中三。何故尔者义例。以故论主不备。经中具有。此六句中前五之中具有五句。后一句者结排浅相。言当知真如自性者。欲寄相显故略显。言非有相是第一句。非如虚有故言非有。言非无者是第二句。非如独无故。此是二句题其所无。非同世间有无法也。然则何物非非有相是第三句。净法满足故。非非无相者是第四句。真如湛然故。此之二句显其所有。然则有无合相可取故是第五。非有无俱相。尔乃法相了显然矣。余后五句其相同尔。非一相者就实法门。非是令一一相。故名非一相。无守性故。如一常法万皆是常。万德之外无得常体。余皆亦尔。言非异相者非是别。故非异相也。万德皆是同一体。故非是别体异也。非非一者能无一性。而无不性。常义为言终日是常。非是乐义。余皆同尔。言非非异者常义乐义非一。故名非非异也。非一异相者是双遣也。言非自相者离相离性。言离相者犹如醍醐湛然满器。而无青黄赤白等相。亦如众生心识无大小长短等相。真法亦尔。故名离相也。言离性者无别守性。万法之外常体匹得。故名离性。故言非自相也。非他相者无生死相故。问曰。是互无耶。答。非是也。互无者就马中无牛。故名马空也。无他相者就真法中。寻推生死法相不可得故。故名为空。言非非自相者虽无别自相取万中不生灭义。以为常故。即是常相也。余皆同尔。非非他相者常对乐。非是常相故名非非他也。非自他俱相者双遣也。言非大相者就假实门。俗中假大实小总别异故。真法不尔。无有优劣差别之相。等同一味。又可。俗中以实成假。不得以假成实法也。真法不尔。于一常中俱有总别。揽乐成常。名之为总。还即是常成乐之义。名之为别。何以尔者以无常者不得成乐故。非总定大相别定小相也。非非大者恒总故也。非非小相者恒别故也。非非大小俱相者是双遣也。万法皆有总别之义。总别无障碍。是真法中真谛空也。问曰。妄法如一柱中。望四微为假。望舍为实。故一柱中总别无障碍。何故但真总别无碍耶。答曰。不例。真法之中以乐成常。还即是常。以成乐义望法之中。不得还以柱令成微。故有障碍。问曰。以乐成常时。以乐中别义成以总义耶。答。以别义成。问。若尔别恒成总非总成别。答。虽义尔而以乐成常。尔时常总令常。亦是别还成乐义。总非别异。别非总异。故得言无障碍也。言彼此相者就心境门。非是俗中。以境异心故非此。故非相。以心异境故名非彼相也。虽是一体心义能知。法为所知。故言非非此相非非彼相。第五句双遣。同前也。以俗中一切法不得当故。第六句中总说妄心非所应也。言乃至者经本六句。略无中三。超至第六故言乃至也。总说一切众生妄心分别皆不相应。必无像故。自下第三结前也。故说为空者正结前说。次下释结。何故空者。若离妄心实无可空。真法湛然故。而将妄心所造之物不得湛故。故说为空也。自下第二释不空章门。所言不空者是显首也。此中有三。一者释不空义。二者亦无有相以下遣著。三者唯证以下取人以证。已者其也。其法体空无妄故。即真心常住也。非但一心。恒沙净法满足无缺。故名不空也。然既法满足似有所相。故次遣著。亦无有相可取也。虽体有而非有相也。何故无相者故言离念境界也。自下第三以证唯证相应故也。非证人者言说所不及证人唯知耳。总而为言。此真识体唯是法界。恒沙佛法同体缘集。互以相成不离不脱不断不异。良以诸法同体缘集。互相成故无有一法别守自性。虽无守性而无不性无有守性。即是如如一实之门。而无不性即是真实常乐净等法界门也体性常然古今不变名湛然常也。

　　大乘起信论义疏上之上


　　大乘起信论义疏上之下

　　　　净影寺沙门慧远撰
　　自下第二释心生灭门。此中有二。一者略表其体。二此识有二。以下广说其义。心生灭者显名也。依如来藏者是第八识也。有生灭心者是第七识也。此言依者同时相依。如影依形。此之二句妄有所以。此妄之中随妄转流名第八识。下正表体有三句。所谓不生不灭者其体常住。随缘成妄。而体非无常。如上说也。此之一句正表体常。与生灭和合者随缘令妄。和合如一。此之一句明随妄义。非一者性常住故。非异者令和合故。此之二句辨随缘相。以此三句辨第八识也。名阿梨耶识者是梵语也。此翻名为无失没识。虽在生死性不失没。故名无没。名随义翻名为宗识。妄所依故亦名藏识。备有一切诸净法。故此等名者经论非一。而非正翻也。自下第二广释其义。此中有三。一者辨其解惑根源。二者复次生灭因缘相者以下真妄依持之义。三者复次有四种法以下辨其染净熏习之能。就初中有三。一者举数略释。二者云何以下立列章门。三者所言觉义以下广释章门。言此识有二种义者是举数也。言能摄能生一切法者是略释也。生死涅槃之根源故。是故名为摄生义也。自下列章门。觉者解也。非是修习生用为解故名解也。斯乃异于木石等。故心神为解。又复对于无明闇。故名之为解。言不觉者此是惑也。无明七识以为不觉。自下第三广释章门。此中有三。一者释觉章门。二者所言不觉义以下释不觉章门。三者复次觉与不觉以下料简同异。所以料简者于一体中有觉不觉二义相返。是故第三料简同异。又复亦可上三句文此中广释。言觉义者释上略中不生不灭。不觉义者释上略中与生灭和合句中生灭义也。言同异者释上略中非一非异也。就第一中有三。一者表其八识生死之根源。二者复次本觉随染以下表其八识佛果根源。三者复次觉体相以下总表理体。就第一中有三。一者显其觉体。二者又以觉心源以下明究竟非竟。究竟是其真照行也。非竟是其缘照行也。三者是故一切众生以下总结真妄。就第一中有二。一者明其本觉是真照体。二者始觉者以下明其始觉是真照用。此用是中非宗而对来耳。就初中有二。一者出体。二者依此法身以下释名。就初中有二。一者正出其体。二者离念相者以下释其义。所言觉义者题名也。谓心体者是第八识。非色无作。诸心中实故名为体。言离念者绝名相境界。超出妄想故名离念。自下第二释义。离念相者显名也。言等虚空界者非是太虚。此是真实法性虚空也。太虚空者此是事无。虽今无有生灭之相终归尽灭。故名无常。岂真识理终灭空等乎。理法之中有真空真有。然心非空外。空非心外。心非空外故等虚空界。遍一切处。空非心外故净法湛然。故曰真空。问曰。有法还灭可尔。太虚无法。云何更灭。答。以有对故是无无灭耳。若理寻言以因感故。因力灭时终归灭尽。感因物者有无齐等。岂无无灭。问。若无常者何故涅槃经中。诸常法中虚空为最。答。彼经中最者今我言法性虚空是也。何故为最者。诸佛行体皆本有。故不灭常也。法性之理不生不灭故。湛然常故言为最。何得言乎佛得常中太虚为最。太虚流无。佛常具得。汝所言者于诸明中萤虫为最。问曰。云何得知太虚灭耶。文殊师利问菩提论中问此事能。佛告。太虚灭者佛眼所见。文殊白佛。若无虚空诸菩萨等。依何住而得修行。佛告文殊。依法性虚空住。此为最胜。以此文证定知。太虚是灭法也。既言灭者明知无常也。言法界者诸种种法差别不同。名之为界。言一相者心是一相也。言即是如来平等法身者非但众生身中之理。诸佛以此为体原故。故言即是也。自下第二释名。此中有二。一者立名。二者何以故下释名所以。言依此法身说名本觉者以名寄法。自下第二释名。何以故者立本所以也。对始觉义说者。修习以后起始有用名始觉也。此觉本无今有。以此对故名之为本。自下第二释始觉中有二。一者覆体即同。本觉隐显为异。藏识在染名之隐。藏识在果名之显。非是先染后随对治为净法也。故胜鬘言。隐为如来藏。显为法身。此之体义非用义也。二者释义。何故同一本觉复名始觉者。依本觉故而有不觉。无明之心覆隐真实。而依不觉起缘照解。对治众惑然后方显。故名始觉。自下第二明其究竟非究竟义。此中有三。一者总释二义。二者此义云何以下释其相。三者是故修多罗以下引经证成。言觉心原故名究竟者真照解也。修成佛故名究竟觉。言非觉原故非究竟者。是缘智解终心之中。以灭已故非究竟觉也。自下广释其相。此中有二。一者释不觉竟。二者得见心下释究竟觉。就初中据四位辨。虽复觉不名为觉。言凡夫之人前念起恶复念不起不名觉者。是第一位。前念四相已谢至后念中方乃觉悟。以无解故犹不名觉。如二乘初发心菩萨是第二位。觉于念异念无异相者。于四相中异相中悟以解少故犹不名觉。初发意者种性也。又亦可异相无异相者。心外异心。或中无异相。故名念异相也。云何观行。有三种解。一者生空观。观察但阴无我人故。二者法空观。观法虚假无自性故。三者如观。观察诸法非有非无。云何观法非有非无。见一切法犹如幻化。有法幻故无法为有。有即非有。无法幻故有法为无。无即非无。然则说此幻有无为非有无。亦无非有非无可得。还即说此非有非无为有无故。故有无之相亦不可得。进退推求无法可取。境界既然。心想亦尔。此三观中前二观者是二乘所观。后一观者菩萨所观。若通论之三乘皆观三种观也。以此观故舍粗分别执著相也。此十使本末取性无明及计名字相也。故下文言执相应染二乘与信地菩萨永尽也。种性菩萨为信地矣。言如法身菩萨于念住念无住相者。是第三初地以上位。于四相中住相时悟一切诸法住无住相也。云何观行。有三种观。一者妄相观。观察三界虚伪之相唯从心起。如梦所见有无有想。心外毕竟无法可得。二者妄想观。观妄想心虚构无自体依真而立。如波依水如迷依方。三者真实观。观一切法唯是真实缘起集成。真外毕竟无有一法可起妄想。既无一法可起妄想妄想之心理亦无之。以此观故。离分别粗念相者谓分别事识解也。以初地中六识解惑皆悉尽也。云何得知者。楞伽经言。初地菩萨得二十五三昧。离二十五有。二十五有是分段三界身。远离彼故名舍六识。涅槃经中亦同此说。故为出世间也。又大智论宣说。入初地菩萨位生菩萨家。舍离肉身得法性身。此亦是其离六识也。若论残习十地乃尽。问曰。六识尽在初地初地以上使无六识。云何得知见闻觉耶。答曰。虽无事相六识犹有七识缘照无漏所得法身。及与真识缘起法身眼耳等识。是故用此见闻觉也。问曰。若以缘照法身见闻觉知。与前六识有何差别。释曰。前六是其事识。分别事相心外取法。缘照法身所见闻等知外无法。一切悉是自心所起。如梦所见。于自心相分别照知有异也。问。真识见闻与缘照知有何差别。释曰。七识缘照身者。但于妄想缘起法中分别缘知。又于真法分别缘法。不能离缘。真法身者远妄想心。照明清净法界显自心源。名为见闻。非分别知。言如菩萨地尽满足方便者是第四位。第十地之满心也。言初起心无初相者。于四相中初生相时。悟一切法从本以来本无有生。云何观行。有二种观。一者息相观。生死涅槃本是真识妄随所起。证实返源本来无妄。妄想既无。焉有随妄生死涅槃法相可得。名息相观。二者实性观。观彼真识如来藏体。唯是法界恒沙佛法同体缘集。互以相成不离不脱不断不异。良以诸法同体缘集。互以相成故无有一法别守自性。虽无一性而无不性无有守性。即是如如一实之门。而无不性即是真实常乐净等法界门也。体性常然古今不变。名实性观也。言远离微细念者是七识缘智也。无明灭故缘智即灭。问曰。修习而得解者何故空灭乎。答曰。是妄解故不得成佛。解故断惑。体是妄解故终归灭亡。云何得知明解随灭。涅槃经四相品中言。譬如男女大小器中。悉满中油燃灯。油尽明亦随灭。灯炉犹在下。合中言。油尽者喻烦恼灭。明喻智慧。慧虽灭已犹法身存。此文显矣。终心之中皆悉灭。故名非究竟觉也。自下第二释究竟觉。言得见心性者谓真识也。心即常住者始觉是也。名究竟觉者。觉心源故修归圆觉也。自下第三引说证成。此中有二。一者正证非究竟。二者又心起下证究竟觉。是故修多罗说者是楞伽经也。能观无念者。七识缘智名为念也。无七识念为向佛智也。此是上中证非竟觉也。又心起者是真始觉心也。无初相即谓无念者。以始觉起时一切妄法无有可知。而言知者无念为知。此之证究竟觉也。自下第三总结。此中有二。一结不觉。二者以无念等故以下结前觉义。就第一中有二。一者结前凡夫不觉。二者若得无念以下结前三位非究竟觉。初中有三。一者总结。是故一切众生不名为觉也。二者释所以。本来念念未曾离故也。念者分别执著念也。三者重结。故说无始无明是也。本来不离故名无始也。自下第二结前三位。若得无念知心生住异灭是也。自下第二结前觉义。此中有二。一者结前始觉。二者以四相俱时以下结上本觉。以无念故。实无始觉之异者。以不觉念覆故。显时名始觉。如上始觉即同本觉。以本觉异无有始觉。自下结本觉。以四相俱时而有者。如毗昙家义。四相俱一时用在前后。若成实义四相前后非一时也。此中似数家义也。皆无自立者。如梦所见无实体。本来平等同一觉故者是本觉也。上来辨生死根源竟也。自下第二明佛果根源。此中有二。一者总释。二者云何以下别释。复次本觉随染分别生二种相者。法报两种是也。同一觉而随染隐显。名之为法。此真识中本无今生义。名之为报也。与彼本觉不相离者。一体中二义故名相离也。云何以下别释。此中有二。一者立二章门。二者释章门。言智净相者是法佛性也。不增不减古今湛然非先染后净名智净。言不思议业相者。是报佛性也。本无法体。以不思议修习力故有始生义。造作令成。无而令有。名不思议。造作名业。此一体中。体显用生有二种也。自下释章门。先释智净。后释业相。就初中有二。一者表其智体。二者此义云何下释其体义。就初中有三。一者表能治解。二者破和合下显所治障。三者显以下正辨所显。智净相者显名也。谓依法力者真种资力也。依者缘智也。如实修行满足方便者是缘智也。方便者是善巧方便也。自下显障。破和合识相者六识障也。灭相续心相者七识障也。以缘照解对治六识七惑也。自下第三辨其所显。显理法身智净故也。自下第二释义。此中有三。一者法说。二者如大海水以下开譬。三者如是众生以下合譬。言一切心识皆是无明者。六七识心皆无明为体也。犹前和合识相续心相也。无明之相不离觉者。真妄缘集也。言非可坏者。理法常尔故。非不可坏者。以解治妄故。自下开譬。如大海水喻第八识。风喻无明。波喻七识。水相风相不舍离者。真识与无明缘集合成。水非动性者。真无妄性。随妄故成。若风相灭动相灭者。无明灭已七识则已。湿性不坏者喻彼真识性体常住。如是众生以下合喻。自性清净心合上海水也。自无明风动者。合上目风也。心与无明俱无形相者。合上水相风相不相离也。而心非动性者合上水非动性也。若无明灭相续则灭者。合上若风止灭动相灭也。智性不坏者合上湿性不坏。七识起喻略无合也。彼楞伽言。譬如巨海浪。斯由猛风起洪波鼓穴壑。无有断绝时。藏识海常住。境界风所动。种种诸识浪腾跃而转生。此明大海虽为风飘水性不改。性不改故名为常住。性虽常住而波水相随风波转。喻彼真识虽为妄想境界风动真性不变。性虽不变而彼真相随于无始妄想。动发虚伪境界起于七识。如海波浪。经本之中境界为风。何故论主无明为风。释曰。经中据末。境界为风。论主寻本。无明为风。此等皆有飘动义故。又后义推真识为海。无明为风。起七识波。七识为海。境界为风。起六识波。自下第二释业章门。此中有二。先明总释。二所谓下别释。以依智净能作境界者依体。起相用故也。以下别释无量功德之相。常无断者报佛性也。随众生根下明应佛性也。此二性者修心可有。非今具有也。自下第三总标理体。此中有二。一者略标。二者云何为四以下别释。复次觉体相者。犹前本觉相者。即体相也。非相中相也。有四大义者。同一体中随义分四。非别释体四也。与虚空等者。是法性虚空也。此之表四俱无胜劣之异。如净镜者。喻净无染也。亦喻相入无障碍。次下别释。此四种中。一一之中立名即释。如实空镜者犹前真如。远离心镜无法现者就真而望。唯真犹立。本来无妄故。经说言。佛不渡众生。众生无故。非觉照义故者。虽是一体心法不同。擿心而言。法不生知。是真谛理故。非觉照上法性空。即是谓也。何故与等以此等余非此与等也。言因熏习镜者谓真心也。依因此心缘照熏习故因熏习也。一切世间悉中现者。一切诸法心之为本。故本中现。然即现故体中生耶。故言不出。亦可现无边故现外不出。体中现故。杂乱一相故言不入。以不入故妄法败亡。故言不失不坏。一云就真法说。绝言离相。超外众物而不离有无。故言不出。不离有无而非有无。故言不入。故经说言。虽在阴界入而不同阴界入也。以万像外而不失坏故言不失坏。是为何物。常住一心。何以故。一切真实性故。无法不真也。又一切染法不能者。心体常住故不能染。非谓用义也。智体不动者释不染由。具足无漏熏众生者具净法故。冥资众生令修善行也。法出离镜者。犹智净相也。真法出于烦恼惑障故言出离也。谓不空者恒沙净法湛然满故。烦恼碍者犹烦恼障。言智碍者犹智障也。诸惑虽众无出二障。然此义者下二障中具广分别也。离和合相淳净明者。离六七识心相也。缘熏习镜者。犹上不思议业相也。以缘智修习故得名缘熏习也。依法出离者。依体起相用。遍照众生心令修善者。是报佛也。随念示现者。是应佛也。此四之中前二是理。后二是行。理行俱明故无余无上。自下第二释不觉章门。此中有二。一者明不觉体。二者复次依不觉以下明诸惑转生。就初中有二。一者明不觉义。二者以有不觉以下对明真觉。初中有三。一者法说。二者开譬。三合喻。言不觉义者。是显名也。不觉名者。无明别名。谓不如实知真如法一者。就境明体。真如无二故名法一也。不觉心起者是第七识。而有其念者是染心也。通而言之皆是妄识。别而言之不觉是其根本无明。染心是其业识。以后乃至相续识也。念无自相不离真觉者明其妄法不孤立。故詑真而立。若无此真妄不得生也。次下开喻。如迷人者诸群盲类诸众生等。迷二谛理不知超出生死之津。似是迷人。依方故迷者喻依真有妄。若离于方则无有迷者。若无真识不得有妄。故胜鬘言。依如来藏故有生有死。若无藏识不得厌苦乐求涅槃也。自下合喻。众生亦尔者。合上迷人。依觉故迷者合上依方故迷。若离觉性则无不觉者。合上若离方则无迷也。自下第二明对真觉。此中有三句。一者释觉义。谓有不觉心。故能知名义。为说真觉也。二者绝待明体。谓若离不觉之心则无有真识也。三者遣著。虽皆是真亦无真相。谓离不觉心则无真觉自相可说。自下第二明转生义。此中有三。一者总明。二者云何以下别释。三者当知无明以下结释。复次依不觉故生三种相者。依根本无明心心相渐粗。故生三种相也。与彼不觉相应不离者。共为第七识体也。云何以下别释。此中随义辩者。七识中有六。六识之中有四也。然前六中上四不相应。下二相应。与六识似故。文中分有二。一者明不相应。二者以有境界以下明相应也。言无明业相者。无明是其所依。不觉业者动义。言能见相者亦名转识。心相转粗。转起外相。名为转也。此之三心也。言境界相者亦名现识。以妄心中妄作境界显现如镜。以有境界故以下明其第二相应之义。以境缘故生六种相者。是相应故合为一类。言智相者前所说境分别染净违顺差别。非明解智也。言相续相者。依前智识心相转粗。境界牵心。心随境界分别不断。如海波浪。又复三世因果令不断绝。故名相续。言执取相者。十使根本取性无明。言计名字相者。所谓五见粗起烦恼。若复通论十使皆是此二合为烦恼分也。言起业相者。谓依烦恼造种种业也。业系苦相者。依业受报也。此之六中前二七识。后四六识也。自下第三结也。当知无明能生一切染者。众惑根本故也。言染法皆是不觉相故者。皆无明用相也。自下第三从复次觉与不觉下料简因果。亦可释上非一非异。此中有三。一者总举数。二者云何以下列名。三者同相者以下释章门。就第三中有二。一者释同章门。二者释异章门。就初中有三。一者开喻。二者如是无漏以下合喻。三者是故以下引经证成。譬如瓦器者。喻第七识种种妄法也。皆同微尘性相者。喻真如为体也。如是以下合喻。无漏无明皆七识也。皆同真如者。合上同微尘性相也。自下第三引证。是故修多罗中依此义说者。取彼经说释成此义也。此有二句。初明理涅槃。后明释难。言一切众生本来常住涅槃菩提者。唯是真识。悉无余法故也。言非可修相作相者。非如报应也。毕竟无得者。既已常已常得更无得也。亦无色相可见者。以理无色故也。自下释难。若无色相者。何故得有以相之身利益众生。释此难故。而有见色者。唯随染业幻所作也。非是真智理色不空性也。何故非理智无色者。以智相不可见故也。自下释异章门。此中有二。一者开喻。二者如是无漏以下合喻。此同异大意者。真妄二识有同异义。同者真外无妄。妄外无真故。言异者真妄相返故。如水中波。水非波外波非水外名同义也。水波非一名异也。自下第二复次生灭因缘者以下明真妄依持。此中有五。一者正辨真妄转生依持。二者依无明业所起以下。明其转生之义非浅智所知。三者染心者有六种以下。明返本时六七识惑治断分齐。四者又染心义者以下摄众惑中据二障辨。五者复次分别生灭相以下明舍灭相。虽上广分治断之相摄广令略辨灭相也。就初中有二。一者总标转生。二者此义云何以下别释转生之相。复次生灭因缘相者是显名也。所谓众生依心者是第八识也。意意识转故七六识也。真识是其神知之主集起所依。义说为心。妄识总对一切境界发生六识。义说为意。事识依意。了别六尘事相境界故名意识。经本之中同说此三。名字小异。一名分别事识。亦名转识。二名业识。亦名现识。三名真相识。分别事识者。六识之心以能分别六尘事故名分别事。即此六识随六尘转故名转。不同七识转起外相名为转也。业相现相是第七识。识之中六识之名。以二摄也。真相识者是第八识。名字虽异与前三种其义不殊。自下第二别释。此中有三。一者明七识心。二者是故三界以下明其七识生死根源。三者复次意识以下明六识心。初中有二。一者略释。二者此意有五种以下广释。此义云何此设问也。以依阿梨耶识说者犹上依心。此之名义如上说也。有无明者生死根源故。理与无明俱一时有。而义说故。依理起迷是根本无明也。无明即心。非有心外异有无明也。不觉而起者是业相也。言能见者是转相也。言能现者犹现相也。能取境界者是智相也。起念相续者是续识也。问。上来已辨何故重明。上中明其七识惑义。此中明其七识心义。是故异也。自下第二广释。此中有二。一者略表数。二者云何以下别。名即释此意。复有五种者标数也。言业识者。依前无明便有妄念不觉心起。说之为业。何故不说无明识者。是根本体故。就恒沙中说五种也。言转识者依前业识。心虑渐粗而取外相。故名为转识。言现识者依前转识所起境界还显自心。名为现识。言五尘对至即现无有前后者。明诸境界一时而现。以此识前未有境界但心识相。何故不说法尘境乎。答。若通言之理实俱有。而粗别言为五尘耳。又须法尘更无别尘。逐缘五尘。推求境体更无异故。故不言也。言智识者。于前现识所显法中分别染净违顺差别。故名智识。言续识者依前智识心相转粗。境界事心心随境界分别不断。故名续识。又复此心能持三世善恶因果。令不失坏故名续也。自下第二从是故三界以下明其七识根源义。此中有四。一者明生死无体妄心而有。二者此义云何以下释其所以。三者当知世间以下劝人令知。四者是故一切法以下结无体依心。初中有二。一者顺释。二者返释。言是故者。上明五心相生缘。故以有生死。但心主耳。三界虚伪唯心所作也。如梦所见如镜中像。无有自体。若言近者心谓七识。若谈远者心是八识。离心即无。六尘境者此返释也。此义云何设问发起。言一切法者生死诸法也。从心起者是真识也。妄不孤立由依真起。名从心起。妄念而生者。妄念是其第七识也。若言近者生死诸法从妄念生。前明起由后明正体。成合生诸法。言一切分别即分别自心者。自心是其真相识也。是真识者众生中实就妄缘故。有异妄故。一切心识分别真理者。即分别自心。更无别理故也。言心不见心者。就真论真。无有分别。无能所故。无相可得故。名不见心也。此之德标显生死无体真谛无相道理如是。经说二谛。宗要在斯。自下第三观知生死无体。当世间一切境者。犹上一切法也。皆依众生无明妄心得住持者是正体也。无明是其无明识也。妄心是其业识。以上乃至续识总名妄心。此之六识生死之体。故名住持也。自下第四结无体。是故一切法如镜中像。无体可得。言唯心者唯随于心以从心故。心生法生。心灭法灭。故言唯心也。言虚妄者是能随法也。自下第三明六识心。复次意识者是六识也。即此相续识。依凡夫取著转深计我我所者。谓根本取性无明。种种妄执随事攀缘者计名字相也。此之明根本也。又复说以下明末。中依见爱烦恼增长者。见是五见。爱是五钝。自下第二明非浅智所知。此中有三。一者显其难知。二者何以故下释难知由。三者是故以下总结难知。依无明薰习所起识者是显名也。业识以下若细穷论无明亦是。自下明知就人以辨。人别不同泛有四位。一者凡夫二乘。此人一向非境界也。二者十信以上。此人发心始觉观察此理。三者初地以上乃至十地。名小分知。四者诸佛佛乃穷了真妄缘起相生之义也。文显可知。自下释所以。何以故是心本来清净而有无明者。真识随缘成妄义也。无明是其无明识也。为无明所染有染心者。业识以下名为染心。虽有染心常恒不变。虽相成染真性不改。故胜鬘中。自性清净心为烦恼所染。难可了知。真而成妄。似妄恒真。此理诸佛所穷。非识智所能。是故以下结显难知。是故此义唯佛能知者。指佛为证。所谓心性者出其体性。常无念故名为不变。以不达一法界心不相应忽然念起名为无明者。结上为无明所染也。上明结者上中自性清净。自下第三明返本时断惑分齐。此中有二。一者正明断分齐。二者言相应者以下释相应不相应名。就初中有二。一者明六识惑灭。二者明七识惑尽。六识中惑者有二。一者执取相。二者计名字相。对治解者是意识中相应之慧治前二惑。成实论中说为空心。计名字者。小乘法中见道时断。大乘之中十信时断。执取相者小乘法中得无学。时断毕竟也。大乘之中种性时断。今此论中略无计名字惑断也。言六染心者除无明识。其余皆是为染心也。有六种者通举六七识也。一者言执相应。染者是执取相也。信相应。地者是种性也。对治慧者。小乘之中入无余时尽。大乘法中初地时尽。二者言不断染者是犹续识。种性以上乃至初地尽也。智相应染者依具戒地者是第二地。无相方便地者是七地也。自八地无相方便。故名无相方便。现色不相应染言色自在地者是第八地。能净佛土名色自在。言能见者是转识也。心自在地者是第九地。善知初心名心自在。第六业识染菩萨尽地者是第十地。不了一法义者是根本无明地也。地前学断。初地以上离断。佛地穷尽。故胜鬘云。无明地佛智所断也。对治解者犹是七识。缘照之解治前六种。此解亦尽。初地断舍至佛乃尽。问曰。如来地中断无明业者。真照断惑合曰断有二种。一者正断。二者证断。缘照正断。真照证断。今此论中就证断门。故入如来地断也。自下第二释相应不相应之名义。释意不同。如毗昙义。心数同时。心王起时诸数并起。相助成故名为相应。如成实论义。心数前后。识心灭后想心同取一青境中。名为相应。大乘法中心相转粗。染用与心共相应。故名相应也。谓心念法异者。念是染用心知。知相缘相同故者。心体是知染用亦知。詑境迷故言同知缘也。不相应者。即心不觉常无别异。即指心体。以为无明。非是心外缘有迷用。全体是心。全体是迷。故无别异。不同知相缘相者。体用无异故也。亦可心与境界共相体故名心相应。前六种中现识以后是相应者是粗判。知识之中染净分别故名相应。若细寻者但无明地是。不相应业识以后是相应义。皆是恒沙末故。此义更穷应当广论。于中二门分别。一对心识明其相应不相应义。二就惑体明相应不相应义。言对心者心有三种。一者事识心所。谓六识。二者妄识心。谓第七识。三者真识心。谓第八识。彼事识中所有烦恼有二义。一相应义。谓现起之惑烦恼之心。与心别体共心同缘。故曰相应。如想受等。二不相应义。谓性成之结。即说心体为烦能性。不别有数与彼心王共相应。故曰不相应也。妄识之中亦有二义。心有六重。此如上说。此六种中根本四重是不相应。末后两重名相应义。相应之义释不异前。不相应者即指七识。妄想心体以为烦恼。非是心外别有烦恼共心相应。名不相应也。问曰。何故粗者相应细不相应。释曰。粗者有时作意别相而起。故与心别共相应。细者性成非别起。故名不相应。真识之中亦有两义。真妄和合名相应义。真妄性别名不相应。次就惑体相其相应不相应义。惑体有四。一无明地。二无明起。三四位地。四四住地起。四种中无明住地定不相应。故胜鬘云。心不相应无始无明住地也。妄识之心体是无明故不相应。无明前起经说相应。故胜鬘云。于此起烦恼刹那相应。而随义细论于中亦有不相应义。是云何知。如此论中业转现识是不相应染。智识相续识是相应染。然而此五皆此无明所起故有无相应义。问曰。若尔胜鬘何故一向说为相应。答曰。为别无明故偏言耳。四住地者总相粗论唯心相应随义细分俱有二义。现起之惑共心相应。性成之惑与心同体。名不相应。以有此义故杂心中。一家说使定心相应。一家说使定不相应。义既两偏不可偏执。四住所起一向相应。以彼粗起与心别故。故胜鬘云。四住起者刹那相应也。此论中就妄识明相应不相应义。自下第四就二障辨。前明六重摄为二障。根本无明以为智障。业识以下为烦恼障。然此二障且应广论。夫二障者诸众生等没生死中重网罗也。众惑之根源。遮涅槃路之刚关也。能障圣道名之为障。障乃无量。取要言之凡有二。一者烦恼障。二者智障。此二障义有三番释。一者四住烦恼为烦恼障。无明住地以为智障。二者五住性绪为烦性障。事中无知以为智障。无明有二。一迷理无明。二事无知。迷理无明是性结也。三者五住性结及事无知同为烦恼障。分别缘智以为智障。就初番中四门分别。一定障相。二释障名。三明断处。四对障辨脱。言定相者云何得知。四住烦恼为烦恼障。无明住地以为智障。以胜鬘经对地持论验之知矣。胜鬘经中就二乘人但断四住。不断无明住地。地持论中说。二乘人烦恼障净非智障净。烦恼净者犹胜鬘中所断四住。非智障净者犹彼不断无明住地。故知四住为烦恼障。无明住地为智障也。次释其名。五住之结通能劳乱。齐能障智。何故四住遍名烦恼障。无明独为智障。答。理实齐通但今为分二障差别隐显为名。等就隐显各随功强以别两名。四住烦恼现起之结发业生劳乱。义强偏名烦恼。异心之惑与解别体。疏远翳障智微劣。故不名智障。无明闇惑正远明解。亲近翳障智义强。故名智障。任性无知非是现起。不能发业招集苦报。劳乱微劣故不名烦恼障也。次明断处。略有二阶。第一大小相对分别。二者直就大乘世出世间相对分别。大小对中义别三门。一者隐显互论。二乘之人但除烦恼。菩萨之人唯灭智障。二乘非不分除智障。所断微劣隐细从粗。是故不论。菩萨非不除断烦恼。所断相微隐粗从细。是故不说。二者优劣相形。二乘解劣但断烦恼。菩萨治广二障双除。故地持云。声闻缘觉烦恼障净非智障净。菩萨种姓具足二净。三者据实通论。二乘菩萨二障双除。言就大乘世间出世间相对辨者。解行已前名为世间。初地以上名为出世。于中分别乃有四门。一废粗论细。地前菩萨于彼二障一向未断。初地以上二障并除。故涅槃中宣说。地前具烦恼性。二者隐显互论。地前世间但断烦恼。初地以上唯除智障。三者优劣相形。地前解劣唯除烦恼。地上解胜二障双断。四者据实。通世及出世二障双除。相状如何。烦恼障中有其二种。一者子结。二者果结。子结烦恼地前所断。果缚烦恼地上所除。子结之中复有二种。一者正使作意而生。二者余习任性而起。正使烦恼声闻缘觉乃至性种断之周尽。习起之结习种性以上乃至相地断之毕竟。故地持云。初阿僧祇过解行住入欢喜地。断增上中恶趣烦恼不善正使。名为增上习名为中。入欢喜时悉皆断也。果缚之中亦有二种。一者正使作意而生。二者习气任运而起。正使烦恼所谓爱佛爱菩提等。始从初地次第断除。至不动地断之周尽。故地持云。第二阿僧祇过第七住入第八地。微细烦恼皆悉断灭。八地以上除彼余习。故地持云。第三阿僧祇断除习气入最上住。智障之中亦有二种。一者迷相。二者迷实。情所趣法名之为相。不能悟解云其本无。说以为迷。如来藏性说以为实。不能穷达说以为迷。迷相无明地前所除。迷实无明地上所遣。迷相无明复有二种。一者迷相立性。二者迷性立相。言迷相者妄法虚集以之为相。不知虚集建立定相名之迷也。言迷性者情而起法无性为性。迷此性故立因缘相也。迷相无明声闻缘觉乃至性种断之穷尽。迷性无明习种性以上乃至初地皆悉断除。迷实无明亦有二种。一者迷实相。二者迷实性。空寂无为是其实相。不能知是寂泊无为故名迷相。如来藏中恒沙佛法真实元有是其实性。不能穷证说为迷性。此二无明说断不定。若依地经初地以上乃至六地除其迷相。是故得为明别顺忍。七地以上断迷实性。是故证得无生忍体。若依涅槃九地以还断其迷相。是故说为闻见佛性。十地以上断迷实性。是故说为眼见佛性。以验求二障皆是始终通断。治断粗尔。次辨第四对障辨脱。断烦恼障得心解脱。断除智障得慧解脱。是义云何分别有二。一者隐显互论。断烦恼障。诸佛菩萨世谛心脱断除智障。真谛慧解脱何故如是。烦恼染事故断烦恼。世谛心脱断烦恼。理实虽随有一切德脱就主为名。遍言心脱。无明障理。故断无明。真谛慧脱断无明。时即理所成一切德脱就主作名。遍名慧脱。二者对障宽狭分别。断烦恼障。唯除事中染爱心故。世谛心脱断智障时除无明地。及断事中粗无明。故二谛慧脱。此初番竟。

　　大乘起信论义疏上之下



　　大乘起信论义疏下之上

　　　　净影寺沙门慧远撰
　　第二番中亦有四门。一定障相。二释障名。三明断处。四对障辨脱。言定相者。云何得知。五住性结为烦恼障。事中无知以为智障。如涅槃说。断除一切贪嗔痴等得心解脱。一切所知无障碍。故得慧解脱。贪嗔痴者即是五住性结烦恼。一切所知得无碍者。当知即是除事无知。又如地经以佛无碍为慧解脱。当知即是除事无知。远离痴染为心解脱。当知即是五住性结为烦恼障。又杂心云。如来断除二种无知。一者断染污。二者断不染污。染污无知即是五住性结烦恼。不染污无知即是事中无明之心。准验斯等当知。以彼五住性结为烦恼障。事中无知以为智障。次释其名。五住性结能起分段变易生死。劳乱行人故名烦恼障。事中闇惑能障如来种知明解。是故说此为智障也。次辨断处。处别有三。一者世出世间相对分别。二者功用无功用相对分别。三者因果相对分别。就初对中义别有二。一者隐显互论。地前断除五住性结。以彼舍相趣顺如故。初地以上断除智障。以彼地上契合法界了达诸法无障碍故。故地经云。于初地中一切世间文讼咒术不可穷尽。二者优劣相形。地前菩萨唯除烦恼。初地以上智行宽广二障双除。第二对中义别有二。一者隐显互论。七地以前唯除烦恼。八地以上灭除智障。如八地中净佛国土。断除一切色中无知。九地之中了初心行。灭除一切心行无知。第十地中于诸法中得胜自在。断一切法中无知。此等皆是除事无知。二者优劣相形。七地以还唯除烦恼。八地以上二障双除。第三对中义别有二。一者隐显互论。金刚以还断烦恼障。如来地中种智现起。了达一切差别诸法。断除智障。以事无知难除断故至佛乃尽。二者优劣相形。金刚以还唯断烦恼。如来果德二障双断。次辨对障明脱。除烦恼障得心解脱。灭除智障得慧解脱。言心脱者其有二种。一佛菩萨行世间心。二佛菩萨第一义心。断四住故世谛心脱。除无明故真谛心脱。言慧脱者诸照世间一切种知得解脱也。第三番中亦有四门。一定其障相。二释障名。三明断处。四对障辨脱。言定相者云何得知。五住性结及事无知为烦恼障。分别之智以为智障。如胜鬘云。五住及起同名烦恼。明知五住及事无智是烦恼障。言分别智为智障者如宝性论说。有四种障不得如来净我乐常。一者缘相谓无明地。以是障故不得如来究竟真净。二者因相谓无漏业。以是障故不得真我。三者生相谓意生身。以是障故不得真乐。四者坏相谓变易生死。以是障故不得真常。彼既宣说无漏业障不得真我。是故定知。分别缘智是其智障。又如地经六地中说智障净因事。谓不分别空三昧。以不分别为智障净。明知即用分别之智以为智障。又楞伽经云。妄想尔炎慧彼灭得我涅槃。灭尔炎慧方名涅槃。明知。所灭妄慧是障。又龙树说。如彼觉观。望下为善。望第二禅即是罪过。乃至非想望下为善。望出世道即是罪过。缘智如是。望世为善。望其实性亦是罪过。既言罪过何为非障。次释其名。五住性结及事无知体。是闇惑劳乱之法故名烦恼。缘智碍真故名智障。问曰。此智能显真。故经中说为了因也。何故今说为智障乎。多义如真故复名障。如药治病若药不去药复成患。此亦如是。云何妨真。如维摩说。寂灭是菩提。灭诸相故此智是相。所以是障。不观是菩提。离诸缘故此智是缘。所以为障。不行是菩提。无忆念故此智忆念。所以为障。断是菩提。断诸是故此智是见。所以是障。离是菩提。离妄想故此知妄想。所以是障。障是菩提。障诸愿故此智是愿。所以是障。菩提真明此智性闇。所以是障。如世乐受。性是行苦。如是等过不可具陈。皆违真德故说为障。次辨断处。断处有二。一者地前地上相对分别。二者直就地上世出世间相对分别。就初对中义别有二。一隐显互论。解行已前增相修故断烦恼障。初地以上舍相修故断除智障。云何增相能除烦恼。烦恼正以闇惑为患。从初已来修习明解缘智转增闇惑渐舍。至解行时明解增上惑障穷尽。说之为断。云何舍相。能断智障。智障正以分别为过。初地以上穷证自实缘修渐舍。分别过灭名断智障。二优劣相形。地前菩萨唯断烦恼。初地以上对治深广二障双除。若论事识解灭者地前亦得。但不论耳。次就地上世出世间相对分别。初二三地名为世间。四地以上名为出世。于中亦有二门分别。一者隐显互论。三地以还世间之行断烦恼障。四地以上出世真慧断除智障。云何世间除烦恼障。如地论说初地断除凡夫我相障。凡夫我障即是见一处住地。第二地中断除能犯惑烦恼。犯惑烦恼即是欲爱色爱有爱三种住地。第三地中断除闇相闻思修等诸法妄障。闇相即是无明住地。是故明地世间但断烦恼障也。云何出世能断智障。智障有三。一是智障。所谓空有之心。二是体障。所谓建立神智之体。相状如何。谓彼缘智正观诸法非有非无。舍前分别有无碍。虽舍分别有无之碍而犹见已以为能观。如为所观。见已能观。心与如异。如为所观。如与心别。由见已心与如别故未能泯舍神知之碍。说为体障。三是治想。通而论之向前二种俱是治想。但此一门治中究竟偏与治名。然此治相亦是缘智。对治破前神智之碍。实心合如。虽复合如论其体犹是七识生灭之法。障于真证无生灭慧故名为障。障别如此。治断云何。始从四地乃至七地断除智障。入第八地断除体障。八地以上至如来地断除治想。云何断智障。四五六地观空破有。舍离分别取有之智。故地经中广明。四地观察诸法。不生不灭。舍离分别解法慢障。第五地中观察三世。佛法平等。舍离分别身净慢心。第六地中观法平等。舍离分别染净慢心。此等皆是观空破取有之心。第七地中观诸法如。舍前分别取空之心。离如此等名断智障。云何八地断除体障。前七地中虽观法如犹见己心。以为能观。如为所观。以是见故心与如异。不能广大任运不动入第八地。破此等碍。观察如外由来无心。心外无如。如外无心无心异如。心外无如无如异心。无心异如不见能知。无如异心不见所知。能所既亡泯同一相。便舍分别功用之意。舍功用故行与如等。广大不动名入八地。此德成时名断体障。云何八地至如来地断除治想。向前八地虽除体障治想犹存。故八地云。此第八地虽无障相非无治想。然此治想八地以上渐次除至佛乃尽。彼云何断者。分别息故真相现前。觉法唯真本末无妄。以此见真。无妄力故能令妄治。前不生后。后不起前。于是灭尽也。二者优劣相形。初二三地对治微劣唯断烦恼。四地以上对治深广二障双除。若通言之始从初地乃至佛地当知。念念二障并断。缘智渐明断烦恼障。真法渐显灭智障。治断如是。次对障辨脱。就此门中除断烦恼二脱俱生。息除智障二脱俱显。相状如何。前修对治断烦恼时能治之道必依真起。所依之真恒随妄转。故以妄修动发真心。令彼真中二脱德生。真德虽生与第七识缘智和合。为彼隐覆真德不显。息除彼智真德方显。其犹腊印印与泥合。令彼泥上文像随生。泥文虽生腊印[雨/復]之不得显现。动去腊印其文方显。彼亦如是。二障之义难以测穷。且随大纲略树旨况。今此论中辨二障者是第二番也。五住相望四住及起同为烦恼障。无明及起齐为智障。故地持无明以妄同为智障。就无明中随义更论。所起恒沙复为烦恼。无明住地独为智障。故此论中。但无明地以为智障。染心恒沙以为烦恼障也。问曰。于彼事识之中取性无明是何地收。妄识之中所有爱见是何地收。断言。不定略有二义。一隐显互论。彼事识中取性无明。以本后末摄为四住。彼妄识中所有爱见。以末从本收为无明。二随义通论。妄识之中所有见皆四住收。事识中所有无明亦无明摄。次随文释。此中有二。一者别障。二者此义云何以下释其义相。言染心义者。业识以下乃至读识以为染心。能障真如根本智者。是恒沙惑乱劳义强。能障真如寂灭智也。无明义者是根本无明地也。障世间自然业智者。无明是其迷闇义。故障佛种智真明解也。自然业者是不思议作业也。所障法者谓证教二道法报两果也。自下第二释其相。释二障故即分为二。初为烦恼后为智障。此义云何者设问发起。以依染心者是业识也。末中第一故名之为依。言能见能现妄取境界者转现智识。略无续识。亦可。此是六识体故。所以不论。违平等性者。以染心者是分别心。真心寂静故正相返。所以违者下显违由。以一切法常静无起相。此举理略无惑相。然此自解无明不觉妄者。是释者障与法违故者。无明闇惑。种智真明。故相返也。下释其由。不能得知一切世间种种境界故者。是举所障。诸界根原故。故说二障也。自下第五明舍灭义。此中有二。一者直明舍灭。二者问以下难解重显。就初中有三。一者举惑体。二者又粗中之粗以下据人以辨。三者此二种以下明舍灭之相。复次生灭相有二种者。总标其数。与心相应者。末后二识及与六识也。与心不相应者。根本四住也。自下就人以辨。粗中之粗凡夫境者。是六识也。粗中细者。智续两识也。细中粗者。是染心也。恒沙末故名之为粗。菩萨境界者。种性以上乃至金刚心也。细中之细佛境界者。是根本无明识。自下第三明舍灭相。此中有二。一者明起由。二者若因灭以下明灭由也。此二种生灭依无明薰习而有者。以众惑本故以末论本也。依因者不觉义者即是无明也。缘者六尘境界也。具此因缘得立生灭。次辨灭相。若因灭则缘灭者。境界无自由心而成。故上中言三界虚伪但一心作。能成心灭所成亦灭也。因灭故不相应心灭者。明亡本故末竭。是业转现识也。缘灭故相应心灭者。境界亡故随境心亡。此之明其不相应心妄故境界亦妄。境界妄故相应心亦妄也。次辨重显。此中初问后答。问意者。若心灭者云何相续者。相应不相应皆是灭者众生则无心。云何续有。若相续者云何说灭者。妄心恒续者云何众生灭妄成真乎。就妄心进退征难。答中有三。初明法说。中明开喻。后辨合喻。言灭者唯心相灭者。是妄识也。非心体灭者是真识也。妄识全亡不妨真有。真识常有故众生非断。妄识终灭故众生成真。言风者喻无明也。水喻真识也。动喻妄识也。若水灭者则风断绝无依止者。是作设喻。非无水也。而显依义故为此说。何以得知。设喻非正。下则解释以水不灭风相相续。唯风灭故动相随灭。非是水灭。是故明知。是设喻也。无明亦尔以下合喻。无明合上如风。依心体者合上依水。言而动者合上有动相也。若心体灭者合上假设喻也。以体不灭心得相续。去合上水不灭故风相相续也。唯痴灭故心相随灭者。合上唯风灭故动风随灭也。非心智灭者。合上非是水灭也。自下第三明其真妄熏习之义。此中有三。一者标熏法体。二者熏习义者以下略释熏义。三者云何熏习起染以下广显熏相。复次有四种熏者是总表数也。染净法起不断绝者熏习功能。言净法者即第八识也。言染因者即无明识也。言妄心者第七识中。始从业识乃至相续通名业识。言妄境者谓妄想心所起一切虚伪境界。此四种者熏法体也。此四犹是地持论中如是。如实凡愚不知起八妄而生三事。真如熏习犹彼如是如实。无明熏习者犹彼凡愚不知也。妄心熏习者犹彼八妄想也。妄境熏者犹是彼处生三事中初虚伪事。问曰。何故事识及事根尘不说熏习。答。此条中未明熏习所起末故。故不论也。自下第二略释熏义。此中有三。一者题名。二者开喻。三者此亦如是以下合喻也。熏习义者是显名也。言世间衣服者喻染净法体也。实无香者喻行用也。若人以香熏故则有香气者。喻行者随缘熏习故染净之用。次下合喻。此亦如此。真中无染。妄熏令有。妄中无净。真熏使有。故彼妄中得有方便对治行起。释意如此。自下第三云何熏习起以下广辨熏相。此中有二。一者辨熏习起染。二者云何熏习起净法以下明其熏习起净。就初中有二。一者就前四明其熏习相生次第。二者此妄境熏习以下别明熏习所起不同。云何起染法不断者是题名也。以依第一真如法故使有第二无明染因。以有无明故即有第三妄心。以有妄心故则有第四妄境界也。以有境界缘故即熏习妄心。令其染著造业受苦也。念者爱也。著者见也。次第二从此妄境界以下明其熏习所起不同。从末寻本次第辨之。能熏法体四故所熏应四。而文灭无真如熏习所起之义。此妄境熏习有二种者是题名也。此境熏习起事识也。念者爱也。取者见也。即是十使也。言起心熏习者是第二也。言业识者第七识也。熏习起妄识果。谓受二乘菩萨变易细苦。即正果也。言增长分别事识者。是六识缘由果。凡夫业系苦者分段粗苦也。无明熏中起妄识者其近果。起事识者是其远果。真如熏习亦有二种。一者起无明。二者起妄心。以彼真如无分别故能起无明。觉知性故能起妄心。此后一门释中无也。推章门中具有此义。自下第二明熏起净。此中有二。一者明其真妄相熏起净。二者真如熏习义以下明其唯真熏习起净。就初中有二。一者真妄总明。二者妄心熏习以下别明妄熏起净。又远法师解。云何起净法不断者此文早著。以有真如法故以下乐求涅槃。以还摄上真如熏习也。然后应著云何起净法。以此妄心以下第二起净文也。此中有二。一者明妄熏真。二者明真熏妄。就初中有二。一者能熏。二者妄心熏以下明其所熏。此二种释文随念无伤。云何熏习起净者是题名也。所谓以下正辨。以有真如故无明令熏起。厌生死乐涅槃也。此之真熏妄也。次辨妄熏真也。以有妄心厌离生死求涅槃。故熏习真心。自信己性。唯是真如智外无法。但妄心颠倒所见以知外境无所有。故种种方便修习离念起真之行。虽有所修不取不念。久修力故无明则灭。无明灭故妄心不生。妄心不生故妄境随□。境界妄故心相俱尽。名得涅槃。得涅槃故自然成就不思议业用充法界也。因缘俱灭者因是心也。缘是境也。言涅槃者性净法佛也。不思议业者是方便报佛也。释意如此。自下明其别妄熏起净。妄心熏者六七识也。言分别事识者。谓凡夫二乘厌生死苦取向涅槃。此六识中方便修行熏发真也。言意熏习者。谓诸菩萨见虚妄法。无所贪取。知真如法寂静安隐。发心勇猛趣大涅槃。此七识中方便修行熏发真也。彼说七识以之为意。非六识中意识也。自下第二明唯真熏妄。此中有二。一者明其所显所熏妄义。二者复次真如自体相者以下明其所表理体平等。问曰。所显所表有何著别。答。言所显者此真理中。随修习缘有可显义。转理成行。以缘照解断惑。所显故名所显。所言表者。真如理体平等一味绝言离相。然理不自显。寄法以表故名所表。法不自成。以理熏故真法方成。故此理中有二义。故此中辨也。就初中有二。一者就始中明真熏妄。二者复次染法以下就修明其真妄尽不尽义。就初中有二。一者明能熏法。二者此体用熏习以下明所熏人。就初中有三。一者总标举类。二者列章门。三者自体熏者以下释二章门。真如熏习有二种者是题名也。云何以下列章门。谓体用也。自体相熏习者以下第三列释。此中有二。一者释体章门。二者用熏习者以下释用章门。就初中有二。一者正出其体。二者问答重释。言无漏法者。法身本体法佛之性。言不思议作业性者。是报佛性也。有此二性熏习力。故令起妄解断惑。已后转理成行。地前名为性种习种。地上名为证教二道。佛果名为法报二佛。虚法为言。名为性净方便涅槃。自下第二重显。此中有二。一问二答。问意者。若便真能熏妄起善行者一切众生皆有真如。何不等勋齐便发心起修善行能入涅槃。而诸众生有信无信优劣。前后无量差别。就第二答中有二。一者明真妄根原。正答上问。二者又诸佛法有因缘以下明缘修对治。此之远答也。就初中有三。一者明真。二者而有以下明妄根本。三者唯如来下结难知也。言真如本一者。诸众生中真如理一本来无二。故成佛时以理成故。但是一佛无有二也。何故名诸佛。此是处缘故尔。非理中诸也。此真如根原也。自下第二明妄根原。然若尔者何故众生差别者。有无量无明本来成就。此之根本也。过恒沙等上烦恼者枝条末也。我见爱者是四住所起也。此众惑者皆依无明。如此无明熏习真如。真如随缘差别不同。如虚空本一而随有处大小不同。若破有处即虚空无大小相。此亦如此。随染缘故利钝差别。若离染缘则平等一味。无上下优劣。问曰。若初真一何故起染原薄不同。答。无始无明等同品无有粗细。智识以后染著不同。心虑异故。续识以后起成深浅。故果报优劣上下不等利钝差别。然此义者非凡所能知。自下第三结难知。唯如来能知故也。故大经言。十住菩萨见终不见始。佛乃穷了见始见终。自下第二随对治。此中有三。一者法说。二者如木中下开譬。三者众生亦尔下合喻。言有因有缘者。因者内心。缘谓外缘。譬意者木虽有火不能自烧。众生虽有真如之性不能独熏自成涅槃。合中可解。言示教利喜者。四谛三转法轮也。示犹示转。教犹劝转。利喜是其犹证转也。示转者示苦示集。示灭示道名示转也。言劝转者苦应知集应断。道应修灭应证。言证转者苦我已知。集我已断。道我已修。灭我已证也。示可当相示苦令知。教集应断。道利应修。灭喜应证也。以此四谛入道之诠故。以四谛向涅槃道也。自下第二释用章门。此中有三。一者总表举数。二者云何以下列二章门。三者释二章门。用熏习者是显名也。即众生外缘之力者。谓佛菩萨证如起用。摄化众生令修善法。自下列章门。差别缘者此应身化也。平等缘者真身摄也。自下第三释章门。释二章门故即有二。就初中有三。一者正释差别。二者此缘有二以下就时以辨。谓时远近也。三者是近远二缘分别。以下就益以辨。增长行者修行时益。受道缘者得果时益。平等缘者以下释第二章门。诸佛菩萨久发大愿誓度一切。以此善根熏习力故。自然常随一切众生随应见闻而为示现。谓示如来平等法身也。以同体智力者此观照彼苦也。令诸众生依三昧力平等见佛。此真身摄也。能熏如是。次明所熏人。此中有二。一者题名举数。谓此体用勋习分别有二种也。二者列名即释。言未相应者是凡二乘地前菩萨也。此中初明体未相应。后明未得自然以下用未相应。言意意识者是七六识也。是妄识心中信顺修行。而未能舍离分别之念与实相应也。未得自在业修行者。未得无功用自在行也。问曰。地前菩萨五生自在。何故未得自在业耶。答。隐细从粗。是故此论。已相应者谓初地以上出世法身菩萨令舍妄心。除灭无明契证真如。与佛如来法身相应无有分别。唯依法身自然修行趣佛智海也。复次染法自下第二明尽不尽。此中有二。一者立正道理。二者此义云何以下释所以。复次染法者是举法也。无始以来熏习不断。至渴佛后方尽灭也。净法始终常有无有尽灭。此义以下释其所以。真如常熏故妄心妄境则灭。转理成行。法身显现也。起用熏者是应用也。上来明真妄相熏。此中明真妄尽不尽。不料简也。复次真如自体相者自下第二明其所表。此中有二。一者明所表法。二者复次显末以下明其修舍趣入方法。就初中有二。一者明所表体。二者复次真如用以下明其所说。所谓行法也。就初中有三。一者三义略表。二者问曰以下释简前后。三者复以何义以下释前立义。初中有三。一者总表。二者所谓以下别释。三者具足如是以下结也。就初中有二。一者题名。谓复次真如自体相者也。真如即体名之为相。二者正释。此中有三。一者明理无偏。二者非前际生以下明理体常。三者从本来下明理法具。言一切凡夫二乘菩萨诸佛者是举人也。无有增减者是理体也。若论行义凡圣殊异因果差别。而理体者等同一味。凡夫二乘中理无有减。菩萨佛中理亦无增也。自下明常。非前际生者明其本来无有生相。非后际灭者明终无灭。行德名为生。而不灭名不灭。异简此故名非生不灭。湛然常也。毕竟常恒者。常中最故名毕竟常也。自下明理。然此理者非为孤立。从本以来理自满足一切功德也。下其别释。有六句。所谓自体有大智慧光明义故。此之一句此真理中。具足一切三昧智慧神通解脱陀罗尼等功德之性。如妄心中具足一切八万四千诸烦恼性。虽不后现行而实有之。说彼理中智慧之性。以为智慧光明义也。故严经云。一切众生心微尘中。有如来智无师智无碍无相智广大智等。问曰。若如是者何故大经菩萨品言。若言众生身中具足十力四无畏等者。非我弟子。是大邪见。下文复言众生有性。以当见故两经相违。云何会通。答。此等经文皆说行德。若如行德。十力无畏今时有者是大邪见。然非无理。又复果性以当得名为当见。故此经言。如贫女宝。如闇中宝本自有之。非适今也。此说理。此等经文非一。是故无违。言遍照法界义故。此之二句是心与法同一体性。互相缘集。然义分心法。心为能照。法为所照。此之自体照何为名照。如妄心中具足一切诸虚妄法。是真心中具一切法。以同体故将心摄法。无出一法。将法摄心。则具法界微尘等心。心随彼法为种种德。心法界由来清净无闇无障名照一切法界之义也。真实识知义故者。此之三句盖之真实觉知之心。有人释言。真识非识。唯是空理。与识作体。义名为识。此言谬限。不应受持。斯乃真实觉知之心。名之为识。何得说言一向是空。乃可。真识体有不空之义。不说空义以之为识。故唯识论言。对彼外道凡夫之人著我我所。故色等一切法空非离言境。一切皆空离言境者。谓佛如来所行之处。唯有真识更无余识。以斯准验明知。不以空为真识也。经本之中为真相了别也。无有伪名为真实。神知之灵名为识知也。言自性清净心义故者。此之第四句本来无障。名自性净心也。良以理尊在于无垢。名为清净也。常乐我常义此第五句理德。虽众对生死要无出此四也。言清凉不变自在义故者。此第六句体无染故。名为清净。生灭所不迁故。名不变自在也。自下总结。此中有二。一者结德。二者结名。具足如是过恒沙等不思议佛法者。此前结德。不能别叹故总举也。不离等四句者上明。犹净我乐常也。乃至以下结名。包含蕴积名之为藏。众法积聚名为法身。若别言隐时名藏。显为法身。自下第二重显。初问后答。问意者上明真如绝相断言。何故此中具种种德上下相违。答中有二。一者正答。二者此义以下释所以。虽有诸德而无别相者。今此中就与上无违。虽有而无有相。故不妨无。虽无而无无相。故不妨有。恒有恒无言等同一味者。此众德皆同一味也。何为者唯一真如。自下释所以。中有三。一者正释。二传释。三者结。何故一味者。题上句此义云何以下无分别故也。无彼此故无分别。故名一味。故无分别者题上句。自下传释。离分别相故也。远离六七识分别之相。故名离也。自下结也。是无二者明其空有无二体也。复以何义自下第三别释。此中有二。一者略别本由。二者此义云何下别释上义。复以何义得说差别者是显名也。以依业识生灭相示者。若无待对无。而对妄识辨故得说差别也。自下别释。此中有二。一者上别释中六句广释。二者乃至以下上总结。此中别释。就初中上二句别释。下四句者通释。以一切法者上明恒沙等法也。本来唯心实无念者唯真无妄也。而有妄心者是无明也。以有此故便起末条。不觉起念者是业识也。见诸境界者是转识也。故说无明者结本名也。此众惑者依理而起。还迷真理而心性无起也。言无起者不为知返无知故名无起。惑心分别为生。以分别揽真。真犹无分别故言无起也。神知犹存故言即是大智慧光明义也。此释初句。若心起见者则分别心也。则有不见之相者是分别有相故。有遍有见则有不见之相。故知。有知为相。名妄心也。心性离见者即知而无知相。不缘而照。即是遍照法界义也。神知灵故即无不照。而不缘故灵豁无滞。于无碍故名遍照法界也。自下通释。若心有动者是三相所熏也。此中四句皆返释也。非真识知者返释上中真实识知义也。无有自性者返释上中自性清净心也。非常等者返释上中常乐我净也。热恼衰变不自在者。返释上中清净不变自在义也。三相所不迁故。故具四句。乃至以下释上结德。此中有二。初释结德。此中有二。初明返释谓具有过恒沙等妄染之义也。后明顺释。谓对此义故心性无动。则为过恒沙等净功德相示现也。自下释结名。此中有二。初明显非。谓若心有起亦更见前法可念者。则有所少也。后明显是。谓如是净法无量功德。即是一心无有二也。更无所念。是故满足。名为法身如来藏也。复次真如用者自下第二明其所说。言所说者所谓行德。德不自显。依诠得显。由修行故方得成也。此中有二。一者明其行德。二者此用有以下明其见闻得益不同。就初中有四。一者明因时化物之行。二者此以何义以下明以因戒德。三者又亦以下明真谛观。四者但随以下明俗谛观。复次真如用者题名也。所谓以下正明也。发大慈悲者。谓四等也。修诸波罗蜜者。谓六度也。摄化众生者。谓四摄也。立大誓愿者。谓四弘誓也。此四句者明化物行体也。下明时节。尽度众生。不限劫数。尽未来际也。言以取众生如己身者。辨其平等之心。此中有平等行也。非为空行。而不取众生者此遣著也。若著众生相者即不得度众生也。此之空行也。自下第二此以何义以下明德。此中有二。一者缘照。二者明真照。此以何义者设问发起也。谓如实知者是缘智也。契真之智名如实知。一切众生及与己身真如平等者。体无异故也。此之明智体。次辨智用。以有如是大方便智除灭无明。见本法身也。次明真照。自然而有不思议业者。是报身也。种种之用者是应身。此行用也。即与真如遍一切处者以行即理。自下第三明真谛观。此中有二。一者正释。又无有用相可得者。与体别用不可得故也。二者释。何故不可得者。谓诸佛者唯是法身智身。第一义谛者此之真观也。如华严中十身相作是也。就真而望无有别用。观生死也。次辨第四明俗谛观。但随众生见闻得益故说为用也。此用有二种。自下第二明得益不同。此中有二。一者明能见之人。二者又凡夫可见以下明所见之身。此用有二者。此略举也。分别事识者。谓六识也。言不知转识现故见从外来者。诸可见色依转识起。此起根源。不知自心现故为从外来。二者言业识者。谓第七识也。初发意者是地前菩萨也。所住依果者。即莲华藏世界也。常能住持不毁不失者。是报净土也。故华严云。法界不可坏莲华藏世界海。自又凡夫下第二明所见身。此中有二。一者明凡所见。二者复次以下明菩萨所见。言非受乐相者。小乘教中明佛无常。但以修行故增智慧耳。故具苦无常。故非受乐也。自下第二明菩萨所见。此中有二。一者正明。二者问答料简。言净心者初地也。自下第二问答料简。初问后答。就答中有三。一者正答。二者所谓释答。三者此非心识以下总结殊胜。言此法身是色体故者。有人释言。法身无色。应中但有。此义不然。此文显矣。胜鬘中如来色无尽智慧亦复然。鸯崛魔罗经言。瞿昙法身妙色常湛然。又复义推下五戒十善中有人天也。何故万善满足感无色报乎。无国土也。既上中言所住依果种种庄严也。自复次显示下第二明修舍方法。此中有三。一者法说。二者如人以下开譬。三者众生亦尔下合譬。复次显示从生灭门入真如门者是略题也。从浅入深。从无常门入无我义。中从无我门入真如不空门。其实唯真。而以相覆故不知不觉。除破此相。即知真如也。令可解大意如是。

　　大乘起信论义疏下之上


　　大乘起信论义疏下之下

　　　　净影寺沙门慧远撰
　　自下第二明对治邪执。于中两门分别。一者明种种邪执不同。显示正义。二者随文解释。就初中有三。一者就事识中对治邪执。显示正义。二者据妄识中对治邪执。显示正义。三者约真识中对治邪执。以显正义。就事识中邪执有八。一者执之定一。有人宣说。六识之心随根。虽别体性是一。往来彼此。如一猕猴六扃现。俱非有六猴。心识如此。六根中现非有六心。对此邪执说心非一。识无别体。缘知为义。六识之心。所依根异。所缘亦异。云何定一。若定是一常了一尘不应转变。又复心法无往来义。随有知处。即彼处生。不得说言一而往来。又彼所引猕猴为喻证心一者是义不然。凡夫愚人谓猴定一六扃中现。然实猕猴念念生灭。此扃现者不至彼扃。心识如是。依眼生者不至余根。如是一切。二者执定异别。有人宣说。六识之心体性定异。对此邪执说心不别。于事分齐相续一卢。非全别体。一猕猴游于六扃。非有六猴。若言六识各别有体别体之法不相忓頩。眼识还应从眼识生。乃至意识还从意生。不得相起。现见五识从意识生。意识从于五识而生。眼非别体。又若六识各别有体别体之法不相妨碍。不相妨故六识之心常应并有。恒应并用。不常并。故明无别体也。三者执定常。有人闻说三世之中业果不断。谓心定常生死往来常是一识用。虽兴废心体不变。对此邪执说识无常。人中心异。天中亦异。六道之心各各别异。云何是常。又如经说。苦相应心异。乐相应心异。不苦不乐相应心异。如是一切各异。云何是常。但诸凡夫不知心相。妄谓是常。犹如小儿见旋火轮谓不断绝。若心常者善应常善。恶应恒恶。无有变异。以变异故定知无常。四者执定断。有人闻说心识无常。便谓定断。对治此执说心不断。现世造业。后必得果。云何定断。譬如乳酪转变虽异置毒乳中。酪则害人。心亦如是。此身造恶。必未受苦果报。明非是断。五者执定有。如毗昙说。十八界等各住已性。是有不空。谓言空者但空阴上横计我人。不空法体。法不空故心识定有。对此邪执说识是空。空相云何。识者正以别知为义。如一念识即具四相。初生次住终异后灭。于四中何者是知。为初相知为中为后。若初相知者余应不知。余若不知则不名识。若余相知初应不知。初若不知初不名识。若言四相各别是知便是四念各别。知法何关。一念具足四相。答言。四相别非是知。和合之中方知者非知共合。云何有知。如百盲聚。岂有所见。又复四相都无合理。云何无合者。生相现时余相未有。余谁共合。乃至第四灭相现时余相已谢。复与谁合。进退推求都无合义。云何说言和合有知。知义既无。焉有定识。是故经说。色乃至受想行识一切皆空也。六者执定无。有人闻说五阴空寂。便谓世谛因缘亦无。对治此执说识非无。若无心识云何而得见闻觉知。现见六识各有作用。明知。不无。又若无识则无善恶。若无善恶亦无苦乐。则入邪见断善根中不宜受之。经言空者就真为论。于世谛中不无心识。七者执心识独立。无数如来实说。对治此执说有同时心心数法。故涅槃云。我诸弟子不解我意。唱言。佛说定无心数。又涅槃说十大地中心数之定。明非无数。又龙树云。譬如池水珠在则清象入便浊。水喻心王。珠象喻数。于彼喻中可说言。水珠象一心法如是。宁无别数。八者执心外定有数。如毗昙说。对治此执明非定别。故涅槃云。我诸弟子不解我意。唱言。佛说定有心数。若使心外定有别数。无预心事无心之时何不别起。又若心外定有别数。识从意生。诸数亦应别有所依。若别有依是义不然。云何不然。于彼宗中说三性心相应各异。如欲界地善心起时二十二数相应共生。不善起时二十一数相应共生。无记起时有十二数相应共生。从无记心起善恶时十二同数可有所依。自余别数意何所依。若无依生是则心法无次第缘。经说不许。若无别依依意生者与识同依。明非心外。道理云何。即彼心体同时具有。受想行等诸义差别。不同成实前后建立。就一心体随义别分不同毗昙异体建立。两义兼通故非诤论。次就妄识。对治邪执。邪执有六。一者执定无。有人闻说但有六识无第七情便言一向无第七识。对治此执说有七识。如楞伽中说八识义。胜鬘亦云。七法不住。若无妄识说何为八说何为七。经中所言无七情者。事相之中无。第七情非无妄识。二执定有。有人闻说有第七识。便谓七识别有体性。对治此执明妄无体。当知。如来就心法中分取虚妄别之义为第七识。何得于中别立体性。如似世人见绳为蛇。绳是实事。喻彼真识。蛇是妄有。喻彼妄识。蛇依绳。故蛇无别体。妄依真立。云何有体。迷梦等喻类亦同然。又经中说。若无真识七法不住。若自有体云何不住。又若识自有体性便是实有云何名妄。三者执事识以为妄识。有人闻说真识名心妄识名意事名意识。便言。小乘七心界中之意根界者是第七识。对治此执宣说妄识不同事识。七心界中意根界者。即是六识生后义边说为意根。更无别法。妄识与彼分齐条异。云何言一异相。如何如今论说妄识有六。始从无明乃至相续广如上辨。事识有四。从执取相。乃至第四业系苦相亦如上辨。分齐各异。何得说言意根界者是第七识。又楞伽云。第七妄识唯佛如来住地菩萨所能觉知。余皆不觉。云何说言意根界者是第七识。问曰。妄识若非意根何故楞伽及此论中说为意乎。释言。彼乃借名显示。非即意根。如楞伽中。说第七识。以之为心。今此论中宣说真识以之为心。岂可名同便是一物。心名虽同真妄两别。意名虽一何妨差别。四者执粗为细。有人宣说。眼见色时不知色空。即是七识迷惑之心。余亦如此。若解色空即是七识明解之心。余亦如此。对治此执须显其异。言见色等不知空者。是六识中取性无明非第七识。此之取性犹是向前事识之中执取相也。问曰。若是六识中无明心者。与七识中无明何别。此如上辨。以于心外事相法中执性迷空。故非妄识。又于心外事相法中解知无性。是事识中分别之解非七识智。五者执不灭。有人宣说。七识之心未见理时生灭无常。见理即常究竟不灭。对治此执说妄终灭。七识妄心体唯痴闇。相唯分别。得圣会如。舍其分别见实明照。尽其痴闇。更有何在。而言不灭。道理如此。须以文证。如涅槃说。譬如男女燃灯之时。灯炉大小悉满中油。油喻烦恼。明喻智慧。油尽之时明亦随灭。烦恼尽已智慧随灭。故知。妄心解惑俱已。又楞伽云。断七种识名出佛血。故知。妄灭。又龙树云。觉观之心望于欲界。是善是治。若望二禅即是罪过。乃至非想非非想定于下为善。望于出世还是罪过。智慧亦尔。望世为善。若对实相还名罪过。既说为罪。何为不灭。又大智论解释如义。彼云。实相如水性冷。观智如火。水随火热。若火灭已水冷如本。故名为如。是实相者随观转变。是观灭已实相如本。故名为如。明知。妄解终竟灭尽。若观不灭水冷之时火应不灭。有人说言。经中说灭。但灭智中无明闇障。不灭智体。是义不然。宝性论中自有戒文。不但灭闇。亦灭智解。故彼论中说有四障不得如来净我乐常。一者缘相。谓无明地障佛真净。断离彼故得佛真净。二者因相。谓无漏业障佛真我。断除彼故得佛真我。三者生相。谓意生身障佛真乐断除彼故得佛真乐。四者坏相。谓变易死障佛真常。断除彼故得佛真常。无明等外别说无漏。以之为障。别说断除。云何而言不灭无漏。又言智体不灭尽者。不灭之体即是真心非第七识。问曰。若七识灭者谁得菩提。谁证涅槃。释曰。心相虽复灭尽心性犹在。心性在者即是真识。是故就此说得说证也。六者执定灭。有人闻说妄心终灭。便言定灭无熏习义。何故如此妄在之时。未得真实则无所勋。证实之时。达本无妄则无能勋。又真实中净法满足。更无所少何用妄勋。心有此义故无熏习。对治此执说有妄有妄熏。如论中言。妄熏有二。一事识熏。所谓凡夫二乘所修善。二者业识熏。谓诸菩萨所行之道。所熏有二。一者熏生。二者熏显。望方便果说为熏在。其犹腊印印泥成文。亦如摸舣转金成器。望性净果熏之显。如炉治等融石出金。若言妄时未得真故今无熏者。得时由彼何为下熏。若言据真本无妄故令无熏者。就真论真。真则常寂。实不假熏。据妄论真。真随妄染后随妄饰。宁无熏义。若言真中净法满足不假熏者。凡夫之时虽有净性未显成德。是故须熏。其犹宅中虽有宝藏不掘不出。亦如地中虽复有水不取不得。故说有熏。问曰。真妄其性各异。云何妄修而得熏真。良以真妄不相离。故妄染则染。妄净则净。故以妄修熏成真德。次就真识对治邪执。执有二。一者凡夫著我执。二者二乘著法执。问曰。凡夫亦著诸法。何故偏名人著我执。释言。细分亦著诸法。今对二乘。凡夫著我及著我所通名人执。诸法皆是我所摄故。就凡执中随义具论。略有二种。一者执有。二者执无。执有之中别有四种。一者执实同神。有人闻说藏识是我。谓同外道所取神我。对治此执说如来藏非我众生非命非人。二者执真中具足真染。有人闻说生死二法是如来藏。便谓真中有生死。对治此执说。如来藏自性清净。从本以来唯有清净恒沙佛法。无有染污。若言真中实有生死。而便证会永离生死无有是处。若言有彼缘起作用。随世法门非无此义。三者执有净相。有人闻说如来藏中。备有一切诸功德法不增不减。即谓真中有色心等自相著别。对治此执说。如来藏虽具诸法依真如。说无彼此相。无自他相。乃至亦无离自他相。翻对染故说彼真中具一切法。又彼真中恒沙等法同体缘集无有差别。不得别取差别之相。四者执始终相。有人闻说依如来藏有生死。谓如来藏始起生死。又复说如来之藏起生死故。虽得涅槃还起生死。起生死故涅槃有终。对治此执说如来藏无始无终。以无始故依起生死生死无始。是以论言。若有宣说三界之外。更有众生初始起者。是外道说。非正佛法。以无终故依成涅槃。涅槃无终。执无之中别有三种。一者执空义以为真识。有人闻说真识离相是法无我。便谓六识七识空义即是真识。对治此执说识不空。经言空者。于真识中无彼妄情所取相。故名为空。非谓真识一向是空。故唯识论言。对彼凡夫外道之人取我我所。故说色等一切法空。非离言境一切皆空行者是。其离言境者。谓佛行处唯有真识。更无余识及外境界。云何言空。又复如彼胜鬘经说宣说二识。一者空如来藏。谓诸烦恼空无自实。二者不空如来藏。谓过恒沙一切佛法。又取六识七识空理为真识者。是彼二中空如来藏。何关真识不空藏乎。又他经中宣说生空法空及与第一义空。此三空外别更宣说利耶识空。明知。六识七识心空非是真识。又真识中虽有空义不说空义以为真识。事识之中虽有空义不以空义以为真识。妄识之中虽有空义不说空义以为妄识。真识亦尔。不说空义以为真识。真识是真实知之性。云何言空。若说心空为真识者。小乘法中亦说心空。以何义故不名真识。二者执法身以为空。有人闻说如来法身毕竟寂灭犹如虚空。是人不知为破著故。即谓法身一向是空。对治是执说实不空。所言空者对有故说。何处别有空体可得。又论说。一向境界但是心有心外无法。若离妄心境界随灭。唯有真心无所不遍。即是如来广大性智究竟善有非是虚空。三者执真如。以为定空。有人闻说世间涅槃一切空寂乃至真如亦毕竟空离一切相。不知此等为破著故。即谓真如唯是其空。对治此执说如来不空具足无量性功德。云何言空。次明对治二乘妄执。妄执有二。一者执有。二乘之人未得法空。见有生死涅槃之相。以此见故深畏生死。趣求涅槃迷覆真如。对治此执说诸法空一切生死本性常寂。亦无自灭涅槃可得。二者执定无。二乘之人分见生空。利根之者少见法空。便取此空以为究竟。覆障真实。对治此执宣说佛性实有不空。对治邪执旨玄难测。邪俯圣言粗术纲绪。次辨随文。此中有二。一者明治邪执不同。二者复次究竟离以下明其遣著。前治邪非有而犹存治相。故次第二遣治相也。就初中有三。一者总立道理。二者是我见有二以下举数列章门。三者人我见者以下释章门。对治邪执者是题名也。一切邪执皆依我见者是正释也。我见是其众惑根本。是故数家之义我见非惑。以有我故得修圣道。若离于我则无邪执者是返释也。释章门中有二。一者释人我章门。二者释法我章门。就初中有二。一者略举数。二者云何以下别释。此五中前一执无。后三执有。若应具论三种识中治邪执也。广如上辨。然今此论就本为论。但真识耳。真识之中举要言故说此五耳。文显可解。此五中各有二。一者明邪执。二者明对治解。法我见者以下明第三法我见。此中有二。一者执有。二者执无。而文中但有执有。略无执无。此中有二。一者明执。二者明对治。自复次究竟下第二明遣著。此中有二。一者遣除治相。二者而有以下拨权显实。就初中有三。一者题名。二者当知以下遣情。三者是故以下遣相。复次究竟离妄执者是题名也。但离邪执非是究竟。亦遣能治名究竟离也。何故双遣下显其义。当知染法净法皆悉相待无有可说者。若窍论理皆不得染净相。而就相辨。据妄而望亦得净相。既无妄执所对治。净法亦无可立。自下遣相。是故一切法者。是染净一切法也。本来无相不可说也。自而有言说下第二明其废权。此中有三。一者明拨权。二者其旨以下明其显实。三者以念以下明其返释。而有言说者当知。如来方便引道众生非正显也。言离念者名妄识念也。归于真如者是正显也。以念以下文可解。自下第三明趣道相。此中有三。一者总表。二者略说以下列章门。三者释章门。分别发趣道相者是题名也。道者所证之道。发趣者修行趣入也。一切诸佛所证之道者释道相也。一切菩萨修行趣向义者释发趣也。理行合释。略说以下初明举数。后明列章门。言成就发心者十信以上也。解行发心者解行以上也。证发心者初地以上也。信成就发心者自下第三释章门释三章门。故即分为三。就初中有二。一者设问发趣。二者所谓以下正释。信成就发心者是题名也。依何等人者就人以问。修何等行者就行以辨。得信成就堪能发心者结问信发心也。自下正答。此中有二。一者就人以辨。二者复次信成就发者以下就行以释。就初中有二。一者明进入。二者若有众生以下明退之人。此十信中进退位故。恒遭善缘遂入种性。若遇恶缘还退失也。有此二人故分为二。就初中有三。一者表位。二者有熏习下明其起行。三者如是信心以下明其进入。所谓不定聚众生者。十信是其进退不定聚也。自有熏习下第二明其起行。此中有二。一者明其信佛心。二者诸佛以下明其发心。有熏习善根力者是六识熏习也。信业果报者是报果也。能起十善厌苦求涅槃。值佛供养修信心。迳一万劫者信心成就也。自诸佛菩萨下第二明其发心。诸佛菩萨教令发心。或因大悲或因护法能自发心。自如是信心下第二明其进入。如是信心成就得发心者满足万劫也。入正定聚者种性以上决定不退。故名正定聚。性种习种与二佛中种子正因。故名住如来种正因相应也。自若有众生下第二明还退人。此中退者位行二退也。若论念退种性亦有。自复次信成就下第二就行以辨。此中有二。一者明因分行。二者菩萨发是心故以下明果分行。就初中有二。一者就心以辨。二者略说方便以下就行以辨。就初中有三。一者总表举数。二者列名即释。三者问答重明。三种心者即是三菩提心也。就第三中有二。一问二答。中有二。一者开喻。二者如是众生以下明合喻。大摩尼宝体性明净者。此喻真如体。而有矿秽之垢者。是心为烦恼所染也。方便喻其缘修万行。合中可解。自略说方便下第二明行。此中有二。一者立名。谓行根方便。二者即释。此有三。一者明不住生死行。二者观一切法以下明不住涅槃行。三者以随下以行即理。就第二中有三。一者立名。二者谓惭愧下即释。三者随顺下以行即理。后第三第四中亦同此三。自下第二菩萨发是心以下二明果分行。此中有三。一者明真证行。二者以见法身以下明应化行。三者如修多罗下引经证成。菩萨发是心故则得少见法身者是证行体也。自下明应化。此中有三。一者明依体起用。二者所谓以下明八相益。三者然是菩萨以下明未尽有漏之业。未名法身者。法身是其初地以上也。此业有二释。一云。不系业变易。大悲为缘。此业为因堕恶道中不期劫数。名为变易。二云。不系业分段。虽受不限劫数报犹名分段。有漏业因四住为缘所成之业。故名分段。以微细故受不限报也。受苦有二释。一云。此业微故小痛小恼无大受苦。二云。虽业而微堕三恶故如处受之微故不肯人者。如曲引经证。中有二。一者明其权行。二者又是菩萨下明其实行。如修多罗。或说退者非其实退者非业所堕。未入正位者是不定聚也。就实行中有三。一者明其不畏堕二乘地。二者若闻以下明其不畏苦难行也。三者以信知下明五行体。解行发心者以下释第二章门。此中有二。一者明其总胜。当知。转胜解行俱明也。二者以是菩萨下明其别胜。就第二中有二。一者明其解胜。二者以知法性下明其行胜。就行胜中以六度辨。此六之中各分有二。一者明理。二者明以理成行。证发心者以下明释证发心。此中有二。一者明所证法。二者唯真如下明能证行。就初中有五句。从净心地至究竟地者就人位辨。证何境界者设问发起。十地之中所证理通。所谓真如者表所证法也。以依转识说为境界者以熏修缘故所证境异。若废行缘则无境界之异。而此证者无有境界者是遣相也。自下明其能证之行。此中有三。一者从初地以上至七地以还明能证行。二者又是菩萨发心以下明八地以上能证之行。三者又是菩萨功德以下明第十地能证之行。就初中有二双。一者真应相对以辨。二者而实菩萨以能化相对以辨。就初中有二。一者明真身。唯真如智为法身也。二者明应身。此中有二。一者别明异化。二者如是以下结明应化无边。是菩萨于一得顷示越地成正觉。或说无量久远劫中修行成佛。众生根性不同则有万差。而引要言无出此二。谓懈怠怯弱为此二人故为此说也。自而实菩萨下第二双。此中有二。一者明能化。二者以一切菩萨以下明所化。而实菩萨种性发心所证皆等无超过法者。种性以上无利钝差别。而所化不同故种种不同也。以一切示化菩萨下所见所闻根欲性异者是所化也。故示所行亦有差别者随示能化也。自又是菩萨下第二明八地已上能证之行。此中二。一者举数表相。二者云何以下列名即释。微细相者无功用故。行相微细名微细相。此三心中。前一是真后二是妄。自又是菩萨下第三明第十地能证之行。就此中有二。一者明因满果成。二者以问答重明。就初中有二。一者明其因满故报身成立。二者谓以一念下明其惑尽之相。又是菩萨功德成满者。明因行满也。于色究竟处示世间高大身者。明其报身成。自下明相。一念相应慧者。是缘智终一念解也。以此解故无明顿尽种智现前。以此种智现前故自然而有不思议业用。充法界能现十方利益众生也。自下第二明答重明。此中有二。一者初一问答上言一切种智重明。二者第二问答上言自然不思议业重明。就初中有二。一问二答。虚空无边者大虚也。无有心想断无明者。妄心差别皆悉无也。若无差别心相者。云何名种智。即名一切智。就第二答中有三。一者表理体一。二者以众生下明凡夫无种智。三者诸佛以下明佛种智。一切境界本来一心离想念者。唯真识无妄想也。而凡夫人起妄心故不称法性。心有分齐无种智也。自诸佛如来下第三明佛种智。此中有二。一者明佛有智体。二者有大智下明佛有智用。诸佛如来离见想者离妄见也。虽复智体一有智用方便。随众生差别开种种法。名种智也。就第二问答有二。一问二答。问中初领上。后正问也。就答中有三。初法次喻后合。自下结前生后。已说解释分。次说修行信心也。自下第三明依理起行。亦可为下根故说此修行信心分。此中有四。一者就人以辨。二者何等以下设问发起。三者略说以下正释信行。四者复次众生初学以下明修是法恒生净土。是中依未入正定众生者就不定位也。第二故设问中有二。一者问信。二者问行。就第三释中有二。一者释信心。二者释修行。有五门以下明行。就信心中有二。初明举数。二者列名。即释三宝与理故有四也。所信之境无出此四故说四也。就第二行中有三。一者举数略辨。二者列章门。三者广释。修行有五门能成信者。于六度中定慧合故。故有五也。就广释中释五章门。故复即五。释施门中有二。一者题名。二者若见以下正释。就第二中有三。一者明财施。二者若见厄下明无畏施。三者若有众生下明法施。释戒门中。初题名。次辨正释。就正释中有二。一者明行戒。二者不得轻于下明止戒。就初中有二。一者明十善行戒。二者若出家者以下明威仪戒。就第二正戒中有二。一者明性重戒。二者当护以下明威仪戒。就忍门中有二。一者明无报心忍。二者亦当忍下忍世八风。就进门中有二。一者就自明进。二者复次若人以下就他以劝。就初中有三。一者明无怠精进二者当念以下据昔以劝。三者是故以下结劝。就第二就他劝中有三。一明难障众生以为劝缘。二者应当以下明劝修因行。三者回向菩提以下明劝修回向。就止观中有三。一者略明止观。二者若修止下别广止观。三者若修观者对治以下明止观相资。就初中有二。一者别释。二者云何随顺以下双释。奢摩多者变言名定。毗婆舍那者变言名慧。就第二广中有三。一者总明其修观定。二者复次精勤以下明修定得益。三者复次若人唯修以下别明修观。以就初中有三。一者明修方法。二者或有众生下显定难相。三者应知外道以下辨邪正相。就初中有二。一者明能修之方。二者复次依是三昧以下明其所修三昧之相。就初中有二。一者明正修人。二者唯除疑以下明不得修人。就初中有三。一者明前方便。二者是正念者以下明得定相。三者深伏以下明定伏惑。但释初段名耳。前方便者一切境界随取皆除。境相既亡随心亦除。故文言以心除心。地论之中亦同此说。言真如三昧者谓理定也。小乘之中但止心流住在一境。名为得定。大乘之中解其妄理理中住心。名为得定。故经中云。诸佛菩萨常在住定游法性也。就复次依是三昧以下第二明所修相。此中有三。一者明其定中体。二者当知以下明其诸定中体本。三者若人修行以下举益劝修。复次依是三昧则知法界一相者。定功用也。解理无二故名一相。下显其相。谓。诸佛身与众生身平等无二也。就或有众生第二定难中有三。一者明身业乱。二者或现天像以下明口业乱。三者或复令人以下明意业乱。就初中有二。一者正明身乱。二者当念以下明对治解。就第二口业乱中有四。一者显能说人。二者若说陀罗尼下明所说法。三者或令人知以下明神通乱。四者皆是以下明其当知非真之相。就第三意业乱中有二。一者明其乱相。二者以是义故以下明应观察。自应知外道下第三明邪正定。此中有三。一者明邪正定相。二者真如三昧者以下明真正定。三者若诸凡夫以下劝人修定。所言见者谓五见也。言爱者谓五钝也。言我慢者谓八慢也。自复次精勤下第二明修定益。此中有二。一者总表。二者云何以下别释。十止种利益。文显可解。自复次若人后修于止下第二别明修观。此中有二。一者结前生后。二者修习观者正明修观。就第二中有二。一者就五门观明修观慧。二者若余一切以下就二谛门以辨观慧。就第一中有二。一者正明修观。二者如是当念以下明发愿化广。此二犹是既自悟解亦令他解。就初中有四。一者明无常观。二者是以以下明其苦观。三者应以下空无我令观。四者应观世间以下明不净观。就无常观中有二。一者明分段无常。二者一切心行以下明变易无常。就令观中据三世以辨。言如梦者灭无灭相。言电光者住无住相。言如云者起无起相。就第二发愿化度中有三。一者如是当念以下念所化境。二者作此思惟以下正明发愿。三者以起如是以下明化度行。就第二二谛中有二。一者若余以下总明。二者所谓以下别释。就第二中有二。一者明俗谛观。二者虽念因缘以下明真谛观。自若修观者对治下第三明止观相资。若定过多则是沉没。若慧偏多则是浮升。定慧平等尔乃调柔故。复次辨定慧相资。此中有三。一者别明止观相对。二者以此义故以下明相助成。三者若止观下明不具有损。对治之行有正傍义。定能正治凡夫著有散乱之心。兼余二乘怯弱异见。慧能正治二乘无悲。兼除凡夫不修善痴。自下第四明修止恒生净土。此中有二。一者明其佛力摄护令生。二者如修多罗下引经证成。正释分竟。次下一分传持末代分。此中有二。一者结前上言。二者若有众生以下明其劝持。就第二中有二。一者约始终劝持。二者假使有人以下举胜劝学。就初中有二。一者叹论劝持。二者若人闻是以下明约终果劝持此论。就第二举胜劝持中有五。一者格量明胜。二者后次有人以下叹胜劝持。三者其有众生以下举非返释。四者以一切如来以下取人以证。五者是故以下结观修行。格量之意。假使有人。三千世界满中众生令行十善。但感天报。不得佛果。正思此法。正得佛果。更无余因。故名胜也。就第二叹胜中有二。一者说德胜。二者何以故下释胜所以。就第三举非中有三。一者举不信罪。二者是故以下劝生仰信。三者以深自害以下释劝之意。有大损故应当仰信。就第四取人证中有二。一者以佛为证。若无此信不得成佛。知明要法。二者一切菩萨以下因行为证。一切菩萨皆行此法。故知要行。此中有二。一者总明。二者当知以下别明三世以辨。过去已依现在世今依未来当依若尔要者岂容不信。是故第五结劝修行论宗释竟。次下回向发愿此中有三。一行伤表所作事。二者一句正明回向。三者一句明所为人。此论所说理行及教。凡夫二乘绝分。故名诸佛甚深广大义此之所显不能广辨。故名随分总持说也。以行归本。故名回此功德如法性。所修不自。故名普利众生界也。

　　大乘起信论义疏下之末(终)


