  大乘法界无差别论疏
　　唐 法藏撰




　　大乘法界无差别论疏(并序)

　　　　魏国西寺沙门法藏撰
　　详夫性海虚凝。迥架名言之表。寂门圆应。潜该相用之源故由常湛妙因。作涛浪之渊府。缘生幻果。依涅槃之起灭。出入冥会。动静相和。理不乖事。不转性而成物。事不乖理。不坏物而归性。是则性非自性。多门所以立焉。物非他物。一相所以存焉。乃知含孕太虚而不增其量。隐秘纤芥而不减其形者。寔唯法界无差别之缘起乎。将以智求。即乖其实。欲以情测。即失其真。如来示灭。兹道陵替。后之学者。或守权乖实矣。有坚慧菩萨。杰出中天。位登证实。声高五印。思欲光扬万行。匡赞一乘。罄己所知。略示群品。其为论也。理超谓迹。以菩提心涅槃界为因果之胜地。清净土功德山为缘性之本辙。善苗擢叶即返流以契本。白法开华。自还源而造极。亘烦恼海不思议而一味。满众生界岂断常而万殊。若虚空在云。无以蔽其寥廓。如摩尼处垢。不足染其清明。文略义玄。喻近意远。开夷路也。平等朗然而不变。则勇进者乘真而直入。辨实相也。缘起纷然而不作。则羸退者知迷而率服。岂烦众异妄见之蹐剥而重娆其心哉。作者之致。庶几于颜子矣。然大乘。即简异小甄别所宗。法界无差别。简实异权。标其玄奥。论即解释精微。一卷言无二轴。余义下当别辨。
　　将释此论。略作十门。一教起所因。二明藏所摄。三显教分齐。四教所被机。五能诠教体。六所诠宗趣。七释论题目。八造论缘起。九传译由致。十随文解释。
　　初教起所因者。先通。后别。通者。如瑜伽六十四云。欲造论者。要具六因。一欲令法义当广流布故。二欲令种种信解有情。由此因缘。随一当能入正法故。三为令失没种种义门重开显故。四为欲显略摄广散义故。五为欲显甚深义故。六欲以种种美妙言词。庄严法义生净信故。今别辨此论。略有十因。一为助佛扬化。光辉佛日。令法久住。报佛恩故。二为末世钝根。于佛深经不能开悟。方便解释令法解故。三为外道辈讪谤佛法。引导令彼起净信故。四诸部小乘不信大者。巧示大乘令信受故。五于大乘中守权教者。解释深旨。令彼舍权归此实故。六略摄如来广大甚深玄奥之义令易入故。七为显真实大菩提心。是佛根本要妙所依。令彼含识起行求故。八解释经中众生心内如来藏法。令彼决定信有此故。九为释经中永无二乘。唯有一乘为究竟故。十为显佛果法身。与诸众生如来藏法。一性无二因果平等唯一味故。
　　第二藏所摄者有二。先约三藏。谓一契经藏。二调伏藏。三对法藏。于此三中。对法藏摄。二约二藏。一菩萨藏。二声闻藏。于此二中。菩萨藏摄。以所依经及所释义。皆悉非是二乘法故。
　　第三显教分齐者有二门。一叙诸说。谓戒贤。智光各立三教等。并如华严疏中说。二述现宗。谓现今东流一代圣教。通大小乘及诸权实。总有四宗。一随相法执宗。谓阿含等经。婆沙等论二真空无相宗。谓般若等经。中百等论。三唯识法相宗。谓深密等经。瑜伽等论。四如来藏缘起宗。谓楞伽密严等经。起信宝性等论释此四宗。略举四义。一约乘者。初唯小乘。次二具三乘。谓此二乘宗。同许定性二乘不成佛。后唯一乘。以此宗许入寂二乘亦成佛故。智光三教。及梁论第八。并同此说。二约识者。初二唯说六识。后二具说八识。于中初说六识有。后说六识空。后二中。初说八识唯是生灭。后说八识通如来藏。具生灭不生不灭。三约法者。初唯说有。二唯说空。三说亦空亦有。谓此宗许遍计所执空。依他圆成有。四说非空非有。谓此宗许如来藏随缘成阿赖耶识。即理彻于事也。许依他缘起无性同如。即事彻于理也。以理事交彻。空有俱融。双离二边故云也。此四约法。就多分说。四约人者。初是小乘诸师达磨多罗等所立。二是龙猛圣天等所立。三是无著世亲等所立。四是马鸣坚慧等所立。余随宗义别。并准可知。此论正当第四宗摄。
　　第四教所被机者。于上四宗中。初小乘宗。一切众生皆非此为。以彼宗中总无人向大菩提故。次依第二第三宗。于一切众生内。半为半不为。谓五种性中。菩萨种性及不定性。是此所为。余三定性。即非此为。以各无因故。第四宗中。明一切众生皆此所为。以悉有佛性并当成佛。涅槃经中。除草木等无心。为非佛性。凡诸有心。悉有佛性。佛性论中。言一分无性为不了义。宝性论等。为谤大乘因。依无量时故。说无佛性。非谓究竟无清净性。楞伽五性中。无种性人亦当得佛。以如来不舍诸众生故。如此等文。广如别说。定性二乘入涅槃后。要皆当得发菩提心。法华第三。生灭度想入于涅槃。而于彼土求佛智慧。是故唯以佛乘而得灭等。法华论。决定声闻根未熟故。菩萨授记方便令发心等。又云。彼以诸禅三昧为涅槃。本无实涅槃。入楞伽。三昧酒所醉等。乃至云。酒消然后觉。得佛无上身。密严第一颂云。涅槃若灭坏。众生有终尽。众生若有终。是亦有初际。应有非生法。而始作众生。解云。此亦是圣教。亦是正理。若入寂二乘灰断永灭。则是众生作非众生。若令众生作非众生。则应有非众生而始作众生。唯识论中。说有漏生于无漏。则难勿无漏法还生有漏。今亦例同。既众生入灭同非众生。勿非众生法而还作众生。况复此是圣言。彼非佛说。又胜鬘经。无上依经。佛性论。宝性论。皆同说三界外。声闻缘觉及大力菩萨。受三种变易身。又智论九十三。引法华第三释云。有妙净土。出过三界。阿罗汉当生其中。是故定知入灭二乘。灭粗分段名入涅槃。实有变易在净土中。受佛教化行菩萨道。若不尔者。未回心时既无变易。回心已去。即是渐悟菩萨。不名二乘。故知于三界外所受变易。小乘以为涅槃。大乘深说。实是变易。本无涅槃。胜鬘云。声闻缘觉。实无涅槃。唯如来有涅槃故。此论下云。应知唯有一乘道。若不尔者。异此应有余涅槃故。同一法界。岂有下劣涅槃。胜妙涅槃耶。以此当知二乘之人既无涅槃。无不皆当得菩提故。一切众生皆是所为也。余义如别说。
　　第五能诠教体者有五门。一随事门。二遍通门。三归识门。四同性门。五无碍门。初中有四句。一或唯以名句文为性。谓以音声但是所依。非正体故。唯识论云。若名等不异声者。法词无碍。境应无别。二或唯以音声为性。谓名句等依声屈曲。假立无体故。杂集论云。成所引声。谓诸圣说。无性摄论第一云。依弘誓愿。立菩提声。三或具二为性。谓以耳意两识。缘声处法处二境。方得闻解故。净名经云。有以音声语言文字而作佛事。又十地论云。说者以二事说。听者以二事闻。谓音声名字等。四或俱非声名以为其性。谓二事即空故。文字性离故。净名经云。夫说法者无说无示。其听法者无闻无得。十地论中。文字犹如彩画虚空。音声犹如空中风相。俱无所得。如是说法。即是不说说也。此四句中。别取前三。通于小乘。具此四句。唯在大乘。又此四句合为一教。以无异法故。有无无碍故。二遍通门者。谓色等六境。及余一切法。皆可轨生物解。悉为教体。或默然等。如净名经及楞伽等说。可准知之。三归识门者。谓前声等一切教法。皆悉各是识所现故。是故就实。无不唯识。谓说者识中名言种子生起现行。成言说事。为增上缘。令闻者识上文义相现。方为教法。摄论十一识中言说识经云。我说识所缘。唯识所现故。起信论云。若离心念。则无一切境界之相。并准可知。四同性门者。谓则前门能变境识。当相从缘。即无自性。无不皆是一真如性。起信论云。唯依心现。本不离真如。又云。是故一切法。从本已来。离言说相。离名字相。离心缘相。毕竟平等。无有变易。不可破坏唯是一心。故名真如。以一切言说。假名无实但随妄念。不可得故。准之。五无碍门者。于前四门。心境理事。混融无碍。同一缘起。存亡自在。不相障碍。以为教体。以前四门所引圣教。皆不相违故。义不相离故。法体无二故。思准之。
　　第六所诠宗趣者。于中先宗后趣。宗中寻名。即以法界无差别义以为宗。分别此义。略作二门。一定其义。二辨开合。初中有三门。一约染净门。二约权实门。三约理事门。初中。若就染门。随流生死。违真性故。名差别法界。下文引不增不减经云。即是法身为本际。无边烦恼藏所缠。从无始来。生死趣中。生灭流转。说名众生界等。又下文与烦恼俱。名空如来藏。显成惑染差别法界。二约净门。反流出缠顺真性故。名无差别法界。起信论云。若人修行一切善法。自然归顺真如法故。此则万行契真。冥同一味。起信又云。始觉即同本觉。是故名为无差别法界。今此论正辨此义。故以为宗。二权实门者。就净法中。若约三乘权教所辨。许定性二乘不向大故。是则三乘因果差别。亦名差别法界。若约一乘实教所说。一切二乘无不皆得大菩提故。是则名为无差别法界。此论正显此义。故以为宗。依此二义。涅槃经第十云。迦叶菩萨云。我今始知差别无差别义。差别者。声闻如乳。缘觉如酪。菩萨之人如生熟酥。如来佛性犹如醍醐。无差别者。声闻独觉于未来世悉是其常。譬如众流皆归于海。是故此论但明彼经无差别法界也。三约理事门者。就此一乘法界之中。若约随事行果缘起相异。及理事非一。故名差别法界。今此论正明此义。故以为宗。二明开合者。先开法界。后合无差别。前中亦二。一法。二界。法谓依生圣法也。界谓本有真性也。法亦二义。一因位行法。二果位德法也。界亦二义。一因位名如来藏。二果位名法身。二合显无差别者。亦有四义。一约界。谓如来藏与法身无二无别。以无异性故。二约法。谓因位行法与果位德法无二无别。以转因成果无异法故。三约法界。谓修生本有亦无差别。以法身随缘同彼法故。修生无性即法身故。因位法界。当知亦尔。四约圆融。谓总前四义。令二法界无碍缘起因果混同。通为自在法界无差别义也。二趣者。显说此法。为令众生于此信受。生解起行。证契成果。称真法界。起无思大用。横遍十方。竖该三际。无断无绝。是其意也。
　　第七释论题目者。大乘。简别其宗。法界。辨定其义。无差别。显其意趣。论者。剖柝所诠。谓释大乘中法界无差别义。故以为名。又大者。当体为目。包含为义。乘者。就喻为名。运载为功。体用合举。故云大乘。大有三义。一体大。谓真如平等不增减故。二相大。谓具足无漏性功德故。三用大。谓能生一切世间出世间善因果故。此依起信论。又有七义。如庄严论等。乘亦三义。一理性为所乘。妙智为能乘。佛果为乘至处。此依佛性论也。二以无分别为所乘。万行为能乘。亦佛果为所至。三以理智万行俱是所乘。菩萨假者以为能乘。佛位人法为乘所至。故摄论云。乘大性故。名为大乘。亦大亦乘名大乘。此通依主持业二释可知。法有三义。一持义。谓自性不改故。二轨义。谓轨范生解故。三对意义。是意识所知故。界亦三义。一因义是界义。谓依生圣法故。摄论云。法界者谓是一切净法因故。中边论意。亦同此说。三性义是界义。谓法之实性。起信论云。真如者即是一法界大总相法门体。又云。法性真如海。故云也。三分齐义是界义。谓诸法分齐各不相杂。故名为界。前二皆法之界故。名为法界。后一法即界故。名为法界也。无差别者亦有三义。一约位。谓凡夫染位。菩萨染净。诸佛极净。三位虽殊。法界之性实无差别。二约法。谓十种无差别。如下文说。三约行。谓因唯一乘。果唯一味。是故因果法界各无差别。论者。剖析深义。解释佛经。令其妙理指掌现前。简异本经。故称为论。即是集义论也。
　　第八造论缘起者。坚慧菩萨者。梵名娑啰末底。娑啰。此云坚固。末底云慧。菩萨者。具云菩提萨埵。诸论通释。有其三义。一从境为名。以此二法是所缘境故。如骨观等。菩提云觉。即所求佛果。萨埵名有情。即所度众生。以智悲内起。是以外缘二境。一云。菩提是所求佛果。萨埵是能求行者。谓求菩提之萨埵。即境智和合目。一云。菩提同前。萨埵云勇猛。谓有志有能。于大菩提勇猛求故。谓此论主。有称理求佛坚固正慧。故以为名。三藏云。西域相传。此是地上菩萨。于佛灭后七百年时。出中天竺大刹利种。聪睿逸群。备穷俗典。出家学道。慧解逾明。大小乘教。无不综练。但以行菩萨行。留意大乘。以已所游平等法界。传示众生。方为究竟广大饶益。是故造究竟一乘宝性论。及法界无差别论等。皆于大乘舍权归实。显实究竟之说矣。
　　第九翻译由致者。有于阗国三藏法师提云般若。此云天慧。其人慧悟超伦。备穷三藏。在于本国。独步一人。后为观化上京。遂赍梵本百有余部。于垂拱年内届至神都。有敕慰喻。入内供养。安置魏国东寺。令共大德十人翻译经论。仍令先译华严。余以不敏。猥蒙征召。既预翻译。得观宝聚。遂翻得华严不思议境界分。华严修慈分。大乘智炬陀罗尼经。诸佛集会陀罗尼经。已上各一卷成。造像功德经二卷。法界无差别论一卷。沙门慧智等译语。沙门法华笔授。沙门复礼缀文。沙门圆测慧端弘景等证义。其余经论。并未及译。三藏遂便迁化。瘗于龙门。与日照三藏同处。敕甚优礼。道俗钦慕。如丧考妣焉。
　　第十随文解释者。此论之中。分为二分。初一颂。是标宗致敬分。二从菩提以略说下。明开宗演释分。以是略论。故无结说回向分也。就初一颂中。有其二意。一为归敬三宝意。二标宗解释意。初中或唯敬法宝。以菩提心总别体能是法宝故。二或亦通敬佛宝。以所得法身果是佛宝故。三或具三宝。以菩提心正在因位菩萨所有故。所得法身是佛果故。因果二处俱有法故。二标下十二门中初果门故。举此觉心能成彼果。是故便即致礼此心。于中初一句总标致敬。下三句别辨胜能。前中。首是头也。稽是至也。以头至地。故名稽首。相唯身业。实通三也。菩提云觉。谓佛果大觉。于此大觉起心正求。从境目心。故云菩提心也。又释准下自性净心。则是性净菩提。故云菩提心。此乃菩提即心。故云也。此上总显所礼。下三句别显胜能中。初句能成胜因。此有二义。一能与殊胜果法为方便因。此即胜之方便。二即此觉心当体殊胜。故能与佛果为方便因。此是胜即方便。唯此觉心能为此用。故云能为胜方便也。下二句别显所得果。于中显法身果。离六种患。一无生。二无老。三无死。四无病。五无苦依。六无过失。于中初三离业报。次二离二障。后一离误失。并如下释。第二开宗演释分中有四。一开数总标。二所谓下。依数列名。三此中下。明生起次第。四何者下。依章解释。初中三。初略标举数。二结成论体。三劝物应知。初中略有二种。一要略。二省略。今是要略。谓诸圣教中。说菩提心乃有多门。如华严经五十九。说菩提心有二百余门。今此十二无不统取。故云要略。二结成论体者。此十二义。是此一部论之所辨。故云是此论体。三劝物应知者。以是要妙精粹之法。唯是聪明胜智慧者之所能知。是故劝彼胜人如次应知。二所谓下依数列名。初果者。是菩提心所得故。此有二种。一涅槃果。如初颂说离六患等。二菩提果。如后颂说益三位等。二因者。是菩提心所从起故。别有四种。谓信。慧。定。悲。三自性者。是菩提心之体状。此有二相。一离染相。二具净相。四异名者。依法界等类有多名。谓约果有四名。即常乐我净。约因有二名。即自性清净心。及不思议佛法。五无差别者。名虽有异。体无若干。谓无有作等十种差别。六分位者。体虽无别。随缘染净位分不同。谓众生菩萨诸佛三位染净分故。七无染者。心性在缠。与烦恼俱。而无染污。八常恒者。此显心性在生老死中不变坏故。九相应者。显性与恒沙功德净法相应。十不作义利者。此显凡位虽与如是功德相应。然为无明覆故。不能起自他饶益。十一作义利者。此显心性出缠佛果广大饶益。十二一性者。明在缠出障性无二故。谓因唯一乘。果唯一味。故无二也。第三此中下释十二门生起次第。亦释建立十二。不多不少。此中者。此十二之中也。何故最初显菩提心果者。谓令众生见彼胜利求其因故。二次则说彼所起之因者。既见胜利。次辨能起彼心之因也。三然后安立等者。既具彼因。次宜显彼所发心性。望心性为出也。望心相为生也。同金刚般若中。一切诸佛从此经出。阿耨菩提等皆从此生等。以得生了二因。故此心相名出名生。四及显异名者。谓自性既立。必有名彰。名随义立。故云异名。五而无差别者。谓名虽有异。义体不殊故。六于一切位者。义虽不殊。就染净位而恒不一切故。七无有染著者。既遍诸位。在凡染中应为所污。以常净故。无染著也。八常者。或虽不染。应为生老死之所迁坏。释以常故。无改变也。九与净法而共相应者。明非直不为染污所易。而亦常与恒沙功德净法相应。十不净位中无诸功用者。既有恒沙功德相应。何不能起大利用耶。释以有障故。如粪中金。虽实是贵。不成器用。十一于清净位能作利益者。既以在障未起用故。出障则便有大义利。十二一性涅槃者。虽有大用。用常寂故。唯是一性。所谓涅槃也。应知如是乃至次第开阐者。此文有二义。一结前相生次第可知二标后次第解释之义。故云开阐也。第四何者下依章解释中。释十二分。即为十二段。就初释果分中二。初明平等果。二颂曰下。释差别果。又前是涅槃果。后菩提果。又前法身果。后报化果。又前是断果。后是智果。谓以菩提心能为生了二因。是故辨兹二果。就前中三。初显所得果。二结果由因。三致敬彼因。初中二。先标章后释义。释义中二。先总释。后别释。前中二。先总举显胜。二所以下。释其所由。前中二句。一明所证最寂。二明能证至极。前中言寂静涅槃者。简二乘所得也。以二乘人望分段尽边名得涅槃。然三余未泯。故非寂静。谓变易报。及彼业。并无明住地。又地上菩萨分离前三。犹未永尽。不得名最。唯佛永尽。超于二乘越过十地。云最也。涅槃。此云圆寂。谓德无不备曰圆。障无不尽称寂。为圣法所依。故名为界。此中有涅槃义。如别记说。二此唯诸佛下。明能证至极。亦是结法属人。谓标果简因。故云非余能得。二释所由中。先征。后释。所以者何者。征也。征意二乘亦得涅槃。何故乃云唯佛非余。下释意。微细烦恼。唯佛能尽。二乘菩萨。并所未尽。是故唯佛方能得此最寂涅槃。第二于中下别释中。言于中者。于此涅槃平等之中。此于中言。通下六种应知。六中。初无生者。标也。永不复等者。释也。谓于此法身中。三种意生身永不起故。故者。因也。由也。由无彼故。名曰无生。下文故字。皆同此释。楞伽中。约地上菩萨。有三种意生身。一三昧乐意生身。二觉法自性意生身。三种类俱生无行作意生身。此并身随意现。故云意生。亦名意成。广如别说。又宝性论云。以常故不生。离意生身故。二无老者。标也。下释。言此功德者。谓此涅槃寂静功德也。言增上者。在因位之上故。殊胜者。胜过二乘故。圆满者。佛果齐备故。究竟者。性同无为故。无衰变者。明此等功德皆无衰耗改变。故云无老也。宝性论中云。不变故不老。以无无漏业故。解云。彼论约能感变易之业。名无漏业。皆有衰变。约之显老。三无死者。标也。下释。以无微细变易退故。是因位无漏所感之身。细患所迁。故云变易。或三种。如胜鬘等说。或四种。如梁论等说。宝性论云。以恒不死。离有不思议变易退故。此中变易身义。如别说之。四无病者。标也。谓二障及习所病尽故。宝性论云。清凉故不病。无烦恼习故。五无苦依者。标也。以无始时根本无明住地及习气。为众苦所依。今皆永尽。故云无苦依。问。此与前所知障何别。答。三藏两释。一云。此是住地无明。彼是起时无明。如胜鬘说也。二云。此是所知障中细分为本。是彼所依。以依细起粗故。若尔。烦恼岂无粗细。释云。烦恼粗细。与粗所知。俱是能依。唯此微细。是彼二所依。六无过失者。标也。谓佛果三业。错误过失永不行故。谓罗汉具此三失。佛永无故。如十八不共法中说。又此六中。总摄离四障。第一第三离报障。第二离业障。第四第五离惑障。第六离误犯障。第二此则由下。结果由因。于中三。初为因不失。二得果究竟。三辨定果法。初中显此因能得彼果法。谓此胜果虽由万行为因。然菩提心是最上方便。以是行本故。言不退失因者。非直当成佛果为最上之因。亦与中间所修诸行作不退失因。以离菩提心令余行退失故。华严云。退失菩提心。修诸善根。是为魔业。又释。以此菩提心得果决定。故云不退之因。谓此心有二力。一令已成之行不失故。二令未成之行不退故。二得果究竟。言一切功德得彼果者。明此菩提心力。能令功德至究竟位到彼岸处。三彼果者下。辨定果法。于中二句。初彼果即涅槃界者。简非菩提果。二何者下。简非小涅槃。即六种转依中。是果圆满转。具有恒沙功德为身。故云不思议法身。此中有转依义。如别说。三以菩提心下。致敬彼因。以此菩提心是胜果之因。故加顶礼。如世人见白月初出时。悉皆拜之。能与满月为因故。以为吉祥胜相故。如华严经中。弥伽良医礼善财童子者。为重菩提心故也。又胜天王经云。菩提心如白月。以渐增长故。令诸烦恼如黑月。以渐减损故。涅槃果竟。第二菩提果中二。先颂。后释。颂中。初二句标三宗。次一句出三因。后一句举三喻。释中有三。初释菩提心能益世间。此有三义。一以菩提心故。当得成佛。利益人天。此是展转益也。二此菩提心未成佛来。常劝化饶益一切世间。令生善法也。三此菩提心人。既若退转。犹得人天善报利益故也。文中菩提心能生长一切世间善苗。此是立宗。谓未生者能生。已生者令增长。故云生长。因云。以是所依故。谓世间善法。皆依菩提心而得生长。但为其缘。非是亲因。故云所依也。同喻云犹如大地。为苗稼生长依处。亦但为缘也。二如海下。明菩提心亦能生长二乘圣法。于中此心能生长一切圣法。是立宗。以是法宝积聚处故。出因也。谓是二乘法宝从菩提心生长。亦有三义同前说。同喻云如海者。以大海中出诸珍宝。同菩提心海出圣法宝。又释此圣法宝通三乘法。非唯二乘。于理亦无违。三如种子下。明菩提心能亲生佛果。于中相续出生一切佛树者。是立宗。谓望法身为了因。故云出也。望报化为生因。故云生也。法从喻名。故云佛树。佛果业用。未来际无断绝故。云相续也。因者。出因也。以菩提心是佛果正因。不同前二故也。同喻如种子者。是亲因。非缘因也。犹如大树从自种子生。佛果亦尔。亲从菩提心种子生也。此为亲生因。不同前二位但为缘也。又不同前门为了因得涅槃。故云如种子为生因也。释果门竟。第二释因中三。先结前生后。二立颂略标。三释颂具显。颂中四句。各显一义。释中有二。先问。从答。问。云何此菩提心因积集。可知。下答。先喻。后法。喻中如轮王子。具四缘生长。一父。二母。三在胎十月。四出胎乳养。方成王子。未名为王。今此四缘。令菩提心起。故名因。非菩提心与佛为因。下别释四义。初释种子。谓于大乘广大法宝深起信心。故为种子。以若无信。心不起故。深信者。唯识中信别有三。一信实有。谓于诸法实事理中深信忍故。二信有德。谓于三宝真净德中深信乐故。三信有能。谓于一切世出世善。深信有力。能得能成。起希望故。依梁摄论亦三种。一信实有自性住佛性故。二信可得引出佛性故。三信无穷功德至得果佛性故。依起信论四种信心。一信根本。所谓乐念真如法故。二信佛有无量功德。常念亲近供养恭敬。发起善根。愿求一切智故。三信法有大利益。常念修行诸波罗蜜故。四信僧能正修行自利利他。常乐亲近诸菩萨众。求学如实修行故。二以般若为母者。谓智慧力通达于前所信法故。然有三种。一加行智。观求通达。二根本智。正证通达。三后得智。照现通达。由智为行本。故名为母。经云智度菩萨母。此之谓也。三三昧为胎藏者。由禅定中证法乐住。摄持一切所修善法。令安住不失。增长广大。故如胎藏。四大悲为乳母者。由大悲内发。拔苦无倦。遂令种智因此圆满。故如乳母养育菩萨。此悲有二种。一是悲。非大悲。救其现苦。二是悲。亦大悲。救现未等苦故。佛性论。悲者暂救济。不能真实。大悲者。能永救济。恒不舍离也。又大悲有三。谓众生缘。法缘。无缘。如佛地论。及智论等。具释可知。此上四义。一因。二缘。三摄。四养。佛性论。宝性论。皆同。此四略作八门。一就地前约多配位。即深信是十信。二智慧是十解。三禅定是十行。四大悲是十回向。由此地前四行。生成地上佛真子也。二约行相。谓一修行信乐大乘行。二般若行。三破虚空器三昧行。四大悲行。三约破障。谓初破阐提不信障。二破外道我执障。三破声闻畏苦障。四破独觉舍大悲障。四约建立。谓若无信即不受。若无慧即不入。若无定则不持。若无悲则不回救生。是故此四不增不减。五约成因。初成净德因。二成我德因。三成乐德因。四成常德因。六约地上行成。初二三地信乐行成。四五六地般若行成。七八九地三昧行成。十地及佛地大悲行成。此约寄位。理实遍通也。七约得果。谓净我乐常。如次成此四德果。可知。八增起异行。谓梁论中。立五法释佛子义。于前四义。更加以方便为父。华严经第六十内。二十门释佛子。如彼。应知释因门竟。第三释自性门中亦三。初征起。次立颂。三解释。颂中上半明无染自性。下半明具净自性。各先法后喻可知。二释中三。初标数。二列名。三释义。初中谓彼前因积集所现菩提之心。有二种相。此则牒前起后也。释义中二。先释无染相。有法喻合。法中二。先明自性无染。二出障清净。以诸烦恼亦有二灭。一性自灭。本来即空故。二对治灭。翻迷显觉故。是故所依心性亦二种净。即性净。方便净也。智亦有二。谓本觉及始觉。并可知。此中约心性说。二喻中亦二。先喻本性净。二虽其自性下。喻出障净。宝性论云。一自性净。以同相故。二无垢净。以胜相故。前中。火等喻净心。灰等喻烦恼。四喻。喻四德。一火喻本觉般若义。二宝喻本性功德义。三空喻性自解脱义。四水喻本性清净义。又释。初是我德。二乐德。三常德。四净德。可知。又宝性论中。略无火喻。但说三义。彼论第三云。依于自性同相如来法身三种清净功德。如意宝珠。虚空。净水。相似相对治。应知。言为灰等覆者。一灰覆于火。如外道我执障。二垢翳摩尼。如声闻畏苦障。三云障虚空。如独觉舍大悲障。四土混浊水。如阐提不信障。若通说。即贪等一切烦恼。可知。二虽其自性下。喻离垢净。可知。三如是一切下。合中。亦初合性净。二虽贪等下。合离垢净。亦可知。二白法下。释具净相。于中二。先法。后喻。法中亦具二种净法。初牒名举体。二为白法所依者。显与一切修生净法作所依故。三即以一切而成其性者。明具本有恒沙功德为其自性。即此本有修生冥合不二。为清净相。前性离治离亦无二相。为离染相。又自性离染。其本性德是空不空如来藏故。在于因位。又对治离染。其修生德是智断二德故。在于果位。又此四义。总合为一无碍缘起。随举一门。余皆统摄。如须弥山亦有二义。一众宝所依。喻修生德。二即以下。喻本性德。谓此山王四宝所成。谓金。银。琉璃。及玻璃。可知。释自性竟。第四释异名门中亦三。先征起。二立颂。三释颂。颂中有二。初一颂。约果明异名。后一颂。约因明异名。前中上半简因名。谓此心至佛果时。名为阿罗诃。不名菩提心也。阿罗诃。此云应供。即十号之一也。后颂中上半明类同法界。谓性离所知障。故云明也。性离烦恼障。故云洁也。与法界无二。故云同也。下半明说异名谓不思议法者。恒沙性德。深广难测故也。三释中二。先释初颂。二又如下。释后颂。前中四。初牒前智。起后断。为心自性。谓客障永离。胜德成就。是故不复名菩提心。二得四种下。释转至佛果。则释颂中初三句。谓至佛果。得四德圆满。故名如来法身也。三如说下。引经解释。此是胜鬘经文也。宝性论中。释此四德有多门。今略述一义。彼第三云。有二种法。如来法身有净波罗蜜。一本来自性净。以同相故。二离垢清净。以胜相故。有二种法。如来法身有我波罗蜜。一远离诸外道边。以离虚妄我戏论故。二远离诸声闻边。以离无我戏论故。有二种法。如来法身有乐波罗蜜。一远离一切苦故。以灭一切意生身故。二远离一切烦恼习。以证一切法故。有二种法。如来法身有常波罗蜜。一不灭一切有为行。以离断见边故。二不取无为涅槃。以离常见边故。四如来法身下。会文归义。谓此常乐我净之法身。即是离染性净心之异名。故云差别名也。二又如下。释第二颂中。引不增不减经。释因位异名。亦是就法显异名。既此法性即是法界。亦名真如。或云实际等。我依此等类故。约无染义。说名性净心。约具恒沙佛果德义。说名不思议法也。释异名竟。第五释无差别门中亦三。先征起。二立颂。三辨释。颂中初半总显。谓法身在众生位中。总显无差别。下一颂半别显十种无差别义。于中初半列四名。后一颂列六名。可知。三辨释中二。先释总显。谓颂中法身。即释中名菩提者。显因果一味故。性净心即是法身故。二所谓下释别显中。十句内各有标释。一无作者。标也。谓性非缘作故。以无为故者。释也。以是真如无为故。是故无作也。二前际无初起。三后际无终尽。四以性非可染法。是故在染常净故也。五性空智所知者。标也。谓知性空之智能了此性。又释。智性即空。名性空智。以此空智方能知空。以一切下。释也。谓以一切法同一无我味故。是故能证所证为一味相。以非不彼起无以证彼故也。六无相中释内。以真如中无眼等诸根积聚之相。是故不可以色等相取故也。七圣所行中释内。简彼二乘。故云大圣。又简菩萨。故复云佛。唯是如来所知境界。显甚深义。地上菩萨少知。唯佛穷尽故也。八一切法依止中释内。以染净诸法所依止故者。谓此心性。是诸法依处。胜鬘云。依如来藏有生死。是染法也。依如来藏有涅槃。是净法也。宝性论云。无始世来性。作诸法依止。依性有诸道。及证涅槃果。此是阿毗达摩大乘经颂。彼论引胜鬘经释此颂。总是如来藏为所依止。唯识摄论。约阿赖耶识释。故知二宗不同也。九非常中释内。染法不常有三义。一随染缘不住常性故。如楞伽云。如来藏。受苦乐。与因俱。若生若灭。此之谓也。二以能依染法可断尽故。令如来藏不常。佛性论中。真如约染法有离不离无常也。三以能依染法无始有终。故云非常。真如为彼法性。是故从彼能依。故立此名。十非断中释内亦三。一性具德不可断故。二与能依净法和合。尽未来际故。三以诸净法非是可断。为彼法性。从彼立名。又此上十中。初三约世。谓三际不迁。次四约行。于中前二约因行。初境后智。后二约果行。亦初境后智。后三约法。初一总。谓能持染净。后二别。谓随染净以立其义。释无差别竟。第六释分位门中亦三。一征。二颂。三释。释中三。先牒前门。二不净位下。正显其相。三如说下。引经证成。就正显中三句。一此无差别心性。在于杂染众生位中。名有垢真如。亦是自性住佛性。与众生作依因。故名众生界。二于染净位中名菩萨者。已断障故名净。断未尽故亦名染。又修起净德名为净。净德未圆犹带障故名为染。又异前位故名净。异后位故名染。是故名为垢净真如。亦名引出佛性。三最清净位名如来者。习气永尽。福智圆满。故云最极净也。以此心性从障出来。至佛果位。名为如来。此是无垢真如。亦是至得果佛性。三如说下。引不增不减经释此三位。于中二。初正显三位。后是故下。结显无二。前中三位即为三。初不净位中亦三。初牒举法体。谓即此法身者。是前心性无差别法界也。二为本际下。正显法身作众生义。于中二。初为本际无边烦恼藏所缠者。明为惑业所缠缚也。二从无始等者。明随苦报所漂流也。三名为众生界者。依义立名。谓以为惑业苦所缠漂故。名此法身为众生界也。又释为本际烦恼等者。是动法身之缘也。以无始故云本际也。谓本际已来无边烦恼所缠故也。又此烦恼是生死之本际故名也。又迷本实际起此惑故。以此住地烦恼。能生一切起烦恼故。是故名为烦恼藏也。二从无始等者。正显法身随彼染缘作众生义。谓此法身。是一心性。本来清净。以此心性不染而染。故众生也。染而不染。故众生即如也。今就前门。故云众生界。问。余处说阿赖耶识随熏变现作众生。何故此中乃以法身随缘作众生耶。答。宝性论云。众生义甚深。唯佛智境。今历诸宗。略辨此义。一若小乘中。一切众生。唯是蕴界等法。有为无为俱悉是有。唯无人我。二龙树提婆等宗。明众生蕴界处等。有为无为一切皆空。是众生义。中论云。以有空义故。一切法得成。三无著世亲等宗。一切众生皆自识所变。谓异熟识等。但无所执实我实法。而有所显真如。及依他幻法。此有为无为。以不相离故。非一非异。然其二位恒不杂乱。四依马鸣坚慧等宗。一切众生。皆是如来藏自性清净心。为烦恼所缠。说为众生。名有为法。此是不异无为之有为也。又正作众生时。以相空性实故。自性清净。名无为法。此是不异有为之无为也。楞伽云。如来藏者。受苦乐。与因俱。若生若灭。起信论中释此义云。如大海水。因风波动。水相风相不相舍离。而水非动性。若风止灭。动相。即灭。湿性不坏。如是众生自性清净心。因无明风动。心与无明。俱无形相。不相舍离。乃至广说。又密严经下卷颂云。譬如金石等。本来无水相。与火共和合。若水而流动。藏识亦如是。体非流转法。诸识共相应。与法同流转。如是等文。皆明如来藏随缘作众生也。广释此义。成立多门。如密严疏中具说。二复次下。明染净位中法身即菩提。亦三句。初即此法身者。牒举法体。谓即前众生位中法身。更非别法。故云即此也。二厌离下。正释即菩提义。于中三。一断障。二成行。三结所为。前中初厌离等者。是地前起厌行也。舍于等者。明地上成断行也。二于十波罗蜜等。明成行中。先起别行。谓十地中。各修一度行故。二通行。谓八万等遍通之行。为对治八万四千诸烦恼故。亦十度门等。转展收摄。有八万等故。三为菩提等。结行所为。三说名菩提者。依义立名。谓此法身。约起厌断行。求于菩提。故名菩提也。胜鬘经云。世尊。若无如来藏者。不得厌苦乐求涅槃。何以故。于此六识及心法智。此七法刹那不住。不种众苦。不得厌苦乐求涅槃。世尊。如来藏者。无前际。不起不灭法。种诸苦。得厌苦乐求菩提。乃至广说。宝性论中释此文。当十种佛性中业性也。彼论云。略说佛性清净正因。于不定聚众生。能作二种业。一依见世间种种苦恼。厌诸苦故。二依见涅槃希寂乐故。生求心欲心愿心。又云。此二种法善根众生。有一切依因真如佛性。非离佛性。无因缘故。起如是心。若无因缘生如是心者。一阐提等。无涅槃性。应发菩提心。无佛性者。以性未离一切客尘烦恼诸垢。于三乘中未曾修习一乘信心。又未亲近善知识等。未修习夙亲近善知识因缘。是故华严性起中言。次有乃至邪定聚等众生身中。皆有如来日轮光照故作彼众生利益。作未来因善根。增长诸白法故。向说一阐提常不入涅槃性者此义云何。为欲示现谤大乘因缘故。此明何义。为欲回转诽谤大乘心不求大乘心故。依无量时故如是说。以彼实有清净性故。不得说彼常毕竟无清净性。解云。此亦论中自引华严。成立真如为佛性起行之因。是故一切众生悉有性也。又起信论中。真如内熏众生令厌求等。涅槃云。佛性者。名第一义空。第一义空。名为智慧。又密严经。如来清净藏。亦名无垢智。华严性起中。一切众生心中。有无师智无相智等。皆约真如本觉性得之智。为出世法作正因。与瑜伽等宗并不同。以彼宗但约生灭有为明种姓。是故许有一分无性。今此宗中约真如无为明种姓。是故一切皆有佛性。仍此业用要就不定性位方得说。以邪定位中业用未出。名无佛性。非谓究竟无也。三极净位亦三。初牒举法身。二解脱下。释成如来。于中有四。一断障德。二证理德。三殊胜德。四自在德。此四依前起后。应知。初中三句。先解脱烦恼藏者。明二障随眠永尽也。二远离等者。明四种变易苦报亦尽。三除一切等者。明随眠惑及习垢悉亦永尽。此明障无不断也。二清净下。明证性德。谓理无不证也。亦三句。清净者。证前二障尽处法性。极清净者。证苦报尽处法性。最极清净者。证习垢尽处法性。谓于此极净法性证契而住也。又释。清净者。越凡地故。极净者。过二乘故。最极净者。超因位故。三至一切众生下。明殊胜德。亦三句。初众生观地者。大悲胜德也。二尽所知地者。显大智德也。三升无二等者。显大福德也。又释。初是恩德。谓众生仰观无厌足故。二明智德。鉴照所知无不尽故。三显福德。最胜独出无比类故。四得无障下。明自在德。亦三句。一于所知自在。故无障。二于烦恼自在。故云无所著。三于所证法自在。故云一切法自在力也。此自在略有十种。如华严不思议品说。第三说名如来等者。依义立名也。上来别释三位竟。二是故下。通结无二。于中亦三门。一本末相摄门。二全体印定门。三简名定义门。初中言众生界者。若别唯结初门。通言具前三门。以佛菩萨是众生数故。众生不异法身者。会末归本故。法身不异众生者。摄本从末故。密严经云。佛说如来藏。以为阿赖耶。恶慧不能知。藏即赖耶识。如来清净藏。世间阿赖耶。如金与指环。展转无差别。解云。此中法身是如来藏。如金也众生界是阿赖耶。如环也。于一金环开为二门。一金。二环。金有二义。一不变义不失斤两故。二随缘义。能成环相故。环亦二义。一即空义。以离金无体故。二现有义。以环相宛然故。此中金环不异。有其四义。一金上随缘义即是不变义。以金无二性故。谓若不堪作环。非真金故。若不随缘而住自体。不成环故。是故二义相须。唯一金也。二环上现有义即是空义。以环无二法故。谓若不现有。非是环故。若不即空。非是金故。是故空有相须。唯一环也。三以金上随缘义即是环上现有义。以金举体作环故。由是道理说法身不异众生界。四以环上空义即是金上不变义。以环尽金现故。依此道理说众生不异法身。二众生界即法身等者。明全体印定门。于中亦四句。一以金摄环。环无所遗。众生即法身。二以环摄金。金无不尽。法身即众生。三摄环所归之金。即是所归之环。以无二为二故。法身即众生。众生即法身。俱存而相即也。四以环所摄金。即是金所摄。随二而无二故。众生即法身。法身即众生。俱泯全是。更无即也。三此但名异等者。简名定义门。于中略作三门释。一能持门。二能依门。三纵夺门。初能持中。只得说法身即众生。不得说众生即法身。以法身有随缘作众生义。无有众生作法身义。以众生一向是所持虚假之法。法身唯是能持真实法故。二能依门中。唯得说众生即法身。不得说法身即众生。以众生妄法。依真无体。即是法身。法身不依众生。故不可说法身无体。即是众生。何以尔者。以可有无众生而有法身。无有无法身而有众生。以真妄别故。能所依异故。三纵夺门中。以法身随缘义。纵彼众生界。虽存其相。而潜替皆尽。是故众生相。则以法身为相也。二以法身不变义。夺彼众生界。令其相不存。直显真性。是故众生无差别体。以法身为体。是即以实夺虚。体相皆尽。由此道理。众生存不存。俱令尽也。法身隐不隐。俱是显也。是故唯一法身。挺然露现。名为众生。名为法身。更无余法。如眼目异名。而无别法。文意如此。释分位门竟。第七释无染门中亦三。谓征颂释。颂中。上半喻。下半法。上半在缠。下半无染。问。此中将欲明在缠无染。何故乃云。烦恼云若除。法身日明显。答。为在缠时即是众生而实无染。此难辨故。约显胜说。谓若在缠非性无染。后障尽时不应名本来无染。故云也。三释中二。先问意云。前门既云法身即众生。众生既是染。未审此法身为染为不染。若其不染。如何说言即众生界。若其是染。即失法身。后离染时何所显现。故云此复云何等也。二譬如下答。于中二。先喻。后合。答意云。以法身随缘义。故即众生界。又以随缘时即有不变义。故性常清净本来不染。是故举体即染。性恒清净。是此义也。又法身有二义。一约随缘义。举海浪喻。二约不变义。如云日喻。烦恼为客者。客亦二义。一无体依主义。二为客不无义。今此文中。约法身不变义。及烦恼中为客不无义。以此二义本不相到。故云本来清净也。又此为客不无义。即是法身随缘义故。是故烦恼即是法身。而不染法身。法身中不变义。即是烦恼无体义。是故法身即是烦恼。而恒常清净也。又常住不失是主义。不可久住。必当离去。即是客义。是故当知一切烦恼无有不可断义。若不尔者。即非客也。又由依主无体故。方是为客不无义。是故常覆真如而恒清净。释无染竟。第八释常恒门中亦三。谓征颂释。颂中。初一明不同无常法。故常也。后一颂。明与无常法为依。故常也。何故有此二义者。谓若同无常。即不堪依。故无无常也。若异无常。即非无常所依。故失于常也。是即不异无常。而不即无常者。方是真如常也。各初半举喻。后半法合。三释中二。先释初颂。二是故下。释后颂。前中先问意云。前分位中既云生死趣中生灭流转。此法身体。为常为无常。若其是常。是成生灭。若是无常。即失法身。二譬如下答。于中先举喻。后法合。答意。以法身是真常故。必不碍于生灭。以生灭虚妄故。必不损于法身。问。生灭是虚。不损于常性。法身既亦不碍生灭。法身亦应是虚常。答。若是情谓之虚常。必碍于无常。方得说常。今此是超情之真常。故不异于无常。方乃是真常。以常见所不到故。胜鬘经云。见诸行无常。是断见。非正见。见涅槃常。见常见。非正见。又以生灭是能依必虚。故同所依。法身是所依必真。故遍能依。是故不齐也。既以虚生灭。不损真法身。是故如虚空。非劫火所烧也。华严经云。譬如世界。有成或有败。虚空无增减。无师智亦然。又宝性论云。如虚空遍至。体细尘不染。佛性遍众生。诸烦恼不染。如一切世间。依虚空生灭。依于无漏界。有诸根生灭。火不烧虚空。若烧无是处。如是老病死。不能烧佛性。乃至具说三灾等喻云。如是依邪念风灾。业烦恼水灾。老病死火灾。吹浸烧坏阴界入世间。而自性清净心虚空常住不坏。又彼论引陀罗尼自在王菩萨经言。诸善男子。烦恼本无体。真性本明净。一切烦恼羸薄。毗婆舍那有大力势。虚空自性清净心根本。一切烦恼虚妄分别。自性清净心实不分别。乃至说虚空等四轮喻。如论应知。言法界亦尔者。举法合可知。二是故下。引胜鬘经释第二颂中二。先简妄非真。后显真非妄。前中二句。初言生死者但随俗说有者总显虚妄。谓就实谛道理。本无体法。是故但约随俗虚妄说有生死。而实此法本无所有。二世尊下。别显无义。谓但依如来藏。有虚妄根没说名死。虚妄根起说名生。而如来藏本不动转。如水上波有起有灭。而水湿性本无起尽。非以波水动静异故。别谓离水而别有波。亦不以离水无波故。别谓此水自体是波。当知此中道理亦尔。非如来藏下。显真非妄中。亦二句。初明体无妄法。谓与妄为依。举体成妄。而其自体本恒无妄。如金作器。而金性非器。准此思之。二世尊下。明体具胜德。言过有为相者。总显是无为故。寂静下。别显四德。彼经名常恒清净不变义。此中寂静。是彼清凉。以梵云陀罗。此名清凉。亦名寂静。此中不断。是彼恒义。宝性论中。释此四义作二门。一约离过门。二约实德门。离过者。彼论第四云。不生及不死。不病亦不老。以常恒清净。及不变等故。具引如前第一释果门处辨。二约实德者。彼论中引不增不减经说。舍利弗。如来法身常。以不异法故。以不尽故。以无分别法故。如来法身不变。以非灭法故。以非作法故。又释。亦得寂静是净德。常住是常德。不变是我德。不断是乐德。释常恒门竟。第九释相应门中亦三。征颂释。二颂中。初一约喻总显。上半喻。下半法。后一约染简定。上半明空如来藏。下半明不空如来藏。又佛性论颂云。由客尘故空。与法界相离。无上法不空。与法界相随。三释中二。先问。后答。初问意云。既未至佛果。云何得知本有佛法。答意云。以佛果功德。与此真性相应不离故也。就答中二。先释初颂。二复次下。释后颂。前中亦二。先立理释。后引教证。前中亦二。先喻况。谓总为一灯。别具三义。一体。谓热触为性故。二相。谓等焰赤色故。三用。谓舒光照物故。然此三义。同时同处。和合无异。二诸佛法下。以法合。谓略显佛果三种功德。如宝性论颂云。通智及无垢。不离于真如。如灯明暖色。无垢界相似释云。于如来法界中。依果相应三种。灯法相似。一者通。二者知漏尽智。三者漏尽。言通者有五通。光明相似。于相对法。以受用事能散灭彼与智相违所治闇法。能治相似法故。偈言通故明故。知漏尽智者暖相似法。以能烧业烦恼无有余残。能烧相似法故。偈言智故暖故。漏尽者转身漏尽。色相似法。以常无垢清净光明具足相。无垢相似法故。偈言无垢故色故。乃至云。于无漏法界中。彼此迭共不相舍离。不差别法界平等毕竟。名相应义。解云。此中据智随事业用。治所知障。喻之以明。二智焚惑障。喻之以热。三净相触。喻之以色。此三佛果之德。与众生位中法身体冥和不二。故云相应也。二如是说。引教证成中。不增不减经证。于中三。初法。次喻。后合。就法中言诸佛法等者。总举诸佛功德法与法身不离不脱。此中恒沙性功德义。略作五门。一辨相。二定义。三相应。四业用。五摄果。初辨相中。既云恒沙。不可说尽。略举十种。如起信论云。真如体相。从本已来。性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。具足如是过于恒沙不离不断不异不思议佛法。乃至满足无有所少义故。名为如来藏。亦名如来法身。解云。上六句德中。第五句中四德为四。第六句中有二德。余四各一。故有十种。二定义者。问。此等功德。如来藏中为实有此。为不实耶。设尔何失。二俱有过。谓若实有。应同有为。即乖理失。若非实有。应无恒沙。即违教失。释。即实有此功德。而不异真如。然有三说。一云。谓如来藏实无如此差别功德。但与佛果修生万德为依为性。从彼能依说有功德。若尔。在缠与染为依。何不说为过失性耶。以是离脱不证故。修德不尔。证此真如不离脱故。一云。如来藏实有如此恒沙法性德。以圣所说故。如来藏经云。我以佛眼。观众生贪欲恚痴诸烦恼中。有如来智。如来眼。如来身结跏趺坐。俨然不动。乃至云如我无异。又如模中像等。乃至广说九喻。又华严性起云。佛子。如来智慧无相。智慧无碍。智慧具足。在于众生身中。但愚痴众生。颠倒相覆。不知不见。不生信心。乃至广说。涅槃经云。佛性者名为智慧。佛性论以真如为应得因。于中具一切佛法等。圣教处处皆说。但以冥同真如。不可分异。然其功德决定是有如八功德水。同一湿性。不可以功德八故。分一池水作八分。是故不同有为法。然其八功德水无不具足。是故实有。当知此中道理亦尔。一云。依起信论。皆依妄染翻对而说。故论以。问曰。上说真如其体平等。离一切相。云何复说体有如是种种功德。答曰。虽实有此诸功德义。而无差别之相。等同一味。唯一真如。此义云何。以无分别。离分别相。是故无二。复以何义得说差别。以依业识生灭相示。此云何示。以一切法本来唯心。实无于念。而有妄心不觉起念。见诸境界。故说无明。心性不起。即是大智慧光明义故。若心起见。即有不见之相。心性离见。即是遍照法界义故。若心有动。非真识知。无有自性。非常非乐非我非净。热恼衰变即不自在。乃至具有过恒沙等妄染之义。对此义故。心性无动。即有过恒沙等诸净功德相义示现。若心有起。更见前法可念者。即有所少。如是净法无量功德。即是一心。更无所念。是故满足。名为法身如来之藏。解云。以差别即无差别故。约真如体平等一味。以无差别即差别故翻对妄说恒沙功德。以体对无二故。即差别无差别。皆无障碍。又上三说。同一功德。以本性功德无不成果。成果功德。无非功德。莫不翻染。是故三说方为究竟。又初约至得果佛性。次约自性住佛性。后约引。出佛性。此三俱在应得因中。如佛性论说。可知。第三克分齐者。此诸功德。于真如三大中。当相大摄。起信论云。体大者。真如平等不增减故。相大者。具足无漏性功德故。用大者。能成世间出世间善因果故。以此相大。要约妄染相违反对显发说。是故经说如模中像。但因模[土*幻]处像有埵现。因模培处像有[土*幻]现。是故差别之像皆内模现。当知此中道理亦尔。妄染如模。性德如像相违相显。此中通论真妄相依。各有四义。约妄中四义者。一依真无体义。二违真覆障义。三反自论他义。四顺成觉分义。真中亦四义。一随缘义。二不变义。三反显义。四熏内义。此真妄中各由初义故。随流作众生。各由第二义故。自性常清净。各由第三义故。具足性功德。各由第四义故。名为佛性作反缘因。又各由前三义故。名法身为众生界。由总具四义故。名法身为涅槃界。此俱是对妄门。不说佛地。又在缠真如具此四义无障碍故。是故或有处说真如随熏若生若灭。就初义也。或有处说真如本性清净不生不灭。据第二义也。或有处说真如具足恒沙功德。就第三义说。或有处说真如是佛性为出世因。据第四义。是故诸说各当一理。互不相违。真如甚深。于兹验矣。今此所辨恒沙性德。据第三义说。问。若尔此功德云何得有。若在缠时。障故不现。不可为有。若出障时。无染可对。亦不可说有。答。正在缠时佛眼观见缠内真如。不同妄染翻说净德。问。既在缠有染有此净德。岂不同彼因中计果。答。既各对妄相翻。即是相由缘起。既就缘说有。不同彼计。是故此有。亦不有有也。问。真如与染俱。翻染有为说净功德。真如亦与净法俱。亦应翻净有为说染过失。答。不尔。以染法违真说有翻。故云若离若脱。净法顺真不说翻故云不离不脱。第四约相应者。谓此功德与法身体相应及自互相应。故云不离不脱也。此论略故。但说此二。起信论中有四。略无不脱。不增不减经具有五句。一不离。二不脱。三不断。四不异。五不思议。一谓一一功德。与法身及诸功德。冥和不二。故云不离。二谓若是相违之法强不相离。即互相形脱。今此不尔故云不脱。又释此诸功德各无齐限。不相舍脱。又释此功德性脱诸染。非今新脱。故云不脱。三此诸功德。一一各通穷三际。应无断尽。故云不断。又此亦是不可断法。故云也。四此功德法。各一即是一切。以无二体故。非如水乳。异法相和。故云不异。五虽无别异。而不碍恒沙。超过寻思。故云不思议。此别即无别。无别即别。故不可思也。第四业用者此恒沙功德法诸如来藏。在染位中内熏众生。令厌生死乐求涅槃。此是真如四义中第四也。胜鬘经云。世尊。若无如来藏者。不得厌苦乐求涅槃。宝性论引此文释云。略说佛性清净正因。于不定聚众生能作二种业。一见世间种种诸苦。厌诸苦故。生心欲离心。二见涅槃乐。求希寂乐。故生求心。乃至广说。起信论云。真如体相熏习者。从无始世来。具无漏法。备不思议业。作境界之性。依此二义恒常熏习。以有力故。能令众生厌生死苦乐求涅槃。自信己身有真如法。故发心修行。次复有问答释疑。广如彼说。又涅槃经云。一阐提人。虽断善根。以佛性力故。令未来善根还生。如是等文。诚证非一。第五摄果者。恒沙功德。就隐时如来藏说。总是因位。名性功德。若就显时。总是果位。名为法身。由在因时形染说故。至果位时。名为解脱德。由约本觉等说故。至佛果位时。得有般若德。由约能持修生果说。故至佛果。得有法身德。以此三德略摄佛果。是故凡位应得因中皆已具有。故名佛法也。恒沙性德。略述如是。余如别说二喻说中。有二喻。一灯明破闇。喻智德也。二宝珠德除贫。喻福德也。又通释。二喻齐举。各有三义。一光。二色。三形。体同灯热也。不相离故。互不相脱故。三舍利弗下。法合中。先总释。谓依梵本云。法身不离诸佛法。不脱智功德。此有二义。一明恒沙佛法。与法身不相离故。二明法身但脱诸障。不脱智德。又释。以此功德等。离所取相。非离法身。故云不离。二脱能取执。非脱于法身。故云不脱。余同前释。次言所谓下。别显恒沙净德大智慧光明义等。以对恒沙染法。况恒沙功德也。释初颂竟。二复次下。引胜鬘经释第二颂二。先标二藏空智者。境智合标也。二何等下释中。先释空藏有三义。一谓如来藏与妄染俱。不为所染。故云名为空。以真妄不相到故。如迷木杌。谓以为鬼。即依木之鬼。不到如木。以见鬼者不见木故。鬼依之木。不至于鬼。以见木者不见鬼故。若离者。显鬼木体相全离。而恒不相到。若脱者。以鬼是虚妄不同木故。鬼脱于木。以木实真不同鬼故。木脱于鬼。此之离脱。本性法尔。依是道理。胜鬘经云。烦恼不触心。心不触烦恼。云何不触法。而当有染心。是故要对妄法。方有空义。起信论云。若离妄心。实无可空。二以如来藏随妄染时。隐自实体。故名为空。此是自体空也。三以如来藏随缘义。成诸烦恼。烦恼即是如来藏中空义。是故起信论云。无明之相。不离觉性。非可坏。非不可坏。无行经云。若人欲成佛。勿坏于贪欲等。又入法界体性经云。佛言。文殊师利。汝云何为初行男子女人说法。文殊师利言。世尊。我于诸善男子善女人。所教发我见。即是为其说法。世尊。我不灭贪欲诸患而为说法。所以者何。此等诸法本性无生无灭故。世尊。若能灭实际。即能灭我见所生际。乃至广说。此等圣法教。同明烦恼依真即空。故同真如也。二不空藏中亦有三义。一有自体故。不同妄法无体。二具恒沙功德故。不同恒沙过患。起信论云。不空者。以有自体。具无漏功德故。三体相二大冥和不二故。不同妄法自性差别。起信论云。亦无有相可取。以离念境界。唯证相应故。不离等如前释。可知。释相应门竟。第十释不作义利中有四。初征起。二立颂。三解释。四摄颂。就立颂中。初二句法说。明在缠阙用。后四句喻说。显实有未现。就释中二。先问。后答。问意云。既众生位中法身即与佛果功德相应。何故不起。佛果业用。既无起用。如何得知有彼佛法。二应知下答。谓如莲未开。非是无莲等。文中有九。前八具障。后一阙因。是故此虽未起业用。是有决定。又此九所喻法身。有其二门。一通九喻示法身德。二别分九喻。各喻法身一德。一莲华未开喻。喻法身正行德。为诸邪恶见覆故不现。谓五见乖理。俱名恶见。二真金堕粪喻。喻法身真德。为邪觉观不正思惟之所污故。三修罗蚀月喻。喻法身大我德。为虚妄我慢所隐藏故。四池水混浊喻。喻法身大定德。为贪欲混浊。定水不清故。五泥污金山喻。喻法身大悲德。为嗔恚众生所违害故。六云蔽虚空喻。喻法身空慧德。为愚痴云所蔽障故。七日未出现喻。喻法身本觉德。为根本无明习气覆故。八世界未成喻。喻法身种姓德。在六处空聚未生芽故。宝性论云。真如性如六根聚。经中说如是六根。从无始世来。毕竟究竟诸法体故。无上依经亦有此文。并以真如为体。若瑜伽六处殊胜等。约有为性说。不同此教。九空云无雨喻。喻法身阙德义。以阙了因。故云相违缘现前。谓不得正顺修行之因。但有无明等诸烦恼。故云也。又释。此亦总结诸惑覆障也。由前九种因缘故。虽实有彼相应佛法。而不得起用。二重颂者。令义明了故。易记持故。初三句。明法身在缠。不得起用。有喻有法。略举初二喻。余皆等之下一句。明反此出缠。便起大用。释不作义利门竟。第十一释作义利中亦三征颂释。颂中有六偈。分二。初三颂半。明出障故能益生。后二颂半。明具德故能益生。就前中初二颂。先明出障。后一颂半。正明益生。就前中亦二。初一颂半明喻说。说出障。牒前在缠诸喻。皆明出也。初定水澄清喻。二大行华开喻。三坚慈出秽喻。四空慧除障喻。五我得具德喻。下半法说。合前五种功德。故云。离欲解脱时。功德亦如是也。就益生中。初一颂举喻显用。上半明智舒光照世益。二福地生物善苗益。三德海出其圣宝益。此后二喻。前文所无也。下半以法合前三益。谓令众生从诸有处得解脱时。亦由三事。一智破障。二善根增。三证圣果。上来出障益生竟。二了知下。明具德故益生中亦二。先两颂明具德。后半颂明益生。前中明具三德。一悲智相导德。二心云遍空德。三定持住法德。初中了知诸有性者。明大智明了。知三有空寂而不染也。言而起大悲者。明大悲不舍众生故。还入诸有中以摄他也。言若尽不尽皆无所著者。以智了空。故不著不尽也。起悲摄他。故不著尽也。以约境既无二故。唯一无碍境。约行悲智无二故。唯一无住行。维摩经中尽无尽法门。会释可知。云佛心下二句。明心云遍空德。以于诸有若尽若不尽既皆不著。何处住耶。谓住实际空处。以无障碍故。明佛为生说法之心。犹如大云。此应住于诸有之处。然于诸有彻无实际。是故现身在三有中。即是安住于实际处。如置草等于波上。即著于水中。初不离水。常现波上。佛亦如是。下起涅槃。现身生死。八相化用。亦是法身也。常住法身。恒起作用。佛无分二。思之可见。三定持住法德。由无量三昧门得法相应故。由无量陀罗尼持法不失故。是故方乃为诸众生注大法雨。前门中如云无雨者。未出障故。世间云雨有四义。一起云。二遍空。三含水。四注雨。今尔。佛亦具斯四义。如次四句可知。下半明益生。但世间雨下。有二种益。一灭炎热。二生长苗稼。法雨亦二。灭惑生德。今但约生德。故云一切诸善苗等。未有者令生。已生者令长。皆用法雨。是故成于大义利益。三释中文有三。一总反前。谓前门在缠。故无利用。今此出障。故有大益。二应知下。明具智断胜德。于中二。先断德究竟。障无不尽故。释前出障。后成就等。明智德圆满。德无不熟故。释后具德。三证斯下。以法成益释前二位益生。于中二。先成自益。后成他益。前中二句。初证法成人益。亦成大菩提益。故云证斯乃至等觉。二于常下。受用法乐益。亦是得大涅槃益。于涅槃界中。具四胜德。一常住者。凝然不变故。二寂静者。二障习尽故。三清凉者。远离热恼苦报尽故。曰不思议涅槃界者。总结具有无边功德圆寂究竟也。言恒受安乐者。领纳如此究竟之乐。尽未来际永无断绝。故云恒受等也。又释前四句。显常我及净。此中显示四德圆满为究竟果也。又释。常是法身。寂是解脱。清凉般若。结三德为涅槃。云不思议等。二为一切下。明成他利。谓现身说法等。令众生归向故也。释作义利门竟。第十二释一性门中亦三。谓征颂释。颂中二颂分三。初一颂。标异义一性门。次上半。标境智一味门。三下半。标因果一乘门。初中言此者。此前门中所成佛果也。宝性论云。于无漏法界中。依如来藏有四种义。此论下释中引颂云。众生界清净。应知即法身故。又宝性论中。引不增不减经释此义云。舍利弗言。如来藏者。即是法身。故彼论中释此四义。一约与恒沙功德法为依止不相离义。名为法身。二约得了因引出义。名为如来。三约法体离虚妄义。名第一义谛。四约障尽德圆义。名为涅槃。然此四义无别异性。故云即是也。彼论颂云。法身及如来。圣谛与涅槃。功德不相离如光不离日。广释如彼。二言涅槃不异佛等者。标境智一味门。于中初句法说。下句喻说。前中明此四义。与佛同体。谓四义是所证法。佛是能证智。以境智冥和。无别二性。故云不异。又以此智。亦以如来藏为性。无别法故。是故不异。又宝性论云。觉一切种智。离一切习气。佛及涅槃体。不离第一义。彼自释云。此四种名。于如来法身无漏界中。一味一义。不相舍离。不离一法门。不离一法体。此以何义。所证一切法觉一切智。及离一切智障烦恼障习障。此二种法。于无漏法界中。不异不差别。不断不相离。乃至广说。二喻况中。言犹如冷即水者。此有三义。一通喻前后三门。皆同一性。如冷即水。二别喻此门。明所证涅槃。与能证智。非如水乳。二体相合。故云不异。以同一性。如冷即水。故云不异。此冷喻涅槃。以离生死诸热恼故。水喻佛智。澄清现照故。又水喻涅槃。本性润滑故。冷喻佛智。凉惑热恼故。宝性论中。如光不离日者。同此义也。三下二句。标因果一乘门者。此佛果功德。与众生如来藏。不相离故。是故众生无不皆得佛涅槃。以在因在果。无异法故。故无三乘别异涅槃。三释中亦三。先释异义一性门。二释境智一味门。三释因果一乘门。初中二。先释法身涅槃。无二义。后具释四义无差别性。前中先牒执总非。谓小乘说戒功德法以为法身。要灭此等。乃尔方得无余涅槃。今即不尔。故言如来法身等。二如彼下。引颂释成。言众生界者。是如来藏也。清净者。明出缠也。即法身者。与功德法为依止。具性德故也。即涅槃者。明自性清净故障本性灭故。以非障净。无以显德。故云即也。言即如来者。显得了因至果德故。名为来也。二复次如有下。引胜鬘经释四义无差别性。于中释四事无别。即为四句。一佛果即涅槃。二涅槃即法身。三法身即如来。四如来即圣谛。初中言即阿耨菩提名涅槃界者。明第一佛果即涅槃也。谓菩提云觉。是大智也。涅槃名圆寂。即正理也。亦菩提即涅槃者。诸说不同。一云。以智证理。同无分别。故名为即。非彼智法。同理凝然。一云。菩提有二种。一修起菩提。谓始觉之智。二本有菩提。谓本觉智也。经云。寂灭是菩提。灭诸相故。今就本觉。故云即涅槃。非谓始觉亦即涅槃。一云。即此始觉之智。体从缘成。必无自性。无性之理即是涅槃。若不尔者。岂此智证一切诸法悉皆平等。而独自在不等耶。定是故内自平等。为大涅槃。外不失照。名菩提智。宝性论中。如光不离日。是此义也。一云。以此是性净涅槃。一切法中悉具有故。故说菩提即亦涅槃。一云。既此智用本从如来藏缘起。是故至果时无明障尽。即今此智冥同本性故。起信论云。始觉即同本觉。是此义。又梁摄论云。无不从此法身流。无不还证此法身。斯之谓也。五释之中。今此论宗。当设三释。言即此涅槃界名如来法身者。明第二涅槃即法身也。此真理至佛果时。具足恒沙修生本有诸功德法为依止故。名为法身也。言世尊如来等者。明第三法身即如来义。谓此真性至果中。与智不二。故方名如来故。转法轮论云。第一义谛名如。正觉名来。正觉第一义谛。故名如来。言复次下。释第四如来即圣谛义。于中二。初标义。二引释。初中言此亦不异苦灭谛者。明此出缠法身。不异在缠苦法性灭平等真理。谓以心性无二故。二是故下引释中。还引胜鬘经释。初非以苦坏名苦灭者。简非也。简彼事灭。非此性灭故。谓小乘中。灰身灭智。破坏苦尽。方名灭谛。今即不尔。故云非以等也。二言苦灭谛者。下显是也。谓明苦等本性自灭。非今断离。于中有二。初明苦灭显真。二明离染显净。亦是初翻苦谛。以显真如体大之义。后反集谛。以显真如相大之义。前中十一句。初六句翻苦。后五句显真。前中谓何以此苦不待除境自灭者。释有六因。一以此苦法。从无始本际来。既从缘起。以彼诸缘各无作故。今此苦法本来性灭。故云无作也。二既能生之缘本无作故。今所生苦法性自无起。故生俱不可得故。云无起也。三从自他苦及彼无自。求苦法生俱不可得。故云无生。四既本不生。无法可灭。故云无灭。五不待尽。故云无尽。六体非可断。故云离尽。二常恒下。五句显真。一以本际不生。故云常。二以后际不灭。故云恒。三中间无改异。故云不变。四遍穷三际。故云无有断绝亦是无住相故也。五处染常净。故云自性清净。二远离下。明离染显净中。先远离一切烦恼藏者。明性自离染。即空如来藏也。二具足等明显净。即不空如来藏也。是故下结不空之法。谓揽此法以为佛身。故云法身。上来释四义一性竟。言世尊即此如来法身下。释第二境智一味门。于中二。先法说。后喻说。前中三。初明所证法深。二明能证智妙。三结境智无二。前中谓即此法身在缠之时。含摄恒沙诸功德法。名如来藏。又此等功德。隐在烦恼诸缠之内。故亦名如来藏。此即在染而具德故名深也。言世尊如来藏智下。明证智玄妙。有三句。一标宗。谓知彼在缠如来藏智。是如来空智。此如来智有其二种。一与在缠如来藏合。隐其实德。故云空智。二约与出缠身合。故名不空智。今就前义。故云空智。又释。是如来藏中本觉之智。隐故名空。出缠之时。显故不空。因果虽殊。法体无二。是故在缠亦名如来智。三世尊下。据异显妙。谓先二乘浅智所不能知。于见道中本所不见。于修道中本所不证。又释。创照名见。终契为证。此通诸位。胜鬘本中云。一切阿罗汉辟支佛大力菩萨。本所不见。本所不得。解云。大力菩萨。虽是地上。然证未极。故非彼境。二唯佛世尊下。明唯佛妙智所能证合。于中先永坏等。明断德究竟。后具修下。明智德圆满。由此智断满足位中。方能证得冥合无二。是故下。第三结境智无别。故云与佛涅槃无有差别也。由此无别。即境智俱泯。楞伽颂云。一切无涅槃。无有涅槃佛。无有佛涅槃。远离觉所觉。此之谓也。二喻释同前可知。第三复次应知下。释因果一乘门。此中有一乘章。如别说。文中三。初明因一果无异。破彼小乘异大果。二明果一因无异。破彼小乘异大因。三引教证成。双显无二。初中言唯有一乘道者。总标因果一道解脱。涅槃经云。一切众生皆归一道。一道者即大乘也。诸佛菩萨为众生故分之为三。华严云。文殊法常尔。法王唯一法。一切无碍人。一道出生死。二若不尔下。释无差别。于中二句。先反释。后顺释。前中言若不尔者。反责也。谓若守于权教。不信一乘者。应离如来大涅槃外。别有二乘余涅槃耶。既此实教宗中。异佛涅槃。更无余灭。故知唯有一乘法也。胜鬘经云。阿罗汉辟支佛。有余生法不尽故有生。有余梵行不成故不纯。事不究竟故。当有所作。不度彼故。当有所断。以不断故。去涅槃界远。何以故。唯有如来应正等觉。得般涅槃。成就一切功德故。阿罗汉辟支佛不成就一切功德。言得涅槃者。是佛方便。唯有如来得般涅槃。乃至广说。准此经论。二乘之人总无涅槃。广引教理。如别记说。二同一法界下。归顺释。谓同一如来藏法界也。岂有胜劣涅槃耶者。谓若有二种涅槃。应有二种法界。既无此事。唯一法界。故知无有二涅槃也。二亦不可下。明果一因无异。破小乘因。于中亦二。先牒计总非。二以理正破。前中谓彼既得无异涅槃。而犹执有三乘因别。揽彼别因而成一果。谓下中上者。是三乘因也。胜劣者。独觉声闻。一胜一劣。二乘望大。亦一胜一劣。三因不同。故云诸因。以此三因同得一佛涅槃。此不应理。故云不可言等也。问。若三乘人因果各别。有不成佛。是权乖实。可须破迷。若三乘人修因虽异。得成佛果。此有何失。而今破之。以处处大乘教经。说二乘之人亦当成佛故。答。今此论意。亦不许有二乘别因。然有多义。一前约破无学人。不令住彼果。今破有学人。不令修彼因。以迂回故。二不可以二乘自宗中小行之因。得成无上佛果。故云不可言等也。三明彼二乘亦无别因。所修小行亦是菩萨道故。经云。汝等所行是菩萨道。渐渐修习当得作佛。是故总无二乘自因。故云无胜劣因而得一果。四明彼二乘异因。皆是大乘之法。是故不许有别异因。胜鬘经云。摩诃衍者。出生一切声闻缘觉世间出世间善法。世尊。如阿耨大池出八大河。乃至广说。前同一法界。不许有异果。今即同一大乘。不许有异因。是故方为纯一乘也。文意如此。二以现见下。以正理破。谓现见世间因若差别。果必非一。无有谷麦等多种。同生一芽。此即以果破因。既许果一。何得执有多类因耶。是故就实究竟。唯一因一果。余并方便也。三是故经言下。引经证成。显前无二。于中二。初证无异因。二是故下。证一味果。前中三句。初言世尊实无等者。总遮无取。谓遮小乘及大乘权教。有胜劣差别因法。终证涅槃之理。若有实证得彼涅槃者。实无胜劣差别因法。二世尊平等下。显实真证。言平等诸法者。显因无差别也。言证于涅槃者。由无差别因。方乃证得涅槃。又释。上句所证。平等法也。证涅槃者。能证契合也。三世尊平等智下。释成证相言平等智者。显能证智平等。离能见也。平等解脱者。明所得理平等。离所见相也。平等解脱知见证得涅槃者。明理智双融。妙绝能所。方为究竟证实涅槃。二是故下。证成一味果中。有二句。先总一味者。显境智无二故。二所谓下。释出体状。是何等味。谓平等味者。同一真性故。解脱味者。同离二障故。又释平等味者。无间道中离能所取故。解脱味者。解脱道证累外法界故。此是略论。无结说回向等。

　　大乘法界无差别论疏一卷


