  十二门论宗致义记
　　唐 法藏述




　　十二门论宗致义记卷上

　　　　京西大原寺沙门释法藏述
　　夫以玄纲绝待。真俗所以俱融。素范超情。空有以兹双泯。但以性空未尝不有。即有以辨于空。幻有未始不空。即空以明于有。有空有故不有。空有空故不空。边执既亡。闻见随丧。竭邪源之有寄。则四执云销。挺正法之无亏。则二谛斯在。是故如来在世。曜般若于昏衢。上品之流。契玄津于累外。大师没后。异执纷纶。或趣邪途或奔小径。于是九十五种竞扇邪风。一十八部争挥爝火。遂使真空慧日。匿耀昏云。般若玄珠。惑兹鱼目。爰有大士。厥称龙猛。位登极喜。应兆金言。慨此颓纲。悼斯沦溺。将欲然正法炬。覆邪见幢。故使制作繁多。溢于天竺。然则要妙之述。此论为先。标十二之宏纲。坦幽途而显实。令即相还源。融神妙寂。开情焕理。故号为门。往复折征。复称为论。门有十二。因以为名。余义下当别释。
　　将释此论。略作十门。一明教起所因。二藏部所摄。三显教分齐。四教所被机。五能诠教体。六所诠宗趣。七造论时代。八传译缘起。九释论题目。十随文解释。
　　第一教起所因者。略有十因。造此等论。一为是论主本愿力故。以此龙树住于初地。理应以誓愿力。于佛灭后。弘法摄生。是其所作。况论主见楞伽等经。佛既记我当来。然正法炬。灭邪见幢。是故理应广造诸论。以扶嘉唱。二为佛灭后。外道竞兴。邪说纷纶。讪谤佛法。为破彼等。令归正故。三为诸二乘不信于大。破彼异执。令向大故。四为于大乘。谬解真空。滞于情执。令彼破情。见正理故。五为显示大乘真实究竟。令彼信受。不疑惑故。六为欲略显大乘般若真空最为要妙。依之方得成万行故。七为欲解释大乘经中深妙之义。令显现故。八为令一类依论解释得开悟者。因此而得入正法故。九为欲于佛灭后。助佛扬化。护大乘法令久住故。十为以美辞妙颂。广宣流布此大乘法。成法供养。报佛恩故。
　　第二藏部摄者。声闻菩萨二藏之中。菩萨藏摄。修多罗等三藏之内。对法藏收。十二部中。论议经摄。问。既非佛说。何得然耶。答。由二义故。一由是彼类。是故彼摄。二但诸佛说法。有其三种。一佛自说。二加他说。三悬许说。此论则当悬许之类。以入楞伽经。及摩耶经中。佛记龙树然正法炬。故知悬记许可说也。是故亦入至教量收。达磨藏摄。
　　第三定教分齐者。此方南北诸师。异说纷纭。无劳叙记。且辨西国诸德所传。亲问大原寺翻经。中天竺三藏法师。地婆诃罗。唐言日照。说云。近代中天竺那烂陀寺。同时有二大德论师。一名戒贤。一名智光。并神解超伦。声高五印。六师稽颡。异部归依。大乘学人。仰之日月如。天竺独步。轨范成规。遂各守一宗互为矛盾。谓戒贤。则远承弥勒无著。近踵护法难陀。依深密等经。瑜伽等论。明法相大乘。广分名数。用三教开宗。显自所依为真了义。谓佛初鹿园转于四谛小乘法轮。虽说人空。翻诸外道。然于缘生定说实有。第二时中。虽依遍计所执。而说诸法自性皆空。翻彼小乘然于依他圆成犹未说有。第三时中。就大乘正理。具说三性三无性等。方为尽理。是故于因缘生法。初时唯说有。则堕有边。次说于空。则堕空边。既各堕边。俱非了义。后时具说所执性空。余二为有。契会中道。方为了义。是故依此所说。判般若等。经多说空宗。是第二教摄。非为了义。此依解深密经判也。二智光论师。远承文殊龙树。近禀青目清辨。依般若等经。中观等论。显无相大乘。广辨真空。亦以三教开宗。显自所依真为了义。谓佛初鹿园。为诸小根转于四谛小乘法轮。说心境俱有。次于第二时。为中根说法相大乘。境空心有。则唯识义等。以根犹劣。故未能全入平等真空。故作是说。于第三时。方为上根。说此无相大乘。显心境俱空。平等一味。为真了义。又初则为破外道自性等。故说因缘生法决定是有。次则为破小乘实有。说此缘生但是假有。以恐彼怖畏此真空。故犹存有而接引之。第三方就究竟大乘。说此缘生即是性空。平等一相。此亦是入法之渐次也。则依此说。判法相大乘有所得等。为第二教。非了义也。此三教次第。智光法师般若灯论释中。引大乘妙智经所说。是故依此教理。般若等经。是真了义。余法相名数。是方便说耳。问。如前二师所说。何得何失。答。若以机会教。二说俱得。以各依圣教为定量故。何者。谓此二说三教次第。俱不可以三时前后定限而取。何以知之。如密迹力士经说。佛初鹿园。转四谛法轮。无量众生得初果二果。乃至阿罗汉果。无量众生发菩提心。无量菩萨得无生法忍。住初地二地等。乃至广说。大品经中亦同此说。是故不可定说前后。但知如来施设教则了不了义。有其二门。一约摄机宽狭。言教具阙。以明了不了。二约摄机入法。显理增微。以明了不了。初是戒贤所得。何者。谓如解深密经中。初施鹿园。唯为发趣声闻乘者。以四谛相转正法轮等。第二时唯为发趣修大乘者。依一切法皆无自性。乃至以隐密相转正法轮。第三时普为发趣一切乘者。依一切法皆无自性。乃至无自性性。以显了相转正法轮。解云。准此经文。初则唯摄声闻。次则唯摄菩萨。摄机狭故。名非了义。后具摄小大。故云普为发趣一切乘者说也。又初唯说小教。次唯大乘。此二言教各互阙。故名非了。后具说二教。用摄二机。此则教具。故名了义。非是理有浅深。又准此文。亦不可定判般若等为第二时教。以大品经云。若人欲得须陀洹果者。当学般若波罗密。乃至欲得阿罗汉果。及无上菩提等。皆云当学般若波罗密。故知般若经等。亦具摄大小。亦是普为发趣一切乘者说。智论亦云。此摩诃衍中。具摄菩萨声闻二众故也。解云。既具二谛。俱摄两机。岂得定判为第二教。是故若定判般若。则违此所引。若定执前后。则违力士经文。是故但约摄机有宽狭。言教有具阙。判此三教有了不了者。理教无也。二约摄机入法。显理增微门者。智光所承立也。谓初说心境俱有。不达性空。次显境空心有。已显一分性空。后心境俱空。平等具显。方为了义。又于缘生。初说实有。次说似有。后方说空。此文并是入法有渐次。显理有增微。以明三教了不了义。若定执前后。定判经文。亦有违害。准可知耳。又戒贤约教判。以教具为了义。智光约理判。以理玄为了义。是故二说。所据各异。分齐显然。优劣浅深。于斯可见。
　　第四教所被机者。于大乘中。自分两教。若依大乘始教。一切众生五性差别。于中但是菩萨种性。及不定性。是此所为。余非正为。兼为无违。以此论宗同诸般若。兼益二乘及人天故。若依大乘终教。则一切众生皆此所为。以近说五性虽有差别。远论皆当得菩提故。以悉有心皆有佛性。佛性论中。约谤大乘人。于无量时不能发心等故。说名无佛性。非谓究竟无清净性。以皆得无上菩提故。依宝性论无上依经等。设令二乘入寂已后。受变易身。受佛教化。向大菩提。是故依前始教。约五性不同。说三乘差别。依此终教。约并有佛性。悉当得佛。是故依此说唯一乘。此论宗意。通前二说。准可知耳。
　　第五辨能诠教体者。以名句文。及所依声。而为自性。或说五法为性。一名。二句。三唱。四字。五声。然通论此体。总有四重。一约事。具假实二法如上辨。二约实。以假归实。唯以声为性。三约似。谓唯识所现似声等为性。四约性。谓此声等即空无性。无名无声。无无名无无声。为自性。谓离性之性也。
　　第六所诠宗趣者。谓语之所表曰宗。宗之所归曰趣。则以十二种门破执为宗。显理成行入法为趣。谓回二乘等令入大乘。是其意也。总说虽然。于中分别。略作四门。一泛明立破仪轨。二别拣此中所破。三总申三论义意。四会诸异说。初泛明经论立破仪轨者。佛法大纲。有其二种。一为上品纯机。直示教义。不立不破。二为中下杂机。方便显示。有立有破。佛在世时。多明初义。兼明后义。如诸经中所辨。佛灭度后。多明后义。兼明初义。如诸论中所辨。就此有立破中。略以三句显其分齐。一明破。二明立。三双辨无碍。初者。圣以大悲。假诸言论。破除见执。务祛其病。言无定准。今约相有五。一讥征破。谓如佛破长爪梵志云。汝若一切不受。亦受此不受不。如此等是已熟之根。故生愧得果也。二随宜破。谓如佛见彼众生根宜。若以此势而得入法。则当以彼而破其计。令其悟道。未必要具诸量理例。此为上根少生于前。待佛多言方为信伏。如破先尼外道等。此上二种约破外道。若约破二乘。如法华等中。汝等所得涅槃非真灭度等。则为破也。如破三归一等亦是准之。三随执破。谓如龙树圣天等所造三论。对彼外道及小乘等。随其所执。以种种理例。征破其计。务令执心无寄。顺入真空。则为成益。何必要具三支五分比量道理。以根犹胜。易受入故。不假势也。四标量破。谓如龙树所造方便心论及回诤论。世亲所造如实论等。并各略标世间因明。三支五分比量道理。校量破计。要显正法。而亦不存此比量法。是故论中后自破之。此所为根。稍劣于前。故用功多也。五定量破。谓如陈那所造因明等论。清辩所造般若灯论及掌珍论等。并依决择宗因喻等定量道理。出他宗过无违失者。方可得为是真能破。若于宗等不善出过。名似能破。不成破也。此所对根。最下劣故。执见深重。难受入故。广以世间五明之中因明理例。校量是非。方始信伏。若至此位犹不信伏。彼愚之甚不可言故。更不至第六门也。第二立义者。法本离言。机缘罕悟。圣悲巧引。务令被益。致使随缘立义。势变多端。大略而言。亦有其五。一应机立。如涅槃中。外道见佛金色身等。而言。瞿昙虽是好人。枉理说空。而是断见。佛则告言。我不言空。一切众生有佛性故。有常乐我净等。闻已入法。后悟道迹。而实文中佛性名第一义空。如是等。楞伽中。为恐怖空者。说如来藏有三十二相等。文意亦同。具如经说。二斥破立。谓此龙树于三论等中。随破彼执尽灭之处。心无寄故。真空便显。则为是立。谓无立立也。三随时立。谓如圣天菩萨。于一时中。有外道论议。便立二蕴。以对担人为证义故。如人两肩有荷担故。义已极成。后于大众之中。便立五蕴。其本外道则问。若尔。何故先立二耶。答。前为对担人。更无智者。今对智众。方具足说。如是等。四翻邪立。谓如圣天菩萨。对八方外道。立三宝义。若有见屈。当斩首谢。众敌虽攻。而义理无堕。遂令外道归信入法。此等所立。未必有三支五分比量道理。但以胜辩随时显说。令义坚固。使其信伏。亦言无所在故也。五定量立。谓要依彼世间因明。于宗因喻无诸过类。义理极成。名真能立。若于宗等有过堕者。名似能立。不成立也。又如以八种比量道理。证大乘经真是佛语等。是故当知如上所说立破等义。并悉方便。务令前机归伏生信。未必得具佛法深旨。且如真如无同法喻。故不得立者。岂可真如为非法也。是故要当离此立破之诤论等。方为顺实究竟义也。第三立破无碍者。以情执非理。当体即空。致使无破之破。破即无破。若执有破。还同所破。是故非破。今既非所破。是故以无破为破。则能所俱绝。心无所寄。为究竟破。取意思之。勿著于言。又以法既超情。何容得立。约情假立。立即无立。若能了此立即无立。无立之立。为究竟立。若如言取立。则是情计。非所立故。则无立也。是故情中亦无立。以非是法故。情外亦无立。以无缘对故。但可会情入法。立即无立。无立即立。取意思之。其致可见。是谓立破纷然。未曾有说。伏机入法。何尝对敌。又以遣情无不契理。故破无不立。立法无不销情。故立无不破。是以破即立。故无破。立即破。故无立。无立无破。不碍立破。是故立破。一而恒二。二而常一。有不碍空。空不碍有。是谓立破无碍大意也。第二定其所破者。有师说云。此三论宗。但破小乘及外道等。遍计所执实我实法。不破大乘依他起性。以是幻有。非过失故。若此亦破。则是断灭恶取空摄。非正法故。有说三论一切皆破。设使大乘瑜伽等论所立依他。此中亦破。以诸缘生无不空故。若此不破。见不亡故。理非尽故。问。如此二说有和会不。答。有师说不可和会。亦不须强会。以此则是大乘之中。诸部不同。致有违诤。如小乘中诸罗汉等。异部不通。菩萨异部。当知亦尔。故不可怪。良以佛法极甚深故。通其异诤。各有教理。义自极成。故不可会。今更重释无不可会。以理自通故。何者。谓若不破依他幻有令至不有。彼遍计执不永尽故。以此幻有是不有有故。若不受不有。即是所执。是故破执欲令荡尽。必至幻有不有之际。要破幻有令其永尽。方至所执不有之际。是故二说义不相违。又彼小乘是半字教。理义不尽。容有异诤。大乘满教。义理周备。岂亦同彼而有分部。又诸罗汉。不得诸法一味法界。法执相应。起见造论。故有相违。如入地菩萨。通达诸法中道实相。岂亦同彼执见相违。是故龙猛及无著等。诸大论主不相违者。是良证也。第三总申宗意者。通辨三论。总以二谛中道为宗趣。今释此义。略作三门。一示义理。二约成观。三显德用。初门内复作三义。一约依他起性。明二谛中道。二约余二性。三通约三性。初义者。谓诸法起。无不从缘。从缘有故。必无自性。由无自性。所以从缘。缘有性无。更无二法。但约缘有万差。名为俗谛。约无性一味。名为真谛。是故于一缘起。二理不杂。名为二谛。缘起无二。双离两边。名为中道。总说如是。若更别释。略作三门。一约开合。二约一异。三约有无。初中先开后合。开者。于一缘起。开为二义。一缘起幻有义。二无性真空义。初义中亦二义。一非有义。谓举体全空。无所有故。二非不有义。谓不待坏彼差别相故。大品云。诸法无所有。如是有。是故非有非不有。名为幻有。二真空中亦二义。一非空义。谓以空无空相故。二非不空义。谓余一切相无不尽故。是故非空非不空。名为真空。经云。空不空不可得。名为真空。中论云。无性法亦无。一切法空故。合者。此有五重。一谓彼非有。则是非不有。以此无二。为幻有故。是故庄严论云。无体非无体。非无体即体。无体体无二。是故说是幻。此文意以无体为幻体。故说无二也。由此无二不堕一边。故名中道。此是俗谛中道。二真中非空。则是非不空。以此无二为真空。双离二边。名为中道。此是真谛中道。三幻中非有。则真中非不空义。幻中非不有。则是真中非空义。以并无二故。由此无二。与前无二复无二故。是故二谛俱融。不堕一边。名为中道。此是二谛中道。四幻中非有。与真中非空。融无二故。名为中道。此是非有非空之中道。经云。非有非无。名为中道。五幻中非不有。则是真中非不空。此非非有非非无之中道。谓绝中之中也。是故二谛镕融。妙绝中边。是其意也。二约一异门者。有四句。一不异义者。以若不缘生。不无性故。谓缘有者。显不自有。不自有者。则是无性。又无自性者。显非自有。非自有者。则是缘有。是故经云。色即是空。空即是色。论云。智障极盲闇。谓真俗别执。此之谓也。亦不得以性空故。而不许缘生。以无缘生。空不立故。论云。有为法空。以从缘生故。又此是真空。非断空故。若待灭缘生方为空者。是则情中恶取空也。又亦不得许缘有故。违害真空。以若不空。非是缘有。自若有者。非缘生故。又不异有之空。方为真空。不异空之有。方是幻有。是故此二不二。故无异也。经云。色色空为二。色即是空。非色灭空。色性自空。于其中而通达者。是为入不二法门。又大品云。非以空色。故名色空。但以色即是空。空即是色。又大般若经三百八十九云。善现。以因缘不异本性空。本性空不异因缘。因缘即本性空。本性空即因缘。又云。善现。以从缘所生诸法不异本性空。本性空不异从缘所生诸法。从缘所生诸法即本性空。本性空即从缘所生诸法。如是等文。明此不异门也。问。若尔。应坏二谛。以因果即空故。失幻有。坏俗谛。空即因果故。失真空。坏真谛。答。正由不异。二谛得存。若不尔者。则失二谛。何者。谓异空之因果。非幻法故。失于俗谛。异因果之空。非真空故。失于真谛。是故二谛得存。由于不异。不异则是中道平等。是则由中道而有二谛。则是中道二谛也。二不一门者。此缘起法由性空故。令彼幻有亦不得有。是故一切唯是真空。经云。诸法毕竟空。无有毫末相。空无有分别。同若如虚空。又经云。一切法空。如劫尽烧等。大般若云。色等空故。空中无色。如是等。依彼幻有非有之门。及依真空非不空门。说彼真空永害幻有。是故遂令俗相永尽而为真谛。又此缘起法由幻有相故。令彼真空亦成不空。唯是缘起幻有差别。是故楞伽云。非遮灭复生。相续因缘起等。又摄论瑜伽等中。明依他起法。永不是无等。如是并依真空非空门。及依幻有非不有门。说彼缘有永非是空。永非空故。方为俗谛。如是二谛极相形夺。方成本性。如璎珞云。世谛有故不空。真谛空故不有。此等皆依非一门辨。问。若据前门。以真空灭幻有令不有者。此则断灭俗谛。坏业果故。是恶取空。又此性空既由幻有。若令幻有亦不有者。幻有无故。依何得立彼性空宗。是则亦失自真空义。又前非异门中明不坏幻有。此门复坏。岂不二说自相违耶。又若据后义。以有夺空令空不空者。此则实有非是幻有。乖真空故。是情执有。又此缘有既由性空。若此亦无。缘有亦坏。则失缘有义。又前非异门中明不损真空。此门复坏。岂不相违。答。释此诸难。明真俗空有与夺存坏。有二门四句。一唯真空有四义。一由此空故不坏缘有。以性若有者。非从缘有故。二由是空故坏尽缘有。以空必害缘有故。有若不尽。非真空故。三由空故亦坏真空。以此性空既由缘有。缘有存故。则无真空。无真空者。由真空也。四由空故不坏真空。以坏于缘有。尽彼空相。方是真空故。二唯幻有亦有四义。一由缘有故不害性空。以从缘之有。必是性空。定无性故。二由缘有故必乖性空。以缘有不无故。三由缘有故则坏缘有。以从缘之有必是性空。性空现故。必害缘有。害缘有者。由缘有也。四由缘有故不坏缘有。以从缘之有。必害空尽。有方为缘有也。非是无故。如是缘有性空。或相夺全尽。或相与全存。或自坏自存。无有障碍。是故若就相与门。则不坏有之空。与彼不坏空之有。理不杂故。是非一门也。二若就相夺门。则此坏有之空。与尽空之有。全夺。故非一也。三若就各自存门。则不相是。故非一也。四若就各自坏门。则无一可一。故非一也。以存坏无碍。二理不杂。不堕边故。不失中道。是谓二谛中道也。三者。此非一与前非异。复无有异。以缘起无二故。谓坏有之空。即是尽空之有。如是空有无障碍故。极相违反。还极相顺。是故相夺相与。复无有二。缘起镕融。义理无碍故也。由非一即非异。故即二谛为中道。由非异即非一。故即中道为二谛。四者。此非一与非异。亦非一。是故即非一之非异。与即非异之非一。义不杂故。而非一也。谓不异中之二。不异二之中。虽义融通。理不杂故。非中非二。具足中二。是谓中边无障无碍。思之可见。第三约有无者有二门。先约表。后约遮。前中二。初总。后别。总者。于一缘起。融成四句。各不堕边。谓不碍空之有。虽尽空单有。而不堕有边。二不碍有之空。虽尽有唯空。而不堕空边。三无异之空有。虽极相违。而俱辨不堕于二边。四极反之空有。虽无二双泯。而俱非不堕于边。是故四句历然。而不堕四边。又亦可得依上义门。四句俱得说边。是故或非中非边。具足中边。可知。二别者。或以幻有为有。无性为空。或无性为有。以理实故。幻有为空。以不实故。皆俱融双泯。各不堕边。是名有无中道。故涅槃云。亦有亦无。名为中道。并准上思之。二约遮者。亦先总后别。总中。问。依他是有耶。答。不也。以无自性故。是空耶。不也。不坏缘相故。是亦有亦无耶。不也。无二法故。不相违故。是非有非无耶。不也以有无既离。无所待故。不碍二义故。是故由前三句。离有离无。故不著边。由第四句。离非有非无。亦不著中。如此不著中。不著边。方为无寄中道。二别者。先约幻有。问。幻有是有耶。答。不也。是幻有必不有故。是无耶。不也。以有既不有。无可无故。又不碍幻事。非断灭故。是亦有亦无耶。不也。以二义形夺。俱不存故。非有非无耶不也。以无有无。无所待故。具此二义。是幻有故。是故单就幻有。四句皆绝。亦无寄中道也。二约真空者。问。真空是空耶。答。不也。以是真空。非断空故。是有耶。不也。相无不尽故。是俱耶。不也。无二法故。不相违故。是俱非耶。不也。以绝待故。具实义故。是故真空。亦绝四句。具显中道故也。上来总约依他起性。明二谛中道竟。第二约余二性者。先别。后总。别中先约遍计所执。此有二义。故瑜伽云。遍计所执。情有理无。此中约妄情谓有。如空华于病眼。是凡愚所取以为俗。约理中实无。如空华于净眼。是圣智所知为真。此无彼有。交彻无碍。融为一性。故百论中。犹如一柰。于瓜为小。于枣为大。大小无碍。名为一柰。当知此中有无亦尔。如是无二。名为中道。故论云。无二有此无。是二名中道。论自释云。无二者。无能取所取有也。有此无者。有此能取所取无也。此有彼无。无二为中道。此中有此无者。只是无彼有故也。此是情理相望说。若单就情。一切皆是情谓虚妄。若唯约理。一切有无等虚无所有。无所有亦无所有。一切皆绝。亦无中无边。二约圆成实者。此有三重。一约言就诠。亦得为俗。离言舍诠。非安立故。方乃为真。俱融无碍。以为中道。二约绝诸相故。是空义。约真德实故。是不空义。此空不空无二为中。如经中空不空如来藏等是也。三约此真如当体无碍。则无所有。为空。则此真体不可坏故。名不空。此空不空不二为中。第二总辨者亦二重。一约迷真起妄为俗。会妄归实为真。真妄俱融。交彻无碍。以为中道。是真该妄末。妄彻真源。真俗混融。以为中道也。二摄真从妄。则俗有真无。摄妄从真。则俗无真有。如是真俗有无无碍。以为中道。第三通约三性辨者。先开。后合。开者。所执有二义。谓情有理无。依他亦二义。谓幻有性空。圆成亦二义。谓体有相无。合者。以所执情有。依他幻有。圆成种无。如是有无无二。为俗谛中道。所执理无。依他性空。圆成体有。如是有无无二。名真谛中道。如是真俗。合而恒离。离而恒合。离合无碍。是二谛中道。此上二门。亦有一异遮表等。各有句数。并准初门应知。上来示义理竟。第二约成观者。此真空法平等二谛。三世诸佛之所同依。一切菩萨离此无路。是故若欲于真大乘求出要者。于此深空。偏攻作意。观察既久。遂能照理伏惑。今略明此真空之观。以作三门。一识病。此有二。一粗。谓有修行。为求名闻求利养等。巧伪不真。为令他知。及不护戒行。如是等类。不能得入此真空观。二细。谓纵有质直趣理之心。不识自心执见过患。是故无心翻情入理。故亦不能入此观也。是故行者欲入此观。于上粗细之患。极须善识。求远离之。二拣境者。亦二。一倒境。谓闻空谓断无。闻有谓实有等。并如情所取。非是法境。二真境。如上说空有俱融无碍之法难名目者是也。极须拣之。若不尔者。则入魔网故也。三定智者。亦二。一解。谓于前真空。善分析拣择。不与三种空乱意相应。又亦解知此解。与行不同。若不尔者。于此法上堕不生解。则谓此解便是行心。非正理故。不名解也。二行。谓以行心观正理时。决定不如前之所解。以解不能至故。行心顺法。亡情念故。谓于真境。不作空解。不作有解。不作俱解。亦不作俱非解。于一念间。一切解心动念总绝。亦无不动之解。所解亦绝。此绝亦绝。境智俱融。于一念间。此谓情开理现难可宣说。至者当知。龙树说空。意在于此。第三显德用者。中论云。以有空义故。一切法得成。又云。以一切法空故。得有三宝四谛等。大品云。若一切法不空。则无道无果。又云。若诸法如毫厘许有者。则诸佛不出世。如是等文。皆明以有真空故。方有诸法也。又由观真空。方成诸行。是故十度等行。皆由空成。菩提等果。皆由空立。是故从此真空无住。建立诸法。又令诸法得相即相入无障无碍等。并是此门之大用也。第四会异说者。于中有二。先叙异说。后会无违。前中。此大乘内。于缘生法二宗盛诤。一执为有。二说为空。且执有者。说此缘生决定不空。以有因缘之所生故。犹如幻事。不可言无。若言空者。应非缘生。如兔角等。若尔。则便断灭因果。破坏二谛。以若无心心法。何断何证。何修何益。故唯识论云。若一切空。何有智者为除幻敌。求石女儿以为军旅。如是等。设有处说缘生空者。应知此就遍计所执。说缘生法无二我故。密意言空。非谓彼法举体全无。若此无者。则是断无恶取空见。甚为可畏经云。宁起有见如须弥山。不起空见如芥子许。中论云。若复见于空。诸佛所不化。如是空见既是深过。明知缘生必定不无。摄论瑜伽深密经等决定说有。不可违故。二执空者。言此缘生法。决定是空。以从缘生。必无自性故。犹如幻事。不可言有。若言有者。则不从缘。不从缘故。则非缘起之法也。设有处说缘生法体是有者。应知但是随俗假说。非谓彼体实是不空。以若有体则不从缘。不从缘故。则无知断证修。亦坏于二谛。大品云。若诸法不空。则无道无果。中论云。若一切不空。则无三宝四谛。成大邪见。智论云。观一切法从因缘生。从因缘生。则无自性。无自性故。毕竟皆空。又若言此幻事不空者。今且问如幻巾为兔。此兔为在巾内。为在巾外。为即是巾。为离巾有。为有皮毛。为有骨肉。既并绝无。依何执有。当知此兔。不待灭而自亡。本不生而虚现。是故要由性空。得有二谛。又汝以我宗为空见者。此过属汝。何者。若汝执有。则不藉缘。不藉缘故。则断因果。岂非空见。横执有法。岂非有见。有无二见。双负汝宗。何不生畏。又汝不了我所说空离有无见。执为空见而生怖者。此是汝自空见。非关我宗又汝横怖自见而执情有。复成有见。俱失佛法。于颠倒情而恒流转。虽染法衣。常在法外。是汝之失。又汝云何有智者为除幻敌等者。诸大乘经。何处不说诸法如化。菩萨修幻智。断幻惑。成幻行。得幻果等。如是圣教。岂不违害。何不生怖。又汝意谓有断证故非如幻者。非如幻故。非从缘生。非缘生故。何有断证。是故反是大邪见也。又汝无著菩萨。顺中论内。尊承龙树。称阿阇黎。师其所说。释彼余论。况护法等而辄毁谤。入楞伽中。佛记龙树。住初欢喜地。能破有无见。住生安乐国。既是破有无见。何曾是空。若言龙树是空见者。深成诽谤。此既佛所赞叹。余人毁谤。与佛违诤。非释种矣。第二会无违者。诸缘起法。未尝有体。未曾损坏。无体无坏。无二无碍。为缘起法。是故龙树等。虽说尽有之空。而不待灭有。既不损有。即是不违有之空也。故龙树说空。离有离无。为真空也。无著等。虽说尽空之有。而不损真空。既不损空。即是不违空之有也。故亦离有无之幻有。何相违耶。当知二说。全体相与。际限无遗。虽各述一义。而举体圆具。故无违也。如其不尔。恐堕空无。励意立有。不达此有是不异空之有故。是故不受彼空。反失自有。失自有者。良由取有。又若恐堕有所得故。猛励立空。不达此空是不异有之空故。是故不受缘有。反失真空。失真空者。良由取空。是故举体全空之有。无著等说。举体全有之空。龙树等说。非直二说互不相违。亦乃二义相由全摄。故无二也。问。若尔。何故清辩护法。后代论师。互相破耶。答。此乃相成。非是相破。何者。为末代有情。根器渐钝。闻说幻有。谓为定有。故清辩等破有令尽。至毕竟空。方乃得彼缘起幻有。若不至此毕竟性空。则不成彼缘起幻有。是故为成有故破于有也。又彼闻说缘生性空。谓为断无。故护法等破空存有。幻有存故。方乃得彼不异有之空。以若不全体至此幻有。则不是彼真性之空。是故为成空故。破于空也。若无如此后代论师。以二理交彻全体相夺。无由得显缘起甚深。是故相破反是相成。由缘起法幻有真空有二义故。一极相顺。谓冥合一相。举体全摄。二极相违。谓各互相害。全夺永尽。若不相夺永尽。无以举体全收。是故极违即极顺也。龙树无著。就极顺门。故无相破。清辩护法。据极违门。故须相破。违顺无碍故。方是缘起。是故前后不相违也。余义准上思之。诸诤无不和会耳。
　　第七造论时代者。有说龙树。佛灭度后八百年出。依摩诃摩耶经。佛灭后七百年出近问三藏云。西国有传龙树。从佛灭后。三百年出南天竺。共一国王。以药自持。拟待弥勒。至八百年。彼王诸子。并皆老死。无嗣位者。后一太子恨无得位。母氏教云。汝父不死。是龙树所持。汝乞彼首。父则随丧。子便依言往乞。菩萨剔颈与之。于是而卒。既五百年在世。是故诸说皆会。然其所造虽复广多。唯于此论。自造本颂。还自造释。既不杂余言。亦将为甚妙也。
　　第八传译缘起者。三藏法师鸠摩罗什。此云童寿。赍梵本至此。以大秦弘始年。于逍遥园中。与生肇融睿等诸德。共译兹论。睿公笔受。与中百及智论等同译。故肇公披阅四论。若日月之入怀。彼评云。百论广破外道。门论广破小乘。中论具破内外。智论解释大乘。文势如此也。是故三论玄旨。派流于九坏。龙树宗传。实什公之方也。虽复译在关河。然盛传于江表。则兴皇朗之功也。
　　第九释论题目者。然此三论。得名不同。或就所显为名。如中观论。以中道是所显故。或约所遣及所托为目。如此论。以十二门法为所遣托故。或约数为名。如百论。以论有百偈故。此中十二者。有人解云。此是随语中一大数也。如一日十二时。一年十二月。又表十二。入十二缘等。此恐不然。今释十二有三义。一约所遣。谓所执万端。别祛难尽。故今总摄。十二统收。无别表也。二约所托。谓津悟多方。数穷八万。要略所仗。十二为号。如下文云。当以十二门入于空义。此是入真空之胜方便也。三合此二义。谓非遣执无以入空。遣即托也。非入空无以遣执。托即遣也。门者。亦有三义。一是收摄义。谓此十二。以一一统收诸余所遣无量诸法。故以为门。如章门等。二是开示义。谓于此十二。开示显现真空理故。以此为门。如开方便门示真实相等。三是通入义。谓令依此游履。通入彼真空故。此中十二即门。带数释也。亦有本。作观十二门。观者鉴照义。且鉴照有二。一照俗。谓观照此十二类法。二观真。谓即于此十二法上。破相开示。照达真空。令心无寄。故云观也。此中据后义说。观则是智。十二门是境。境智合目。如此境智。是所诠义。论者。是能诠教。谓以理穷核。使诸相永尽。故云论也。又以巧辩征责。令执心无寄。亦云论也。观因缘门者。当别目。谓亲辨法体为因。疏而助发为缘。推求无性为观。开悟真空曰门。十二之初。故云第一。(观因缘门第一六字古本连在论题之下故于此处释之)龙树菩萨造者。梵语名作那伽阿顺那。那伽。此云龙。阿顺那者。罗什翻为树。慈恩三藏翻为猛。并非敌对正翻。所以知者。近问大原三藏云。西国俗尽说。前代有猛壮之人。名阿顺那。翻为猛者。但指彼人。非正译其名。又西国有一色树。亦名阿顺那。此菩萨在树下生。因名阿顺那。是故翻为树者。亦指彼树。非正翻名。阿顺那虽俱无正翻。就义指事。树得人失。以于树下而生。龙宫悟道。故云龙树。菩萨者。若具应云菩提萨埵。诸论通释。总有三义。一菩提。此云觉。则所求也。萨埵。此云生。则所度也。此二俱是所缘境。则从境为名。如白骨观等。二菩提同前。是所求境。萨埵。是能求行者。则能所合目。境智为名。三萨埵。此云勇猛。谓于大菩提。勇猛求故。以菩下略提。萨下略埵。故云菩萨也。造者。是制作也。
　　第十随文解释者。诸论之首。皆有归敬等颂。此论无者。为存略也。以此论是略论故。亦是作者随意。有无无。就此论中。文别有二。初标宗辨意。二从释空者下。开宗解释。前中三。先标宗。二问曰下。辨意。三大分下。会意归宗。前中说曰者。问答称论。直言曰说。又成教传通曰论。曲授门人曰说。曰者。语辞也。略解者。略有四义。一约人。谓对佛果圆音大无碍辩。广说般若二十万颂。今此龙树。位居不足。证法未圆。所说非广。故云略也。二约教。谓龙树所造大无畏论十万颂。对彼说此以为略也。三约义。谓空为法本。有为末相。若演本从末。随俗万差。以为广说。若摄末归本。就理要妙。以为略说。则要略之略也。故文云但解空义。此之谓也。四约机。谓佛在世。为利根大士所说为广。佛灭度后。菩萨为彼末世钝根所说为略。今此文中。具斯四释。故云略也。言解者。辨释也。但佛经所说。义理多门。未知今者解释何义。为拣彼小乘非此所释。故云摩诃衍义。摩诃。此云大。衍者。此云乘。此大乘名。后论自释。义者。是所以也。则是所诠义理。谓真空也。第二辨意中。有三番问答。以辨其意。初一明法义利。次一彰略非广。后一显法名义。初中先问后答。答中二。先叹本法甚深。后明作论之意。前中有二种甚深。初叹证甚深。谓诸佛所有故。二叹阿含甚深。为大功德利根者说故。又初则主胜故法深。后则机胜故法深。以若非诸佛大人无以能说。若非菩萨大士无以堪受。是故此法。玄轨妙则。无不甚深。故名为法。则法含摄蕴积。包容诸胜德故。名之为藏。大功德是福胜。利根是智深。者是人。谓具胜福深智之者。方堪为器。显法深也。后明作论意。于中二。先答利。后光阐下。答义。何故此中先利后义者。谓表菩萨大士宜以接物为先故也。又释。初是饶益有情。后是成就佛法。依瑜伽等论。然诸菩萨从初发心。常修如此二种正行。亦是二利行也。前中二。先明所被劣根。后明论主设教。前中末世者。时劣也。此有二义。一从佛灭后。总名末世。二谓正法五百年已后。总名末世。众生薄福等者。人劣也。谓六大五蕴积成众生。故云众生。薄福。翻上大功德。钝根显智劣。翻上利根也。寻经不达者。谓虽寻文。而不达其义。闻说有无。皆随言定解。故是迷谬失也。我愍此下。明论主起悲设教。论兴由致。答利益也。第二答义中。谓此菩萨光扬开阐无上大法。令久住世报佛恩故。是瑜伽论菩萨造论六意之中。为令失没种种义门重开显故。此之谓也。第二问答显略说中。先问后答可知。第三显名义中。先问后答中。大有七义。一对小超过故。二能至大处故。三大人所乘故。亦是曾运大。四利用广大故。五多所乘故。亦是现运大。六广大甚深故。谓广尽其边。则是无边之边。量智境也。深穷其底。则是无底之底。理智境也。七摄功德大故佛经自说。又如集论。乘有七义。起信论中三义。皆有运转义。是乘以无分别智为性等。广如别说。第三会意归宗中亦三。先标举法体。大分者。是大都之言耳。谓诸法万差。大都总相。无非是空故。不碍诸法。未尝不空。故说真空。名为深义。二明其胜用者。若通达如此真空。则万行皆悉圆备。略举六度以为行本。无障碍者。此有三义。一约境。谓真空不碍万行。万行不碍真空。故云无碍。亦乃即真空为万行。万行未曾不空。即万行为真空。真空未尝不行。故云无碍也。二约智。谓照空之智。则具万行。万行即智。无有障碍。故云若通达。通达则是智也。三约俱融。谓智有二义。一从缘虚故。虚无不尽。智同境也。二虚尽唯空。未尝失照。境即智也。以即空之妙智。还照即智之真空。是故终日照而无照。终日境而无境。无境无智。而境智宛然。故名通达。亦云无障碍也。是故下。第三结意归宗可知。
　　第二大段开宗解释。于中二。先标数开门。后初是下。随门别释中。十二门则为十二段。

　　观因缘门第一

　　初门中三。初标起章门。二立颂略示。后释颂广显。颂中上半举法。下半征情。又上半明缘生故无性。下半显无性故即空。若具言此中有两重比量。以初成后。何者。上半明一切有为法皆无自性。宗。以从缘生故。因。喻可知。下半明有为法定空。宗。以无自性故。因。喻亦可知。三释颂广显中二。初明有为空。后类显我及无为一切皆空。前中三。一牒举果。二如是下。破显无性。三是故下。结有为空。初中三。先开果有内外。二开缘亦内外。三释显内外缘果此中先辨外事。有五事。各有因缘及所生法。并可知。后显内报。谓十二因缘。依小乘宗。皆前支为因生后支故。具有因缘及所生法。亦可知。亦是释颂中初句竟。二破显无性中二。先总显。谓内外法既各如是揽缘而成。岂非即是无自性耶。若有自体。岂更缘故。涅槃经云。譬如青黄合成绿色。当知是二。本无绿性。若本有者。何须合成。二若法自性无下。别显无性。于中先外后内。外中二。先正破。后类结。前中初标。列自他共。三章俱无。二何以故下。征释。于中先征后释。释中先释自性无。后释他性无。不释第三共生。以自他若破。无别共故。就释初中。谓自性若有。则不因他。以因他故。自性无也。二若谓下。释他性无中有三。初他成别体故非因。二若谓下。因同果体故非他。三又蒲下。因复无性失自他。又释此三。初约疏。二约亲。三俱非。初中二。先约情纵破。谓若他生者。牛应生马。种梨生柰等也。后而实不然者。就理夺破也。二若谓下。就亲破。亦是明因同果体故非他。于中三。初牒救总非。谓外计云。他有二种。一非因之他。如牛于马可不相生。二是因之他。如蒲于席何得不生。前文但云他不言因。此中说因而不言他故也。此救非理。故云不然。二征不然所以。三正释破。于中初存因失他。故非因是夺破也。若谓是因而非他者。因既于果而非他。则蒲席一体体既是一。则失于因。因既失矣。他生之义安在。二存他失因。是缘破也。谓若是他。因非因故。前则以因为他不成。后则以他为因。又前由一故不成生。后由异故亦不生。是故他不生也。亦可前中量云。因定不生果。以与果法不别故。犹如果法。后义量云。因定不生果。以与果异故。犹如非因法。三推因无性失他。于中遮外救云。上来或异同非因。或一同果法。俱不得生。而实生理非一非异。故得相生。今破意云。若有此因。可与果非一异。而能生于果。今推求此因亦无自性。以从众缘成故。犹如果法。是故无体可能生也。文中有四。初标。二征。三释。四结。释中先释蒲无自体。后辨无力成席。谓自体尚无。何有力用。是故下结可知。二余瓶下。类余一切外因缘法皆不可得。第二释破内法缘果之中有二。初略指同前破。亦是悬标后文破。二引颂广显破。此中二。初引颂。相传此七十论。亦是龙树所造。有七十颂。故名也。颂中初句显正理。次句牒执。下二句征破。又可初句夺破。后三句纵破。又可初句标无生。后三句释无生。二释颂中。先释文显宗。后结因果俱空。释中先立正义。亦是释颂初句。就理夺破。二若谓下。破外情计。亦释下三句纵破。此中三。先开两关定。二次第别破。三双结俱非。第二别破中二。先约一心破俱。纵其所立。谓正无明上心时。行等亦应同时。又因果下。夺其因果。文中。先标举。后释成。二约多心破有三。初因果别异破。以不相构及。故非缘生法也。二后果无因破。谓先分无明。与前心俱谢。后分行等。谁为其因。三遮救重破。谓外救云。我前念无明虽灭。能引后行支故为因。如等无间缘。本识中种子。前灭后生等。今破云。汝前心。为已灭。为未灭。若已灭。灭是无物。以何为因。若未灭。则果不得生。以前心破故。三十二因缘下。双结可知。第三是故下。结缘果皆空可知。二类破中四。初结有为法空可知。二有为尚空下。以法空故。显我无依。故亦空也。论说法执为因。人执为果。本因既亡。末果随丧也。以此论明人法二空故。先辨法空者。以正破二乘。兼破外道故。此中三。一标况破。二释法破。三引证破。释中二。先顺释。谓因三科有为法积聚故。假说为我。有为既空。假我安在。可然是薪。然是火。反释可知。引证中。如经说。因我故有我所。如因法有我相似。又释前法空故我空。此明我空故所空。以所是我之用故。此乃从本向末以说空也。三类显无为空中。先标类。谓涅槃名寂灭也。二何以故下。释成。释成中三。初无法可灭故无灭。二无能得灭故无灭。三复次下。明阙生待对故无灭。四是故下。结三空可知。

　　十二门论宗致义记卷上



　　十二门论宗致义记卷下

　　　　京西大寺沙门释法藏述

　　观有果无果门第二

　　释此门略作四句。一释名者。诸门名皆有三义。一举观智为能观。二举所遣托为门。则所观有果无果是也。三入门见真。则下文真空是。皆从初二义题章。二来意者有二义。一前品总破因缘及果皆空。今此别克因中有无。以显无生。故次来也。二前以因缘及果自他形夺。以显无生。今则以因中有无。征辨无生。令前真空转极明了故。令执有无者心转无寄故。是故来也。三宗趣者。先叙所破。一外道。谓僧佉计因中有果。卫世计因中无果。尼揵计因中亦有果亦无果。若提计因中非有果非无果。二小乘。萨婆多计因中有果性。经部计因中无果体。又大众部计过未是无。则是中无果也。犊子部计亦有亦无。以无事而有性故。义准。法相大乘说非有非无。以待缘故不有。为因故不无。如是等文。皆是所破。二所显宗。谓只由此四句为所由故。俱不得生。不待生处。是所入宗也。四释文中四。一总标。二别释。三结宗。四类遣。初中二。先标宗生起。后举颂立宗。此可知。二别释中二。初举颂立三章门。二何以故下释。释中三。先释因中有果不生。次释无。后释俱。释有不成生中。有十五番。初一恒生不生破。于中四。初出过。二牒计破。三遮救破。四结成破。前二纵破。谓将已生同未生。则应恒生。后二夺破。将未生同已生。则应恒不生。前中第二牒计破中。量云。因应生果已更生。以因中常有果故。如未生果因。以未生与生因位不改故。又以已生之果不异未生时故。是故因中恒有常生也。从是有边复应更生者。谓此果法在因出因俱是有故。在因既生。出因何得不生。是故生已更生。是则无穷。此是重生无穷。三遮救破。亦是恒不生破。于中先牒外救云。已生是事成。事成不须生。未生是性有。性有故须生。后正破云。无生理者。既已生是有。而不更生。未生亦有。应亦不生。故云终无生理。亦有量云。未生因应不生果。以因中有果无生理故。如已生果因。此是常不生过。若以已同未。则应常生。若以未同已。则应常不生。由具斯失。是故第四总结无生。第二俱有不齐破。破意云。若已未俱有。遂得一生一不生。亦可已生与未生。一有一不有。若言未是性有故有生。已是事有故不生。亦可生亦有二生。一是性生故。二是事生故。不生文中。初牒执。后正破。可知。第三已未相违破。此中先正破。后释成。初者。生与未生既是相违。未生是有。生已应无。以相违故。如明闇等。释中二作亦相违者。未生以有作相。生已亦以有作相。已未既其相反。作相那不相违。故令不齐也。亦可此是易位失体破。谓未生既是有后作。生已应失自体。以失未生位故。第四已未无别破。谓汝若不受相违之患。则堕无差之咎。量云。未生应即是已生。以体俱有无别故。犹如已生前。以已未征自体。自体不得一。今以自体征已未。已未不得殊。文中三。谓标释结可知。第五先成无用破。谓果已先有。因无生用。如果在器。器无生果之用。故云作已不作等也。文中三。初正破。二举例。三结非。可知。第六已有应见破。先正破。谓果若有而不见者。更以何法知此有耶。量云。有是不有。以不见故。犹如无物。二破救。救以未变无相。是故不见。破意泥中既未变而无瓶相者。与泥中亦无马相。是二有何别。泥中无马相。亦则无马体。泥中无瓶相。岂得有瓶体。量可知。结可知。又泥中无马相。无由知有马。泥中亦无瓶相。以何知有瓶。亦有量可知。此后亦是征果以相破。第七穷变失果破。于中二。先正破。后破救。前中三。初以变同果破。果有变亦有者。今应可见。此纵破也。而实下。就理结非。则夺破也。二若谓未变下。以果同变破。变无果亦无。则失于果法。以变初无。后毕不有。以彼宗中果若先无后终不生故。是故变终不得有。变终不得有故。果则永无也。三有无不定破。乖本计故。违自言故。文可见。二破救中四。一外救。二正破。三重救四重破。初外救意。引世八缘。证变是有而无示现。是故上来诸难无不雪也。文中三。初一句标自宗。二凡物下引自类。三汝说因中下结破非。引类中四。一标。二列。三释。四结。并可知。外意取第八为量耳。二正破中三。初总拣不同。二次第别拣。三别破第八。谓始终一故。俱定有故。不得改也。比量可知。三重救可知。四重破中三。一以果同粗失果破。谓汝言未生时细。则粗果先无。乖汝自宗。二又因中下。以细夺粗失果破。谓汝若言生已转粗。则细非果。不得言果细故。不可得也。粗细并捡。果体本无。三如是下结呵情计。第八自坏因果破中。初牒计标坏。二何以故下释显坏相。此中先释因坏。以因无因。但是果法所寄住处故。如器中果。器非果因故。缕等是法。器等为喻。比量可知。二若因坏下释果坏。初相待破。次释破可知。第九失法虚求破。于中三。先标不作故坏于果。谓果若先有。先有故。则非所作。非所作故。不得名果。则失果也。二何以故下。释不作故坏于因。谓终不以果于中住故。说因有能作。是故无能作故。则无因也。三如是下结虚求。谓因果既俱无。何须妄求于有无。又前门则因坏故果坏。此门果坏又失因。因以生果为能作。果以从生为所作。果既先有。则因失能作之功。果坏从生之义。是故俱失也。第十相无体失破。此与前责泥中瓶相何别者。前征体相。此责标相。故异也。文中三。初纵有征相。二举例指事。三如是下正夺情执。并可知。第十一责果无从破。于中三。先牒果不从因。二若因不下捡果正无从。三若果无下结俱无。可知。第十二自坏二聚破。于中四。初标执示过。量云。果应是常。以无从作故。如涅槃性。二若果下坏失有为。三若一切下坏失无为。四结非呵止。并可知。第十三因因无穷破。于中二。先正破。后破救。初中三。先牒执示过。二如[疊*毛]下引类。亦是约情纵有。谓因中有果。此果复为余因。于中复有余果。如是则无穷。依涅槃经。如牛中先有乳。此乳有酪。乃至醍醐。是故牛中五味已具。又云。明当服酥。今已患嗅。乃至食中应有等。又卖草马应取驹中复有驹。如是一马应则是一群。此之谓也。三而实下就理夺无。谓既因中果内异果是无。不与作因。因中之果是则不有也。二破救中四。初牒执总非。二何以故下释非显破。破意云。若如地香要待缘发者。未发之时不名为果。汝以可了为果故。水是能了。香是可了。了是作故可名果。瓶等既先有。非是作故。不是果也。三重释。四结非。并可知。第十四同了失生破。谓汝以水发地香但是了因。瓶等尔者。应兼成余。如灯照瓶。亦照余故。又汝为以作为果。为以了为果。果若是作。瓶等先有。非作不名果。果若是了泥等了瓶。何不亦兼生余物耶。文中四。初法二喻三合四结。并可知。第十五二作不成破。谓以果先有故。何者今作。何者当作。彼宗计有二作异故。失自执也。文中先责后结。可知。上来释先有不生章讫。第二大段。释先无亦不生。于中有五番。一因同非因破。于中二。先正破。后破救。破救中。先救后破。破中二。先等无生异果。后齐无为异因。比量并可知。第二一因多果破。于中先正破。后破救。前中约纵破。谓一因应生一切物等。以是无故。后若因中下夺破。谓若无者。不应诸因于诸果各各有力能生果。今既诸因各各于自果有力。故知非无。如须油下举事晓示。二破救中。先牒计总非。二释显非义。谓从麻出油是生。此世人虚妄谓生。而实不生。与沙无别。是故征责则不成生。更以何法知有生也。三是故下结非呵执。第三犹豫同疑破。于中三。初标自意。谓恐外人虽无执因中无果。见论主以沙例麻麻中无义不成。则谓论主许其是有。意欲移无执有。是故论主还遮云。我非直破汝计无。有等亦破。故云破一切因果也。二若因中下释一切不成。谓三因俱不成生。三是故下结同疑。谓汝但言见麻出油。而不知麻中为是有。为是无。为俱有无。是则汝于自因同疑不了。何得成生。第四因相不成破。于中二。先牒执不成因。二释显不成相。于中先释因不成。谓亲疏非一故云诸因。于中无果法故云无法也。若一种俱无果法。不知何者是亲因故能作。何者是疏因故能成。又若无果法。何作何成。无作成故。则非因也。此文倒。应云。若无果法此因能作何等。能成何等。以无成作故亦无因。二释果不成。如是因不成故亲因名作者。不得有所作果也。使作者是疏因。亦不得有果也。又有论本使字作所字。则作者是匠人。无果法可作。故不得有所作。所作是泥因。亦不得有所作。以泥是人功所用作故。第五反难乖宗破。于中三。初外人反难论主。二论主显彼乖宗之失。三结非呵止。初中外人反难内有二难。一反质难。云汝破我。以因中无果故则无作者。无作者故是则无因。若尔者。汝则因中有果故有作作者。为诸法因耶。二齐过难。谓若我因中无果故则无作非因者。汝因中先有果。亦无作作者。以先有不须作故。此中难作及难有也。作者是人。作是业用。作法是所作果。文中标是初难。释是后难。可知。二论主反答破中二。初牒执总非。二别释二难。于中二。初答齐过难云。今破彼作者作法。此非我立。故不成难。若能破彼弥顺我空宗。亦不成难。文二可知。是故下结可知。二答反质难中二。初正答。谓彼有果本非我宗。汝自唐劳助成我义。二遮难。谓恐彼难云。汝既不受有果。则同我无计。故云亦不受无果也。上来破无讫。第三大段破亦有亦无俱执者何故来者。谓彼外人先计有不成。则移执于无。又见论主破已不成。则谓由我偏计有无故不成。因双取二义。应顺道理。是故破门来。又根有三品。上根于初门便悟。中根至二。下根至此。故有此来。文中两番。第一性自相违破。于中四。初举执总非。二释显相违。三引例指事。四总结不生。又可一宗二因三喻四结。第二指同前二破。文可见。大段第三结宗本中二。先结上三门不生。二于一切下结归无生。第四类遣中有三。初类遣有为。二遣无为。三遣我。并可知。

　　观缘门第三

　　释此门四义同前。初辨名者。发果为缘。观缘无性。故以为门。二来意者。前于因中求生不得。今于缘中求亦无生。故次来也。又以多门遣执尽故。又显触途皆无生故。三明品中所明者。谓推求四缘。皆无生理。是所宗也。四释文中五。初标宗。二破有。三破无。四破缘。五类遣。初中诸法是果及缘皆不成故也。二破有中三。初举颂略标。二出彼缘相。三征破明空。初中先立颂后略释。颂中上半夺破。下半结呵。又上半显理。下半征情。略释中。一一缘是广。和合是略。此二门中求有生不可得也。二辨缘相中二。先问后答。答中先颂。后释。颂中上半案定。下半列名。以外道立神我为第五缘。故此无也。释中二。先列名后释相。释相中。释四缘则为四。此中各有三义。谓标释结。初中因缘者。以因为缘故云因。此则因即缘故名因缘。非是亲疏并举。名为因缘。谓所从生者。显亲生义也。又此从生是果法体是有为故。三世摄耳。二中法已灭者。前心法谢灭也。次第生者。由前心心法虽谢灭。然有开避引导之力。令后心法无间而生。故云次第生。与次第法为缘故名也。新翻名等无间缘也。此唯心法有。余皆无也。三中缘者所缘也。以所缘法缘起能缘心心法等故名缘。则所缘为缘故云缘缘。新名所缘缘。释中所念则是所缘。理实但起心心法。为身语二业依止。思法上立故。亦通举三业耳。四中。以此法于彼法有增上胜力故云增上。增上即缘故云增上缘。此有二种。一不相碍增上。二胜力助成增上。此文通二。据后而说。第三征破明空。于中五。初总标。二别征。三双责。四结无。五结宗。别中。初以缘夺因明因中无。二以因夺缘明缘中无。三若于下双征责。四是故下结无。五如是一一下结正征情。一一是别责故广也。和合是总征故略也。三破无中三。先立颂。颂中上半牒外计。下半以非缘并破。后释显。谓外意云。缘中略广求虽不得。何妨此果从四缘生。破意云。既缘与非缘同是无果。而得从缘出。何得不从非缘出耶。立量等可知。三是故下结无生。四破缘中二。先标宗。谓生果故名缘。果既不生。何得有缘。后释先缘后果者。此是案情求理破。谓若先缘无果。是谁缘。故非也。第五类遣中三。先类结有为空。二无为空。三我空。是故三空除二我也。

　　观相门第四

　　释此门四句同前。一释名者。观破能相及所相法尽以至真空故云也。二来意者。前破所相。次破能相。义次第故是故来。又执见之者闻前门缘不生果。或谓相能生法。为破彼故而兴此门。又以多门显理。使明净故也。三品所明者。破尽三相。令见心无寄。以成正观故也。四释文中四。初标宗。二立颂。三释破。四类遣。颂中初句举法体。次一句辨相空。下半依相空遣法体。三释中二。先释标中有为相空。后释标中无为相空。初中亦二。初有五颂破萨婆多师大小相相生成共有因义。后五破大众部师以有为相自生生他义。前中亦二。先正破。后破救。初中先一句立宗。谓有为法不由于相而成彼法故云也。二正显中。先一问答举相案定。后一问答以理正破。初中。先问后答。答中。先辨诸法各自有体状。如牛瓶等。不须法外别能相。汝此三相若是有为之相者。未知此三相当体为是有为。为是无为。若毗昙成实同云。三相是有法。毗婆阇提云。有为之体不能自固。何能相他。当知三相是无为法。昙无崛人云。生住二相是有为法。灭相是无为法。是故三相是亦有为亦无为。二以理正破中二。先外问受是有为。后内答正破。以无为及俱不待破故。是以文中唯破有为。文中二。先立颂。上半破三相是有为。与出无穷过。下半破三相是无为。与出失相过。又释。下半破救。言有为法体须相。须相更不须者。是则法体须相。相法体是有为。相既不须相。相应是无为。相若是无为。云何为有为法作相。故言何名有为相。释中顺此。二释中二。先释颂。后类遣。前中。先释上半颂。后释下半颂。前中。先释生。谓一无穷过。如文显。二若生中有灭则相违。无灭非有为。是故有灭亦不成。无灭亦不成。故生空也。二类住灭亦尔也。二若生是无为下释下半颂。亦初释生有三义。一二聚乖违破。谓灭此有为方是无为。极相反故。犹如明闇。岂可明与闇为相。二责相失体破。谓若是无为则无生住灭。离此三相。谁知此有为法之生耶。三复下次无分别破。谓是无为一际无二。何处有生得异住灭。是故无生下例于住灭。故云亦尔也。二类遣中三。一以相无遣法体。二遣无为。三通结一切。第二破救中。先外救。后正破。初中二。先牒前过。二立理救。于中。先颂后释。颂中救前二难。谓上半救无为难。以生生之本生故本生既从生生生。是故非无为法。下半救无穷过。以本生之生生故生生既还从本生生。是故无无穷过。于中初句举生生体。以是本生家之所生故云之所生也。次句辨生生之用。下二句反准此知。二释中三。先开法。二救过。三结离。就救过中。本生除自体生六法者。以亲生本有为法体。故名本生。则本之生故。又以生此本名为生生。则生之生故。亦名大生小生。此大生与六法为生相。唯不与自作相。以自大生用小生为相故。大住灭亦尔。是故大相通能相大小。然唯不自相。小相不通相大小。然唯相一大。以小无力生法少故名为小。大相有力生法多故名为大。如大生中以小生为生相。大住灭为住灭相。大住以小住为住相。大生灭为生灭相。大灭以小灭为灭相。大生住为生住相。若小生中具有三大相。小住灭亦尔。是故无彼无穷过。此则六因之中。共有因。谓俱时起故共有。更互托故名因。此中有共有共有因。有共有而非因。若将法体望六相。得作共有共有因。若将大生望六法。亦是共有共有因。大住大灭亦尔。若将小生望大生。共有共有因。小住望大住。小灭望大灭。亦共有共有因。小生望五法。共有而非因。小住小灭望五法亦然。然大小二生彼宗以刹那顷共相赖起。住灭亦尔。故无前失也。三是故下结离过。下例住灭二。答曰下正斥破。于中二。初有二颂。明是所无能破。后一颂未能无所破。又释。初二是前后不生破。后一是同时不生破。前中二颂。一小不生大。二大不生小。初则小生在先大生在后。小生不生大生。后则大生在先。小生在后。大生不生小生。后释颂中二。先牒计总非。二释非所以。二同时破中三。先牒计总非。二立颂正破。谓上半约情纵。下半就理夺。三释破。破意云。夫相生之道必有体能生无体从生。今言同时。为是俱有。为是俱无。若是俱有。何须相生。若是俱无。阿谁相生。若一有一无何得同时。又岂得互生。第二破大众部师计有为相自生生他。于中二。初牒计总非。二以理斥破。此中二。先有四颂破喻。后一颂破法。前中四。初一颂明已然不到破。第二颂明然时不到破。第三颂明近远互从破。第四灯闇反并破。初中三。先颂中。上半明由无自他所照闇故。下半遂无能照灯也。二释。三是故下结非呵止。并可知。第二然时不到破者。先问。问意云。灯初生时体未足故。焰内有闇。明未盛故。室中犹昏。灯体渐圆昏闇斯尽。当知破闇是初生灯。故云然时能破闇。谓自照照彼也。二答中。先颂。上半征计。下半正破。谓即此初生灯时闇已谢灭。是故终无初生之灯与未谢闇俱。以不俱故亦不及闇。不及闇故不名破。若及闇亦不破。长行释可知。第三近远互从破中。初颂。上半牒计。下半正破。后释中。以俱不到为因有四难。一以近同远。应俱不破。二以远同近。则应俱破。三既俱不到闇故。破近不破远。亦应俱不到故。破远不破近。四既有破不破。应有到不到。文中三。初牒计。二正破。先纵后夺。三结呵。第四相违反并破。于中二。先颂后释。颂中。上半牒计。下半以闇例破。谓明闇正违。明既有照闇之功。闇亦应有障明之力。有此力故。灯不能破闇也。又若灯既自照亦照闇。闇亦应自蔽亦蔽灯。灯若为闇蔽。岂可能破闇。设彼救云。明是胜故。照他还自照。闇是劣故。蔽自不蔽他。则还难云。明是胜故能违闇。闇是劣故不违明。若使俱相违。何不须相破。通论以俱相违为因。亦有四难。一以灯从闇破。灯应不破闇。以俱相违故。如闇不蔽灯。二以闇从灯破。闇定能障灯。亦以相违故。如灯能破闇。三灯既违于闇。而灯则能破闇。闇不能蔽于灯。亦可闇亦违于灯。而闇则能蔽灯。灯不能破于闇。四若一破一不破。应一违一不违。若闇不违灯。灯中应有闇。闇中应有灯。并可知。文中释结可知。破喻竟。第二破法中二。先牒计后斥破。破中。先颂后释。颂中略举自不成生。上半约举未生破。下半举已生破。释中二。先释一颂。后总结一门。前中二。先释生。后例住灭。前中三。初释破自生。二释破生彼。三双结呵非。初中三。先案定。二若未生下正破。先约未生破。既未有自。谁能自生。若谓生已下举已生破。既已生。何须更自生。三是故下结。二若不自生下破生彼。自尚不生。况能生彼。三汝说下双结呵非。二例住灭可知。二是故下总结一门。第二破无为中二。先牒前起后。谓以相空例所相亦空。此有为空故。起后无为亦空。二正破中。先正破后破救。前中。初标后释。释中二。初破无为体。谓明灭却有为。是则无物。更有何法名作无为。是故无此无为法体。又有为既空。无可灭故。无无为也。二复次下破无为相。谓无表相故无体也。三相既是有为。无三即是无法。岂以无法为相。是故无也。二若谓下破救。于中二。初破当体表相。二破反对显相。前中二。初牒计总非。二正破。正破中三。初总征知相。二别就有相征。三别就无相征。谓若有则乖宗。若无则失表故。并可知。二若谓下破反对显相。于中四。先牒计总非。谓先喻后法。外意如众衣皆有别记验之相。唯一衣无记验相。则名此衣名无相衣。非谓无此衣法。但以对众衣有相。说此为无。无为亦尔。故非是无法。二释破。三是故下结非。四悬指后破。谓此后门中破有相无相者是。四类遣一切无不归空。可知。

　　观有相无相门第五

　　四句同前。一释名者。于有无二门征遣其相。从是所遣故以为名。二来意者。前门破相。恐犹未悟故更责。可相法中。有相故相。无相故相。为俱故相。是故来也。三所明者。有无都尽。无寄观空是也。四释文有四。一标。二释三结四类。初中。一切法者。是有为无为等一切皆空也。二释中二。初征标略破。后释颂广破。前中。先何以故。征标。谓何以得知一切法空。后立颂略释。于中初句破有相。二破无相。三破俱。四结空。二广释中三。先释破有。二破无。三破俱。初中三。先夺令失相破有。标释可知。二纵则二相破。谓新旧二相故。三是故下结非。二破无中。初标。后举事释显。前破有中。以执有故无能相。能相无故亦无所相。此中以执无故无所相。所相无故亦无能相。是文意也。三如是下释破俱句。以离二无第三故空也。三是故下第三总结非。四类遣中六。一以相类遣法有标释可知。二以一类遣多亦有标释。三以有类遣无。四以物类遣有为。五类遣无为。六类遣我。是故成上标宗一切法空也。

　　观一异门第六

　　初释名者。以一异是所遣故。又说。遣一异以造真空故以为门。二来异者。前以有无破相可相已尽。但以更有一异门重破使执心永尽正理坚固。是故结相可相一异及俱而重破也。三所明者。以破相可相一异俱尽。令观心照理故也。四释文中二。先一句标宗。后释破。破中二。先正破。后破救。初中三。先颂。上半破一异。下半破相可相。亦是结无。二释。谓若一则相无能表。同所相故。若异不成表。不相因故。同余法故。故云一异不可得。一异不可得下释下半可知。三是故下类遣结宗。二破救中二。先外救。后释破。救中以闻相法俱空执情靡据。故将形似之事类救二关。又向释颂遣事无不周。但人情多惑。故须假设外救广破所迷。于中三。初牒破惊呵。二立相救法。三结破不然。第二立相救中二。先开三章。则翻上三句。后释三事。则为三段。初释一中二。初举识受二例。如识以了别为相。亦以了别为体。受亦如是。二如是下结宗。二释异中亦二。初举灭信二例。后是名下结。前中。初外谓爱灭异于涅槃。后以三事在身口属色蕴。信是心法属识蕴。外见有此三。知内有信心。是故色与心作相。故知异。三释亦一亦异中二。初举二例。后结。初中。先举正见例。谓如正见是道体故少分是可相。复是八正中道支故少分是能相。又正见是慧。正是道谛通体。然是八中一数故云少分。是通故是能相。是别故为可相。二举三相例。谓约小乘七十五法。分为二聚。前七十二是有为。后三是无为。就有为聚中。生住灭三通与一切有为法作相。自体复是有为法中数内少分。是故若与所相有为不是异者。不应于此有为法中开说此三。若与有为不是一者。自应非是有为法摄。是故当知亦一亦异。后如是下结。三是故或相下总结非破。可知。第二释破中破上三计。文则为三。初破一中亦三。初法无自表破。于中三。先牒执总非。二释非所以。三是故下结非呵止。就释中。谓所相必以相而知故名为可相。所用表示者名为相也。是故相所相是非一。若一自能表示者。指应自触等。反诘责也。二复次下相失能所破。若是一者。谓不应分别。此是相此是可相。若泯分别者。汝应是颠倒。有言无义故。三复次下因果杂乱破。于中先标次释后结。并可知。二破异中二。先正破。后破救。初中二。先牒计总非。后别破释非。于中初别破二例。后总示无穷。前中先破初例。谓爱灭则无相。爱有复非涅槃相。二破信者相有二。初无异破。谓有诈善之人实无信心而亦诈现有此三相。岂亦有信以与信者不殊。故云俱不异信。又此论意似将三事与信不殊故云不异以破其异(云云勘)二不定破。谓汝以三事知有信。则信是可相。三是能相。今更以理推。乃由有信故始能作此三事。是故三事反是可相。故云无信无三事。又责云。汝未施等前有此信心不。若有以何相而知。若无后依何起施。故云也。二示无穷破中。可相定有为。别有能相法。能相是有为。应亦别有能相法。如是则无穷。二破救中。先救后破。破中二。先指同前破。后自语相违破。又亦可先破喻后破法。可知。三破俱句中。初标非。后释破。谓指同上二门破。以不离一异故。三如是下结非。四是故下类遣。可知。

　　观有无门第七

　　一释名者。生住是有。灭相是无。求此有无理不成故以为门也。二来意者。以一异门重显令理坚故。除尽执见故。此通来也。别者。前约相可相破。此就所相中相违破。故来也。三所明者。谓就四相中有无自相违。不得同一念。则失有为法以辨真空。令成正观故也。四释文中四。一标二释三结四类。初中二。先长行生起有标释。后立颂略辨。以萨婆多宗立四相体同时具。以成有为故。用先后发。以离相违故。破意云。先后非有为。同体相违失。又成唯识中。前三同一念。后念方至灭。尔者坏有为。一一念中以相不具故。颂中。初句破同时。次句破先后。谓离灭相之无令生住之有亦不得有。故云离无有亦无也。以非有为故下二句释初句颂。以生住之有不离灭相之无故。则有当为无所害。故恒是无也。又亦应云。不离有有无。无则应常有。又亦应有释上第二句先后计云。若离无有有。有则非有为。但为颂迮故也。二释中二。初正破。后破救。前中四。一释初句颂。如中论成坏品云。离成及共成。是中无有坏。离坏及共坏。是中亦无成。二若谓下释第二句颂。于中二。先牒执总非。二释非中。七法内灭相是无。余皆是有。又有是法体。共无常相生。无常中既具灭。明知离此无有不得生。三若不离下释下二句颂。于中三。初举失。后转释。转释中。以不离灭无故此有常是无。以初生即坏灭不能得至住。故云初无等也。又不曾暂有住。故云也。三结非可知。四若离下释颂中所应有文。以离无常灭相等而有有为法生等者。皆不可也。第二破救中二。先外救。后释破。救中三。初立体同时。故无上不生之过。二如是下释五事。明用前后故。谓势用有时。岂容有常无之责。又生制灭不令断。住能制生不令增。灭制住不令分。异通前后。谓变生至住等。又彼计一刹那中刹那初是生相用。刹那次是住相用。刹那后是灭相用。故用有前后也。言得者。是此四通名不相应行。法前得等。如绳系物等。谓大小相得令四相常成就。三是故下结非。二正破中。先破体同时具。后破用前后发。初中先破生灭。后破住老。前中二。先易夺互失破。二复次下明相违俱失破。有标释可知。二破住老中。先标后释。亦有易夺相违破。三是故下总结错乱。有标释可知。二如能识下破用前后发。于中三。初举事例破。谓彼外计云。生时虽已有坏体而未发。灭时方发者。破云。如不能识则不名识。余六亦尔。如是不能坏生不名有灭。二举法示过。于中初举法。二若生住下示过。谓先无用后失无过。三是故下结非。第三如是下总结成。第四类遣。并可知。

　　观性门第八

　　初释名者。性是体性。征责非有。洞契真空。故为门也。所遣所托为名。二来意者。通意如前。别者。初三品破法。次四门破能相。今更破体性。故来也。又外人执义有二种。一是事。二是性。性据未成。事据现在。前有无门破现在事不立。但执情难祛。谓诸法未成先有体性。藉现因缘起性成事。若尔诸法还立。何得云一切法空。此门破彼故次来也。又上来破相。外人云。谓外相虽亡内性犹实。为破此计故有此门来也。三所明者。破性明空。观心无寄以成正故也。四释文四。一标二释三结四类。就释中三。初生起。二立颂。三释颂。颂中。上半破有性。下半破无性。三释中二。先释破有性。后破无性。前中三。先破自。二破他。三双结。初中二。先正破。后破救。初中三。先变异乖性破。破意汝若未成先有性者。夫性是不改为义。汝许变异。性义安在。故云也。二缘作失性破。初顺释。谓性有天真。岂假缘成。今既缘作。明非性有。二不作下反释。谓不作名性。故知作则非也。三是故下结宗。二破救中二。先外人牒破示过难。后论主开章还过答。初中。外人闻现在事法已被责破未成体性又被破尽。则起智见以过论主为大邪见。文中二。初牒破示过。外以生灭无常为苦谛故。余文可解。二是事下结非呵止。答中五。初举二谛法。先列名。后依俗得真。谓圣说俗谛因缘之法。拟于此法上令会无性以得真空。故说俗谛。非谓存此俗谛而不入真。故云也。二若人下明知法之益。于中初知谛成二利。谓依俗说真为利他。照真得果为自利。又二利一行成者是共也。二明二谛相资。以不二而二故。此明正知法益。三汝今下明迷法之失。谓汝闻说蕴界等法。不知但是世谛虚假。谬取谓为第一义谛。是故闻破谓欲自堕失处。反此则无咎矣。四释显法义。于中先标法甚深。就佛所说因缘法为深。非汝二乘所说之者。又约佛智论因缘法。方得称彼因缘之法。故云诸佛因缘法名甚深也。二是因缘下释成甚深所以。又此因缘法。宜应正是俗谛。何故乃云是第一义。释云。以无自性故无性而说因缘。是故深也。问前语外人。汝闻世谛谓是第一义。今论主亦云因缘则是第一义。而与彼何异。答外人谓因缘之事是第一义。论主以因缘之理为真谛。又论主意凡佛说因缘世谛法。意欲令知无性以悟真谛。非谓存此因缘之法。故上云因世谛知第一义。故地论中。随顺观世谛则入第一义谛。此之谓也。五若诸法下正还过于彼。谓若有性则不从缘。不从缘故则无诸法。是故中论云。以有空义故一切法得成。若无空义者。一切法不成。又应知有多诸过患。汝自不知。反来咎我。故中论云。汝今自有过。而以回向我。如人乘马者。自忘其所乘。今此坏六事。还是汝之过。就中六。一坏四谛。二若无四圣谛下明坏四行。三坏八贤圣。四坏三宝。五坏世俗。六坏因果。并可知。二破他性中二。先牒计总征。后正破。破中初形自夺他破。谓对自名他。自既无矣。对谁名他。二同自无他破。谓望自还是自。是故自无他亦无。有标释可知。三若自性他性下双结俱非。第三若有不成下总结成宗。第四类遣。可知。

　　观因果门第九

　　初释名者有二义。一借因生果。破果从余处自然而来。二复观因缘中亦无果。无果故无因。是故因果俱破。约初义从能破为名。约后义从所破为名。二来意者。前来虽复广显从缘因果无性。而狂惑之徒复谓自然而有。为破此执故有此门来。三品所明者。此明果法内外俱空。因等皆尔。以成空观。四释文中三。一标宗。二释显。三类遣。释中三。先生起。二立颂。上半破内生。下半破外来。又上半牒前诸门缘不生果义。下半正明此门体。但依前起后故须说也。三释显中二。先释后结。释中二。先释上半破缘内有生同前。二释下半颂。破余处自然来等。谓有计微尘世性时方自在天等所造。今破若尔则不从缘生。缘亦无和合功力。是故不从外来。二若果众缘中无下总结性空。三类遣。并可知。

　　观作者门第十

　　初释名者。于自他四处求作之者不得故以为名。二来意者。前略以内外求。今广于四处求。故来也。又一说。上来九品已一遍破因果。自下三品是第二遍破因果。与前何异者。前广此略故也。初二品破能生。后一破所生。故来也。三品所明者。破此四作有二门。一显所破亦二。初约外道就人。一我作。二自在天作。三如劫初一男一女共生众生是共作。四如无因外道等执自然生等。是无因作。如乌鸟非染等。二约小乘就法。一自分因生。二报因。因是善恶。果是无记。故是他也。三如共有因。谓七法共生。四无因作。或云。经部师无明支前托空而起。故亦无因(云云)。二能破中亦二。初唯遮破。如中论及此文。二亦遮亦表。如地论云。因不生。缘生故。缘不生。自因生故。不共生。无知者故。作时不住故。不无因生。随顺有故。又对法论云。自种有故不从他。待众缘故非自作。无作用故不共生。有功能故非无因。凡诸缘起亡双句者。已为甚深。况总亡四句。是故缘起最极甚深。解云。此二论意以因为自。用缘为他。此因与缘相待故各有二义。一有力义。二无力义。以因无为缘有故不自生。以缘无为因有故不他生。一有一无无二故不共生。二有二无不俱故亦不共生。则由此无性方得起此不起之果。故不无因。不无如此不自不他不共之因故也。若约显法性缘起融通无碍门说者。四门俱有作。何者。谓因缘各有三义。一有。二无。三亦有亦无。各别开初义故自作亦他作。合第三义故共作。合第二义故无因作。以各无力故。此同从无住本立一切法。思之可见。此后论说非三论意。但同流类故引说之耳。四释文中三。初标二释三类。释中三。初征标开章。二立颂略破。上半牒四门。下半显俱非。三依章广释中二。先释颂正破。后引教证成。初中释四章门则为四。就初释破自作中。初牒非。二释破。三喻破。四结非。亦是立宗出因举喻结宗。并可知。二释破他作中二。先正破。后破救。初中先标非。二释破。言他何能作者。谓自尚不能。他何能作。又自既未有。说谁为他。又离自无别他。故自无他亦无。故云何能作也。二破救中。先救后破。救意我以因望果为他。非是余法之他。破中二。先正破。后如是苦下结非。破中二。初同果非他破。于中先法次喻后合。谓若合众缘以成果。岂得缘果为他也。二他无自在破中。初正破。后引中论颂。谓此众缘既还藉缘成。是则无自性之有。故不得自在。不自在故不能生果。二结文可知。三破共作中三。一牒非。二正破。谓双具前二失故。是故指同前。三是故下结。四破无因作。于中二。先牒执总非。有无量过者。以彼小乘宗亦同不许故。又诸法乱生等故有多过也。二引证中四。初举教。二会意。三外救。四会破。初中外以四句存生。不达苦之实性。故佛置而不答。二如是下会意明空有二种所由。一从缘生故空。二佛不答故空。此中以苦体本无。何处得苦从自他等生。如问兔角为从自他等生耶。若答则堕负。何者。谓若答言不自生等者。彼则谓兔角是有。不从自他生等。若答无此兔角者。他本问从生。不问有无。问异答故亦不然。是故经中问佛。若如来不能答十四难者。何名一切智。佛言。若如来答十四难则非一切智。是故当知不答意者为明彼法空无故也。三外救中三。初非内会意。二释经显意。三结非成证。初中外谓论主都不得佛意。佛何曾言由不答故说苦是空。但佛不答自有别意。别意有二。一但彼众生宜应不答而得入法。故须不答。何必以明空耶。二为破外道四邪说故。是故须尔。文中破四执则为四。初举执会经。二苦实非下以理正破。正破中二。初我同无常破。于中二。先标后释。释中二。先失能作破。谓若无常则失我体无能作也。二若我无常下失所作破。谓以无所依故也。二苦无解脱破。于中二。初标。二何以故下释。谓若言我作苦者。能须在先。而实离所作苦之前无能作苦之我。何以故。以未有所依阴身故。我何处住。若无此阴身而我独能作苦者。得解脱者亦是无身。有我亦应常是苦。此是前际无身而作苦。后际亦无身。亦应恒是苦。以无异因故。结文可见。二破他作中二。初破后结。破中有十五番。初一同体非他破。何有他人造苦授与此人。故云也。二因果不相似破。此是邪因不平等因。于中先举执会经。后而实下以理正破。标释可知。三苦乐相违破。谓是父应与乐。何乃与苦耶。亦是乖失父子破。于中。先正破。后显救。谓若不能生子知恩之心。何名自在能生万物。又若实能生而故不生者。则是无恩。何所识耶。又愚类供天。则是识恩。何不免苦。犹有贫穷等苦。故知不然也。文中初约情纵破。二而实下就理夺破。可知。四不应所所破。谓彼自在更何所须而作众生等耶。若有所须而作者。是则非自在。若无所须作者。则同小儿戏也。五逆穷作者破。谓自在若自作。众生亦应尔。自在若他作。则不自在如众生。二种比量可知。六业乖自在破。于中三。先以正征。二引邪教。三破邪教。以待苦行方能作物。明知不自在。又一种苦行何不一种受果。然乃初作毒虫等。当知由业不关邪苦行也。初则以苦行夺自在。后则以正业夺苦行。可知。七征处失作破。于中三。先案定作处。二以两关责。三释二作失。初自作不成破。谓处处无穷耳。二他作乖宗破。处谓器世界等。八求他无力破。准此应彼经中说自在处有所求故非自在。又此文应倒。应云若是自在何故有人苦行供养从求所愿。显喜与愿既受求等。明不自在也。九所作不定破。谓如人作车成已。后时不可变作船。自在初作人。此人后时时应作畜等。而实随业种种转变。故非自在作也。十举果验因破。于中初纵破。谓若自在作皆应一种不应有好丑等异。又罪福应俱无。二夺破中。而实有罪福者。以彼此俱许有故。以理夺破也。十一憎爱违宗破。谓皆应爱。何得有憎。又以有憎爱惑所缚。故不自在。何能作万物。十二以事验惑破。谓何以知彼有憎爱耶。以作苦乐二人非但作乐故也。又为不能作一类。明不自在。十三方便失作破。谓若自在作者。众生不应更作衣食等事又作诸善恶业。十四无因失果破。于中初纵破。谓初果无从因得。后因无益果能。后以理夺破可知。十五有无业齐破。于中三。先齐有。二齐无。三无穷。无穷则无始。无始则无因。上皆有比量。并可知。第二如是等下结非。二如是邪见下会经意。三破共作中。具前二失故。如二盲共不成一见故。四破无因中。以苦从众缘生故非无因也。三是故下外人结非论主为证不成。四答曰下论主会经显意。何者。谓佛说苦从缘生有二意。一为破邪见如前说。二为明苦是空。以苦从缘必无性故。汝但知一而不知二。又破邪见是浅意。显真空是深意。汝但得浅不得深。又明法空是正。破邪见是兼。汝知兼不知正。文中三。初印浅显深。二说苦从众缘下标起空宗。三何以故下释显空义。第三类遣可知。

　　观三时门第十一

　　初释名者。于现已未三时求法及时。俱不可得。故以为门。二来意者。通意如前。别意。前以四句求。今以三时责。故来也。三所明者。破法及时以显真空。成观无寄故也。四释文中三。初标宗。二释因。三结类。就第二释中三。初征标开章。二立颂略显。三释颂广陈。初中有因法者是果法。为欲密显因不先于果。要由果故方说为因。是故说果名为有因。以令因成有是果法故。二颂中。上半举正理。下半征情有。谓因果先后共现既不成者。从因生法云何得成。三释中二。先正破。后破救。初中释破三时因果。文则为三。萨婆多说因先果后。又如来藏中先有果法体。后时待缘扶起亦是果先因后。又如共有因及成实宗润生烦恼与果俱时亦是因果同时。又如成唯识等本识中种前灭即生后应死。鸟能鸣等比量可知。又先有种子因。后方生现行果。亦是先后。又如种子望种子等是先后。又义理望是同时。如俱有义等。今细克三时。并俱不成。纵欲安立。终竟无路。是故因果等法毕竟是空。文并可见。二破救中有四。一外人举宗例破难。二论主反破成宗答。三外人举现因事难。四征现无因答。初中外意以论主因果三时不成生。例论主破可破三时不成破。谓若汝三时得相破。我因果三时还得相生。若汝破可破三时不成。破复亦不得。破我义。我义还则立。外意如此。二答中有三。先反示过。汝今此难亦负此责。故云汝亦有是过。二助成宗。谓汝若以三时责我能破令无破。我今受汝责不执有能破。我能破若坏。汝生义宁存。是故无三时生。无三时破。明知是空。是空故助成我宗。何得成难。又汝若以三时破我破。汝已受三时不得生竟。已成我义讫。我更无所说。又百论云。破如所破等。又涅槃云。以我不平破汝不平。若平则是我平。皆同此例。故云若诸法空等也。三拣非例。谓若我如汝定执三时生。可得如我责破汝。我今但为汝妄执。是故破汝。于我实无破。是故不例。汝不应难。故云若我说等也。三外人举现因事难。谓前据言说不立。今以眼见为真。于中二。先证有三因。后结非论主。前中三。初中外意以先有陶师为因。后作瓶为果。二中。以师为果。弟子为因。因作弟子得师名。则持此证有果先因后。三中。如灯明虽一时起然要因灯有明。是知同时而具有因果。二结非论主可知。四论主征现无因答。于中释破前三。文则为三。初中先牒计总非。二释非正破。三如陶师下例破余法。二中标释结可知。三中同疑因者。既灯明一时有。则必知为因灯有明。为因明有灯。由此不定故曰同疑因。又云灯明一时有。仍以灯为明因。不得明为灯因。反责灯明一时有。明既不能作灯因。灯亦不能作明因。彼竟不能决。故曰同疑因。又品初已破因果一时不立。汝已疑不成。今处引灯明一时为证。还同前疑。故云也。言灯明等者。决俱非因也。三类遣可知。

　　观生门第十二

　　初释名者。征破法生以至无生。故以为门。二来意者。前二门偏破能生。此门别破所生。故来也。三所明者。无生正观是此所说。四释文者四。初标二释三结四类。第二释中三。先征宗开章。二立颂略标。三释颂广辨。广辨中二。初释显三时。后以理正破。于中三。先释已生不生。于中初正破。后破救。前中三。初标。二何以故下释破。谓作无穷破。以前生生已复生后生。如是乃至第四。显无穷过也。三是故下结不生。二复次下破救。于中先牒救总非。谓彼外人救前无穷过故。言我虽生已生。然所用生生是不生而生。非是已生之生故。故但一生无无穷失。二正破中。初破次例后结。初中。初生不生而生者。此是所用生性是未生生也。以有二生故。前言但有已生生者。是则不定。若救可还堕前失。故云作已不作等。二释破不生亦不生中二。先正破。后破救。初中四。初就夺失相破。谓若与生法合不名不生生。若不与生法合则是无生法。云何名生。故云也。二约纵依无为破。谓若不生法有生者。涅槃是无生法。亦应作生。虚空等亦尔。三坏有为破。亦是乖位失法破。可知。四无因生法破。不坏法阿罗汉是不动种性。拣去退相罗汉等。以彼宗许退起烦恼非此因故。又凡夫菩提是应生不生。作应生责。罗汉烦恼是不应生而生。作应生责也。二破救中。先外救。救意前论主作不应生而生难。外人不受。故云非一切不生而生。有因缘和合本无今有名生。何得言一向无。我宗中无。有二种。一是可有无。二是毕竟无。此二中我说可有无。何得将毕竟无为难。如上凡夫菩提未生而生。谓有因缘遇善友等则生也。二正破。破中三。先牒救。二征责。三结非。就责中。若言不同毕竟无而是可有无者。此等缘中为有故生。为无故生。俱及非等皆不成生。如前诸门说。三破生时生中四。一离已未破。标释可知。二离法无时破。谓若离生有时。可有生法之能。离生既无时。何有生时生。三时法二生破。谓既有生时复有生法。是则有二生。前句以时无法亦无。此句以法有时亦有。四生无行处破。谓彼生行处是名生时。既未有时生无生也。三如是下总结无生。四类遣中五。一类生遣住灭。二遣有为。三遣无为。四遣众生。五总结一切都空。

　　十二门论宗致义记卷下


