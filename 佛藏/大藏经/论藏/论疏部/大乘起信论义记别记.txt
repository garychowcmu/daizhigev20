  大乘起信论义记别记
　　唐 法藏撰




　　大乘起信论别记

　　　　崇福寺沙门法藏撰
　　释题目。颂中敬意。佛宝中义。法宝中藏义。用大唯善义。觉不觉义。释随染二相义。释本觉义本有修生义。生灭因缘中七科义。生灭中一科义。染法熏中四科义。净法熏中七科义。略科文。分别发趣中四种发心义。科释正行义。色心不二中一义。释赖耶识有惑义。如来藏中恒沙功德义。生灭不生灭和合成梨耶义。九相义。真如二义。智净不思议相义。觉体相中四镜义。始本相依文。染法熏习中无明妄心各有二义。净分缘起中有四句义。生灭门中真妄缘起义。法身义。真妄心境四句义。二谛无碍义。二谛义。染净义。如来藏。四谤义。
　　一释题目者。大乘有七义故。名为大乘一道上故。论云。于二乘为上。故名大乘。二能至大处故。论云。诸佛最大。是大乘能至。故名大。三大人所乘故论云。诸佛大人乘是故。四能辨大事故。论云。能灭众生大苦。与大利益事。故名为大。五大士所乘。亦名多人所乘。论云。观音等诸大菩萨之所乘。故名为大。六尽法源底故。论云。能尽一切诸法底。故名为大。七摄法周备故。论云。如般若中佛说摩诃衍义无量无边。以是因缘故名为大。又释大乘有三义。一辨名有四。一约法有三。谓三大二运。如下论说。二约行有七。如集论等辨。三约人法有七。如十二门论说。四直辨大。即当法为因。苞含为义。又辨乘义。寄喻为名。运载为功。体能合举。故云大乘。又论云。乘大性故。名为大乘。解云。此即真性该周。故云大。即所乘也。妙智乘之。故云乘。即能乘也。依主释也。论云。亦乘亦大。名为大乘。此即当体智能运转。故名乘。性广博故名大。此持业释。二明体性有二。一正以无分别智为乘体。兼即摄所依真如及余胜行等。二正以真如为乘体。智等亦兼摄。以彼皆为真所成故。三业用有二。一约三佛性义。如佛性论。自性为所乘。引出为能乘。至得果为乘所至处。此中所乘是乘(去声)能乘此是乘(平声)二约运因成果义有三。一运行令增。二运惑令灭。三运理令显。初是能。后二是所。此即是涅槃中三德谓般若。解脱。法身。文是三转依。如集论说。一心转。谓真性现故。二道转。谓行渐增故。三对转谓惑障灭故。文此论中。破和合识等是转灭。显现法身是转显。智纯净是转增。余义准之。一言大乘起信者有二门四义。初心境门中。一大乘是能起。信心是所起。故云大乘之起信也。二起信是能信。大乘是所信。故云大乘之起信。二体用门中。一约摄用归体辨。即此信心。是真如内熏及外缘所成。不异本故。是真故。起信即是大乘。故云大乘起信。二直就业用辨。谓此信心即广博。故云大。即从微至著。运转义故。名之为乘。即是起信。亦是大乘。故云大乘起信耳。第二颂内第三敬意中。一颂四句。增数有四。一或总为一。谓所为事也。二或分为二。谓上句所为人。余句所成益。三或离为三。谓初句所为人。中间二句所成行。末后一句所至德。四或散为四。谓初句所为人。第二句所离过。第三句成德。第四句所至德。第三佛宝中。或总为一。谓是佛也。或总为二。谓初颂明用。后颂二句明体相。或为三。谓初颂中二句明报身。后一句明化身。或为四。谓于报中。上句明心。下句明色。第四法宝内功德藏者。藏有三义。一蕴积义。积法内弘故。二含摄义。收摄内外故。三出生义。流德成益故。理法中有此三义。望自性德有初义。望彼教行果有后二义。行果复有二义。行果各自积德有初义。更望自性及望理有第二义。果望行教有出生义。行望果教俱有出生义。教望前立三得具三义可知。第五立义分内。问。何故前明体大中。通一切法。不简染净及其相用。唯是其善。不通不善。答。体大理曰通诸法。不得简别。若真如外别有无明为不善体者。有多种过。且以二义显之。一者同于外道执冥性常。以其自有。不从因生故。二者众生毕竟无有得解脱义。以有自体不可断故。生则常生。亦可恒不生也。有此过故。真如之外。不得别立无明作不善体。不善等法。亦不得作真如相用。若是相用。亦有多过。且以二义释之。一者因果杂乱过。随彼善因应得苦果。二者圣人证得真如。应起不善恶业。有此过故。不善不得作真如相用。问。若尔不善不应以真如作体。答。正以不善之法。用彼真如作体故。以违不相应。则名不善。又由违真故不离真。违真故不是用也。第六。释本觉本不觉。各有三门。一开义。二由起。三和合。初者。本觉有三义。一无不觉义。二有本觉义。三无本觉义。不觉亦三义。一无本觉义。二有不觉义。三灭不觉义。二由起者。由无不觉故。得有本觉。由有本觉故。得成不觉成不觉故。名无本觉也。由无本觉故。得有不觉。由有不觉故。得有性灭。故名灭不觉也。又由不觉中有无本觉义故。得有本觉义。又由本觉中有无不觉义故。得有灭不觉义。又由本觉中有本觉义故。不觉中得有无本觉义也。又上诸义相由。各各无二。共合成三句。又依本觉得成不觉。不觉能知名义。得成始觉。始觉成故。不觉则灭。不觉则灭故。始觉则同本觉同本觉故。则无始觉。无始觉故。则无不觉。无不觉故。则无生灭门。唯一真如门也。是故当知至心源时。唯是真如。无生灭。无生灭故。亦不可说真如。岂有三身之别。但随众生染机故。故说三身等也。第七随染生二相中。问。随何染得生此相。答。此有三。一智净相。随自心中无明法力熏习等。而起不思议业。随生染机而现形化用。二此二俱随自染而起。由断自染。方能起用故。不思议业相亦尔。随自染中。三俱随他染。谓诸菩萨修万行得佛果等皆是随众生无明故有此事。若废染机。即无修无得一味相也。第八问。本觉既是真如。何故名觉。答。凡言觉有二义。一觉察义。谓染所不能染故。即是断障义。二觉照义。谓自体显照一切诸法。即鉴达义。但染则本来自离。德则未曾别现。故其义本自有之。故云本觉。又由此二义。除二障。显二果。并性成就。其始觉中亦有二义同前。但始觉起为异。染穷始觉。不异本觉。何以故。由二义故。一以无是本觉起。随染所成。无别性故。二觉至心源。同本觉故。无始觉之异。是故唯有一觉具二义也。一又穷此义。亦无二相。谓染离与德之现。现即染离。故唯一真觉也。又由染本性离。无染可离。德本性彰。无德可现。故其真觉无觉也。是故远离觉所觉。无觉而不彰。一切觉故名佛。第九真如门约本义说。故文云。一切众生本来常住入于涅槃。无始觉之义。唯约修生说。以本无今有为始觉故。本觉之义。约修生本有说。以对始觉说本觉故。如文应知智净相等。约本有修生说。故文云。本觉随染生二相故。问。智净与始觉何异。答。其实不别。以始觉即是本觉随染作故。今约所对不同。故说有异。异相者。谓本觉约染成于智净。治染还本。为本之对。名为始觉。又以本觉成始。更无异法。从此义故。总名本有。不论真如门。但约生灭缘起中说本耳。又以始觉契本。方名本觉。若离始觉。一切不成。从此义故。总名修生。又以本作始觉。说本名修生本有。此之同义。唯一缘起。犹如圆珠。随举一门。无不收尽。第十因缘有三义。一净心为因。无明为缘。二妄境为缘。本识为因。此二如疏。三以前因缘为因。后因缘为缘。以本来融通一心故。思准之。此中因缘。但是所由义。与所成生灭不别。其心与无明合边。即是因缘。亦无别法。即揽此诸法积聚集成。名为众生。是即真心为众生体。五意及识为众生相。是故唯一心也。意是依止义。前三是本末依。谓末依本故。名本为意。后二是粗细依。谓粗依细故。名细为意。粗识更无所依之义。故不名意。但有了别。单名识也。三界唯心者。谓是本末通融。具净心五意及识等。皆从心起者。从不相应心起。妄念生者。从相应心起。以相应心缘三细中现识境故。无心外境可以分别。故云分别自心也。若照境唯心时。心终不自取心。即能缘心尽。故云心不见心也。无明起所识。是真心与无明合时。能取自性净故。唯佛穷了。地上证一分。故云少分知。粗惑依细惑起。细惑更无所依。故云忽然起。同经中无始无明。无有染法始于无明故也。问。无明动真如成染心。何故染心无明缘。约位辨粗细。真心是其因。而不论优劣。答。以染法有差别。真心唯一味故也。根本智有二类。一修起如理智。二真如本觉智。世间智亦二。一修生如量智。二本觉随染智。以染心睻动。违不动平等本觉之智。故名烦恼碍。又无明不了即动是静故。是以动中不能差别而知。智碍也。第十一生灭相中无明有二义。一通。能成二心。二别。能成细心。故云无明灭故境界灭。又云无明灭故不相应心灭。境界亦二义。一通。是所成。二别。能起三粗心。是故无明有通能及别能。境界有通所及别能。是故境界亦能亦所。无明唯能无所也。第十二。四熏习中。染熏亦二。初通。后别。前中无明熏真有妄心者。是业相也。不觉念起者。能见相也。现妄境者。是境界相也。属三细也。今其念者。六粗中初二也。著者次二也。后二如论文。别中。增长念者。六粗中初二也。取者。次二也。后二是业果。非所论也。若尔。何故上文境界缘故生六相耶。释云。前据通论。此约别克。以论后二是妄心之化用。非亲从境生也。妄心熏中。业识通合三细。从初名熏者。熏于根本无明。迷动细故。依此细动业。受变易业苦故。经云。无明住地缘无漏业因。得变易报也。此之谓也。事识中亦具三粗。熏枝末无明。粗动造业。受分段苦也。根本无明迷理性。熏真如。成业相等三。枝末无明迷境界。熏本识。起事识。净熏中。真如妄染法心各有能熏所熏。互为能所。染法中。真如无能熏义。事识熏中有四劣。一能熏之识自浅薄故。二望所熏真如犹悬远故。三不觉知有末那赖耶故。四不觉知有法执相故。是故不能疾得菩提也。意熏四胜。翻前劣故。谓能熏深厚彻五意故。余三可知。是故望大菩提速疾得也。此二熏习。是真如内熏妄心。有此厌求。还熏真如成胜行也。第十三。净熏中妄心熏内。一分别事识熏者。释有三义。一彼二乘人。但觉事识中烦恼。而为断故。发心修行。修行即名为熏习也。二以唯觉此烦恼未能断故。犹为熏习也。三由带此识中烦恼而发心修行名熏习。然由粗故。堕二乘地。又初唯行熏。次唯识熏。后俱熏。由带此惑。令行成劣。故入二乘道。若带五意中细惑。修行胜智。入菩萨位也。意中三释准此。然皆后释为胜。体相熏中。具无漏法者。总举法体相。备不思议业者。明有内熏功能。作境界性者。此真如非但由前句内熏妄心令其厌求。亦乃与彼厌求之心作所观境也。又释用大为外善境。此体相亦遍通彼中。故令用大得有熏也。又释以遍妄心。故内熏之。遍外一切境。故亦熏习众生。如近普览作破木等。用熏中差别缘内。约机生熟有远近之缘。约四无量为行缘。约三空为受随缘。又解初利他。后自利。又初约施戒等行。后约观理行。平等缘中有六。一平等人。如论佛菩萨故。二平等愿。如论皆愿度故。三平等心。如论自体熏等故。四释平等行。如论以同体智力故。谓了知自他同一体性。知同之智。名同体智。五平等益。如论见闻等故。六令平等机见平等相。如论依三昧见佛故。差别平等者。一约佛菩萨摄生心。慜念利益。无怨亲故名平等。随机异现名差别。二化身多门名差别。报身称性名平等。三散心所见名差别。定心所见名平等。第十四略科文。自下是略科文。上来从生灭门至此。明摄一切法竟。自下四熏习等。明生一切法。于中二。先通。后别。别中。先明染净。后双辨尽不尽。前中二。先染。后净。染中二。先总。后别。净中亦二。先总。后别。别中二。先别明体用熏。后双明相应不相应。前中二。先体相熏。后用熏。就相应不相应中二。先辨未相应。后明已相应。上来明净熏竟。初染熏次净熏竟。就尽不尽中二。先明染法有尽。后明净法无终。上来初别明染净熏。后双辨尽不尽。合是大段别明竟。初总。后别。合是四熏习竟。上来初释生灭摄一切法。后释四熏习生一切法。合是大段释生灭法毕竟。自下第二释生灭门中所显之义大。于中有二。初释体相二大。后别解用大。前中二。初一句通摄标二大名。下别释二大义。释中。初释体大。从毕竟常恒下。释相大。释相大中二。初直释。后问答。释用大中二。初总辨。二从此用有二下。别释。释中二。初别明应报。后又凡夫下。重更料简。初中二。先应。后报。就重简中二。先明应身。谓约凡见粗。六道相也。二乘见细。不待说也。二明报身二。初约人显粗妙。二问答释疑。前中二。先明地前见粗。二若得净心下。地上见细。问答中二先问。后答。上来释所显义大竟。自下明会法归体上来初举生灭法相第二明有显义功能。第三会用归体。三义不同。总明生灭门竟。初释真如门。后显生灭门。二门不同。总释显示正义竟。第十五。分别发趣道中。通论发心。总有四位。一舍邪趣正发心。位在凡地。此论不说。二舍退得定发心。位在十信满心。入十住初。是论中信成就发心也。三舍生得熟发心。位在十回向。以欲入初地。加行胜进。深发心故。即解行发心。四舍比得证发心。位在初地已上。问。退位岂无生熟耶。何不失二发心。答。位极劣故。相不分也。问。不退望证。岂非劣耶。何故有二发心。答。位胜故。纯熟相显故。问。若尔。地上弥胜。何故不失二发心耶。答。位极胜故。所证不殊故。问。岂将入不退位。不用增上起行力耶。何不更失发心也。答。一能发心位劣。不能起加行故。二所趣位未胜。不须加行故是故不失也。问。若尔。何故将入证位。更于加行位中有发心耶。答。能入胜故。所证难得故耳。第十六。修止中安心内有二。初止内想虑心。二从亦不得随心下。止外缘境心前中三。初举想令除。二止能除想。三顺法体。初中二。初别止十一切处想。后一切诸想下。通止一切诸差别想。能除者有二释。一所除缘止。故能除缘亦已。二先除有想。后亦遣除想者。除无想也。以有无之念俱是想故。下文顺法体中。以一切法无想者。无有之想也。念念不生等者。以无始已来未曾生等故。第二止外境心内有二。初止外妄缘。二是正念下。示内真观。前中二。初举非总制。二心若驰下。示观方便。何故尔者。外疑云。既不许心缘外境。又不许以心除心。未知耶其心驰散时。云何对治。释云摄令住正念。即云何是正念。释云唯心无境是也。是故不许缘缘外境。若尔。俱不缘外境。缘内心应得耶。释云亦不得也。故云即复此心无有自相可得也。故于此时。观心无寄。分别也。止灭。成于止行。修真如三昧耳。第十七。色心不二中。心者。据体大也。智者。约相大也。法身。通体相也。以融摄故。随说皆得。由与用为本。故能现色也。然用能物机。故上云随染业幻所作也。第十八。问。三细六粗中。何以不说末那识耶。答。以义不便故。何者。以根本无明。动彼真如。成于三细。名为梨那。末那无此义。故不论。又以境界缘故。动彼心海。起于六粗。名为意识。末那无此从外境生义。故不论也。虽是不说。然义已有。何以知。瑜伽云。梨耶起必二识想应。故说三细赖耶。即已有末那执相应故也。又意识得缘外境。必内依末那。故说六粗意识。已有末那为依止根也。故虽不说。而实有之。问。上云根本无明者。起在何识。答。梨耶识起。问。余论中说。梨耶自体白覆无记。一向舍受相应。故堪受熏。若起烦恼。即是杂染。岂堪受熏。答。余论中约教就粗相说。而实此识迷无相真如义边。故有根本无明住地。若不尔者。即应常缘第一义谛。即一众生半迷半悟。谓六七迷。而第八识悟也。文若其佛地与圆镜智相应者。则知凡地必与无明相应。何以故。与上相违故。若言凡地余识无明与相应故非本识自有者。亦应佛地镜智非本识起。既佛地起者。则知凡地起愚。故不疑也。文若一向无烦恼。则不得成无记法。何以故。若无烦恼。则一向清净。不得名无记。是故一向清净者。即名为善。一向染者。则名不善。染净无二故。则非染净名无记法。良以净属真分。染属妄分。二分不二。名为和合剌耶无记识也。若此位中无染细者。以何简净成于无覆无记。既无记非净。故知有染细也。克实言之。唯真如是体。是故梨耶异就唯是位也。引回心声闻。故假说也。又意识起惑于业有三义。一起见道无明。约缘造业。二起修道惑。爱求润未熟业令熟。三又起见爱。引已熟业令受生相续无差违也。起信中相续识内。唯有后二义。准论知之。第十九。如来藏中恒沙功德。说有三门。一建立门。二分齐门。三属果门。初中建立者。曲有四义。一依真如上义。谓依真如上义。说有此德。非谓有别事。论云皆依真如义说故。二对染义。谓对恒沙烦恼过失。翻对显示如此恒沙功德。如论辨。三为因义。谓能内熏众生。令厌求起行等。论云恒沙性德内熏众生等。四依持义。谓与佛果恒沙功德为依故。说有此德。论云以对始觉故说本觉也。二显义分齐门。恒沙性德。皆是生灭门内真如中说。非是自性不变真如门中辨。何以故。彼绝待。然四义中。初二约得道前染位。后一得道后净位。中一约得道中染净位。又初一差别之无差别。后三是无差别之差别。又初二是自性住佛性。次一引出佛性。后一至得果佛性。三以因属果。以因中有初义故。是故果中得有法身义。以因中有翻染义故。今果位中有解脱。以因中有内熏为因义故。今果位中成般若大智义。以因中具前三义故。今果位中有般若解脱法身三德义也。以有第四义故。今果位中了因得有所了果法。又由此义。今果位功德成就也。是故由前三义。别成三德。由后一义。总摄佛果无量功德故。由此等义故。是故因位众生心中决定有恒沙功德。略显如是。第二十。不生不灭与生灭和合成赖耶义。说有二门。一分相门。二融摄门。前中二门。一不生灭。二生灭。前中亦二。一粗。二细。生灭中亦二。一粗二细。不生灭中。粗者是真如门。动相尽故。不生灭义粗显著故。是违害诸法差别之相。即是真如不变义也。二细者。是真如随染门。不违动相故。自不生灭义渐隐故。是故名细。即是生灭门中。如来藏义亦是本觉义。是故真如望有为法有二义。一相违义。二相顺义。自体亦有二义。一不变义。二随染义。是故楞伽经云。寂灭者名为一心。一心者名如来藏。是此二也。二生灭中。粗者是七识随境起尽相粗显故。楞伽经中名为相生灭也。二细者。是无明风动净心成此起灭。是本识相渐隐难知。故名为细。楞伽经中名为流注生灭。论云分别生灭相有二种。一粗二细等。是故生灭有为望真如有二义。一相违义。起灭相粗故。二相顺义。起灭相微。渐渐同真故。论云。随顺观世谛。则入第一义。是此二门义。义门望自亦二义。一相显。二性无。经云。一切法不生。我说刹那义等。大段第二融摄门者有三重。一真如二义。体同义异。以全体不变。举体随缘。故不二也。二生灭中粗细通融。举体全粗亦全细。故镕融无二法也。三以真全体随缘。现斯粗细生灭。是故若约唯粗生灭。则令真隐。若就唯细生灭。则令真现细不生灭。若约唯粗不生灭。令二灭尽总唯一真如平等显现。若约唯细不生灭。则令细生灭渐细染住。余义准思之。第二十一。九相义七门分别。一释名。二辨体。三生起次第。四约识分别。五约惑分别。六灭位分别。七配摄分别。初释名者。根本痴闇。名曰无明。击动净心。名之为业。即无明之业。依主释也。动作状相。名之业相。则持业释也。余八相字。皆准此释。心体向外。名能见相。变似外境。名能现相。分别染净。名为智相。经时不断。名相续相。遍计其事。名执取相。遍计其名。名计名字相。造作善恶。名起业相。苦乐异就。名业系苦相。言体性者有二。一当相出体。则初三细以本觉及本不觉缘起不二为其体性。后六粗即以三细缘起。及随相不觉细起稍粗。以此为体性。二穷源辨体性。即总以真如随染义为体。故论云。种种凡器。皆同微尘性相等。三生起次第者。则如释相次第者是。四约识分别者。前三细是八识。后六粗是六识等。五约惑者。三细中是根本无明。是法执中细惑。后粗中。前二是枝末无明法执中粗惑。后四是人执惑也。六灭位者。三细。从佛地乃至八地断。智及相续。从初地乃至七地断。执取计名。地前三贤位断也。七配摄者。于中相配可知。余如论说。第二十二。真如有二义。一不变义。二随缘义。无明亦二义。一即空义。二成事义。各由初义故。即真如门也。各由后义故。即生灭门也。生灭门中。随缘真如。成事无明。各有二义。一违自顺他义。二违他顺自义。无明中初义内亦有二义。一能知名义顺真觉。二返自体妄示真德。无明后二义内亦有二义。一覆理。二成妄心。真如中初义。内亦二义。一隐自真体二显现妄法。后义内亦二义。一翻对妄染。显自真德。二内熏无明。令起净用。由无明中初二义。及真如中后二义故。得有生灭门中始本二觉义也。由无明中后二义。及真如中初二义故。得有本末二不觉也。若约诸识分相门。本觉及不本觉在本识中。始觉及末不觉在生起识中。若约本末不二门。并在一本识中。又本觉为始。本还赖于始显。本不觉为末。本还藉于末资。又本不觉依本觉。末不觉依本不觉。始觉依末不觉。本觉还依始觉。如是旋还同一缘起。而无自性。不离真如。就此生灭门中。真妄各开四故。即有八门。和合唯有四。谓二觉二不觉。更摄但唯二。谓觉与不觉。总摄唯一。谓一心生灭门也。第二十三。智净相。不思议业相。略作十门分别。一释名者。智者始觉智也。净者离染同本觉。此中有智之净及即智净也。不思议业者。果德他用。故名为业。非下地测量。故不思议也。此中亦有不思之业及不思即业等可知也。二出体者。生灭门中随染本觉为体。三约体用分别者。初一体。后一用。四约染净分别者。此二俱净。以返染故。亦可俱染。以随染所成故。五约二利分别者。初一自利。非无利他。后一利他。非无自利。六三身分别者有二义。一初为报身。后为化身。二初通法身及自受用身。后通化身及他受用身。七四智分别者。初一圆镜智。亦通平等性。后一通三智。八二智分别者。初一理智。后一量智。九本末者。初一本。后一末。十因缘所起分别者。智净。以体相内熏为因。用本外熏为缘。同本净智为果。不思议业。以智净为因。众生内熏为缘。无方大用为果。第二十四。觉体相中四镜义。十门分别。一释名。如实者真德也。空者对妄也。镜者喻也。从法喻得名。余并准此。二因者能现诸法也。熏者内熏也。此即因之熏。故内熏也。夫此内熏。能生始觉之果。故亦名因熏。此即因是熏。故名因熏也。法者体相也。出者出二痴也。离者不与根本无明和合也。缘熏者作外缘熏众生。此亦即缘是熏也。二出体者。并以生灭门中本觉真如三大为体。三生起次第者。由对妄故。初说为空。以空妄故。次显真德随缘。成内熏熏习故云因熏也。由有熏习力故。能治妄显真。故次明法出离也。由出离染故。即起无边净用。故明缘熏也。四约染净分别者。初二染故在缠。名有垢真如。后二净故出障。名无垢真如也。五约因果分别者。初二在因。后二在果。因中。初一举体。次一成因。果中。先断果。德果。文可先果体。后果用。六相对分别者。初与三。二与四。各何别者。谓初自性离。三对治离。二内因熏。四外缘熏。有此差别也。七对智净等分别者。此中法出离与前智净。及此缘熏与前不思业。各何别者。智净约能观。法出约所观。不思业约智用。缘熏约法用。以始觉即同本觉故。所以随一即收余耳。八以约三佛性分别者。前一唯自性住。后一唯至得果佛性。因熏亦性亦引出。法亦引出亦至得果。九约喻分别者。虚空有四义。一物所不能坏。二容受诸色法。三色灭净空显。四空能现色。镜亦有四义。一实质不入中。二能现诸影像。三磨营去尘垢。四照用诸物。法中义准之。十约三大分别者。初一唯体非相用。次一亦体亦相而非用。次一亦相亦用而非体。后一唯一唯用非体相此就分别门说。若约镕融门。四义皆具三大耳。第二十五。始本相依文中。问。本觉为灭惑不灭惑耶。若灭惑者。即无凡夫过。若不灭惑者。即无觉义过。答。灭惑故。非无觉义过。无凡夫者。亦非过也。何以故。以一切凡夫即涅槃相。不复更灭。是故凡夫本无。有何过也。亦非无凡夫过。何以故。以彼本觉性灭惑故。方名本觉。本觉存故。得有不觉。不觉有故。不无凡夫。是故本觉灭惑。方成凡夫。何得有过。问。本觉若灭惑者。即应无不觉以障治相违故。若有不觉。即不得有本觉。如何说言依本觉有不觉耶。答。由本觉性自灭不觉故。是故依本觉得有不觉。何者。若本觉不灭不觉者。即应本觉中自有不觉。若本觉中自有不觉者。则诸凡夫无不觉过。以不觉在本觉中。凡夫不证本觉故。不觉即不成凡夫过。又若本觉中有不觉者。即诸凡夫既有本觉。应得本觉。觉故。名不成凡夫过。若本觉中有不觉者。圣人得本觉。应有不觉。有不觉故。即非圣人。是无圣人过。又若本觉中有不觉者。圣人无不觉故。即无本觉。无本觉故。即无圣人过。既有此义。是故本觉性灭不觉是。又若不灭不觉。即无本觉。无本觉故。即无所迷。无所迷故。即无不觉。是故得有不觉者。由于本觉。本觉有者。由灭不觉。是故当知由灭不觉。得有不觉也。问。若本觉能灭惑者。何用始觉为。答。以惑有二义故。一理无义二情有义。由对初义。故名本觉。由对后义。故名始觉。故佛性论云。烦恼有二种灭。一自性灭。二对治灭。对此二灭。故有始本二觉。又此始觉亦是本觉之用也。何者。以依本觉故有不觉。有不觉故有始觉。是故始觉即是本觉。更无异体。唯一本觉灭烦恼也。始本相对。各有二义。本中。一是有力义。以能成始故。二是无力义。对始名本故。始中。一是有力义。以能显本故。二是无力义。为本所成故。问。各有二义。有无鉾楯。岂不相违耶。答。非直有无性不相违。亦乃相顺便得成立。何者。始觉中。非从本所成之始觉。无以能显于本觉。本觉中。非对始之本觉。无以成于始觉。是故始本四义。缘起一故。不可为异。然四义故。不可为一。犹如圆珠。随取皆尽。护过显德。及违成过等。各有四句。准可知之。问。是始觉有耶。答。不也。以即是本觉故。又问。本觉是有耶。答不。即是始觉故。问。亦本亦始耶。答。不也。始本不二故。问。非本始耶。答。不也。本始具足故。此并生灭门净缘起更说。真如门中则无此义。第二十六。染法熏习中无明妄心各有二种。一粗。二细。此粗细亦各有二。一依他。二成他。无明细者。谓根本不觉。依他者。谓依业识染心而得存立。二成他者。即此依染心根本无明。熏于真如成业识。无明粗者。末不觉。依他谓依分别事识而得成立。二成他者。即此依事识末无明。不了妄境生起事识。染心粗细各二义。准无明取之。妄境界亦二。谓转识境。事识境。此二各二。谓依心。起心。准之。今此论中熏习文内。但说起心。故云境界熏于妄心牵增分别。以此境界非是情识。法无可熏。故不说妄心熏于境界也。第二十七。净分缘起中有四句。一本有。谓真如门。二修生本有。谓本觉以对始得成故。三本有修生。谓无分别智。是本觉随染所成故。四修生。谓始觉智。本无今有。此四义同一缘起。随举一门。无不全收。准之。第二十八。生灭门中真妄缘起和合不二识中。真如无明各有四义。真如中四义者。一不变义。二和合义。三隐体义。四内熏义。无明四义者。一即空义。二覆真义。三成妄义。四净用义。真妄中。各由初义故。是本觉摄也。各有第二义故。是根本不觉摄也。各由第三义故。是枝末不觉摄也。各由第四义故。是始觉摄也。此上四义。复有三门。一约分相门。则各初二义在本识中。各后二义在事识中。以各初二能生各后二故。二本末不二门。以缘起无二故。则并在梨耶识中。依此义故。论中说云。此梨耶识有二义。谓觉不觉也。依分相义故。论中末不觉及始觉。并在事识中也。此上真妄八义。唯一缘起。无碍镕融。举体全收。无不皆尽。第二十九。法身义四门分别。初释名者。法是轨持义。身是依止义。即法为身。亦名自性身。二体性者。略有十种。一依佛地论。唯以所照真如清净法界为性。余四智等。并属报化。二或唯约智。如无性摄论。以无垢无挂碍智为法身故。谓离二障。诸德释云。此约摄境从心。名为法身。匪为法身是智非理。今释一切诸法尚即真如。况此真智而不如耶。既即是如。何待摄境。三亦智亦境。如梁论云。唯如如及如如智独存。名为法身。四境智双泯。经云如来法身非心非境。五此上四句。合为一无碍法身。随说皆得。六此上总别五句。相融形夺。泯并五说。逍然无寄。以为法身。此上单就境智辨也。七通摄五分及悲愿等诸行功德。无不皆是此身收。以修生功德必证理故。融摄无碍。如前智说。八通收报化色身相好功德。无不皆是此法身收。故摄论中。三十二相等。皆入法身摄。释有三义。一相则如故。归理法身。二智所现故。属智法身。三当相并是功德法故。名为法身。九通摄一切三世间故。众生及器无非佛故。一大法身具十佛故。三身等并在此中智正觉摄故。十总摄前九为总句。是谓如来无碍自在法身之义。三生因者有四。一者了因。照现本有真如法故。二者生因。生成修起胜功德故。三者生了无碍因。生了相即。二果不殊故。四总此胜德为所依因。即机现用为所成果。四业用者亦有四。一此理法身与诸观智为所开觉。经云法身说法授与义故。二依此以起报化利生胜业用故。三或化树形等密摄化故。四遍诸众生道毛端等处。熏熏自在无碍业用也。第三十。真妄心境通有四句。一约情有心境。境谓空有相违。以存二相故。心谓二见不坏。是妄情故。或境上有空同性。以俱是所执性故。心上亦同。俱是妄见故。二约法有心境。境谓空有不二。以俱融故。心谓绝二。见无二故。或境上空有相违。以全形夺故。心上亦二。随见一分。余分性不异故。三以情就法说。谓境则有无俱情有。有无俱理无。无有无二为一性。或亦相违。以全夺故。心谓妄取情中有。以是执心故。或亦比知其理无。以分有观心故。四以法就情说。境则有无俱理有。有无俱情无。无有无二为一性。或亦相违。以全夺故。心谓见理有。以智故。见情无。以悲故。或见无二心。是一心故。此上四门中。约境各有四句。心亦各四句。总有三十二句。准思之。第三十一。二谛无碍说有二门。一约喻。二就法。一约喻者。且如幼兔依巾有二门。一兔。二巾。兔亦二义。一相差别义。二体空义。巾亦二义。一住自位义。二举体兔义。此巾与兔。非一非异。且非异有四句。一巾上成兔义。及兔上相差别义。合为一际。故不异。此是以本随末。就末明不异。二以巾上住自位义。及兔上体空义。合为一际。故为不异。此是以末归本。就本明不异。三以摄末所归之本。与摄本所从之末。此二双融。无碍俱存。故为不异。此是本末双存。无碍不异。四以所摄归本之末。亦与所摄随末之本。此二俱泯。故为不异。此是本末双泯。平等不异。第二非一义者亦有四句。一以巾上住自位义。与兔上相差别义。此二相背。故为非一。此是相背非一。二巾上成兔义。兔上体空义。此二相害。故为非一。三以彼相背与相害。此二位异。故为非一。谓相背各相舍。相去悬远。相害则与敌对。亲相食害。是故近远非一也。四以极相害泯而不泯。由极相背存而不存。此不泯不存义为非一。此是成坏非一。又此四非一。与上四非异。而亦非一。以义不杂故。又上四不异。与此四不一。而亦不异。理遍通故。是故若以不异门取。诸门极相和会。若以非一门取。诸义极相违诤。极相违而极和合者。是无障无碍法也。第二就法说者。巾喻真如如来藏。兔喻众生生死等。非一异亦有十门。准喻可知。又兔即生即死而无碍。巾即隐即显而无碍。此生死隐显。逆顺交络。诸门镕融。并准前思之可解。第三十二二谛义解二门。一辨相。二显义。初辨相。如余说。二显义者有四门。一开合。二一异。三相是。四相在。初开合者。先开。后合。开者。俗谛缘起中有四义。一诸缘有力义。二无力义。三无自性义。四成事义。真谛中亦有四义。一空义。二不空义。三依持义。四尽事义。合者有三门。一合俗。二合真。三合二。初者有三。一约用。谓有力无力无二故。二约体。谓性无性无二故。三无碍。谓体用无二。唯一俗谛。合真者亦三。一就用。谓依持成俗。即是夺俗。合尽无二故。二约体。空不空无二故。三无碍。谓体用无二故。三合二者有四门。一约起用门。谓真中依持义与俗中有力无二故。二约泯相门。谓真中尽俗与俗中无力无二故。三约显实门。谓真中不空义与俗中无性义无二故。四成事门。谓真中空义与俗中存事无二故。开合门竟。理事相即不相即。无碍融通。各有四句。初不相即中四句者。一二事不相即。以缘相事碍故。二二事之理不相即。以无二故。三理事不相即。以理静非动故。四事理不相即。以事动非静故。二相即中四句者。一事即理。以缘起无性故。二理即事。以理随缘事得立故。三事之理相即。以约诠会实故。四二事相即以即理之事无别事。是故事如理而无碍。第三十三。染净义。问曰。不思议业者。相用俱名义大。于随染业幻中何处摄耶。答。应作四句。一一向净。谓出缠四智等故。二一向染。谓随流有情无明未发觉故。三非染非净。谓离言真如故。四亦染亦净。谓相用二义大故。亦染故。随地前机染幻现故。亦净故。随缘真如不变故。今于此四句。非第四句。为第三句。非第三句。为第四句。亦可总非四句。合作一句。互融无碍。思之可见。又问。随染业幻者。约善顺真。可得成。若约不善善违真。如何作幻不善。答。不善违真。许亦不全幻不善。约生厌弃。约彼生解。亦得幻不善。亦可染幻是无明。无体无真用。约彼无明差别。知名义。能诠理。诠于真故。得幻染也。又约彼无明幻体本是无。以是无故无真用。约彼知名义。是幻体不离真。又三细六粗。应作四句。一唯净。谓如来藏中恒沙德。即四智也。二唯染。谓粗中执取计名字等四识。三非染非净。谓离言真如。四亦染亦净故。谓智相相续相。亦染故。智相等通在六识等中。亦净故。智相等有渐觉义。又约三细六粗相配者。一阿赖耶识中如来藏真本觉唯净二根本无明不觉唯染。三亦染亦净。谓六粗通有始觉及支末无明。四非染非净者。谓一切共离。又交络作四句。一谓三细中取一本觉。及六粗中取枝末无明。二谓三细取本不觉。及六粗中取始觉。三谓三细双取本觉本不觉。四谓六粗中双取始觉及支末无明。第三十四。如来藏。二门分别。一者喻说。二法说。言喻说者。旦如金性有二义。一随缘成器调柔义。二守性坚住不改义。问。金是有耶。答。不也。何以故。随缘成器故。问。金是无耶。答。不也。何以故。性不改故。又问。亦有亦无耶。答。不也。一金故。不相违故。又问。非有非无耶。答。不也。金性具德故。随缘不改故。即是显德门也。又问。器是有耶。答。不也。由器即金故。又问。器是无耶。答。不也。由器成故。又问。亦有亦无耶。答。不也。由是一器故。不相违故。又问。是非有非无耶。答。不也。由成器即金故。亦返即是显德门。又问。金是无耶。答。不也。由成器故。所以然者。由性不改。方能随缘故也。又问。金是有耶。答。不也。由性不改故。所以然者。由成器故。性方不改也。又问。亦有亦无耶。答。不也。由是金故。又问。非有非无耶。答。不也。由是金故。又问。器是有耶。答。不也。由器成故。所以然者。由即金故。器方成也。问。器是有耶。答。不也。由器即金故。所以然者。由器即金。器方成也。余句准也返即显德门。余一切准例知之。第二法说。问。如来藏是生耶。答。不也。由随染生死不显现故。问。既不生。应灭耶。答。不也。由随染作生死故。问。亦生亦灭耶。答。不也。由藏性无二故。问。非生非灭耶。答。不也。由藏性具德故。问。生死是生耶答。不也。由即真如。应灭耶。答。不也。由即真如。生死成故。经云依如来藏有生死。故知不灭。问。亦生亦灭耶。答。不也。由生死缘成无二故。问。非生灭耶。答。不也。由生死虚妄。依真如成故。真妄相作。真如不生。由随染故。生死不灭。依真成故。生死不生。由即真故。真如不灭。由性不改故。真如是生。由随缘作生死故真如是灭。由随缘不现故。真如亦生灭。由具违顺性故。经云。如来藏者。受苦乐。与因俱。若生若灭。又云。一切法不生。我说刹那义。又云。不生不灭。是无常义等。准思之。真非生非灭。何以故。性离分别故。不同所谓故。第三十五。四谤章(四谤者。凡夫迷因缘故起。一者增益谤。二者损成谤。三者相违谤。四者戏论谤)言增益谤者。夫论一切诸法。从因缘生。无作者故。作时不住。无自性故。非分别所及。诸法之性如是。不可取著。然凡夫二乘。诸法生时。即执为有。但因缘之法。其性离有。离有法上。执言有者。不称理故。名增益谤。有既成谤。无应合理。义亦不然。因缘之法。性虽有。然缘起现前。不可言无。于非无法上。执言无者。不应理故。名损成谤。有无既是其过。亦有亦无应是道理。即答。因缘是一法。性不相违。不相违者。名因缘法。亦有亦无其性相违之法。即非因缘。非因缘故。相违谤也。既亦有亦无是违法。不称实见。非有非无应与理合。即答言。夫论道理。约因缘以显。非有非无。乃是因缘之外。不应道理。戏弄诸法。名戏论谤。夫论有所分别。与取舍相应者。皆是情计。不应实理。离意绝相。名为中道。故经云。因缘之法。离有离无也。

　　大乘起信论别记


