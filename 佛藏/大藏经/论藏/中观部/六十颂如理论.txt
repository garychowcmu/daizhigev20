  六十颂如理论
　　龙树菩萨造  宋 施护译




　　　　六十颂如理论

　　　　龙树菩萨造
　　　　西天译经三藏朝奉大夫试光禄卿传法大师赐紫臣施护奉　诏译
　　归命三世寂默主　　宣说缘生正法语
　　若了诸法离缘生　　所作法行如是离

　　离有无二边　　智者无所依
　　甚深无所缘　　缘生义成立
　　若谓法无性　　即生诸过失
　　智者应如理　　伺察法有性
　　若有性实得　　如愚者分别
　　无性即无因　　解脱义何立
　　不可说有性　　不可说无性
　　了知性无性　　大智如理说
　　涅盘与生死　　勿观别异性
　　非涅槃生死　　二性有差别
　　生死及涅槃　　二俱无所有
　　若了知生死　　此即是涅槃
　　破彼生有性　　分别灭亦然
　　如幻所作事　　灭现前无实
　　若灭有所坏　　知彼是有为
　　现法尚无得　　复何知坏法
　　彼诸蕴不灭　　染尽即涅槃
　　若了知灭性　　彼即得解脱
　　若生法灭法　　二俱不可得
　　正智所观察　　从无明缘生
　　若见法寂静　　诸所作亦然
　　知此最胜法　　获法智无边
　　缘生性可见　　是义非无见
　　此中微妙性　　非缘生分别
　　佛正觉所说　　有说非无因
　　若尽烦恼源　　即破轮回相
　　诸法决定行　　见有作有取
　　前后际云何　　从缘所安立
　　云何前已生　　彼后复别转
　　故前后边际　　如世幻所见
　　云何幻可生　　云何有所著
　　痴者于幻中　　求幻而为实
　　前际非后际　　执见故不舍
　　智观性无性　　如幻焰影像
　　若谓生非灭　　是有为分别
　　而彼缘生轮　　随转无所现
　　若已生未生　　彼自性无生
　　若自性无生　　生名云何得
　　因寂即法尽　　此尽不可得
　　若自性无尽　　尽名云何立
　　无少法可生　　无少法可灭
　　彼生灭二道　　随事随义现
　　知生即知灭　　知灭知无常
　　无常性若知　　不得诸法底
　　诸法从缘生　　虽生即离灭
　　如到彼岸者　　即见大海事
　　若自心不了　　异生执我性
　　性无性颠倒　　即生诸过失
　　诸法是无常　　苦空及无我
　　此中见法离　　智观性无性
　　无住无所缘　　无根亦不立
　　从无明种生　　离初中后际
　　痴闇大恶城　　如芭蕉不实
　　如乾闼婆城　　皆世幻所见
　　此界梵王初　　佛如实正说
　　后诸圣无妄　　说亦无差别
　　世间痴所闇　　爱相续流转
　　智者了诸爱　　而平等善说
　　初说诸法有　　于有求实性
　　后求性亦无　　即无著性离
　　若不知离义　　随闻即有著
　　而所作福业　　凡愚者自破
　　如先平等说　　彼诸业真实
　　自性若了知　　此说即无生
　　我如是所说　　皆依佛言教
　　如其所宣扬　　即蕴处界法
　　大种等及识　　所说皆平等
　　彼智现证时　　无妄无分别
　　此一若如实　　佛说为涅槃
　　此最胜无妄　　无智即分别
　　若心有散乱　　与诸魔作便
　　若如实离过　　此即无所生
　　如是无明缘　　佛为世间说
　　若世无分别　　此云何无生
　　若无明可灭　　灭已即非生
　　生灭名乖违　　无智起分别
　　有因即有生　　无缘即无住
　　离缘若有性　　此有亦何得
　　若有性可取　　即说有生住
　　此中疑复多　　谓有法可住
　　若菩提可证　　即处处常语
　　若住性可取　　此说还有生
　　若谓法有实　　无智作是说
　　若谓法有处　　取亦不可得
　　法无生无我　　智悟入实性
　　常无常等相　　皆由心起见
　　若成立多性　　即成欲实性
　　彼云何非此　　常得生过失
　　若成立一性　　所欲如水月
　　非实非无实　　皆由心起见
　　贪嗔法极重　　由是生见执
　　诤论故安立　　离性而执实
　　彼因起诸见　　见故生烦恼
　　若此正了知　　见烦恼俱尽
　　当知法无常　　从缘生故现
　　缘生亦无生　　此最上实语
　　众生邪妄智　　无实谓实想
　　于他诤论兴　　自行颠倒转
　　自分不可立　　他分云何有
　　自他分俱无　　智了无诤论
　　有少法可依　　烦恼如毒蛇
　　若无寂无动　　心即无所依
　　烦恼如毒蛇　　生极重过失
　　烦恼毒所覆　　云何见诸心
　　如愚见影像　　彼妄生实想
　　世间缚亦然　　慧为痴所网
　　性喻如影像　　非智眼境界
　　大智本不生　　微细境界想
　　著色谓凡夫　　离贪即小圣
　　了知色自性　　是为最上智
　　若著诸善法　　如离贪颠倒
　　犹见幻人已　　离所作求体
　　知此义为失　　不观性无性
　　烦恼不可得　　性光破邪智
　　智离染清净　　亦无净可依
　　有依即有染　　彼净还生过
　　极恶烦恼法　　若见自性离
　　即心无动乱　　得渡生死海
　　此善法甘露　　从大悲所生
　　依如来言宣　　无分限分别

　　此中如是难可说　　随智者见即成就
　　智者随观随顺门　　如是皆从大悲转
　　一切法中真实性　　智者随应如理观
　　所向由是信得生　　拔彼众生离诸苦
　　此义甚深复广大　　我为胜利故赞说
　　如大智言今已宣　　自他痴闇皆能破
　　破彼痴闇烦恼已　　如如所作离魔障
　　由是能开善趣门　　诸解脱事而何失
　　持净戒者得生天　　此即决定真实句
　　设破戒者住正心　　虽坏戒而不坏见
　　种子生长非无义　　见义利故广施作
　　不以大悲为正因　　智者何能生法欲

　　　　六十颂如理论


