  六门教授习定论
　　无著本  世亲释  唐 义净译




　　　　六门教授习定论一卷

　　　　无著菩萨本世亲菩萨释
　　　　三藏法师义净奉　制译
　　今欲利益一切有情令习世定及出世定速能舍离诸烦恼故。述此方便。颂曰。
　　求脱者积集　　于住勤修习
　　得三圆满已　　有依修定人

　　释曰。此初一颂总标六门。言求脱者。谓是求解脱人。积集者。谓能积集胜行资粮。于住勤修习者。于所缘处令心善住。名之为定。由不散乱不动摇故。问云何修习。谓得三圆满已有依修定人。圆满有三。一师资圆满。二所缘圆满。三作意圆满。有依谓是三定。一有寻有伺定。二无寻唯伺定。三无寻无伺定。修定人者。谓能修习奢摩他毗钵舍那。若人能于解脱起愿乐心。复曾积集解脱资粮心依于定有师资等三而为依止有依修习。由习定故能获世间诸福及以殊胜圆满之果先作如是安立次第。故名总标。颂曰。
　　于三乘乐脱　　名求解脱人
　　二种障全除　　斯名为解脱
　　应知执受识　　是二障体性
　　惑种一切种　　由能缚二人
　　已除烦恼障　　习气未蠲除
　　此谓声闻乘　　余唯佛能断
　　若彼惑虽无　　作仪如有惑
　　是习气前生　　若除便异此

　　释曰。此之四颂释求解脱者。谓于声闻乘等有差别故。于三乘中心乐解脱。名求解脱。云何解脱。二种障全除。斯名为解脱。何者是二障。除之名脱。应知执受识是二障体性。识者即是阿赖耶识。执受者是依止义。谓是烦恼所知二障体性。此复云何。惑种即是烦恼障自性。一切种即是所知障自性。又一切种者。即是二障种子能缚二人。烦恼障种子能缚声闻。一切种子能缚菩萨。由与声闻菩萨为系缚故。云何此二解脱差别。谓声闻人。习气未除。断烦恼障而证解脱唯佛世尊能总除故。云何习气。彼惑虽无所作形仪如有惑者是名习气。此中应言。若惑虽无令彼作相如有惑者。此言作仪如有惑者。即是于因说果名故。彼谓声闻独觉未知。此是谁之习气。谓是前生所有串习之事。尚有余气。今虽惑尽所为相状似染形仪。名为习气。若能除断与此不同。应云若彼习皆无不作仪如惑。颂曰。
　　种植诸善根　　无疑除热恼
　　于法流清净　　是名为积集
　　能持乐听法　　善除其二见
　　但闻心喜足　　是四事应知

　　释曰。此之二颂释积集义。如经中说。此人先应修习多闻复听正法。诸见热恼已正蠲除。心之盖缠能正降伏。依此文义故说初颂。云何积集所有善根。谓能持正法故。以此为先。令其信等善法增故。云何无疑。谓乐听法故。由知法故已生未生所有疑惑悉能除灭。云何除热恼。谓除二见故。二见云何。一者欲令他识知见。二者自起高举见。谓作是念。如何令他得知。我是具德之人。是则名为令他识见。依此见故自欲高举。名自高见。此二能令心焦热故。名为热恼。云何法流清净。谓能除遣但闻法时心生喜足故。上之除字流入于此。于法流清净者。谓听法时心无散乱相续而流。心清净故盖缠止息。若听法无厌。更能进思勤修不息。方得名为法流清净。当知此据闻思修位。如次应知。
　　次有十六颂。释于住勤修习。初一总标余是别释。颂曰。
　　所缘及自体　　差别并作意
　　心乱住资粮　　修定出离果

　　言所缘者。有其三种。
　　外上及以内　　此三所缘生
　　应知住有三　　自体心无乱

　　释曰。言三种者。一外缘。二上缘。三内缘。外缘谓白骨等观所现影像。是初学境界。上缘谓未至定缘静等相。内缘谓从其意言所现之相为所缘境。自体谓是心无乱相。名之为住。心无乱者。于外等处三种缘时。随其所缘心无动乱。颂曰。
　　第一住相应　　定心者能见
　　于境无移念　　相续是明人
　　第二住相应　　厌离心寂静
　　专意无移念　　相续是明人
　　第三住相应　　于前境凝住
　　定意无移念　　相续是明人

　　释曰。此之三颂如其次第配外上内。言于境无移念者。谓于余境心无散乱。故名无移。相续者。坚守持心令不断绝。言明人者。或因自思。或从他教。于静虑法而起加行。是谓明人。应知如次是随法行及随信行种性。言厌离心寂静专意无移念者。谓于其境生厌离心。前唯观境未能生厌。今时专注心生厌离而不散动。于前境凝住者。谓于意言所现之境缘此境时其心凝定。故云定意无移念相续是明人。颂曰。
　　坚执及正流　　并覆审其意
　　转得心欢喜　　对治品生时
　　惑生能息除　　加行常无间
　　能行任运道　　不散九应知

　　释曰。于彼住中。差别有九。谓最初住。正念住。覆审住。后别住。调柔住。寂静住。降伏住。功用住。任运住。
　　此等并依阿笈摩经。随句次第而为修习。若于最初学缘境时。其心坚执名最初住。次于后时令其正念流注不断。名正念住。若依托此有乱心生。更覆审察缘境而住。名为覆审住。次于后时转得差别。名后别住。次于后时对治生起心得自在生欢喜时。名调柔住。于此喜爱以无爱心对治生时。无所爱乐其心安静。名寂静住。次于后时所有已生未生重障烦恼为降伏故。名降伏住。次于后时以加行心于所缘境无间随转一缘而住。名为功用住。次于后时于所缘境心无加行任运随流无间入定缘串习道。名任运住。此之九种心不流散。名之为住。应知以此不散之言。与坚执等皆相配属。颂曰。
　　励力并有隙　　有用及无用
　　此中一六二　　四作意应知
　　谓外内邪缘　　粗重并作意
　　此乱心有五　　与定者相违
　　于彼住心缘　　不静外散乱
　　掉沉心味著　　内散乱应知
　　应识邪缘相　　谓思亲族等
　　生二种我执　　是名粗重乱
　　见前境分明　　分别观其相
　　是作意散乱　　异斯唯念心
　　于作意乱中　　复有其乱相
　　于乘及静虑　　初二应除遣

　　释曰。应知作意。有其四种。一励力荷负作意。二有间荷负作意。三有功用荷负作意。四无功用荷负作意。此中坚执不散。是励力荷负作意。初用功力而荷负故。次正流等六种不散。是有间荷负作意。中间数有乱心起故。无间加行。是有功用行荷负作意。入串习道。是无功用行荷负作意。如是摄已谓一六二。应知即是四种作意。又心散乱。有其五种。一外心散乱。二内心散乱。三邪缘心散乱。四粗重心散乱。五作意心散乱。外心散乱者。于住心境起缘之时。遂缘余事心流散故。内心散乱者。谓掉举等三于所缘境中间乱起故。邪缘散乱者。于修定时诸有寻求。亲识等事而生顾恋。粗重心散乱者。有二我执令其心乱。于修定时有此二事。谓益及损。若身安隐名之为益。身体羸弱即是其损。或云我今得乐。或云我今有苦。或云是我之乐。或云是我之苦。此中我者。是执取义。言作意心散乱者。有其三种。于所缘相分明而住。是思察性。或从此乘更趣余乘。或从此定更趣余定。谓极分别思察定时。遂使心乱名心散乱。异斯唯念心者。此能对治初作意散乱。由不分别而缘于境。但有念心。此明成就心不忘念。此三散乱。初二应舍。第三由是从定趣定。希胜上故亦非是过。颂曰。
　　住戒戒清净　　是资粮住处
　　善护诸根等　　四净因应知
　　正行于境界　　与所依相扶
　　于善事勤修　　能除诸过失
　　最初得作意　　次得世间净
　　更增出世住　　三定招三界

　　释曰。住资粮者。谓戒即是无边功德所依止处。必先住戒。戒行清净无有缺犯。若求戒净有四种因。一善护诸根。二饮食知量。三初夜后夜能自警觉与定相应。四于四威仪中正念而住。何故善护诸根等令戒清净。由正行于境与所依相扶。善事勤修能除于过。初因即是于所行境行清净故。二于所依身共相扶顺。于受饮食离多少故。三于善事发起精勤故。四能除过失。进止威仪善用心故。由此四因戒得清净。如是应知。由三种定得三出离。缘外境时得作意住。缘上境时得世清净。缘内心时得出世净。住者即是永得出离。必趣涅槃更不退转。已释于住勤修习。颂曰。
　　多闻及见谛　　善说有慈悲
　　常生欢喜心　　此人堪教定
　　尽其所有事　　如所有而说
　　善解所知境　　斯名善教人
　　由闻生意言　　说为寂灭因
　　名寂因作意　　是谓善圆满

　　释曰。圆满有三。一师资圆满。二所缘圆满。三作意圆满。此中初颂说师资圆满。意显其人善教圆满。证悟圆满。善语圆满。无染心圆满。相续说法加行圆满。此显教授师众德圆满。由此师故得闻正法有所证悟。次明所缘圆满说第二颂。尽所有事如事而说。善所知境名为善说。此明师资能说诸事穷尽无吝。故名所缘圆满。次明作意圆满说第三颂。此显以闻为因所起意言能与圣道涅槃为正因故。缘此意言所有作意皆得圆满。此中因言显闻。即是意言之因。言寂灭者。即是涅槃及以道谛。自体寂灭及能趣灭故。总言之寂因作意者。明此作意缘寂灭因。何谓所缘了法无性。如是缘时即是其因亦是寂灭故。此作意名为寂因。是一体释。又缘此作意亦名寂因。此别句释。颂曰(准如是释应云寂因作意旧云如理作意者非正翻也)。
　　谓寻求意言　　此后应细察
　　意言无即定　　静虑相有三
　　无异缘无相　　心缘字而住
　　此是心寂处　　说名奢摩他
　　观彼种种境　　名毗钵舍那
　　复是一瑜伽　　名一二分定
　　粗重障见障　　应知二种定
　　能为此对治　　作长善方便

　　释曰。次明有依诸修定者。必有依托。谓依三定说寻求等。言寻求者。显是有寻。既言有寻。准知有伺。言细察者。显无寻唯伺意言无者。欲显无寻无伺。寻伺皆以意言为性。此据奢摩他法明其定义。说无异缘等。此明无差异义。但缘其字而心得住。名无异缘。亦名无相。但缘其字于观义相所有作意非彼相故。此住名奢摩他。奢摩是寂止义。他是处义。非独奢摩得尽于事。谓据其心寂止之处。心得凝住依止于定。此定即是凝心住处。故名奢摩他。异此便无。次据毗钵舍那法明其定义说次一颂。谓依多境名为众观。所言彼者。谓与彼二俱相属著。即奢摩他及所缘字。是依奢摩他得毗钵舍那依于字处。所有诸义起诸观故。于寂止处所有众义依仗于字。谓缘众义。而起观察名为众观。名一二分定者。或时但有寂处而无众观。或有众观而非寂处。或时俱有应知即是止观双运。又奢摩他毗钵舍那有二种障。谓粗重障及见障。应知二定是此对治。如次应配。何故此二名长善方便。能长善法之方便故。云何令方便法得善清净耶。颂曰。
　　此清净应知　　谓修三种相
　　寂止策举舍　　随次第应知
　　若心沈恐没　　于妙事起缘
　　若掉恐举生　　厌背令除灭
　　远离于沉掉　　其心住于舍
　　无功任运流　　恒修三种相
　　定者修三相　　不独偏修一
　　为遮沈等失　　复为净其心

　　释曰。为答前问。求净定者修三种相。云何为三。谓止举舍。复云何修。随次第应知。随其惑障生起之时。应次修习。在于何时复修何相。且辩策举相。若心沈恐没定者修三相。如下当知。若心沉没可修策举相。何者是耶。于妙事起缘令心喜为相。又寂止相者。若心掉举。或恐掉举。应修寂处。此云何修厌背令除灭。于所缘境极生厌恶。于自内心令过止息。舍相者。谓离沉掉。于何心中。谓心住舍。此舍相者。即是无功任运流恒修三种相。如是次第修三相时。诸习定者得清净相。又奢摩他等即是定者。于此三相不独修一。何以故。为遮沈等失。复为净其心。若但修止内心沉没。既沉没时便应策举。若因策举心掉散者。观不净境令生厌离。于此舍相正修习时。名为正定能尽有漏。由此遂令心极清净。应知此中皆是随顺正经文句。如理应思。颂曰。
　　出离并爱乐　　正住有堪能
　　此障惑皆除　　定者心清净

　　释曰。此明清净之益。依去尘经说。佛告诸苾刍。若人欲求内心净。时有惑障现前不能除灭。欲断除者。先于不善业道。勿造大过息罪恶见。而求出家希求出离。若处中烦恼欲嗔害意。起恶寻思障胜爱乐。能除此障说爱乐言。若有微细眷属寻思世间寻思不死寻思障其正住。对治此故说正住言。若有功用方入定者。此定即非堪任之性。若能除此显有堪任。能除于惑说堪能言。此显净定之人得四种胜益。云何修定人果。颂曰。
　　于此定门中　　所说正修习
　　俗定皆明了　　亦知出世定

　　此颂意显修习奢摩他毗钵舍那者获现果故。若人能依所说定相修习之时。得诸世间胜果圆满及出世果。如前已说。
　　问曰。如上所说欲明何事。答曰。
　　显意乐依处　　本依及正依
　　世间定圆满　　并了于出世

　　释曰。略说义周。为会前事故说斯颂。如最初云。求脱者为显意乐圆满。积集者依处圆满。此明有心修定必须依托积集资粮故。于住勤修习者。显本依圆满。如经中说。佛告诸苾刍。汝等先当依定能尽有漏。是我所说。若欲求出生死海者。离于正定无别方便。得三圆满者。显正依圆满。明师资承禀决定可依。有依修定人者。此显修习圆满。诸有智者如前所说。远离放逸正修行时。世间诸定悉皆圆满。及出世间咸能证悟。显得果圆满。

　　　　六门教授习定论一卷


