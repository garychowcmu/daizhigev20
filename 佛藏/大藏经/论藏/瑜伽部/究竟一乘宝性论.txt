  究竟一乘宝性论
　　后魏 勒那摩提译




　　　　究竟一乘宝性论卷第一

　　　　后魏中印度三藏勒那摩提译

　　教化品第一

　　我今悉归命　　一切无上尊
　　为开法王藏　　广利诸群生
　　诸佛胜妙法　　谤以为非法
　　愚痴无智慧　　迷于邪正故
　　具足智慧人　　善分别邪正
　　如是作论者　　不违于正法
　　顺三乘菩提　　对三界烦恼
　　虽是弟子造　　正取邪则舍
　　善说名句义　　初中后功德
　　智者闻是义　　不取于余法
　　如我知佛意　　坚住深正义
　　如实修行者　　取同于佛语
　　虽无善巧言　　但有真实义
　　彼法应受持　　如取金舍石
　　妙义如真金　　巧语如瓦石
　　依名不依义　　彼人无明盲
　　依自罪业障　　谤诸佛妙法
　　如是诸人等　　则为诸佛呵
　　或有取他心　　谤诸佛妙法
　　如是诸人等　　则为诸佛呵
　　为种种供养　　谤诸佛妙法
　　如是诸人等　　则为诸佛呵
　　愚痴及我慢　　乐行于小法
　　谤法及法师　　则为诸佛呵
　　外现威仪相　　不识如来教
　　谤法及法师　　则为诸佛呵
　　为求名闻故　　起种种异说
　　谤法及法师　　则为诸佛呵
　　说乖修多罗　　言是真实义
　　谤法及法师　　则为诸佛呵
　　求利养摄众　　诳惑无智者
　　谤法及法师　　则为诸佛呵
　　佛观如是等　　极恶罪众生
　　慈悲心自在　　为说法除苦
　　深智大慈悲　　能如是利益
　　我说不求利　　为正法久住

　　　　究竟一乘宝性论佛宝品第二

　　佛体无前际　　及无中间际
　　亦复无后际　　寂静自觉知
　　既自觉知已　　为欲令他知
　　是故为彼说　　无畏常恒道
　　佛能执持彼　　智慧慈悲刀
　　及妙金刚杵　　割截诸苦芽
　　摧碎诸见山　　覆藏颠倒意
　　及一切稠林　　故我今敬礼

　　　　究竟一乘宝性论法宝品第三

　　非有亦非无　　亦复非有无
　　亦非即于彼　　亦复不离彼
　　不可得思量　　非闻慧境界
　　出离言语道　　内心知清凉
　　彼真妙法日　　清净无尘垢
　　大智慧光明　　普照诸世间
　　能破诸曀障　　觉观贪嗔痴
　　一切烦恼等　　故我今敬礼

　　　　究竟一乘宝性论僧宝品第四

　　正觉正知者　　见一切众生
　　清净无有我　　寂静真实际
　　以能知于彼　　自性清净心
　　见烦恼无实　　故离诸烦恼
　　无障净智者　　如实见众生
　　自性清净性　　佛法僧境界
　　无阂净智者　　见诸众生性
　　遍无量境界　　故我今敬礼

　　问曰。依何等法有此三宝。答曰。偈言。
　　真如有杂垢　　及远离诸垢
　　佛无量功德　　及佛所作业
　　如是妙境界　　是诸佛所知
　　依此妙法身　　出生于三宝

　　　　究竟一乘宝性论一切众生有如来藏品第五

　　问曰。云何得知一切众生有如来藏。答曰。偈言。
　　一切众生界　　不离诸佛智
　　以彼净无垢　　性体不二故
　　依一切诸佛　　平等法性身
　　知一切众生　　皆有如来藏

　　又复略说偈言。
　　体及因果业　　相应及以行
　　时差别遍处　　不变无差别
　　彼妙义次第　　第一真法性
　　我如是略说　　汝今应善知

　　此偈明何义。偈曰。
　　自性常不染　　如宝空净水
　　信法及般若　　三昧大悲等
　　净我乐常等　　彼岸功德果
　　厌苦求涅槃　　欲愿等诸业
　　大海器宝水　　无量不可尽
　　如灯明触色　　性功德如是
　　见实者说言　　凡夫圣人佛
　　众生如来藏　　真如无差别
　　有不净杂净　　及以善净等
　　如是次第说　　众生菩萨佛
　　如空遍一切　　而空无分别
　　自性无垢心　　亦遍无分别
　　如虚空遍至　　体细尘不染
　　佛性遍众生　　诸烦恼不染
　　如一切世间　　依虚空生灭
　　依于无漏界　　有诸根生灭
　　火不烧虚空　　若烧无是处
　　如是老病死　　不能烧佛性
　　地依于水住　　水复依于风
　　风依于虚空　　空不依地等
　　如是阴界根　　住烦恼业中
　　诸烦恼业等　　依不善思惟
　　不善思惟行　　住清净心中
　　自性清净心　　不住彼诸法
　　阴入界如地　　烦恼业如水
　　不正念如风　　净心界如空
　　依性起邪念　　念起烦恼业
　　依因烦恼业　　能起阴界入
　　依止于五阴　　界入等诸法
　　有诸根生灭　　如世界成坏
　　净心如虚空　　无因复无缘
　　及无和合义　　亦无生住灭
　　如虚空净心　　常明无转变
　　为虚妄分别　　客尘烦恼染
　　菩萨摩诃萨　　如实知佛性
　　不生亦不灭　　又无老病等
　　菩萨如是知　　得离于生死
　　怜愍众生故　　示现有生灭
　　佛身不变异　　以得无尽法
　　众生所归依　　以无边际故
　　常住不二法　　以离妄分别
　　恒不执不作　　清净心力故
　　法身及如来　　圣谛与涅槃
　　功德不相离　　如光不离日

　　　　究竟一乘宝性论无量烦恼所缠品第六

　　萎花中诸佛　　众蜂中美蜜
　　皮糩等中实　　粪秽中真金
　　地中珍宝藏　　诸果子中芽
　　朽故弊坏衣　　缠裹真金像
　　贫贱丑陋女　　怀转轮圣王
　　焦黑泥模中　　有上妙宝像
　　众生贪嗔痴　　妄想烦恼等
　　尘劳诸垢中　　皆有如来藏
　　花蜂糩粪秽　　地果故弊衣
　　贫贱女泥模　　烦恼垢相似
　　佛蜜实真金　　宝牙金像王
　　上妙宝像等　　如来藏相似

　　问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰。
　　功德庄严佛　　住于萎华中
　　净天眼者见　　去花显诸佛
　　佛眼观自法　　遍一切众生
　　下至阿鼻狱　　具足如来藏
　　自处常住际　　以慈悲方便
　　令一切众生　　远离诸障碍
　　如朽故华中　　有诸佛如来
　　天眼者见知　　除去萎华叶
　　如来亦如是　　见贪烦恼垢
　　不净众生中　　具足如来藏
　　以大慈悲心　　怜愍世间故
　　为一切众生　　除烦恼花叶

　　问曰。蜂蜜譬喻为明何义。答曰。言群蜂者喻诸烦恼。言美蜜者喻如来藏。偈言。
　　上妙美味蜜　　为群蜂围绕
　　须者设方便　　散蜂而取蜜
　　如来亦如是　　以一切智眼
　　见诸烦恼蜂　　围绕佛性蜜
　　以大方便力　　散彼烦恼蜂
　　显出如来藏　　如取蜜受用
　　犹如百千亿　　那由他诸虫
　　遮障微妙蜜　　无有能近者
　　有智者须蜜　　杀害彼诸虫
　　取上味美蜜　　随意而受用
　　无漏智如蜜　　在众生身中
　　烦恼如毒虫　　如来所杀害

　　问曰。糩实譬喻为明何义。答曰。言皮糩者喻诸烦恼。言内实者喻如来藏偈言。
　　谷实在糩中　　无人能受用
　　时有须用者　　方便除皮糩
　　佛见诸众生　　身有如来性
　　烦恼皮糩缠　　不能作佛事
　　以善方便力　　令三界众生
　　除烦恼皮糩　　随意作佛事
　　如稻谷麦等　　不离诸皮糩
　　内实未净治　　不任美食用
　　如是如来藏　　不离烦恼糩
　　令一切众生　　烦恼所饥渴
　　佛自在法王　　在众生身中
　　能示以爱味　　除彼饥渴苦

　　问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言。
　　如人行远路　　遗金粪秽中
　　经百千岁住　　如本不变异
　　净天眼见已　　遍告众人言
　　此中有真金　　汝可取受用
　　佛观众生性　　没烦恼粪中
　　为欲拔济彼　　雨微妙法雨
　　如于不净地　　漏失真金宝
　　诸天眼了见　　众生不能知
　　诸天既见已　　语众悉令知
　　教除垢方便　　得净真金用
　　佛性金亦尔　　堕烦恼秽中
　　如来观察已　　为说清净法

　　问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言。
　　譬如贫人舍　　地有珍宝藏
　　彼人不能知　　宝又不能言
　　众生亦如是　　于自心舍中
　　有不可思议　　无尽法宝藏
　　虽有此宝藏　　不能自觉知
　　以不觉知故　　受生死贫苦
　　譬如珍宝藏　　在彼贫人宅
　　人不言我贫　　宝不言我此
　　如是法宝藏　　在众生心中
　　众生如贫人　　佛性如宝藏
　　为欲令众生　　得此珍宝故
　　彼诸佛如来　　出现于世间

　　问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言。
　　如种种果树　　子芽不朽坏
　　种地中水灌　　生长成大树
　　一切诸众生　　种种烦恼中
　　皆有如来性　　无明皮所缠
　　种诸善根地　　生彼菩提芽
　　次第渐增长　　成如来树王
　　依地水火风　　空时日月缘
　　多罗等种内　　出生大树王
　　一切诸众生　　皆亦复如是
　　烦恼果皮内　　有正觉子牙
　　依白净等法　　种种诸缘故
　　次第渐增长　　成佛大法王

　　问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言。
　　弊衣缠金像　　在于道路中
　　诸天为人说　　此中有金像
　　种种烦恼垢　　缠裹如来藏
　　佛无障眼见　　下至阿鼻狱
　　皆有如来身　　为令彼得故
　　广设诸方便　　说种种妙法
　　金像弊衣缠　　堕在旷野路
　　有天眼者见　　为净示众人
　　众生如来藏　　烦恼烂衣缠
　　在世间险道　　而不自觉知
　　佛眼观众生　　皆有如来藏
　　为说种种法　　令彼得解脱

　　问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言。
　　譬如孤独女　　住在贫穷舍
　　身怀转轮王　　而不自觉知
　　如彼贫穷舍　　三有亦如是
　　怀胎女人者　　喻不净众生
　　如彼藏中胎　　众生性亦尔
　　内有无垢性　　名为不孤独
　　贫女垢衣缠　　极丑陋受苦
　　处于孤独舍　　怀妊王重担
　　如是诸烦恼　　染污众生性
　　受无量苦恼　　无有归依处
　　实有归依处　　而无归依心
　　不觉自身中　　有如来藏故

　　问曰。摸像譬喻为明何义。答曰。泥摸譬喻者诸烦恼相似。宝像譬喻者如来藏相似。偈言。
　　如人融真金　　铸在泥摸中
　　外有焦黑泥　　内有真宝像
　　彼人量已冷　　除去外泥障
　　开摸令显现　　取内真宝像
　　佛性常明净　　客垢所染污
　　诸佛善观察　　除障令显现
　　离垢明净像　　在于秽泥中
　　铸师知无热　　然后去泥障
　　如来亦如是　　见众生佛性
　　俨然处烦恼　　如像在摸中
　　能以巧方便　　善用说法椎
　　打破烦恼摸　　显发如来藏

　　　　究竟一乘宝性论为何义说品第七

　　问曰。余修多罗中皆说一切空。此中何故说有真如佛性。偈言。
　　处处经中说　　内外一切空
　　有为法如云　　及如梦幻等
　　此中何故说　　一切诸众生
　　皆有真如性　　而不说空寂

　　答曰偈言。
　　以有怯弱心　　轻慢诸众生
　　执著虚妄法　　谤真如实性
　　计身有神我　　为令如是等
　　远离五种过　　故说有佛性

　　　　究竟一乘宝性论身转清净成菩提品第八

　　净得及远离　　自他利相应
　　依止深快大　　如彼所为义

　　初说佛菩提及得菩提方便。偈言。
　　向说佛法身　　自性清净体
　　为诸烦恼垢　　客尘所染污
　　譬如虚空中　　离垢净日月
　　为彼厚密云　　罗网之所覆
　　佛功德无垢　　常恒及不变
　　不分别诸法　　得无漏真智

　　次说无垢清净体。偈言。
　　如清净池水　　无有诸尘浊
　　种种杂花树　　周匝常围绕
　　如月离罗睺　　日无云翳等
　　无垢功德具　　显现即彼体
　　蜂王美味蜜　　坚实净真金
　　宝藏大果树　　无垢真金像
　　转轮圣王身　　妙宝如来像
　　如是等诸法　　即是如来身

　　次说成就自利利他。偈言。
　　无漏及遍至　　不灭法与恒
　　清凉不变异　　不退寂静处
　　诸佛如来身　　如虚空无相
　　为诸胜智者　　作六根境界
　　示现微妙色　　出乎妙音声
　　令嗅佛戒香　　与佛妙法味
　　使觉三昧触　　令知深妙法
　　细思惟稠林　　佛离虚空相

　　次说第一义相应。偈言。
　　如空不思议　　常恒及清凉
　　不变与寂静　　遍离诸分别
　　一切处不著　　离阂粗涩触
　　亦不可见取　　佛净心无垢

　　次说佛法身。偈言。
　　非初非中后　　不破坏不二
　　远离于三界　　无垢无分别
　　此甚深境界　　非二乘所知
　　具胜三昧慧　　如是人能见
　　出过于恒沙　　不思议功德
　　唯如来成就　　不与余人共
　　如来妙色身　　清净无垢体
　　远离诸烦恼　　及一切习气
　　种种胜妙法　　光明以为体
　　令众生解脱　　常无有休息
　　所作不思议　　如摩尼宝王
　　能现种种形　　而彼体非实
　　为世间说法　　示现寂静处
　　教化使淳熟　　授记令入道
　　如来镜像身　　而不离本体
　　犹如一切色　　不离于虚空

　　次说如来常住身。偈言。
　　世尊体常住　　以修无量因
　　众生界不尽　　慈悲心如意
　　智成就相应　　法中得自在
　　降伏诸魔怨　　体寂静故常

　　次说不可思议体。偈言。
　　非言语所说　　第一义谛摄
　　离诸觉观地　　无譬喻可说
　　最上胜妙法　　不取有涅槃
　　非三乘所知　　唯是佛境界

　　　　究竟一乘宝性论如来功德品第九

　　自利亦利他　　第一义谛身
　　依彼真谛身　　有此世谛体
　　果远离淳熟　　此中具足有
　　六十四种法　　诸功德差别

　　略说偈言。
　　佛力金刚杵　　破无智者障
　　如来无所畏　　处众如师子
　　如来不共法　　清净如虚空
　　如彼水中月　　众生二种见

　　初说十力。偈言。
　　处非处果报　　业及于诸根
　　性信至处道　　离垢诸禅定
　　忆念过去世　　天眼寂静智
　　如是等诸句　　说名十种力

　　如金刚杵者。偈言。
　　处非处业性　　众生诸信根
　　种种随修地　　过宿命差别
　　天眼漏尽等　　佛力金刚杵
　　能刺摧散破　　痴铠山墙树

　　次说四无畏。偈言。
　　如实觉诸法　　遮诸阂道障
　　说道得无漏　　是四种无畏
　　于所知境界　　毕竟知自他
　　自知教他知　　此非遮障道
　　能证胜妙果　　自得令他得
　　说自他利谛　　是诸处无畏

　　如师子王者。偈言。
　　譬如师子王　　诸兽中自在
　　常在于山林　　不怖畏诸兽
　　佛人王亦尔　　处于诸群众
　　不畏及善住　　坚固奋迅等

　　次说佛十八不共法。偈言。
　　佛无过无诤　　无妄念等失
　　无不定散心　　无种种诸想
　　无作意护心　　欲精进不退
　　念慧及解脱　　知见等不退
　　诸业智为本　　知三世无障
　　佛十八功德　　及余不说者
　　佛身口无失　　若他来破坏
　　内心无动相　　非作心舍心
　　世尊欲精进　　念净智解脱
　　知见常不失　　示现可知境
　　一切诸业等　　智为本展转
　　三世无障碍　　广大智行常
　　是名如来体　　大智慧相应
　　觉彼大菩提　　最上胜妙法
　　为一切众生　　转于大法轮
　　无畏胜妙法　　令彼得解脱

　　次说虚空不相应义。偈言。
　　地水火风等　　彼法空中无
　　诸色中亦无　　虚空无阂法
　　诸佛无阂障　　犹如虚空相
　　如来在世间　　如地水火风
　　而诸佛如来　　所有诸功德
　　乃至无一法　　共余世间有

　　次说三十二大人相。偈言。
　　足下相平满　　具足千辐轮
　　跟佣趺上隆　　伊尼鹿王踹
　　手足悉柔软　　诸指皆纤长
　　鹅王网缦指　　臂肘上下佣
　　两肩前后平　　左右俱圆满
　　立能手过膝　　马王阴藏相
　　身佣相洪雅　　如尼拘树王
　　体相七处满　　上半如师子
　　威德势坚固　　犹如那罗延
　　身色新净妙　　柔软金色皮
　　净软细平密　　一孔一毛生
　　毛柔软上靡　　微细轮右旋
　　身净光圆匝　　顶上相高显
　　项如孔雀王　　颐方若师子
　　发净金精色　　喻如因陀罗
　　额上白毫相　　通面净光明
　　口含四十齿　　二牙白逾雪
　　深密内外明　　上下齿平齐
　　迦陵频伽声　　妙音深远声
　　所食无完过　　得味中上味
　　细薄广长舌　　二目淳绀色
　　眼睫若牛王　　功德如莲华
　　如是说人尊　　妙相三十二
　　一一不杂乱　　普身不可嫌

　　次说如水中月偈言。
　　秋空无云翳　　月在天及水
　　一切世间人　　皆见月势力
　　清净佛轮中　　具功德势力
　　佛子见如来　　功德身亦尔

　　　　究竟一乘宝性论自然不休息佛业品第十

　　于可化众生　　以教化方便
　　起化众生业　　教化众生界
　　诸佛自在人　　于可化众生
　　常待时待处　　自然作佛事
　　遍觉知大乘　　最妙功德聚
　　如大海水宝　　如来智亦尔
　　菩提广无边　　犹如虚空界
　　放无量功德　　大智慧日光
　　遍照诸众生　　有佛妙法身
　　无垢功德藏　　如我身无异
　　烦恼障智障　　云雾罗网覆
　　诸佛慈悲风　　吹令散灭尽

　　次说大乘业喻。略说偈言。
　　帝释妙鼓云　　梵天日摩尼
　　响及虚空地　　如来身亦尔

　　初说帝释镜像譬喻。偈言。
　　如彼毗琉璃　　清净大地中
　　天主帝释身　　于中镜像现
　　如是众生心　　清净大地中
　　诸佛如来身　　于中镜像现
　　帝释现不现　　依地净不净
　　如是诸世间　　镜像现不现
　　如来有起灭　　依浊不浊心
　　如是诸众生　　镜像现不现
　　天主帝释身　　镜像有生灭
　　不可得说有　　不可得说无
　　如来身亦尔　　镜像有生灭
　　不可得说有　　不可得说无
　　如地普周遍　　远离高下秽
　　大琉璃明净　　离垢功德平
　　以彼毗琉璃　　清净无垢故
　　天主镜像现　　及庄严具生
　　若男若女等　　于中见天主
　　及妙庄严具　　作生彼处愿
　　众生为生彼　　修行诸善行
　　持戒及布施　　散花舍珍宝
　　后时功德尽　　地灭彼亦灭
　　心琉璃地净　　诸佛镜像现
　　诸佛子菩萨　　见佛心欢喜
　　为求菩提故　　起愿修诸行

　　不生不灭者。即是如来。偈言。
　　如毗琉璃灭　　彼镜像亦灭
　　无可化众生　　如来不出世
　　琉璃宝地净　　示现佛妙像
　　彼净心不坏　　信根芽增长
　　白净法生灭　　佛像亦生灭
　　如来不生灭　　犹如帝释王
　　此业自然有　　见是等现前
　　法身不生灭　　尽诸际常住

　　次说天中妙鼓譬喻。偈言。
　　天妙法鼓声　　依自业而有
　　诸佛说法音　　众生自业闻
　　如妙声远离　　功用处身心
　　令一切诸天　　离怖得寂静
　　佛声亦如是　　离功用身心
　　令一切众生　　得证寂灭道
　　于彼战斗时　　为破修罗力
　　因鼓出畏声　　令修罗退散
　　如来为众生　　灭诸烦恼苦
　　为世间说法　　示胜禅定道

　　一切世间人。不觉自过失。偈言。
　　聋不闻细声　　天耳闻不遍
　　唯智者境界　　以闻心不染

　　次说云雨譬喻偈言。
　　知有起悲心　　遍满世间处
　　定持无垢藏　　佛雨净谷因
　　世间依善业　　依风生云雨
　　依悲等增长　　佛妙法云雨

　　依止器世间。雨水味变坏偈言。
　　譬如虚空中　　雨八功德水
　　到醎等住处　　生种种异味
　　如来慈悲云　　雨八圣道水
　　到众生心处　　生种种解味

　　无差别心。偈言。
　　信于妙大乘　　及中谤法者
　　人遮多鸟鬼　　此三聚相似
　　正定聚众生　　习气不定聚
　　身见邪定聚　　邪见流生死
　　秋天无云雨　　人空鸟受苦
　　夏天多雨水　　烧鬼令受苦
　　佛现世不现　　悲云雨法雨
　　信法器能得　　谤法有不闻

　　不护众生。偈言。
　　天雨如车轴　　澍下冲大地
　　雹及礔礰石　　金刚爆火等
　　不护微细虫　　山林诸果树
　　草谷稻粮等　　行人故不雨
　　如来亦如是　　于粗细众生
　　相应诸方便　　般若悲云雨
　　诸烦恼习气　　我邪见众生
　　如是种类等　　一切智不护

　　为灭苦火。偈言。
　　知病离病因　　取无病修药
　　苦因彼灭道　　知离触修等
　　无始世生死　　波流转五道
　　五道中受乐　　犹如臭烂粪
　　寒热恼等触　　诸苦毕竟有
　　为令彼除灭　　降大妙法雨
　　知天中退苦　　人中追求苦
　　有智者不求　　人天自在乐
　　慧者信佛语　　已信者知苦
　　亦复知苦因　　观灭及知道

　　次说梵天譬喻。偈言。
　　梵天过去愿　　依诸天净业
　　梵天自然现　　化佛身亦尔
　　梵宫中不动　　常现于欲界
　　诸天见妙色　　失五欲境界
　　佛法身不动　　而常现世间
　　众生见欢喜　　不乐诸有乐

　　有现不现。偈言。
　　从天退入胎　　现生有父母
　　在家示婴儿　　习学诸伎艺
　　戏乐及游行　　出家行苦行
　　现就外道学　　降伏于天魔
　　成佛转法轮　　示道入涅槃
　　诸薄福众生　　不能见如来

　　次说日譬喻。偈言。
　　如日光初出　　普照诸莲华
　　有同一时开　　亦有一时合
　　佛日亦如是　　照一切众生
　　有智如华开　　有罪如华合
　　如日照水华　　而日无分别
　　佛日亦如是　　照而无分别

　　次第偈言。
　　日初出世间　　千光次第照
　　先照高大山　　后照中下山
　　佛日亦如是　　次第照世间
　　先照诸菩萨　　后及余众生

　　光明轮不同。偈言。
　　色智身二法　　大悲身如空
　　遍照诸世间　　故佛不同日
　　日不能遍照　　诸国土虚空
　　不破无明闇　　不示何知境
　　放种种诸色　　光明云罗网
　　示大慈悲体　　真如妙境界
　　佛入城聚落　　无眼者得眼
　　见佛得大利　　亦灭诸恶法
　　无明没诸有　　邪见黑闇障
　　如来日光照　　见慧未见处

　　次说摩尼珠譬喻。偈言。
　　一时同处住　　满足所求意
　　摩尼宝无心　　而满众生愿
　　自在大法王　　同住于悲心
　　众生种种闻　　佛心无分别

　　次说响譬喻。偈言。
　　譬如诸响声　　依他而得起
　　自然无分别　　非内非外住
　　如来声亦尔　　依他心而起
　　自然无分别　　非内非外住

　　次说虚空譬喻。偈言。
　　无物不可见　　无观无依止
　　过眼识境界　　无色不可见
　　空中见高下　　而空不如是
　　佛中见一切　　其义亦如是

　　次说地譬喻。偈言。
　　一切诸草木　　依止大地生
　　地无分别心　　而增长成就
　　众生心善根　　依止佛地生
　　佛无分别心　　而增广成就
　　佛声犹如响　　以无名字说
　　佛身如虚空　　遍不可见常
　　如依地诸法　　一切诸妙药
　　遍为诸众生　　不限于一人
　　依佛地诸法　　白净妙法药
　　遍为诸众生　　不限于一人

　　　　究竟一乘宝性论校量信功德品第十一

　　佛性佛菩提　　佛法及佛业
　　诸出世净人　　所不能思议
　　此诸佛境界　　若有能信者
　　得无量功德　　胜一切众生
　　以求佛菩提　　不思议果报
　　得无量功德　　故胜诸世间
　　若有人能舍　　魔尼诸珍宝
　　遍布十方界　　无量佛国土
　　为求佛菩提　　施与诸法王
　　是人如是施　　无量恒沙劫
　　若复有人闻　　妙境界一句
　　闻已复能信　　过施福无量
　　若有智慧人　　奉持无上戒
　　身口意业净　　自然常护持
　　为求佛菩提　　如是无量劫
　　是人所得福　　不可得思议
　　若复有人闻　　妙境界一句
　　闻已复能言　　过戒福无量
　　若人入禅定　　焚三界烦恼
　　过天行彼岸　　无菩提方便
　　若复有人闻　　妙境界一句
　　闻已复能信　　过禅福无量
　　无慧人能舍　　唯得富贵报
　　修持禁戒者　　得生人天中
　　修行断诸障　　悲慧不能除
　　慧除烦恼障　　亦能除智障
　　闻法为慧因　　是故闻法胜
　　何况闻法已　　复能生信心
　　我此所说法　　为自心清净
　　依诸如来教　　修多罗相应
　　若有智慧人　　闻能信受者
　　我此所说法　　亦为摄彼人
　　依灯电摩尼　　日月等诸明
　　一切有眼者　　皆能见境界
　　依佛法光明　　慧眼者能见
　　以法有是利　　故我说此法
　　若一切所说　　有义有法句
　　能令修行者　　远离于三界
　　及示寂静法　　最胜无上道
　　佛说是正经　　余者颠倒说
　　虽说法句义　　断三界烦恼
　　无明覆慧眼　　贪等垢所缚
　　又于佛法中　　取少分说者
　　世典善言说　　彼三尚可受
　　何况诸如来　　远离烦恼垢
　　无漏智慧人　　所说修多罗
　　以离于诸佛　　一切世间中
　　更无胜智慧　　如实知法者
　　如来说了义　　彼不可思议
　　思者是谤法　　不识佛意故
　　谤圣及坏法　　此诸邪思惟
　　烦恼愚痴人　　妄见所计故
　　故不应执著　　邪见诸垢法
　　以净衣受色　　垢腻不可染

　　问曰。以何因缘有此谤法。答曰。偈言。
　　愚不信白法　　邪见及憍慢
　　过去谤法障　　执著不了义
　　著供养恭敬　　唯见于邪法
　　远离善知识　　亲近谤法者
　　乐著小乘法　　如是等众生
　　不信于大乘　　故谤诸佛法
　　智者不应畏　　怨家蛇火毒
　　因陀罗礔礰　　刀杖诸恶兽
　　虎狼师子等　　彼但能断命
　　不能令人入　　可畏阿鼻狱
　　应畏谤深法　　及谤法知识
　　决定令人入　　可畏阿鼻狱
　　虽近恶知识　　恶心出佛血
　　及杀害父母　　断诸圣人命
　　破坏和合僧　　及断诸善根
　　以系念正法　　能解脱彼处
　　若复有余人　　诽谤甚深法
　　彼人无量劫　　不可得解脱
　　若人令众生　　觉信如是法
　　彼是我父母　　亦是善知识
　　彼人是智者　　以如来灭后
　　回邪见颠倒　　令入正道故
　　三宝清净性　　菩提功德业
　　我略说七种　　与佛经相应
　　依此诸功德　　愿于命终时
　　见无量寿佛　　无边功德身
　　我及余信者　　既见彼佛已
　　愿得离垢眼　　成无上菩提

　　论曰。第一教化品。如向偈中已说。应知此论。广门有十一品。中则七品。略唯一品。初释一品。具摄此论法义体相。应知偈言。
　　佛法及众僧　　性道功德业
　　略说此论体　　七种金刚句

　　此偈明何义。言金刚者。犹如金刚难可沮坏。所证之义亦复如是。故言金刚。所言句者。以此论句。能与证义为根本故。此明何义。内身证法无言之体。以闻思智难可证得。犹如金刚。名字章句以能诠彼理中证智。随顺正道。能作根本故。名为句。此复何义。有二义故。何谓二义。一难证义。二者因义。是名为义。金刚字句应如是知。
　　又何谓为义。何谓为字。义者。则有七种证义。何谓七义。一者佛义。二者法义。三者僧义。四者众生义五者菩提义。六者功德义。七者业义。是名为义。是故经言。又第一义谛者。所谓心缘尚不能知。何况名字章句故。所言字者。随以何等名字。章句。言语。风声。能表。能说。能明。能示。此七种义。是名为字。是故经言。又世谛者。谓世间中所用之事。名字章句言语所说故。又此七种金刚句义。如诸经中广说应知。应云何知依佛义故。如来经中告阿难言。阿难。所言如来者。非可见法。是故眼识不能得见故。依法义故。如来经中告阿难言。阿难。所言法者。非可说事。以是故非耳识所闻故。依僧义故。如来经中告阿难言。阿难。所言僧者。名为无为。是故不可身心供养礼拜赞叹故。依众生义故。如来经中告舍利弗言。舍利弗。言众生者。乃是诸佛如来境界。一切声闻辟支佛等。以正智慧不能观察众生之义。何况能证毛道凡夫。于此义中唯信如来。是故舍利弗。随如来信此众生义。舍利弗。言众生者。即是第一义谛。舍利弗言。第一义谛者。即是众生界。舍利弗言。众生界者。即是如来藏。舍利弗言。如来藏者。即是法身故。依菩提义故。经中说言。世尊言阿耨多罗三藐三菩提者。名涅槃界。世尊言。涅槃界者。即是法身故。依功德义故。如来经中告舍利弗言。舍利弗。如来所说法身义者。过于恒沙不离不脱不思议佛法如来智慧功德。舍利弗。如世间灯。明色及触不离不脱。又如摩尼宝珠。明色形相不离不脱。舍利弗。法身之义亦复如是。过于恒沙不离不脱不思议佛法如来智慧功德故。依业义故。如来经中告文殊师利言。文殊师利。如来不分别。不分别无分别。而自然无分别。如所作业自然行故。如是等名略说七种金刚字句。总摄此论体相应知。是故偈言。
　　七种相次第　　总持自在王
　　菩萨修多罗　　序分有三句
　　余残四句者　　在菩萨如来
　　智慧差别分　　应当如是知

　　此偈明何义。以是七种金刚字句。总摄此论。一切佛法广说其相。如陀罗尼自在王经序分中三句。余四句在彼修多罗菩萨如来法差别分。应知云何序分有初三句。彼修多罗序分中言。婆伽婆平等证一切法。善转法轮。善能教化调伏无量诸弟子众。如是三种根本字句。次第示现佛法僧宝。说彼三宝次第生起成就。应知余四句者。说随顺三宝因。成就三宝因。应知此明何义。以诸菩萨于八地中。十自在为首。具足得一切自在。是故菩萨坐于道场胜妙之处。于一切法中。皆得自在是故经言。婆伽婆平等证一切法故。以诸菩萨住九地时。于一切法中。得为无上最大法师。善知一切诸众生心。到一切众生根机第一彼岸。能断一切众生烦恼习气。是故菩萨成大菩提。是故经言。善转法轮故。以诸菩萨于第十地中。得住无上法王位。后能于一切佛所作业。自然而行。常不休息。是故经言。善能教化调伏无量诸弟子众故。彼善能教化调伏无量诸弟子众。即彼经中次后示现。是故经言。与大比丘众俱。如是乃至复有无量菩萨众俱。如是次第。善能教化声闻位地及佛菩提。善能调伏一切烦恼。如是毕竟有无量功德。又说声闻菩萨诸功德已。次说诸佛如来不可思议三昧境界。又说诸佛如来三昧境界已。次说无垢大宝庄严宝殿成就。又说大宝庄严宝殿成就已。次说大众云集种种供养赞叹如来。雨种种衣。雨种种华。雨种种香。如是等。示现佛宝不思议事。应知又复次说妙法庄严法座。又说妙法庄严法座已。次说法门名字及示现功德。此明法宝功德差别。应如又复次说诸菩萨摩诃萨迭共三昧行境界。示现种种功德。此明僧宝功德差别。应知又复次说如来放大光明授诸菩萨摩诃萨太子法王位职。又复次说与大无畏不怯弱辩才。又复赞叹诸佛如来第一功德。又复次说最上第一大乘之法。示现如实修行彼大乘故。于法中证果即彼三宝无上功德次第差别。序分中义大都已竟。应如是知。已说自在王菩萨修多罗序分中三宝。次说佛性义。有六十种法。清净彼功德。何以故。以有彼清净无量功德性。为清净彼性。修六十种法。为此义故。十地经中。数数说金。以为譬喻。为清净彼佛性义故。又复即于此陀罗尼自在王经中。说如来业已。次说不清净大毗琉璃摩尼宝喻。是故经言。善男子。譬如善巧摩尼宝师。善知清净大摩尼宝。向大摩尼宝性山中。取未清净诸摩尼宝。既取彼宝。以严灰洗。严灰洗已。然后复持黑头发衣。以用揩磨。不以为足。勤未休息。次以辛味饮食汁洗。食汁洗已。然后复持衣缠裹木以用揩磨。不以为足。勤未休息。次后复以大药汁洗。药汁洗已。次后复更持细软衣。以用揩磨。以细软衣。用揩磨已。然后远离铜铁等矿毗琉璃垢。方得说言大琉璃宝。善男子。诸佛如来亦复如是。善知不净诸众生性。知已乃为说无常苦无我不净。为惊怖彼乐世众生。令厌世间。入声闻法中。而佛如来不以为足。勤未休息。次为说空无相无愿。令彼众生少解如来所说法轮。而佛如来不以为足。勤未休息。次复为说不退法轮。次说清净波罗蜜行。谓不见三事。令众生入如来境界。如是依种种因。依种种性。入佛法中。入法中已故。名无上最大福田。又复依此自性清净如来性故。经中偈言。
　　譬如石矿中　　真金不可见
　　能清净者见　　见佛亦如是

　　向说佛性有六十种净业功德。何谓六十。所谓四种菩萨庄严。八种菩萨光明。十六种菩萨摩诃萨大悲。三十二种诸菩萨业。
　　已说佛性义。次说佛菩提。有十六种无上菩提大慈悲心。
　　已说佛菩提。次说诸佛如来功德。所谓十力。四无所畏。十八不共法。
　　已说功德。次说如来三十二种无上大业。如是七种金刚句义。彼修多罗广说体相。如是应知。问曰。此七种句有何次第。答曰偈言。
　　从佛次有法　　次法复有僧
　　僧次无碍性　　从性次有智
　　十力等功德　　为一切众生
　　而作利益业　　有如是次第

　　已说一品具摄此论法义体相。次说七品具摄此论法义体相。解释偈义应知归敬三宝者。此明何义。所有如来教化众生。彼诸众生归依于佛。尊敬如来。归依于法。尊敬如来。归依于僧。依于三宝。说十二偈。初明佛宝。故说四偈。

　　　　究竟一乘宝性论卷第一



　　　　究竟一乘宝性论卷第二

　　　　后魏中印度三藏勒那摩提译

　　佛宝品第二

　　佛体无前际　　及无中间际
　　亦复无后际　　寂静自觉知
　　既自觉知已　　为欲令他知
　　是故为彼说　　无畏常恒道
　　佛能执持彼　　智慧慈悲刀
　　及妙金刚杵　　割截诸苦芽
　　摧碎诸见山　　覆藏颠倒意
　　及一切稠林　　故我今敬礼

　　此偈示现何义。偈言。
　　无为体自然　　不依他而知
　　智悲及以力　　自他利具足

　　此偈略明佛宝所摄八种功德。何等为八。一者无为体。二者自然。三者不依他知。四者智。五者悲。六者力。七者自利益。八者他利益。偈言。
　　非初非中后　　自性无为体
　　及法体寂静　　故自然应知
　　唯内身自证　　故不依他知
　　如是三觉知　　慈心为说道
　　智悲及力等　　拔苦烦恼刺
　　初三句自利　　后三句利他

　　此偈明何义。远离有为。名为无为。应知又有为者。生住灭法。无彼有为。是故佛体。非初中后。故得名为无为法身。应知偈言。佛体无前际。及无中间际。亦复无后际故。又复远离一切戏论虚妄分别。寂静体故。名为自然。应知偈言寂静。故不依他知者。不依他因缘证知故。不依他因缘证知者。不依他因缘生故。不依他因缘生者。自觉不依他觉故。如是依于如来无为法身相故。一切佛事无始世来。自然而行常不休息。如是希有不可思议诸佛境界。不从他闻。不从他闻者。不从师闻。自自在智无言之体而自觉知偈言自觉知故既自觉知已。然后为他生盲众生。令得觉知。为彼证得无为法身。说无上道。是故名为无上智悲。应知偈言既自觉知已。为欲令他知。是故为彼说无畏常恒道故无畏常恒道者。明道无畏是常是恒。以出世间不退转法。如是次第又拔他苦烦恼根本。如来智慧慈悲及神力如是三句刀金刚杵譬喻示现。又以何者。为苦根本。略说言之。谓三有中生名色是。又何者为烦恼根本。谓身见等。虚妄邪见疑戒取等。又名色者。是彼所摄所生苦芽。应知如来智慧慈悲心等。能割彼芽。以是义故。说刀譬喻。偈言佛能执持彼智慧慈悲刀故。割截诸苦芽故。又邪见疑所摄烦恼。见道远离。以世间智所不能知。稠林烦恼不能破坏。如世间中树林墙等。彼相似法以如来力能破坏。彼以是故。说金刚杵喻。偈言及妙金刚杵故。摧碎诸见山覆藏颠倒意及一切稠林故。此六种句如来庄严智慧光明入一切佛境界经中次第显说应知。应云何知。彼经中言。文殊师利。如来应正遍知不生不灭者。此明如来无为之相。又复次说无垢清净琉璃地中帝释王身镜像现等。如是乃至九种譬喻。皆明如来不生不灭。又言。文殊师利。如来应正遍知。清净法身亦复如是。不动不生。心不戏论。不分别不分别无分别。不思无思不思议。无念寂灭寂静。不生不灭。不可见不可闻。不可嗅不可尝。不可触无诸相。不可觉不可知。如是等句。皆说寂静差别之相。此明何义。明佛一切所作事中。远离一切戏论分别。寂静自然。次说余残修多罗。彼中说言。如实觉知一切法门者。此明如来不依他故证大菩提。又复次说如来菩提有十六种。是故经言。文殊师利。如来如是如实觉知一切诸法。观察一切众生法性不净有垢有点奋迅。于诸众生大悲现前。此明如来无上智悲。应知文殊师利。如来如是如实觉知一切法者。如向前说。无体为体。如实觉知者。如实无分别佛智知故。观察一切众生法性者。乃至邪聚众生。如我身中法性法体法界如来藏等。彼诸众生亦复如是无有差别。如来智眼了了知故。不净者以诸凡夫烦恼障故。有垢者以诸声闻辟支佛等有智障故。有点者以诸菩萨摩诃萨等依彼二种习气障故。奋迅者能如实知种种众生可化方便。入彼众生可化方便种种门故。大悲者成大菩提得于一切众生平等大慈悲心。为欲令彼一切众生如佛证智。如是觉知证大菩提故。次于一切众生平等转大法轮常不休息。如是三句能作他利益故名为力。应知又此六句次第。初三种句谓无为等功德。如来法身相应示现自利益。余三种句所谓智等示现他利益。又复有义。以有智慧故证得第一寂静法身。是故名为自利益。又依慈悲力等二句转大法轮示现他利益。已说佛宝。次明法宝。

　　　　究竟一乘宝性论法宝品第三

　　论曰。依彼佛宝有真法宝。以是义故次佛宝后示现法宝。依彼法宝故说四偈。
　　非有亦非无　　亦复非有无
　　亦非即于彼　　亦复不离彼
　　不可得思量　　非闻慧境界
　　出离言语道　　内心知清凉
　　彼真妙法日　　清净无尘垢
　　大智慧光明　　普照诸世间
　　能破诸曀障　　觉观贪嗔痴
　　一切烦恼等　　故我今敬礼

　　此偈示现何义。偈言。
　　不思议不二　　无分净现对
　　依何得何法　　离法二谛相

　　此偈略明法宝所摄八种功德。何等为八。一者不可思议。二者不二。三者无分别。四者净。五者显现。六者对治。七者离果。八者离因。离者偈言。
　　灭谛道谛等　　二谛摄取离
　　彼各三功德　　次第说应知

　　此偈明何义。前六功德中初三种功德不思议不二及无分别等。示现彼灭谛摄取离烦恼。应知余残有三句。净显现对治。示现彼道谛摄取断烦恼因。应知又证法所有离名为灭谛。以何等法修行断烦恼名为道谛。以此二谛合为净法。以二谛相名为离法。应知偈言。
　　不思量无言　　智者内智知
　　以如是义故　　不可得思议
　　清凉不二法　　及无分别法
　　净显现对治　　三句犹如日

　　此偈明何义。略明灭谛有三种法。以是义故不可思议。应知以何义故不可思议。有四义故。何等为四。一者为无。二者为有。三者为有无。四者为二。偈言非有亦非无。亦复非有无。亦非即于彼。亦复不离彼故。灭谛有三种法。应知者。此明何义。灭谛非可知。有三种法。何等为三。一者非思量境界故。偈言不可得思量。非闻慧境界故。二者远离一切声响名字章句言语相貌故。偈言出离言语道故。三者圣人内证法故。偈言内心知故。又灭谛云何不二法者。及云何无分别者。如不增不减经中如来说言。舍利弗如来法身清凉。以不二法故。以无分别法故。偈言清凉故。何者是二而说不二所言二者。谓业烦恼。言分别者。所谓集起业烦恼因及邪念等。以知彼自性本来寂灭不二无二行。知苦本来不生。是名苦灭谛。非灭法故名苦灭谛。是故经言。文殊师利。何等法中无心意意识行。彼法中无分别。以无分别故不起邪念。以有正念故不起无明。以不起无明故。即不起十二有支。以不起十二有支故。即名无生。是故圣者胜鬘经言。世尊。非灭法故名苦灭谛。世尊。所言苦灭者。名无始无作无起无尽离尽。常恒清凉不变自性清净。离一切烦恼藏所缠。世尊过于恒沙。不离不脱不异不思议佛法毕竟成就。说如来法身。世尊。如是如来法身不离烦恼藏所缠。名如来藏。如是等胜鬘经中广说灭谛应知。又以何因得此灭谛如来法身。谓于见道及修道中无分别智三种日。相似相对法应知。偈言。彼真妙法日故。何等为三。一者日轮清净相似相对法。以远离一切烦恼垢故。偈言清净无尘垢故。二者显现一切色像相似相对法。以一切种一切智能照知故。偈言大智慧光明故。三者对治闇相似相对法。以起一切种智对治法故。偈言普照诸世间故。又以何者是所治法。所谓依取不实事相。虚妄分别念。生贪嗔痴结使烦恼。此明何义。愚痴凡夫依结使烦恼。取不实事相。念故起于贪心。依嗔恚故起于嗔心。依于无明虚妄念故起于痴心。又复依彼贪嗔痴等虚妄分别。取不实事相。念起邪念心。依邪念心起于结使。依于结使起贪嗔痴。以是义故。身口意等造作贪业嗔业痴业。依此业故。复有生生不断不绝。如是一切愚痴凡夫。依结使烦恼集起邪念。依邪念故起诸烦恼。依烦恼故起一切业。依业起生。如是此一切种诸烦恼染业染生染。愚痴凡夫不如实知。不如实见一实性界。如彼如实性。观察如实性而不取相。以不取相故。能见实性。如是实性诸佛如来平等证知。又不见如是虚妄法相。如实知见。如实有法真如法界。以见第一义谛故。如是二法不增不减。是故名为平等证智。是名一切种智。所治障法应如是知。以起真如智对治法故。彼所治法毕竟不复生起现前。偈言能破诸曀障觉观贪嗔痴一切烦恼等故。又此得灭谛如来法身。因于见道中及修道中无分别智。广说如摩诃般若波罗蜜等。修多罗中言。须菩提。真如如来真如平等无差别。如是等应知。已说法宝。次说僧宝。

　　　　究竟一乘宝性论僧宝品第四

　　论曰。依大乘法宝。有不退转菩萨僧宝。以是义故。次法宝后示现僧宝。依彼僧宝故。说四偈。
　　正觉正知者　　见一切众生
　　清净无有我　　寂静真实际
　　以能知于彼　　自性清净心
　　见烦恼无实　　故离诸烦恼
　　无障净智者　　如实见众生
　　自性清净性　　佛法僧境界
　　无阂净智眼　　见诸众生性
　　遍无量境界　　故我今敬礼

　　此偈示现何义。偈言。
　　如实知内身　　以智见清净
　　故名无上僧　　诸佛如来说

　　此偈明何义。偈言。
　　如实见众生　　寂静真法身
　　以见性本净　　烦恼本来无

　　此偈明何义。以如实见本际。以来我空法空应知。偈言正觉正知者。见一切众生清净无有我。寂静真实际故。又彼如实知无始世来本际寂静无我无法。非灭烦恼证时始有。此明何义。此见自性清净法身。略说有二种法。何等为二。一者见性本来自性清净。二者见诸烦恼本来寂灭。偈言以能知于彼自性清净心见烦恼无实故离诸烦恼故。又自性清净心本来清净。又本来常为烦恼所染。此二种法于彼无漏真如。法界中善心不善心俱。更无第三心。如是义者难可觉知。是故圣者胜鬘经言。世尊。刹尼迦善心。非烦恼所染刹尼迦不善心。亦非烦恼所染。烦恼不触心。心不触烦恼。云何不触法而能得染心。世尊。然有烦恼有烦恼染心。自性清净心而有染者。难可了知。如是等圣者胜鬘经中广说。自性清净心及烦恼所染应知。又有二种修行。谓如实修行。及遍修行。难证知义。如实修行者。谓见众生自性清净佛性境界故。偈言无障净智者如实见众生自性清净性佛法身境界故。遍修行者。谓遍十地一切境界故。见一切众生有一切智故。又遍一切境界者。以遍一切境界。依出世间慧。见一切众生乃至畜生有如来藏应知。彼见一切众生有真如佛性。初地菩萨摩诃萨以遍证一切真如法界故。偈言无阂净智眼见诸众生性遍无量境界故。如是内身自觉知。彼无漏法界无障无阂。依于二法。一者如实修行。二者遍修行。此明何义。谓出世间如实内证真如法智。不共二乘凡夫人等应知。此明何义。菩萨摩诃萨出世间清净证智。略说有二种。胜声闻辟支佛证智。何等为二。一者无障。二者无碍。无障者。谓如实修行。见诸众生自性清净境界。故名无障。无阂者。谓遍修行。以如实知无边境界。故名无阂。此明何义。偈言。
　　如实知见道　　见清净佛智
　　故不退圣人　　能作众生依

　　此偈明何义。又依初地菩萨摩诃萨证智。清净见道不退地乘。能作见彼无上菩提清净胜因应知。偈言如实知见道见清净佛智故。此初地证智。胜余菩萨摩诃萨布施持戒等波罗蜜功德。以是义故。菩萨摩诃萨依如实见真如证智。是故能与一切众生天龙八部声闻辟支佛等作归依处。偈言不退圣人能作众生依故。
　　问曰。以何义故。不明归依声闻僧宝。答曰。菩萨僧宝功德无量。是故应供。以应供故。合应礼拜赞叹供养。声闻之人无如是义。以是义故。不明归依声闻僧宝。此明何义。偈言。
　　境界诸功德　　证智及涅槃
　　诸地净无垢　　满足大慈悲
　　生于如来家　　具足自在通
　　果胜最无上　　是胜归依义

　　此偈明何义。略说菩萨十种胜义。过诸声闻辟支佛故。何等为十。一者观胜。二者功德胜。三者证智胜。四者涅槃胜。五者地胜。六者清净胜。七者平等心胜。八者生胜。九者神力胜。十者果胜。观胜者谓观真如境界。是名观胜偈言境界故。功德胜者。菩萨修行无厌足不同二乘少欲等。是名功德胜。偈言功德故。证智胜者。证二种无我。是名证智胜。偈言证智故。涅槃胜者。教化众生故。是名涅槃胜。偈言涅槃故。地胜者。所谓十地等。是名地胜。偈言诸地故。清净胜者。菩萨远离智障。是名清净胜。偈言净无垢故。平等心胜者。菩萨大悲遍覆。是名平等心胜。偈言满足大慈悲故。生胜者。诸菩萨生无生故。是名生胜。偈言生于如来家故。神力胜者。谓三昧自在神通等力胜。是名神力胜。偈言具足三昧自在通故。果胜者。究竟无上菩提故。是名果胜。偈言果胜最无上故。此明何义。有黠慧人。知诸菩萨功德无量修习菩提。无量无边广大功德。有大智慧慈悲圆满。为照知彼无量众生性行稠林。犹如初月。唯除诸佛如来满月。菩萨摩诃萨。知诸声闻乃至证得阿罗汉道。少智慧人无大悲心。为照自身。犹如星宿。既如是知。欲取如来大满月身。修菩提道。而当弃舍初月。菩萨起心礼拜供养。其余星宿声闻辟支佛者。无有是处。此复何义。明为利益一切众生初始发起菩提之心。诸菩萨等已能降伏不为利益他众生身为自利益修持无漏清净禁戒乃至证得阿罗汉果声闻之人。何况其余。得十自在等。无量无边功德菩萨摩诃萨。而同声闻辟支佛等少功德人。无有是处。以是义故。经中偈言。
　　若为自身故　　修行于禁戒
　　远离大慈心　　舍破戒众生
　　以为自身故　　护持禁戒财
　　如是持戒者　　佛说非清净
　　若为他人故　　修行于禁戒
　　能利益众生　　如地水火风
　　以为他众生　　起第一悲心
　　是名净持戒　　余似非清净

　　问曰。依何等义为何等人。诸佛如来说此三宝。答曰。偈言。
　　依能调所证　　弟子为三乘
　　信三供养等　　是故说三宝

　　此偈明何义。略说依三种义。为六种人故说三宝。何等为三。一者调御师。二者调御师法。三者调御师弟子。偈言依能调所证弟子故。六种人者。何等为六。一者大乘。二者中乘。三者小乘。四者信佛。五者信法。六者信僧。偈言为三乘信三供养等故。初释第一义。第一第四人归依两足中最胜第一尊佛。示现调御师大丈夫义故。偈言依能调故。为取佛菩提诸菩萨人故。偈言为大乘故。为信供养诸佛如来福田人故。偈言信佛供养故。以是义故。说立佛宝。偈言是故说佛宝故。已释第一义第一第四人。次释第二义。第二第五人归依离烦恼中最胜第一法。示现调御师所证功德法故。偈言依所证故。为自然知不依他知深因缘法辟支佛人故。偈言为中乘故。为信供养第一妙法福田人故。偈言信法供养故。以是义故。说立法宝。偈言是故说法宝故。已释第二义第二第五人。次释第三义。第三第六人归依诸众中最胜第一诸菩萨僧。示现调御师弟子于诸佛如来所说法中如实修行不相违义故。偈言依弟子故。为从他闻声闻人故偈言为小乘故。为信供养第一圣众福田人故。偈言信僧供养故。以是义故。说立僧宝。偈言是故说僧宝故。是名略说依三种义。为六种人故。诸佛如来说此三宝。偈言依能调所证弟子为三乘信三供养等是故说三宝故。又为可化众生令次第入。以是义故。依于世谛示现明说立三归依。此明何义。偈言。
　　可舍及虚妄　　无物及怖畏
　　二种法及僧　　非究竟归依

　　此偈明何义。法有二种。何等为二。一所说法。二所证法。所说法者。谓如来说修多罗等名字章句身所摄故。彼所说法证道时灭如舍船筏。偈言可舍故。所证法者。复有二种。谓依因果二种差别。以依何法证何法故。此明何义。所谓有道有为相摄。若为有为相所摄者。彼法虚妄。偈言及虚妄故。若虚妄者彼法非实。若非实者彼非真谛。非真谛者即是无常。若无常者非可归依。又复若依彼声闻道所得灭谛。彼亦无物犹如灯灭。唯断少分诸烦恼苦。若如是者则是无物。若无物者云何为他之所归依。偈言无物故。僧者凡有三乘之人。三乘人中依声闻僧常有怖畏。常求归依诸佛如来求离世间。此是学人所应作者。未究竟故。犹进趣向阿耨多罗三藐三菩提故。所言怖畏者。云何怖畏。以阿罗汉虽尽有漏而不断一切烦恼习气。彼于一切有为行相。极怖畏心常现在前。是故圣者胜鬘经言。阿罗汉有恐怖。何以故。阿罗汉于一切无行怖畏想住。如人执剑欲来害己。是故阿罗汉无究竟乐。何以故。世尊依不求依如众生无依彼彼恐怖。以恐怖故则求归依。如是阿罗汉有怖畏。以恐怖故归依如来。故彼若如是有怖畏者。彼人毕竟为欲远离彼怖畏处求无畏处。以是义故依远离彼怖畏之处。名为学者当有所作欲得阿耨多罗三藐三菩提无畏之处。是故声闻法僧二宝是少分归依。非究竟归依。偈言二种法及僧非究竟归依故。此明何义。偈言。
　　众生归一处　　佛法身彼岸
　　依佛身有法　　依法究竟僧

　　此偈明何义。如向所说。诸佛如来不生不灭寂静不二。离垢法身故。以唯一法身究竟清净处故。又三乘之人无有救者。无归依者。以唯有彼岸无始本际毕竟无尽。是可归依恒可归依。所谓唯是诸佛如来故。如是常恒清凉不变故可归依。圣者胜鬘经中广说应知。问曰。以何义故佛法众僧说名为宝。答曰。偈言。
　　真宝世希有　　明净及势力
　　能庄严世间　　最上不变等

　　此偈明何义。所言宝者有六种相似。依彼六种相似相对法故。佛法众僧说名为宝。何等为六。一者世间难得相似相对法。以无善根诸众生等百千万劫不能得故。偈言真宝世希有故。二者无垢相似相对法。以离一切有漏法故。偈言明净故。三者威德相似相对法。以具足六通不可思议威德自在故。偈言势力故。四者庄严世间相似相对法。以能庄严出世间故。偈言能庄严世间故。五者胜妙相似相对法。以出世间法故。偈言最上故。六者不可改异相似相对法。以得无漏法世间八法不能动故。偈言不变故。问曰。依何等法有此三宝。而依此法得有世间。及出世间清净生起三宝。答曰。为彼义故说两行偈。
　　真如有杂垢　　及远离诸垢
　　佛无量功德　　及佛所作业
　　如是妙境界　　是诸佛所知
　　依此妙法身　　出生于三宝

　　此偈示现何义。偈言。
　　如是三宝性　　唯诸佛境界
　　以四法次第　　不可思议故

　　此偈明何义。真如有杂垢者。谓真如佛性未离诸烦恼所缠。如来藏故。及远离诸垢者。即彼如来藏转身到佛地得证法身。名如来法身故。佛无量功德者。即彼转身如来法身相中。所有出世间十力无畏等。一切诸功德无量无边故。及佛所作业者。即彼十力等。一切诸佛法自然常作无上佛业。常不休息常不舍离。常授诸菩萨记。彼处次第有四种法不可思议。是故名为如来境界。何等四处偈言。
　　染净相应处　　不染而清净
　　不相舍离法　　自然无分别

　　此偈明何义。真如有杂垢者。同一时中有净有染。此处不可思议。不可思议者。信深因缘法声闻辟支佛于彼非境界故。
　　是故圣者胜鬘经中。佛告胜鬘言。天女。自性清净心而有染污难可了知。有二法难可了知。谓自性清净心难可了知。彼心为烦恼所染亦难了知。天女。如此二法。汝及成就大法菩萨摩诃萨乃能听受。诸余声闻辟支佛等。唯依佛语信此二法故。偈言染净相应处故。及远离诸垢者。真如非本有染后时言清净。此处不可思议。是故经言心自性清净。自性清净心本来清净。如彼心本体。如来如是知。是故经言。如来一念心相应慧。得阿耨多罗三藐三菩提故。偈言不染而清净故。佛无量功德者。谓前际后际于一向染凡夫地中。常不舍离真如法身。一切诸佛法无异无差别。此处不可思议。是故经言。复次佛子。如来智慧无处不至。何以故。以于一切众生界中终无有一众生身中而不具足如来功德及智慧者。但众生颠倒。不知如来智远离颠倒起一切智无师智无碍智。佛子。譬如有一极大经卷。如一三千大千世界。大千世界一切所有无不记录。若与二千世界等者。悉记二千世界中事。若与小千世界等者。悉记小千世界中事。四天下等者。悉记一切四天下事。须弥山王等者。悉记须弥山王等事。地天宫等者。悉记地天宫殿中事。欲天宫等者。悉记欲天宫殿中事。色天宫等者。悉记色天宫殿中事。若与无色天宫等者。悉记一切无色界天宫殿中事。彼等三千大千世界极大经卷。在一极细小微尘内。一切微尘皆亦如是。时有一人出兴于世。智慧聪达具足成就清净天眼。见此经卷在微尘内。作如是念。云何如此广大经卷在微尘内而不饶益诸众生耶。我今应当勤作方便破彼微尘出此经卷饶益众生。作是念已。
　　尔时彼人即作方便。破坏微尘出此经卷饶益众生。佛子。如来智慧。无相智慧。无阂智慧。具足在于众生身中。但愚痴众生颠倒想覆。不知不见不生信心。尔时如来以无障阂清净天眼。观察一切诸众生身。既观察已作如是言。奇哉奇哉。云何如来具足智慧。在于身中而不知见。我当方便教彼众生觉悟圣道。悉令永离一切妄想颠倒垢缚。令具足见如来智慧在其身内与佛无异。如来即时教彼众生修八圣道。舍离一切虚妄颠倒。离颠倒已见如来智。与如来等饶益众生故。偈言不相舍离法故。及佛所作业者。同一时一切处一切时。自然无分别。随顺众生心。随顺可化众生根性。不错不谬随顺作佛业。此处不可思议。是故经言。善男子。如来为令一切众生入佛法中故。无量如来业作有量说。善男子。如来所有实作业者。于彼一切世间众生。不可量不可数。不可思议不可知。不可以名字说。何以故。以难可得与前众生故。以于一切诸佛国土不休息故。以一切诸佛悉平等故。以过一切诸世间心所作事故。以无分别犹如虚空悉平等故。以无异无差别法性体故。如是等广说已。又说不净大毗琉璃摩尼宝珠譬喻言。善男子。汝依此譬喻。应知如来业不可思议故。平等遍至故。一切处不可呵故。三世平等故。不断绝三宝种故诸佛如来虽如是住不可思议业中。而不舍离虚空法身。虽不舍离虚空法身。而于众生随所应闻名字章句为之说法。虽为众生如是说法。而常远离一切众生心所念观。何以故。以如实知一切众生诸心行故。偈言自然无分别故。依此妙法身出生于三宝者。偈言。
　　所觉菩提法　　依菩提分知
　　菩提分教化　　众生觉菩提
　　初句为正因　　余三为净缘
　　前二自利益　　后二利益他

　　此偈明何义。此四种句。总摄一切所知境界。此明何义。初一句者。谓所证法应知。以彼证法名为菩提。偈言所觉菩提法故。第二句。菩提依菩提分知者。以诸佛菩提功德能作佛菩提因故。偈言依菩提分知故。第三句菩提分教化者。以菩提分令他觉故。第四句众生觉菩提者。所化众生觉菩提故。此四种句次第不取相。依此行故。清净菩提出生三宝应知。偈言所觉菩提法依菩提。分知菩提分教化众生觉菩提故。以一句因三句缘故。如来得阿耨多罗三藐三菩提。以得菩提者。十力等诸佛如来法。三十二种诸佛如来作业。依如来业众生闻声。依彼法故。得清净因缘出生三宝应知。是故偈言初句为正因余三为净缘故。

　　　　究竟一乘宝性论卷第二



　　　　究竟一乘宝性论卷第三

　　　　后魏中印度三藏勒那摩提译

　　一切众生有如来藏品第五

　　论曰。自此已后余残论偈。次第依彼四句广差别说应知。此以何义。向前偈言。
　　真如有杂垢　　及远离诸垢
　　佛无量功德　　及佛所作业
　　如是妙境界　　是诸佛所知
　　依此妙法身　　出生于三宝

　　此偈示现何义。如向所说。一切众生有如来藏。彼依何义故。如是说偈言。
　　佛法身遍满　　真如无差别
　　皆实有佛性　　是故说常有

　　此偈明何义。有三种义。是故如来说一切时一切众生有如来藏。何等为三。一者如来法身遍在一切诸众生身。偈言佛法身遍满故。二者如来真如无差别。偈言真如无差别故。三者一切众生皆悉实有真如佛性。偈言皆实有佛性故。此三句义。自此下论依如来藏修多罗。我后时说应知。如偈本言。
　　一切众生界　　不离诸佛智
　　以彼净无垢　　性体不二故
　　依一切诸佛　　平等法性身
　　知一切众生　　皆有如来藏
　　体及因果业　　相应及以行
　　时差别遍处　　不变无差别
　　彼妙义次第　　第一真法性
　　我如是略说　　汝今应善知

　　此偈示现何义。略说此偈有十种义。依此十种说第一义实智境界佛性差别应知。何等为十。一者体。二者因。三者果。四者业。五者相应。六者行。七者时差别。八者遍一切处。九者不变。十者无差别。初依体因故。说一偈。
　　自性常不染　　如宝空净水
　　信法及般若　　三昧大悲等

　　此初半偈示现何义。偈言。
　　自在力不变　　思实体柔软
　　宝空水功德　　相似相对法

　　此偈明何义。向说三种义。彼三种义。次第依于自相同相。如来法身三种清净功德。如如意宝珠虚空净水。相似相对法应知。此明何义。思者依如来法身。所思所修皆悉成就故。后半偈者示现何义。偈言。
　　有四种障碍　　谤法及著我
　　怖畏世间苦　　舍离诸众生

　　此偈明何义。偈言。
　　阐提及外道　　声闻及自觉
　　信等四种法　　清净因应知

　　此偈明何义。略说一切众生界中有三种众生。何等为三。一者求有。二者远离求有。三者不求彼二。求有有二种何等为二。一者谤解脱道无涅槃性。常求住世间不求证涅槃。二者于佛法中阐提同位。以谤大乘故。是故不增不减经言。舍利弗。若有比丘比丘尼优婆塞优婆夷。若起一见若起二见。诸佛如来非彼世尊。如是等人非我弟子。舍利弗。是人以起二见因缘。从闇入闇从冥入冥。我说是等名一阐提故。偈言谤法故。阐提故。远离求有者。亦有二种。何等为二。一者无求道方便。二者有求道方便。无求道方便者。亦有二种。何等为二。一者多种外道种种邪计。谓僧佉卫世师尼揵陀若提子等。无求道方便。二者于佛法中同外道行。虽信佛法而颠倒取。彼何者是。谓犊子等。见身中有我等。不信第一义谛。不信真如法空。佛说彼人无异外道。复有计空为有。以我相憍慢故。何以故。以如来为说空解脱门令得觉知。而彼人计唯空无实。为彼人故。宝积经中佛告迦叶。宁见计我如须弥山。而不用见憍慢众生计空为有。迦叶一切邪见解空得离。若见空为有。彼不可化令离世间故。偈言及著我故。及外道故。有方便求道者。亦有二种。何等为二。一者声闻。偈言怖畏世间苦故。声闻故。二者辟支佛。偈言舍离诸众生故。及自觉故。不求彼二者。所谓第一利根众生诸菩萨摩诃萨。何以故。以诸菩萨不求彼有如一阐提故。又亦不同无方便求道种种外道等故。又亦不同有方便求道声闻辟支佛等故。何以故。以诸菩萨见世间涅槃道平等故。以不住涅槃心故。以世间法不能染故。而修行世间行坚固慈悲涅槃心故。以善住根本清净法中故。又彼求有众生一阐提人。及佛法中同阐提位。名为邪定聚众生。又远离求有众生中。堕无方便求道众生。名为不定聚众生。又远离求有众生中。求离世间方便求道声闻辟支佛。及不求彼二。平等道智菩萨摩诃萨。名为正定聚众生。又除求于无障碍道大乘众生。余有四种众生。何等为四。一者阐提。二者外道。三者声闻。四者辟支佛。彼四众生有四种障故。不能证故。不能会故。不能见如来之性。何等为四。一者谤大乘法一阐提障。此障对治。谓诸菩萨摩诃萨信大乘故。偈言信法故。二者横计身中有我诸外道障。此障对治。谓诸菩萨摩诃萨修行般若波罗蜜故。偈言及般若故。三者怖畏世间诸苦声闻人障。此障对治。谓诸菩萨摩诃萨修行虚空藏首楞严等诸三昧故。偈言三昧故。四者背舍利益一切众生舍大悲心辟支佛障。此障对治。谓诸菩萨摩诃萨修行大悲。为利益众生故。偈言大悲故。是名四种障。障四种众生。为对治彼四种障故。诸菩萨摩诃萨信修行大乘等四种对治法。得无上清净法身。到第一彼岸。何以故。依此四种清净法界修习善法。此是诸佛随顺法子于佛家生。是故偈言。
　　大乘信为子　　般若以为母
　　禅胎大悲乳　　诸佛如实子

　　偈言信等四种法清净因应知故。又依果业故。说一偈。
　　净我乐常等　　彼岸功德果
　　厌苦求涅槃　　欲愿等诸业

　　此初半偈示现何义。偈言。
　　略说四句义　　四种颠倒法
　　于法身中倒　　修行对治法

　　此偈明何义。彼信等四法。如来法身因此能清净。彼向说四种法。彼次第略说对治四颠倒。如来法身四种功德波罗蜜果应知。偈言略说四句义故。此明何义。谓于色等无常事中起于常想。于苦法中起于乐想。于无我中起于我想。于不净中起于净想。是等名为四种颠倒应知。偈言四种颠倒法故。为对治此四种颠倒故。有四种非颠倒法应知。何等为四。谓于色等无常事中生无常想苦想无我想不净想等。是名四种不颠倒对治应知。偈言修行对治法故。如是四种颠倒对治。依如来法身。复是颠倒应知。偈言于法身中倒故。对治此倒说有四种如来法身功德波罗蜜果。何等为四。所谓常波罗蜜乐波罗蜜我波罗蜜净波罗蜜应知。偈言修行对治法故。是故圣者胜鬘经言。世尊。凡夫众生于五阴法起颠倒想。谓无常常想。苦有乐想。无我我想。不净净想。世尊。一切阿罗汉辟支佛空智者。于一切智境界及如来法身本所不见。若有众生。信佛语故。于如来法身起常想乐想我想净想。世尊。彼诸众生非颠倒见。是名正见。何以故。唯如来法身。是常波罗蜜乐波罗蜜我波罗蜜净波罗蜜。世尊。若有众生于佛法身作是见者。是名正见。世尊。正见者是佛真子。从佛口生从正法生。从法化生得法余财。如是等故。又此四种如来法身功德波罗蜜从因向果。次第而说净我乐常应知。云何次第从因向果。谓诽谤大乘一阐提障。实无有净而心乐著取世间净。此障对治。谓诸菩萨摩诃萨信大乘修行证得第一净波罗蜜果应知。于五阴中见有神我诸外道障。实无神我而乐著取我。此障对治。谓诸菩萨摩诃萨修行般若波罗蜜。证得第一我波罗蜜果应知。此明何义。一切外道执著色等非真实事。以为有我。而彼外道取著我相。无如是我相虚妄颠倒。一切时无我。以是义故。说言如来如实智知一切法无我到第一彼岸。而如来无彼我无我相。何以故。以一切时如实见知不虚妄故。非颠倒故。此以何义。以即无我名为有我。即无我者。无彼外道虚妄神我。名有我者。如来有彼得自在我。是故偈言。
　　如清净真空　　得第一无我
　　诸佛得净体　　是名得大身

　　此偈明何义。得大身者。谓如来得第一清净真如法身。彼是诸佛如来实我。以得自在体。以得第一清净身。偈言诸佛得净体故。以是义故。诸佛名得清净自在。偈言是名得大身故。以是义故。依于此义诸佛如来于无漏界中得为第一最自在我。又复即依如是义故。如来法身不名为有。以无我相无法相故。以是义故。不得言有。以如彼相如是无故。又复即依如是义故。如来法身不名为无。以唯有彼真如我体。是故不得言无法身。以如彼相如是有故。依此义故。诸外道问。如来死后为有身耶。为无身耶。有如是等。是故如来不记不答。诸声闻人畏世间苦。为对治彼畏世间苦。诸菩萨摩诃萨修行一切世间出世间诸三昧故。证得第一乐波罗蜜果应知。辟支佛人弃舍利益一切众生乐住寂静。为对治彼弃舍众生。诸菩萨摩诃萨修行大悲。住无限齐世间。常利益众生。证得第一常波罗蜜果应知。是名诸菩萨摩诃萨信及般若三昧大悲四种修行。如是次第得如来身净我乐常四种功德波罗蜜果应知。又复有义。依此四种如来法身名为广大。如法界究竟。如虚空尽未来际。此明何义。信修行大乘。是故诸佛如来常得清净法界到第一彼岸。是故说言广大如法界修行般若波罗蜜。是故诸佛如来成就虚空法身。以器世间究竟无我。以修行虚空藏等无量三昧。以是义故。于一切处一切法中皆得自在。是故说言。究竟如虚空。以修行大悲。于一切众生无限齐时。得慈悲心平等。是故说言尽未来际。又此四种波罗蜜等住无漏界中。声闻辟支佛得大力自在。菩萨为证如来功德法身第一彼岸有四种障。何等为四。一者缘相。二者因相。三者生相。四者坏相。缘相者。谓无明住地。即此无明住地与行作缘。如无明缘行。无明住地缘亦如是故。因相者。谓无明住地缘行。即此无明住地缘行为因。如行缘识。无漏业缘亦如是故。生相者。谓无明住地缘依无漏业因生三种意生身。如四种取。缘依有漏业因而生三界。三种意生身生亦如是故。坏相者谓三种意生身缘不可思议变易死如依生缘故有老死。三种意生身缘不可思议变易死亦如是故。又一切烦恼染皆依无明住地根本。以不离无明住地。声闻辟支佛大力菩萨。未得远离无明住地垢。是故未得究竟无为净波罗蜜。又即依彼无明住地缘。以细相戏论习未得永灭。是故未得究竟无为我波罗蜜。又即缘彼无明住地。有细相戏论集。因无漏业生于意阴未得永灭。是故未得究竟无为乐波罗蜜。以诸烦恼染业染生染未得永灭。是故未证究竟甘露如来法身。以未远离不可思议变易生死常未究竟。是故未得不变异体。是故未得究竟无为常波罗蜜。又如烦恼染。无明住地亦如是。如业染。无漏业行亦如是。如生染。三种意生身及不可思议变易死亦如是。如圣者胜鬘经言。世尊。譬如取缘有漏业因而生三有。如是世尊。依无明住地缘无漏业因。生阿罗汉辟支佛大力菩萨三种意生身。世尊。此三乘地三种意生身生。及无漏业生。依无明住地有缘非无缘。如是等胜鬘经中广说应知。
　　复次以声闻辟支佛大力菩萨三种意生身中无净我乐常波罗蜜彼岸功德身。是故圣者胜鬘经言。唯如来法身是常波罗蜜乐波罗蜜我波罗蜜净波罗蜜。如是等故。此明何义。以如来法身自性清净离一切烦恼障智障习气故名为净。是故说言。唯如来法身是净波罗蜜。以得寂静第一自在我故。离无我戏论究竟寂静故名为我。是故说言。唯如来法身是我波罗蜜。以得远离意生阴身因故名为乐。是故说言。唯如来法身是乐波罗蜜。以世间涅槃平等证故。故名为常。是故说言。唯如来法身是常波罗蜜。又复略说有二种法。依此二法如来法身有净波罗蜜应知。何等为二。一者本来自性清净。以因相故。二者离垢清净。以胜相故。有二种法。依此二法如来法身有我波罗蜜应知。何等为二。一者远离诸外道边。以离虚妄我戏论故。二者远离诸声闻边。以离无我戏论故。有二种法。依此二法如来法身有乐波罗蜜应知。何等为二。一者远离一切苦。二者远离一切烦恼习气。此以何义。云何远离一切苦。以灭一切种苦故。以灭一切意生身故。云何远离烦恼习气。以证一切法故。有二种法。依此二法如来法身有常波罗蜜应知。何等为二。一者不灭一切诸有为行。以离断见边故。二者不取无为涅槃。以离常见边故。以是义故。圣者胜鬘经中说言。世尊。见诸行无常。是断见非正见见涅槃常。是常见非正见。妄想见故。作如是见故。以是义故。依如是向说法界法门第一义谛。说即世间法名为涅槃。以此二法不分别故。以证不住世间涅槃故。是故偈言。
　　无分别之人　　不分别世间
　　不分别涅槃　　涅槃有平等

　　后半偈者示现何义偈言。
　　若无佛性者　　不得厌诸苦
　　不求涅槃乐　　亦不欲不愿

　　以是义故。圣者胜鬘经言。世尊。若无如来藏者。不得厌苦乐求涅槃。亦无欲涅槃亦不愿求。如是等此明何义。略说佛性清净正因于不定聚众生能作二种业。何等为二。一者依见世间种种苦恼。厌诸苦故。生心欲离诸世间中一切苦恼。偈言若无佛性者不得厌诸苦故。二者依见涅槃乐悕寂乐故。生求心欲心愿心。偈言若无佛性者不求涅槃乐亦不欲不愿故。又欲者。求涅槃故。求者。悕涅槃故。悕者。于悕求法中不怯弱故。欲得者。于所求法中方便追求故。及咨问故愿者。所期法中。所期法者。心心相行。是故偈言。
　　见苦果乐果　　此依性而有
　　若无佛性者　　不起如是心

　　此偈明何义。凡所有见世间苦果者。凡所有见涅槃乐果者。此二种法。善根众生。有一切依因真如佛性。非离佛性无因缘故起如是心。偈言见苦果乐果。此依性而有故。若无因缘生如是心者。一阐提等无涅槃性。应发菩提心。偈言若无佛性者不起如是心故。以性未离一切客尘烦恼诸垢。于三乘中未曾修习一乘信心。又未亲近善知识等。亦未修习亲近善知识因缘。是故华严性起中言。次有乃至邪见聚等。众生身中皆有如来日轮光照。作彼众生利益。作未来因善根。增长诸白法故。向说一阐提常不入涅槃。无涅槃性者。此义云何。为欲示现谤大乘因故。此明何义。为欲回转诽谤大乘心不求大乘心故。依无量时故。如是说。以彼实有清净性故。不得说言彼常毕竟无清净性。又依相应义故。说一偈。
　　大海器宝水　　无量不可尽
　　如灯明触色　　性功德如是

　　此初半偈示现何义。偈言。
　　佛法身慧定　　悲摄众生性
　　海珍宝水等　　相似相对法

　　此偈明何义。以有三处故。次第有三种大海相似相对法。于如来性中依因毕竟成就相应义应知。何等三处。一者法身清净因。二者集佛智因。三者得如来大悲因。法身清净因者。信修行大乘器相似相对法。以彼无量不可尽故。偈言佛法身故。海相似相对法故。集佛智因者。般若三昧珍宝相似相对法。偈言慧定故。珍宝相似相对法故。得如来大悲因者。大慈悲心水相似相对法。偈言悲摄众生性故。水相似相对法故。又修行智慧三昧门宝相似相对法。以彼无分别不可思议有大势力功德相应故。又修行菩萨大悲水相似相对法。以于一切众生柔软大悲得一味等味相行故。如是彼三种法。此三种因和合。毕竟不相舍离。故名相应。后半偈者。示现何义。偈言。
　　通智及无垢　　不离于真如
　　如灯明暖色　　无垢界相似

　　此偈明何义。有三处次第三种灯相似相对法。于如来法界中依果相应义应知。何等三处。一者通。二者知漏尽智。三者漏尽。此以何义。通者。有五通光明相似相对法。以受用事能散灭。彼与智相违。所治闇法能治相似相对法故。偈言通故。明故。知漏尽智者。无漏智暖相似相对法。以能烧业烦恼无有余残。能烧相似相对法故。偈言智故暖故。漏尽者。转身漏尽色相似相对法。以常无垢清净光明具足相无垢相似相对法故。偈言无垢故色故。又无垢者。以离烦恼障故。清净者。以离智障故。光明者。如自性清净体。彼二是客尘烦恼。如是略说六种无漏智。离烦恼无学身所摄法。于无漏法界中彼此迭共不相舍离。不差别法界平等毕竟。名相应义应知。又依行义故。说一偈。
　　见实者说言　　凡夫圣人佛
　　众生如来藏　　真如无差别

　　此偈示现何义。偈言。
　　凡夫心颠倒　　见实异于彼
　　如实不颠倒　　诸佛离戏论

　　此偈明何义。向明如来法界中一切法。真如清净明同相。依般若波罗蜜无分别智法门等。为诸菩萨摩诃萨说。此以何义。略明依三种人。何等为三。一者不实见凡夫。二者实见圣人。三者毕竟成就如来法身。是名三种行应知。应云何知。谓取颠倒。离颠倒。离戏论。如是次第。此以何义。取颠倒者。谓诸凡夫三种虚妄想心见故。偈言凡夫心颠倒故。离颠倒者。以圣人远离虚妄想心见故。偈言见实异于彼故。离戏论者。正离颠倒及诸戏论。以烦恼障智障及烦恼习气诸佛如来根本永尽故。偈言如实不颠倒诸佛离戏论故。自此以下即依此行。余四种义广差别说应知。又复即依彼三种人依时差别故。说一偈。
　　有不净有净　　及以善净等
　　如是次第说　　众生菩萨佛

　　此偈示现何义。偈言。
　　体等六句义　　略明法性体
　　次第三时中　　说三种名字

　　此偈明何义。谓向所明无漏法性。如来广说种种法门。彼诸法门略说依于六种句义。所谓摄聚体因果业相应及行偈言体等六句义略明法性体故。于三时中次第依彼三种名字毕竟应知。偈言次第三时中说三种名字故。此以何义。谓不净时名为众生。偈言有不净故。不净净时名为菩萨。偈言有净故。于善净时名为如来。偈言及以善净故以是义故。不增不减经言。舍利弗。即此法身过于恒沙。无量烦恼所缠。从无始来随顺世间生死涛波去来生退名为众生。舍利弗。即此法身厌离世间生死苦恼。舍一切欲。行十波罗蜜摄八万四千法门。修菩提行。名为菩萨。舍利弗。即此法身得离一切烦恼使缠。过一切苦。离一切烦恼垢得净得清净。得住彼岸清净法中。到一切众生所观之地。于一切境界中更无胜者。离一切障离一切碍。于一切法中得自在力。名为如来应正遍知故。偈言如是次第说众生菩萨佛故。自此以下即依彼三时。明如来法性遍一切处故。说一偈。
　　如空遍一切　　而空无分别
　　自性无垢心　　亦遍无分别

　　此偈示现何义。偈言。
　　过功德毕竟　　遍至及同相
　　下中胜众生　　如虚空中色

　　此偈明何义。所有凡夫圣人诸佛如来。自性清净心平等无分别。彼清净心于三时中次第于过失时。于功德时。于功德清净毕竟时。同相无差别。犹如虚空在瓦银金三种器中平等无异无差别一切时有。以是义故。经中说有三时次第。如不增不减经言。舍利弗。不离众生界有法身。不离法身有众生界。众生界即法身。法身即众生界。舍利弗。此二法者义一名异故。自此已下。即依此三时。明如来法性遍至一切处。依染净时不变不异。有十五偈。此等诸偈略说要义应知偈言。
　　诸过客尘来　　性功德相应
　　真法体不变　　如本后亦尔

　　此偈明何义。偈言。
　　十一偈及二　　次第不净时
　　烦恼客尘过　　第十四十五
　　于善净时中　　过恒沙佛法
　　不离脱思议　　佛自性功德
　　本际中间际　　及以后际等
　　如来真如性　　体不变不异

　　初依不净时不变不异。十一偈者。
　　如虚空遍至　　体细尘不染
　　佛性遍众生　　诸烦恼不染
　　如一切世间　　依虚空生灭
　　依于无漏界　　有诸根生灭
　　火不烧虚空　　若烧无是处
　　如是老病死　　不能烧佛性
　　地依于水住　　水复依于风
　　风依于虚空　　空不依地等
　　如是阴界根　　住烦恼业中
　　诸烦恼业等　　住不善思惟
　　不善思惟行　　住清净心中
　　自性清净心　　不住彼诸法
　　阴入界如地　　烦恼业如水
　　不正念如风　　净心界如空
　　依性起邪念　　念起烦恼业
　　依因烦恼业　　能起阴入界
　　依止于五阴　　界入等诸法
　　有诸根生灭　　如世界成坏
　　净心如虚空　　无因复无缘
　　及无和合义　　亦无生住灭
　　如虚空净心　　常明元转变
　　为虚妄分别　　客尘烦恼染

　　此虚空譬喻偈示现何义。明如来性。依不净时法体不变。偈言。
　　不正思惟风　　诸业烦恼水
　　自性心虚空　　不为彼二生
　　自性清净心　　其相如虚空
　　邪念思惟风　　所不能散坏
　　诸业烦恼水　　所不能湿烂
　　老病死炽火　　所不能烧燃

　　此偈明何义。如依邪念风轮起业烦恼水聚。依业烦恼水聚。生阴界入世间。而自性心虚空不生不起。偈言不正思惟风诸业烦恼水自性心虚空不为彼二生故。如是依邪念风灾。业行烦恼水灾。老病死等火灾。吹浸烧坏阴入界世间。而自性清净心虚空常住不坏。如是于不净时中器世间相似相对法。诸烦恼染业染生染有集有灭。诸佛如来无为之性。犹如虚空不生不灭。常不变易示现法体。此自性清净法门虚空譬喻。如陀罗尼自在王菩萨修多罗中广说。应知彼经中言。诸善男子。烦恼本无体。真性本明净。一切烦恼羸薄。毗婆舍那有大势力。一切烦恼客尘。自性清净心根本。一切诸烦恼虚妄分别。自性清净心如实不分别。诸佛子。譬如大地依水而住。水依风住风依空住。而彼虚空无依住处。诸善男子。如是四大地大水大风大空大。此四大中唯虚空大以为最胜。以为大力。以为坚固。以为不动。以为不作。以为不散。不生不灭自然而住。诸善男子。彼三种大生灭相应。无实体性刹那不住。诸佛子。此三种大变异无常。诸佛子。而虚空界常不变异。诸佛子。如是阴界入依业烦恼住。诸烦恼业依不正思惟住。不正思惟依于佛性自性清净心住。以是义故。经中说言。自性清净心客尘烦恼染。诸善男子。所有邪念。所有烦恼业。所有阴界入。如是诸法从于因缘和合而生。以诸因缘坏散而灭。诸善男子。彼自性清净心无因无缘故。无和合不生不灭。诸善男子。如虚空界。自性清净心亦复如是。如风大界。不正思惟亦复如是。如水大海。诸业烦恼亦复如是。如地大界。阴界入等亦复如是。是故说言。一切诸法皆无根本。皆无坚实。无住无住本。根本清净。无根本故。已说不净时中依无分别相。自性清净心虚空界相似相对法。已说依彼起不正念风界相似相对法。已说依不正念诸业烦恼因相水界相似相对法。已说依彼生阴界入果相转变地相似相对法。未说彼焚烧死病老等诸过患相火相似相对法。是故次说偈言。
　　有三火次第　　劫烧人地狱
　　能作种种苦　　能熟诸行根

　　此偈明何义明此三法。老病死火。于不净时中不能变异彼如来藏。是故圣者胜鬘经言。世尊。生死者。依世谛故说有生死。世尊。死者诸根坏。世尊。生者新诸根起。世尊而如来藏不生不死不老不变。何以故。世尊。如来藏者。离有为相境界。世尊如来藏者。常恒清凉不变故。已说依不净时不变不异。
　　次说依净不净时不变不异故。说二偈。
　　菩萨摩诃萨　　如实知佛性
　　不生亦不灭　　复无老病等
　　菩萨如是知　　得离于生死
　　怜愍众生故　　示现有生灭

　　此偈示现何义。偈言。
　　老病死诸苦　　圣人永灭尽
　　依业烦恼生　　诸菩萨无彼

　　此偈明何义。明此老病死等苦火于不净时依业烦恼本生。如世间火依薪本生。以诸菩萨得生意生身。于净不净时毕竟永灭尽。以是义故。诸业烦恼等常不能烧燃。而依慈悲力故。示现生老病死。而远离生等。以见如实故。以是义故。诸菩萨摩诃萨依善根结使生。非依业烦恼结使生。以依心自在力生。依大悲力现于三界。示现生示现老示现病示现死。而彼无有生老病死诸苦等法。以如实见真如佛性不生不灭。是名不净净时。如修多罗中依爱无漏业根本烦恼广说应知。如如来于大海慧菩萨经中说言。大海慧。何者能住世间善根相应烦恼。所谓集诸善根无有厌足故。以心愿生摄取诸有故。求见一切诸佛如来故。教化一切众生心不疲惓故。摄取一切诸佛妙法故。于诸众生常作利益故。常不舍离乐贪诸法结使故。常不舍离诸波罗蜜结使故。大海慧。是名诸菩萨摩诃萨世间善根相应烦恼。依此烦恼诸菩萨摩诃萨生于三界受种种苦。不为三界烦恼过患之所染污。大海慧菩萨白佛言。世尊。此诸善根以何义故说名烦恼。佛告大海慧菩萨言。大海慧。如是烦恼。诸菩萨摩诃萨能生三界受种种苦。依此烦恼故。有三界。非染烦恼三界中生。大海慧。菩萨以方便智力。依善根力故。心生三界。是故名为善根相应烦恼而生三界非染心生。大海慧。譬如长者若居士等唯有一子。甚爱甚念见者欢喜。而彼一子依愚痴心因戏乐故。堕在极深粪厕井中。时彼父母及诸亲属。见彼一子堕在大厕深坑粪中。见已歔欷悲泣啼哭。而不能入彼极深厕粪屎器中而出其子。
　　尔时彼处众中更有一长者子。或一居士子。见彼小儿堕在深厕粪屎井中。见已疾疾生一子想。生爱念心不起恶心。即入深厕粪屎井中出彼一子。大海慧。为显彼义说此譬喻。大海慧。何者彼义。大海慧。言极深井粪屎坑者。名为三界。大海慧。言一子者。一切众生。诸菩萨等于一切众生生一子想。大海慧。尔时父母及诸亲者。名为声闻辟支佛人。以二乘人见诸众生堕在世间极大深坑粪屎井中。既见彼已悲泣啼哭。而不能拔彼诸众生。大海慧。彼时更有一长者子一居士子者。名为菩萨摩诃萨。离诸烦恼清净无垢。以离垢心现见无为真如法界。以自在心现生三界。为教化彼诸众生故。大海慧。是名菩萨摩诃萨大悲。毕竟远离诸有。毕竟远离诸缚。而回生于三界有中。以依方便般若力故。诸烦恼火不能焚烧。欲令一切诸众生等远离诸缚。而为说法。大海慧。我今说此修多罗句。依诸菩萨心。为利益一切众生。得自在力而生三有。依诸善根慈悲心力。依于方便般若力故。是名示现净不净时。又菩萨摩诃萨以如实智知如来法身不生不灭故。得如是菩萨摩诃萨功德法体。此修多罗句向前已说。自下次说大毗琉璃摩尼宝喻。佛言。大海慧。譬如无价大毗琉璃摩尼宝珠。善治善净善光明。堕在泥中住一千年。彼摩尼宝经千年后乃出彼泥。出已水洗。洗已极净。极净洗已。然后极明。即不失本清净无垢摩尼宝体。大海慧。菩萨摩诃萨亦复如是。如实知见一切众生自性清净光明净心而为客尘烦恼所染。大海慧。诸菩萨等生如是心。彼诸烦恼不染众生自性净心。是诸烦恼客尘虚妄分别心起而彼诸菩萨复生是心。我今毕竟令诸众生远离客尘诸烦恼垢。为之说法。如是菩萨不生怯弱心。转于一切众生生增上力。我要毕竟令得解脱。菩萨尔时复生是心。此诸烦恼无有少体。菩萨尔时复生是心。诸烦恼无体。诸烦恼羸薄。是诸烦恼无有住处。如是菩萨如实知诸烦恼虚妄分别而有。依邪见念而有。以正见者。诸烦恼垢不能得起。菩萨尔时复生是心。我应如实观诸烦恼更不复生。以不生烦恼故。生诸善法。菩萨尔时复生是心。我若自起诸烦恼者。云何而得为诸烦恼所缚众生说法令离诸烦恼缚。菩萨尔时复生是心。以我不著诸烦恼故。是故得为诸烦恼缚众生说法。我应修行诸波罗蜜。结使烦恼相应善根。为欲教化诸众生故。又复云何名为世间。以三界相似镜像法故。此明何义。依无漏法界中有三种意生身应知。彼因无漏善根所作名为世间。以离有漏诸业烦恼所作世间法故。亦名涅槃。依此义故。圣者胜鬘经言。世尊。有有为世间。有无为世间。世尊。有有为涅槃。有无为涅槃故。又有为无为心心数法相应法故。故说名为净不净时。此义于第六菩萨现前地说。彼诸漏尽无障碍般若波罗蜜解脱现前修行大悲。以为救护一切众生故。不取证。如宝鬘经中依漏尽故说入城喻。彼经中言。善男子。譬如有城。纵广正等各一由旬。多有诸门路险黑闇甚可怖畏。有人入者多受安乐。复有一人。唯有一子爱念甚重。遥闻彼城如是快乐。即便舍子欲往入城。是人方便得过险道到彼城门。一足已入一足未举。即念其子寻作是念。我唯一子。来时云何竟不与俱。谁能养护令离众苦。即舍乐城还至子所。善男子。菩萨摩诃萨亦复如是。为怜愍故修集五通。既修集已垂得尽漏而不取证。何以故。愍众生故舍漏尽通。乃至行于凡夫地中。善男子。城者喻于大般涅槃。多诸门者。喻于八万诸三昧门。路险难者。喻诸魔业。到城门者。喻于五通。一足入者。喻于智慧。一足未入者。喻诸菩萨未证解脱。言一子者。喻于五道一切众生。顾念子者。喻大悲心。还子所者。喻调众生。能得解脱而不证者。即是方便。善男子。菩萨摩诃萨大慈大悲不可思议。如是善男子。菩萨摩诃萨。大方便力。发大精进起坚固心。修行禅定得证五通。如是菩萨依禅通业善修心净无漏灭尽定现前。如是菩萨即得生于大悲之心。为救一切诸众生故。现前无漏智通。而回转不取寂灭涅槃。以为教化诸众生故。回取世间。乃至示现凡夫人地。于第四菩萨焰地中。为自利益善起精进。为利益他。善起坚固心漏尽现前。于第五菩萨难胜地中。依止五通自利利他。善熟心行无漏灭尽定现前。是故于第六菩萨地中。无障碍般若波罗蜜起漏尽现前。是故于第六菩萨现前地中。得漏尽自在。说名清净。是菩萨如是自身正修行。教化众生令置彼处。得大慈悲心。于颠倒众生生救护心。不著寂灭涅槃。善作彼方便现前世间门。为众生故现前涅槃门。为菩提分满足故。修行四禅回生欲界。以为利益地狱畜生饿鬼凡夫种种众生。示现诸身。以得自在故。已说依不净净时不变不异。次说依善净时不变不异故。说二偈。
　　佛身不变异　　以得无尽法
　　众生所归依　　以无边际故
　　常住不二法　　以离妄分别
　　恒不热不作　　清净心力故

　　此偈示现何义。偈言。
　　不生及不死　　不病亦不老
　　以常恒清凉　　及不变等故

　　此偈明何义。偈言。
　　以常故不生　　离意生身故
　　以恒故不死　　离不思议退
　　清凉故不病　　无烦恼习故
　　不变故不老　　无无漏行故

　　此偈明何义。明如来性于佛地时无垢清净光明常住自性清净。以本际来常故不生。以离意生身故。以未来际恒故不死。以离不可思议变易死故。以本后际来清凉故不病。以离无明住地所摄故。若如是者。不堕三世。彼则不变。是故不老。以离无漏业回转故。又复偈言。
　　有二复有二　　复有二二句
　　次第如常等　　无漏境界中

　　此偈明何义。常恒清凉及不变等。此四种句。于无漏法界中次第一一句二二本二二释义差别。如不增不减修多罗中说言。舍利弗。如来法身常。以不异法故。以不尽法故。舍利弗。如来法身恒。以常可归依故。以未来际平等故。舍利弗。如来法身清凉。以不二法故。以无分别法故。舍利弗。如来法身不变。以非灭法故。以非作法故。
　　已说不变异。次说无差别。无差别者。即依此善净时本际以来毕竟究竟自体相善净如来藏无差别故。说一偈。
　　法身及如来　　圣谛与涅槃
　　功德不相离　　如光不离日

　　此初半偈示现何义。偈言。
　　略明法身等　　义一而名异
　　依无漏界中　　四种义差别

　　此偈明何义。略说于无漏法界中依如来藏有四种义。依四种义有四种名应知。何等四义。偈言。
　　佛法不相离　　及彼真如性
　　法体不虚妄　　自性本来净

　　此偈明何义。佛法不相离者。依此义故。圣者胜鬘经言。世尊。不空如来藏。过于恒沙不离不脱。不思议佛法故。及彼真如性者。依此义故。六根聚经言。世尊。六根如是。从无始来毕竟究竟诸法体故。法体不虚妄者。依此义故。经中说言。世尊。又第一义谛者。谓不虚妄涅槃是也。何以故。世尊。彼性本际来常以法体不变故。自性本来净者。依此义故。经中佛告文殊师利。如来应正遍知本际以来入涅槃故。又复依此四义。次第有四种名。何等为四。一者法身。二者如来。三者第一义谛。四者涅槃。以是义故。不增不减经言。舍利弗言。如来藏者。即是法身故。又复圣者胜鬘经言。世尊。不离法身有如来藏。世尊。不离如来藏有法身。世尊。依一苦灭谛说名如来藏。世尊。如是说如来法身无量无边功德。世尊言。涅槃者。即是如来法身故。后半偈者。示现何义。偈言。
　　觉一切种智　　离一切习气
　　佛及涅槃体　　不离第一义

　　此四种名。于如来法身无漏界中一味一义不相舍离。是故虽复有四种名。而彼四义不离一法门。不离一法体。此以何义所证一切法。觉一切智。及离一切智障烦恼障习气。此二种法于无漏法界中不异不差别不断不相离。以是义故。大般涅槃经中偈言。
　　无量种功德　　一切不思议
　　不差别解脱　　解脱即如来

　　以是义故。圣者胜鬘经言。世尊。言声闻辟支佛得涅槃者。是佛方便故。此明何义。言声闻辟支佛有涅槃者。此是诸佛如来方便。见诸众生于长道旷野远行疲惓。恐有退转。为止息故造作化城。如来如是于一切法中得大自在大方便故。故明如是义。世尊如来应正遍知证平等涅槃。一切功德无量无边不可思议清净毕竟究竟。此明何义。依四种义。毕竟功德诸佛如来无差别。涅槃相无上果中佛及涅槃。一切功德不相舍离。若离佛地果中证智。更无余人有涅槃法。示现如是义。依一切种智。于诸佛如来无漏法界中譬喻示现。此明何义。宝鬘经中画师譬喻。示现具足一切功德应知偈言。
　　如种种画师　　所知各差别
　　彼一人知分　　第二人不知
　　有自在国王　　敕诸画师言
　　于彼摽画处　　具足作我身
　　国中诸画师　　一切皆下手
　　若不阙一人　　乃成国王像
　　画师受敕已　　画作国王像
　　彼诸画师中　　一人行不在
　　由无彼一人　　国王像不成
　　以其不满足　　一切身分故
　　所言画师者　　喻檀戒等行
　　言国王像者　　示一切种智
　　一人不在者　　示现少一行
　　王像不成者　　空智不具足

　　此偈明何义。以是义故。宝鬘经言。善男子。谛听谛听。我今为汝说此譬喻。善男子。譬如三千大千世界所有众生悉善知画。其中或有善能泥涂。或能磨彩。或晓画身不晓手足。或晓手足不晓面目。时有国王。以一张叠与是诸人而告之言。凡能画者皆悉聚集。于此叠上画吾身像。尔时诸人悉来集聚。随其所能而共作之。有一画师。以缘事故竟不得来。诸人画已持共上王。善男子。可言诸人悉集作不。不也。世尊。善男子。我说此喻其义未显。善男子。一人不来。故不得言一切集作。亦不得言像已成就。佛法行者亦复如是。若有一行不成就者。则不名具足如来正法。是故要当具足诸行名为成就无上菩提故。又此檀等诸波罗蜜一一差别。唯是如来所知境界。如来知彼种种差别无量无边应知。以彼算数自在力等不能思议故。以对治彼悭等诸垢。是故得成清净檀等诸波罗蜜。又以修行一切种一切空智及种种三昧门。于第八菩萨不动地中不分别一切菩萨地。无间无隔自然依止道智。修行得无生法忍。成就具足如来无漏戒。成就一切功德。于第九菩萨善慧地中依阿僧祇三昧陀罗尼海门。摄取无量无边诸佛之法依止。解一切众生根智。成就无量无边功德空智。得无生法忍。于第十菩萨法云地中依止一切如来现前蜜智智。成就无量无边功德聚。得无生空法忍。次后得诸三昧。断一切烦恼障智障。依止诸解脱门智。成就清净彼岸功德。具足得一切种一切空智。以如是等四种地智中非声闻辟支佛地。以彼声闻辟支佛等去之甚远。以是义故。说彼四种成就不差别涅槃界。是故偈言。
　　慧智及解脱　　不离法界体
　　无差涅槃界　　日相似相对

　　此偈明何义。以何等慧以何等智。以何等解脱。彼三不离法界实体。明彼四种功德成就无差别涅槃界。偈言无差别涅槃界故。为彼四种义次第故。有四种相似相对法应知。何等为四。一者佛法身中依出世间无分别慧。能破第一无明黑闇。彼光明照相似相对法应知。偈言慧故。日相似相对故。二者依智故。得一切智智知一切种。照一切事放光明罗网。相似相对法应知。偈言智故。日相似相对故。三者依止彼二自性清净心解脱。无垢离垢光明轮清净。相似相对法应知。偈言解脱故。日相似相对法故。四者即此三种不离法界。不离实体。不相舍离。相似相对法应知。偈言不离法界体故。日相似相对故。是故偈言。
　　不证诸佛身　　涅槃不可得
　　如弃舍光明　　日不可得见

　　此偈明何义。以如向说无漏法界中无始世界来诸佛法身中无漏诸法一切功德不相舍离。以是义故。远离如来无障无碍。法身智慧离一切障。涅槃体相不可得见。不可得证。如离日光明无日轮可见。以是义故。圣者胜鬘经言。法无优劣故得涅槃。知诸法平等智故得涅槃。平等智故得涅槃。平等解脱故得涅槃。平等解脱知见故得涅槃。是故世尊说。涅槃界一味等味。谓明解脱一味故。

　　　　究竟一乘宝性论卷第三



　　　　究竟一乘宝性论卷第四

　　　　后魏中印度三藏勒那摩提译

　　无量烦恼所缠品第六

　　论曰。偈言。
　　向说如来藏　　十种义示现
　　次说烦恼缠　　以九种譬喻

　　此偈明何义。向依如来藏说无始世界来彼法恒常住法体不转变。明如来藏有十种义。自此以下依无始世界来烦恼藏所缠。说无始世界来自性清净心具足法身。以九种譬喻明如来藏。过于恒沙烦恼藏所缠。如修多罗说应知。九种譬喻者。如偈说言。
　　萎华中诸佛　　众蜂中美蜜
　　皮糩等中实　　粪秽中真金
　　地中珍宝藏　　诸果子中芽
　　朽故弊坏衣　　缠裹真金像
　　贫贱丑陋女　　怀转轮圣王
　　焦黑泥模中　　有上妙宝像
　　众生贪嗔痴　　妄想烦恼等
　　尘劳诸垢中　　皆有如来藏

　　此偈示现何义。自此以下依此略说四偈句义。余残譬喻五十四偈广说应知。此四行偈总略说。彼广偈中义应知。又依彼义。略说二偈。
　　华蜂糩粪秽　　地果故坏衣
　　贫贱女泥模　　烦恼垢相似
　　佛蜜实真金　　宝牙金像王
　　上妙宝像等　　如来藏相似

　　此偈示现何义。偈言。
　　华蜂等诸喻　　明众生身中
　　无始世界来　　有诸烦恼垢
　　佛蜜等诸喻　　明众生身中
　　无始来具足　　自性无垢体

　　又复略说此如来藏。修多罗中明一切众生界从无始世界来客尘烦恼染心。从无始世界来净妙法身如来藏不相舍离。是故经言。依自虚妄染心众生染。依自性清净心众生净。云何自心染。依自心染有九种喻。谓萎华等应知。偈言。
　　贪嗔痴相续　　及结使熏集
　　见修道不净　　及净地有垢
　　萎华等诸喻　　说九种相对
　　无边烦恼缠　　故说差别相

　　此偈明何义。略说有九种烦恼。于自性清净如来法身界中。如萎华等九种譬喻。于诸佛等常外客相诸烦恼垢亦复如是。于真如佛性常客尘相。何等以为九种烦恼。一者贪使烦恼。二者嗔使烦恼。三者痴使烦恼。四者增上贪嗔痴结使烦恼。五者无明住地所摄烦恼。六者见道所断烦恼。七者修道所断烦恼。八者不净地所摄烦恼。九者净地所摄烦恼。此如是等九种烦恼。以彼九种譬喻示现应知。此明何义。世间贪等众生身中所摄烦恼。能作不动地业所缘。成就色界无色界果报。出世间智能断。名为贪嗔痴使烦恼。偈言贪嗔痴相续故。又增上贪嗔痴众生身中所摄烦恼。能作福业罪业行缘。但能成就欲界果报。唯有不净观智能断。名为增上贪嗔痴等结使烦恼。偈言及结使故。又阿罗汉身中所摄烦恼。能作无漏诸业行缘。能生无垢意生身果报。唯如来菩提智能断。名为无明住地所摄烦恼。偈言熏集故。又有二种学人。何等为二。一者凡夫。二者圣人。凡夫身中所摄烦恼。初出世间心见出世间法智能断。名为见道所断烦恼。偈言见道故。圣人身中所摄烦恼。如先见出世间法修道智能断。名为修道所断烦恼。偈言修道故。又不究竟菩萨。谓从初地乃至七地所摄烦恼。七住地中所对治法。八地已上三住地中。修道智能断。名为不净地所摄烦恼。偈言不净故。又毕竟究竟菩萨身中所摄烦恼。八地已上三地修道智所对治法。金刚三昧智能断。名为净地所摄烦恼。偈言及净地有垢故。是名略说九种烦恼次第。萎华等九种譬喻。我已广说应知。又复即此九种烦恼。依八万四千众生行故。有八万四千烦恼差别。如如来智无量无边故。有如是无量无边烦恼缠如来藏故。言无量烦恼藏所缠如来藏。是故偈言。
　　愚痴及罗汉　　诸学及大智
　　次第四种垢　　及一二复二
　　如是次第说　　四凡一圣人
　　二学二大智　　名为不净地

　　此偈明何义。此九种譬喻。于无漏界中如是次第四种譬喻。及第五譬喻。后时二二烦恼诸垢依。烦恼垢染故。言不清净。又复云何知此九种贪等烦恼。于萎华等九种譬喻相似相对。又云何知如来藏于诸佛等九种譬喻相似相对。偈言。
　　依佛神力故　　有彼众妙华
　　初荣时则爱　　后萎变不爱
　　如华依荣悴　　有爱有不爱
　　贪烦恼亦尔　　初乐后不乐
　　群蜂为成蜜　　嗔心啮诸花
　　嗔恚心起时　　生种种苦恼
　　稻等内坚实　　外为皮糩覆
　　如是痴心缠　　不见内坚实
　　犹如臭秽粪　　智观贪亦尔
　　起欲心诸相　　结使如秽粪
　　譬如彼地中　　种种珍宝藏
　　众生无天眼　　是故不能见
　　如是自在智　　为无明地覆
　　众生无智眼　　是故不能见
　　如子离皮糩　　次第生芽等
　　见道断烦恼　　次第生诸地
　　以害身见等　　摄取妙圣道
　　修道断烦恼　　故说弊坏衣
　　七地中诸垢　　犹如胎所缠
　　远离胎藏智　　无分别淳熟
　　三地知诸垢　　如泥模所泥
　　大智诸菩萨　　金刚定智断
　　萎华至泥模　　如是九种喻
　　示贪嗔痴等　　九种烦恼垢
　　垢中如来藏　　佛等相对法
　　如是九种义　　以三种体摄

　　此偈明何义。谓依法身自性清净心如来藏等三种实体。有诸佛等九种譬喻相似相对法应知。三种实体者偈言。
　　法身及真如　　如来性实体
　　三种及一种　　五种喻示现

　　此偈明何义。初三种喻示现如来法身应知。三种譬喻者。所谓诸佛美蜜坚固。示现法身。偈言法身故。一种譬喻者。所谓真金示现真如。偈言真如故。又何等为五种譬喻。一者地藏。二者树。三者金像。四者转轮圣王五者宝像。能生三种佛身。示现如来性。偈言如来性故。又法身者。偈言。
　　法身有二种　　清净真法界
　　及依彼习气　　以深浅义说

　　此偈明何义。诸佛如来有二种法身。何等为二。一者寂静法界身。以无分别智境界故。如是诸佛如来法身。唯自内身法界能证应知。偈言清净真法界故。二者为得彼因。谓彼寂静法界说法。依可化众生说。彼说法应知。以依真如法身有彼说法。名为习气。偈言及依彼习气故。彼说法者。复有二种。一细二粗。细者。所谓为诸菩萨摩诃萨演说甚深秘密法藏。以依第一义谛说故。粗者。所谓种种修多罗祇夜和伽罗那伽陀忧陀那尼陀那等。名字章句种种差别。以依世谛说故。是故偈言。
　　以出世间法　　世中无譬喻
　　是故依彼性　　还说性譬喻
　　如美蜜一味　　微细法亦尔
　　修多罗等说　　如种种异味

　　此偈明何义。诸佛美蜜及坚固等三种譬喻。此明如来真如法身有二种义。一者遍覆一切众生。二者遍身中有无有余残。示现一切众生有如来藏。此以何义。于众生界中无有一众生离如来法身在于法身外。离于如来智在如来智外。如种种色像不离虚空中。是故偈言。
　　譬如诸色像　　不离于虚空
　　如是众生身　　不离诸佛智
　　以如是义故　　说一切众生
　　皆有如来藏　　如虚空中色
　　以性不改变　　体本来清净
　　如真金不变　　故说真如喻

　　此偈明何义。明彼真如如来之性。乃至邪聚众生身中自性清净心。无异无差别。光明明了。以离客尘诸烦恼故。后时说言。如来法身如是以一真金譬喻。依真如无差别。不离佛法身故。说诸众生皆有如来藏。以自性清净心虽言清净而本来无二法故。是故经中佛告文殊师利言。文殊师利。如来如实知见自身根本清净智。以依自身根本智故。知诸众生有清净身。文殊师利。所谓如来自性清净身。乃至一切众生自性清净身。此二法者。无二无差别。是故偈言。
　　一切诸众生　　平等如来藏
　　真如清净法　　名为如来体
　　依如是义故　　说一切众生
　　皆有如来藏　　应当如是知

　　又复偈言。
　　佛性有二种　　一者如地藏
　　二者如树果　　无始世界来
　　自性清净心　　修行无上道
　　依二种佛性　　得出三种身
　　依初譬喻故　　知有初法身
　　依第二譬喻　　知有二佛身
　　真佛法身净　　犹如真金像
　　以性不改变　　摄功德实体
　　证大法王位　　如转轮圣王
　　依止镜像体　　有化佛像现

　　此偈明何义。余五种譬喻。所谓藏树金像转轮圣王宝像譬喻。示现生彼三佛法身。以依自体性如来之性诸众生藏。是故说言。一切众生有如来藏。此示何义。以诸佛如来有三种身得名义故。此五种喻能作三种佛法身因。以是义故说如来性因。此以何义。此中明性义以为因义以是义故。经中偈言。
　　无始世来性　　作诸法依止
　　依性有诸道　　及证涅槃果

　　此偈明何义。无始世界性者。如经说言。诸佛如来依如来藏。说诸众生无始本际不可得知故。所言性者。如圣者胜鬘经言。世尊。如来说如来藏者。是法界藏。出世间法身藏。出世间上上藏。自性清净法身藏。自性清净如来藏故。作诸法依止者。如圣者胜鬘经言。世尊。是故如来藏是依是持是住持是建立。世尊。不离不离智。不断不脱。不异无为。不思议佛法。世尊。亦有断脱异外离离智有为法。亦依亦持亦住持亦建立。依如来藏故。依性有诸道者。如圣者胜鬘经言。世尊。生死者依如来藏。世尊。有如来藏故。说生死。是名善说故。及证涅槃果者。如圣者胜鬘经言。世尊。依如来藏故有生死。依如来藏故证涅槃。世尊。若无如来藏者。不得厌苦乐求涅槃。不欲涅槃不愿涅槃故。此明何义。明如来藏究竟如来法身不差别。真如体相毕竟定佛性体。于一切时一切众生身中皆无余尽应知。此云何知依法相知。是故经言。善男子。此法性法体性自性常住。如来出世若不出世。自性清净本来常住。一切众生有如来藏。此明何义。依法性依法体。依法相应依法方便。此法为如是为不如是。不可思议。一切处依法依法量依法信。得心净得心定。彼不可分别。为实为不实。唯依如来信。是故偈言。
　　唯依如来信　　信于第一义
　　如无眼目者　　不能见日轮

　　此偈明何义。略说一切众生界中有四种众生。不识如来藏如生盲人。何等为四。一者凡夫。二者声闻。三者辟支佛。四者初发菩提心菩萨。如圣者胜鬘经中说言。世尊。如来藏者。于身见众生非其境界。世尊。如来藏者。于取四颠倒众生非其境界。世尊。如来藏者。于散乱心失空众生非其境界故。此明何义。身见众生者。谓诸凡夫。以彼凡夫实无色等五阴诸法而取以为有我我所。虚妄执著我我所慢。于离身见等灭谛无漏性甘露之法。信亦不能。何况出世间一切智境界如来藏能证能解。无有是处。又取四颠倒诸众生者。所谓声闻辟支佛人。以彼声闻辟支佛等应修行如来藏常。而不修行如来藏以为常。以颠倒取一切法无常。修行如来藏无常。乐无常修行。以不知不觉故。应修行如来藏乐。而不修行如来藏以为乐。以颠倒取一切法皆苦。修行如来藏苦。乐苦修行。以不知不觉故。应修行如来藏我。而不修行如来藏以为我。以颠倒取一切法无我。修行如来藏无我。乐无我修行。以不知不觉故。应修行如来藏净。而不修行如来藏以为净。以颠倒取一切法不净。修行如来藏不净。乐不净修行。以不知不觉故。如是声闻辟支佛等。一切不能如实随顺法身修行。以是义故。第一彼岸常乐我净法。非彼声闻辟支佛等所知境界。如是乐颠倒无常苦无我不净相等。彼如来藏非其境界。如是之义大般涅槃修多罗中。池水譬喻广明此义应知。彼经中言。迦叶。譬如春时有诸人等在大池浴乘船游戏。失琉璃宝没深水中。是时诸人悉共入水求觅是宝。竞捉瓦石草木沙砾。各各自谓得琉璃珠。欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰观虚空月形。是时众中有一智人。以方便力安徐入水即便得珠。汝等比丘。不应如是修集无常苦无我想不净想等以为真实。如彼诸人各以瓦石草木沙砾而为宝珠。汝等应当善学方便在在处处常修我想常乐净想。复应当知。先所修集四法相貌悉是颠倒。欲得真实修诸想者。如彼智人巧出宝珠。所谓我想常乐净想故。又散乱心失空众生者。谓初发心菩萨。离空如来藏义。以失变坏物修行。名为空解脱门。此以何义。初发心菩萨起如是心。实有法断灭后时得涅槃。如是菩萨失空如来藏修行。又复有人以空为有物。我应得空。又生如是心。离色等法别更有空。我应修行令得彼空。彼人不知空以何等法是如来藏。偈言。
　　不空如来藏　　谓无上佛法
　　不相舍离相　　不增减一法
　　如来无为身　　自性本来净
　　客尘虚妄染　　本来自性空

　　此偈明何义。不减一法者。不减烦恼。不增一法者。真如性中不增一法。以不舍离清净体故偈言不相舍离相不增减一法故。是故圣者胜鬘经言。世尊。有二种如来藏空智。世尊。空如来藏。若离若脱若异一切烦恼藏。世尊。不空如来藏。过于恒沙不离不脱不异。不思议佛法故。如是以何等烦恼以何等处无。如是如实见知名为空智。又何等诸佛法。何处具足有。如是如实见知名不空智。如是明离有无二边如实知空相。此二偈中明如是义。又众生若离如是空智。彼人则是佛境界外名不相应。不得定不得一心。以是义故。名散乱心失空众生。何以故。以离第一义空智门无分别境界不可得证不可得见是故圣者胜鬘经言。世尊。如来藏智名为空智。世尊。如来藏空智者。一切声闻辟支佛等。本所不见。本所不得。本所不证。本所不会。世尊。一切苦灭唯佛得证。坏一切烦恼藏。修一切灭苦道故。如是此如来藏。以法界藏故。身见等众生不能得见。已说以身见相对治真实法界未现前故。又如是出世间法身如来藏。非颠倒众生境界。已说以无常等世间法对治出世间法界未现前故。又如是自性清净法界如来空藏。非散乱心失空众生境界。已说以烦恼垢客尘染。空自性清净功德法不相舍离。出世间法身得名故。此明何义。又依一味等味法界无差别智门观察出世间自性清净法身。是名如实知见真如。是故经说。十住菩萨唯能少分见如来藏。何况凡夫二乘人等。是故偈言。
　　譬如薄云中　　见虚空有日
　　净慧诸圣人　　见佛亦如是
　　声闻辟支佛　　如无眼目者
　　不能观如来　　如盲不见日
　　所知一切法　　有无量无边
　　遍虚空法界　　无量智能见
　　诸如来法身　　充满一切处
　　佛智慧能见　　以无量智故

　　　　究竟一乘宝性论为何义说品第七

　　问曰。真如佛性如来藏义住无障阂究竟菩萨地。菩萨第一圣人亦非境界。以是一切智者境界故。若如是者。何故乃为愚痴颠倒凡夫人说。答曰。以是义故。略说四偈。
　　处处经中说　　内外一切空
　　有为法如云　　及如梦幻等
　　此中何故说　　一切诸众生
　　皆有如来性　　而不说空寂
　　以有怯弱心　　轻慢诸众生
　　执著虚妄法　　谤真如佛性
　　计身有神我　　为令如是等
　　远离五种过　　故说有佛性

　　此四行偈以十一偈略释应知。偈言。
　　诸修多罗中　　说有为诸法
　　谓烦恼业等　　如云等虚妄
　　烦恼犹如云　　所作业如梦
　　如幻阴亦尔　　烦恼业生故
　　先已如是说　　此究竟论中
　　为离五种过　　说有真如性
　　以众生不闻　　不发菩提心
　　或有怯弱心　　欺自身诸过
　　未发菩提心　　生起欺慢意
　　见发菩提心　　我胜彼菩萨
　　如是憍慢人　　不起正智心
　　是故虚妄取　　不知如实法
　　妄取众生过　　不知客染心
　　实无彼诸过　　自性净功德
　　以取虚妄过　　不知实功德
　　是故不得生　　自他平等慈
　　闻彼真如性　　起大勇猛力
　　及恭敬世尊　　智慧及大悲
　　生增长五法　　不退转平等
　　无一切诸过　　唯有诸功德
　　取一切众生　　如我身无异
　　速疾得成就　　无上佛菩提

　　　　究竟一乘宝性论身转清净成菩提品第八

　　论曰。已说有垢如。自此以下说无垢如应知。无垢如者。谓诸佛如来。于无漏法界中远离一切种种诸垢。转杂秽身得净妙身。依八句义略差别说彼真如性无漏法身应知。何等为八偈言。
　　净得及远离　　自他利相应
　　依止深快大　　时数如彼法

　　是名八种句义。次第一偈示现八种义者。何谓八种。一者实体。二者因。三者果。四者业。五者相应。六者行。七者常。八者不可思议。实体者。向说如来藏不离烦恼藏所缠。以远离诸烦恼转身得清净。是名为实体应知。偈言净故。是故圣者胜鬘经言。世尊。若于无量烦恼藏所缠如来藏不疑惑者。于出无量烦恼藏法身亦无疑惑故。因者。有二种无分别智。一者出世间无分别智。二者依出世间智。得世间出世间依止行智是名为因。偈言得故。果者。即依此得得证智果。是名为果。偈言远离故。业者。有二种远离。一者远离烦恼障。二者远离智障。如是次第故名远离。如是远离自利利他成就。是名为业。偈言自他利故。相应者。自利利他得无量功德。常毕竟住持。是名相应。偈言相应故。行常不思议者。谓三种佛法身。无始世界来作众生利益常不休息。不可思议。偈言依止深快大故。以是义故。略说偈言。
　　实体因果业　　及以相应行
　　常不可思议　　名佛地应知

　　又依实体依因。于佛地中及得彼方便因故。说三偈。
　　向说佛法身　　自性清净体
　　为诸烦恼垢　　客尘所染污
　　譬如虚空中　　离垢净日月
　　为彼厚密云　　罗网之所覆
　　佛功德无垢　　常恒及不变
　　不分别诸法　　得无漏真智

　　此三行偈以四行偈略释应知。偈言。
　　佛身不舍离　　清净真妙法
　　如虚空日月　　智离染不二
　　过恒沙佛法　　明净诸功德
　　非作法相应　　不离彼实体
　　烦恼及智障　　彼法实无体
　　常为客尘染　　是故说云喻
　　远离彼二因　　向二无分别
　　无分别真智　　及依彼所得

　　此偈明何义。向说转身实体清净。又清净者略有二种。何等为二。一者自性清净。二者离垢清净。自性清净者。谓性解脱无所舍离。以彼自性清净心体不舍一切客尘烦恼。以彼本来不相应故。离垢清净者。谓得解脱。又彼解脱不离一切法。如水不离诸尘垢等而言清净。以自性清净心远离客尘诸烦恼垢更无余故。又依彼果离垢清净故。说四偈。
　　如清净池水　　无有诸尘浊
　　种种杂花树　　周匝常围绕
　　如月离罗睺　　日无云翳等
　　无垢功德具　　显现即彼体
　　蜂王美味蜜　　坚实净真金
　　宝藏大果树　　无垢真金像
　　转轮圣王身　　妙宝如来像
　　如是等诸法　　即是如来身

　　此四行偈以八行偈略释应知。偈言。
　　贪等客烦恼　　犹如浊水尘
　　无分别上智　　果法如池水
　　示现佛法身　　一切诸功德
　　依彼证智果　　是故如是说
　　贪如浊水尘　　净法杂垢染
　　可化诸众生　　如绕池藕花
　　禅定习气润　　远离嗔罗睺
　　以大慈悲水　　遍益诸众生
　　如十五日月　　远离云罗网
　　光明照众生　　能除诸幽闇
　　佛无垢日月　　离痴云罗网
　　智光照众生　　除灭诸黑闇
　　得无等等法　　能与妙法味
　　诸佛如蜜坚　　远离蜂糩障
　　真实妙功德　　除断诸贫穷
　　能与解脱势　　故说金树喻
　　法宝真实身　　增上两足尊
　　胜色毕竟成　　故说后三喻

　　又向说以二种智依自利利他业。何者为二。一者出世间无分别智。二者依出世间无分别智。转身得身行因远离烦恼。得证智果故。又何者是成就自利。谓得解脱远离烦恼障远离智障。得无障碍清净法身。是名成就自身利益。又何者是成就他利益。既得成就自身利已。无始世来自然依彼二种佛身。示现世间自在力行。是名成就他身利益。又依自利利他。成就业义故。说四偈。
　　无漏及遍至　　不灭法与恒
　　清凉不变异　　不退寂净处
　　诸佛如来身　　如虚空无相
　　为诸胜智者　　作六根境界
　　示现微妙色　　出于妙音声
　　令嗅佛戒香　　与佛妙法味
　　使觉三昧触　　令知深妙法
　　细思惟稠林　　佛离虚空相

　　此四行偈以八行偈略释应知。偈言。
　　略说二种法　　业智应当知
　　满足解脱身　　清净真法身
　　解脱身法身　　二及一应知
　　谓无漏遍至　　及究竟无为
　　烦恼尽无漏　　及习气灭故
　　无阂及无障　　智遍至应知
　　无为以不灭　　实体不失故
　　不失名为本　　恒等句解释
　　对于恒等句　　有四失应知
　　死无常及转　　不可思议退
　　以无死故恒　　以常故清凉
　　不转故不变　　寂静故不退
　　彼究竟足迹　　净智白法体
　　具足色声等　　示现于诸根
　　如虚空无相　　而现色等相
　　法身亦如是　　具六根境界

　　此偈明何义。经中说言。如虚空相诸佛亦尔者。此依第一义。诸佛如来清净法身自体相不共法故。作如是说。以是义故。金刚般若波罗蜜经言。须菩提。于意云何。可以三十二大人相成就得见如来不。须菩提言。如我解佛所说义者。不以相成就得见如来。佛言。如是如是。须菩提。不以相成就得见如来。须菩提。若以相成就观如来者。转轮圣王应是如来。是故非以相成就得见如来故。此明何义。以依如来第一义谛清净法身明如是义。又依相应义故。说二偈。
　　如空不思议　　常恒及清凉
　　不变与寂静　　遍离诸分别
　　一切处不著　　离阂粗涩触
　　亦不可见取　　佛净心无垢

　　此二行偈以八行偈略释应知。偈言。
　　解脱身法身　　示自利利他
　　依自利利他　　彼处相应义
　　一切诸功德　　不思议应知
　　以非三慧境　　一切种智知
　　诸众生佛体　　细故非闻境
　　第一非思思　　以出世深密
　　世修慧不知　　诸愚痴凡夫
　　本来未曾见　　如盲不瞩色
　　二乘如婴儿　　不见日月轮
　　以不生故常　　以不灭故恒
　　离二故清凉　　法性住不变
　　证灭故寂静　　一切觉故遍
　　不住不分别　　离烦恼不著
　　无智障离阂　　柔软离粗涩
　　无色不可见　　离相不可取
　　以自性故净　　离染故无垢

　　此偈明何义。虚空譬喻者。明诸佛如来无为诸功德不离佛法身。于所有诸有得不可思议胜大方便业胜大悲业胜大智业。为与一切众生乐相无垢清净三种佛身。所谓实佛受法乐佛及化身佛。常不休息常不断绝。自然修行。以为利益一切众生应知。以不共余人唯诸佛如来法身相应故。此明何义。以依此身相应诸行差别故。说八偈。
　　非初非中后　　不破坏不二
　　远离于三界　　无垢无分别
　　此甚深境界　　非二乘所知
　　具胜三昧慧　　如是人能见
　　出过于恒沙　　不思议功德
　　唯如来成就　　不与余人共
　　如来妙色身　　清净无垢体
　　远离诸烦恼　　及一切习气
　　种种胜妙法　　光明以为体
　　令众生解脱　　常无有休息
　　所作不思议　　如摩尼宝王
　　能现种种形　　而彼体非实
　　为世间说法　　示现寂静处
　　教化使淳熟　　授记令入道
　　如来镜像身　　而不离本体
　　犹如一切色　　不离于虚空

　　此八行偈以二十五偈略释应知。偈言。
　　向说佛法身　　及一切种智
　　自在与涅槃　　及第一义谛
　　不可思议法　　应供等功德
　　唯自身内证　　应当如是知
　　彼三身差别　　实法报化等
　　所谓深快大　　无量功德身
　　明实体身者　　谓诸佛法身
　　略说五种相　　五功德应知
　　无为无差别　　远离于二边
　　出离烦恼障　　智障三昧障
　　以离一切垢　　故圣人境界
　　清净光明照　　以法性如是
　　无量阿僧祇　　不可数思议
　　无等诸功德　　到第一彼岸
　　实法身相应　　以快不可数
　　非思量境界　　及远离习气
　　无边等佛法　　次第不离报
　　受种种法味　　示现诸妙色
　　净慈悲习气　　无虚妄分别
　　利益诸众生　　自然无休息
　　如如意宝珠　　满足众生心
　　受乐佛如是　　神通力自在
　　此神力自在　　略说有五种
　　说法及可见　　诸业不休息
　　及休息隐没　　示现不实体
　　是名要略说　　有五种自在
　　如摩尼宝珠　　依种种诸色
　　异本生诸相　　一切皆不实
　　如来亦如是　　方便力示现
　　从兜率陀退　　次第入胎生
　　习学诸伎艺　　婴儿入王宫
　　厌离诸欲相　　出家行苦行
　　推问诸外道　　往诣于道场
　　降伏诸魔众　　成大妙觉尊
　　转无上法轮　　入无余涅槃
　　于不清净国　　现如是等事
　　世间无休息　　宣说无常苦
　　无我寂静名　　方便智慧力
　　令彼诸众生　　厌离三界苦
　　后入于涅槃　　以入寂静道
　　诸声闻人等　　有是虚妄相
　　言我得涅槃　　法华等诸经
　　皆说如实法　　般若方便摄
　　回先虚妄心　　令淳熟上乘
　　授妙菩提记　　微细大势力
　　令愚痴众生　　过险难恶道
　　深快及以大　　次第说应知
　　初法身如来　　第二色身佛
　　譬如虚空中　　有一切色身
　　于初佛身中　　最后身亦尔

　　自此以下。即依如是三种佛身。为乐众生利益众生。略说二偈。
　　世尊体常住　　以修无量因
　　众生界不尽　　慈悲心如意
　　智成就相应　　法中得自在
　　降伏诸魔怨　　体寂静故常

　　此二行偈以六行偈略释应知。偈言。
　　弃舍身命财　　摄取诸佛法
　　为利益众生　　究竟满本愿
　　得清净佛身　　起大慈悲心
　　修行四如意　　依彼力住世
　　以成就妙智　　离有涅槃心
　　常得心三昧　　成就乐相应
　　常在于世间　　不为世法染
　　得净甘露处　　故离一切魔
　　诸佛本不生　　本来寂静故
　　以常可归依　　故言归依我
　　初七种譬喻　　如来色身常
　　后三种譬喻　　善逝法身常

　　此偈明何义。诸佛如来依法身转得无上身。不可思议应知。依不可思议故。说二偈。
　　非言语所说　　第一义谛摄
　　离诸觉观地　　无譬喻可说
　　最上胜妙法　　不取有涅槃
　　非三乘所知　　唯是佛境界

　　此二行偈以五行偈略释应知。偈言。
　　不可得思议　　以离言语相
　　离言语相者　　以第一义摄
　　第一义摄者　　非思量境界
　　非思量境者　　以无譬喻知
　　无譬喻知者　　以最胜无上
　　最胜无上者　　不取有涅槃
　　不取是二者　　不取功德过
　　前五种譬喻　　微细不思议
　　如来法身常　　第六譬喻者
　　以得自在故　　如来色身常

　　　　究竟一乘宝性论如来功德品第九

　　论曰。已说无垢真如法身。次说依彼无垢真如法身一切功德。如摩尼宝不离光明形色诸相。如来法身无量无边自性清净无垢功德。亦复如是。以是义故依佛功德。次说二偈。
　　自利亦利他　　第一义谛身
　　依彼真谛身　　有此世谛体
　　果远离淳熟　　此中具足有
　　六十四种法　　诸功德差别

　　此偈示现何义。偈言。
　　于自身成就　　住持诸佛法
　　故摄第一身　　为他身住持
　　诸如来世尊　　故有世谛体
　　佛无量功德　　初身摄应知
　　十力四无畏　　大丈夫相等
　　彼受乐报体　　第二佛身摄

　　此偈明何义。明十力等六十四种佛身功德。此云何知。依彼义故。略说二偈。
　　佛力金刚杵　　破无智者障
　　如来无所畏　　处众如师子
　　如来不共法　　清净如虚空
　　如彼水中月　　众生二种见

　　自此已下功德品中余残论偈。依此二偈次第示现彼十力等六十四种如来功德。如陀罗尼自在王经广说应知。初依十力故。说二偈。
　　处非处果报　　业及于诸根
　　性信至处道　　离垢诸禅定
　　忆念过去世　　天眼寂静智
　　如是等诸句　　说十种力名

　　又依四无畏故。说三偈。
　　如实觉诸法　　遮诸阂道障
　　说道得无漏　　是四种无畏
　　于所知境界　　毕竟知自他
　　自知教他知　　此非遮障道
　　能证胜妙果　　自得令他得
　　说自他利谛　　是诸处无畏

　　又依十八不共佛法故说八偈。
　　佛无过无诤　　无妄念等失
　　无不定散心　　无种种诸想
　　无作意护心　　欲精进不退
　　念慧及解脱　　知见等不退
　　诸业智为本　　知三世无障
　　佛十八功德　　及余不说者
　　佛身口无失　　若他来破坏
　　内心无动相　　非作心舍心
　　世尊欲精进　　念净智解脱
　　知见常不失　　示现可知境
　　一切诸业等　　智为本展转
　　三世无障阂　　广大智行常
　　是名如来体　　大智慧相应
　　觉彼大菩提　　最上胜妙法
　　为一切众生　　转于大法轮
　　无畏胜妙法　　令彼得解脱

　　又依三十二大人相故。说十一偈。
　　足下相平满　　具足千辐轮
　　跟佣趺上隆　　伊尼鹿王[跳-兆+專]
　　手足悉柔软　　诸指皆纤长
　　鹅王网缦指　　臂肘上下佣
　　两肩前后平　　左右俱圆满
　　立能手过膝　　马王阴藏相
　　身佣相洪雅　　如尼拘树王
　　体相七处满　　上半如师子
　　威德势坚固　　犹如那罗延
　　身色新净妙　　柔软金色皮
　　净软细平密　　一孔一毛生
　　毛柔软上靡　　微细轮右旋
　　身净光圆匝　　顶上相高显
　　项如孔雀王　　颐方若师子
　　发净金精色　　喻如因陀罗
　　额上白毫相　　通面净光明
　　口含四十齿　　二牙白逾雪
　　深密内外明　　上下齿平齐
　　迦陵频伽声　　妙音深远声
　　所食至喉现　　得味中上味
　　细薄广长舌　　二目淳绀色
　　瞬眼若牛王　　功德如莲华
　　如是说人尊　　妙相三十二
　　一一不杂乱　　普身不可嫌

　　此佛十力四无所畏十八不共法。三十二大人相。略集一处。是名六十四种功德应知。偈言。
　　六十四功德　　修因及果报
　　一一各差别　　宝经次第说

　　此偈明何义。向说诸佛如来六十四种功德因果差别。依此次第宝女经中广说应知。又复依此四处。次第有四种喻。谓金刚杵及师子王。虚空譬喻水中月等。有九行偈。依彼九偈。略说偈言。
　　冲过无慈心　　不共他无心
　　故说杵师子　　空水中月喻

　　又依十力金刚杵喻故。说二偈。
　　处非处果性　　众生诸信根
　　种种道修地　　过宿命差别
　　天眼漏尽等　　佛力金刚杵
　　能刺碎散斫　　痴铠山墙树

　　此偈示现何义。略说偈言。
　　诸如来六力　　次第三及一
　　所知境界中　　离三昧诸障
　　及离余垢障　　譬如破散截
　　铠墙及树等　　亦重亦坚固
　　亦不可破坏　　如来十种力
　　犹如彼金刚　　故说金刚杵

　　又依四无畏师子王喻故。说二偈。
　　譬如师子王　　诸兽中自在
　　常处于山林　　不怖畏诸兽
　　佛人王亦尔　　处于诸群众
　　不畏及善住　　坚固奋迅等

　　此偈示现何义。略说偈言。
　　知病苦知因　　远离彼苦因
　　说圣道妙药　　为离病证灭
　　远离诸怖畏　　善住奋迅城
　　佛王在大众　　无畏如师子
　　以知一切法　　是故能善住
　　一切处不畏　　离愚痴凡夫
　　二乘及清净　　以见我无等
　　于一切法中　　心常定坚固
　　何故名奋迅　　过无明住地
　　自在无阂处　　是故名奋迅

　　又依十八不共法虚空譬喻故。说三偈。
　　地水火风等　　彼法空中无
　　诸色中亦无　　虚空无阂法
　　诸佛无障碍　　犹如虚空相
　　如来在世间　　如地水火风
　　而诸佛如来　　所有诸功德
　　乃至无一法　　共余世间有

　　此偈示现何义。略说偈言。
　　声闻及空行　　智者及自在
　　上上微细法　　故示现五大
　　诸众生受用　　如地水火风
　　离世离出世　　故说虚空大
　　三十二功德　　依止法身有
　　如世间灯炷　　明暖及色相
　　相应无差别　　诸如来法身
　　一切诸功德　　无差别亦尔

　　又依三十二大丈夫相水中月喻故。说二偈。
　　秋空无云曀　　月在天及水
　　一切世间人　　皆见月势力
　　清净佛轮中　　具功德势力
　　佛子见如来　　功德身亦尔

　　此偈示现何义。略说偈言。
　　三十二功德　　见者生欢喜
　　依法报化身　　三种佛而有
　　法身净无垢　　远离于世间
　　在如来轮中　　众生见二处
　　如清净水中　　见于月影像
　　是三十二相　　依色身得名
　　如摩尼宝珠　　不离光色相
　　色身亦如是　　不离三十二

　　　　究竟一乘宝性论自然不休息佛业品第十

　　论曰。已说无垢诸佛功德。次说诸佛如来作业。彼诸佛业自然而行常不休息。教化众生应知。此依略说。有二种法自然而行。以是义故。依诸佛业自然而行。常不休息常作佛事故。说六偈。
　　于可化众生　　以教化方便
　　起化众生业　　教化众生界
　　诸佛自在人　　于可化众生
　　常待处待时　　自然作佛事
　　遍觉知大乘　　最妙功德聚
　　如大海水宝　　如来智亦尔
　　菩提广无边　　犹如虚空界
　　于无量功德　　大智慧日光
　　遍照诸众生　　有佛妙法身
　　无垢功德藏　　如我身无异
　　烦恼障智障　　云雾罗网覆
　　诸佛慈悲风　　吹令散灭尽

　　此六行偈义以十四偈略释应知。偈言。
　　以何等性智　　何者何处时
　　作业无分别　　是故业自然
　　以何等根性　　诸众生可度
　　以何等智慧　　能度诸众生
　　又以何者是　　化众生方便
　　众生以何处　　何时中可化
　　进趣及功德　　为果为摄取
　　彼障及断障　　诸缘不分别
　　进趣谓十地　　功德因二谛
　　果谓大菩提　　摄菩提眷属
　　彼障谓无边　　烦恼及习气
　　断障谓大慈　　及大悲心等
　　是名一切时　　常种种因缘
　　如是等六处　　次第说应知
　　如大海水宝　　空日地云风
　　诸地如大海　　智水功德宝
　　菩提如空界　　广无中后边
　　为利益众生　　二种业如日
　　能悉遍照知　　一切众生界
　　皆有如来性　　如地中伏藏
　　犹如彼大地　　体安固不动
　　为利益众生　　见彼我无别
　　客尘烦恼等　　本自无体性
　　一切皆虚妄　　如云聚不实
　　起大慈悲心　　犹如猛风吹
　　烦恼智障尽　　如彼云聚散
　　化事未究竟　　故常在世间
　　从本际以来　　自然不休息

　　问曰。如向所说诸佛如来不生不灭。若如是者即无为法。无为法者不修行业。云何自然不休息常教化众生事。答曰。为示现彼诸佛大事断诸疑惑。是故依彼不可思议无垢清净诸佛境界。示现大事故。以譬喻说一行偈。
　　帝释妙鼓云　　梵天日摩尼
　　响及虚空地　　如来身亦尔

　　依此一行修多罗摄取义。偈九种譬喻。自此以下广说余残六十六偈应知。又复依彼广说偈义。九种譬喻略说彼义。及以次第广说如来无上利益一切众生修行究竟。以十九偈解释应知。偈言。
　　远离一切业　　未曾见有果
　　为一切疑人　　除诸疑网故
　　说九种譬喻　　彼修多罗名
　　广说此诸法　　彼修多罗中
　　广说九种喻　　彼名智境界
　　快妙智庄严　　有智者速入
　　具足佛境界　　说彼天帝释
　　琉璃镜像等　　九种诸譬喻
　　应知彼要义　　见说及遍至
　　以离诸相智　　身口意业密
　　大慈悲者得　　离诸功用心
　　无分别寂静　　以智故无垢
　　如大毗琉璃　　帝释等譬喻
　　智究竟满足　　故究竟寂静
　　以有净智慧　　是故无分别
　　为成种种义　　故说释等喻
　　为成彼义者　　说九种见等
　　离生离神通　　诸佛现是事
　　是名为略说　　种种义譬喻
　　先喻解异后　　后喻解异前
　　佛体如镜像　　如彼琉璃地
　　人非不有声　　如天妙法鼓
　　非不作法事　　如彼大云雨
　　非不作利益　　而亦非不生
　　种种诸种子　　如梵天不动
　　而非不淳熟　　如彼大日轮
　　非不破诸闇　　如彼如意宝
　　而非不希有　　犹如彼声响
　　非不因缘成　　犹如彼虚空
　　非不为一切　　众生作依止
　　犹如彼大地　　而非不住持
　　一切种种物　　以依彼大地
　　荷负诸世间　　种种诸物故
　　依诸佛菩提　　出世间妙法
　　成就诸白业　　诸禅四无量
　　及以四空定　　诸如来自然
　　常住诸世间　　有如是诸业
　　一时非前后　　作如是妙业

　　　　究竟一乘宝性论挍量信功德品第十一

　　论曰。向说四种法。自此已下明有慧人于彼法中能生信心。依彼信者所得功德。说十四偈。
　　佛性佛菩提　　佛法及佛业
　　诸出世净人　　所不能思议
　　此诸佛境界　　若有能信者
　　得无量功德　　胜一切众生
　　以求佛菩提　　不思议果报
　　得无量功德　　故胜诸世间
　　若有人能舍　　摩尼珠珍宝
　　遍布十方界　　无量佛国土
　　为求佛菩提　　施与诸法王
　　是人如是施　　无量恒沙劫
　　若复有人闻　　妙境界一句
　　闻已复能信　　过施福无量
　　若有智慧人　　奉持无上戒
　　身口意业净　　自然常护持
　　为求佛菩提　　如是无量劫
　　是人所得福　　不可得思议
　　若复有人闻　　妙境界一句
　　闻已复能信　　过戒福无量
　　若人入禅定　　焚三界烦恼
　　过天行彼岸　　无菩提方便
　　若复有人闻　　妙境界一句
　　闻已复能信　　过禅福无量
　　无慧人能舍　　唯得富贵报
　　修持禁戒者　　得生人天中
　　修行断诸障　　非慧不能除
　　慧除烦恼障　　亦能除智障
　　闻法为慧因　　是故闻法胜
　　何况闻法已　　复能生信心

　　此十四偈以十一偈略释应知。偈言。
　　身及彼所转　　功德及成义
　　示此四种法　　唯如来境界
　　智者信为有　　及信毕竟得
　　以信诸功德　　速证无上道
　　究竟到彼岸　　如来所住处
　　信有彼境界　　彼非可思议
　　我等可得彼　　彼功德如是
　　唯深信胜智　　欲精进念定
　　修智等功德　　无上菩提心
　　一切常现前　　以常现前故
　　名不退佛子　　彼岸净功德
　　毕竟能成就　　五度是功德
　　以不分别三　　毕竟及清净
　　以离对治法　　施唯施功德
　　持戒唯持戒　　余二度修行
　　谓忍辱禅定　　精进遍诸处
　　悭等所治法　　名为烦恼障
　　虚分别三法　　是名为智障
　　远离彼诸障　　更无余胜因
　　唯真妙智慧　　是故般若胜
　　彼智慧根本　　所谓闻慧是
　　以闻慧生智　　是故闻为胜

　　又自此已下明向所说义。依何等法说。依何等义说。依何等相说。初依彼法故。说二偈。
　　我此所说法　　为自心清净
　　依诸如来教　　修多罗相应
　　若有智慧人　　闻能信受者
　　我此所说法　　亦为摄彼人

　　自此已下次依彼义故。说二偈。
　　依灯电摩尼　　日月等诸明
　　一切有眼者　　皆能见境界
　　依佛法光明　　慧眼者能见
　　以法有是利　　故我说此法

　　自此已下次依彼相故。说二偈。
　　若一切所说　　有义有法句
　　能令修行者　　远离于三界
　　及示寂静法　　最胜无上道
　　佛说是正经　　余者颠倒说

　　自此已下依护法方便故。说七偈。
　　虽说法句义　　断三界烦恼
　　无明覆慧眼　　贪等垢所缠
　　又于佛法中　　取少分说者
　　世典善言说　　彼三尚可受
　　何况诸如来　　远离烦恼垢
　　无漏智慧人　　所说修多罗
　　以离于诸佛　　一切世间中
　　更无胜智慧　　如实知法者
　　如来说了义　　彼不可思议
　　思者是谤法　　不识佛意故
　　谤圣及坏法　　此诸邪思惟
　　烦恼愚痴人　　妄见所计故
　　故不应执著　　邪见诸垢法
　　以净衣受色　　垢腻不可染

　　自此已下依谤正法故。说三偈。
　　愚不信白法　　邪见及憍慢
　　过去谤法障　　执著不了义
　　著供养恭敬　　唯见于邪法
　　远离善知识　　亲近谤法者
　　乐著小乘法　　如是等众生
　　不信于大乘　　故谤诸佛法

　　自此已下依谤正法得恶果报故。说六偈。
　　智者不应畏　　怨家蛇火毒
　　因陀罗霹雳　　刀杖诸恶兽
　　师子虎狼等　　彼但能断命
　　不能令人入　　可畏阿鼻狱
　　应畏谤深法　　及谤法知识
　　决定令人入　　可畏阿鼻狱
　　虽近恶知识　　恶心出佛血
　　及杀害父母　　断诸圣人命
　　破坏和合僧　　及断诸善根
　　以系念正法　　能解脱彼处
　　若复有余人　　诽谤甚深法
　　彼人无量劫　　不可得解脱

　　自此已下依于说法法师生敬重心故。说二偈。
　　若人令众生　　学信如是法
　　彼是我父母　　亦是善知识
　　彼人是智者　　以如来灭后
　　回邪见颠倒　　令入正道故

　　自此已下依彼说法所得功德。以用回向故。说三偈。
　　三宝清净性　　菩提功德业
　　我略说七种　　与佛经相应
　　依此诸功德　　愿于命终时
　　见无量寿佛　　无边功德身
　　我及余信者　　既见彼佛已
　　愿得离垢眼　　成无上菩提

　　自此已下略说句义。偈言。
　　依何等法说　　依何等义说
　　依何等相说　　如彼法而说
　　如彼义而说　　如彼相而说
　　彼一切诸法　　六行偈示现
　　护自身方便　　以七行偈说
　　明诽谤正法　　故有三行偈
　　六偈示彼因　　以二偈示现
　　于彼说法人　　深生敬重心
　　大众闻忍受　　得彼大菩提
　　略说三种法　　示现彼果报


　　　　究竟一乘宝性论卷第四


