  大乘成业论
　　世亲菩萨造  唐 玄奘译




　　　　大乘成业论一卷

　　　　世亲菩萨造
　　　　大唐三藏法师玄奘奉　诏译
　　如处处经中世尊说。三业谓身业语业意业。此中有说身所造业故名身业。语即是业故名语业。此二皆用表与无表为其自性。意相应业故名意业。此业但以思为自性。今于此中何法名表。且身表业形色为性。缘此为境心等所生。谁之形色谓身形色。若身形色。何故前言身所造业故名身业。谓总名身一分摄故名身形色。依身大种而发生故名身所造。以总身言于别亦转。如世间说居邑住林。何缘复说缘此为境心等所生。为欲简彼唇等形色。彼非缘彼心等所生。以缘言音心等生故。又为简彼宿愿心等所引形色。彼非缘彼心等所生。余异熟因心等生故。何故名表。此能表示自发业心令他知故。为显此义故。说颂言。
　　由外发身语　　表内心所思
　　譬彼潜渊鱼　　鼓波而自表

　　形色者何。谓长等性。何者长等。谓于彼生长等名想。此摄在何处。谓色处所摄。今应思择。长等为是极微差别犹如显色。为是极微差别积聚。为别一物遍色等聚。设尔何失。长等若是极微差别应如显色。诸色聚中一一细分。长等可取。若是极微差别积聚。此与显色极微积聚。有何差别。即诸显色积聚差别。应成长等。若别一物遍色等聚。一故遍故。一一分中应全可取。于一切分皆具有故。或应非一。于诸分中各别住故。又坏自宗十处皆是极微积集。又应朋助食米齐宗执实有分遍诸分故。即于和合诸聚色中。见一面多便起长觉。见一面少便起短觉。见四面等便起方觉。见诸面满便起圆觉。见中凸出便起高觉见中坳凹便起下觉。见面齐平起于正觉。见面参差起不正觉。如旋转轮观锦绣时。便生种种异形类觉。不应实有异类形色同在一处如诸显色。若许尔者。应于一一处起一切形觉。然无是事。是故形色无别有体。即诸显色于诸方面安布不同起长等觉。如树蚁等行列无过。若尔云何。于远闇处不了显色了形色耶。如何不了树等形色。而能了彼行列形耶。然离树等无别行列。或于远闇诸聚色中。若显若形俱不能了。虽复能取而不分明。疑是何物此何所见。由是应知但取显色。由远闇故见不分明。故表是形理不成立。
　　有说。身表行动为性。缘此为境心等所生。何缘复说。缘此为境心等所生。为欲简彼唇等摇动。彼非缘彼心等所生。以缘言音心等生故云何名行动。谓转至余方。此摄在何处。谓色处所摄。何缘知此转至余方。谓差别相不可知故。此理不然。如熟变物虽才触火。光雪。酢等诸熟变缘即有差别。而不可知彼差别相。然彼前后非无有异。此亦应然。如长薪草众分相似。各别生焰虽有差别。而不可知彼差别相。然彼众分非无有异。此亦应然。若熟变物才触缘时。诸熟变相不即生者。彼于后时亦应不生。缘无异故。若长薪草众分相似。非分分中别生焰者。彼焰应无由彼别故。形量照明焰热差别。是故不应以差别相不可知故。便谓即此转至余方。应审了知彼差别相。若谓灭因不可得故知即此法转至余方。此亦非理。如心心所声灯焰等。有何灭因而念念灭。余亦应尔。灭不待因若言心等亦有灭因。谓唯各别自无常相。若尔何故余不许然。余既不然。此云何尔。故知心等灭不待因。心等既然余亦应尔。若余法灭不待因者。薪等未与火等合前。彼色等性应不可取。如合后位后亦应如前位。可取如何。风手未触未执灯铃已前。灯焰铃声分明可取。非于后位然焰声灭不待风手。薪等亦然不应为难。又若薪等由火等灭。彼色等性不可取者。才触无间应不可取。彼才触时有差别故。又彼外缘无差别故。诸熟变物下中上品。诸熟变相差别生时。由彼为因。后后生起前前灭坏。谁复为因。不应此法由彼故生。即此复由彼法故灭。二相违法非共一因。世极成立故有为法不待灭因。任运自灭如前可取。不可取者。应知相续随转灭坏差别之相。有微增故。又若灭法亦有因者。是则应无无因灭法。心心所等如待因生。灭亦应尔。非离心等别有无常世共成立。又因异故灭应差别。如火光雪酢等异故熟变差别。又已灭法应更可灭许有因故。犹如色等。是故灭法决定无因。灭无因故才生即灭。故知无有转至余方。若谓生因不可得故。知即此法转至余方。此亦非理有生因故。谓前与后而作生因。如前念心与后念心。前念熟变与后熟变。乳与其酪。葡萄汁与酒。酒复与酢等故。无少法转至余方。转相既无何有行动。又若有住则无行动。既无行动彼应常住。法若无住亦无行动。才生即灭无动义故。若尔现见行动者何。余方所见非即本物何缘知彼非本物耶。由彼彼方新新生故。如草火焰及如影行。非此方影余方可见形质不动。日等光明远近回转便见彼影或长或短或移转故。又障光明少分生故。有反诘言。何缘征难。至余方义且如何知。余方所见非即本物。此亦应引前理为证。谓若有住则无动等。又外火等缘无差别。而于后时差别可取。由此证知念念各别。又若以证异因无故。谓余所见还是本物。既无有因证即本物。何缘不谓非本物耶。由此二义应俱不定。故至余方义不成立。
　　日出论者作如是言。诸行实无至余方义。有为法性念念灭故。然别有法心差别为因。依手足等起此法。能作手足等物。异方生因是名行动。亦名身表。此摄在何处。谓色处所摄。若尔何缘不许眼见如诸显色。既非所见不表示他。如何名表。复云何知此法实有。云何此法能令自身转趣余方别异而起。若言由心差别。所生风界即应如是。风界其性是动。足能为彼异方生因。何乃离风执有动法。又草叶等离外风界无别动法。云何移转。然诸风界摇触等生其性能动。即应许彼能令手等转余方生何劳别执。若体若用俱不极成能动法生。
　　若不尔者即心差别。所生风界能为手等异方生因应是身表。如是风界无所表示。云何名表。又许触处是善不善便非释子。
　　若不尔者即心差别。能令自身余方生起。即身生起应是身表。是则身表应假非实。自身多法合为体故。又无表示云何名表。香等不能表示他故。又许香等是善不善便非释子。若不尔者即心差别。所生显色应是身表。显色非心差别所起。自种子风差别生故。又许显色是善不善便非释子。若此显色体非身表。此余方生应是身表。天爱任汝于此表业尽力所能勤加转计。然此非用功力能成。何乃于中徒生劳倦。谁能成立生别有体。此所执生非如色等。是所现见非如眼等。是能现见何缘知有。又不可见云何名表。前说不能表示他故。又若显色是善不善。可说此生为身表业。然诸显色非善不善。前已说故。生亦应然。是故定无身实表业。若尔身业应唯无表。此无表名为目何法。谓法处摄律仪色等。云何欲界有善无表离表而发。若欲界中有此无表复有何过。应随心转。如在色界是则余心及无心位。应无律仪不律仪等。若谓受时要期发语。所引发故无斯过者。说戒经时默无所说亦无要期。如何获得虚诳语罪。又应无有无记身业。以无表业唯二种故。又亦应无一刹那顷善恶身业。以诸无表定相续故。谓若轻心不发无表。重心所发决定相续。虽彼随情计度实有身语业色。而不应成善不善性。所以者何。彼说色业于命终位必皆舍故。如何由此能得当来爱非爱果。有作是言此何非理。谓过去业其体实有。能得当来所感果故。此于痈上更复生痈。谓执过去业体实有。先有后无名为过去。如何可执其体实有。若尔世尊何故自说。
　　业虽经百劫　　而终无失坏
　　遇众缘合时　　要当酬彼果

　　无失坏言。为显何义。显所作业非无果义由后半颂证此义成。谁不信受善不善业。虽经久远而能得果。但应思择。如何得果。为由相续转变差别。如稻种等而得果耶。为由自相经久远时安住不坏而得果耶。若由相续转变差别而得果者。义且可然。若由自相经久远时安住不坏而得果者。应言此业经久远时体不谢灭而能得果。若谓此业非自相。无名为谢灭。然由此业无复作用名谢灭者。如何此业无复作用。由更不能引当果故。何缘不能更引当果。此于彼果已曾引故。不可于果引而复引。如法已生不重生故。何缘不引余等流果。以等流果无分限故。岂不此果亦现在时。已曾引故不须重引。业体不灭常应现在。何不常引所得果耶。岂不前言不可于果引而复引。如法已生不重生故。如何复难前虽有言而未释难。业体恒有应如中际。常名现在常能引果。应如初际恒复可生。若谓过去业体虽有。而无作用故非现在。非现在故不能引果。此亦不然。既恒有体应如现在恒有作用。又汝所宗过去诸法有与果用何非现在。若谓现在。唯依诸法取果用说。理亦不然。用义同故。应俱现在过去诸法。无取果用名过去者。有与果用应名现在。此用尽时应名谢灭。是则诸法灭而复灭。如是亦应生而复生。故彼宗义理不成立。又法如何名能引果。谓安立彼令当生故。诸漏尽者。最后刹那应不引果后不生故。是则此念应非现在。不应更灭入于过去。初现在时已无作用。如何后时说名谢灭。若虽无用而更灭者。是则过去复应须灭。若灭已复灭。应生已更生。便有自违前所说过。若谓此念虽有能生后果作用。而缘阙故后果不生。此亦非理。果必不生。如何知有能生作用。应言此念违顺二缘有非有故。虽从因生而无作用能生后果。是故彼宗如是种类能引果义理必不成。由此但应于果种子能长养故。名能引果。又彼宗说过去未来体皆实有未来。何故非如现在能引果耶。若一切时一切物有何时何物体非有故。而经言遇众缘合时当酬彼果。又彼应说谁于何位于谁有能言安立彼令当生故。名能引果。以一切时一切有故。是故所言谓过去业其体实有能得当来。所感果者。理定不成。
　　若尔应许由善不善身语二业。蕴相续中引别法起。其体实有心不相应行蕴所摄。有说此法名为增长。有说此法名不失坏。由此法故能得当来爱非爱果。意业亦应许有此法。若不尔者余心起时此便断灭。心相续中若不引起如是别法。云何能得当来世果。是故定应许有此法。若于先时诵习文义。后经久远复生忆念。又于先时于诸境界数见闻等。后经久远于彼境中还生忆念。于何刹那引起何法。由此后时还生忆念。
　　又先趣入灭定等心引起何法。由此后时还从定起生出定心。又紫矿汁染拘橼花。彼二俱灭引起何法。后结果时瓤生赤色。故离彼计身语二业所引别法。但应由思差别作用熏心相续令起功能。由此功能转变差别当来世果差别而生。如紫矿汁染拘橼花相续转变至结果时其瓤色赤。内法熏习应知亦尔。又何不许身语二业熏心相续。以身语业由心引成善不善故。不应由心成善不善。于异相续能与当来爱非爱果。非余造业余受果故。若所作业体虽谢灭。由所熏心相续功能转变差别。能得当来爱等果者。处无心定及无想天心相续断。如何先业能得当来爱非爱果。有作是说。于此生中先所熏心必还相续故。得当来爱非爱果。既已间断何因能续。入定心作等无间缘故能令续。彼久谢灭云何能作等无间缘。如破过去业能得果。此亦同彼应如理破。故出定心不应续起。
　　有作是说。依附色根种子力故后心还起。以能生心心所种子依二相续。谓心相续色根相续。随其所应岂不经说。意法为缘生于意识。云何离意而意识生。应知意种或时名意以于因中立果名故。如于所触立饥渴名。如何一一心心所法。从二种子相续而生。不见芽等从种生法。有如是事。可藉多缘生于一果。无从二种有一果生。若尔还应不免前过。谓无心定及无想天心相续断。如何先业能得当来爱非爱果。是彼宗过何谓彼宗。谓执此位全无心者。若说此位是有心者。即无斯过。如尊者世友所造问论中言。若执灭定全无有心。可有此过。我说灭定犹有细心故无此失。彼复引经证成此义。如契经言。处灭定者身行皆灭。广说乃至根无变坏识不离身。今此位中许有何识。
　　有说。此有第六意识。岂不经说。意法为缘生于意识。三和合触与触俱起有受想思。云何此位得有意识而无三和。或有三和而无有触。或复有触而无受想。由是说名灭受想定。有作是释。如何世尊说。受缘爱而一切受非皆爱缘。触亦应尔。非一切触皆受等缘。世尊余经自简此义。谓无明触所生诸受为缘生爱曾无有处。简触生受。无简别故非为善释。有别释言。三和触者。三事有力合故。触生于此位中。三事无力可能生触及生受想。由入定心所厌坏故。正在定位尚无有触。况有受想。故此位中唯余意识无诸心所。若尔此位意识。是何为善为染为无记性。设尔何失。若善性者如何善性。非无贪等善根相应。设无贪等善根相应。如何无触。若谓由善等无间缘所引发故此识善者。理不应然。善心无间生三心故。又善根力所引善心。无因能遮无贪等故。又无善根应不成善。然此灭定如灭是善。若染性者如何染性。不与贪等烦恼相应。设与贪等烦恼相应。如何无触。如佛于彼十问经中自作是说。所有受蕴想蕴行蕴皆触为缘。又无想定尚不许染。况灭尽定。若是无覆无记性者。为异熟生。为威仪路。为工巧处。为能变化。设尔何失。若异熟生。如何有顶定心无间。此下八地中间悬隔。而起欲界异熟生心。如何复从此心无间。而得现起不动等心。如摩诃俱瑟祉罗契经中作如是问。出灭定时当触几触。答言具寿。当触三触。谓不动触。无所有触。及无相触。又异熟心宿业所引。有何道理。由灭定前要期势力。令彼出定时限不过。复有何缘。要于有顶缘灭为境定心边际。欲界宿业习气所引。异熟果心方得现起。非于前位。又以何缘。于此所起异熟生色断已不续。异熟生心断而更续。若威仪路或工巧处。或能变化。如何此心缘威仪等。无触而能有所造作。又许所修九次第定及八解脱体皆是善。不应此位现起染污或无记心。又用有顶缘灭为境寂静思惟定为依止。方能现入灭受想定。如摩诃俱瑟祉罗契经中依灭尽定作如是问。几因几缘为依能入无相界定。答言具寿。二因二缘为依能入无相界定。谓不思惟一切相。及正思惟无相界。若灭定中有意识者。此缘何境。作何行相。若缘灭境作静行相。如何非善。设是善者。如何不许与无贪等善根相应。设许相应。如何不许触为缘起。若缘余境作余行相。如何入灭定心无间起散乱心而不违理。设自计度有余无记由此二因亦不应理。是故汝等不如实知阿笈摩义。纵情妄计第六意识灭定等有。由是而执此位有心。
　　若尔云何许灭定等诸无心位亦有心耶。应如一类经为量者。所许细心彼位犹有。谓异熟果识具一切种子。从初结生乃至终没。展转相续曾无间断。彼彼生处由异熟因。品类差别相续流转。乃至涅槃方毕竟灭。即由此识无间断故。于无心位亦说有心。余六识身于此诸位皆不转故说为无心。由灭定等加行入心增上力故。令六识种暂时损伏不得现起故名无心。非无一切。心有二种。一集起心。无量种子集起处故。二种种心。所缘行相差别转故。灭定等位第二心阙故名无心。如一足床阙余足故亦名无足。彼诸识种被损伏位。异熟果识刹那刹那转变差别。能损伏力渐劣渐微乃至都尽如水热箭引烧发力。渐劣渐微至都尽位。识种尔时得生果。便初从识种意识还生。后位随缘余识渐起。即前所说异熟果识。摄藏种种诸法种子。彼彼余识及俱有法善不善性数熏发时。随其所应种力增盛。由此相续转变差别。随种力熟随遇助缘。便感当来爱非爱果依如是义有说颂言。
　　心与无边种　　俱相续恒流
　　遇各别熏缘　　心种便增盛
　　种力渐次熟　　缘合时与果
　　如染拘橼花　　果时瓤色赤

　　世尊依此。于解深密大乘经中。说如是颂。
　　阿陀那识甚深细　　一切种子如暴流
　　我于凡愚不开演　　恐彼分别执为我

　　能续后有能执持身故。说此名阿陀那识。摄藏一切诸法种子故。复说名阿赖耶识。前生所引业异熟故。即此亦名异熟果识。若不许有此异熟识。复有何识能执持身。非有余识能遍持身。乃至命终恒不舍故。又何处蕴烦恼随眠对治生时可名能断。若言蕴在能对治心。此不应理。如何随眠烦恼随逐可为能治。又诸有情生无色界。染善无漏心正起时。有何趣摄异熟法在。或应许趣通非异熟及不系法。便与理违。又不还果生有顶处。为尽余漏修对治道。无所有处无漏起时。于有顶处有何别物。自体犹存而不名死非众同分。或复命根离色心等别有实物。此二唯于异熟诸蕴。相似势分而假建立。相似势分无别实体。如稻稗等相似势分。故定应许异六识身。有如上说持种识体。
　　即依此识。赤铜鍱部经中建立有分识名。大众部经名根本识。化地部说穷生死蕴。云何此识缘境行相。此境行相不可了知。云何名识而得如是。如执灭定等位有余。识者境界行相难知。此亦应尔。此识摄在何取蕴中。理实应言识取蕴摄。若尔经句当云何通。如说云何名识取蕴谓六识身。又说云何识缘名色识谓六识。应知此经别有密意。如契经说。云何行蕴谓六思身。非行蕴中更无余法。此亦应尔。说六非余有何密意。且如世尊解深密说。我于凡愚不开演者。恐彼分别执为我故。何缘愚夫执此为我。此无始来穷生死际。行相微细无改变故。又以六识所依所缘行相品类粗易了故。与诸烦恼及对治道有相应故。建立杂染清净品故。体是果识由此比知有种识故。诸契经中随所宣说不说因识。与上所说皆相违故。是名说六非余密意。由此已释。余部经中唯说六识身为有分识等。随其所应皆无违害。又于今时一一部内无量契经皆已隐没。如释轨论广辩应知。故不应计阿赖耶识定非经说。理必有故。若尔一身应有二识俱时而转。谓异熟识及余转识。如是何过。若一身中二识俱转。应俱时立二有情身。如余身中二识俱转。此无有失。因果二识展转为依不相离故。又异熟识是余转识所熏习故。非异身中二识俱转。有如是事故无此失。颇有现见种与种果相续异耶。现见世间青莲花等。根与茎等相续各异而为种果。此亦应然。又纵世间见与不见。若不许有阿赖耶识。便有如前所说过难。故应定许阿赖耶识离六识身其体实有。
　　何缘不许我体实有与六识身为所依止。汝所执我其相云何。而说能为六识依止。若许我如阿赖耶识生灭相续随缘转变。与识何殊。而执为我。若执我体是一是常毕竟无变。如何可说受识等熏为所依止。夫熏习者。令彼所熏相续变成功能差别。如紫矿汁熏拘橼花。令彼相续功能转变。若无熏习则无转变差别功能。如何先时领智贪等数习异故。后经久时念智贪等生起差别。又无心位与彼后时我体无别。今既无识。后意识等从何而生。又于识等我有何能。而执我为识等依止。若言识等因我故生。我体恒时既无差别。如何识等渐次而生。非于一时一切顿起。若谓更待余因缘助方能生者。离余因缘。如何知有我能生用。若言识等依我而转。诸法才生无间即灭。既无住义何容有转。故不应执我体实有与六识身为所依止。又执有我。违阿笈摩说一切法皆无有我故。汝所执一常实我都无正理。但率妄情。
　　由此证成。但思差别熏习同时阿赖耶识令其相续转变差别。能引当来爱非爱果。非如彼说身语业相。
　　若不许有身语二业。岂能遗谤三业契经。不能遗谤。然能如理解释此经令无过失。如何无失解释此经。应除执毒当为广说。何为契经说有三业。何者是身何者是业。何义名身何义名业。复以何义名为身业语业意业。问亦如是。复以何缘契经唯说身等三业。非眼等耶。何为契经说三业者。为显三业摄十业道。劝励怖多所作者故。如略说三学授佛栗氏子。有执诸业唯身所造非语非意。为显彼二亦有所造故说三业。身谓诸根大造和合差别为体。业即是思差别为性。积集所成。是为身义。大造极微积集成故。有说种种秽恶集成。是为身义。身是种种诸不净物所依处故。若尔天趣应无有身。随作者意有所造作。是为业义。能动身思说名身业。思有三种。一审虑思。二决定思。三动发思。若思能动身即说为身业。此思能引令身相续异方生因风界起故。具足应言动身之业。除动之言但名身业。如益力之油但名力油。如动尘之风但名尘风。此亦如是十业道中。初三业道许身业摄。谓杀生不与取欲邪行。如何思业而得彼名。由此思业能动其身。令行杀盗及邪行故。思力动身令有所作即名思作。如世间说狂贼烧村薪草熟饭。思复云何得名业道。思有造作故名为业。复与善趣恶趣为道。通生彼故得业道名。或所动身是思业道三种思业依彼转故。又杀盗淫由思业起依身而生。随世俗故亦名身业。然此实非善不善性。亦随世俗假立其名。为令世间依此门故。于善恶思勤修止作。是故假说善不善名。若唯思业是善不善。何故业道契经中言。由身三种故思造业。作及增长是不善故。能生苦果及苦异熟。此经意说。能动于身。以身为门。身为依处。缘杀盗淫为境。思业为因能感苦果异熟名身三种故思造业。除此余思名为意业。意相应故不能动发身及语故。若尔何缘经说。二业所谓思业及思已业。即前所说三种思中。初二种思名为思业。第三一思名思已业。无违经过。语谓语言音声为性。此能表了所欲说义故名为语。能发语思说名语业。或复语者字等所依。由带字等能诠表义故名为语。具足应言发语之业。除发之言但名语业。喻说如前。意者谓识能思量故。趣向余生及境界故。说名为意。作动意思说名意业。令意造作善不善等种种事故。具足应言作意之业。除作之言但名意业。或意相应业名意业。除相应言但名意业。喻说如前。若三种业但思为体。于散乱心及无心位。尔时无思如何得有名具律仪不律仪者。由思差别所熏成种不损坏故。名具律仪不律仪者。故无有过。思差别者。简取胜思能发律仪不律仪表。由此思故熏成二种殊胜种子。依二种子未损坏位。假立善恶律仪无表。齐何当言损坏如是由思差别所熏成种。谓从此后不作因生遮不遮思。如先所受谁能损坏如是种子。谓若有思能发于表。因此弃舍善恶律仪。及余舍因亦能损坏。所以不说眼等业者。由此经中。但说有情加行之业。不说诸法作用之业。何谓有情加行之业。谓随作者意所造作。何谓诸法作用之业。谓眼耳等各别功能。
　　佛说三业义深细　　我依理教妙辩成
　　愿乘此福济群生　　咸使速证清净觉


　　　　大乘成业论一卷


