  金刚般若波罗蜜经破取著不坏假名论
　　功德施菩萨造  唐 地婆诃罗等译




　　　　金刚般若波罗蜜经破取著不坏假名论卷上

　　　　功德施菩萨造
　　　　唐中天竺国沙门地婆诃罗等奉　诏译
　　稽首能悟真实法　　离诸分别及戏论
　　欲令世间出淤泥　　无言说中言说者
　　一切异道之所作　　不能坏于诸想见
　　彼难坏见金刚断　　故我归心此法门
　　诸句义中秘密义　　世间智慧莫能测
　　开喻我等及群生　　彼菩萨众今敬礼

　　佛所说法咸归二谛。一者俗谛。二者真谛。俗谛者。谓诸凡夫声闻独觉菩萨如来。乃至名义智境业果相属。真谛者。谓即于此都无所得。如说第一义。非智之所行。何况文字。乃至无业无业果。是诸圣种性。是故此般若波罗蜜中说不住布施。一切法无相。不可取不可说。生法无我无所得。无能证无成就。无来无去等。此释真谛。又说内外世间出世间。一切法相及诸功德。此建立俗谛。如是应知。
　　如是我闻者。显示此经是世尊现觉而演。非自所作。一时者。说此经时。余时复说无量经故。在舍卫城等说处也。辩处何义利益众生。云何利益。令知此地佛曾游止。心净尊崇种福因故。一切经首列众者。何示现。如来大威德故。又结集者证已所传无异说故。诸大乘经中广说。世尊菩萨功德。须菩提于彼已生净信。是故言希有等。此中世尊者。谓何能永蠲夷四魔畏故。善逝者。于第一义一切法皆无所得。自证知故。如来者。三无数劫福智圆满。如是而来成正觉故。应者。诸烦恼怨已永害故。正者。不颠倒义。等者遍及满义。故名正等觉。护念有二种。如来摄受令悟真实护念也。又令转化无量众生。第一护念也。已知护念。何故付嘱。为有未能见真实者。此亦有二。彼诸菩萨普于世间当成如来独尊体相。如是赞美付善知识俾其瞻护。令已生佛法住及增长付嘱也。为未生胜法付之令生。第一付嘱也。复以何因。舍见真者赞于未见。哀彼未得胜智善品。诱劝其心令勇进故。善男子善女人发菩萨乘等者。谓所护念付嘱菩萨趣向佛乘。应云何住等。云何住者。于何相果心住愿求。云何修行者。当修何行而得其果。云何降伏其心者。降何等心使因清净。诸法先因而后果。何故先说果先赞果德。令彼欣求而修因故。谛听者。心专一境。善者于如理义生信无疑。思念者。敬持不忘。应如是住等者。如其次第于如是果而住其心。修如是行克证彼果。降如是心即因清净。
　　此中显示菩萨果四种利益相应之心。何者为四。一无边。二最上。三爱摄。四正智。云何无边心。经曰所有一切众生之类。如是等言众生类。谓禀息风含情觉者。此复云何。所谓卵生诸鸟等。胎生诸人等。湿生诸虫等。化生诸天等。如是四种各多族类。此诸众生住于何处以何为体。经曰若有色若无色。有色者。谓有形。无色者。无有形。三界众生此皆摄尽。有形者。谓欲界二十依止处。色界十七依止处。无形者。谓无色界。此复几种。经曰。若有想若无想。若非有想非无想。有想者。谓空无边处识无边处。起空想识想故。无想者。谓无所有处离少想故。名为无想。非有想非无想者。谓有顶所摄。众生之聚。如是一切我皆摄受。云何最上心。经曰。我皆令入无余涅槃而灭度之。无余涅槃者何义。谓了诸法无生性空。永息一切有患诸蕴。资用无边希有功德。清净色相圆满庄严。广利群生妙业无尽。云何爱摄心。经曰。如是灭度无量众生实无众生得灭度者。此义云何。菩萨慈爱一切众生同于己故。众生灭度即我非他。是名爱摄。若第一义入初地等。诸菩萨无众生想。以众生不可得。如预流人不起身见。非彼菩萨见一众生是我所度。云何正智心。经曰。若有众生想即不名菩萨等。名何等耶。所谓凡夫。何以故。以必迷于第一义。起我想众生想命想取者想故。若证真实第一义者。众生等想决定不生。此中以般若力证第一义。一切众生皆不可得。大悲心故恒逐众生。处于生死随宜诱度。如是四种利众生果。应以俗谛而住其心。此四种心圆满果因。次应显示。是故经言。复次须菩提。菩萨不住于事行于布施如是等。此布施名中具六波罗蜜。施有三种摄于六故。何等为三。一者资生施。二者无畏施。三者法施。此中资生施。摄檀那波罗蜜。无畏施摄尸罗羼提二波罗蜜。于未作已作恶不生怖畏故。法施摄余三波罗蜜。精勤不倦引诸神通。如无所得为人说故。或彼一切诸波罗蜜为他开演。皆成法施。事等是何。云何不住事者。自身此身常有苦乐等无边事故。不住者谓于是中心无爱著。无所住者不望报恩。不住色等者心不悕求可意诸境。复以何义不住彼耶。心存于己不能惠施故。若有悕求退失菩提故。复次不住于事者。依资生施说。谓惠施者于所施财不应爱著。爱而行施心必生苦。或复施已还追悔故。无所住者。依无畏施说。谓诸菩萨修戒忍时。不应生心求彼果报。不住色等者。依法施说。法施有二果。谓现生他生。于此二中不应贪著。现生果者。谓所资用色等五境。此复云何。说法之人众所瞻敬。以妙色等妓乐香花饮食衣服而供养故。他生果者。依法境说。云何此中而亦不住。若诸菩萨证真实时。乃至法身亦无得故。云何修行六波罗蜜因得清净。经曰。须菩提菩萨应如是布施不住于相想如是等。此义云何。谓诸菩萨第一义中。施者受者及以施物。名义智境诸想不生。是即伏心因以清净。或曰有施者等可生福聚。三事并妄福于何有祸哉斯言第一义故不住于想。俗谛故行施。如是福聚难可度量。如十方虚空广遍无尽。前因行处应赞其福。此说者何降伏于心。想不生故。不生于想施方净故。由清净因福无边故。
　　自下一切修多罗问答遣疑。持正法福德威力。此威力成就一切法修行。修行任运果因清净相。一切众生如来藏性佛境界。见佛法身法界相。无住涅槃观察有为。世尊说已。
　　圣者须菩提疑曰。若菩萨施时法亦不住。云何以相好故行于施耶。百福相等功德法聚名为世尊。若不住法云何得成诸佛体相。为遣此疑经曰须菩提于意云何。可以相成就见如来不不也世尊如是等。相成就者是无常故。如经凡所有相皆是虚妄。诸相非相即非虚妄。非虚妄者所谓真实。以真实故名曰如来。诸相若存是虚诳矣。如经应以诸相非相而见如来。即相征求无所得故。若能远离众果悕望。乃至法身亦无所得。然恒如是行不住施。即于佛身速致成满。
　　须菩提复疑曰。若三种施皆无所得为清净因。了相空性为真实果。于后世中谁其信乐。将无空说同乎石女。是故问言。颇有众生于未来世。后五十岁。法欲灭时闻此等经生实想不。为遣此疑经曰须菩提莫作是说。如是等后五十岁者。人寿百龄开为二分。初分五十教力增强。后渐衰减。佛涅槃已名未来世。此中正法将灭之时教力渐微。是故说为后五十岁。菩萨摩诃萨其义云何。于菩提处有决定心菩萨也。于一切众生誓兴利益摩诃萨也。云何复名有尸罗者。过去生中见无量佛咸供养故。供养有三种。一者给侍左右。二者严办所须。三者询承法要。能守护故名曰尸罗。谓能善守六情根故。彼复有三。一能离尸罗。离于十不善业故。二能作尸罗。作于菩提分业故。三能趣尸罗。趣于第一义谛故云何复名有功德者。种无贪等三善根故。质直柔和及智悲等。是名功德。云何复名有智慧者。了知生法二无我故。如是了知离于八想生法。各有四种想故。离生想者。经曰是诸菩萨无我想无众生想无命想无取者想。此义云何。有主宰用名之为我。谛观诸蕴无彼体相故。无我想安住常性名曰众生。诸蕴无常相续流转。无有一法是安住性故。无众生想。如有经说。汝今刹那亦生亦老亦死故无命想。诸蕴循环受诸异趣名为取者。是中无人能取诸趣。舍于现蕴而受后蕴。如去故衣而著新衣。然依俗谛。譬如因质而现于像。质不至像而有像现。由前蕴故后蕴续生。前不至后而后相续。是故菩萨无取者想。此谓了知生无我性离法想者。经曰无法想亦无非法想。无想亦无非想。此复云何。第一义法本不生故无法想。以不生故亦无有灭故。无非法想。法非法分别离故无想。此言无想但显想无。非谓有法而名非想。复次虽第一义离一切想。而随世间言语想说。是故菩萨亦无非想。此谓了知法无我性。云何但说有尸罗等持戒种善。能起深信智慧见真生于实想。一切功德此俱摄故。复以何义言知见。彼令诸菩萨心勇励故。彼作是言。我今信解如来知见。应更专勤修诸善法。何故知见二俱说耶。为欲开显一切智故。此复云何。一切智者于诸境界朗然现觉。非如比智见烟知火。不能照了诸相差别。亦非如肉眼见粗近物。细障远处则不能知。但随说一或如彼故。若诸菩萨起我等想及法等想。有何过失。因此生于我等执故。云何我等想生我等执。若生此执有其想故。云何法等想生我等执。我我所蕴中起法非法想。非于无我土木等故。经曰不应取法不应取非法。此何义耶。舍二边故。法有性相尚不应取。何况非法本无性相。复次无分别者。善如法尚不取。况不善非法。或念言不善不应取。何故不取善。若善法亦不取者。佛何故三无数劫积集资粮。是故经言。以是义故如来常说如筏喻者。法尚应舍何况非法。此义云何。如欲济川先应取筏。至彼岸已舍而去之。世尊亦尔。欲度苦流假资粮筏。超一切果登涅槃岸。乐因尚离何况苦因。如象胁经说。若出生死证涅槃界。爱非爱果法非法因一切皆舍。
　　复次疑曰。若证时法非法皆舍。何故世尊以一念相应正智。现觉诸法有所说耶。为遣此疑经曰须菩提于意云何。如来得阿耨多罗三藐三菩提耶。如来有所说法耶。如是等此明何义。显示世尊证于真实无法可取。言诸法者。顺俗名言非第一义。若法非法皆无所取。即依俗谛说名菩提非有实物。如说大梵诸佛如来证菩提者。谓无所得。若无所得。云何世尊有诸能事。如来本愿普利群生。我成正觉离诸分别不由作意。乃至众生生死未尽。随其种类欲乐不同。形相言音差别应现。于诸法性皆无所得。是得菩提亦名法身。菩提法身无所得故。虽无动念仍先誓力。无边色像以严其身。十方国土周行不碍。凡有见闻靡不蒙益。圣者须菩提。以菩提无生故。密意答言。无有少法如来所得。非于无生而不现证。如经如来所说法。皆不可取不可说。非法非非法。此义云何。无生者。非是法亦非非法。法非法分别境故。不可取不可说者。无能取说故。证无所得故。如经以无为相说名圣人。无为者。无所得义。无为相者。无所得自性义。圣人者。见真实义。
　　须菩提复念言。有尸罗等于经深信其福几何。是故广明持法威力。经曰须菩提于意云何。若满三千大千世界七宝以用布施。乃至为他人说。如是等为他说者。谓于二谛有所得无所得。理善能开演不颠倒故。其福胜彼。无量阿僧祇者。非心所量无量也。六十位数所不能及阿僧祇也。福德聚即非福德聚者。财施虽多比持经福即为少故。持经福多二门成立。谓教及理。云何为教如有经言。施中最者所谓法施。今此宝施是财施摄。云何为理。财施虽获富饶之果。住于生死无常败坏。法施能成究竟功德。永断一切生死苦因。如经阿耨多罗三藐三菩提从此经出。诸佛如来从此经生。云何出生。依此法门心无所得。证无生理妙菩提故。又说诸法无生等义。是语律仪。从此生于众德身故。由身律仪相圆满业生化身故。复以何义。则施唯得大财位果。非诸佛因。经曰佛法者。即非佛法是名佛法。其义云何。诸法体性空无所有。此若开显是佛法身。见有性者于法未悟。依此密意说非佛法。若知法无性觉故名佛。此法佛有余人无。是名佛法。由持正法了法无性行于财施。不能如是法施福多。以斯义故。
　　复次疑曰。若所证法无有性者四圣果云何得成。不见世间无物有果。为遣此疑。经曰须菩提于意云何。须陀洹能作是念。我得须陀洹果不。须菩提言不也世尊如是等。何故名为须陀洹。以预于无得流故。云何无得。于色等境皆无得故。十有五念为见道。乘此向果名彼果向。第十六念说为住果。人天二别极七返生。何故七生余七结故。七结者何。谓欲贪及嗔色无色爱掉慢无明。从此复断欲界中修所断惑。乃至五品名斯陀含向。是中复说二种家家。谓天及人。天家家者谓于天趣或于一天。或二三天。诸家流转而般涅槃。人家家者。谓于人趣或于此洲。或余洲中。诸家流转而般涅槃。尽第六品名住此果。更一来生此世间故。如是次第复断二品一生为间。当般涅槃。是即名阿那含向。九品永离名住此果。更不还生于欲界故。如是复断初禅地欲。乃至有顶第九品无间道时。一切说名阿罗汉向。此无间道亦名金刚喻定。以能永坏诸惑随眠。至解脱道名尽智。与漏尽得同时生故。如是名住阿罗汉果。应作自他利益事故。应为一切有贪著者所供养故。如是四人皆不作念我能得果。何以故。在证时无所得故。如经实无有法名须陀洹。乃至实无有法名阿罗汉。何故不欲得果念耶。若是念生有我等取。离身见者无彼取故。是故先说以无为相说名圣人。无为相者。空性相义。须菩提述己所得证无是念。曰如来说我无诤行第一我是离欲阿罗汉。我不作是念如是等。此义云何。若须菩提行于无诤不悟即空。何故如来赞言第一。言第一者悟即空故。如经以须菩提实无所行。诤者是何。所谓烦恼。离彼烦恼名无诤定。须菩提住于此定。障及诤皆不与俱故。随俗言无诤行无诤行也。复次疑曰。若预流等不得自果。云何世尊遇然灯佛获无生忍。为遣此疑。经曰须菩提于意云何。如来昔在然灯佛所。于法有所取不。须菩提言不也世尊如是等。此明何义。显示昔遇然灯佛时。以悟无生无法可取。言获忍者。以俗谛故。如说得菩提者谓无所得。复有经说。文殊师利我坐道场。无得而起金刚场。经又作是说。我所有法皆不可得。若声闻独觉及以如来。或曰。言语不能取于证法。非智不取。此说违经。经说第一义非智之所行。何况文字故。复次智所知境名所诠境。是二差别智之所证。名初不行。何义须说语不能取。斯或太简应具说。牙齿手足诸身分等不能取故。复次有余经中世尊自释。然灯佛所得无生智不取于法。如彼经言海慧当知。菩萨有四。所谓初发心菩萨。修行菩萨。不退转菩萨。一生补处菩萨。此中初发心菩萨见色相如来。修行菩萨见功德成就如来。不退转菩萨见法身如来。海慧一生补处菩萨。非色相见。非功德成就见。非法身见。何以故。彼菩萨以净慧眼而观察故。依净慧住依净慧行。净慧者无所行非戏论不复是见。何以故。见非见是二边远离二边。是即见佛。若见于佛即见自身。见身清净见佛清净。见佛清净者。见一切法。皆悉清净。是中见清净智亦复清净。是名见佛。海慧我如是见然灯如来。得无生忍。证无得无所得理。即于此时上升虚空高七多罗树。一切智智明了现前。断众见品超诸分别。异分别遍分别。不住一切识之境界。得六万三昧。然灯如来即授我记。汝于来世当得作佛号释迦牟尼。是授记声不至于耳。亦非余智之所能知。亦非我惛蒙都无所觉。然无所得亦无佛想。无我想无授记说授记想。乃至广说。言无想者。显是智证而无所取。想者心法非是语故。当知此中说智之境。是故言以净慧眼而观察故。复次无生忍者是心法。非语法故。复次证于无得无所得者。以法无性无能取得。此无得理有可得耶。都无所得岂智能取。复次断众见品。超诸分别见品分别智法非语。复次不住一切识之境界。不言不住一切语境故。无所取是智境界。云何余师固谓遮语。
　　复次疑曰。若智亦不能取诸佛法。何故菩萨以智取佛土功德而兴誓愿。为遣此疑。经曰须菩提。若菩萨作是言。我成就庄严佛国土。是人不实语如是等。众妙珍绮悦可于心名为庄严。彼有体相色等性故。第一义中斯不可得。说非庄严也。而依俗谛以智成就是名庄严也。菩萨应如是不生。有住心者我作我成就。如是住心不应生故。不应住色等生心者。于色等果不应求故。应无所住而生其心者。以智成就而不住。彼如是心应生故。复次疑曰。若不取一切法。云何诸佛取遍满自在身耶。为遣此疑。经曰须菩提。譬如有人身如须弥山王如是等。此喻显示彼相似法自在之身。其义云何。如须弥山由共业力。虽无分别而生大体。如来亦尔。于无量劫修诸福行。虽获大身不由分别。如来何故。同须弥山无分别耶。第一义中山及色身无体性故。是形相者。皆有为故。如经何以故佛说非身是名为身。非谓有身名为大身。
　　复次显示受持正法。其福甚多。是故此中重说譬喻。经曰如恒河中所有沙数如是沙等恒河。于意云何。是诸恒河沙宁为多不如是等此之胜喻何不先举。以诸凡夫未见真实。先为广说不生信解。渐次闻之乃生信故。
　　复次受持福多。以十三种因而得成就。所谓处可恭敬故。人可尊崇故。一切胜因故。彼义无上故。越外内多故。胜佛色因故。超内施福故。同佛出现故。希能信解故。难有修行故。信修果大故。信解成就故。威力无上故。世尊何故。殷勤说此诸因相耶。以诸众生行资生施求财位果。不持正法断诸苦因。此中处可恭敬者。经曰复次须菩提。随所有处说是法门。乃至一四句颂。当知此处即是支提如是等。人可尊崇者。经曰当知是人成就最上希有之法如是等。一切胜因者。经曰当何名此法门。乃至名为般若波罗蜜如是等。此义云何。诸佛菩萨以般若波罗蜜。于世出世最胜了知。今此法门如是教故。云何知然。如经即非波罗蜜故。此复云何。智功德岸无能量者。复次非彼岸者。谓三界法智能称量知不坚固第一义本性无生。是故说言非波罗蜜。彼义无上者。即如是义无有上故。如经须菩提于意云何。如来有所说法不如是等。此义云何。以般若波罗蜜中无法可得。是故如来亦不能以文字而说。唯此分量说名菩提。如有经言空中鸟迹不可得。菩提性亦复如是。言菩萨者。于无得中能觉了故。越外多者。经曰三千大千世界所有微尘是为多不如是等。此中举大千界微尘数多。为欲对显受持之福。云何显耶。比持经福即非多故。如经是诸微尘如来说非微尘。非微尘者显非多义。若以非多名非微尘者。云何复说是名微尘。依自分限。是一大千微尘数故。越内多者。经曰所有世界如来说非世界等。此中世界者。谓众生界。大千界中一一众生。出息入息微尘刹那皆亦多故。非世界等如微尘说胜佛色因者。经曰可以三十二相见如来不如是等。此明何义。显示法身无相为体。如经三十二相即是非相非相者。非法身相是名相者。是佛色身丈夫之相。受持等福是法身因。非诸相因。是故此福最为殊胜。超内施福者。经曰若善男子善女人。以恒河沙等身布施。乃至其福胜彼无量阿僧祇。此何所因是财施故。舍身尚尔况外物耶。云何名为同佛出现。佛兴于世薄福难逢。此经亦然。预闻者少。如经尔时须菩提。闻此法门深生信解。悲泣雨泪扪泪而白佛言。希有世尊如是等。须菩提阿罗汉人。随佛觉悟于此正法。昔尚不闻。是故希有同于佛现。希能信解者。经曰若复有人。得闻此经生于实想。当知成就最上希有如是等。实想者。谓闻此法门是无边福因。以为实故。复次谓闻难得同于佛兴。以为实故。复次谓闻此说一切法无生无所得等。以为实故。若一切法无生。何故言当生实想。虽生实想不坏无生。如经实想者。即是非想。是故当知生实想者。依俗谛说第一义。即非实想。复次俗谛名实想者。俗谛之想。是人虽信诸法无生。而不舍俗谛法故。以是当得最上希有。难有修行者。经曰我今得闻如是法门信解受持不足为难如是等。信修果大者。经曰是诸众生无复我想众生想命想取者想如是等。此义云何。以于此经信及行故。了生无我性。不生我等想。何以故。有所取我是中乃生能取想故。彼能取想。随俗言说第一义即是非想。何以故。诸佛世尊证法无我。远离一切分别想故。诸佛体相名为大果。信解成就者。经曰若复有人。得闻是经不惊不怖不畏如是等。此中不惊者。谓于诸法无生之理。心不惊愕趣生道故。不怖者。谓于诸法无和合相心不怖惧。而于世俗和合相中。相续分别执为实故。不畏者。心不如是永决定故。复次不惊等者。如其次第。谓闻法时思惟时修习时心安不动。众生等想已远离故。威力无上者。经曰须菩提如来说第一波罗蜜。须菩提此第一波罗蜜。如来说彼无量诸佛亦如是说如是等。云何名第一。无与等者故。云何无与等一切佛法中威力最胜故。一切诸佛同演说故。以如是等十三种因。持经之福多于宝施。复次疑曰。若一切佛法中般若波罗蜜最为上者何用勤苦行余度耶。为遣此疑。示现般若摄持余度。经曰须菩提如来忍辱波罗蜜即非波罗蜜如是等。非波罗蜜者。远离此分别心故。云何无分别。经曰。如我昔为歌利王割截支体我于尔时无我想无众生想无命想无取者想。如是等此义云何。若有我等想。即见有自他。他来犯己必生嗔恨。若谓无分别想是愚痴心。痴心作因嗔念还起。于彼王所孰能不校。以不校故证知无想。亦非无想。无想者所谓无我等想。无自他想及嗔恨想。非无想者。谓非愚痴。何故愚痴名为无想。不能观察是应作是不应作故。复次无想亦非无想者。离于想无想染著分别故。此已说被虐害时摄持忍辱。复欲显示余时摄持。经曰。又念过去于五百世作忍辱仙人如是等。此显往昔未遇恶王。已于多生断我等想。皆由般若摄持力故。复欲显示摄持菩提。经曰。菩萨应离一切想发阿耨多罗三藐三菩提心。以离诸想得菩提故。如说坐于菩提座永断一切想。云何离想耶。经曰。不应住色生心。不应住声香味触法生心。应生无所住心。若生无所住心者。云何住菩提而发心耶。以住菩提故无所住。如经何以故如是住者。即为非住。此义云何。如是住者俗谛故。非住者第一义故。复次言住菩提即是非住。如有经说。菩提无住处是故非住。是住菩提之异名也。已说般若摄持忍辱。摄持余度其相云何经曰。是故佛说菩萨心不住色布施。不住声香味触法布施。三施摄六如前说故。五波罗蜜离于施物施者受者。三种分别。即是般若波罗蜜相故。持余度其义得成。如说五波罗蜜。若离般若如阙目者而无导师。为显示彼方便故。经曰。菩萨为利益一切众生应如是布施。或念言若不住法而行施者。云何为利益众生。是故经言。一切众生想即是非想为利益者。俗谛言说第一义即是非想。何以故。以众生想取诸众生。计与蕴异或不异等。第一义中皆不可得。如经是诸众生即非众生。此显远离智及所知二种分别。言非想者显智无性。非众生者。所知无性彼二无性。如来证了诸想永除。证无性故。

　　　　金刚般若波罗蜜经破取著不坏假名论卷上



　　　　金刚般若波罗蜜经破取著不坏假名论卷下

　　　　功德施菩萨造
　　　　唐中天竺国沙门地婆诃罗等奉　诏译
　　须菩提复念言。诸佛离一切想。证法无性。世间以何相故而信知耶。是故经言。如来是真语者实语者如语者不异如语者。何故但以如是四句。显示诸佛证实离想。以世间中求名利者。于上人法未证言证。佛异彼人故说真语。复有贪鄙情多矫妄。曾获神通自知已失。有人来问。但云先得远离是心说于实语。又有修得世间之定。心暂不生相同寂灭。而向人说我证涅槃。永除此谬故说如语。此言如取如是义。所随如字应可比知。必同行故。如说义时相同行相违。乃至广说。是中同行者。如母牛来子亦随至。如与如是应知亦然。此显如来断一切障。如彼明证如是而说。不同学得世间禅者。言证涅槃寻复退失。何为复说不异如语。以诸凡夫于乾闼婆城梦幻响像热时之焰旋火之轮。如其所对如是取著名为异如。诸佛不然。是故说不异如语。此复云何。诸凡夫人所取城等非城等。有名为异如。如来所证非虚妄。有不诳性故。名不异如。是故所言未尝虚妄。云何知然。佛已净除一切障故。有证及教可辨明故。云何为证。譬如说色是无常等。色法现是无常等故。云何为教。如有经言。童子我一切知一切见也。复次真等四谛之名。如来证知此四深理。是以能说。说而不知。无是处故。此中真语者。说于苦谛色等诸蕴。真是苦故。实语者说于集谛爱实苦因。非自在等能为因故。如语者。说于灭谛无为涅槃。有为虚妄无为反是。如说无为之法。非虚妄性名之为如。不异如语者。说于道谛。离八支道言得涅槃虚诳不实。此道能得实非妄故。或念言。若诸佛离一切想。云何于法现证。而说言八支道是实。入水火等为妄。说实妄故有分别想。是故经言。须菩提如来所得法。所说法无实无妄。此义云何。如来证第一义。一切法本性无生。无生故不曾是有。云何名实。既无生岂有灭。是故非妄。实妄二境皆不可得。于何而生彼分别想。所说之法是文字性。文字有为故非实依。而证实故非妄。
　　复次疑曰。若所证法无生无性非实非妄。是即诸佛第一义身。从此为因二身成满。菩萨何故舍所证法。住于事等而行施耶。为遣此疑。经曰。须菩提。譬如有人入闇即无所见。若菩萨心住于事而行布施如是等。此闇明二喻。示有住无住过失功德。其义云何。如人闇中舍平坦路行于非道。颠坠艰险受诸苦难。于所乐处近而不达若诸菩萨住事行施舍无得性平疾之道。行于有得险难之路。于生死中受诸困厄。涅槃之所何时可至。如人有目者。得无生忍也。夜分已尽者。舍于果爱也。日光明照者。决定了知诸法无性。见种种色者。悟一切法不灭不生不断不常不一不异不来不出无所得等。菩萨如是行不住施。速成正觉得大涅槃。
　　此一切法修行中有自他二利。自利复有教义修行。教修行者。谓受持读诵。义修行者。听闻思惟。利他者。谓为人演说。如经须菩提。若善男子善女人。于此法门受持读诵修习演说。如来悉知是人悉见是人。生如是无量福德聚。取如是无量福德。此中受者作心领纳故。持者温记不忘故。读诵者披讽其文故。修习者谓听闻及思惟故。无量福聚其相云何。经曰。若善男子善女人。初日分以恒河沙等身布施。乃至于此法门信心不谤如是等。此布施福转胜于前。以事与时二种大故。事大者。如经以恒河沙等身布施故。时大者。如经百千亿那由他劫故。
　　修行任运果今说云何名为任运果。谓修行者从初乃至未成正觉。此生余生获诸功德。本所期者是佛果故。功德是何。所谓魔及异道不能沮乱。功德大故。殊胜无等坚牢福果。最上法器圆满资粮。能荷难胜深大信解福因之处。拔一切罪速疾证地。此中魔及异道不能沮乱者。经曰。此法门不可思议。其义云何。以法威力不思议故。斯人福慧超诸智境。是故邪徒莫能沮乱。功德大故。殊胜无等者。经曰。不可称量以能受持。不可量法功德威力余无与等。是故此人最为殊胜。坚牢福果者。经曰。无量果报邪莫能沮故。功德广大故。于天人中受诸胜福无能逼夺令其不受。最上法器者。经曰。此法门如来为发大乘者说。为发最上乘者说。法岂虚行授之以器。圆满资粮者。经曰。若有人受持读诵修习演说如是等。此中受持读诵为他说故。福德增长。听闻思惟故。智慧增长。示何增长。如经皆成就不可思不可称无有边无量功德聚。言无量者。显此功德非是一切心量之境。是故思所不能知不可取。而称无边际可得。能荷难胜者。经曰。如是人等。即为荷担如来阿耨多罗三藐三菩提。此义云何。如佛成就难思妙法。慱济群苦无复遗余。持经之人当如是故。广大甚深信解者。经曰。若乐小法者。即于此经不能受持读诵如是等。此中广大信解者。无小意乐故。甚深信解者。无我等见故。福因之处者。经曰。在在处处。若说此经如是等。集福舍罪故名支提。人能演法功与之等地。虽无思持说者。故拔一切罪者。经曰。若善男子善女人。受持读诵此经。为人轻贱如是等。受持此经方致成佛。反被轻贱。其故者何。经曰。是人先世罪业应堕恶道。以今世人轻贱故。先世罪业即为消灭。如来品说。若复有人受持此经。乃至演说。是人现世或作恶梦。或遭重疾。或被驱逼强使远行。骂辱鞭打乃至殒命。所有恶业咸得消除。复有颂言。
　　若人造恶业　　作已生怖畏
　　自悔若向人　　永拔其根本

　　怖心悔过尚除根本。何况有人受持正法。此岂不与余教相违。如说。
　　业虽经百劫　　而终无失坏
　　众缘会遇时　　要必生于果

　　非有相违。此复云何。且十不善恶趣之业。由持正法及悔先罪。恶趣果虽永不生。然于现身受诸苦报。现受诸苦岂失坏耶。不生恶趣非拔根耶。若有无间决定业者。命终之后定生彼故。应住劫受须臾出故。如阿阇王等。是故无违。速疾证地者。经曰。我念过去无量阿僧祇劫。乃至若复有人。于后末世能受持读诵此经。广为人说。我所供养诸佛功德。于此百分不及一如是等。此义云何。无边佛所供养之福。不证真实。持此法门速疾能证。是故受持功德威力。设为百分彼前福聚不及其一。如是千分百千分数分不及。取类应知。数者谓六十位。过斯已往数不能及歌罗。不及校计。不及者此依歌罗微细义说。谓受持福最微细性功德已多。非前所及。穷于校计终无与等。微细尚尔况一切耶。优波尼沙者因也。其义云何。此少分福于最胜果即成因性。总前福聚亦不成因。不能得真实果故。譬喻不及者。如有童女称为月面。女面岂能全类于月。以有光洁少分相同。彼前福聚即不如是。无少相似可为譬喻。此复云何。谓但受持文字之福。前福于此无相似性匪薄福人。而能听受此文字故。如经若我具说者。或有人闻心则迷惑而生轻贱。谓闻此功德威力思惟时不信时也。如经此法门不可思议。果报亦不可思议。二俱难思威力胜故。
　　须菩提何故复言发菩萨乘。应云何住等。欲具显因清净相故。何者不具云何具显。谓所修因非但离于三事相想即名清净。要当远离我住我修我降伏心。如是诸想方得净故。如经应生如是心。乃至实无有法名为发菩萨乘者。此复云何。第一义无有众生得般涅槃。亦无有法名为菩萨。发心住果修行降伏。于无有中而起有想。是颠倒行非清净因。复次疑曰。若无菩萨发趣大乘。则无有因证于佛果成满四种利益之业。云何世尊然灯佛所。而得授记。汝于来世当得作佛。号释迦牟尼。能成四种利众生事。为遣此疑。经曰。须菩提。于意云何。如来昔在然灯佛所。颇有法得阿耨多罗三藐三菩提不如是等。此中意说。佛于往昔证真实义得授记时。不见少法而是无上菩提。因体以无所得得授尊记。此即证知一切法皆无所得。如经须菩提。言如来者以真如故。真如者无所得义。须菩提心念我于此说虽复无疑。然有人言。然灯佛所不见有法。能得菩提升于觉座。岂亦如是。是故经言。须菩提若有人言如来得阿耨多罗三藐三菩提。是人不实语。乃至如来所得法。是中无实无妄。此义云何。夫实妄者生于有得。有时言实坏时知妄。无所得中此二俱遣。复有念言。若如来但证无所得者。佛法即一非是无边。是故经言。如来说一切法皆是佛法。佛法谓何。即无所得。未曾一法有可得性。是故一切无非佛法。云何一切皆无所得。经曰。一切法者即非一切法。云何非耶。无生性故。若无生即无性。云何名一切法。于无性中假言说故。一切法无有性者。即是众生如来藏性。是故世尊垂次开显。经曰。须菩提。譬如有人其身妙大如是等。妙大身者。谓空性身。云何妙大。随于所在而不异故。一切众生咸共有故。如说此一众生空性。彼一切众生空性。如来有之。众生亦有。何故但说如来藏一切众生有。不说众生藏如来有耶。以诸众生未证空理。如来证故。如有经说。众生身内有如来藏具相庄严。岂不同于妄计神我。虽如是说。然了空性名为法身。法身为因乃生色相。非与外道所说我同。如楞伽经。大慧菩萨白佛言。世尊。修多罗中。说如来藏本性清净。具三十二相。在于一切众生身中常住不变。为贪嗔痴妄分别垢蕴界处衣之所缠裹。如无价宝垢衣所缠。世尊。此说云何。不同外道邪论。外道说我是常作者。体非求那周遍无尽。佛言。大慧。我所宣说如来藏义不同外道所说之我。如来藏者。即是空性实际涅槃。不生不灭无相无愿。如是等义。如来为欲止息愚人无我怖畏。说无分别无虚妄境如来藏门。大慧。现在未来诸菩萨摩诃萨。不应于此计著生于我见。乃至广说。须菩提为欲阐明妙身大身是空性义。经曰。如来说人身妙大即是非身。非身者。谓以色身依实义说。无生性故。说无生性为妙大身。非色身也。
　　上所说因清净相义未圆满。为满足故。经曰。须菩提菩萨亦如是。若作是言。我当灭度无量众生。即非菩萨如是等。以要除能度所度一切分别。菩萨修因方得净故。复为成就无分别心。经曰。颇有法名为菩萨不。须菩提言。不也世尊。乃至佛说一切法无我无众生等。第一义无菩萨无凡夫故。我当庄严佛国土不名菩萨者。染著因故。于色等聚所成佛土。如是取故。即非庄严者。实义无生故。是名庄严者。俗谛言说故。通达无我法说名菩萨者。离一切想因清净故。
　　复次疑曰。若清净因离诸想者。有境可得为无有耶。是故此中说佛境界。经曰。须菩提。于意云何。如来有肉眼不。须菩提言。如是世尊。如来有肉眼。乃至如来有佛眼不。须菩提言。如是世尊。如来有佛眼如是等。何故世尊说具五眼。示于境界无不了知。此中有众生数境非众生数境。如经所有众生若干种心住等。显示了知众生数境。恒河沙数世界等。显示了知非众生数境。若干种心者。欲乐不同故。住者相续而转故。或作是念。心若能住斯应有体。是故经言。如来说诸心住皆为非心住。非心住者第一义。无相续故。如经何以故须菩提过去心不可得。现在心不可得。未来心不可得。此复云何。过去心已灭故。未来心未生故。现在心不住故。无形故。宝积经言。迦叶。一切佛不见过去心。不见未来心。不见现在心。乃至广说。经曰。若福德聚有实如来即不说福德聚。此意云何。聚者蕴义。假名不实。实即非蕴。于何说聚。云何知假名不实。第一义无积聚故。俗谛中有言说故。如是五眼都无所得。是佛境界。以是应知。离想净因无境可得。是故大般若波罗蜜中如是言。须菩提。如来五眼。于第一义都无所得。若言有得愚人谤我。
　　复次疑曰。若第一义佛境界是无所得。色相如来岂亦非有。为遣此疑。经曰。须菩提。于意云何。如来可以具足色身见不须菩提言不也。世尊如是等。此显示见佛法身。云何见耶。如经如来说具足色身即非具足色身等。此依实义。即于色相而见法身。非具足者。是法身故。如说无生性是常住如来乃至广说。
　　复次疑曰。若第一义佛境界及色相身皆无有体。岂具足众德。言说相身亦复非有。遣此疑故。经曰。须菩提。于意云何。如来作是念。我有所说法耶如是等。欲使定除有说执故。经曰。若人言如来有所说法即为谤佛。乃至无法可说是名说法。此义云何。说无体故。不见内外漏无漏法少有真实而可说故。
　　须菩提复欲显示于此所说信受者难。是故言。颇有众生于未来世。闻说是法生信心不。乃至彼非众生非不众生等。云何非众生。第一义即蕴异蕴。推求其体不可得故。如经说。非众生云何非不众生。以俗谛依于五蕴业果相应而施设故。如经是名众生。复次疑曰。若第一义佛境界色身言说身皆不可得。法身体性岂亦然耶。为遣此疑。经曰。
　　须菩提。于意云何。颇有法如来得阿耨多罗三藐三菩提耶。须菩提言。不也世尊。如是等。此义云何。佛证真实不见少法是所得故。以无所得。是故说名阿耨多罗三藐三菩提。何故无所得。经曰。是法平等无有高下。何故平等。经曰。以无我无众生无命无取者。如生无我中平等故。无所得法无我亦如是。此无得理以何因证。经曰。一切善法云何善法有体可得。而能证无所得理法不相似岂得成因。经曰。善法者。如来说为非法。云何非法。第一义无生性故。当知此因即无所得。善法者。俗谛言说非真实义。
　　何故复以须弥尘量宝施之福而校量耶。令修行者心勇进故。
　　复次疑曰。若如来说非众生者。云何不与余教相违。如有经言。无量众生以得我为善知识故。生等诸苦并皆解脱。为遣此疑。经曰。须菩提于意云何。如来作是念我度众生耶。乃至实无有众生如来度者如是等。无众生者第一义故。复次以大悲心摄同己故。若实有众生异于如来是所度者。如来即有我等四取。何以故。若见有己能度众生。是我取故。何故不欲我等取耶。经曰。我取者。如来说为非取。非者何义。所谓不善。云何不善。缚诸众生住生死故。复次非者。无体性义。此复云何。以无所取我亦无能取故。若我等取无体可得。何用遣我言非取耶。以诸凡夫颠倒妄取。言非取者令彼解故。如经但无智凡夫生之所妄取如是等。未得圣者各封于我差别而生名凡夫生。彼即非生不善生故。如不善人说为非人。复次法从缘起。无我造作故名非生。是故说名凡夫生者随俗言故。
　　以诸众生于佛色身多生取著。是故复说色身无性。经曰。须菩提于意云何。可以相成就见如来不。乃至转轮圣王应是如来如是等。佛欲令于色等身见法身义。受持时易。故说颂言。
　　若以色见我　　以音声求我
　　是人行邪道　　不能见如来
　　如来法为身　　但应观法性
　　法性非所见　　彼亦不能知

　　以色见我等。其义云何。谓有见光明相好。言见于佛及有听受经等文字。言我随逐而得如来。彼作是言。于相好身及言说身。攀缘修习当断烦恼。为除此见。经曰。是人行邪道不能见如来。此义云何。色及文字性非真实。于中取著是邪道故。行于此道何能见佛。云何见耶。经曰。如来法为身但应观法性。法性者。所谓空性无自性无生性等。此即诸佛第一义身。若见于此名为见佛。如有经说。不生不灭是如来故。十万颂经复作是说。慈氏以见空性名见如来。萨遮经中又作是说。无取著见名为见佛。若无取著名见佛者。攀缘法性将非取著。以净智心了知法性。法性岂是所了知耶。是故经言。法性非所见。彼亦不能知法性之处。无有一物可名所知。由是彼智亦不能知。如有经言。大王。一切法性犹如虚空。等与众物为所依止。而其体性非是有物亦非无物。能于此中寂然无知名为了知。名为知者。随俗言说。
　　复次疑曰。若智亦不能知法性者。云何诸佛具丈夫相而证菩提。以见具足丈夫相者。得菩提故。为遣此疑经曰。须菩提于意云何。如来诸相成就得阿耨多罗三藐三菩提耶如是等。此中显示法界相。其义云何。若相成就是真实有。此相灭时即名为断。无有菩萨见法断故。何以故。以生故即有断。一切法是无生性。所以远离常断二边远离二边是法界相。是故于此说能信解无生之福多于宝施。如经须菩提若善男子善女人。以恒河沙等世界七宝持用布施。若菩萨得无我无生法忍如是等。但于无生爱乐修习福多彼故。如有颂言。
　　若人持正法　　及发菩提心
　　不如解于空　　十六分之一

　　或念言。若一切法无生者。云何而有福德生耶。是故经言。须菩提菩萨不应取福德如是等。不应取福者。非第一义中有福可取故。须菩提白佛言。世尊。菩萨不取福德者。菩萨于福应圆满故。佛言。须菩提菩萨应取者俗谛故。不应贪著者第一义谛故。
　　复次疑曰。若第一义无福可取。何故余经作如是说。如来福智资粮圆满。坐菩提座趣于涅槃。为遣此疑。经曰。须菩提。若有人言。如来若去若来若住若坐若卧。是人不解我所说义如是等。涅槃无有真实处所。而至于彼。名之为去。生死亦无真实处所。而从彼出。名之为来。不去不来是如来义。此即显示无住涅槃。虽生死涅槃无有一异。而于三界牢狱引喻众生。尽未来际而为利益。
　　复次疑曰。若生死涅槃不可得故无去来者。如来岂如须弥山等积聚一合而安住耶。为遣此中是一是常无分有分一合见故。经曰。须菩提。若善男子善女人。以三千大千世界碎为微尘。是微尘众宁为多不如是等。此中微尘众多者。遣无分一合见。非微尘众者。遣有分一合见。是名微尘众者。非有分物说之为众。复为遣积聚见故。经曰。如来说三千大千世界即非世界如是等。何故复说非世界耶。经曰。若世界实有即是一合见。何故不欲一合见耶。经曰。即为非见。云何非见。于非有中而妄见故。如经一合者即是不可说。但我见凡夫而取其事。此义云何。一合者。是俗谛相非真实有。何以故。第一义一切法本性无生。无生故不可得。不可得故离于言说。而我执凡夫于中妄取。若不欲我见与教相违。如有颂言。
　　我以己为依　　讵以他为依
　　智者能调我　　生天受安乐

　　为遣此疑。经曰。须菩提若有人言如来说我见众生见命见取者见为正语不如是等。佛何故说见我耶。为诱摄信乐者故。此于五蕴随俗名言。非谓真实。是故诸佛所见我者是远离性。如经即非我见等。世尊以离生死涅槃我等合见。而得菩提。复愍诸含识欲令同证。是故言。须菩提发菩萨乘者。于一切法应如是知如是见如是信解。不生法想知见者。谓证时。信解者。修学时。信解之人法想尚不生。况非法想。此云法想非法想者。谓如法分别不如法分别法想。如法何故不生。经曰法想者。如来说为非想。此复云何。一切法无生性故。若无生即非有。于何知见。以俗谛故。如经曰。是名法想。何故复说受持之福。欲令众生毕竟信故。经曰。如无演说是名为说。此何谓耶。第一义无世出世。若法若物少有可说。能如实义如是说者。乃名为说。此无住涅槃观察有为然后方证。云何观察。经曰。尔时世尊。而说颂言。
　　一切有为法　　如星翳灯幻
　　露泡梦电云　　应作如是观

　　今此颂中。观察有为九种体相。何谓为九。所谓观察自在。观察境物观察迁动。观察体性观察少盛。观察寿观察作者。观察心观察有无。此中观察自在如星。譬如星等著象于空随方运行。光色炽盛假令久住终随劫尽。如是人天受诸福报。丰财重位众所瞻仰。虽久自在会亦归空。观察境物如翳。譬如翳目于净空中见有毛轮飞花二月。无明翳识亦复如是。于真实理无物之处。而见内外世出世间种种诸法。观察迁动如灯。譬如灯焰即生处灭不至余处。然因此焰余处焰生。念念相续如有迁动。众生亦尔。前趣诸蕴即前趣灭不往余趣。然因前蕴后趣蕴。生以相续故。状如迁动。言诸凡夫数往余趣。观察体性如幻。如因幻力变作女人容貌可观体性非有。不了之者取为真实。一切法亦复如是。从妄缘生初无实体。未了实者生有体见。观察少盛如露。譬如朝露见日即晞。盛年容色亦复如是。一遇无常已从衰谢。观察寿如泡。譬如水泡或有始生未成体相。或才生已或暂停住即归散灭。寿亦如是。或始托生在于胎藏。正生生已从作婴儿。少年中年乃至衰老归于坏灭。观察作者如梦。譬如梦中随先见闻。忆念分别熏习住故。虽无作者种种境界分明现前。如是众生无始时来。有诸烦恼善不善业熏习而住。虽无有我是能作者。而现无涯生死等事。观察心如电。譬如电光生时即灭。心亦如是。刹那必谢。观察有无如云。如空中云。先无后有须臾复灭。有为诸法亦复如是。体性本空从妄缘有。有缘既散还复归无。复次先依俗谛。以星等九喻安立有为。后依中论第一义。一切法不灭不生不断不常不一不异不来不出。及般若波罗蜜中一切法非积住性。解释此颂其义云何。譬如星光自体常灭。有为亦尔。性恒迁谢。如人目翳。虽无作者病缘故生。有为亦然但从缘起。譬如灯焰念念恒断。有为如是刹那不住。如幻所作。不了之者取为实常。愚夫迷实取有为法亦复如是。譬如泫露在物虽繁体唯是一。所谓滋润有为内蕴生生。有别本性亦同咸资爱故。如因积水雨渧成泡。各别而生各别而灭。众生诸行亦复如是。八万四千别生别灭。如梦中境来无所从。而彼梦心妄见来处。有为亦尔来不可得无明梦识妄见为来。譬如奔电性非迁动。前处前灭后处后生。以相相似说之为去。有为诸法去亦如是。譬如空云非恒积住。有为之相类此应知。如是名为依俗谛故安立有为。如中论中成立真实不生等义。于有为法应如是知。此复云何。彼论中以自他共无因。观察诸法本无生义。如是似翳有为生法。应知不生。以不生故星光有灭违于道理。有为亦然应知不灭。复次不生故。彼灯自体。尚不可得。何有刹那而说为断。有为不断类此应知。复次不生故似幻所作。有为之法无有常义。应知不常。复次不生故似于朝露。有为诸法一义不成。爱能润生不契理故。应知不一。复次不生故似泡。差别有为之法异性不成。应知不异。复次不生故似梦中境。有为之法本无来义。应知不来。复次不生故似于电光。生灭之法以相似故说为去者。理不相应。应知不去。复次不生故。如云之法体尚非有。岂积住耶。如是应知颂曰。
　　我今功德施　　为破诸迷取
　　开于中观门　　略述此经义
　　愿诸众生类　　见闻若受持
　　照真不坏俗　　明了心无碍

　　　　金刚般若波罗蜜经破取著不坏假名论卷下


