  大乘四法经释
　　




　　大乘四法经释

　　一言立所宗者。世间宗见揔有其二。一外二内。彼外宗见虽有众多不出二种。谓断及常。广说如论。内宗见者。大师在世。同一师学无有差别。佛灭度后。大小乘宗分成多部。小乘宗见有二十二。如宗轮论一一广明。大乘宗见分为三别。一胜义皆空宗。二唯识中观。三法性圆融。此三宗见一一广说。如中广百三十论等。今此经者。厥有菩萨名为世亲。位皆加行。造论释故。是故当知唯识中观宗之摄也。二言明归乘者。如来大悲引接群迷随机设教。有说三五。言说三者。一声闻乘。二缘觉乘。三菩萨乘。言有五者。更加天乘及人乘也。如是五乘所有行议。广如余处经论分别。今此经者。一一唯明菩萨行故。是大非小。是故当知。大乘宗收。三言明归分者。诸佛菩萨及以声闻所说言教。虽有众多。以类相从有十二分。谓契经等一一行相如余处明。今此经者。无请说故。自说分摄。不舍无上菩提心等。是其菩萨广大行故。方广分摄。有伽他故。应颂分摄。是了义故。论议分摄。具譬喻故。譬喻分摄。是故当知五分摄也。
　　四言辩归藏者。如上所说十二分教。揔而言之归其三藏。一素怛揽藏。此云契经。贯穿连缀。所诠定学。契理契机益他故。藏者摄也。二者毗奈耶藏。此云调伏。所摄戒学。调和三业。制伏恶行而摄益故。三阿毗达磨藏。此云对法。所诠惠学。对向涅槃。对观四谛。而摄益故。契经等分云何三藏而相摄耶。对法集云。契经。应颂。记别。讽颂。自说。此是声闻素怛揽藏。缘起。譬喻。本事。本生。并伽眷属。名毗奈耶藏。方广。希法。此是菩萨素怛揽藏之所摄也。若唯了义亦阿毗达磨藏摄。如理应思。次当释经之正文。门分为二。一释经题。二释正经。初释题者。一切圣教夫立名者。皆约四种而立其名。谓人处法喻。今此经者。约法立也。言大者。有七大义。一所缘大般若等经所明。一切难行苦行。广大境界。是其菩萨所缘境故。二修行大。广修自行及他行故。三智大。能了人法二无我故。四精进大。三无数劫行难行故。五方便不住生死及涅槃故。六业大。尽生死际。能作诸佛一切业故。七成就大。而能成就十力无畏不共法等大功德故。以此七大。而起二乘故言大也。言乘者。运载之义。生死为此岸。涅槃名彼岸。有情名中流。此经所说四种法船。运载有情。超生死海。令至涅槃故。名为乘。言四者。数也。何故列数。论中自明。言法者。轨持为义。下经所说四种行法。即是菩萨轨则故也。言经者。梵言素怛揽。乃四义。谓依綖廗经。今取綖义。如綖穿花风不散。能以教贯义。邪不能除。如经持律方织物成以教摄生。令得圣果故。以教法目乎。綖经若真实论说有五义。一曰潒泉。二称绳墨。三名结鬘。四谓出生。五号显示。若准此方经者。常也。法也。迳也。古今不易故。揩定正邪故。津通物理故。庄严经论云。示处及于相法义名为经。释题竟。

