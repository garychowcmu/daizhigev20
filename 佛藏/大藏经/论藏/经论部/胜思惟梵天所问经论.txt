  胜思惟梵天所问经论
　　天亲菩萨造  后魏 菩提流支译




　　　　胜思惟梵天所问经论卷第一

　　　　天亲菩萨造
　　　　后魏北印度三藏菩提流支译
　　归命释迦牟尼佛。四句之义于诸经首有论解释。如彼应知。于大众中说此法门者。示现法胜大众摄在说法住处。依彼山等胜处说故。六万四千比丘僧者。示现庄严如来大众故。此经法门快妙甚深。出过一切声闻境界。示现如来能说胜义故。七万二千诸菩萨者。何故菩萨多于声闻。以此经典为诸菩萨摩诃萨说甚深法故。皆是智者之所识。知者何故重说。依世间法故。世间说言胜中胜者。如言于端正中最端正者乃可将来。于有德中有胜德者乃可将来。彼诸菩萨各别有智非共有故。复更有义。皆是智者之所识。知者入地菩萨之所知故。此明何义。以诸菩萨摩诃萨先行菩萨行者知彼菩萨故。以是故言。皆是智者之所识知。彼诸菩萨智者。所知有七种德。皆依乐说辩才应知。何等为七。一者种种乐说辩才。二者无滞乐说辩才。三者坚固乐说辩才。四者了了乐说辩才。五者不怯弱乐说辩才。六者相应乐说辩才。七者任放乐说辩才。此诸辩才如经得具足陀罗尼。乃至得无生法忍。如是七句次第而说。此义应知。应云何知。陀罗尼者以多闻慧乐说种种诸法门故。故名种种乐说辩才。速疾不住故名无滞乐说辩才。以得摄受诸三昧故。无有忘失。故名坚固乐说辩才。以诸菩萨摩诃萨等依胜通力之所住持。不畏一切诸魔等故。故名了了乐说辩才。菩萨摄得四无所畏威德快妙。于自他众无所怖畏。故名不怯弱乐说辩才。依于假名他力成就三法体相而不颠倒。故名相应乐说辩才。得八地中无生法忍任意说法离说法障。故名任放乐说辩才。
　　圣者文殊师利诸菩萨等。以何义故名法王子。以初发心来常断淫欲法故。初发心者已入菩萨定心正位。应如是知。
　　一切菩萨皆是大贤士。何故唯说圣者跋陀婆罗等名为大贤士。以为示现心行胜故。彼跋陀婆罗等菩萨有如是心。我所教化众生。皆悉令得阿耨多罗三藐三菩提心。既如是复化众生。令得阿耨多罗三藐三菩提。是故自利利他行胜如实修行。自求菩提亦化众生令得菩提。是故说彼跋陀婆罗等名为大贤士。
　　有百千万大众围绕者。示现如来大眷属故。一切皆是得心定者。此以如来能领大众于大众中最为胜故。以百千万众示现大事。是故围也。所言绕者。示现大众皆悉善伏诸烦恼。故言说法者。示现如来常说诸法而不断绝离诸过故。
　　右膝著地者。示现欲问威仪相故。复为示现诸大众等一心之相故。双膝著地者。不成礼拜相亦不成问相。以诸世间右膝著地敬重相故。动此三千大千世界者。以诸魔等与说法者而作留难。为令诸魔生惊怖故。又为说法时大众不起散乱心故。又为可化众生。
　　若放逸者令觉知故。又为令众生念法相故。又复有义。动此三千大千世界诸众生等。令其观察此诸大众说法处故。又为教化淳熟众生令得解脱故。又为令随顺问正义故。佛言网明恣汝所问。我当解说悦可尔心者。如来听问示现自身我是一切智人。为令听者闻如来说法生尊重心故。能见佛身者。随观如来何等身分不能舍离。更观余分。以如来身相微妙故。超百千万日月光明者。示现胜相快妙相相应故。示现如来出世间相。以如来身有如是相故。智心为与众生安隐与众生乐示现正直心相应知。修行智果相应应知。应云何知。应知如来依彼色相放诸光明。能作众生二种利益。谓与众生安隐及乐与智相应照诸佛土。我自惟念若有众生能见佛身及思惟者。此中见者。初睹色相也。言思惟者。次后观察也。说诸光明依三种法差别应知。三者所谓因名成办。所言因者。即彼与乐与安隐智相应修行。此义应知。名者如经名寂庄严乃至名曰示现一切种色。如是等也。依自各各作业差别此义应知。言成办者。所成办事略有四种。依彼义故略说则有四种光明。所谓受用增长功德止恶令信。言受用者。诸佛如来可化众生共受法乐故。彼受用乐。谓见如来供养如来礼拜如来问如来应知。见如来供养如来者。依第一光明。得见如来思惟如来也。见如来供养如来者。第一光明说礼拜如来者。示现身业供养。见如来者非供养应知。问如来者。第二光明说于所问中以有世间及出世间果报差别次第。复有六种光明。世间果报胜妙差别。依二种地。一非定地。二依定地。非定地中以愿摄取二种果报。一者转轮圣王胜妙果报。二者天帝释王胜妙果报。依定地者。谓梵天王胜妙果报。何故不取夜摩天等诸果报者。以世间诸经皆不说故。佛放光明亦应照彼。而诸经中无是故不明。言出世间果报差别者。谓依三乘三种差别。此义应知。增长功德者。所谓增长三种功德。一者恶道众生令出彼处。于未来世生善道中。二者受苦众生即现身中。与彼安乐令得欢喜。三者能令放逸众生生于善法。
　　言止恶者。谓令众生离诸趣故。离诸地故。离诸难故。离诸障故。名为止恶。诸趣二种。一者恶道二者善道。恶道三种。令诸众生离诸难者。谓令众生离三恶道种种苦难。令诸众生离诸障者。谓令众生离善道中诸根不具盲聋恶业心见迷惑种种诸障。离诸地中种种诸障。诸地有三。一菩萨地。二声闻地。三凡夫地菩萨地中。谓令众生远离六种诸波罗蜜所对治障。声闻地中。谓令众生离三种障不恭敬障及无智障。增上烦恼不能禁止而起烦恼。故名为障。又不恭敬者。谓不信障。又无智者。无多闻慧障。又增上烦恼不能禁止而起烦恼。故名障者。无惭愧障。凡夫地中。谓令众生离四种障依本修集贪嗔痴等烦恼现行障。谓邪念等现行故。一切烦恼现行障。谓杂烦恼现行故。此是止恶。依二十一光明次第说。应知。
　　言令信者。见如来身种种。光明微妙殊胜。是故生信希望欲见故。种种异色者。见种种色也。见者。希望欲见也。又种种异色者。青黄赤白等各各差别也。无量种色者。青等各各有无量种也。过百千万色者。余青等色中过胜光明也。过者。谓青黄等中复过无量无边也。若余残劫者。过于一劫乃至无量无边劫说也。光明功德无量无边不可穷尽者。光明功德无量无边算数譬喻所不能及。乃至无余涅槃界不尽应知。一切光明乃至阿僧祇。阿僧祇光不出受用等四种光明相应。如是知如来示现无量无边身光庄严不可思议方便善巧相应说法者。示现说者。所说令可化众生生尊重心故。示现希有令生胜因敬重心故。世尊我未闻此诸光明名者。示现如来无量无边光明功德。所不说者。不赞叹者也若如是者。今何故说。示现无上功德因故。是以次言。世尊如我解佛所说法义。世尊。若有众生得闻如此诸光明名。能生净信恭敬心者。彼诸众生毕竟定得如来如是光明之身也。先放光明。网明菩萨已知一切如来所作利益众生业受种种法乐。欲共无量余诸菩萨同受法乐。故请如来令放光明。如经世尊唯愿今日放请菩萨光觉诸菩萨故。此光不出前四种中受法乐光。令余世界菩萨觉知者。此光入前分散光明。亦入增长功德光明。应如是知。以何等光明照于无量无边世界。此中示现过于可数。故名无量。去到他方犹如虚空。边不可得故名无边。言现住者。更余世界彼处不去。故名现住。不入涅槃故名现命。以无诸病故名现在。复说诸法清净相应。是故名为无病应知。奉见彼佛者。以现见释迦牟尼佛故。供养彼佛者。一切所应供养之具尽以给施故。问彼佛者。如法咨请故。答彼佛者。如法对故。深细意问者。断诸疑网故。又复有义。现见面故。供养佛故。依本行威仪故。听问以不故。如是次第依法依义问法问义故。自此以下依问答义。应如是知。十种清净坚固心。略依二种心说。一依不染心说。二依恭敬心说。依不染心者。依染净世界七种差别染离染法应知。七种差别者。所谓法差别。以净法不净法差别故。受差别以受苦乐差别故。业差别以下中上姓家生差别故。以恶行善行杂行差别故。心差别以诸众生于佛法中信法不信法差别故。行差别以正行邪行差别故。心修行差别以三乘愿行差别故。道差别以善道恶道差别故。如是等恶心等染。此对治无染相故。说八种清净坚固心。此义应知。应云何知。法差别染者。此有二种。一者依义。谓善说相不善说相。如是分别。二者依法。谓闻善相闻不善相。如是分别。对治者。初句以不嗔恨心对治嗔恨心。谓于善语于不善语不起心故。于恶语中不生心念言我能忍。此义应知。第二句言等以慈心者。以诸文字性如是故。以说非颠倒法令诸众生住安隐处故。受差别染对治者。所有诸受皆悉是苦。如是一切事中。等生悲心怜愍众生故。业差别染对治者。谓正修行如是一切处。心皆平等与乐修行智故。心差别染对治者。于供养轻毁离高下心故。行差别染对治者。不见诸过故。不生利益心故。心修行差别染对治者。等一味故。以彼此三乘不相是非故。道差别染对治者。不生惊怖随顺自业。如是善知。以观察法体故。是名八种清净坚固心。依于七种不染心说。应如是知。
　　依恭敬心者。此有二种。一者于一切菩萨生世尊想故。此明何义。谓于此界生五浊中诸菩萨所生如来想故。如是佛国土中。见诸菩萨行于苦行求大菩提不生疲倦毕竟如实修行。于是菩萨生如来想。以是故言生世尊想。复生希有想。此义应知。应云何知。如佛出世难甚为希有。菩萨摩诃萨亦复如是。以不舍离发菩提心。亦名希有。是故于彼生世尊想。二者于佛生希有想故。此有何义。如无染世界生彼众生无量百千万劫寿命。诸佛如来常作无量众生利益。如是多烦恼过世界中生。于少时间能作无量众生利益。此中见佛生希有想。此义应知。清净坚固心能增长成就。此义应知。
　　入寂静行依清净坚固心。与菩萨念菩萨受取。于彼世界百千万劫。不离正念常修梵行。娑婆世界从旦至中坚持禁戒。不染心行示现胜故。此明何义。如治重病为令速差。但与妙药令服则愈。如是众生多烦恼过。为速灭故。令得胜法对治则灭。此义应知。示现生在恶国众生。多有诸苦多有烦恼。污染世界故。为令诸余菩萨见世尊释迦牟尼佛礼拜供养。问答如来故。圣者胜思惟梵天以为上首为问。问答依胜思惟梵天生于大众恭敬心故。示现胜思惟梵天毕竟得何。等乐说辩才。得何等乐说辩才果。依此二种说正问中为最第一。此义应知。初说。得何等乐说辩才。以一切处问讯相应故。以巧能。令众生解故。以言语最胜故。以尊重言语故。以说正因故。以依实义说故。以依安隐说故。是名美妙。以有人情故。以于大天人边得清净心供养故。以一切诸魔怨敌不能降伏故。以说深密意义故。以此八句说胜思惟梵天美妙言语乐说辩才。此义应知。应云何知。所谓。一者相应。二者令解。三者尊重。四者安隐。五者人情。六者大清净至到。七者不可降伏。八者甚深。
　　次说乐说辩才因。示现如是多种功德言语说法时。若诸众生有不如实修正行者。而不舍彼诸众生故。以与胜乐善相应故。以求众生离于诸苦得胜乐故。以与乐等胜功德时欢喜庆彼故。以求不染等与胜乐安隐心故。以此五句说胜思惟梵天彼美妙言语乐说辩才因。此义应知。应云何知。示现三种心。一者不舍心。二者与乐心。三者安隐心。如是一三一次第说应知。
　　次说得何等乐说辩才果。所谓为彼一切众生于一切义中能断疑故。
　　偈义如经。
　　尔时世尊赞胜思惟梵天言。善哉善哉。梵天。复善哉梵天者。以其发问仪式诣佛于此三时中事相应故。应知善哉。梵天汝今至心谛听我为汝说者。如是次第不颠倒心正念心故。
　　其心坚固而不疲倦者。是正直心。此中大菩提信心为本。是作愿相。依彼愿故则能具足得如来地一切功德。依菩提心坚固方便有第一问。于大乘中略有四种疲倦之事。依彼四种疲倦事故。菩萨虽发菩提之心作菩提愿而失彼心。何等为四。一者以诸众生不如实修行故。二者多作众事故。三者多时在有中行故。四者等解脱中心常欲得速解脱故为彼有力故。此四种障对治法者。谓于众生起大悲心等。如是四种法次第而说。此义应知。应云何知。谓诸菩萨依大悲心如是如是见诸众生不能如实修正行时。如是如是转转增上生怜愍心。为彼众生令得解脱。如是如是转转增上增长作愿。又诸菩萨常勤精进。而不疲倦所作事多而悉能作。又诸菩萨无始世来过去诸苦。信解如梦。不计后时未来世苦。又诸菩萨为一切智。虽同二乘解脱烦恼。虽取无量不共功德。为彼有力断彼欲得速解脱心。言无等者。不共功德无有等故。所言等者。二乘少分断烦恼等。是故名等。以是义故名无等等。如是四种不疲倦心对治四种疲倦心障。是故菩萨于大乘中。其心坚固而不疲倦。如是其心坚固而不疲倦。依于自身佛法淳熟如实修行。正说法已。次依为他如实修行。略说四法。所言决定而不中悔者。于二种义。一者无义。二者有义。言无义者。以无我故。彼无我者离于法故。言无法者。无彼相故。是菩萨毕竟说言诸法无我。诸菩萨等如是毕竟说一切法悉无有我。言有义者。有三种义。一有过义。二功德义。三者二义。以差别故有过义者。谓一切生处以摄一切诸烦恼故。不愿彼处故不乐说。是故菩萨毕竟说。彼一切生处无有乐者。诸菩萨等如是毕竟说。诸生处无有乐者。功德义者。谓赞大乘无上之法。以诸功德一切相应故。是故菩萨毕竟决定常赞大乘。诸菩萨等如是毕竟常赞大乘。言二义者。彼过功德二法不空故。是故菩萨毕竟说彼二法不空。诸菩萨等如是毕竟说彼罪福二法不空。此明何义。虽无量时得因缘相应。能与果报故。
　　如是依自利他利如实修行毕竟说法已。次说增长诸善根。依世间果报因善根增长说。依出世间果报因善根增长说。世间果报因有二种。一者自妙身成就因。二者资生成就因。自妙身成就因有二种。一者不定地中自妙身成就因。谓戒善根增长。二者定地中自妙身成就因。谓智善根增长彼上地下地智功德过。以依智根本离欲得彼故。资生成就因者。舍一切物。谓布施因善根增长。出世间果报因者。谓解脱因。是出家相。离贪著因。以因彼故得解脱因。一切功德善根增长。又增长者。此诸善根依世辩说。有五种增上义故名增长。何等为五。一者降伏诸善根增上故名增长。以此善根胜出声闻辟支佛等诸善根故。二者不违增上故名增长。以不退故。以坚固故。三者不畏增上故名增长。以依此善根过地狱等恶道怖畏故。四者不偏增上故名增长。以能等破所治法故。五者无差别增上故名增长。以作自利他利无异相故。如是增长诸善根已。于不信佛法。不如实修行众生。不生恨心。于读诵等善行分中如法而说。无所恐畏威仪不转。是故次第说彼法相。谓于不信佛法不如实修行众生。无所恐畏威仪不转。彼有三种。谓软中上。软者为命常畏自身不得资生。中者有二。一者常畏毁辱。二者常畏恶名现前说恶屏处说恶。上者常畏苦恼于身中受。
　　如是无所恐畏威仪不转随顺白法。是故次说增长诸白法。依四种白法说。一者欲白法。二者行白法。三者满足功德白法。四者证白法。欲白法者。谓诸菩萨以大菩提教化众生生彼欲心。令诸众生于未来世诸白法中得自体相欲。行白法者。谓诸菩萨舍己资生珍宝等物以用布施。不求未来自身果报。满足功德白法者。谓诸菩萨依彼舍珍宝因。得好妙法成就。心不贪著。而复修行白法摄取妙法。以多闻相应故。一切白法薰习满足。是故菩萨诸功德满足。证白法者。谓诸菩萨摩诃萨。依彼证智为于自身大菩提故说智方便。得彼白法证智胜法。
　　如是增长诸白法已。随顺善知从一地至一地。是故次下说彼法相。谓依四种法说。一者满足功德。二者清净诸障。三者成就心。四者具足修行。集诸善根者。为得从地至地功德满足故。离诸过者。为清净彼一切诸障故。回向方便者。离有资生及离小乘速解脱心故。所有善根一切回向取大菩提故勤精进者。至心修行一切时中常不断绝。以依根本取胜处故。
　　如是说方便已。次说方便法相。善知方便教化众生者。依四种法说。一者能教化众生。二者集无量智功德。三者集无量智慧。四者方便。能教化众生者。谓依布施爱语等。随顺诸众生。摄取诸众生。是故菩萨能教化众生。集无量智功德者。虽离定不定地。而依布施等行。于三世中一切众生一切种功德悉皆随喜。是故菩萨得无量智功德。集无量智慧者。虽无智障对治而常修行发露忏悔。是故菩萨集无量智慧。方便者。依一切菩萨修行对治。劝请诸佛。依为诸众生与智慧光明集诸智慧。以善方便为根本故。是名方便。
　　如是已说修行方便。次说为彼说法之相。随顺诸众生者。为之说法故。谓依四种诸众生说。一者依中间众生。二者依入法众生。三者依谤法众生。四者依所尊重众生。随顺彼众生威仪方便故。依中间众生者。谓依未信佛法众生。菩萨修行随彼众生所信佛法而为说之。与彼众生安隐事门。不但与彼供养恭敬虚妄诳之。菩萨行如是。依入法众生者。谓菩萨心为令众生得入法义故供给之。令彼众生贪著利养亲近菩萨得入法义。于如是法有未度者令得度故。为求衣食资生之具不生疲倦。不为自身贪著己乐。菩萨行如是。依谤法众生者。菩萨自行无诸过失。依柔和忍辱不计彼罪。教令忏悔。菩萨行如是依所尊重众生者。菩萨于彼屈伏顺从随语而受。菩萨行如是。如是已说随顺众生如实修行。而不疲倦为之说法已。次说不失菩提之心。以为不失菩提之心随顺说法故。见佛妙果以为最胜。依四种法说。一者依不夺他物。二者依定因。三者依缘力。四者依因力。常忆念佛者。心常忆念佛菩提心果故。以见佛果成就无量不共功德。此依不夺他物。是故不失菩提之心。所作善根不离菩提心者。一切善根皆菩提心以为根本。依菩提心无量世中长远因故。依彼定因世间种种受果报处所不能牵。此依定因吹之而去。是故不失菩提之心。亲近善知识者。以正修行依外缘力善知识等。此依缘力。是故不失菩提之心。赞叹大乘者。为诸众生发菩提心赞叹大乘。生生世世为于自身增长一切善根种子为因力。大因力坚固。此依因力。是故不失菩提之心。
　　如是不失菩提心故。毕竟一心行菩萨行。是故次第说彼法相。能一其心而不散乱者。以对四种散乱心障故。说四种不散乱心。何等四种散乱心障。一者乘障。二者教化众生障。三者聚集佛法满足功德障。四者毕竟聚集一切佛法障。何等四种不散乱心。云何对治。一者远离声闻心者。对治乘障不堕声闻小乘心故。是故菩萨于大乘中心不散乱。二者舍辟支佛心念者。对治教化众生障。不著自身三昧乐行故。是故菩萨教化众生心不散乱。三者求法无有厌足者。对治聚集佛法满足功德障。以求佛法无厌足故。为集一切诸佛法故。增长种种诸善根故。满足佛法诸功德故。是故菩萨聚集佛法满足功德心不散乱。四者如所闻法广为人说者。对治毕竟聚集一切佛法障。如所闻法如是如是正念观察。以正觉知毕竟聚集一切佛法故。是故菩萨毕竟聚集一切佛法心不散乱。是名四种不散乱心。对治四种散乱心障。此义应知。如是毕竟得一心已善求于法。是故次说善求于法以对世间四种果报成就。相似说出世间四种果报成就。应知示现菩萨求出世间果报成就故。求于法何等名为世间四种果报成就。一者快妙端正成就。二者无病成就。三者富贵成就。四者不畏他人成就。云何相对治如世间人以为成就自身端正作希有因故求珍宝。如是菩萨为诸相好快妙成就于善法因生于宝想生希有想故求诸法。如世间人为无病故。求妙药草。菩萨如是为断一切诸烦恼病。于佛法中生妙药想故求诸法。如世间人为富贵故求于财利。菩萨如是为求诸通成就不退为求义相令得不失。于佛法中生财利想故求诸法。如世间人为离贼等成就不畏故求财宝。菩萨如是为离一切诸障烦恼令彼不能降伏菩萨。菩萨不畏一切诸处。菩萨不畏一切处者。所谓世间一切诸苦。以为欲过一切世间。离诸世间一切苦相得寂静相。为得涅槃成就不畏。于佛法中生无苦想故求诸法。

　　　　胜思惟梵天所问经论卷第一



　　　　胜思惟梵天所问经论卷第二

　　　　天亲菩萨造
　　　　后魏北印度三藏菩提流支译
　　复有异义。依世间珍宝四种功德。相似相对说出世间法宝。应知。何等名为世间珍宝四种功德。云何复名相似相对。一者最上大价贵重。如世间人得彼宝故则能出生无量财宝。菩萨如是得出世间佛法宝故能生出世无量善根。二者最胜法相应。如世间人得彼宝故则能疗治种种诸病。菩萨如是得出世间佛法宝故。则能断除一切诸烦恼病。如彼妙药。三者如意如世间人得彼摩尼宝体依彼宝故如心所须求之皆得。菩萨如是得出世间佛法宝故。依法思惟一切善根功德具足。四者宝体如世间人得彼摩尼宝故。如心所须求得无尽。菩萨如是为过世间一切诸苦。得出世间佛法宝故得果无尽。得为众生说不生不死宝。
　　又复有义。世间众生得无量宝。宝在手故则能随意成就无量殊胜之事。菩萨如是得出世间大乘法宝则能随意成就世间及出世间一切功德殊胜果报。如是得无量宝治诸病等。依初句释余句应知。
　　如是求法随顺多闻有巧方便能离诸过。是故次第说彼法相善出毁禁之罪者。依如实观不取不舍。依不生灭不去不来。依未来世不复作恶。依能远离一切所疑。得无生忍者。谓内心忍灭诸法忍如实观察不取不舍故。得无灭忍者。如实观察罪过之体虚妄分别不生不灭以不去不来故。得因缘忍者。观察因缘本来不生以他体摄故。如实观察毁禁染体离生因故。于未来世不复作恶。得无住忍者。以异异心展转生悔。如实观察诸罪根本即在身中不离于心。不见彼罪过如是不见一切罪过。远离一切心中所疑。能灭悔故善出过罪。
　　如是诸过根本是虚妄染法。若欲断过要断过本。是故次说断彼过本。善断诸烦恼者。依三世说。正观察者。如实正念依邪念行现起烦恼。如实正观不见彼体故。远离未来诸障。增长诸白法者。于未来世更不作恶。以是至心不作恶故得清净心。得善法力者。观察虚妄烦恼诸过。不见过去一切烦恼。以得白法力故。独处远离者。以得寂静心种子故。如是次第善根增上故。随顺不生烦恼境界护诸烦恼故。得因缘力故。未来世中烦恼不起故。如是折伏诸烦恼已。善往诸大众。是故次第说彼法相。善往诸大众者。有二种差别。依人差别依心差别。依人差别者。往何等人。何所为往。何义故往。云何而往。此明何义。贵人出家有多闻慧为求法故。生贵重心往诣彼人不觅其过。此人如是不觅彼人过失故往贱人出家有多闻慧。为求法故生尊重心。往诣彼人非憍慢心。此人如是非憍慢心往诣彼人阿兰若。人无多闻慧非轻贱心。求少善法往诣彼人不自显故。此人如是不自显故。往诣彼人愦闹处。人无多闻慧不为欺彼不为自身。我是高胜何所为往。以为自身为于他身求善根故往诣彼人。不为自身供养恭敬名称赞叹。此人如是不为自身供养恭敬名称赞叹故往彼人依心差别者。以依四种心成就故。一者求法心成就。以见法胜犹如真宝。为求彼法故往大众。二者威仪心成就。脱去金冠宝履伞等威仪柔软而往大众。三者求上上义善根心成就。虽得上法不以为足。更求上上胜中胜法。为与法施故往大众。四者本愿心成就。不求自身供养恭敬名称赞叹。为自他利故往大众。
　　如是往诸大众应行法施。是故次第说彼法相。善开法施者。以何法说。以何义说。依何事说。云何而说。因彼事说故。以何法说者。以法摄取法故。如得闻慧如是说法。以何义说者。以得义故自作誓愿已。毕竟故内自思惟为他人说。依何事说者。以作妙事作贤事故。如所说法如是作事。以诸言语不虚妄故。云何而说者。示现染净法故。示现二二谛法相次第故。
　　如是为他说法令生善根。增长坚固自身因力。是故次第说彼法相。得先因力不失善根者。依四种法说。一者教化众生。二者能忍诸苦。三者远离邪见。四者修行一切功德善根。依止因力坚固说故。于他阙失不见其过者。不见他过护自身过。应众生过故。得化众生因力坚固。生生世世常能教化一切众生。因力增长现前坚固依止。如是坚固因力。于未来世教化众生。坚固增长而得成就。是名菩萨得先因力不失善根。于嗔怒人常修慈心者。乐修大慈以能忍彼嗔恨。众生作苦恼事能忍诸苦。因力坚固。生生世世乐修大慈常能忍彼故。嗔恨众生作苦恼事。因力增长现前坚固。菩萨依彼依止如是坚固因力。于未来世能忍诸苦。坚固增长而得成就。是名菩萨得先因力不失善根。常说诸法因缘者。于诸法中为他示现非颠倒因。因力得果为离邪见乐正见事。因力坚固生生世世于诸法中为他示现非颠倒因。因力得果为离邪见乐正见事。因力增长现前坚固。菩萨依彼坚固因力。于未来世自身正见不乐邪见。坚固增长而得成就。是名菩萨得先因力不失善根。常念菩提者。不舍菩提心愿力故。常不舍离菩提之心。修行一切功德善根。见大菩萨心愿力坚固生生世世常修一切功德善根因力增长现前坚固。菩萨依彼坚固因力于未来世修行一切功德善根。坚固增长悉得成就。是名具足得先因力不失善根。
　　如是以有先因力故。虽未有人说波罗蜜行。而有方便波罗蜜行。是故次说不由他教。而能自行波罗蜜行法。以施导人者。谓于布施波罗蜜中最为上首。初自修行后为他人。令入修行。菩萨如是修行布施故于未来施行成就。生生世世不由他教而能自行檀波罗蜜故。不说他人毁禁之罪者。示现不见他人过失故。善住持戒菩萨。如是善住持戒故。于未来不失一切诸禁戒行。生生世世不由他教而能自行尸波罗蜜故。善知摄法教化众生者。以为教化诸众生故。为诸众生令得安隐忍。彼众生不修诸行勤说诸法。不生疲惓知心知使摄取众生。菩萨如是修行忍辱精进禅定故。于未来忍辱精进禅定成就。生生世世如是次第不由他教而能自行忍辱精进禅波罗蜜故。解达深法者。善知一切诸法无我。菩萨如是信解深法故。于未来智慧成就。生生世世不由他教而能自行般若波罗蜜故。如是修行波罗蜜。行得柔软胜行。能回转诸禅还生欲界。是故次第说彼法相。其心柔软者。谓诸菩萨以得三昧三摩跋提有自在力。以巧方便而能转起胜妙境界。以彼菩萨于禅定中得自在力。不为禅定生于色界故。得诸善根力者。谓诸菩萨能胜处去而不取胜处。虽生下地于彼禅定亦不退失故。善修智慧方便力者。谓诸菩萨以有方便般若故善修诸行。是故不退下地。厌中不受彼地亦不修行生彼处行。示现正因故。不舍一切诸众生者。谓诸菩萨以不舍离诸众生故。舍胜妙处取下处生。示现教化诸众生故。
　　如是不著自乐为与他乐。示现与众生乐。以得不退法轮地故。是以次第说彼法相。得不退转法轮地者。以对三种所治退法故。说四种对治之法。此义应知。应云何知。所谓修行菩萨行中。有三种法令菩萨退。一者时节久远无量。以不能忍生等种种诸苦恼故。而生退心。二者功德智慧少故。而生退心。三者舍弃一切众生无慈悲故。而生退心。堪受无量生死者。所谓菩萨毕竟心取无量无边久远时节。虽有生等种种诸苦。堪能忍受而不怖畏不生疲倦。供养无量诸佛者。所谓菩萨供养恭敬无量诸佛。从佛闻法获得无量功德智慧。是故菩萨快妙功德智慧成就。修行无量大慈修行无量大悲者。所谓菩萨如是次第为与一切众生安隐。为与一切诸众生乐。以不舍离诸众生故。
　　如是以得不退地故。不断佛种如实修行。是故次第说彼法相。不断佛种如实修行者。为得第一义佛地故。为得世间佛地故。第一义佛地者。有三种因得。一者根本欲心。二者至心欲得。三者上欲心。不退本愿者。以不失根本故是名根本欲心。如是示现根本欲心。示现本愿力相故。如说修行者。此有如来如法如说如是修行是名如说修行。示现诸菩萨至心欲得故。于诸善法大欲精进者。是上欲心虽得少分不以为足更求胜法故。深心行于佛道者。示现假名佛地因故。假名佛者。入涅槃时生佛示现。言深心者示现求彼生佛心故。行于佛道者。如实修行故。生佛示现住持佛故。又为示现彼生佛时。复有说法转法轮等摄取众生故。
　　为受何等法义乐故。佛放光明摄取。圣者胜思惟梵天。为欲受彼种种法乐故。圣者网明童子菩萨依彼先说问中胜故。问彼种种胜说法相。自此以下胜思惟梵天广说。应知。彼问有八种邪问正问记为说彼法。如经梵天言。网明若菩萨见我故问。名为邪问非为正问。如是等故。何等八种。一者依二者体三者依止四者依事五者过六者利益七者起八者根本。
　　所言依者。谓依大乘。以依彼乘此中正问故。所言体者。邪问为体。彼体有三种。谓外道声闻始发心菩萨。
　　言依止者。有三种无智。谓粗中微彼三种闇。谓外道等次第应知。应云何知。外道之人依粗无智。是故不识无我体相。自他身中执著有我。以不能知诸法相故。依自心见所说邪论。随彼句义执著法相。如是次第自身他身虚妄见问。如是一切非正念问。悉是邪问。声闻分知无我法相复有不知。是故名为中无智闇。依中无智取自业等造作诸业。即因彼业受于果报。不于余处。及著自体同相异相。成就色等诸法必有。彼如是问。执著自身及他身法。以有随顺断烦恼障。依于自乘名为正念。依断烦恼障名为邪念。以不随顺断智障故。依于大乘名为邪问。始发心菩萨少分能知诸法无我。复有不知有微无智依微无智依有无物。离于有相取于无相。于二法中一向取无法取无法相问。是不正问。
　　言依事者。事有六种。一者阴入界事。二者因缘集事。三者谛事。四者证智事。五者对对治事。六者佛法事。依阴入界事者。依我我问故。依因缘集事者。依顺问故依逆问故。以生故问以灭故问。以是处非处故问。即彼因缘集问。生灭即是是处非处。如经中说。身口等业修行诸善若生恶道无有是处。依谛事者。顺因缘集逆因缘集。顺因缘集者。染体二谛有因有果是有漏行法之体故。逆因缘集者。净体二谛依道能灭是故道谛名为灭谛。如是依二二谛。为染净问。依二种谛染法体故。有生死世间问。依二种谛净法体故。有寂灭涅槃问。如是次第生于世间过于世间。获得涅槃。如是世间涅槃二种差别。依有余涅槃无余涅槃故。如是问世间等事依实谛问。此义应知。以是义故。依谛四种事遮法无我。
　　依证智事者。依知依离问。为得为修问。如是次第。彼智于见道时得智名。已证智者自此以上。得修道名。以得彼证知依证智问。得智名修行名。此义应知。以离彼集得出世间正道果故。以离诸使烦恼身故。依离彼事问。如经是故网明以何处无得无取无证无分别无知无依止无修无修见问。是为正问故。此明何义。于真如中如所说字句。说无如是智为遮彼处无如是法如一一句分别之处亦遮彼句一一之处无如是故。言无取者。以不虚妄分别我已得故。无分别者。以不虚妄分别我已证故。无依止者。以不虚妄分别我已知涅槃故。不分别者。是第一义。言依止者。依止见道见道为修道依止说故。无修见者。不见我修道故。如是说法则名为正。
　　依对对治事者。所谓善不善等法。不善法名。为对善法名为对治。又彼善法二种差别。谓有漏无漏差别。又诸外道以邪见浊长夜有过。此义应知。无过亦有二种差别。谓有为无为差别。善法复有二种差别。谓世间出世间差别。彼有分别以无分别依彼所治治能治事问。网明若菩萨不见二不见不二者。不见二数不见一数。以遮可取法无我故。无明无相平等行问名为正问者。为取彼法相遮彼能取可取相故。又无相无相平等行问者。遮彼能说可说相故。又能说者。说名平等可说名相。以一切事平等知故。彼可说法亦名平等。多种法相同名说故。
　　依佛法事者。依佛依法依修行依处依可化众生依进取证智。如是次第佛等示现因彼差别故问。佛等种种。应知。佛种种者。谓时家姓命差别故。法种种者。谓修多罗祇夜等差别故。僧种种者。谓一向菩萨声闻杂僧多少差别故。国土种种者。谓一向清净染杂差别故。众生种种者。谓贪嗔痴杂等差别故。乘种种者。谓声闻乘等差别故。
　　所言过者。谓外道等为生法灭法是处非处问。见生法问。见灭法问。见染法问。见净法问。如是等问皆是染问。是故名过。声闻之人如是等一切问。为灭为净为成涅槃而不得大菩提。是故名过。始发菩提心菩萨。亦不正念问。以不成就如实净智。是故名过。言利益者。若如是不问即名利益。此义应知。如是等问非正问等。如是等问名正问等。示现彼义。
　　所言起者。即非正问及正问等。示现彼义。如经复次网明一切法正一切法邪故。此以何义。阴界入等皆悉摄在佛法中说。如向所说。阴界入等事相诸法如说不可思议名为正。而起思议名为邪者。是不正问及正问事。如经梵天言。网明以何义故。诸法不可思议故一切法名为正。若不可思议而思议者。一切法名为邪故。以何义故。一切诸法不可思议。如经一切法寂静。名为正思惟故。以离虚妄分别体故。名为寂静。以离戏论故。亦名寂静。以不信寂静法无我故。堕增上慢边。虚妄分别可分别法。而修诸行。以分别四大故起彼问。法示现非正问法正性者。离自境界离余欲际。是名法性。此以示现正问因故。
　　此以何义以何等观而能离欲。以何等智知于彼法。彼二不二名为真如。此中如是无分别智真如智相。名为实际。言实际者。谓离余欲之胜际也。言实际者。离于诸欲。谓无分别真如智相。此谓内心自境界中如实观察地观相故。如是次第明为法性寂静。应知。地者。自心境界成就。及观真如是所观地。何等法上。谓如所说阴界等事。彼阴等事离于真如。以彼真如无戏论故。观彼真如无分别智。彼智寂静以彼真如离于能取可取处故。如是说甚深法。知此正法甚深难解。如经网明菩萨言。梵天少有众生能解如是诸法正性故。如此中说诸法正性。离正法性更求智者则不可得。以彼法性出过世间一异数故。遮有法体。所言少者依一数故。离彼一数更无少分如是为遮取有物体。非彼法体一向是无。不觉不知遮无法相。此说何义。此中谓说信此三世诸法根本不见法相。非谓实证遮。诸菩萨摩诃萨等有实证法。示现此义以随顺此义故名为信非证。此法证者。名为不见一事。网明。若有善男子善女人。得闻如是诸法正性勤行精进。是名如实修行者。依闻思慧于智慧中说彼法相。如向所说以依何心以依何意如来说法。此义应知。不戏一切法故是名证法。以如实知故。是故彼人不住世间不住涅槃。以彼世间烦恼染中无一法舍。是故不减。以涅槃中无一法取。是故不增。示现诸菩萨摩诃萨不住世间涅槃相故。如是闻说正法相者。次第从他闻法。然后内心自正思惟。次第能生出世正见获得彼果。离于诸相示现实体不住相故。示现不住涅槃因故。此以如来见法无我等一味故。示现诸菩萨世间涅槃诸过功德无有分别平等相故。如是诸菩萨得不住世间不住涅槃故。
　　说法次第至此已竟。复依异义次下更问。此明何义。如来说法不能异过于者。不能异过于身。不能异过世间更有一法。是故世间无一法减。于涅槃中无一法增。遮离一物遮得一物故。此以何义。非谓一向不过世间有过世间。以为遮彼见无物故。此示何义。以为示现过二相故。此义云何。言二相者。一者世间行二者涅槃。分别世间过分别功德过。彼二种过菩萨摩诃萨毕竟远离故。此义云何。平等法中无染无净。以依离欲实际法性故。如是说。以彼实际一向不同生死。世间以其常故。是故无有入涅槃者。以是义故。不染不净。如是次第不必说法默然而住。亦得如法修行诸行。若欲说者。应当如彼梵天所说。是故赞言。善哉善哉。法不可说而能说之。是故如来重赞善哉。我不得生死不得涅槃。如是等者领先说义。更无有法而可说也。如来何故重说此法。以五百比丘闻说此法生于惊怖。如来为欲令彼比丘于此义中毕竟定故。此示何义。示现如来意亦如是。非独梵天如是。众生堕无物边。是故如来同梵天说。空修梵行者不解深意义虚妄分别也。何者梵行。谓受持戒。如说修行而不毁犯故。修行正道者。修行四谛差别观也。诸禅者。初禅等四禅也。三昧者。有觉有观等种种行也。三摩跋提者。无色四定也。彼诸比丘以见有法见无法故。闻上说已。谓如来说一向无物亦无修行梵行故生惊怖。以彼比丘见有法故见无法故。为断比丘有见无见。则于其人佛不出世等者。彼人乃至涅槃以为有物故求得涅槃。为对治此有物见故。如经彼人乃至求决定相故。如是依无名相正说法已。为呵责彼惊怖比丘故。以二喻。此二种喻。令生二种念因。谓生厌念因。生观念因。因彼二因获得涅槃。是故呵责。此示何义。示现依彼求法见过逼恼心故。起于厌观。初喻相似相对治法。示现利益观故。共乐身转故生欢喜观。第二譬喻相似相对治法。次明彼人虽行正相而是邪行相。以起生相以起灭相以得涅槃相以证道相故。向来说法诸比丘闻微损恶行。自此已下。为令诸比丘入于法中。是故圣者网明菩萨请于梵天令入法者。此中示现二种法相。一者示现实体。二者示现得果。言实体者。令信法故。所言果者。令离邪见得解脱故。毕竟示现正见相故。为比丘身此间说法能生种子。余佛国土诸佛如来亦说此法。明彼比丘以何处畏而无去处。不能远离所说法相。以一切处不离于法。以不可避。示如是相令彼不去故。说虚空以为譬喻。示现此义。何处怖畏舍之而去。终不远离所怖畏处。如畏空者。不能过空有无空处而可求也。依彼证法示现得相。空无相无愿者。是真如。应知欲求涅槃行涅槃中而不得涅槃者。涅槃是真如清净相故。此以何义。以彼真如一切法中悉平等故名为涅槃。口中言说不可取故。此为何义。遮彼实体是可取故。如是远离有无物法能如实知诸法体相。彼诸比丘如是见已心得解脱。得心解脱已则得实法。得实法已自说法相。彼诸比丘先是凡夫。次作学人次成罗汉。以此义故。于三时后依先不成而作是言。世尊我等今者非凡夫非学非无学非阿罗汉也。不在世间者。谓彼无余涅槃界中。永断一切受生处故。不在涅槃者。有余涅槃中取阴相未尽故。如实示现有佛出世现觉知相。所言动者。散乱心也。言我想者谓我见也。所言发者谓能起作行心相也。所言戏者动等三句分别心也。如是因果或尽示现彼人有佛出世。圣者舍利弗依道依得依灭依证。问诸比丘。诸比丘应如是答。如舍利弗说而诸比丘如是说言。我已得七不可作而作言语问答。此为示现实答返答故。此有二种。一者所证答。二者说答。以有如是所立记故。同行诸比丘说法不能至到。大生尊重心以彼比丘说彼法体生尊重心故。

　　　　胜思惟梵天所问经论卷第二



　　　　胜思惟梵天所问经论卷第三

　　　　天亲菩萨造
　　　　后魏北印度三藏菩提流支译
　　住于福田能消供养者。依福田地住罗汉道堪受供养故。大师世尊犹尚不能消诸供养。何况我等能消供养者。此明何义。如实知法性本来清净故。以是故言。大师世尊犹尚不能消诸供养。何况我等。此以何义。以离法界更无有人受供养者。以彼法界本来清净故。此以何义。以住福田地者住罗汉地堪受供养。以如实知清净法界故。以诸世间不知如来是胜福田。是故说言。大师世尊犹尚不能消诸供养。此以何义。以离法界更无别有清净法相。以波法界自性清净故。依受供养故问福田故。次问应受供养福田之人。何者是耶。如经次言不为世法之所牵者故。世尊如是依诸菩萨是世福田。说受供养福田之相。是故答言。不为世法之所牵故。此以何义。以诸菩萨摩诃萨等常在世间行世间法。不为世法之所染污。虽有胜负得失毁誉称讥苦乐世法等门皆不能牵。菩萨心体其心坚固不随如是八种世法。于如是等心坚不动。贪欲嗔痴所不能牵。如是人者。是受供养福田人也。是名福田能受供养是为清净。以是义故。因福田人故问清净福田之相。
　　以诸菩萨虽复多受眷属利养。而不起心摄取一法执著一法。以是义故。能消供养。是胜福田能消供养。示现此义。是故次问能消供养无所取著者。示现能受福田胜相。是故得彼二相功德福田之名。
　　以诸菩萨为诸众生不失安隐。起菩提心为诸众生修行彼处诸功德故。得彼功德供养恭敬福田中胜。示现此义。是故次问清净福田。以彼不坏菩提心故。是能受供清净福田以是菩萨能作福田摄取众生作善知识。示现此义。是故次第问善知识。直心修行如是次第入于禅定。从禅定起与诸众生安隐之乐。不舍一切诸众生故。示现菩萨胜善知识。菩萨如是能作善友。依如来教自利利他修行诸行不失师恩。示现此义。是故次问能报佛恩。为得菩提不断佛种故。心为利益他故。于如来自作所作胜报恩行。
　　以报恩者有诸功德供养等行。示现此义。是故次问。供养于佛以法身实际自体不生。于如来身能知不生实际证相。为求彼法必得不失。于一切时供养如来。是故菩萨以胜供养供养诸佛。
　　以为供养诸如来故。亲近诸佛。示现此义。是故次问亲近于佛。谓诸菩萨宁舍身命。终不舍于十地诸行。以为摄取十地行故。不舍禁戒得如法体。亲近诸佛及诸菩萨示现胜行故。
　　以近诸佛及诸菩萨生尊重心恭敬如来。示现此义。是故次问恭敬于佛。以无差别一切诸根为一切根修行诸行。是故不生烦恼之心以能修行。善护诸根。是故得彼尊重胜心。菩萨如是正修行已得大果报。示现此义。是故次第问于财富。得出世间信等七种最胜法财。示现于此胜法大财而得上上胜欲心相。已得断除障行诸欲离诸欲相。受于法乐受饮食乐。得证如实法。如实修行信戒惭愧闻舍慧等。说财物施如次第说。又惭与愧二种法财。此依断除烦恼热法。应如是知。
　　菩萨虽有七种法财不生心念我足不足。示现此义。是故次第问于知足。以为摄取诸众生故。菩萨虽求供养恭敬而心常求无上般若。不以为足不生具足心名为知足。既知足已离于诸欲。示现此义。是故次第问于远离。菩萨虽于三界中行而不求彼处。以得寂静胜上心故。
　　既得寂静胜上心已远离身心。示现此义。是故次问无诸恶行。菩萨虽复受用种种胜妙境界。而心不为烦恼所染。以得胜心护诸根故。
　　菩萨既得护诸根已。于一切处皆不怖畏。不怖畏故得受安乐。示现此义。是故次第问于乐人。菩萨虽受供养恭敬而不贪著。常不舍离一切众生。如实善知诸有为行离诸烦恼故。得胜乐。
　　如是不著。离诸烦恼得胜乐已则得不舍受乐众生。如是则能到于彼岸。示现此义。是故次问。能到彼岸以诸菩萨示现诸趣六入之身。摄取一切六入众生为断彼欲。令得彼岸离贪欲心。是故名为能舍六入舍六入故则得胜心到于彼岸。
　　菩萨如是以得胜心到彼岸故彼处正住。示现此义。是故次问住于彼岸。以不分别世间涅槃道。无分别智证无我法。住于无住涅槃得无生法忍。以是义故。第八地中得同不同智。是故名为到于彼岸住于胜处。
　　菩萨如是住于彼岸满足出世间诸波罗蜜。示现此义。是故次问云何增长诸波罗蜜。以求一切智心故。施等增长以为施等展转增长。是故菩萨为诸众生说一切智心。诸菩萨等为令众生发菩提心增长施行。是故菩萨先世已曾令诸众生发菩提心修行布施。菩萨如是自行布施教人行施。余者复施教化众生令行布施。彼诸菩萨亦令众生发菩提心修行布施。彼诸菩萨复令众生发心行施。如是展转自心住施。令他住施。以是义故。施波罗蜜展转增长。以常不舍菩提心故。说持戒波罗蜜。余毁禁者令得持戒。以不舍离菩提行心为得大菩提故。为令住持戒故。以见一切智心不退故。说忍辱波罗蜜。于菩提心中说菩萨名为令余处诸余众生生忍心故。忍一切罪忍一切恶。思惟一切智心不得故。说精进波罗蜜。依精进波罗蜜不见彼岸不取苦行相。是故不生疲倦之心。以证一切智心寂静故。说禅波罗蜜法。所谓心自性清净不生不灭。以知寂静智故以散乱心一切不行故。不戏一切法故。说般若波罗蜜。以摄取无分别智故。以为示现余波罗蜜善清净故。为余波罗蜜依一切智心。说。
　　障行烦恼对治法者。其唯如是见波罗蜜胜行无我。为佛法淳熟故。为教化众生故依于彼法。次问无量于诸众生不生有心而生慈心。此明何义。无异自身安隐心故。不生异身他众生想。菩萨依彼不生法想行于悲心。以见苦法不成就故。以诸众生著彼苦苦故生悲心。菩萨依彼不生我想行于喜心。依彼见自身相离于喜心。见他资生具足成就。起贪嫉意心不生喜。菩萨不尔。更无贪相随喜于彼。是故远离所治嫉妒。依离嫉妒行于喜心。菩萨依彼不生彼我想行于舍心。依见彼我想此对治故。行于舍心。第八地中无功用行以得无分别智力故。以得同不同智慧力故。能远离自他二心相故。于诸众生与离染因快方便故。
　　如是依波罗蜜依于无量。为利自身亦利他身而修行者。复依上上欲心依受法乐依断烦恼。为如所说一切功德得增长故。次问云何住于信等。如彼次第能信无言之法住于信法。信第一法甚深法无我已。余甚深法难信得信。以不执著一切音声住闻慧中。如所闻法无有如是执著之心异求于法。虽少闻慧而能作多事故。但闻一行偈说多闻慧故。依内心相是故有惭。谓依他身自身不如法行。以知过失离于彼处。舍外入故愧行成就。他人说法不如法行。离彼过失。以他人身是外入故。嫉妒人说彼人如是舍于彼法名舍外入。此义应知。身口意业三种清净。遍一切处成就功德能受供养。净福田等乃至惭愧如是所说诸功德等。对治所治身口意业善恶相应。以是义故名为清净。依彼至到功德具足。是故名为遍行一切功德处也。如是应知。又复有义遍至一切功德处者。于彼所说一切功德法中住故。
　　十偈之义一一如经。
　　如是依世间法说能受供胜福田等诸功德已。即依彼义如是次第梵天发问。此义应知。云何菩萨过世间法者。以诸声闻亦过世间。是故如来示现胜法过诸声闻出世间法。是故说言出过世间法。又复示现虽在世间行世间法而过世间。又而不为彼世法所染著。现行世间化众生故。如经如实善知世间诸法故。又为聚集诸众生故。现巧方便为彼众生摄取令入世间法故。知世间集谛知世间所去。而依愿智生于彼处。不为世间集所生故。取如是生示现世间成就世谛依世谛故为众生说法。令诸众生出过世间故。菩萨虽于世间中行而终不为世间所染。得法无我住无住道。以为教化一切众生。是故虽生于世间。为彼摄取世间之道故。
　　三十五偈如经所说。
　　依说世间法。如来亦依自身世间法世间。识知境界以乐说辩才说入世间法相。以如来法出过声闻出世间法。声闻亦过世间境界。如来过彼声闻境界。复说胜法说彼法者。为余众生过世间故。示现如是出世间方便。梵天言。世间者。我说五阴名为世间者。此中示现五取阴。应知依世间说故。贪著五阴者。贪著是爱也。名为世间集者。以依彼爱世间聚集故。过去未来现在诸阴灭故。以未来世阴因尽故。以更不种未来种子故名为灭。观察五阴不见二名为世间灭道者。求道不求道一。二一向不得圣道示现胜故。此明何义。世间对治非一向定。若有对治则能厌苦。若无对治则退彼法。若有一法为对治此法。则不对治余法。若有一法为对治下地则非上地对治。圣道对治则不如是。以一切时一切法对治故。
　　如是依声闻乘对治之义。说世间等差别相已。次依大乘对治法之义差别相说。依于大乘说法相者。如经复次梵天如是等故。所言五阴五阴者但有言说者。于五阴中见闻知等但是名字分别说故。以依无始久远集来依分别体。是故执著彼法。菩萨观察若依如是名字分别是言语见之世间也若如言语名字分别贪著相者彼为邪见。离随顺行名世间集。如彼世间寂灭之相。如实观察灭相之体。如实观察所缘灭故名世间灭。以何等道不取彼见名世间灭道。向说分别能治分别示现无分别智。如是等世间境界如来已过。如来已得大涅槃故。摄取非过世间非离世间道。
　　如是依世间世间等说苦谛等。已依胜圣谛。次下复问如来所说四圣谛者。以彼圣人虚妄分别苦等诸谛。如来示现真实圣谛则不如是。此以何义。谛有二种。一者相谛。二者心谛。以依如是二种谛故。依相谛者。说苦谛等所有法相所有法体所有实体。依彼非圣谛圣谛无差别故。说道圣谛。依心谛者。说胜圣谛。彼圣谛中知颠倒心不颠倒心故。此以何义以非圣者。说苦谛者。彼但受苦不知苦谛。说集谛者。彼人但闻虚妄集法不知集谛。说灭谛者。彼闻灭名堕于断见不知灭谛。说道谛者。彼人但闻业与烦恼有为之法。如是之法但是有为世间集法不知道谛。如是分别苦谛等四谛。若如是等皆有谛者生三恶道诸众生等。皆应有谛而彼无谛。以为示现如是义故。如经梵天若彼苦是实圣谛者。一切牛猪诸畜生等应有实谛。何以故。以彼皆受种种苦故。以是义故苦非实谛如是等故。以何义故。诸畜生中唯说牛猪余不说者。以畜生中唯牛与猪最愚朦故。以诸世间皆知牛猪最为钝故。如是非圣虚妄分别谓以为谛。此义应知。以世间人依于苦门虚妄执著以为苦谛。依于集门虚妄执著以为集谛。依于灭门欲离有漏法虚妄执著以为灭谛。依道对治门虚妄执著以为道谛。又苦集二谛无彼体相。以彼自体不成就故。以彼自体本来不生不和合故。以依彼虚妄执著心对治故。说知无生无和合是名圣人圣谛。诸有漏法亦一切时无如是体。以彼法体无可离故。以依彼虚妄执著心对治。依真如清净彼一切法本来寂灭故。说知无生无灭是名圣人圣谛对治。对治亦无彼体相以彼自体不成就故。以彼道谛非对治谛故。以依彼虚妄执著心对治依自性清净心。依平等观可观。依淳熟智依观察智依彼诸法一切法平等无二无修道故。说以不二法得道。是名圣人圣谛。以说第一圣谛涅槃异名名为道谛。是名圣人圣谛。以不诳故以不生故说为圣谛。又从无生乃至不二。谓依涅槃所修之道依圣道谛一切法平等故。说一切法不二说涅槃者。以真如法清净得名。以彼涅槃离于可取能取法故。以依彼法而得名故。如是次第。
　　又彼谛者。因不正念名为虚妄语非实圣谛。又即彼谛因正念故名为实语亦非实圣谛。是故示现妄语实语皆不成就。如经梵天实圣谛实圣谛者非妄语非实语故。彼非正念取我相等示现应知。如是诸句于一一法中生执著故。以异异义相缚。应知。谓有一我我体是有以为根本。依根本我故有种种。以我不断名为众生。依命根住故名为命。数堕六道故名丈夫。如是等见自身是一虚妄执著。取我相等。即于彼我虚妄分别。常与无常堕于常见堕于断见。见我是色我是无色。如是种种虚妄分别异异执著。著我是一。以我是物以虚妄分别。是故取相。依彼我虚妄分别取无明等生。虚妄分别。而取生相。即依彼我虚妄分别取无明等灭。虚妄分别取断灭相。如是生灭依于我相。次第成彼虚妄分别。取世间相取涅槃相。取彼世间取涅槃者。如前所说诸取相等。所谓。取者希乐信等虚妄分别坚执定取。唯此是实余者虚妄是名为著。以彼诸见不可舍离。虚妄执著是名为触。不离彼触是名为取。如是次第不著不触不取等者是名实语。示现正念。
　　如是依丈夫无我非妄语非实语说法已。次依法无我说苦等分别。离无分别智是故名诳。以是诳故名为妄语。是故示现彼二乘谛虚妄不实。分别三世一切法故彼念虚妄。是故示现无分别智。此以何义。以忆过去一切法门。分别现在一切诸法。念未来世一切法门。以是义故离于正念。菩萨住彼无分别智中不戏一切法相。观法无我得无住涅槃。以不住世间涅槃中故得平等见。菩萨如是善知法已诸谛如说示现。不见成就谛故。圣人谛者。彼处无实语无妄语。以是义故。示现彼义。
　　虽有正念不正念心二种差别。而彼圣谛犹不成就。若住实相成就谛者。则一切时古今常尔恒如是住自此以下示现彼义。如经梵天言实。实者古今实故。此明何义。彼法性法体示现胜法体圣法体因。世间涅槃无差别故。是故名为常圣谛也。依世间涅槃示现二二圣谛成就。如是依真如相圣谛。示现不离世间圣谛。示现不取涅槃圣谛。如是说法相谛证已而说者示现彼人名为实说。彼人说圣谛名为邪说。自此以下示现彼义。示现彼人无增上戒学因。彼人不能守护诸根示现少因故。示现彼无增上戒学无彼增上定学因。示现彼无增上定学无彼增上慧学因。示现彼无增上慧学。示是生相是苦谛等执著虚妄法。次第自配此义应知。
　　如是彼婆伽婆以为世尊。而彼声闻但是外道。次下示现彼声闻人成于外道。以彼愚人失物为谛说物为谛。示现彼人堕于恶道故。以自不说。以如来得无言语法故。苦等诸谛自体不成示说谛相。我如是证示现不立有法相故。示现他不取故。菩提不可得以无分别体故不取。我已得菩提法。无如是取离一切有以离三界离五道故。以过彼法得出世间圣道法故。如是不见一切诸法是菩提相。不证一法而证诸法。是故说为应正遍知。若如来于法无所得者。以何义故。说如来坐道场名为佛者。此问如来。遮有物得故如来说言我不得物闻说法名世谛摄故。分别相故。依无体相法无我说。次依法无我问。彼法相彼法无我以一切法无体为体。遮有无二法。示现何义。示现彼法非有物可证非无物可证。以彼法离于二相。是故说证。
　　如是说已自下次说。非谓一向不证实法。以见虚妄执著法无故如实善知自性不生。以依颠倒他体而生。所谓染等分别体性。常一切时自性不生。知真如我如是。证法云何而知。如常不知不觉而知。言知识者。此为示现彼真如相亦不分别。以不见彼真实法体。以彼法体一切言语不可得故。是故示现彼证智因。不知不识不可见等者。于见闻觉识堕四种语。此诸句等。上上起门示现。应知。不可取等如彼法体如是彼法不可以彼见等取故。此以何义。以诸名字不可得故。过心境界故。以无戏论事故。相应法中不可相当故。以诸言语不能至到故。相应法中不可相当故。不可问答故。过六根故过名字故。内身一切不可说故。无世间相故。世间法不行故。离于所作以有为法所不行故。以无世间心意意识分别相故。出过世间以无彼体故。以过於戏论无可对事故。
　　如是示现所说法体无有一切诸分别已。示现彼法虚空相似。应知。彼法虚空相似。有二种相应知。一者遍去。以离有无戏论法故。以得诸佛不可思议毕竟法故。二者无碍以大慈心第一忍苦所不可作而能作故。以无言法依言说故。以依彼法令诸众生得入法故。为示何义。诸有众生依于黠慧我慢心故。不能信此所说法相。以为示现彼诸众生善根微薄故。说彼法相为明何义。明此法门一切世间所难信者。以世间意于同法中常颠倒故。此义云何世间人意念云我等应证实谛。依三学法修行满足。我依彼法应得涅槃。一向修善法以依彼法现受法乐此善行次第依佛出世以为根本。次有说法次有如实修行伴侣众僧。如是此法实谛等如实而住以无戏论故。诸世间人所不能信。此义应知。世尊譬如水中出火火中出水者。为示何义。以为示现烦恼如火以非寂静体。远离彼体故菩提如水以其能灭烦恼火故。以彼不信与信相违相应法而不相应。此义应知。言烦恼者。所谓一切愚痴凡夫。如是执著戏论言有烦恼染我为彼愚人遮烦恼体不成就故。以观察法不可得故。以出世间智乃证得故。以识不能分别知故。以对治所治学修道故。以不执著能治所治二相法故。以得真如清净法故。以无有心取得法故。能令彼障无势力故。以彼障法本性不生故。如说法相若人不生诸法相者。则得远离一切邪见而得解脱。以得远离取不实相能治所治分别心故。
　　自此已下。依诸菩萨摩诃萨信。法功德赞叹彼菩萨。有七种功德。此义应知。何等为七。一者所作诸行满足功德。二者修行功德。三者入位功德。四者以自在心生有功德。五者善练功德。六者能集佛法修行功德。七者得果功德。
　　云何所作诸行满足功德。示现过去于诸佛所能作所作种种功德皆悉已办故。复有何义。依二种义。一依功德。二依智慧。以能供养恭敬给侍。诸修行等如威仪故。闻正法故。如是次第菩萨如是满足功德智慧行已。次应修行入地诸行。是故次说修行功德四句。示现有诸功德智慧增上。以饮食法食二种摄故。以依善知识复修诸行。能于义中能于法中作巧方便。随顺正法如实修行故。以得上妙善根力故。依巧方便故。妙有二种。一者能作所作妙。二者深妙。能信彼处以闻如是二种大妙不惊不怖故。以善护如来妙法藏故。以如说法。一一随顺如实修行故。以不自见以不自触法故。
　　菩萨如是如实修行。自身毕竟入菩萨位。是故次说入位功德。二十五句示现此义。云何名为生如来家。以是菩萨依佛家生得佛法故。以能舍于分别烦恼。尔时摄取无分别智故。示现修行施等行故。以断所治破戒法故。此以何义。以持戒故对于破戒。能起破戒诸烦恼灭。是故持戒治彼所治。以得对治惜身命故。以得对治懈怠心故。以对欲界恶不善故。以对一切诸不正见乃至对于小乘见故。如是名为入位功德。是出世间波罗蜜行功德。应知以于如来如实所说甚深之法正入功德不颠倒故。以彼不能作诸功德障所谓天魔烦恼魔等不能作障。如是次第说以能说法入功德故。以深意说不颠倒法功德入故。说法功德以如世谛第一义谛真实说故。如次第说。此明何义。法自性者。所谓诸法自体相等入彼。应知住持功德入法门流位得清净法故。以依如来住持之力能作所作故。是诸菩萨不共住功德同梵行故。以得持戒平等行故。以是菩萨有善法分增长功德。以出世间信等功德皆现前故。此是以不触诸食功德。此明何义。随宜而得。谓依乞食住处卧具及汤药等知足功德。圣人所行随何资生皆不触故。乐离诸欲修行之相不触功德对触。应知此复何义。不依于他智慧命活。是故易满易养。应知以能随顺证智功德。自身毕竟得阿耨多罗三藐三菩提故。以心毕竟我定得故。当知是人为能度者。以是人能度未度者。如是等八句为他利益修行功德。应如是知。以能安慰烦恼所缚诸众生等令入道故。能安众生解脱法中故能令众生得解脱故。二句次第示现胜处能为说道故能与解脱故。二句次第示现能知对治法故。示现能与对治所治能治法故。

　　　　胜思惟梵天所问经论卷第三



　　　　胜思惟梵天所问经论卷第四

　　　　天亲菩萨造
　　　　后魏北印度三藏菩提流支译
　　菩萨如是入菩萨位已。以为利益一切众生心生有故。摄诸趣生。是故次说菩萨摩诃萨以自在心生于三有。是故名为摄取功德四句示现。以自在力摄胜处生。虽生彼处而不为彼之所染故。以长远时摄取生处不疲倦故。以不为彼烦恼业等他力而生。自在如意摄取生故。以诸菩萨一切处生。不畏彼处所受种种诸苦恼故。菩萨如是以为利益一切众生修行诸行。常为一切众生上首。是故次说能为上首。能领大众能办功德。有十五句示现此义。菩萨自身如佛所说修行之法勤而学之教他无过故。以长远时学习禁戒受持不毁守慎坚固故。以有如是二种功德于先后时自善住故。以是义故能领大众。此义应知。以为众生能作上首令降伏故。以是菩萨能领大众诸魔不能与作障难。远离一切诸魔业故。以有不护身口意业毕竟得故。不畏他人说其过故。以其现见甚深之法能答问难不怯弱故。以说法胜巧方便故。以领大众行于大事。修行诸行不退自身善根分故。二句示现可化众生生于明故。可化众生离无明故能作因缘。如是次第此义应知。以诸众生有随顺者不随顺者而心坚固。虽有相违有不相违诸烦恼等心不异故。以于众生无差别故。为彼众生成就一切种种功德。能受一切功德数故。以作他恩他人不作报恩障缚不住心故。以为除灭一切诸使与诸众生对治法故。以其虽为大众围绕而不高心故。菩萨如是自利利他修行诸行。以为成就佛法修行。是故次说为成就佛法修行功德。二十九句示现此义。当知是人如须弥山以其坚固不可动者。以依一切诸胜功德无分别智。余七地等一切分别不能动故。以依彼法一切声闻辟支佛念不能破坏以坚固故。以依如来内法修行。违佛法者所不能坏。以得胜力故。以入第一甚深之义法无我故。以是人得转身胜法依彼法故。得胜解脱灭烦恼故。以依修行转身得身。以一切种诸烦恼染依身灭故。以于一切诸如来所常闻正法不厌足故。以证实际更无境界。未证可证更不求故。以为众生演说正法转法轮故。以诸相好庄严其身住持可乐。如帝释王为诸众生之所乐故。以得八地中十自在力故。二句示现于九地中以依乐说辩才说法。与诸众生相应正念。如次第说此义应知。以于菩萨第十地中得能治法善增长故。以得远离所治障法故。所言弱者所对治法。说名为弱以诸菩萨住如是处说名佛故。以是菩萨虽有障地而无障故。以是菩萨胜住余地诸菩萨故。以是菩萨无等地住菩萨平等。又复无等无差别等复有差别说修多罗等法无我平等一味证故。以诸菩萨住于彼处他不能以觉观测量故。以乐说辩说一切密无滞著故。以于无量诸佛如来无量说法而能持能受故。以不去而去。即次闻慧受大法雨。后以如实觉入所觉故。以觉彼法随顺正入彻诸法故。以入众生八万四千诸行门故。以如彼行与对治法不疲倦故。以是菩萨虽见世间而离世间故。以得失等世间诸法憎爱贪恚诸使烦恼不能增长故。以彼菩萨虽有得等大利益事而于修行诸善根分不能灭坏故。
　　菩萨如是修集佛法正修诸行得彼彼胜果。是故次说得果功德二十六句。示现此义。依未解成就依色成就依业成就。依菩萨地尽具足成就。依入佛地尽成就。如是次第此义应知。当知是人为得快爱。以诸黠慧之所爱者。以是菩萨如实证谛。是故为彼同伴侣者之所恭敬心爱念故。以依法句依解法相知彼法重而供养故。如次第说。以尊重佛法者能供养故。以依中间人以依不信佛法人。见彼菩萨有大胜事归依菩萨礼拜等故。以进究竟修菩萨行。余诸菩萨于此菩萨亦供养故。余二乘人虽复进得彼二乘道。以是菩萨有胜功德为彼二乘人求此功德故。以是菩萨依彼胜行不求小乘故。此是心成就得果功德相。
　　当知是人为不谄曲。以无点污谄曲法者。以离世间有为法相诸谄曲故。以其能生世间欢喜去来坐卧诸威仪故以成就妙色形相上下故。以威具足为诸世间生尊重故。以身具足三十二相故。以彼菩萨八十种好一切种种身显现故。此是色成就得果功德相。
　　依佛法僧等住持业成就得果功德相。
　　是人诸佛见者。以一切佛皆现见故。即是彼佛诸功德故如实见故。以得现见如来法身故。以得无量证法受位故。以软中上得法忍故。言软忍者于七地中。言中忍者八九地中。言上忍者第十地中。此是菩萨地尽具足成就得果功德相。
　　是人满足道场者。以证一切种一切功德皆满足故。是人能降伏众魔乃至是人能作佛所作事者。以降伏魔如是次第依作。众生利益。应知此是入佛地成就。得果功德相。
　　不惊等者。云何为惊。以闻深法谓为异道故名为惊。因彼惊故转更增上相续不断名增上惊。惊不断绝相应执著名上上惊。以堕惊怖中故。以在惊怖故。以怖无物故。如是次第彼人不惊不增上惊不上上惊。此义应知。说彼功德犹不可尽者。依如说修行七种功德种种差别不可数故。佛菩提者。如先所说以彼菩提难可知故。难见难觉二句。示现以出世间智依出世间智。得智境界余世间智则不能知彼境界故。言能信者。依取受持读诵解释能自随法如说修行。为令他知故名为信。所谓令他如实修行巧方便智。此义应知。信取受持读诵说等所有功德不可称量。以是一切智境界故。
　　次依梵天不能尽知彼具足智。如经尔时如来告胜思惟大梵天言。梵天汝少分知彼诸菩萨摩诃萨色及功德而赞叹之故。此依何义以依赞叹以依功德以依于事。如是次第依甚深义说。谓于义中句中字中甚深。应知示现知彼进趣去处知深意故。此以何义。知深意者。知能说者说法意故。示现依量相应法故前后义法相应知。以不随顺文字义故以依于义不依字故。以依正问依正语故。以五种力修行说故。是故即说五力言语名为乐说。此义应知。此五力者云何名力。以有四种力相应故。何等为四。一者住持佛所作力。二者降伏一切诸外道力。三者能知一切魔业。知已则能远离彼力。四者三乘毕竟取力。于彼法中一一相应。以依彼法如来能说善相应故。此五力者依五甚深说何等为五。一者依相甚深。二者依意甚深。三者依时处甚深。四者依进取甚深。五者依常说法随顺甚深。如是次第。
　　依相甚深者。一切诸法三世等差别相难觉故。过去等法依四种说。一者依事说。二者依对对治说。三者依世谛义说。四者依进取乘差别说。此义云何。依事说者。谓三世事以说三世事相法故。三世事者。所谓过去未来现在即此名为说三世记。以依如来无障碍智说三世事名三世记。依对对治说者。所治烦恼染能治法清净。及彼烦恼二种差别。谓善不善差别。善法亦有二种差别。谓世间出世间差别。世间复有二种差别。谓有漏无漏差别。有漏亦有二种差别。谓有过无过差别。无过亦有二种差别。谓有为无为差别。依世谛义说者。依假名名字说我众生等差别相故。依进取乘差别说者。得第一义证真如正智依清净故。如次第证。如是进取世间涅槃。此明何义。世间之人所进取者。即是世间二乘摄取异地证法以为涅槃以取寂灭际涅槃故。诸菩萨摩诃萨不住二处故。
　　为彼初力说不执著无过失故。说幻等喻。此明何义。如幻所作象等身体皆不成就。如是言语所说诸法色等身体不成就故。如梦中梦见受用种种境界。而彼梦中种种境界颠倒故。见如是言说所用法义受法乐门惟是虚妄分别故。有如彼响声言语说身虚空中间而无住处。如是说法言语音声第一义谛中无住善住故。犹如彼影现见唯相虽见有色种种形相而诸形相等共彼法体非是相应。而依彼法随顺而生如是言语。说一切法亦唯是相。虽有种种名字差别而诸名字共所说法非是相应。而依彼法随顺相故。如以众印印于泥等见第二印而诸印体不转不入。而如是见如是言语说于诸法。虽因言语闻色等义差别异相。而诸言语不在法义而如是闻故。如彼阳焰实无水身而亦见水。如是言语说于诸法无如所说诸法体相。而亦见彼种种诸法故。如彼虚空本来不生本来不灭。虽以言语说于虚空而彼虚空无体可说。如是言语说于法义。第一义谛无可说体故。以一切法无彼言语可以说故。如是说法无一说法以彼说法如幻等故。故以幻等譬喻示现。
　　如是。不著言说法义。得无障碍智乐说辩才是名利益。此义应知。此明何义。一切言语法不离法界说不差别法界说。此以何义。一切说法色等差别不离法界。以说法界和合故。以说色等诸法差别而不执著故。
　　依意甚深者。以依如来六种密意能知如来有甚深意。此义应知。何等名为六种密意。一者念密意。二者无说密意。三者对对治密意。四者法密意。五者心密意。六者字转密意。梵天如来或染法说净等。此示现念密意。此以何义。以不见烦恼染法体故。以坚执著净法体故。以染正念染净无体故。
　　以不摇动执著此是染法体相故。以心摇动执著此是净法体相故。以彼染法虽非正念而彼染法不成染法故。是名如来念密意。复次梵天我依布施即示涅槃等。此示现无说密意。此以何义。以佛无起心而说诸法。以一切法无如是力能从此世转至彼世我法无体是故无有一法可转。以是义故。无一毫法转至异世。是故依施说得涅槃无有是处。是名如来无说密意。
　　持戒乃至般若以示现涅槃。此明何义。此明对对治密意。此以何义。以断戒等所治之法依波罗蜜乐行行故。说持戒等名为涅槃。以断能起破戒烦恼身口意等不行恶行故。以离一切杀害等心依彼害心空故。以不复生忍辱心故。以离懈怠常修精进为增长善为灭恶行无如是心为善不增长恶行不灭无如是心故。又复更无摇动心故。以无觉观故。此以何义。以离一切摇动心故。以无分别散乱心故。以离一切所见境界是故不生。我已得心以无所得而名为得。以不见法故。是名如来对对治密意。
　　贪欲是实际法性无欲相故乃至愚痴是实际法性无痴。离于真如贪等实际等无故示现法密意此明何义。实际法性无痴相故此示现法密意。此以何义。以离真如贪等实际等无法可说故此义应知是名如来法密意。世间是涅槃无退无生故。乃至虚妄是实语为增上慢人故。此示现心密意。此以何义。以解世间本来不生本来不灭即是涅槃。执著涅槃涅槃身体。如是取相以此心过即是世间。实言语者依言语说门。若见是实即是虚妄。言虚妄者。是我慢人虚妄分别以之为实取于实相而不实故。是名如来心密意。复次梵天如来以随意故。或自说言我是说常边者等。此示现字转密意。此以何义。以说涅槃等是常法故。以说烦恼等诸染法故。以说断贪等诸使烦恼故。以说无有恶行作故。以说无有身等业故。以见一切戏论诸邪见故。以一切智不随他因缘故。以证无为涅槃法界故。以不依业烦恼一切趣中生无生缚故。以得毕竟断爱业故。以不住三界不属三界故。如经而如来无有如此诸事故。此以何义。此以如来依常边等无常等见故。又言无有如此诸事者。以佛法中无如是说如是所说不可见故。梵天当知是为如来随意。以依何意憍慢众生能舍我慢者。此明何义。即于向来所说法中示现异义。执著如名义亦如是故。梵天若菩萨。知如来随行方便说者。依离如是名义执著。次下复说。此以何义。以说法中有二种行。一者字行。二者义行。此明何义。如是名字于义中行。如是义于名字中行。此是如来甚深之意。依此深意如是善知巧方便相字义行智。应知此行即名为行菩萨进取如意行故。如彼所说甚深之意。善巧方便集诸法故。则能善知一切所说种种诸法。是故菩萨能于诸佛一切说法言语音声不惊不怖。应如是知。以诸众生随种种心。是故菩萨依彼方便则能信受。闻佛出世不出世等。以异异相如彼出世不出世等一一示现。不执不著以巧方便令彼众生信入诸法故。以可化众生身不淳熟。令彼众生身淳熟故。为说浅法依乐示乐。为身受乐身淳熟故为说深法。是故次第依时说法。此义应知。应云何知。先为众生说粗浅法。此明何义。摄取因果故。摄取彼观故。摄取彼业故。以教化方便摄取众生故。摄取修行故。摄取修行果故。布施得大富乃至慧舍诸烦恼者。依善法修行摄取因果也。以忍为对对治丑陋。以忍能生欢喜心故。以忍能作端正因故。以闻慧等勤修诸行能作智因故。以过苦苦因故。以慧如实观能离诸烦恼。以诸烦恼因散灭不集故。又此闻慧行修善法观。何者是观因以多闻慧为摄彼观故。摄取彼观也。修行身等行摄取十善业道。依十种业摄取天人中成就诸功德故。摄取彼业也。无量摄取业怜愍众生故。以教化方便摄取众生也。摄取众生淳熟方便。以依止奢摩他修行一切善法。是故奢摩他得毗婆舍那修行故。摄取修行也。以依三乘得三乘涅槃故。摄取修行果也。以摄取乞乞少欲头陀等。为诸众生少作利益故。不能说法故。为令众生随顺入故。
　　如来如是说浅法已。然后方乃为说深法。此明何义。说粗浅法明因果。为根不熟可化众生自心觉知明因果事。众生摄取能作所作我等相见。是故如来明因果已。次说对治能治所治。示现自身离彼邪见。如来实不得我众生寿命及丈夫等故。此义云何。有我众生寿命丈夫义。如先说应如是知。以不见彼能治所治因果法故。略说依随世间果报以不见施等受果报故。以不见悭等不受果报故。以得远离能治所治修行法故。以不见彼离世间果得涅槃果有无法相故。梵天如来常为众生说法。而诸众生依如来教如所说法如实修行勤修诸行。为何义修行勤行彼行。乃至不得涅槃不见涅槃。此明何义。如浅说法众生摄取见诸法相。如是修行出世间果不见彼果。如来示现如是说法是世间因。此有何义依佛说法而修行者。此是根本随顺善法。修诸行者。此是解释以依不得法依不见法次第说故。不得法者。以慧观察不能得故。不见法者。以身不能证涅槃故。为令众生摄取妙法者。此明何义。彼浅说法及深说法。为令众生入彼深浅二种法故。以为示现入法相故。此以何义。令入法者依四种入。为可化众生示现解脱令证彼法。此义应知。四种入者相行说得眼等诸根离我我所体二相空故。解彼相已则不能诳得入解脱故名相。入依眼等相能入解脱。是故说为入解脱相。如是彼空相中修正行故得入解脱相。所不诳与诳相违。以是义故。依修行入说诸众生入解脱相。是故依此相行二法示现对治业烦恼染及生等染空等门者。此明何义。对治所治见相愿染业烦恼染及生等染对治法故。此明何义。以空无相无愿等门。对治业染及烦恼染。以不行门对生死故对治生染。不生不灭门。此明何义。即彼生染中间差别对治法故。即彼所治复有对治。以无所从来无所至去门复有对治。以不退不去门入解脱相。如彼次第。自性清净方靖门者。此明何义。以彼法退自性寂静故。示现何义。示现彼染一切寂静故。以何故说自性寂静。以依性净说法入故。是以次言。复次梵天如来于一切名字示是解脱门。如是等此以何义。以有递共无相应故。自性顽故。此以何义。以依异异法说异异名字。以诸名字前字后字不相到故。复有差别。以言语义不相到故。如是说者为明何义。以说诸法无彼言语可以说故。依无言语名字法相如是说已。示现一切言语名字。如来说名为解脱因故。此明何义。说实谛故。依彼如实正说法已云何得解脱。是故次言。梵天如来说法无有法染。此明何义。为身淳熟浅说法已。以为随顺断诸烦恼染法等因依入法门故。言一切所说法中示解脱门。此示现何义示现涅槃故。此示现何义。见谛学人余残烦恼示现学人离彼烦恼得解脱故。未见实谛者。为令彼人入一切法平等真如。方便说法示现涅槃。有二种义应知。大悲一者毕竟治彼所治之法。二者谓一切种大悲之心。此明何义。远离一切所治之法。及离一切习气烦恼以得如来身故。以得一切种故。略依四种大悲心说。一者远离相应大悲之心。二者相应大悲之心。三者谓心大悲之心。四者修行大悲之心。远离相应者。以识离识不相应故。以见我等心相应故。此示何义。示现远离相应大悲之心。示现相应大悲之心。如是次第一切法无我。乃至一切法无丈夫。依人无我说一切法无所有。依法无我说即彼二种。人无我相法无我相名为无住。言无住者。以不执著诸法体故。是以不住一切诸法。应如是知。此明何义。所言住者住诸入故。依我见爱门住彼处故。夫无住者则无归处。无归处者云何有归。归三界故归六道故。以依彼入摄取身故。依彼生故。以于彼处常沉没故。言沉没者。我我所故以彼彼处生于身故。以生我心故有生故。无归处者则无我想。无我想者则无我所。有归处者则著我想。著我者则有我所。著我所者。诸法平等既共有之。而诸众生虚妄分别我是增上故。此明何义。所谓依事摄取执著。言依事者。依田依宅依园林等。依于父母及妻子等。依衣服饮食及卧具等。依摄取者。摄取一切受用之事。依执著者。执著以为自己所有。以田宅等我别有故。如是著生著于退生。言著生者自于此处自异处去以取著故。业烦恼染增上遍满。来去生染满时处故。依贪嗔痴三种所缠染随所染。此义云何贪嗔痴染随所染者。以何义故。二种名说依根本染。谓过去世来至此世。从此世中向彼世去以为上首故。如是说如是示现。世世生生相续不断。有所为作。众生如是生不断绝轮转彼彼。学种种术学种种业。丈夫力相作诸有为戏论之法集得境界受用境界。众生如是虚妄分别。如是一切依俗人分。此义应知。又复次有依出家分。谓外道等邪见之相邪见相愿。此明何义。言邪见者。谓见我等所言相者虚妄分别彼彼义相。所言愿者。心常乐求生世间等。即此上说远离悲心不远离悲心。示现心悲心。此义应知。为彼远离不远离心说法修行。依于欲求依于有求依梵行求诸颠倒道。为彼所治能治法故。是以次说修行悲心。此明何义。依于欲求颠倒道者。以摄取故递共斗诤。为诸欲故自于父母及妻子等共相斗诤。依于恚恨竞讼等过。如是次第依于有求颠倒道者。颠倒相应。求梵天等常见颠倒。颠倒取故故名颠倒。为颠倒者。离颠倒道令得入于非颠倒道。又依有求颠倒道者。住于异道。为教化彼异道众生令入实道不可得故。依梵行求颠倒道者。略有三种。所谓不求邪求下求此复何义。一切世间不自在过。及邪命过作亲相过。诸烦恼染业苦染法俗人乐家。是故众生不求梵行。不求梵行者不求解脱道故。此所谓悭及悭压没行贪行诳行懈怠习气。如是次第一一拔济不知厌足。夺他财物者。以自资生非法求故。施等不足众生常为财物屋宅妻子恩爱而作僮仆者。示现彼心不自在故。于此危脆无坚之物生坚固想者。以于无常资生等中生常想故。供养恭敬者。此为何义。为饮食所缚不成就故。众生虽谓是善知识而是众生恶知识者。示现怨家故。邪命自活者。以斗秤等欺诳他故。一切法中勤修诸行方能毕竟得大菩提。而彼众生懈怠疲倦故。圣人最胜解脱处者。非颠倒因修行者得。而诸众生求邪梵行依颠倒因而修诸行。所应得者是人乃求外道解脱。为令不行彼邪道故。何以故。以彼不得圣人解脱故。众生弃舍最上大乘无碍等者。以彼求于下梵行故。舍于无上第一大乘。而求下分小乘法故。

　　　　胜思惟梵天所问经论卷第四


