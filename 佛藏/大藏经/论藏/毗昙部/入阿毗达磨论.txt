  入阿毗达磨论
　　塞建陀罗造  唐 玄奘译




　　　　入阿毗达磨论卷上

　　　　塞建陀罗阿罗汉造
　　　　三藏法师玄奘奉　诏译
　　敬礼一切智　　佛日无垢轮
　　言光破人天　　恶趣本心闇
　　诸以对法理　　拔除法相愚
　　我顶礼如斯　　一切智言藏
　　劣慧妄说闇　　覆蔽牟尼言
　　照了由明灯　　稽首然灯者

　　有聪慧者。能具受持诸牟尼尊教之文义。由拘事业有未得退。有劣慧者。闻对法中名义稠林便生怖畏。然俱恒有求解了心。欲令彼于阿毗达磨法相海中深洄复处欣乐易入。故作斯论。
　　谓善逝宗有八句义。一色二受三想四行五识六虚空七择灭八非择灭。此总摄一切义。色有二种。谓大种及所造色。大种有四。谓地水火风。界能持自共相。或诸所造色。故名为界。此四大种如其次第以坚湿暖动为自性。以持摄熟长为业。大而是种故名大种。由此虚空非大种摄。能生自果是种义故。遍所造色故名为大。如是大种唯有四者。更无用故。无堪能故。如床座足。所造色有十一种。一眼二耳三鼻四舌五身六色七声八香九味十触一分十一无表色。于大种有故名所造即是依止大种起义。此中眼者。谓眼识所依。以见色为用净色为体。耳鼻舌身准此应说。色有二种。谓显及形。如世尊说恶显恶形。此中显色有十二种。谓青黄赤白烟云尘雾影光明闇。形色有八种。谓长短方圆。高下正不正。此中雾者。谓地水气。日焰名光。月星火药宝珠电等诸焰名明。障光明生于中。余色可见名影。翻此名闇。方谓畟方。圆谓团圆形平等名正。形不平等名不正。余色易了故今不释。此二十种皆是眼识。及所引意识所了别境。声有二种。谓有执受及无执受。大种为因有差别故。堕自体者名有执受。是有觉义。与此相违名无执受。前所生者名有执受。大种为因。谓语手等声。后所生者名无执受。大种为因。谓风林等声。此有情名非有情名差别为四。谓前声中语声名有情名。余声名非有情名。后声中化语声名有情名。余声名非有情名。此复可意及不可意差别成八。如是八种皆是耳识。及所引意识所了别境。香有三种。一好香二恶香三平等香。谓能长养诸根大种名好香。若能损害诸根大种名恶香。若俱相违名平等香。如是三种皆是鼻识。及所引意识所了别境。味有六种。谓甘酢醎辛苦淡别故。如是六种皆是舌识。及所引意识所了别境。触一分有七种。谓滑性涩性重性轻性及冷饥渴。柔软名滑是意触义。粗强名涩。可称名重翻此名轻。由此所逼暖欲因名冷。食欲因名饥。饮欲因名渴。此皆于因立果名故作如是说。如说诸佛出现乐等。大种聚中水火增故有滑性。地风增故有涩性。地水增故有重性。火风增故有轻性。水风增故有冷。风增故有饥。火增故有渴。无表色者。谓能自表诸心心所转变差别。故名为表。与彼同类而不能表。故名无表。此于相似立遮止言。如于刹帝利等说非婆罗门等。无表相者。谓由表心大种差别。于睡眠觉乱不乱心。及无心位有善不善色相续转不可积集。是能建立苾刍等因。是无表相。此若无者。不应建立有苾刍等。如世尊说。于有依福业事彼恒常福增长。如是无表总有三种。谓律仪不律仪俱相违所摄故。律仪有三种。谓别解脱静虑无漏律仪别故。别解脱律仪复有八种。一苾刍律仪。二苾刍尼律仪。三勤策律仪。四正学律仪。五勤策女律仪。六近事男律仪。七近事女律仪。八近住律仪。如是八种唯欲界系。静虑律仪。谓色界三摩地随转色。此唯色界系。无漏律仪。谓无漏三摩地随转色。此唯不系。不律仪者。谓诸屠儿及诸猎兽捕鸟捕鱼劫盗典狱缚龙煮狗罝弶魁脍。此等身中不善无表色相续转。非律仪非不律仪者。谓造毗诃罗窣堵波僧伽逻摩等。及礼制多烧香散华赞诵愿等。并捶打等所起种种善不善无表色相续转。亦有无表唯一刹那。依总种类故说相续。别解脱律仪由誓愿受得前七至命尽第八一昼夜。又前七种舍由四缘。一舍所学故。二命尽故。三善根断故。四二形生故。第八律仪即由前四及夜尽舍。静虑律仪由得色界善心故得。由舍色界善心故舍。属彼心故。无漏律仪得舍亦尔。随无漏心而得舍故。得不律仪由作及受。由四缘故舍不律仪。一受律仪故。二命尽故。三二形生故。四法尔得。色界善心处中无表。或由作故得。谓殷净心猛利烦恼。礼赞制多及捶打等。或由受故得。谓作是念。若不为佛造曼茶罗终不先食。如是等愿。或由舍故得。谓造寺舍敷具园林施苾刍等。舍此无表。由等起心及所作事俱断怀故。如是无表及前所说。眼等五根唯是意识所了别境。齐此名为初色句义。然诸法相略有三种。一自共相。二分共相。三遍共相。自共相者。如变坏故。或变碍故说名为色。如是即说可恼坏义。如法王说。苾刍当知。由变坏故名色取蕴。谁能变坏。谓手触故即便变坏。乃至广说。如能疾行故名为马。以能行故说名牛等。分共相者。如非常性及苦性等。遍共相者。如非我性及空性等。由此方隅。于一切法。应知三相。
　　受句义者。谓三种领纳。一乐二苦三不苦不乐。即是领纳三随触义。从爱非爱非二触生。身心分位差别所起。于境欢戚非二为相。能为爱因故名受。如世尊说。触缘受受缘爱。此复随识差别有六。谓眼触所生受。乃至意触所生受。五识俱生名身受。意识俱生名心受。由根差别建立五种。谓乐根苦根喜根忧根舍根。诸身悦受。及第三静虑心悦受名乐根。悦是摄益义。诸身不悦受名苦根。不悦是损恼义。除第三静虑。余心悦受名喜根。诸心不悦受名忧根。诸身及心非悦非不悦受名舍根。此广分别如根等处。
　　想句义者。谓能假合相名义解。即于青黄长短等色。螺鼓等声。沉麝等香。醎苦等味。坚软等触。男女等法相名义中假合而解。为寻伺因故名为想。此随识别有六如受。小大无量差别有三。谓缘少境故名小想。缘妙高等诸大法境故名大想。随空无边处等名无量想。或随三界立此三名。
　　行有二种。谓相应行不相应行。相应行者。谓思触欲作意胜解念定慧寻伺信精进惭愧不放逸轻安不害舍欣厌不信懈怠放逸善根不善根无记根结缚随眠随烦恼缠漏。瀑流轭取身系盖及智忍等。诸心所法。此皆与心所依所缘行相时事五义等故说名相应。与此相违名不相应。谓得非得无想定灭定无想事命根众同分生住老无常名身句身文身等。如是相应不相应行总名行蕴。故大仙说。行蕴聚集如芭蕉茎。
　　思谓能令心有造作。即是意业。亦是令心运动为义。此善不善无记异故。有三种别。触谓根境识和合生令心触境。以能养活心所为相。顺乐受等差别有三。欲谓希求。作事业随顺。精进谓我当作如是事业。作意谓能令心警觉。即是引心趣境为义。亦是忆持。曾受等此有三种。谓学无学非学非无学。七有学身中无漏作意名学。阿罗汉身中无漏作意名无学。一切有漏作意名非学非无学。胜解谓能于境印可。即是令心于所缘境无怯弱义。念谓令心于境明记。即是不忘。已正当作谓事业义。定谓令心专注一境。即是制如猿猴心。唯于一境而转义。毗婆沙者作如是说。如蛇在筒行便不曲。心若在定正直而转。慧谓于法能有简择。即是于摄相应成就诸因缘果。自相共相八种法中。随其所应观察为义。寻谓于境令心粗为相。亦名分别思惟。想风所系粗动而转。此法即是五识转因。伺谓于境令心细为相。此法即是随顺意识于境转因。
　　信谓令心于境澄净。谓于三宝因果相属有性等中。现前忍许故名为信。是能除遣心浊秽法。如清水珠置于池内。令浊秽水皆即澄清。如是信珠在心池内。心诸浊秽皆即除遣。信佛证菩提信法是善说信僧具妙行。亦信一切外道所迷。缘起法性是信事业。精进谓于善不善法生灭事中勇悍为性。即是沉溺生死泥者。能策励心令速出义。惭谓随顺正理白法。增上所生违爱等流心自在性。由此势力于诸功德及有德者恭敬而住。愧谓修习功德为先。违痴等流诃毁劣法。由此势力于罪见怖。不放逸谓修诸善法。违害放逸守护心性。心堪任性说名轻安。违害惛沈随顺善法。心坚善性说名不害。由此势力不损恼他。能违于他乐为损事。心平等性说名为舍。舍背非理及向理故。由此势力令心于理。及于非理无向无背。平等而住如持秤缕。欣谓欣尚于还灭品。见功德已令心欣慕。随顺修善。心有此故欣乐涅槃。与此相应名欣作意。厌谓厌患于流转品。见过失已令心厌离。随顺离染。心有此故厌恶生死。与此相应名厌作意。心不澄净名为不信。是前所说。信相违法心心不勇悍名为懈怠。与前所说精进相违。不修善法为放逸。违前所说不放逸性。即是不能守护心义。如是所说不信等三。不立随眠及缠垢者。过失轻故。易除遣故。
　　善根有三种。一无贪是违贪法。二无嗔是违嗔法。三无痴是违痴法。即前所说慧为自性。如是三法是善自性。亦能为根生余善法。故名善根。安隐义是善义。能引可爱有及解脱牙故。或已习学成巧便义是善义。由此能辨妙色像故。如彩画师造妙色像世称为善。不善根有三种。即前所治贪嗔痴三。贪谓欲界五部贪。嗔谓五部嗔。痴谓欲界三十四无明。除有身见及边执见相应无明。如是三法是不善自性。亦能为根生余不善故。名不善根。不安隐义是不善义。能引非爱诸有牙故。或未习学非巧便义是不善义。由此能办恶色像故。如彩画师所造不妙世称不善。无记根有四种。谓爱见慢无明。爱谓色无色界各五部贪。见谓色无色界各十二见。及欲界有身见边执见。慢谓色无色界各五部慢。无明谓色无色界一切无明。及欲界有身见边执见相应无明。此四无记根。是自所许。修静虑者有三种异故。一爱上静虑者。二见上静虑者。三慢上静虑者。此三皆因无明力起。毗婆沙者立无记根唯有三种。谓无记爱无明慧三。疑不坚住慢性高举。非根法故。于善不善义俱不记故名无记。又不能记爱非爱果故名无记。以不能招异熟果故。是无记性亦能生余无记染法或诸无记法。故名无记根。
　　结有九种。谓爱结恚结慢结无明结见结取结疑结嫉结悭结。爱结者。谓三界贪。是染著相如融胶漆。故名为爱。爱即是结故名爱结。恚结者。谓五部嗔。于有情等乐为损苦。不饶益相如辛苦种。故名为恚。恚即是结故是名恚结。慢结者。谓三界慢。以自方他德类差别。心恃举相说名为慢。如傲逸者凌篾于他。此复七种。一慢二过慢三慢过慢四我慢五增上慢六卑慢七邪慢。谓因族姓财位色力持戒多闻工巧等事。若于劣谓。已胜。或于等谓己等。由此令心高举名慢。若于等谓己胜。或于胜谓己等。由此令心高举名过慢。若于胜谓己胜。由此令心高举名慢过慢。若于五取蕴执我我所。由此令心高举名我慢。若于未证得预流果等殊胜德中谓已证得。由此令心高举名增上慢。若于多分族姓等胜中谓己少劣。由此令心高举名卑慢。若实无德谓己有德。由此令心高举名邪慢。如是七慢总名慢结。无明结者。谓三界无知。以不解了为相。如盲瞽者违害明故。说名无明。此遮止言依对治义。如非亲友。不实等言。即说怨家。虚诳语等。无明即是结故名无明结。见结者。谓三见即有身见边执见邪见。五取蕴中无我我所。而执实有我我所相。此染污慧名有身见。身是聚义。有而是身故名有身。即五取蕴于此起见名有身见。即五取蕴非断非常。于中执有断常二相。此染污慧名边执见。执二边故。若决定执无业无业果无解脱无得解脱道。拨无实事。此染污慧名邪见。如是三见名见结。取结者谓二取即见取戒禁取。谓前三见及五取蕴。实非是胜而取为胜。此染污慧名见取。取是推求及坚执义。戒谓远离诸破戒恶禁。谓受持乌鸡鹿狗露形拔发断食卧灰。或于妄执生福灭罪。诸河池中数数澡浴。或食根果草菜药物以自活命。或复涂灰拔头发等皆名为禁。此二俱非能清净道。而妄取为能清净道。此染污慧名戒禁取。诸婆罗门有多闻者。多执此法以为净道。而彼不能得毕竟净。如是二取名为取结。疑结者。谓于四圣谛令心犹豫。如临岐路见结草人踌躇不决。如是于苦心生犹豫。为是为非乃至广说。疑即是结故名疑结。嫉结者。谓于他胜事令心不忍。谓于他得恭敬供养财位多闻及余胜法心生妒忌。是不忍义。嫉即是结故名嫉结悭结者。谓于己法财令心吝惜。谓我所有勿至于他。悭即是结故名悭结。结义是缚义。如世尊说。非眼结色非色结眼。此中欲贪说名为结。如非黑牛结白牛亦非白牛结黑牛。乃至广说。先所说结亦即是缚。以即结义是缚义故。然契经中复说三缚。一贪缚。谓一切贪如爱结相说。二嗔缚。谓一切嗔如恚结相说。三痴缚。谓一切痴如无明结相说。
　　随眠有七种。一欲贪随眠。二嗔随眠。三有贪随眠。四慢随眠。五无明随眠。六见随眠。七疑随眠。此七别相结中已说。然应依界行相部别。分别如是七种随眠。谓贪诸欲故名欲贪。此贪即随眠故名欲贪随眠。此唯欲界五部为五。谓见苦所断。乃至修所断。嗔随眠亦唯欲界五部为五。有贪随眠唯色无色界各五部为十。内门转故。为遮于静虑无色解脱想。故说二界贪名有贪。慢随眠通三界各五部为十五。无明随眠亦尔。见随眠通三界各十二为三十六。谓欲界见苦所断具五见。见集灭所断唯有邪见及见取二。见道所断唯有邪见见取戒禁取三。总为十二。上二界亦尔为三十六。疑随眠通三界各四部为十二。谓见苦集灭道所断。此中欲贪及嗔随眠。唯有部别无界行相别。有贪疑慢无明随眠。有界部别无行相别。见随眠具有界行相部别。行相别者谓我我所。行相转者名有身见。断常行相转者名边执见。无行相转者名邪见。胜行相转者名见取。净行相转者名戒禁取。微细义是随眠义。彼现起时难觉知故。或随缚义是随眠义。谓随身心相缚而转。如空行影水行随故。或随逐义是随眠义。如油在麻腻在抟故。或随增义是随眠义。谓于五取蕴由所缘相应而随增故。言随增者。谓随所缘及相应门而增长故。如是七种随眠。由界行相部差别故。成九十八随眠。谓欲界见苦所断具十随眠。即有身见边执见邪见见取戒禁取疑贪嗔慢无明。见集所断有七随眠。于前十中除有身见边执见戒禁取。见灭所灭所断有七随眠亦尔。见道所断有八随眠。谓即前七加戒禁取。修所断有四随眠。谓贪嗔慢无明。如是欲界有三十六随眠。色界有三十一随眠。谓于欲界三十六中除五部嗔。无色界亦尔。故有九十八随眠。于中八十八见所断。十修所断。三十三是遍行。谓界界中见苦集所断诸见疑。及彼相应不共无明。余皆非遍行。十八是无漏缘。谓界界中见灭道所断邪见疑。及彼相应不共无明。此十八种缘灭道故名无漏缘。余皆有漏缘。此中有漏缘者。由所缘相应故随增。无漏缘者。但于自聚由相应故随增。九是无为缘。谓界中见灭所断邪见疑。及彼相应不共无明。缘灭谛故名无为缘。余皆有为缘。十种随眠次第生者。先由无明于谛不了。谓苦于不欲乃至于道不欲。由不了故次引生疑。谓闻邪正二品便怀犹豫。为苦非苦乃至为道非道。从此犹豫引生邪见。谓恶友由邪闻思生邪决定。无施与无爱乐无祠祀。乃至广说。从此邪见有身见生。谓取蕴中拨无苦理。便执有我或有我所。从有身见边执见生。谓执我有断常边故。从边执见戒禁取生。谓此边执为能净故。从戒禁取引见取生。谓能净者是最胜故。从此见取次引贪生。谓自见中情深爱故。从此贪后次引慢生谓自见中深著己。恃生高举凌篾他故。从此慢后次引嗔生。谓恃己见于他见中情不能忍必憎嫌故。或于自见取舍位中。起。憎嫌故。十种随眠次第如是。由三因缘起诸烦恼。一未断随眠故。二非理作意故。三境界现前故。由因加行境界三力烦恼现前。此说具者。亦有唯依境界力起。烦乱遍恼身心相续。故名烦恼。此即随眠。
　　随烦恼者。即诸烦恼亦名随烦恼。复有随烦恼。谓余一切行蕴所摄染污心所。与诸烦恼同蕴摄故。此复云何。谓诳憍害恼恨谄等有无量种如圣教说。诳谓惑他。憍谓染著自身所有色力族姓净戒多闻巧辩等已。令心傲逸无所顾性。害谓于他能为逼迫。由此能行打骂等事。恼谓坚执诸有罪事。由此不受如理谏诲。恨谓于忿所缘事中。数数寻思结怨不舍。谄谓心曲。如是六种从烦恼生。秽污相粗名烦恼垢。于此六种烦恼垢中。诳憍二种是贪等流。贪种类故。害恨二种是嗔等流。嗔种类故。恼垢即是见取等流。执已见胜者恼乱自他故。谄垢即是诸见等流。诸见增多谄曲故。如说谄曲谓诸恶见。此垢及缠并余染污行蕴所摄。诸心所法从烦恼生。故皆名随烦恼。
　　缠有十种。谓惛沉睡眠掉举恶作嫉悭无惭无愧忿覆。身心相续无堪任性名为惛沈。是昧重义。不能任持。身心相续令心昧略。名为睡眠。此得缠名。唯依染污。掉举谓令心不寂静。恶所作体名为恶作。有别心所缘恶作生立恶作名。是追悔义。此于果体假立因名。如缘空名空缘不净名不净。世间亦以处而说。依处者。如言一切村邑来等。此立缠名。亦唯依染。嫉悭二相结中已说。于诸功德及有德者令心不敬。说名无惭。即是恭敬所敌对法。于诸罪中不见怖畏。说名无愧。能招恶趣。善士所诃说名为罪。除嗔及害。于情非情令心愤发。说名为忿。隐藏自罪说名为覆。此十缠缚身心相续。故名为缠。此中惛沉睡眠无愧是无明等流。恶作是疑等流。无惭悭掉举是贪等流。嫉忿是嗔等流。覆是贪无明等流。诸心所法行相微细。一一相续分别尚难。况一刹那俱时而有。微密智者依佛所说。观果差别知其性异。为诸学者无倒宣说。有劣慧者未亲承事无倒解释佛语诸师。故于心所迷谬诽拨。或说唯三或全非有。
　　漏有三种。谓欲漏有漏无明漏。欲界烦恼并缠除无明名欲漏。有四十一物。谓三十一随眠并十缠。色无色界烦恼并缠除无明名有漏。有五十四物。谓上二界各二十六随眠。并惛沉掉举同无记故。内门转故。依定地故。二界合立一有漏名。三界无明名无明漏。有十五物以无明是诸有本故。别立漏等。稽留有情久住三界。障趣解脱故名为漏。或令流转从有顶天至无间狱。故名为漏。或彼相续于六疮门泄过无穷。故名为漏。
　　瀑流有四。谓欲有见无明瀑流。欲漏中除见名欲瀑流。有二十九物。有漏中除见名有瀑流。有三十物。三界诸见名见瀑流。有三十六物。三界相应不共无明名无明瀑流。有十五物。漂夺一切有情胜事。故名瀑流。如水瀑流。轭有四种。如瀑流说。和合有情令于诸趣诸生诸地受苦。故名为轭。即是和合令受种种轻重苦义。

　　说一切有部入阿毗达磨论卷上



　　　　入阿毗达磨论卷下

　　　　塞建陀罗阿罗汉造
　　　　三藏法师玄奘奉　诏译
　　取有四种。谓欲取见取戒禁取我语取。即欲瀑流加无明名欲取。有三十四物。谓贪嗔慢无明各五疑四缠十。即有瀑流加无明名我语取。有四十物。谓贪慢无明各十疑八及惛沉掉举。诸见中除戒禁取余名见取。有三十物。戒禁取名戒禁取。有六物。由此独处圣道怨故。双诳在家出家众故。于五见中此别立取。谓在家众由此诳惑。计自饿服气及坠山岩等为天道故。诸出家众由此诳惑。计舍可爱境受杜多功德为净道故。薪义是取义。能令业火炽然相续而生长故。如有薪故火得炽然。如是有烦恼故有情业得生长。又猛利义是取义。或缠裹义是取义。如蚕处茧自缠而死。如是有情四取所缠。流转生死丧失慧命。身系有四种。谓贪欲身系。嗔恚身系。戒禁取身系。此实执身系。欲界五部贪名初身系。五部嗔名第二身系。六戒禁取名第三身系。十二见取名第四身系。种种缠缚有情自缠故名身系。是等罥网有情身义。
　　盖有五种。谓贪欲盖嗔恚盖惛沉睡眠盖掉举恶作盖疑盖。欲界五部贪名初盖。五部嗔名第二盖。欲界惛沈及不善睡眠名第三盖。欲界掉举及不善恶作名第四盖。欲界四部疑名第五盖。覆障圣道及离欲染并此二种加行善根。故名为盖。
　　前说诸界诸趣。诸生诸地。受苦应说。云何界趣生。地界有三种。谓欲界色界无色界。欲界有二十处。谓八大地狱。一等活。二黑绳。三众合四号叫五大号叫。六炎热七极炎热。八无间。并傍生鬼界为十。有四洲人一赡部洲。二胜身洲。三牛货洲。四俱卢洲。有六欲天。一四大王众天。二三十三天。三夜摩天。四睹史多天五乐变化天。六他化自在天。合二十处。色界有十六处。谓初静虑有二处。一梵众天。二梵辅天。第二静虑有三天。一少光天。二无量光天。三极光净天。第三静虑有三天。一少净天。二无量净天。三遍净天。第四静虑有八天。一无云天。二福生天。三广果天。四无烦天。五无热天。六善现天。七善见天。八色究竟天。合十六处。大梵无想无别处所故非十八。无色界虽无上下处所。而有四种生处差别。一空无边处。二识无边处。三无所有处。四非想非非想处。趣有五种。一奈洛迦。二傍生。三鬼界。四天。五人。生有四种。谓卵胎湿化。地有十一。谓欲界未至静虑中间四静虑四无色为十一地。欲界有顶一向有漏。余九地通有漏及无漏前。界趣生一向有漏。
　　智有十种。谓法智。类智。世俗智。他心智。苦智。集智。灭智。道智。尽智。无生智。于欲界诸行及彼因灭加行无间解脱胜进道。并法智地中所有无漏智名法智。无始时来常怀我执。今创见法故名法智。于色无色界诸行及彼因灭加行无间解脱胜进道。并类智地中所有无漏智名类智。随法智生故名类智。诸有漏慧名世俗智。此智多于瓶衣等世俗事转故。名世俗智。此有二种。一染污。二不染污。染污者复有二种。一见性。二非见性。见性有五。谓有身见。边执见。邪见。见取。戒禁取。非见者。谓疑贪嗔慢无明忿害等相应慧。不染污者。亦有二种。一善。二无覆无记。无覆无记者。非见不推度故。是慧及智。善者若五识俱。亦非见是慧及智。若意识俱。是世俗正见亦慧亦智。诸定生智能了知他欲色界系。一分无漏现在相似心心所法名他心智。此有二种。一有漏。二无漏。有漏者。能了知他欲色界系心心所法。无漏者有二种。一法智品。二类智品。法智品者。知法智品心心所法。类智品者。知类智品心心所法。此智不知色无为心不相应行。及过去未来无色界系。一切根地补特伽罗胜心心所皆不能知。于五取蕴果分有无漏智。作非常苦空非我行相转名苦智。于五取蕴因分有无漏智。作因集生缘行相转名集智。于彼灭有无漏智。作灭静妙离行相转名灭智。于彼对治得涅槃道有无漏智。作道如行出行相转名道智。有无漏智作是思惟。苦我已知。集我已断。灭我已证。道我已修。尽行相转名尽智。有无漏智作是思惟。苦我已知不复更知。乃至道我已修不复更修。无生行相转名无生智。此后二智不推度故非见性。他心智唯见性。余六智通见性非见性。世俗智唯有漏。他心智通有漏及无漏。余八智唯无漏。灭智唯无为缘。他心苦集道智唯有为缘。余五智通有为无为缘。苦集智唯有漏缘。灭道智唯无漏缘。余六智通有漏无漏缘。法智在六地。谓四静虑未至中间。类智在九地。谓前六地下三无色。他心智在四地。谓四静虑。世俗智在一切地。余六智法智品者在六地。类智品者在九地。
　　忍有八种。谓苦集灭道。法智忍及苦集灭道类智忍。此八是能引决定智胜慧。忍可苦等四圣谛理。故名为忍。于诸忍中此八唯是观察法忍。是见及慧非智自性。决定义是智义。此八推度意乐未息。未能审决故不名智。苦法智忍与欲界见苦所断十随眠得俱灭。苦法智与彼断得俱生。忍为无间道。智为解脱道。对治欲界见苦所断十种随眠。如有二人。一在舍内驱贼令出。一关闭门不令复入。苦类智忍与色无色界见苦所断十八随眠得俱灭。苦类智与彼断得俱生。余如前说。如是四心能于三界苦谛现观于集灭道各有四心。应知亦尔。此十六心能于三界四谛现观。断见所断八十八结得预流果。余修所断十种随眠。谓欲界四色无色界各三为十。欲界四种譬如束芦。总分为九。谓从上上乃至下下。彼对治道无间解脱亦有九品。谓下下品道能对治上上品随眠。乃至上上品道能对治下下品随眠。六品尽时得一来果。九品尽时得不还果。如欲界四总分为九。亦有九品无间解脱能对治道。色无色界各有四地。一一地中能治所治。各有九品应知亦然。渐次断彼八地随眠。乃至有顶下下品尽时得阿罗汉果。四果中间所有诸道。及前见道名为四向。随在彼果前。即名彼果向。如是有八补特伽罗。谓行四向及住四果。如是向果由种性别分为六种。谓钝利根种性异生。若入见道十五心须名随信行及随法行。即此二种至修道位。谓从第十六心乃至金刚喻定。名信胜解及名见至。即此二种至无学位。谓从初尽智乃至最后心。名时解脱及不时解脱等。谓心所种类差别有无量种。依心有故名心所法。犹如我所。如是心所名相应行。
　　不相应行与此相违。谓诸得等。得谓称说有法者。因法有三种。一净。二不净。三无记。净谓信等。不净谓贪等。无记谓化心等。若成此法名有法。者称说此定因。名得获成就。得若无者。贪等烦恼现在前时。有学既无。无漏心故。应非圣者。异生若起善无记心。尔时应名已离染者。又诸圣者与诸异生无涅槃得。互相似故应俱名异生。或俱名圣者。如法王说。起得成就十无学法故名圣者。永断五支。乃至广说。又世尊说。苾刍当知。若有成就善不善法。我见如是诸有情类。心相续中善不善得增长无边。作如是说。汝等苾刍。不应校量有情胜劣。不应妄取补特伽罗德量浅深。乃至广说。故知法外定有实得。此有二种。一者未得已失今获。二者得已不失成就。应知非得与此相违。于何法中有得非得。于自相续及二灭中有得非得。非他相续。无有成就他身法故。非非相续。无有成就非情法故。亦非虚空。无有成就虚空者故。彼得无故非得亦无。得有三种。一者如影随形得。二者如牛王引前得。三者如犊子随后得。初得多分如无覆无记法。第二得多分如上地没生欲界结生时欲界善法得。第三得多分如闻思所成慧等。除俱生所余得。此中应作略毗婆娑。谓欲界系善不善色无前生得。但有俱生及随后得。除眼耳通慧及能变化心。并除少分。若威仪路若工巧处极数习者。诸余一切无覆无记法。及有覆无记表色。唯有俱生得。势力劣故无前后得。所余诸法一一容有前后俱得。善法得唯善。不善法得唯不善。无记法得唯无记。欲界法得唯欲界。色界法得唯色界。无色界法得唯无色界。无漏法得通三界及无漏法。无漏法者。谓道谛三无为。俱不系故。道谛得唯无漏非择灭得通三界。择灭得色无色界。道力起者即堕彼界。无漏道力起者是无漏故。无漏法得总说有四种。学法得唯学。无学法得唯无学。非学非无学法得有三种。非学非无学法者。谓诸有漏及无为有漏。及非择灭得唯非学非无学。择灭得学道力起者唯学。无学道力起者唯无学。世间道力起者。唯非学非无学。见所断法得唯见所断。修所断法得唯修所断。非所断法得有三种。谓修所断及非所断。非所断法者。谓道谛及无为。道谛得唯非所断。非择灭得唯修所断。不染污故。是有漏故。故择灭得。世间道力起者。唯修所断。无漏道力起者唯非所断。一切非得皆唯无覆无记性摄。非如前得有差别义。然过去未来法一一各有三世非得。现在法无现在非得。得与非得性相违故。无有现在可成就法。不成就故。然有过去未来非得。欲色无色界及无漏法一一皆有三界非得。无有非得是无漏者。非得中有异生性故。如说。云何异生性。谓不获圣法。不获即是非得异名。又诸非得唯无记性。故非无漏。
　　已离第三静虑染。未离第四静虑染。第四静虑地心心所灭。有不相应法名无想定。虽灭一切心心所法而起此定。专为除想故名无想。如他心智。此无想定是善第四静虑所摄。唯非圣者相续中起求解脱想。起此定故。圣者于此如恶趣想深心厌离。此唯顺定受。谓顺次生受。是加行得非离染得灭定者。谓已离无所有处染。有顶心心所法灭。有不相应法。能令大种平等相续。故名为定灭。是有顶地加行善摄。或顺次生受。或顺后次受。或顺不定受。起此定已未得异熟便般涅槃。故不定受。此定能感有顶地中四蕴异熟。彼无色故。圣者能起非诸异生。由圣道力起此定故。圣者为得现法乐住求起此定。异生于此怖畏断灭。无圣道力故不能起。圣者于此由加行得非离染得。唯佛世尊于此灭定名离染得。初尽智时已于此定能自在起。故名为得。诸佛功德不由加行。随欲即起现在前故。若生无想有情天中。有法能令心心所灭。名无想事。是实有物。是无想定异熟果故。名异熟生。无记性摄。即广果天中有一胜处。如中间静虑名无情天。生时死时俱有心想。中间无故立无想名。彼将死时如久睡觉还起心想。起已不久即便命终。生于欲界。将生彼者必有欲界顺后次受决定业故。如将生彼北俱卢洲。必有能感生天之业。
　　先业所引六处相续无间断因。依之施设四生五趣。是名命根亦名为寿。故对法说。云何命根。谓三界寿。此有实体能持暖识。如伽他言。
　　寿暖及与识　　三法舍身时
　　所舍身僵仆　　如木无思觉

　　契经亦说。受异熟已名那落迦。乃至非想非非想处应知亦尔。若异命根无别有法。是根性摄。遍在三界。一期相续无间断时。可依施设四生五趣。生无色界起自上地善染污心。或起下地无漏心时依何施设。化生天趣起善染时应名为死若起无记应复名生。拨无命根有斯大过。诸有情类同作事业同乐欲因。名众同分。此复二种。一无差别。二有差别。无差别者。谓诸有情皆有我爱。同资于食乐欲相似。此平等因名众同分。一一身内各别有一。有差别者。谓诸有情界地趣生。种姓男女近事苾刍。学无学等种类差别。一一身内有同事业。乐欲定因名众同分。此若无者。圣非圣等世俗言说应皆杂乱。诸异生性异生同分有何差别。同乐欲等因。说名彼同分。异生性者。能为一切无义利因。如契经说。苾刍当知。我说愚夫无闻异生。无有少分恶不善业。彼不能造。又世尊说。若来人中得人同分。异生性于死生时。有舍得义。故异生性与同分别。
　　诸法生时有内因力。令彼获得各别功能。即此内因说名生相。谓法生因总有二种。一内。二外。内谓生相。外谓六因。或四缘性。若无生相。诸有为法应如虚空等。虽具外因缘亦无生义。或应虚空等亦有可生义成有为性。是大过失。由此故知。别有生相能引别果。暂时住因说名住相。谓有为法于暂住时各有势力。能引别果令暂时住。此引别果势力内因说名住相。若无住相。诸有为法于暂住时。应更不能引于别果。由此故知有别住相。老谓衰损。引果功能令其不能重引别果。谓有为法若无异相。衰损功能何缘不能引别果。已更不重引。引而复引应成无穷。若尔又应非刹那性。由此故知别有异相。无常者谓功能损已。令现在法入过去因。谓有别法名为灭相。令从现在堕过去世。此若无者法应不灭。或虚空等亦有灭义。此四有为之有为相。若有此四有为相者。便名有为。非虚空等。然世尊说。有三有为之有为相。有为之起亦可了知。尽及住异亦可了知。为所化生厌有为故。如示黑耳与吉祥俱。住异二相合说为一。是故定有四有为相。非即所相有为法体。若即所相有为体者。如所相体与能相一。能相亦应展转无异若尔诸法灭时应生。生时应灭。或全不生。此四本相。是有为故。如所相法有四随相。谓名生生乃至灭灭。然非无穷。以四本相各相八法随相唯能各相一故。谓法生时并其自体九法俱起。自体为一相随相八。本相中生。除其自体生余八法。随相中生于九法内唯生本生。势力劣故。住异灭相应知亦尔。本相依法。随相依随相。法因相故得有作因。相因随相得有作用。作用者何。谓生住异灭。所生等者。谓引果功能。故有为法体虽恒有而用非常。假兹四相内外因力。用得成故名身句身。文身等者。谓依语生。如智带义影像而现。能诠自义名名句文。即是想章字之异目。如眼识等依眼等生。带色等义影像而现。能了自境名等亦尔。非即语音亲能诠义。勿说火时便烧于口。要依语故火等名生。由火等名诠火等义。诠者谓能于所显义生他觉慧。非与义合。声有碍故。诸记论者所执常声理不成故。不应离此名句文三。可执有法能诠于义。然四种法似同一相。一声二名三义四智。此中名者。谓色等想。句者谓能诠义究竟。如说。诸恶莫作等颂。世间亦说。提婆达多驱白牛来构取乳等。文者即是[褒-保+可]壹等字。此三各别合集同类说之为身。如大仙说。苾刍当知。如来出世便有名身句身文身可了知者。意说谛实蕴处界。沙门果缘起等法名句文身。又世尊说。如来得彼彼名句文身者。意说如来获得彼彼不共佛法名句文身等。谓此中义类差别诸行句义。齐此应知。识句义者。谓总了别色等境事故名为识。即于色等六种境中。由眼等根伴助而起现在作用。唯总分别色等境事说名为识。若能分别差别相者。即名受等诸心所法。识无彼用但作所依。识用但于现在世有一刹那顷。能有了别。此亦名意。亦名为心。亦是施设有情本事。于色等境了别为用。由根境别说有六种。谓名眼识乃至意识。佛于经中自说彼相。谓能了别故立识名。由此故知了别为相。
　　前于思择有为相中。说法生因总有二种。一内。二外。内谓生相。外谓六因。或四缘性。今应思择。因缘者何。因有六种。一相应因。二俱有因。三同类因。四遍行因。五异熟因。六能作因。心心所法展转相应。同取一境名相应因。如心与受等。受等与受等。受等复与心。各除其自性。诸有为法更互为果。或同一果。名俱有因。如诸大种所相能相。心心随转更互相望。二因别者。如诸商人更相助力能过险路。是俱有因。诸所饮食展转同义。是相应因。心随转者。谓诸心所及诸静虑无漏律仪诸有为相。以彼与心俱堕一世一起一住一灭一果一等流一异熟因善因不善因无记。由此十因名心随转。自地自部前生诸法。如种子法。与后相似为同类因。自地前生诸遍行法。与后染法为遍行因。一切不善有漏善法。与自异熟为异熟因。诸法生时除其自性。以一切法为能作因。或唯无障。或能生故。如是六因总以一切有为果。为是所生故。谓相应俱有因得士用果。由此势力彼得生故。此名士用。彼名为果。同类遍行因得等流果。果似因故说名为等。从因生故复说为流。果即等流名等流果。异熟因得异熟果。果不似因故说为异熟。谓成熟堪受用故。果即异熟名异熟果。唯有情数摄。无覆无记性。能作因得增上果。此增上力彼得生故。如眼根等于眼识等。及田夫等于稼穑等。由前增上后法得生。增上之果名增上果。择灭无为名离系果。此由道得非道所生。果即离系名离系果。缘有四种。谓因。等无间。所缘。增上缘。除能作余五因名因缘。过去现在心心所法。除阿罗汉最后心等。名等无间缘。一切法名所缘缘。能作因性名增上缘。
　　容有碍物是虚空相。此增上力彼得生故。能有所容受是虚空性故。此若无者。诸有碍物应不得生。无容者故。如世尊说。梵志当知。风依虚空。婆罗门曰。虚空依何。佛复告言。汝问非理。虚空无色无见无对。当何所依。然有光明虚空可了。故知实有虚空无为。此体若无风何依住。说无色等言何所依。因有光明何所了别。了龟毛等。不因比故。
　　众苦永断说名择灭。众苦者何。谓诸生死。如世尊说。苾刍当知。诸有若生即说为苦。诸有即是生死别名。有若不生名苦永断。如堤堰水。如壁障风。令苦不生名为择灭。择谓拣择即胜善慧。于四圣谛数数简择。彼所得灭立择灭名。此随所断体有无量。以所断法量无边故。若体一者初道已得。修后诸道便应无用。若言初证少分非全。即一灭体应有多分。一体多分与理相违。随有漏法有尔所量择灭无为应知亦尔。此说为善。应正理故。此随道别立八十九。随断遍知立有九种。若随五部立有五种。又随果别总立为四。谓预流等。由断离灭界别立三。由断苦集及有余依无余依别总立二种。约生死断总立为一。如是择灭有多异名。谓名尽离灭涅槃等。如人经说。苾刍当知。四无色蕴及眼色等总名为人。于中假想说名有情。亦名意生。亦名为人摩纳婆等。此中自谓我眼等见色等。发起种种世俗言论。谓此具寿有如是名如是族姓。乃至广说。苾刍当知。此唯有想唯有言说。如是诸法皆是无常。有为缘生由此故苦。谓生时苦住等亦苦。于此众苦永断无余。除弃变吐尽离染灭寂静隐没。余不续起名永不生。此极静妙。谓一切依除弃爱尽离灭涅槃。所言一切依除弃者。谓此灭中永舍一切五取蕴苦。言爱尽者。谓此灭中现尽诸爱。得此灭已永离染法故名为离。获此灭已众苦皆息故名为灭。证此灭已一切灾患烦恼火灭故名涅槃。
　　非择灭者。谓有别法毕竟障碍未来法生。但由阙缘非由择得。如眼与意专一色时。余色声香味触等谢。缘彼境界五识身等。由得此灭能永障故。住未来世毕竟不生。缘阙亦由此灭势力。故非择灭决定实有。如世尊说。若于尔时乐受现前二受便灭。彼言灭者。除此是何。定非无常及择灭故。又契经说。苾刍当知。若得预流。已尽地狱。已尽鬼界。已尽傍生。此言尽者是非择灭。尔时异熟法未得择灭故。为初业者爱乐勤学。离诸问答略制斯论。诸未遍知阿毗达磨深密相者。随自意集诸戏论聚置于现前。妄构邪难欲相诽毁。彼即谤佛所说至教。如世尊说。有二种人谤佛至教。一者不信生于憎嫉。二者虽信而恶受持。

　　说一切有部入阿毗达磨论卷下


