  高丽国普照禅师修心诀
　　高丽 知讷撰




　　高丽国普照禅师修心诀

　　三界热恼犹如火宅。其忍淹留甘受长苦。欲免轮回莫若求佛。若欲求佛佛即是心。心何远觅不离身中。色身是假有生有灭。真心如空不断不变。故云。百骸溃散归火归风。一物长灵盖天盖地。嗟夫今之人迷来久矣。不识自心是真佛。不识自性是真法。欲求法而远推诸圣。欲求佛而不观己心。若言心外有佛性外有法坚执此情欲求佛道者。纵经尘劫烧身炼臂。敲骨出髓刺血写经。长坐不卧一食卯斋。乃至转读一大藏教修种种苦行。如蒸沙作饭只益自劳。尔但识自心恒沙法门无量妙义不求而得。故世尊云。普观一切众生具有如来智慧德相。又云。一切众生种种幻化皆生如来圆觉妙心。是知离此心外无佛可成。过去诸如来只是明心底人。现在诸贤圣亦是修心底人。未来修学人当依如是法。愿诸修道之人切莫外求。心性无染本自圆成。但离妄缘即如如佛。问若言佛性现在此身。既在身中不离凡夫。因何我今不见佛性。更为消释悉令开悟。答在汝身中汝自不见。汝于十二时中知饥知渴知寒知热。或嗔或喜。竟是何物。且色身是地水火风四缘所集。其质顽而无情。岂能见闻觉知。能见闻觉知者。必是汝佛性。故临际云。四大不解说法听法。虚空不解说法听法。只汝目前历历孤明勿形段者。始解说法听法。所谓勿形段者。是诸佛之法印。亦是汝本来心也。则佛性现在汝身何假外求。汝若不信略举古圣入道因缘令汝除疑。汝须谛信。昔异见王问婆罗提尊者曰。何者是佛。尊者曰。见性是佛。王曰。师见性否。尊者曰。我见佛性。王曰。性在何处。尊者曰。性在作用。王曰。是何作用今不见。尊者曰。今见作用王自不见。王曰。于我有否。尊者曰。王若作用无有不是。王若不用体亦难见。王曰。若当用时几处出现。尊者曰。若出现时当有其八。王曰。其八出现当为我说。尊者曰。在胎曰身。处世曰人。在眼曰见。在耳曰闻。在鼻辨香。在舌谈论。在手执捉在足运奔。遍现俱该沙界收摄在一微尘。识者知是佛性。不识者唤作精魂。王闻心即开悟。又僧问归宗和尚。如何是佛。宗云。我今向汝道恐汝不信。僧云。和尚诚言焉敢不信。师云。即汝是。僧云。如何保任。师云。一翳在眼空华乱坠。其僧言下有省。上来所举古圣入道因缘。明白简易不妨省力。因此公案若有信解处。即与古圣把手共行。问汝言见性。若真见性即是圣人。应现神通变化与人有殊。何故今时修心之辈无有一人发现神通变化耶。答。汝不得轻发狂言。不分邪正是为迷倒之人。今时学道之人口谈真理。心生退屈返堕无分之失者皆汝所疑。学道而不知先后。说理而不分本末者。是名邪见不名修学。非唯自误兼亦误他。其可不慎欤。夫入道多门。以要言之不出顿悟渐修两门耳。虽曰顿悟顿修是最上根机得入。也若推过去。已是多生依悟而修渐熏而来至于今生。闻即发悟一时顿毕。以实而论是亦先悟后修之机也。则而此顿渐两门是千圣轨辙也。则从上诸圣莫不先悟后修因修乃证。所言神通变化依悟而修渐熏所现。非谓悟时即发现也。如经云。理即顿悟乘悟并消事非顿除因次第尽。故圭峰深明先悟后修之义。曰识冰池而全水。借阳气以镕消。悟凡夫而即佛。资法力以熏修。冰消则水流润。方呈溉涤之功。妄尽则心虚通。应现通光之用。是如事上神通变化。非一日之能成。乃渐熏而发现也。况事上神通。于达人分上犹为妖怪之事。亦是圣末边事。虽或现之不可要用。今时迷痴辈。妄谓一念悟时即随现无量妙。用神通变化。若作是解所谓不知先后亦不分本末也。既不知先后本末欲求佛道。如将方木逗圆孔也。岂非大错。既不知方便故作悬崖之想。自生退屈断佛种性者不为不多矣。既自未明。亦未信他既有解悟处。见无神通者。乃生轻慢欺贤诳圣良可悲哉。问汝言顿悟渐修两门千圣轨辙也。悟既顿悟何假渐修。修若渐修何言顿悟。顿渐二义更为宣说令绝余疑。答顿悟者。凡夫迷时四大为身妄想为心。不知自性是真法身。不知自己灵知是真佛也。心外觅佛波波浪走。忽被善知识指尔入路。一念回光见自本性。而此性地元无烦恼。无漏智性本自具足。即与诸佛分毫不殊。故云顿悟也。渐修者。顿悟本性与佛无殊。无始习气难卒顿除。故依悟而修。渐熏功成长养圣胎。久久成圣故云渐修也。比如孩子初生之日诸根具足与他无异。然其力未充。颇经岁月方始成人。问作何方便一念回机便悟自性。答只汝自心更作什么方便。若作方便更求解会。比如有人不见自眼。以谓无眼更欲求见。既是自眼如何更见。若知不失即为见眼。更无求见之心岂有不见之想。自己灵知亦复如是。既是自心何更求会。若欲求会便会不得。但知不会是即见性。问上上之人闻即易会。中下之人不无疑惑。更说方便令迷者趣入。答道不属知不知。汝除却将迷待悟之心听我言说。诸法如梦亦如幻化。故妄念本寂尘境本空。诸法皆空之处灵知不昧。即此空寂灵知之心。是汝本来面目。亦是三世诸佛历代祖师天下善知识密密相传底法印也。若悟此心。真所谓不践阶梯径登佛地。步步超三界。归家顿绝疑。便与人天为师。悲智相资具足二利。堪受人天供养日消万两黄金。汝若如是真大丈夫一生能事已毕矣。问据吾分上何者是空寂灵知之心耶。答汝今问我者。是汝空寂灵知之心。何不返照犹为外觅。我今据汝分上直指本心令汝便悟。汝须净心听我言说。从朝至暮十二时中。或见或闻或笑或语或嗔或喜或是或非。种种施为运转。且道毕竟是谁能伊么运转施为耶。若言色身运转。何故有人一念命终都未坏烂。即眼不自见。耳不能闻。鼻不辨香。舌不谈论。身不动摇。手不执捉。足不运奔耶。是知能见闻动作必是汝本心不是汝色身也。况此色身四大性空。如镜中像亦如水月。岂能了了常知明明不昧感而遂通恒沙妙用也。故云。神通并妙用运水及搬柴。且入理多端。指汝一门令汝还源。汝还闻鸦鸣鹊噪之声么。曰闻。曰汝返闻汝闻性还有许多声么。曰到这里一切声一切分别俱不可得。曰奇哉奇哉。此是观音入理之门。我更问尔。尔道到这里一切声一切分别总不可得。既不可得当伊么时莫是虚空么。曰元来不空明明不昧。曰作么生是不空之体。曰亦无相貌言之不可及。曰此是诸佛诸祖寿命更莫疑也。既无相貌还有大小么。既无大小还有边际么。无边际故无内外。无内外故无远近。无远近故无彼此。无彼此则无往来。无往来则无生死。无生死则无古今。无古今则无迷悟。无迷悟则无凡圣。无凡圣则无染净。无染净则无是非。无是非则一切名言俱不可得。既总无如是一切根境一切妄念。乃至种种相貌种种名言俱不可得。此岂非本来空寂本来无物也。然诸法皆空之处灵知不昧。不同无情性。自神解此是汝空寂灵知清净心体。而此清净空寂之心。是三世诸佛胜净明心。亦是众生本源觉性。悟此而守之者。坐一如而不动解脱。迷此而背之者。往六趣而长劫轮回故云。迷一心而往六趣者去也动也。悟法界而复一心者来也静也。虽迷悟之有殊。乃本源则一也。所以云。所言法者。谓众生心。而此空寂之心在圣而不增在凡而不减。故云。在圣智而不耀。隐凡心而不昧。既不增于圣不少于凡。佛祖奚以异于人。而所以异于人者。能自护心念耳。汝若信得及疑情顿息。出丈夫之志。发真正见解。亲尝其味自到自肯之地。则是为修心人解悟处也。更无阶级次第。故云顿也。如云于信因中契诸佛果德分毫不殊。方成信也。问既悟此理更无阶级。何假后修渐熏渐成耶。答悟后渐修之义前已具说。而复疑情未释。不妨重说。汝须净心谛听谛听。凡夫无始旷大劫来至于今日。流转五道生来死去。坚执我相妄想颠倒。无明种习久与成性。虽到今生顿悟自性本来空寂与佛无殊。而此旧习卒难除断。故逢逆顺境嗔喜。是非炽然起灭客尘烦恼与前无异。若不以般若中功著力。焉能对治无明。得到大休大歇之地。如云顿悟虽同佛多生习气深。风停波尚涌。理现念犹侵。又杲禅师云。往往利根之辈。不费多力打发此事。便生容易之心更不修治。日久月深依前流浪未免轮回。则岂可以一期所悟便拨置后修耶。故悟后长须照察。妄念忽起都不随之。损之又损以至无为方始究竟。天下善知识悟后牧牛行是也。虽有后修已先顿悟。妄念本空心性本净。于恶断断而无断。于善修修而无修。此乃真修真断矣。故云。虽备修万行。唯以无念为宗。圭峰总判先悟后修之义云。顿悟此性元无烦恼无漏智性本自具足与佛无殊。依此而修者。是名最上乘禅。亦名如来清净禅也。若能念念修习。自然渐得百千三昧。达磨门下转展相传者是此禅也。则顿悟渐修之义。如车二轮阙一不可。或者不知善恶性空。坚坐不动捺伏身心。如石压草以为修心。是大惑矣。故云。声闻心心断惑。能断之心是贼。但谛观杀盗淫妄从性而起起即无起。当处便寂何须更断。所以云。不怕念起唯恐觉迟。又云。念起即觉。觉之即无。故悟人分上虽有客尘烦恼俱成醍醐。但照惑无本。空华三界如风卷烟。幻化六尘如汤消冰。若能如是念念修习。不忘照顾定慧等持。则爱恶自然淡薄。悲智自然增明。罪业自然断除。功行自然增进。烦恼尽时生死即绝。若微细流注永断。圆觉大智朗然独存。即现千百亿化身于十方国中。赴感应机似月现九霄影分万水。应用无穷度有缘众生快乐无忧。名之为大觉世尊。问后修门中定慧等持之义实未明了。更为宣说委示开迷引入解脱之门。答若设法义入理。千门莫非定慧。取其纲要则但自性上体用二义。前所谓空寂灵知是也。定是体慧是用也。即体之用故慧不离定。即用之体故定不离慧。定则慧故寂而常知。慧则定故知而常寂。如曹溪云。心地无乱自性定。心地无痴自性慧。若悟如是任运寂知遮照无二。则是为顿门。个者双修定慧也。若言先以寂寂治于缘虑。后以惺惺治于昏住。先后对治均调昏乱以入于静者。是为渐门。劣机所行也。虽云惺寂等持。未免取静为行。则岂为了事人不离本寂本知任运双修者也。故曹溪云。自悟修行不在于静。若静先后即是迷人。则达人分上定慧等持之义。不落功用元自无为。更无特地时节。见色闻声时但伊么。著衣吃饭时但伊么。屙屎送尿时但伊么。对人接话时但伊么。乃至行住坐卧。或语或默或喜或怒。一切时中一一如是似虚舟驾浪随高随下。如流水转山遇曲遇直而心心无知。今日腾腾任运。明日任运腾腾。随顺众缘无障无碍。于善于恶不断不修。质直无伪视听寻常。则绝一尘而作对。何劳遣荡之功。无一念而生情。不假忘缘之力。然障浓习重观劣心浮。无明之力大。般若之力小。于善恶境界未免被动静互换。心不恬淡者。不无忘缘遣荡功夫矣。如云六根摄境心不随缘谓之定。心境俱空照鉴无惑谓之慧。此虽随相门定慧渐门劣机所行也。对治门中不可无也。若掉举炽盛。则先以定门称理摄散心。不随缘契乎本寂。若昏沉尤多。则次以慧门择法观空。照鉴无惑契乎本知。以定治乎乱想。以慧治乎无记。动静相亡对治功终。则对境而念念归宗。遇缘而心心契道。任运双修方为无事人。若如是则真可谓定慧等持明见佛性者也。问据汝所判。悟后修门中定慧等持之义有二种。一自性定慧。二随相定慧。自性门则曰。任运寂知元自无为。绝一尘而作对。何劳遣荡之功。无一念而生情。不假忘缘之力判云。此是顿门。个者不离自性定慧等持也。随相门则曰。称理摄散择法观空。均调昏乱以入无为。判云。此是渐门。劣机所行也。为两门定慧不无疑焉。若言一人所行也。为复先依自性门定慧双修然后更用随相门对治之功耶。为复先依随相门均调昏乱然后以入自性门耶。若先依自性定慧则任运寂知。更无对治之功。何须更取随相门定慧耶。如将皓玉雕文丧德。若先以随相门定慧对治功成。然后趣于自性门。则宛是渐门中劣机悟前渐熏也。岂云顿门。个者先悟后修用无功之功也。若一时无前后。则二门定慧顿渐有异。如何一时并行也。则顿门个者依自性门任运亡功。渐门劣机趣随相门对治劳功。二门之机顿渐不同。优劣皎然。云何先悟后修门中并释二种耶。请为通会令绝疑情。答所释皎然。汝自生疑随言生解转生疑惑。得意忘言不劳致诘。若就两门各判所行。则修自性定慧者。此是顿门用无功之功并运双寂自修自性自成佛道者也。修随相门定慧者。此是未悟前渐门劣机用对治之功。心心断惑取静为行者。而此二门所行顿渐各异不可参乱也。然悟后修门中兼论随相门中对治者。非全取渐机所行也。取其方便假道。托宿而已。何故于此顿门亦有机胜者。亦有机劣者。不可一例判其行李也。若烦恼淡薄身心轻安。于善离善于恶离恶。不动八风寂然三受者。依自性定慧任运双修。天真无作动静常禅。成就自然之理。何假随相门对治之义也。无病不求药。虽先顿悟。烦恼浓厚习气坚重。对境而念念生情。遇缘而心心作对。被他昏乱死杀昧却寂知常然者。即借随相门定慧。不忘对治均调昏乱以入无为。即其宜矣。虽借对治功夫暂调习气。以先顿悟心性本净烦恼本空故。即不落渐门劣机污染修也。何者修在悟前则虽用功不忘念念熏修。著著生疑未能无碍。如有一物碍在胸中。不安之相常现在前。日久月深对治功熟。则身心客尘恰似轻安。虽复轻安疑根未断。如石压草。犹于生死界。不得自在。故云。修在悟前非真修也。悟人分上虽有对治方便。念念无疑不落污染。日久月深自然契合。天真妙性任运寂知。念念攀缘一切境。心心永断诸烦恼。不离自性定慧等持。成就无上菩提。与前几胜更无差别。则随相门定慧虽是渐机所行。于悟人分上可谓点铁成金。若知如是。则岂以二门定慧有先后次第二见之疑乎。愿诸修道之人。研味此语更莫狐疑自生退屈。若具丈夫之志求无上菩提者。舍此奚以哉。切莫执文。直须了义一一归就自己契合本宗。则无师之智自然现前。天真之理了然不昧。成就慧身不由他悟。而此妙旨虽是诸人分上。若非夙植般若种智大乘根器者。不能一念而生正信。岂徒不信。亦乃谤讟返招无间者比比有之虽不信受一经于耳暂时结缘。其功厥德不可称量。如唯心诀云。闻而不信尚结佛种之因。学而不成犹益人天之福不失成佛之正因。况闻而信学而成守护不忘者。其功德岂能度量。追念过去轮回之业。不知其几千劫。随黑闇入无间受种种苦。又不知其几何。而欲求佛道。不逢善友长劫沉沦。冥冥无觉造诸恶业。时或一思不觉长吁。其可放缓再受前殃。又不知谁复使我今值人生为万物之灵不昧。修真之路。实谓盲龟遇木纤芥投针。其为庆幸。曷胜道哉。我今若自生退屈。或生懈怠而恒常望后。须臾失命退堕恶趣。受诸苦痛之时。虽欲愿闻一句佛法信解受持欲免辛酸。岂可复得乎。及到临危悔无所益。愿诸修道之人。莫生放逸莫著贪淫。如救头然不忘照顾。无常迅速身如朝露。命若西光。今日虽存明亦难保。切须在意切须在意。且凭世间有为之善。亦可免三途苦轮。于天上人间得殊胜果报受诸快乐。况此最上乘甚深法门。暂时生信所成功德。不可以比喻说其小分。如经云。若人以三千大千世间七宝。布施供养尔所世界众生皆得充满。又教化尔所世界一切众生令得四果。其功德无量无边。不如一食顷正思此法所获功德。是知我此法门最尊最贵。于诸功德比况不及。故经云。一念净心是道场。胜造恒沙七宝塔。宝塔毕竟碎为尘。一念净心成正觉。愿诸修道之人。研味此语切须在意。此身不向今生度。更待何生度此身。今若不修万劫差违今若强修难修之行。渐得不难功行自进。嗟夫今时人饥逢王膳不知下口。病遇医王不知服药。不曰如之何如之何者。吾未如之何也已矣。且世间有为之事。其状可见其功可验。人得一事叹其希有。我此心宗无形可观无状可见。言语道断心行处灭。故天魔外道毁谤无门。释梵诸天称赞不及。况凡夫浅识之流其能仿佛。悲夫井蛙焉知沧海之阔。野干何能师子之吼。故知末法世中闻此法门。生希有想信解受持者。已于无量劫中承事诸圣植诸善根。深结般若正因最上根性也。故金刚经云。于此章句能生信心者。当知已于无量佛所种诸善根。又云。为发大乘者说。为发最上乘者说。愿诸求道之人。莫生怯弱须发勇猛之心。宿劫善因未可知也。若不信殊胜甘为下劣生艰阻之想。今不修之。则纵有宿世善根今断之故。弥在其难展转远矣。今既到宝所不可空手而还。一失人身万劫难复。请须慎之。岂有智者知其宝所。反不求之长怨孤贫。若欲获宝放下皮囊。

　　高丽国普照禅师修心诀


