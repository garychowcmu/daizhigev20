  略论安乐净土义
　　后魏 昙鸾撰




　　略论安乐净土义

　　　　释昙鸾撰
　　问曰：“安乐国于三界中，何界所摄？”
　　答曰：“如释论言：‘如斯净土，非三界所摄。’何以故？无欲故，非欲界；地居故，非色界；有形色故，非无色界。经曰：‘阿弥陀佛本行菩萨道时，作比丘，名曰法藏。于世自在王佛所，请问诸佛净土之行，时佛为说二百一十亿诸佛刹土，天人善恶，国土精粗，悉现与之。于时法藏菩萨，即于佛前，发弘誓大愿，取诸佛土。’于无量阿僧祇劫，如所发愿，行诸波罗蜜，万善圆满，成无上道。别业所得，非三界也。”
　　问曰：“安乐国有几种庄严，名为净土？”
　　答曰：“若依经据义，法藏菩萨四十八愿即是其事，寻赞可知，不复重序。若依《无量寿论》，以二种清净，摄二十九种庄严成就。二种清净者：一器世间清净、二是众生世间清净。
　　“器世间清净，有十七种庄严成就：一者、国土相胜过三界道。二者、其国广大，量如虚空，无有齐限。三者、从菩萨正道大慈悲出世善根所起。四者、清净光明圆满庄严。五者、备具第一珍宝性，出奇妙宝物。六者、洁净光明常照世间。七者、其国宝物柔软，触者适悦，生于胜乐。八者、千万宝华，庄严池沼，宝殿、宝楼阁种种宝树，杂色光明影纳世界，无量宝网覆虚空，四面悬铃，常吐法音。九者、于虚空中，自然常雨天华、天衣、天香，庄严普熏。十者、佛慧光明，照除痴闇。十一者、梵声开悟，远闻十方。十二者、阿弥陀佛无上法王，善力住持。十三者、从如来净华所化生。十四者、爱乐佛法味，禅三昧为食。十五者、永离身心诸苦，受乐无间。十六者、乃至不闻二乘、女人、根缺之名。十七者、众生有所欲乐，随心称意，无不满足。如是等十七种，是名器世间清净。
　　“众生世间清净，有十二种庄严成就：一者、无量大珍宝王微妙华台，以为佛座。二者、无量相好，无量光明，庄严佛身。三者、佛无量辩才，应机说法，具足清白，令人乐闻，闻者必悟解，言不虚说。四者、佛真如智慧，犹如虚空，照了诸法总相别相，心无分别。五者、天人不动众，广大庄严。譬如须弥山，映显四大海，法王相具足。六者、成就无上果，尚无能及，况复过者。七者、为天人丈夫、调御师，大众恭敬围绕。如师子王，师子围绕。八者、佛本愿力庄严、住持诸功德，遇者无空过，能令速满足一切功德海。未证净心菩萨，毕竟得证平等法身，与净心菩萨，与上地菩萨，毕竟同得寂灭平等。九者、安乐国诸菩萨众，身不动摇而遍至十方，种种应化，如实修行，常作佛事。十者、如是菩萨应化身，一切时不前、不后，一心、一念放大光明，悉能遍至十方世界，教化众生，种种方便，修行所成，灭除一切众生苦恼。十一者、是等菩萨于一切世界无余，照诸佛大会无余，广大无量供养、恭敬、赞叹诸佛如来功德。十二者、是诸菩萨于十方一切世界无三宝处，住持、庄严佛、法、僧宝功德大海，遍示令解，如实修行。如是等法王八种庄严功德成就，如是菩萨四种庄严功德成就，是名众生世间清净。
　　“安乐国土具如是等二十九种庄严功德成就，故名净土。”
　　问曰：“生安乐土者，凡有几品辈？有几因缘？”
　　答曰：“《无量寿经》中，唯有三辈：上、中、下；《无量寿观经》中，一品又分为上、中、下，三三而九，合为九品。今依傍《无量寿经》为赞，且据此经作三品论之。
　　“上辈生者，有五因缘：一者、舍家离欲，而作沙门。二者、发无上菩提心。三者、一向专念无量寿佛。四者、修诸功德。五者、愿生安乐国。具此因缘，临命终时，无量寿佛与诸大众现其人前，即便随佛，往生安乐，于七宝华中，自然化生，住不退转，智慧勇猛，神通自在。
　　“中辈生者，有七因缘：一者、发无上菩提心。二者、一向专念无量寿佛。三者、多少修善，奉持斋戒。四者、起立塔像。五者、饭食沙门。六者、悬缯然灯，散华烧香。七者、以此回向愿生安乐。临命终时，无量寿佛化现其身，光明相好具如真佛，与诸大众现其人前，即随化佛往生安乐，住不退转，功德智慧次如上辈。
　　“下辈生者，有三因缘：一者、假使不能作诸功德，当发无上菩提心。二者、一向专意乃至十念，念无量寿佛。三者、以至诚心愿生安乐。临命终时，梦见无量寿佛，亦得往生，功德智慧次如中辈。
　　“又有一种往生安乐，不入三辈中：谓以疑惑心，修诸功德，愿生安乐。不了佛智、不思议智、不可称智、大乘广智、无等无伦最上胜智，于此诸智疑惑不信，然犹信罪福，修习善本，生安乐。生安乐国七宝宫殿，或百由旬，或五百由旬，各于其中受诸快乐，如忉利天，亦皆自然。于五百岁中，常不见佛，不闻经法，不见菩萨、声闻圣众。安乐国土谓之边地，亦曰胎生。边地者，言其五百岁中不见闻三宝，义同边地之难；或亦于安乐国土最在其边。胎生者，譬如胎生人初生之时，人法未成。边言其难，胎言其闇，此二名皆借此况彼耳，非是八难中边地，亦非胞胎中胎生。何以知之？安乐国土一向化生故，故知非实胎生；五百年后还得见闻三宝故，故知非八难中边地也。”
　　问曰：“彼胎生者，处七宝宫殿中，受快乐否？复何所忆念？”
　　答曰：“经喻云：‘譬如转轮王子，得罪于王，内于后宫，系以金锁，一切供具无所乏少，犹如王。王子于时，虽有好妙种种自娱乐具，心不受乐，但设诸方便，求免悕出。’彼胎生者亦复如是，虽处七宝宫殿，有好色、香、味、触，不以为乐；但不见三宝，不得供养、修诸善本，以之为苦。识其本罪，深自责悔，求离彼处，即得如意。还同三辈生者，当是五百年末，方识罪悔耳。”
　　问曰：“以疑惑心往生安乐，名曰胎生者。云何起疑？”
　　答曰：
　　“经中但云：‘疑惑不信’，不出所以疑意。寻不了五句，敢以对治言之。不了佛智者，谓不能信了佛一切种智，不了故故起疑。此一句，总辨所疑；下四句，一一对治所疑。
　　“疑有四意：一者、疑但忆念阿弥陀佛，不必得往生安乐。何以故？经言：‘业道如秤，重者先牵。’云何一生或百年，或十年或一月，无恶不造，但以十念相续，便得往生，即入正定聚，毕竟不退，与三途诸苦永隔乎？若尔，先牵之义，何以所信？又旷劫已来，俱造诸行有漏之法，系属三界，云何不断三界结惑，直以少时念阿弥陀佛，便出三界乎？系业之义，复欲云何？对治此疑，故言不思议智。
　　“不思议智者，谓佛智力能以少作多，以多作少；以近为远，以远为近；以轻为重，以重为轻；以长为短，以短为长。如是等佛智，无量、无边不可思议。
　　“譬如百夫、百年聚薪，积高千仞，豆许火焚，半日便尽。岂可得言，百年之薪积，半日不尽乎？
　　“又如躄者寄载他船，因风帆势，一日至千里。岂可得言，躄者云何一日至千里乎？
　　“又如下贱贫人获一瑞物而以贡主。主庆所得加诸重赏，斯须之顷，富贵盈溢。岂可得言，以可有数十年仕备尽辛勤，上下尚不达归者，彼富贵无此事乎？
　　“又如劣夫以己身力，掷驴不上，从转轮王行，便乘虚空飞腾自然。复可以掷驴之劣夫，言必不能乘空耶？
　　“又如十围之索，千夫不制，童子挥剑，瞬顷两分。岂可得言，一小儿力，不能断索乎？
　　“又如鸩鸟入水，鱼蚌斯毙，犀角触泥，死者咸起。岂可得言，性命一断，无可生乎？
　　“又如黄鹄呼子安，子安还活。岂可得言，坟下千岁龄，决无可苏乎？
　　“一切万法，皆有自力、他力，自摄、他摄，千开万闭，无量无边。安得以有碍之识，疑彼无碍之法乎？
　　“又五不思议中，佛法最不可思议。而以百年之恶为重，疑十念念佛为轻，不得往生安乐，入正定聚者，是事不然。
　　“二者、疑佛智于人不为玄绝。何以故？夫一切名字从相待生，觉智从不觉生，如是迷方从记方生。若便迷绝不迷，迷卒不解；迷若可解，必迷者解亦可云解者迷。迷解、解迷犹手反覆耳，乃可明、昧为异，亦安得超然哉？起此疑故，于佛智慧生疑不信。对治此疑，故言不可称智。
　　“不可称智者，言佛智绝称谓，非相形待。何以言之？法若是有，必应有知有之智；法若是无，亦应有知无之智。诸法离于有、无，故佛冥诸法，则智绝相待。汝引解、迷为喻，犹是一迷耳，不成迷解。亦如梦中与他解梦，虽云解梦，非是不梦。以知取佛，不曰知佛；以不知取佛，非知佛；以非知、非不知取佛，亦非知佛；以非非知、非非不知取佛，亦非知佛。佛智离此四句，缘之者心行灭，损之者言语断。以是义故，释论云：‘若人见般若，是则为被缚；若不见般若，是亦为被缚。若人见般若，是则为解脱；若不见般若，是亦为解脱。’此偈中说，不离四句者为缚，离四句者为解脱。汝疑佛智与人不玄绝者，是事不然。
　　“三者、疑佛实不能度一切众生。何以故？过去世有无量阿僧祇恒沙诸佛，现在十方世界亦有无量、无边阿僧祇恒沙诸佛，若使佛实能度一切众生，则应久无三界。第二佛则不应复为众生发菩提心，具修净土，摄受众生。而实有第二佛，摄受众生，乃至实有三世、十方无量诸佛，摄受众生。故知，佛实不能度一切众生。起此疑故，于阿弥陀佛作有量想。对治此疑，故言大乘广智。
　　“大乘广智者，言佛无法不知，无烦恼不断，无善不备，无众生不度。所以有三世、十方者，有五义：一者、若便无第二佛，乃至无阿僧祇恒沙诸佛者，佛便不能度一切众生。以实能度一切众生故，则有十方无量诸佛，无量诸佛即是前佛所度众生。二者、若一佛度一切众生尽者，复亦不应后有佛。何以故？无觉他义故，复依何义，说有三世佛乎？依觉他义故，说佛佛皆度一切众生。三者、后佛能度，犹是前佛之能。何以故？由前佛有后佛故。譬如帝王之甲，得相绍袭，后王即是前王之能故。四者、佛力虽能度一切众生，要须有因缘，若众生与前佛无因缘，复须后佛。如是无缘众生，动迳百千万佛，不闻、不见，非佛力劣也。譬如日、月周四天下，破诸闇冥，而盲者不见，非日不明也；雷震裂耳，而聋者不闻，非声不励也。觉诸缘理，号之曰佛。若情强违缘理，非正觉也。是故众生无量，佛亦无量。征佛莫问有缘、无缘，何不尽度一切众生者，非理言也。五、众生若尽，世间即堕有边。以是义故，则有无量佛，度一切众生。
　　“问曰：‘若众生不可尽，世间复须堕无边，无边故，佛则实不能度一切众生？’
　　“答曰：‘世间非有边、非无边，亦绝四句。佛令众生离此四句，名之为度。其实非度、非不度，非尽、非不尽。譬如梦渡大海，值涛波诸难，其人畏怖叫声彻外，外人唤觉，坦然无忧，但为渡梦，不为渡河。’
　　“问曰：‘言渡与不渡皆堕边见，何以但说渡一切众生为大乘广智，不说不渡众生为大乘广智？’
　　“答曰：‘众生莫不厌苦求乐，畏缚求解。闻渡则归向，闻不渡不知所以不渡，便谓佛非大慈悲，则不归向。不归向故，长寝久梦，无由可息。为是人故，多说渡，不说不渡。复次，《诸法无行经》亦言：“佛不得佛道，亦不渡众生，凡夫强分别，作佛渡众生。”言：“度众生”，是对治悉檀；言：“不度众生”，是第一义悉檀。二言各有所以，不相违背。’
　　“问曰：‘如梦得息，岂不是度耶？若一切众生，所梦皆息，世间岂不尽乎？’
　　“答曰：‘说梦为世间，若梦息，则无梦者。若无梦者，亦不说度者。如是知世间即是出世间，虽度无量众生，则不堕颠倒。’
　　“四者、疑佛不得一切种智。何以故？若能遍知诸法，诸法堕有边故；若不能遍知，则非一切种智故。对治此疑故，言无等、无伦最上胜智。
　　“无等、无伦最上胜智者，凡夫智虚妄，佛智如实，虚实玄殊，理无得等，故言无等。声闻、辟支佛欲有所知，入定方知，出定不知，又知亦有限；佛得如实三昧，常在深定，而遍知照万法二与无二，深法非伦，故言无伦。八地已上菩萨，虽得报生三昧用无出入，而习气微熏三昧不极明净，形待佛智，犹为有上。佛智、断具足，如法而照，法无量故，照亦无量。譬如函大，盖亦大，故言最上。
　　“此三句亦可展转相成，以佛智无与等者故所以无伦，以无伦故最上胜；亦可最上胜故无等，无等故无伦。但言无等便足，复何以须下二句者？如须陀洹智，不与阿罗汉等，而是其类；初地至十地亦如是，智虽不等，非不其伦。何以故？非最上故。
　　“汝以知有边为难，疑佛非一切智者，是事不然。”
　　问曰：“下辈生中，云‘十念相续，便得往生’。云何名为十念相续？”
　　答曰：“譬如有人，空旷回处，值遇怨贼，拔刃奋勇，直来欲杀。其人劲走，视渡一河，若得渡河，首领可全。尔时但念渡河方便：‘我至河岸，为著衣渡？为脱衣渡？若著衣纳，恐不得过；若脱衣纳，恐无得暇。’但有此念，更无他缘，一念何当渡河，即是一念。如是不杂心，名为十念相续。行者亦尔，念阿弥陀佛，如彼念渡，迳于十念：若念佛名字，若念佛相好，若念佛光明，若念佛神力，若念佛功德，若念佛智慧，若念佛本愿。无他心间杂，心心相次乃至十念，名为十念相续。
　　“一往言十念相续，似若不难。然凡夫心犹野马，识剧猿猴，驰骋六尘，不暂停息。宜至信心，预自克念，便积习成性，善根坚固也。如佛告频婆娑罗王：‘人积善行，死无恶念。如树西倾，必倒随曲。’若便刀风一至，百苦凑身，若习前不在怀，念何可辨？
　　“又宜同志五、三共结言要，垂命终时，迭相开晓，为称阿弥陀佛名号，愿生安乐，声声相次，使成十念也。譬如蜡印印泥，印坏文成；此命断时，即是生安乐时。一入正定聚，更何所忧也！”

　　略论安乐净土义(毕)


