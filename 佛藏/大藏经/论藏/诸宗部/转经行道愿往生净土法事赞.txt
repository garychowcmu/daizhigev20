  转经行道愿往生净土法事赞
　　唐 善导集记




　　转经行道愿往生净土法事赞卷上

　　　　沙门善导集记
　　奉请四天王　　直入道场中
　　奉请师子王　　师子亦难逢
　　奋迅身毛衣　　众魔退散去
　　回头请法师　　直取涅槃城

　　序曰。窃以娑婆广大火宅无边。六道周居重昏永夜。生盲无目慧照未明。引导无方俱摧死地。循环来去等逝水长流。托命投神谁之能救。斯乃识含无际。穷尘之劫更逾。自尔悠悠遇胜缘之何日。上从海德初际如来。乃至今时释迦诸佛。皆乘弘誓悲智双行。不舍含情三轮普化。然我无明障重。佛出不逢。设使同生。还如覆器。神光等照不简四生。慈及无偏皆资法润。虽沈法水长劫由顽。苦集相因毒火临时还发。仰惟大悲恩重等润身田。智慧冥加道芽增长。慈悲方便视教随宜。劝念弥陀归乎净土。地则众珍杂间光色竞辉。德水澄华玲珑影彻。宝楼重接等辉神光。林树垂璎风尘雅曲。华台严莹种种希奇。圣众同居明逾千日。身则紫金之色相好俨然。进止往来乘空无碍。若论依报则超绝十方。地上虚空等皆无异。他方凡圣乘愿往来。到彼无殊齐同不退。但以如来善巧总劝四生。弃此娑婆忻生极乐。专称名号兼诵弥陀经。欲令识彼庄严厌斯苦事。三因五念毕命为期。正助四修则刹那无间。回斯功业普备含灵。寿尽乘台齐临彼国。
　　凡欲为自欲为他立道场者。先须严饰堂舍安置尊像。幡华竟众等无问多少。尽令洗浴著净衣入道场听法。若欲召请人及和赞者尽立。大众令坐。使一人先须烧香散华周匝一遍竟。然后依法作声召请云。
　　般舟三昧乐(愿往生)　　大众同心厌三界(无量乐)
　　般舟三昧乐(愿往生)　　三涂永绝愿无名(无量乐)
　　三界火宅难居止(愿往生)　　乘佛愿力往西方(无量乐)
　　般舟三昧乐(愿往生)　　念报慈恩常顶戴(无量乐)
　　大众持华恭敬立(愿往生)　　先请弥陀入道场(无量乐)
　　般舟三昧乐(愿往生)　　不违弘愿应时迎(无量乐)
　　观首势至尘沙众(愿往生)　　从佛乘华来入会(无量乐)
　　般舟三昧乐(愿往生)　　观音接手入华台(无量乐)
　　无胜庄严释迦佛(愿往生)　　受我微心入道场(无量乐)
　　般舟三昧乐(愿往生)　　碎身惭谢释迦恩(无量乐)
　　彼国庄严大海众(愿往生)　　从佛乘华来入会(无量乐)
　　般舟三昧乐(愿往生)　　助佛神化度众生(无量乐)
　　十方恒沙佛舒舌(愿往生)　　证我凡夫生安乐(无量乐)
　　般舟三昧乐(愿往生)　　悲心利物大悲心(无量乐)
　　惭愧恒沙大悲心(愿往生)　　受我微心入道场(无量乐)
　　般舟三昧乐(愿往生)　　专心净土佛前期(无量乐)
　　一一如来大海众(愿往生)　　从佛乘华来入会(无量乐)
　　般舟三昧乐(愿往生)　　尽是往生增上缘(无量乐)
　　佛使二十五菩萨(愿往生)　　一切时来常护念(无量乐)
　　般舟三昧乐(愿往生)　　毕命直入涅槃城(无量乐)
　　佛恐众生四魔障(愿往生)　　未至极乐堕三涂(无量乐)
　　般舟三昧乐(愿往生)　　直心实行佛迎来(无量乐)
　　我今众等深惭谢(愿往生)　　受我微心来入会(无量乐)
　　般舟三昧乐(愿往生)　　心心专注出娑婆(无量乐)
　　本国弥陀诸圣众(愿往生)　　平等俱来坐道场(无量乐)
　　般舟三昧乐(愿往生)　　道场圣众实难逢(无量乐)
　　众等顶礼弥陀会(愿往生)　　普散香华同供养(无量乐)
　　般舟三昧乐(愿往生)　　弥陀光摄往生人(无量乐)
　　对佛弥陀涅槃会(愿往生)　　各发誓愿请华台(无量乐)
　　般舟三昧乐(愿往生)　　极乐庄严门尽开(无量乐)
　　般舟三昧乐(愿往生)　　专心念佛坐华台(无量乐)
　　般舟三昧乐(愿往生)　　乘华直入不须疑(无量乐)
　　众等齐心请高座(往生乐)　　愍怼智影说尊经(往生乐)
　　难思议(往生乐)　　双树林下(往生乐)　　难思(往生乐)
　　道场时逢难叵遇(往生乐)　　无常迅速命难停(往生乐)
　　难思议(往生乐)　　双树林下(往生乐)　　难思(往生乐)
　　眼前业道人人见(往生乐)　　皆由三毒作因缘(往生乐)
　　难思议(往生乐)　　双树林下(往生乐)　　难思(往生乐)
　　虽得人身常闇钝(往生乐)　　贪嗔邪见转专专(往生乐)
　　难思议(往生乐)　　双树林下(往生乐)　　难思(往生乐)
　　日夜惛惛不惺悟(往生乐)　　还是流浪三涂因(往生乐)
　　难思议(往生乐)　　双树林下(往生乐)　　难思(往生乐)
　　忽尔轮回长劫苦(往生乐)　　弥陀净土何时闻(往生乐)
　　难思议(往生乐)　　双树林下(往生乐)　　难思(往生乐)
　　大众同心请高座(往生乐)　　为度群生转法轮(往生乐)
　　难思议(往生乐)　　双树林下(往生乐)　　难思(往生乐)
　　众等倾心乐闻法(往生乐)　　手执香华常供养(往生乐)
　　难思议(往生乐)　　双树林下(往生乐)　　难思(往生乐)
　　道场大众裹相与至心敬礼　　南无常住佛
　　道场大众裹相与至心敬礼　　南无常住法
　　道场大众裹相与至心敬礼　　南无常住僧

　　敬白。道场众等各各敛心。弹指合掌叩头归命。礼本师释迦佛过现未来诸世尊。所以归依佛者。佛是众生大慈悲父。亦是出世增上良缘。计其恩德。过于尘劫述之难尽。贤愚经言。一一诸佛。从初发意终至菩提。专心求法不顾身财。悲智双行曾无退念。或可逢人逼试皮肉分张。或自割身而延鸽命。或舍千头以求法。或钉千钉而求四句。或刺身血以济夜叉。或舍妻子以充罗刹。或设慈悲方便。化作禽鱼。用济苍生免其饥难。或作金毛师子以上猎师。或作白象抽牙为求菩提而奉施。或观怨家由如赤子。或外道比若亲儿。彼我无殊。圣凡何异。三祇起行。皆与无漏相应。地地收功始得果圆号佛。身则阎浮金光色。喻千日竞晖。相好分明譬若众星夜朗。跏趺正坐不背之相圆明。法界同归。各睹如来面相。身心湛寂。化用不失时机。随类变通。报体则元来不动。但以如来智德叹之难尽。道场众等各生惭谢之心。能使诸佛为我舍身。过于尘劫。哀哉世尊能为难事。长劫勤勤忍疲劳之苦痛。虽复为生苦行。不觅小恩。望欲等出尘劳会菩提而归彼岸。众等齐心。为今施主某甲等。奉请十方诸佛一切世尊。弟子等敬寻诸佛境界。唯佛能知。国土精华非凡所测。三身化用皆立净土。以导群生。法体无殊。有识归之得悟。但为凡夫乱想寄托无由故。使释迦诸佛不舍慈悲。直指西方十万亿刹国名极乐。佛号弥陀。现在说法。其国清净具四德庄严。永绝讥嫌等无忧恼。人天善恶皆得往生。到彼无殊齐同不退。何意然者。乃由弥陀因地世饶王佛所舍位出家。即起悲智之心广弘四十八愿。以佛愿力五逆之与十恶罪灭得生。谤法阐提回心皆往。复因韦提致请誓舍娑婆。念念无遗决定求生极乐。如来因其请故。即说定散两门三福九章。广作未闻之益。十方恒沙诸佛。共赞释迦。舒舌遍覆三千。证得往生非谬。如是等诸佛世尊。不舍慈悲。受今施主某甲及众生请。入此道场证明功德。奉请已。今劝众生等各各敛心归依合掌。
　　下座接高赞云。
　　愿往生愿往生。众等咸归命本师释迦佛十方世界诸如来。愿受施主众生请。不舍慈悲入道场。证明功德灭诸罪。回心一念见弥陀。众等身心皆踊跃。手执香华常供养。
　　高接下赞云　高接下请召云。
　　重白。道场大众等。各各敛心弹指合掌。叩头一心归命。为今施主及众生。次当奉请十方法界诸佛所说修多罗藏八万四千。又请全身散身舍利等。唯愿放大神光入此道场证明功德。又请十方声闻缘觉得道圣人。唯愿不舍慈悲现大神通。入此道场证明功德。又当奉请诸菩萨众普贤文殊观音势至等。唯愿不舍慈悲满众生愿。入此道场证明功德。所以归依奉请者。此诸菩萨从初发意乃至菩提。常行平等接引无偏。自利利他无时暂息。常以法音觉诸世间。光明普照无量佛土。一切世界六种震动。总摄魔界动魔宫殿。掴裂邪网消灭诸见。散诸尘劳坏诸欲堑。开阐法门。显明清白光融佛法。宣流正化。常作不染身口意业。常行不退身口意行。常行不动身口意业。常行赞叹身口意业。常行清净身口意业。常行离恼身口意业。常行智慧身口意业。觉悟成就定慧成就。此诸菩萨。常为诸天龙八部人王梵王等。守护恭敬供养。一切众生为救为归。为明为尊为胜为上。具无量行愿多所饶益。安稳天人利益一切。游步十方行权方便。入佛法藏究竟彼岸。智慧圣明不可思议。转佛法轮。成就如来一切种智。于一切法悉得自在。如是等菩萨大士不可称计。唯愿不舍慈悲。受众生请一时来会入此道场。为今施主某甲证明功德。今劝道场众等人等。敛心归依合掌礼。
　　下接高赞云。
　　愿往生愿往生。众等希闻诸佛法。龙宫八万四千藏。已施神光入道场。证明功德复满愿。因兹离苦见弥陀。法界含灵亦除障。我等身心皆踊跃。手执香华常供养。
　　高接下赞云。
　　愿往生愿往生。龙宫经藏如恒沙。十方佛法复过是。我今标心普皆请。放大神光入道场。证明功德复除罪。增长施主菩提芽。众等各各齐心念。手执香华常供养。
　　下接高赞云。
　　愿往生愿往生。今日道场难得遇。无上佛法亦难闻。毕命形枯断诸恶。从是念念罪皆除。六根得了得惺悟。戒定慈悲誓不虚。众等身心皆踊跃。手执香华常供养。
　　高接下赞云　下接高赞云。
　　愿往生愿往生。久住娑婆常没没。三恶四趣尽皆停。被毛戴角受众苦。未曾闻见圣人名。忆此疲劳长劫事。誓愿舍命见弥陀。众等身心皆踊跃。手执香华常供养。
　　高接下赞云。
　　愿往生愿往生。众等咸归命。今为施主及众生。已请十方法界全身舍利碎体金刚。物利随宜。分形影赴。虽复形分大小。神化一种无殊。大则类同山岳。小则比若芥尘。毕命真诚齐心供养。近则人天获报。富乐长劫随身。远则净土无生克果。则涅槃之常乐。又愿道场众等。各各齐心。手执香华常供养。
　　下接高赞云。
　　愿往生愿往生。真身舍利随大小。见闻欢喜修供养。自作善根他人福。一切合集皆回向。昼夜精勤不敢退。专心决定见弥陀。众等身心皆踊跃。手执香华常供养。
　　高接下赞云　下接高赞云。
　　愿往生愿往生。普贤文殊弘誓愿。十方佛子皆亦然。一念分身遍六道。随机化度断因缘。愿我生生得亲近。围绕听法悟真门。永拔无明生死业。誓作弥陀净土人。众等各各齐身心。手执香华常供养。
　　下接高赞云。
　　愿往生愿往生。十方菩萨大慈悲。不惜身命度众生。六道分身随类现。为说妙法证无生。无生净土随人入。广大宽平无比量。四种威律常见佛。法侣携将入宝堂。众等身心皆踊跃。手执香华常供养。
　　下接高赞云　高接下赞云。
　　愿往生愿往生。为今施主及众生。奉请贤圣入道场。证明功德修供养。三毒烦恼因兹灭。无明黑闇罪皆除。愿我生生值诸佛。念念修道至无余。回此今生功德业。当来毕定在金渠。众等各各齐身心。手执香华常供养。
　　下接高赞云。
　　愿往生愿往生。菩萨圣众身虽别。慈悲智慧等无殊。不惜身财求妙法。难行苦行未曾休。誓到菩提登彼岸。放大慈光度有流。有流众生我身是。乘光毕命入西方。众等身心皆踊跃。手执香华常供养。
　　高接下赞云　下接高赞云。
　　愿往生愿往生。为今施主皆已请十方诸佛入道场。龙宫法藏真舍利。已放神光入道场。罗汉辟支通自在。一念乘华入道场。普贤文殊诸菩萨。一切俱来入道场。是诸圣众如云集。地上虚空难可量。各坐莲华百宝座。证明功德放慈光。如此圣众难逢遇。同时发愿入西方。众等齐心皆踊跃。手执香华常供养请观世音赞云。
　　奉请观世音(散华乐)　　慈悲降道场(散华乐)
　　敛容空裹现(散华乐)　　忿怒伏魔王(散华乐)
　　腾身振法鼓(散华乐)　　勇猛现威光(散华乐)
　　手中香色乳(散华乐)　　眉际白毫光(散华乐)
　　宝盖随身转(散华乐)　　莲华逐步祥(散华乐)
　　池回八味水(散华乐)　　华分戒定香(散华乐)
　　饥餐九定食(散华乐)　　渴饮四禅浆(散华乐)
　　西方七宝树(散华乐)　　声韵合宫商(散华乐)
　　枝中明实相(散华乐)　　叶外现无常(散华乐)
　　愿舍阎浮报(散华乐)　　发愿入西方(散华乐)

　　高接下请香华云。
　　重白。道场众等各各敛心。弹指合掌叩头标心运想。
　　今为施主某甲等。奉请十方法界人天凡圣。水陆虚空一切香华。音乐光明宝藏。香山香衣香树香林香池香水。入此道场。又请一切宝树宝林宝衣宝池宝水宝幢宝盖宝华宝网宝楼宝阁。入此道场。又请一切华林华树华幢华盖华楼华阁华宫华殿华衣。入此道场。又请一切光云树光云林光云网光云衣光云盖光云幢光云台光云楼光云阁光云乐光云香光云池光云水光云山。入此道场。又请一切香云山香云衣香云树香云林香云网香云盖香云幢香云楼香云阁香云池香云水香云光香云乐香云华香云台。入此道场。又请一切宝云山宝云树宝云华宝云果宝云衣宝云幢宝云盖宝云网宝云幡宝云乐宝云楼宝云阁宝云光明宝云天衣宝云供养海。入此道场。又请一切华云山华云林树华云幢盖华云衣服华云罗网华云音乐华云台座。入此道场。又请一切天人变化庄严供养海。一切声闻变化庄严供养海。一切菩萨变化庄严供养海。一切诸佛变化庄严供养海。如是等无量无边恒沙供养。种种庄严悉皆奉请。入此道场。供养一切佛舍利并真法菩萨声闻众。受此香华云庄严供养海。为满施主众生愿。随心变现受用作佛事。供养已。人各至心归依合掌礼。
　　下接高赞云。
　　愿往生愿往生。愿在弥陀会中坐。手执香华常供养。
　　奉请既竟即须行道七遍。又使一人将华在西南角立。待行道人至即尽行华与行道众等。即受华竟不得即散。且待各自标心供养。待行道至佛前。即随意散之。散竟即过至行华人所。更受华亦如前法。乃至七遍亦如是。若行道讫即各依本坐处立。待唱梵声尽即坐。
　　高接下劝众行道即云。
　　奉请一切香华供养已讫。一切恭敬。道场众等各执香华。如法行道。
　　行道赞梵偈云。
　　奉请弥陀世尊入道场(散华乐)
　　奉请释迦如来入道场(散华乐)
　　奉请十方如来入道场(散华乐)
　　道场庄严极清净　　天上人间无比量
　　过现诸佛等灵仪　　人天龙鬼中法藏
　　全身碎身真舍利　　大众持华散其上
　　瞻仰尊颜绕七匝　　梵响声等皆供养
　　愿我身净如香炉　　愿我心如智慧火
　　念念焚烧戒定香　　供养十方三世佛
　　惭愧释迦大悲主　　十方恒沙诸世尊
　　不舍慈悲巧方便　　共赞弥陀弘誓门
　　弘誓多门四十八　　遍标念佛最为亲
　　人能念佛佛还念　　专心想佛佛知人
　　一切回心向安乐　　即见真金功德身
　　净土庄严诸圣众　　笼笼常在行人前
　　行者见已心欢喜　　终时从佛坐金莲
　　一念乘华到佛会　　即证不退入三贤

　　下接梵人声立赞云。
　　愿往生愿往生。道场众等尔许多人历劫已来。巡三界轮回六道。无休止。希见道场请佛会。亲承供养难思议。七周行道散华讫。悲喜交流愿灭罪。乘此善根生极乐。华开见佛证无为。众等持心就本座。手执香华常供养。
　　高接下赞云　下接高赞云。
　　愿往生愿往生。释迦如来初发愿。顿舍尘劳修苦行。念念精勤无有退。不限日月及岁年。大劫小劫僧祇劫。过逾大地等微尘。不惜身财求妙法。慈悲誓愿度众生。普劝归西安养国。逍遥快乐得三明。众等各各倾身心。手执香华常供养。
　　高接下赞云。
　　愿往生愿往生。众等齐心生渴仰。殷勤顶礼乐闻经。圣人所重不过命。不贪王位舍千头。七寸长针遍体入。标心为物不生忧。自取身皮写经偈。普愿群生入法流。千灯炎炎流身血。诸天泣泪散华。周感伤大士身心痛。微微含笑愿无嗔。仰愿同闻同断恶。难逢难遇誓当专。念念回心生净土。毕命入彼涅槃门。各各倾心无异想。手执香华常供养。
　　下接高赞云。
　　愿往生愿往生。旷劫已来居生死。三涂常没苦皆迳。始服人身闻正法。由如渴者得清泉。念念思闻净土教。文文句句誓当勤。忆想长时流浪苦。专心听法入真门。净土无生亦无别。究竟解脱金刚身。以是因缘请高座。报佛慈恩转法轮。众等身心皆踊跃。手执香华常供养。
　　高接下赞云　下接高赞云。
　　愿往生愿往生。众生见佛心开悟。发愿同生诸佛家。住此娑婆已来久。无功舍命劫尘沙。自觉心顽神识钝。良由地狱卧铜车。铜车炎炎难居止。一念之间百千死。非直此中多苦痛。一切泥犁亦如是。泥犁一入过尘劫。畜生鬼道还如此。今得人身贪造罪。诸佛圣教生非毁。非毁圣教罪根深。谤说良善苦常沈。大圣虽有神通力。无能相救益悲心。今劝道场时众等。发露忏悔罪无穷。众等同心彼净土。手执香华常供养。
　　高座待下座声尽即忏云。
　　敬白。道场说众等今为施主某甲及诸众生。归命十方诸佛龙宫法藏舍利真形菩萨大士缘觉声闻等。现在道场证明忏悔。又白。天曹地府阎天子。五道太山三十六王。地狱典领天神地神。虚空神山林河海。一切灵只及众贤圣等。各有天通道眼他心宿命漏尽智人。现在道场。证明弟子今日施主某甲及诸众生披心忏悔。
　　弟子道场众等内外尔许多人。自从过去。尽过去际现在际未来际。身口意业行住坐卧。于一切三宝师僧父母六亲眷属善知识法界众生上。具造一切恶。常起一切恶。相续起一切恶。方便起一切恶障业障报障烦恼等障。生死罪障不得见闻佛法僧障。
　　弟子众等自从旷劫已来。乃至今身至今日。于其中间作如是等罪。乐行多作无量无边。能令我等堕于地狱。无有出期。是故经言。阿鼻地狱。十八寒冰地狱。十八黑闇地狱。十八小热地狱。十八刀轮地狱。十八剑轮地狱。十八火车地狱。十八沸屎地狱。十八镬汤地狱。十八灰河地狱。五百亿刀林地狱。五百亿剑林地狱。五百亿刺林地狱。五百亿铜柱地狱。五百亿铁鐖地狱。五百亿铁网地狱。十八铁窟地狱。十八铁丸地狱。十八火石地狱。十八饮铜地狱。如是等众多地狱。佛言。阿鼻地狱。纵广正等八万由旬。七重铁城七层铁网。下十八隔周匝七重。皆是刀林。七重城内复有剑林。下十八隔有八万四千重。于其四角有大铜狗。其身广长四十由旬。眼如掣电。牙如剑树。齿如刀山。舌如铁刺。一切身毛皆出猛火。其烟臭恶。世间臭物无以可譬。有十八狱率。头如罗刹头。口如夜叉口。六十四眼。眼散迸铁丸。如十里车。钩牙上出。高四由旬。牙头火流。烧前铁车。令铁车轮一一轮辋。化为一亿火刀锋刃剑戟。皆从火出。如是流火烧阿鼻城。令阿鼻城赤如融铜。狱率头上有八牛头。一一牛头有十八角。一一角头皆出火聚。火聚复化成十八辋。火辋复变作火刀轮。如车轮许。轮轮相次在火炎间。满阿鼻城。铜狗张口吐舌在地。舌如铁刺。舌出之时化无量舌。满阿鼻城。七重城内有四铁幢。幢头火流如沸涌泉。其铁流迸满阿鼻城。阿鼻四门于门阃上。有八十釜。沸铜涌出。从门漫流满阿鼻城。一一隔间有八万四千铁蟒大蛇。吐毒吐火身满城内。其蛇哮吼如天震雷。雨火铁丸满阿鼻城。此城苦事八万亿千。苦中苦者集在此城。五百亿虫。虫八万四千觜。觜头火流如雨。而下满阿鼻城。此虫下时。阿鼻猛火其炎大炽。赤光火炎照八万四千由旬。从阿鼻地狱上。冲大海沃燋山下。大海水渧如车轴许。成大铁炎。满阿鼻城。佛言。若有众生杀害三宝。偷劫三宝。污染三宝。欺诳三宝。谤毁三宝。破坏三宝。杀害父母。偷劫父母。污染父母。欺诳父母。谤毁父母。破坏父母。骂辱六亲。作如是等杀逆罪者。命终之时铜狗张口。化十八车状如金车。宝盖在上。一切火炎化为玉女。罪人遥见心生欢喜。我欲往中我欲住中。风刀解时寒急失声。宁得好火。在车上座。然火自爆。作是念已即便命终。挥霍之间已坐金车。顾瞻玉女皆捉铁斧斩截其身。身下火起如旋火轮。譬如壮士屈伸臂顷。直落阿鼻大地狱中。从于上隔如旋火轮。至下隔际身遍隔内。铜狗大吼。啮骨唼髓。狱卒罗刹捉大铁叉。叉颈令起遍体火炎。满阿鼻城。铁网雨刀从毛孔入。化阎罗王大声告敕。痴人狱种。汝在世时不孝父母。邪慢无道。汝今生处名阿鼻狱。汝不知恩。无有惭愧。受此苦恼。为乐不耶。作是语已即灭不现。尔时狱卒复驱罪人。从于下隔乃至上隔。经历八万四千隔中。[打-丁+聿]身而过至铁网际。一日一夜当此阎浮提日月岁数六十小劫。如是寿命尽一大劫。五逆罪人无惭无愧。造作五逆罪故。临命终时。十八风刀如铁火车解截其身。以热逼故便作是言。得好色华清凉大树。于下游戏。不亦乐乎。作此念时。阿鼻地狱八万四千诸恶剑林化作宝树。华果茂盛行列在前。大热火炎化为莲华。在彼树下。罪人见已。我所愿者今已得果。作是语时疾于暴雨坐莲华上。坐已。须臾铁觜诸虫。从火华起。穿骨入髓彻心穿脑。攀树而上。一切剑枝削肉彻骨。无量刀林当上而下。火车炉炭十八苦事一时来迎。此相现时陷坠地下。从下隔上身如华敷。遍满下隔。从下隔起火炎猛炽至于上隔。至上隔已身满其中。热恼急故张眼吐舌。此人罪故。万亿融铜百千刀轮从空中下。头入足出。一切苦事过于上说。百千万倍。具五逆者其人受苦。足满五劫。
　　弟子道场众等。自从元身已来。乃至今身至于今日。于其中间放纵三业。作如是等罪。乐行多作无量无边。今闻佛说阿鼻地狱。心惊毛竖。怖惧无量惭愧无量。今对道场凡圣。发露忏悔愿。罪消灭永尽无余。忏悔已。至心归命礼阿弥陀佛。
　　下接高赞云。
　　忏悔已。至心归命礼阿弥陀佛。
　　高接下忏云。
　　弟子道场众等。自从旷劫已来。乃至今身至于今日。于其中间。放从身口意业。造一切罪。或破五戒八戒。十戒三归戒。四不坏信戒。三业戒十无尽戒。声闻戒大乘戒。及一切威仪戒。四重八戒等。虚食信施。诽谤邪见不识因果。断学波若。毁十方佛。偷僧祇物。淫侄无道。逼掠净戒诸比丘尼姊妹亲戚。不知惭愧。毁辱所亲。造众恶事。或乐行十恶不修十善障。乐行八苦不持八戒障。乐行三毒不受三归障。乐行五逆不持五戒障。乐行地狱极苦业不修净土极乐障。乐行畜生愚痴业。不修智慧慈悲障。乐行悭贪饿鬼嫉妒业。不行布施利他障。乐行谄曲虚诈修罗业。不行真实言信不相违障。乐行嗔恼杀害毒龙业。不行欢喜慈心障。乐行我慢自大下贱不自在业不行谦下敬上尊贵障。乐行邪见破戒破见恶见谓修善无福造恶无殃外道阐提业。不行正见禁行出世往生净土障。乐行破灭三宝坏人善事恶鬼业。不行护惜三宝成人功德具足障。乐受三界人天长时缚系业。不贪净土无生解脱障。乐受二乘狭劣业。不行菩萨广大慈悲障。乐行亲近恶友业。不乐亲近诸佛菩萨善知识障。乐行六贪六弊业不行六度四摄障。乐行不识因果抵突业。不知身中有如来佛性障。乐行食啖一切众生酒肉五辛多病短命业。不行慈心乐闻佛法僧香华供养障。如是障罪自作教他。见作随喜。若故作误作。戏笑作嗔嫌作。违顺爱憎作无量无边。思量不可尽。不可尽说不可说。亦如大地微尘无数虚空无边法界无边法性无边方便无边。我及众生造罪亦复如是。如是等罪上至诸菩萨。下至声闻缘觉。所不能知。唯佛与佛乃能知我罪之多少。
　　地狱经云。若有众生作是罪者。临命终时。风刀解身。偃卧不定。如被楚挞。其心荒越。发狂痴想。见己室宅。男女大小一切皆是不净之物。屎尿臭处盈流于外。尔时罪人即作是语云。何此处无好城郭及好山林使吾游戏。乃处如此不净物间。作是语已。狱卒罗刹以大铁叉擎。阿鼻狱及诸刀林。化作宝树及清凉池。火炎化作金叶莲华。诸铁觜虫化为凫雁。地狱痛声如歌咏音。罪人闻已。如此好处吾当游中。念已寻时坐火莲华。诸铁觜虫从身毛孔。唼食其躯。百千铁轮从顶上入。恒沙铁叉挑其眼精。地狱铜狗化作百亿铁狗。竞分其身。取心而食。俄尔之间。身如铁华满十八隔中。一一华叶八万四千。一一叶头身手支节在一隔间。地狱不大此身不小。遍满如此大地狱中。此等罪人堕此地狱。经历八万四千大劫。此泥犁灭复入东方十八隔中。如前受苦。此阿鼻狱南亦十八隔。西亦十八隔。北亦十八隔。谤方等经具五逆罪。破坏僧祇。污比丘尼。断诸善根。如此罪人具众罪者。身满阿鼻狱。四支复满十八隔中。此阿鼻狱但烧如此狱种众生。劫欲尽时东门即开。见东门外。清泉流水华果林树一切俱现。是诸罪人从下隔见。眼火暂歇。从下隔起婉转腹行。[打-丁+聿]身上走到上隔中。手攀刀轮。时虚空中雨热铁丸。走趣东门既至门阃。狱卒罗刹手捉铁叉。逆刺其眼。铁狗啮心闷绝而死。死已复生。见南门开如前不异。如是西门北门亦皆如此。如此时间经历半劫。阿鼻狱死生寒冰中。寒冰狱死生黑闇处。八千万岁目无所见。受大蛇身婉转腹行。诸情闇塞无所解知。百千狐狼牵掣食之。命终之后生畜生中。五千万身受鸟兽形。还生人中。聋盲喑哑疥癞痈疽贫穷下贱。一切诸衰以为严饰。受此贱身经五百身后。还得生饿鬼之中。如是等轮回三恶无量无边。
　　弟子众等今闻地狱。心惊毛竖。怖惧无量。恐畏残殃不尽复还流浪。今生已来纵暴三业。造众重罪。若不忏悔定招此苦。无有出期。今对三宝道场大众前。发露忏悔。即安乐。知而不敢覆藏。
　　唯愿十方三宝法界众生。发大慈悲。广大慈悲不计我恶。如草覆地。布施欢喜。受我忏悔。忆我清净。唯愿不舍慈悲摄变我等。已作之罪愿除灭。未起之罪愿不生。已作之善愿增长。未作之善方便令生。愿从今日乃至不起忍已来。誓共众生舍邪归正。发菩提心。慈心相向。佛眼相看。菩提眷属。真善知识同生净土。乃至成佛。如是等罪永断相续。更不敢覆藏。发愿已。至心归命阿弥陀佛。
　　下接高赞云。
　　愿往生愿往生。愿在弥陀佛前立。手执香华常供养。
　　高接下赞云。
　　愿往生愿往生。愿在弥陀会中坐。手执香华常供养。

　　西方净土法事赞卷上



　　安乐行道转经愿生净土法事赞下卷

　　　　沙门善导集记
　　高座入文。
　　如是我闻。一时佛在舍卫国祇树给孤独园。与大比丘众千二百五十人俱。皆是大阿罗汉。众所知识。长老舍利弗。摩诃目揵连。摩诃迦叶。摩诃迦旃延。摩诃俱絺罗。离婆多。周利槃陀伽。难陀。阿难陀。罗睺罗。憍梵波提。宾头卢颇罗堕。迦留陀夷。摩诃劫宾那。薄拘罗。阿[少/兔]楼驮。如是等诸大弟子。并诸菩萨摩诃萨。文殊师利法王子。阿逸多菩萨。乾陀诃提菩萨。常精进菩萨。与如是等诸大菩萨。及释提桓因等。无量诸天大众俱。
　　下接高赞云。
　　愿往生愿往生。诸佛大悲心无二。方便化门等无殊。舍彼庄严无胜土。八相示现出阎浮。或现真形无利物。或同杂类化凡愚。分身六道无停息。变现随宜度有流。有流见解心非。一故有八万四千门。门门不同亦非别。别别之门还是同。同故即是如来致。别故复是慈悲心。悲心念念缘三界。人天四趣罪根深。过现诸佛皆来化。无明业障不相逢。惭愧。释迦弘誓重不舍娑婆十恶业。希遇道场闻净土。腾神永逝出烦笼。众等伤心共悲叹。手执香华常供养。
　　高接下赞云　下接高赞云。
　　愿往生愿往生。释迦如来成正觉。四十九载度众生。五天竺国皆行化。邪魔外道尽归宗。天上天下无过佛。慈悲救苦实难逢。或放神光遍六道。蒙光触者起慈心。或住或来皆尽益。三涂永绝断追寻。或震大地山河海。为觉萠冥信未深。或自说法教相劝。展转相将入法林。法林即是弥陀国。逍遥快乐不相侵。众等倾心皆愿往。手执香华常供养。
　　高接下赞云　下接高赞云。
　　愿往生愿往生。如来教法元无二。正为众生机不同。一音演说随缘悟。不留残结证生空。或现神通。或说法。或服外道灭魔踪。自利一身虽免缚。悲心普益绝无功。灰身灭智无余证。二万劫尽复生心。生心觉动身还现。诸佛先教发大乘。众等回心生净土。手执香华常供养。
　　下接高赞云　高接下赞云。
　　愿往生愿往生。菩萨大众无央数。文殊师利最为尊。发大慈悲行苦行。不违弘愿度众生。或现上好庄严相。或现上好庄严身。含灵睹见皆生喜。为说妙法入真门。十方佛国身皆到。助佛神化转法轮。众等回心生净土。手执香华常供养。
　　高接下赞云　下接高赞云。
　　愿往生愿往生。与佛声闻菩萨众同游舍卫住祇园。愿闭三涂绝六道。开显无生净土门。人天大众皆来集。瞻仰尊颜听未闻。见佛闻经同得悟。毕命倾心入宝莲。誓到弥陀安养界。还来秽国度人天。愿我慈悲无际限。长时长劫报慈恩。众等回心生净土。手执香华常供养。
　　高接下赞云　下接高赞云。
　　高座入文。
　　尔时佛告长老舍利弗。从是西方。过十万亿佛土。有世界。名曰极乐。其土有佛。号阿弥陀。今现在说法。舍利弗。彼土何故名为极乐。其国众生无有众苦。但受诸乐。故名极乐。
　　下接高赞云。
　　愿往生愿往生。人天大众皆围绕。倾心合掌愿闻经。佛知凡圣机时悟。即告舍利用心听。一切佛土皆严净。凡夫乱想恐难生。如来别指西方国。从是超过十万亿。七宝庄严最为胜。圣众人天寿命长。佛号弥陀常说法。极乐众生障自亡。众等回心愿生彼。手执香华常供养。
　　高接下赞云　下接高赞云。
　　高座入文。
　　又舍利弗。极乐国土。七重栏楯。七重罗网。七重行树。皆是四宝。周匝围绕。是故彼国名曰极乐。
　　下接高赞云。
　　愿往生愿往生。三界众生无智慧。惛惛六道内安身。诸佛慈心为说法。聋盲抵突伴不闻。忽尔无常苦来逼。精神错乱始惊忙。万事家生皆舍离。专心发愿向西方。弥陀名号相续念。化佛菩萨眼前行。或与华台或授手。须臾命尽佛迎将。众等回心皆愿往。手执香华常供养。
　　高接下赞云　下接高赞云。
　　愿往生愿往生。历劫已来未闻见。西方净土宝庄严。地上虚空皆遍满。珠罗宝网百千重。一一网罗结珍宝。玲珑杂色尽晖光宝。树枝条异相间。行行整直巧相当。此是弥陀悲愿力。无衰无变湛然常。众等回心皆愿往。手执香华常供养。
　　高接下赞云　下接高赞云。
　　高座入文。
　　又舍利弗。极乐国土。有七宝池。八功德水。充满其中。池底纯以金沙布地。四边阶道。金银琉璃玻璃合成。上有楼阁。亦以金银琉璃玻璃砗磲赤珠码瑙。而严饰之。池中莲华大如车轮。青色青光。黄色黄光。赤色赤光。白色白光。微妙香洁。舍利弗。极乐国土。成就如是功德庄严。
　　下接高赞云。
　　愿往生愿往生。极乐世界广清净。地上庄严难可量。八功香池流遍满。底布金沙照异光。四边阶道非一色。岸上重楼百万行。真珠码瑙相映饰。四种莲华开即香。十方人天得生者。各坐一个听真常。是故彼国名极乐。众等持华来供养。
　　高接下赞云　下接高赞云。
　　高座入文。
　　又舍利弗。彼佛国土。常作天乐。黄金为地。昼夜六时而雨曼陀罗华。其国众生。常以清旦。各以衣裓盛众妙华。供养他方十万亿佛。即以食时。还到本国。饭食经行。舍利弗。极乐国土。成就如是功德庄严。
　　下接高赞云。
　　愿往生愿往生。弥陀佛国最为胜。广大宽平实是精。天乐音声常遍满。黄金为地间奇珍。昼夜六时华自散。法音常说自然闻。彼国众生更无事。衣裓盛华诣十方。一一亲承修供养。尘劳垢习永消亡。种种随心皆称意。无不利益是真常。歘尔飞腾还本国。饭食经行七宝台。众等倾心皆愿往。手执香华常供养。
　　高接下赞云　下接高赞云。
　　高座入文。
　　复次舍利弗。彼国常有种种奇妙杂色之鸟。白鹄孔雀。鹦鹉舍利。迦陵频伽。共命之鸟。是诸众鸟。昼夜六时出和雅音。其音演畅五根五力七菩提分八圣道分如是等法。其土众生闻其音已。皆悉念佛念法念僧。舍利弗。汝勿谓此鸟实是罪报所生。所以者何。彼佛国土无三恶趣。舍利弗。其佛国土尚无三恶道之名。何况有实。是诸众鸟。皆是阿弥陀佛。欲令法音宣流变化所作。舍利弗。彼佛国土。微风吹动诸宝行树及宝罗网。出微妙音。譬如百千种乐同时俱作。闻是音者。皆自然生念佛念法念僧之心。舍利弗。其佛国土。成就如是功德庄严。
　　下接高赞云。
　　愿往生愿往生。道场清净希难见。弥陀净土甚难闻。难闻难见今得会。如说修行专意专。愿佛慈悲遥摄受。临终宝座现其前。既见华台心踊跃。从佛逍遥归自然。自然即是弥陀国。无漏无生还即真。行来行止常随佛。证得无为法性身。众等回心皆愿往。手执香华常供养。
　　高接下赞云　下接高赞云。
　　愿往生愿往生。极乐庄严间杂宝。实是希奇闻未闻。宝鸟临空赞佛会。文文句句理相同。昼夜连声无有息。哀婉雅亮发人心。或说五根七觉分。或说八圣慈悲门。或说他方离恶道。或说地狱封人天。或说长时修苦行。或说无上菩提因。或说散善波罗蜜。或说定慧入深禅。菩萨声闻闻此法。处处分身转法轮。众等回心皆愿往。手执香华常供养。
　　高接下赞云　下接高赞云。
　　愿往生愿往生。极乐庄严出三界。人天杂类等无为。法藏行因广弘愿。设我得佛现希奇。或现鸟身能说法。或现无请能应机。或使微波出妙响。或使林树赞慈悲。或使风光相应动。或令罗网说音辞。一切庄严声遍满。恒沙天乐自依时。为引他方凡圣类。故佛现此不思议。我等闻之身毛竖。碎骨惭谢阿弥师。一受专精不惜命。须臾即到岂为迟。众等回心皆愿往。手执香华常供养。
　　下接高赞云　高接下赞云。
　　愿往生愿往生。弥陀佛国真严净。三恶六道永无名。事事庄严难可识。种种妙微甚为精。地回宽平众宝问。一一同耀五百光。一一光成宝台座。一一座上百千堂。千堂化佛尘沙会。众生入者共相量。无数音声游空转。化天童子散华香。昼夜六时无间息。地上虚空难可量。八德香池随意入。灌注由人无浅池。或出或没三禅乐。徐徐相唤入檀林。檀林宝座行行别。圣众犹若超日月。日月即是长时劫。或坐或立或游方。到处唯闻无上法。永绝凡夫生死殃。是故彼国名安乐。众等回心愿往生。往生彼国无余事手执香华常供养。
　　高接下赞云　下接高赞云。
　　高座入文。
　　舍利弗。于汝意云何。彼佛何故号阿弥陀。舍利弗。彼佛光明无量。照十方国。无所障碍。是故号为阿弥陀。又舍利弗。彼佛寿命及其人民。无量无边阿僧祇劫。故名阿弥陀。舍利弗。阿弥陀佛成佛已来。于今十劫。又舍利弗。彼佛有无量无边声闻弟子。皆阿罗汉。非是算数之所能知。诸菩萨众。亦复如是。舍利弗。彼佛国土。成就如是功德庄严。
　　下接高赞云。
　　愿往生愿往生。果得涅槃常住世。寿命延长难可量。千劫万劫恒沙劫。兆载永劫亦无央。一坐无移亦不动。彻穷后际放身光。灵仪相好真金色。巍巍独坐度众生。十方凡圣专心向。分身遣化往相迎。一念乘空入佛会。身色寿命尽皆平。众等回心皆愿往。手执香华常供养。
　　高接下赞云　下接高赞云。
　　愿往生愿往生。彼佛从因行苦行。勇猛专精无退时。一坐百劫长时劫。难作能作不生疲。自利利他同断恶。不舍怨憎由大悲。有识含灵皆普化。同因同行至菩提。
　　誓愿庄严清净土。见闻欢喜证无为。众等回心皆愿往。手执香华常供养。
　　下接高赞云。
　　愿往生愿往生。弥陀化主当心坐。华台独回最为精。百亿摩尼间杂宝。叶叶庄严相自成。正坐已来经十劫。心缘法界照慈光。蒙光触者尘劳灭。临终见佛往西方。到彼华开入大会。无明烦恼自然亡。三明自然乘佛愿。须臾合掌得神通。
　　彼佛声闻菩萨众。尘沙算数亦难穷。愿我今生强发意。毕命往彼圣人丛。众等倾心愿往生。手执香华常供养。
　　高接下赞云　下接高赞云。
　　高座入文。
　　又舍利弗。极乐国土众生生者。皆是阿鞞跋致。其中多有一生补处。其数甚多。非是算数所能知之。但可以无量无边阿僧祇劫说。舍利弗。众生闻者。应当发愿愿生彼国。所以者何。得与如是诸上善人俱会一处。舍利弗。不可以少善根福德因缘得生彼国。
　　下接高赞云。
　　愿往生愿往生。释迦如来告身子。即是普告苦众生。娑婆六道非安处。冥冥长夜闇中行。圣化同居不相识。动生嗔毒斗无明。为此无明系六道。爱憎高下何时平。既无善业排生死。由贪造罪未心惊。犯此人皮裹驴骨。三涂自入不须争。我等闻之心髓痛。誓愿顿舍世间荣。普愿回心生净土。手执香华常供养。
　　高接下赞云　下接高赞云。
　　愿往生愿往生。娑婆极苦非生处。极乐无为实是精。九品俱回得不退。阿鞞跋致即无生。非直初生无限极。十地已下劫难穷。如此大海尘恒沙。有缘到者入其中。四种威仪常见佛。行来进止驾神通。六识纵横自然悟。未藉思量一念功。普劝同生善知识。专心专注往西方。众等回心皆愿往。手执香华常供养。
　　下接高赞云。
　　高座入文。
　　舍利弗。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利故说此言。若有众生闻是说者。应当发愿生彼国土。
　　下接高赞云。
　　愿往生愿往生。极乐无为涅槃界。随缘杂善恐难生。故使如来选要法。教念弥陀专复专。七日七夜心无间。长时起行倍皆然。临终圣众持华现。身心踊跃坐金莲。坐时即得无生忍。一念迎将至佛前。法侣将衣竞来著。证得不退入三贤。众等回心皆愿往。手执香华常供养。
　　高接下赞云　下接高赞云。
　　愿往生愿往生。弥陀侍者二菩萨。号曰无边观世音。一切时中助佛化。分身六道起慈心。念念随机为说法。惛惛难悟罪根深。百计千万数出世。万中无一出烦笼。念汝众生长劫苦。诸佛对面不相逢。人天少善尚难辩。何况无为证六通。虽得见闻希有法。粗心懈怠益无功。纵使连年放脚走。趁得贪嗔满内胸。贪嗔即是身三业。何开净土裹真空。寄语同生善知识。念佛慈悲入圣丛。众等倾心皆愿往。手执香华常供养。
　　高接下赞云　下接高赞云。
　　高座入文。
　　舍利弗。如我今者赞叹阿弥陀佛不可思议功德。东方亦有阿閦鞞佛。须弥相佛。大须弥佛。须弥光佛。妙音佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。释迦如来常赞叹。东方恒沙等觉尊。大悲同化心无二。一佛施功多亦然。为断凡夫疑见执。皆舒舌相覆三千。共证七日称名号。又表释迦言说真。终时正意念弥陀。见佛慈光来照身。乘此弥陀本愿力。一念之间入宝堂。宝堂庄严无限极。化佛圣众坐思量。心性明于百千日。悲智双行法尔常。我今既到无为处。普愿含灵归此方。众等倾心皆愿往。手执香华常供养。
　　高接下赞云　下接高赞云。
　　高座入文。
　　舍利弗。南方世界。有日月灯佛。名闻光佛。大焰肩佛。须弥灯佛。无量精进佛。如是等恒河沙数诸佛。各于其国。出广长舌相遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。南方诸佛如恒沙。亦舒舌相覆三千。为其本国凡圣众。赞叹释迦变现身。出现娑婆五浊内。标心为化罪根人。我见邪贪增上慢。教令出世及生嗔。念汝众生流浪久。诸佛诚言谓不真众。等回心生净土。手执香华常供养。
　　高接下赞云　下接高赞云。
　　高座入文。
　　舍利弗。西方世界。有无量寿佛。无量相佛。无量幢佛。大光佛。大明佛。宝相佛。净光佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。西方诸佛如恒沙。各于本国赞如来。分身百亿阎浮内。示现八相大希奇。五浊凡夫将谓实。六年苦行证无为。降魔成道说妙法。种种方便不思议。普劝众生归净土。前思却虑更生疑。我今舒舌以为证。西方极乐必须依。众等回心皆愿往。手执香华常供养。
　　高接下赞云　下接高赞云。
　　高座入文。
　　舍利弗。北方世界。有焰肩佛。最胜音佛。难俎佛。日生佛网明佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。北方诸佛如恒沙。皆舒舌相证牟尼。为我凡夫来出世。随缘说法应时机。时机相感闻即悟。如说修行不致疑。七日称名无间杂。身心踊跃喜还悲。庆得希闻自家国。诸佛证判得还归。众等回心皆愿往。手执香华常供养。
　　高接下赞云　下接高赞云。
　　高座入文。
　　舍利弗。下方世界。有师子佛。名闻佛。名光佛。达摩佛。法幢佛。持法佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。下方诸佛如恒沙。各于本国度众生。证赞释迦出五浊。能为难事化群萠。善巧随宜令断恶。偏心指授向西方。一切福业皆回向。终时化佛自来迎。利根智者闻欢喜。忽忆三涂心即惊。惊心泥竖劝忏悔恐罪不灭堕深坑。众等回心生众生。手执香华常供养。
　　高接下赞云　下接高赞云。
　　高座入文。
　　舍利弗。上方世界。有梵音佛。宿王佛。香上佛。香光佛。大焰肩佛。杂色宝华严身佛。娑罗树王佛。宝华德佛。见一切义佛。如须弥山佛。如是等恒河沙数诸佛。各于其国。出广长舌相。遍覆三千大千世界。说诚实言。汝等众生。当信是称赞不可思议功德。一切诸佛所护念经。
　　下接高赞云。
　　愿往生愿往生。上方诸佛如恒沙。还舒舌相为娑婆。十恶逆五多疑谤。信邪事鬼馁神魔。妄想求恩谓有福。灾障祸横转弥多。连年卧病于床枕。聋盲脚折手挛橛。承事神明得此报。如何不舍念弥陀。弥陀愿力皆平等。但使回心华自捧。一念逍遥快乐国。毕竟常安无退动。众等回心愿生彼。手执香华常供养。
　　高接下赞云　下接高赞云。
　　高座入文。
　　舍利弗。于汝意云何。何故名为一切诸佛所护念经。舍利弗。若有善男子善女人。闻是诸佛所说名及经名者。是诸善男子善女人。皆为一切诸佛。共所护念。皆得不退转于阿耨多罗三藐三菩提。是故舍利弗。汝等皆当信受我语及诸佛所说。舍利弗。若有人。已发愿。今发愿。当发愿。欲生阿弥陀佛国者。是诸人等。皆得不退转于阿耨多罗三藐三菩提。于彼国土。若已生。若今生。若当生。是故舍利弗。诸善男子善女人。若有信者。应当发愿生彼国土。
　　下接高赞云。
　　愿往生愿往生。释迦如来大慈悲。应现娑婆度有缘。有缘遍满三千界。随机示悟断贪痴。总劝厌此人天乐。无常八苦火烧人。念佛诵经除罪障。诸佛遥加护念身。
　　昼夜六时强发愿。持心不散业还成。业成见佛华台主。须臾变作紫金台。从佛逍遥入宝国。毕竟永绝愁忧声。众等回心皆愿往。手执香华常供养。
　　高接下赞云　下接高赞云。
　　高座入文。
　　舍利弗。如我今者称赞诸佛不可思议功德。彼诸佛等。亦称说我不可思议功德。而作是言。释迦牟尼佛。能为甚难希有之事。能于娑婆国土五浊恶世劫浊见浊烦恼浊众生浊命浊中。得阿耨多罗三藐三菩提。为诸众生。说是一切世间难信之法。舍利弗。当知。我于五浊恶世行此难事。得阿耨多罗三藐三菩提。为一切世间。说此难信之法。是为甚难。佛说此经已。舍利弗。及诸比丘。一切世间天人阿修罗等。闻佛所说。欢喜信受。作礼而去。
　　下接高赞云。
　　愿往生愿往生。世尊殷勤告身子。表知诸佛大悲同。互相赞德心无异。巧应时机各有功。六方如来皆赞叹。释迦出现甚难逢。正治五浊时兴盛。无明顽硬似高峰。劫浊时移身渐小。众生浊恶等蛇龙。恼浊遍满过尘数。爱憎违顺若岳山。见浊丛林如棘刺。命浊中夭刹那间。依正二报同时灭。背正归邪横起怨。九十五种皆污世。唯佛一道独清闲。出到菩提心无尽。还来火宅度人天。众等回心皆愿往。手执香华常供养。
　　高接下赞云　下接高赞云。
　　愿往生愿往生。如来出现于五浊。随宜方便化群萌。或说多闻而得度。或说少解证三明。或教福慧双除障。或教禅念坐思量。种种法门皆解脱。无过念佛往西方。上尽一形至十念。三念五念佛来迎。直为弥陀弘誓重。致使凡夫念即生。众等回心皆愿往。手执香华常供养。
　　下接高赞云　高接下赞云。
　　愿往生愿往生。世尊说法时将了。殷勤付属弥陀名。五浊增时多疑谤道俗相嫌不用闻。见有修行起嗔毒。方便破坏竞生怨。如此生盲阐提辈。毁灭顿教永沉沦。超过大地微尘劫。未可得离三涂身。大众同心皆忏悔。所有破法罪因缘。众等回心生净土。手执香华常供养。
　　高接下赞云　下接高赞云。
　　高座待下座声尽。即为大众。总忏悔云。
　　弟子道场众等。尔许多人各各标心愧谢。诸佛冥空幽显得道圣人。三十三天等。一切天神地神。虚空山林河海神等。天曹地府。阎罗伺命。五道太山。三十六王地狱。典领一切灵只等。及此道场尊经。舍利形像灵仪等。唯愿大悲光威神。加备护念摄受证明。今日道场主某甲。及尔许多人。披心忏悔。
　　弟子某甲等。自从无身有身无识有识已来。乃至今日至于今时。于其中间。所作身口意业十恶之罪。无量无边。
　　或放纵身业。杀害劫夺一切地狱畜生众生。水陆虚空蠕动之类。不可知数。或杀害劫夺一切修罗鬼神众生。水陆虚空蠕动之类。不可知数。或杀害劫夺一切人天三宝师僧。父母六亲眷属。善知识法界众生。不可知数。或故杀误杀。戏笑杀自杀。教他杀随喜杀。相续杀无间杀。爱憎违顺杀。放逸杀贪味为财杀。如是等杀罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔偷盗罪。或放纵身业。偷盗劫夺一切地狱畜生众生。水陆虚空蠕动之类。不可知数。或偷盗劫夺一切修罗鬼神众生。水陆虚空蠕动之类。不可知数。或偷盗劫夺一切人天三宝师僧。父母六亲眷属。善知识法界众生。不可知数。或故盗误盗。戏笑盗自盗。教他盗随喜盗。放逸盗无间盗。爱憎盗违顺盗。贪味为财盗。如是等偷盗罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔邪淫颠倒罪。或放纵身业。起于邪淫。或逼掠一切畜生众生。水陆虚空蠕动之类。不可知数。或起淫逼掠一切鬼神众生。水陆虚空蠕动之类。不可知数。或起淫心。逼掠一切师僧。父母六亲眷属。善知识法界众生。不可知数。或放逸作故作。误作戏笑作。自作教他作。随喜作无惭愧作。相续作无间作。邪贪恶贪作。如是等邪淫罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔口业虚诳罪。或放纵口业。欺诳一切地狱畜生。众生水陆虚空蠕动之类。不可知数。或欺诳一切修罗鬼神众生。水陆虚空蠕动之类。不可知数。或欺诳一切人天三宝师僧。父母六亲眷属。善知识法界众生。不可知数。或常作无间作。故作误作戏笑作。自作教他作。随喜作邪贪恶贪作。如是等欺诳罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔调戏之罪。或放纵口业。调戏轻弄一切地狱畜生众生。水陆虚空蠕动之类。不可知数。或调弄一切修罗鬼神众生。水陆虚空蠕动之类。不可知数。或调弄一切人天三宝师僧。父母六亲眷属。善知识法界众生。不可知数。或常作无间作。故作误作戏笑作。自作教他作随喜作。如是等调弄之罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔恶口罪。或放纵口业。骂辱诽谤毁呰。一切地狱畜生众生。水陆虚空蠕动之类。不可知数。或骂辱诽谤毁呰。一切修罗鬼神众生。水陆虚空蠕动之类。不可知数。或骂辱诽谤毁呰。一切人天三宝师僧。父母六亲眷属。善知识法界众生。不可知数。或常作无间作。故作误作戏笑作。自作教他作随喜作。邪贪恶贪作。如是等恶口罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔两舌罪。或放纵口业。两舌斗乱破坏。一切畜生众生。水陆虚空蠕动之类。不可知数。或斗乱破坏。一切修罗鬼神众生。水陆虚空蠕动之类。不可知数。或斗乱破坏。一切人天三宝师僧。父母六亲眷属。善知识法界众生。不可知数。或常作无间作。故作误作戏笑作。自作教他作随喜作。邪贪恶贪作。如是等两舌罪无量无边。今对道场凡圣。发露忏悔。永尽无余。忏悔已。至心归命阿弥陀佛。
　　下接高和云。
　　忏悔已。至心归命阿弥陀佛。
　　高接下忏云。
　　弟子众等次当忏悔意业罪。或起邪贪恶贪。动身口意业。不可知数。或起邪嗔。动身口意业。不可知数。或起邪痴颠倒恶见颠倒。动身口意业。不可知数。或因意业。造作身业十恶之罪。不简凡圣六道众生亲疏人畜等众生。不可知数。或故作误作。常作无间作。自作教他作。随喜作。如是等意业罪无量无边。今对道场凡圣。发露忏悔。永尽无余。总忏十恶罪竟。至心归命阿弥陀佛。
　　下接高和云。
　　忏悔已。至心归命阿弥陀佛。
　　此十恶即摄一切恶。尽今忏悔十恶罪者。即忏一切罪尽。应知。
　　下接高赞云。
　　愿往生愿往生。三界无安如火宅。六道周慞竞出门。门门不同八万四。各各皆当心眼前。弃弃欲出还回去。为个无明误杀人。贪财爱色无厌足。虚华幻惑诈相亲。财尽色落相嫌恨。须臾义断若屠怨。屠怨遍满娑婆内。有识含情皆亦然。为此如来偏指授。劝使专修净土因。净土因成自然到。终时合掌奉香烟。香烟直注弥陀佛。圣众持华迎我身。即坐华台皆金色。到彼无漏真复真。众等悲流皆愿往。手执香华常供养。
　　高接下赞云　下接高赞云。
　　愿往生愿往生。劫欲尽时五浊盛。众生邪见甚难信。专专指授归西路。为他破坏还如故。旷劫已来常如此。非是今生始自悟。正由不遇好强缘。致使轮回难得度。今日今时闻要法。毕命为期誓坚固。坚固持心不惜身。惭愧释迦诸佛恩。标心为说西方乐。欲使齐归入正门。正门即是弥陀界。究竟解脱断根源。去来他乡不可停。从佛归家还本国。一切行愿自然成。众等各各生净土。手执香华常供养。
　　高接下赞云。
　　愿往生愿往生。大众人人皆合掌。碎身惭谢释迦恩。能得慈悲巧方便。指授西方快乐门。道场欲散人将别。努力相劝断贪嗔。贪嗔因缘障圣土。不得自悟永沉沦。同行相亲相策励。毕命为期到佛前。愿此法轮相续转。道场施主益长年。大众咸同受安乐。见闻随喜亦皆然。普愿回心生净土。手执香华常供养。
　　下接高赞云　高接下赞云。
　　又诵经唱赞已。高座即令一人行香与大众行华。次当赞人等向行道处立。又令小者唱礼供养及如法行道。唱已其散华法用一如上。或三匝或七匝竟。即当佛前立。次唱后赞。
　　高座唱赞　下座和云。
　　般舟三昧乐(愿往生)　　大众人人皆合掌(无量乐)
　　般舟三昧乐(愿往生)　　道场圣众欲归还(无量乐)
　　众等伤心共伤叹(愿往生)　　唯知惭谢释迦恩(无量乐)
　　般舟三昧乐(愿往生)　　悲喜交流深自庆(无量乐)
　　不因释迦佛开悟(愿往生)　　弥陀名愿何时闻(无量乐)
　　般舟三昧乐(愿往生)　　荷佛慈恩实难报(无量乐)
　　四十八愿殷勤唤(愿往生)　　乘佛愿力往西方(无量乐)
　　般舟三昧乐(愿往生)　　娑婆永别更何忧(无量乐)
　　无问罪福时多少(愿往生)　　心心念佛莫生疑(无量乐)
　　般舟三昧乐(愿往生)　　六方如来证不虚(无量乐)
　　三业专心无杂乱(愿往生)　　百宝莲华应时见(无量乐)
　　般舟三昧乐(愿往生)　　临终圣众自来迎(无量乐)
　　行者见佛心欢喜(愿往生)　　弥陀接手坐华台(无量乐)
　　般舟三昧乐(愿往生)　　坐已身同紫金色(无量乐)
　　从佛须臾至宝国(愿往生)　　直入弥陀大会中(无量乐)
　　般舟三昧乐(愿往生)　　见佛庄严无数亿(无量乐)
　　三明六通皆具足(愿往生)　　忆我阎浮同行人(无量乐)
　　般舟三昧乐(愿往生)　　同行相亲愿莫退(无量乐)
　　七周行道散华竟(愿往生)　　供养冥空诸佛会(无量乐)
　　般舟三昧乐(愿往生)　　大会顶礼别弥陀(无量乐)

　　行道散华七周竟次向佛前立唱赞云。
　　惭愧弥陀诸圣众(愿往生)　　受我施主众生请(无量乐)
　　般舟三昧乐(愿往生)　　慈悲平等度众生(无量乐)
　　证明功德除罪障(愿往生)　　存亡利益难思议(无量乐)
　　般舟三昧乐(愿往生)　　形枯命断佛前期(无量乐)
　　供养庄严不如法(愿往生)　　布施众生欢喜心(无量乐)
　　般舟三昧乐(愿往生)　　见闻流泪同忏悔(无量乐)
　　散华行道讫(愿往生)　　诸佛随缘还本国(无量乐)
　　般舟三昧乐(愿往生)　　普散香华心送佛(无量乐)
　　般舟三昧乐(愿往生)　　愿佛慈心遥护念(无量乐)
　　般舟三昧乐(愿往生)　　同生相劝尽须来(无量乐)

　　次打磬子唱敬礼常住三宝。
　　次唱叹佛咒愿。
　　叹佛竟。即依法唱七礼敬唱随意。
　　窃以。弥陀妙果号曰无上涅槃。国土则广大庄严。遍满自然众宝。观音大士左侍灵仪。势至慈尊则右边供养。三华独回宝缦临躯。珠内辉光天声外绕。声闻菩萨数越尘沙。化鸟天同无不遍会。他方圣众起若云奔。凡惑同生过逾盛雨。十方来者皆到佛边。鼓乐弥歌香华绕赞。供养周讫随处遍历亲承。或入百宝池渠会。或入宝楼宫殿会。或入宝林宝树会。或上虚空会。或入大众无生法食会。如是清净庄严大会圣众等。同行同坐同去同来。一切时中无不证悟。西方极乐种种庄严。叹莫能尽。然今清信弟子某甲等尔许多人。知身假合四大共成。识命浮危譬似严霜对日。十方六道同此轮回。无际循循沈爱波。而沈苦海。佛道人身难得今已得。净土难闻今已闻。信心难发今已发。仰惟今时同生知识等尔许多人。恐畏命同石火久照难期。识性无常逝逾风烛。故人人同愿共结往生之业。各诵弥陀经。尔许万遍。念弥陀名尔许万遍。又造某功德等。普皆周备。故于某月日。庄严院宇。莹饰道场。奉请僧尼。宿宵行道。又以厨皇百味种种甘香。奉佛及以僧徒。同心庆喜。又愿。持戒诵经念佛行道。及造诸功德等。当今施主。及同行诸人法界众生。从今已去。天神影卫万善扶持。福命休强离诸忧恼。六方诸佛护念信心。净土弥陀慈心摄受又愿。观音圣众骆驿往来。念念无遗遥加普备。春秋冬夏四大常安。罪灭福成回生净土。又愿。临终无病正念坚强。圣众来迎华台普集。弥陀光照菩萨扶身。化佛齐心同声等赞。乘台一念即至西方。见佛尊颜悟无生忍。仰愿往生同行人等得如此善。又愿。此功德资益。
　　大唐皇帝。福基永固圣化无穷。又愿。
　　皇后慈心平等哀愍六宫。又愿。
　　皇太子承恩厚地。同山岳之莫移。福命唐唐类沧波而无尽。又愿。天曹地府阎罗伺命灭除罪障注记善名。又愿。修罗息战诤。饿鬼除饥虚。地狱与畜生。俱时得解脱。竖通三界横括九居。莫不等出娑婆同归于净土。
　　下座唱七礼。
　　南无本师释迦牟尼佛等一切三宝。我今稽首礼回。愿往生无量寿国。
　　南无十方三世尽虚空遍法界微尘刹土中一切三宝。我今稽首礼回。愿往生无量寿国。
　　南无西方极乐世界阿弥陀佛。愿共诸众生。往生安乐国。
　　南无西方极乐世界观世音菩萨摩诃萨。愿共诸众生。往生安乐国。
　　南无西方极乐世界大势至菩萨摩诃萨。愿共诸众生。往生安乐国。
　　南无西方极乐世界诸菩萨摩诃萨清净大海众。愿共诸众生。往生安乐国。
　　普为四恩三友。帝王人王师僧。父母善知识。法界众生断除三障。同得往生阿弥陀佛国。和上一切贤圣。回愿往生无量寿国。
　　唱竟即云随意。
　　白行者等。一切时常依此法。以为恒式。应知。送经致何处。送至摩尼宝殿中。送经致何处。送至龙宫大藏中。送经致何处。送至西方石窟宝函中。

　　安乐行道转经愿生净土法事赞卷下(终)


