  止观辅行传弘决
　　唐 湛然述




　　止观辅行传弘决序

　　宗虚无者名教之道废。遗文字者述作之义乖。古先梵皇乘时利见。圣贤道契德音莫违。尚假言诠寄诸结集。况时淹像季学鲜知几。领会之宾十无一二。至有穷年默坐甘节于惛懵。白首论心迟回于半满。人之多僻其若是乎。未阶扪象各陈乳色。或谓即心是佛悟入之门。色不异空本末谁迹。将冥绝待章句何施。呜呼大教陵夷若是。盖由未辨文字之性离孰喻总持之功深。惟昔智者大师降生示世。诞敷玄德大拯横流。咨覆篑于大思振绝维于龙猛。命家作古以中观为师宗。立极建言以上乘为归趣。爰付灌顶。顶公引而伸之。钦若弘持广有记述。教门户牖自此重明。继之以法华威。威公宿植不愆于素。复次天宫威。威公敬承如水传器。授之于左溪玄朗。朗公卓绝天机独断。相沿说释遑恤我文。载扬于毗坛湛然。然公间生总角颖悟。左溪深相器异誓以传灯。尝言止观二门乃统万行。圆顿之设一以贯之。噫。缵承四世年将二百。鱼鲁斯讹不无同异。方将绎思津导玄流。遂广斥邪疑旁薄今古。质而不野博而不繁。著辅行记凡十卷。备前圣广略之旨允今人胜劣之机。岂唯错综所闻将以隐括所治。所治即行三多之妙运遽阶。所闻唯解一真之玄览斯[淴-心+目]。夫行有岐路则始终天隔。解无方隅亦浅深随类。建言辅行以举其全。故自远方来询疑请益。击蒙发覆孜孜日夕。庶几幽赞钦若传弘。道之将行不孤运矣。咨予末学轻议上乘。其犹爝火增辉二曜。君山除馑男普门子敬序。时永泰首元兴唐八叶之四载。

　　止观辅行传弘决卷第一之一

　　(济行之教有宗信教堪辅行。显教之行符理验行可传弘。行何所弘非众教不立。教何所辅非妙行莫诠。乃渐以三闻全教行一辙。若咨禀口决若审理要决若设征决疑若取类决择若引广决略若摄广决正若决疏文势若决通观道若案文判失若准部断谬。揽斯众旨辄为首题。聊申所传不遗先见)。
　　　　唐毗陵沙门湛然述
　　问曰。有何因缘辄集此记。答。事不获已。述此缘起凡有十意。一为知有师承非任胸臆异师心故。二为曾师承者而弃根本随未见故。三为后代展转随生异解失本依故。四为信宗好习余方无师可承禀故。五为义观俱习好凭教者行解备故。六为点示关节广略起尽宗要文故。七为建立师解使不沦坠益来世故。八为自资观解以防误谬易寻讨故。九为呈露所解恐有迷忘求删削故。十为随顺佛旨运大悲心利他行故。此之一部前后三本。其第一本二十卷成。并第二本十卷成者。首并题为圆顿者是为异偏小及不定故。其第二本即文初列窃念者是。其第三本题意少异。具如后释。初云止观明静者是。今之所承即第三本。时人相传多以第三而为略本。以第二本号为广本。一往观之似有广略。寻讨始末纸数乃齐。应以第三为再治本不须云略。尝于听次咨决所闻。并寻经论思择添助。非率胸臆谬有所述。准释经论。皆分三段。今文正说尚自未周。信无第三流通明矣。唯开章前章安著序可为序分。开章已去为正说分。旧第二本将序及正合为十章。故文初云窃念述闻共为十意。言窃念者谓私窃兴念。序有五意。一商略。二祖承。三辨差。四引证。五示处。言述闻者谓记其所受。正说亦五意。一开章。二生起。三分别。四料简。五解释。以将己序及所听闻合为十段意似未稳。故再治定没斯次第但成序正。又于序中唯发起等无归敬者。推功于师述记而已。若就大师正说文中义开三段。则前六重以为序分。正观果报以为正宗。起教化他为流通分。旨归既是化息归寂。非三所摄义似流通。疏中约行尚对三学以为三分。今亦例彼义开于三有何不可。今且依前二段为正。于初序中加序所闻时处等事以为通序。用旧祖承人法等事以为别序。即再治定之正意也。不得复用商略等五。以为次第而分再治时处等文。故再治定回旧商略以为圆证。故下用此商略文云。今依经更明圆顿。言依经者正当引证证圆顿竟。请证余二。即设问云。余三昧愿闻诚证。第二本中阙此问也。故第二本商略文云。略引佛经粗彰圆意。故知商略不异引证。故再治定没商略名回为引证。若将前本商略等名次第属对治定本文。则使止观明静等文便为徒设。况将商略以对祖承深为未可。是故须废旧章次第。今再治定加通序者欲类结集传述所闻法体等五。故不同旧商略居初。已述新旧有无次第。所以改称摩诃名者有二义故。一者为对俗兄出小止观。二者为存梵音兼含之富。故大论云。言摩诃者名含三义。谓大多胜。依疏四教释比丘位则非今意。用此三名释圆三观正当题旨。大是空义多是假义胜是中义。是故改从兼含之名。以题一心三观之部。若尔。何异圆顿改从摩诃。答。圆顿之名虽异偏渐。其言通总阙于含三。故改此土单浅之音以存彼语多含之称。以是应知止观二字无非摩诃。即是一心三止三观之止观也。故知总揽一部以为首题。始自大意终于旨归无非摩诃之止观也。是则题名是总十章为别。于十章中则大意为总余八是别。故知总别自行因果化他能所咸是摩诃妙定慧也。何者于总释中发心修行自行因也。次感大果自行果也。次裂大纲化他能也。既有能化必有所被。文略举能以摄于所。能所事毕同入旨归。于别释中始从释名终至正观自行因也。次果报章自行果也。起教一章化他能也。所被义当化他所也。后三大章其文阙略义意同前总中后三。是故后文略而不说。初序分为二。于通序中虽类集经通中五事既是私记。故阙同闻。于中为六。初之四字述所闻体。止观二字正示闻体。明静二字叹体德也。谓止体静观体明也。始终十章正观十法莫非止观体咸明静。则通指一部以为所闻。如法华经本门迹门无非妙法体咸真实。前代未闻者明能闻人。反以他往显成我闻述己兼他语现及往。故云前代。今章安闻已远沾余世后代可闻。所言代者虽义立三十年今取代更为异世义。异世弘法世世有之故云代也。自汉明夜梦洎乎陈朝。凡诸著述当代盛行者溢目。预厕禅门衣钵传授者盈耳。岂有不闻止观二字。但未若天台说此一部。定慧兼美义观双明。撮一代教门攒法华经旨。成不思议十乘十境。待绝灭绝寂照之行。前代未闻斯言有在。故南山叹云。唯衡岳台崖双弘禅慧。岂南山謟附而虚授哉。智者二字即是教主。幼名光道亦名王道。此从初生瑞相立名。法名智顗。顗静也。即出家后师为立号。从德为名故用静义。后授晋王菩萨戒品。因即为王立法号云。大王。纡遵圣禁名曰总持。王曰。师传佛法灯称为智者。今从后说故云智者。大隋等者说教时也。诸经既多乃通云一时。则该乎长短摄彼精粗。今唯一部故别指大隋。隋受周禅。姓杨氏。本弘农华阴人也。初从周太祖起义关西。位至大司空封隋国公。讳坚。后即帝位因号隋国。隋字玉篇加工者待过反。字本无走。唐祚既兴谓隋已走是故加之。开皇者年号也。皇大也。尔雅云。皇者匡正也。极也。大也。壮盛貌也。荆州等者即说处也。玉泉寺者。初梁太平二年魏主令宇文泰。破梁元帝二十万众。大师时年十八。至襄州果愿寺依乎舅氏而出家焉。至陈太平三年时年二十。进受具足。依慧旷律师通于律藏。至陈乾明元年始入光州依思禅师禀受禅法。时年二十三。至陈光太元年辞师入邺。时年三十。至陈太建七年初入天台。时年三十八。至太建九年敕置修禅寺。至十三年帝请出邺。至陈贞明三年即隋开皇十一年。旋荆置寺以答地恩。初名一音后改玉泉。泉色如玉因以名焉。寺者。西方云僧伽蓝此云众园亦通名精舍。此间方俗通以九司官舍曰寺。谓有法度之处也。故以法度之称以名精舍。至十四年时年五十七。于彼玉泉而说止观。次重明分齐。初明时分齐。一夏者通举始终策修之限。开演称赞故曰敷扬。二时朝晡也。慈霔者慈心所说如霔大雨。若以生法二缘说则有穷。以无缘慈心无依倚恣乐说辨故曰不穷。位居五品乃是观行无缘慈也。霔者如大论第五评四法师偈云。多闻辩慧巧言语美说诸法转人心。自不如法行不正譬如云雷而无雨(其一)广学多闻有智慧讷口拙言无巧便。不能显发法宝藏譬如无雷而小雨(其二)不广学问无智慧不能说法无好行。是弊法师无惭愧譬如小云无雷雨(其三)多闻广智巧言语美说诸法转人心。行法心正无所畏如大云雷霔洪雨(其四)偈意以多闻为云说法如雷慈行如雨。大师具三即第四法师。虽乐说不穷者。辩有四种。谓义法辞乐说也。义谓显了诸法之义。法谓称说法之名字。辞谓能说名之语言。虽有此三必须乐说说前三也。谓于一法中说一切法。于一字中说一切字。于一语中说一切语。皆入实相而无差谬。故知皆是乐说力也。虽是不尽之辞亦语助也。虽复不穷夏终告息。才至见境法轮停转者才者仅得也。仅讫见境时逼夏终。虽阙余文行门非要。略中已具足表期心。即大章第七开为十境。至第七境余不复宣。后三大章及余三境托缘不终。故传中云。灌顶私记止观十卷。方希再听毕其首尾。会智者涅槃钻仰无所。余文虽略准上可知。增上慢者如禅境云。无所知人得此谓为无生忍。四禅比丘谓为四果。起绝言见鼠唧鸟空。如此等文其相非一。后之两境秖是两教二乘三教菩萨。具在体相摄法偏圆等文及诸境中可思议内。后三大章亦准五略后之三略。其文虽阙于义已足。故托夏末以为阙缘。信行圆乘于兹罢唱故云法轮停转。被行略周余止不说故云后分弗宣。弗者不也。然挹流寻源下别序也。前言通者义通而文别。别语止观明静等故。今别序者意别而存通。通语二十三师等故。虽通别不同而亦不出师资人法。故通序中止观秖是师资所闻所说之法。次举能闻能说之人。次明闻说若时若处。故举通中所闻之法如香如流。令知大觉如根如源。又此别者虽无余部可望。师资所承三部不同。顿对余二故名为别。又此所承与诸师异亦名为别。于中先明祖承付法由渐。若不先指如来大圣无由列于二十三祖。若不列于二十三祖无由指于第十三师。若不指于第十三师。无由信于衡崖台岳。故先譬其由如寻源讨根。今之止观兴于像末如流如香。金口梵音如根如源。挹者斟酌也。诗云。惟北有斗不可挹酒浆。酌其流须寻其滥觞。知其香须讨其根本。故大经云。闻其香气则知其地当有是药。其药真味停留在山犹如满月。随其流处有种种名。真味实理也。众名末教也。满月譬实理也。在山譬理在阴也。如来依理随机立名。像末四依弘宣佛化。受化禀教须讨根源。若迷于根源则增上滥乎真证。若香流失绪则邪说混于大乘。由是而知台衡慧文宗于龙树。二十三圣继踵坚林。实有由也良可信也。论曰至次良者欲明付法。泛引教验有师无师。言无师者如大论第二云。我行无师保志一无等侣。积一行得佛自然通其道。增一第十五云。阿若等五人问佛。师为是谁。佛答云。我亦无师保亦复无等侣。独等无过者冷而无复温。律文大同。那先经云。佛无师成道自悟一切法法华云。佛智无师智。俗中太师太傅太保皆师义也。次云有师。受莂等者。莂字谓派莂亦分别。字书多作别字如瑞应云。至于昔者定光佛兴时。我为菩萨名曰儒童乃至买华奉定光佛。散华供养华住空中。佛知其意而赞叹言。汝无数劫所学清净。因记之曰。汝自是后九十一劫。劫号为贤。汝当作佛名释迦文。乃至身升虚空得无生忍。论云无师经称记莂。书言去复引俗典亦具二义。生知如无师学成如记莂。故论语云。生而知之者上。学而知之者次。困而学之又其次也。困而不学民斯为下矣。良者善也长也。书虽不论久远因果。今且泛引相似之言以证二义于理无失。读此文者应以良字而为句末。世有不晓句逗之人以良字为句头甚为未隐。如第二本下句头复有然字。岂可读彼第二本云良然法门等耶。故不可用。然无师之与记莂约事虽殊其理不二。在因必藉师保果满称为独悟。以此因果共为诸师所承元祖。次法门浩妙至蓝而青者。泛举法喻问上二途。人既分于事理因果。所证法体亦分二耶。浩者水大貌。法既大妙为事为理。为天真独朗者问无师法为从蓝而青者问学成法。理非造作故曰天真。证智圆明故云独朗。由师染习故曰从蓝由学功遂故曰而青。书云。青出于蓝而青于蓝染使然也。今引染义非引胜蓝。行人若闻至宗元者总答也。宗尊也主也。元首也长也。若寻所传法展转相付乃识能传人元由宗绪。故识一期佛为元由。方晓今师宗于龙树。从大觉至降魔者别答也。先双酬两问大觉义当天真行满义当记莂。人之与法两意咸尔。二意兼备师资道成。故书云。昆竹未剪则凤音不彰。情性未炼则神明不发。凡情既待炼而发故真理亦由学而成。觉者诗云有觉德行。又云觉者大明也。晓也直也。今亦如是。十号具足种智圆明。三惑顿尽大夜斯晓。二死永除无复回曲。又觉满等名为大觉。四教不同觉智亦异。且寄渐始通总而说略云大觉。以觉大故世间中尊。积劫行满者亦通总而说。是故不云三阿僧祇及以无量阿僧祇等。劫此云时。俱舍等论多以二十增减为一中劫。八十增减为一大劫。金光明云。梵天三铢天衣三年一拂。拂尽畟方四十里石以为小劫。八十里尽以为中劫。百二十里尽名为大劫。不于如此劫数修学不名菩萨。又云。有一里劫二里劫乃至万里劫。又云。有大方城周四十里。满中芥子不概令平。百年取一尽名为劫。经劫无数名阿僧祇。委出劫义非文正意故不广明。涉六年以伏见至降魔者。伏见为调外道降魔为摧天魔。故六年苦行过其所行。先同后异化道宜然。故五人中著爱行者而舍之去。过六年已食食修禅。著见行者又舍之去。后降天魔树王成道。降魔之相广在诸经。且瑞应云。天魔与佛相难诘。佛云。丈夫会当斗战死终不身在为他降。魔云。比丘何求坐树下乐于林薮毒兽间。云起可畏杳冥冥。天魔围绕不以惊。佛云。古有真道佛所行。恬惔为最除不明。斯诚最胜法满藏。吾于斯坐快魔王。魔云。汝当作王转金轮。七宝自至典四方。所受五欲快无比。斯处无道起入宫。佛云。吾睹欲盛吞火同弃国如唾无所贪。得王亦有老死忧去此无利勿妄谭。魔云。何安坐林而快语委国财位守空闲。而不见我兴四兵象马步兵亿百千。已现猕猴师子面皆持刀剑护戈矛。超跃哮吼满空中(云云)。大论云。时净居天住三面立看佛与魔难诘斗战。天魔退走。乃至铁围犹尚不已。大集观佛三昧等云。魔王初欲来战于佛。先令民属次令太子次遣三女皆不能坏。乃大嗔忿便自领军。才至佛所主将俱堕。大论中佛以偈诃魔女云。是身为秽薮不净物腐积。是实为行厕何足以乐意。女因自耻。又语魔言。我三僧祇修习苦行乃得菩提。汝但设一无遮之会报为天主。何得与我兴斯战诤。魔云。以何为证。佛以手指地云。是知我。当时地神告空神传乃至梵世。天魔降已得不动三昧成无上道。始鹿苑至鹤林者。既成道已说必托处故略举此始中终三。以法验证以处显法。即所传之法正指于斯。天真从蓝功用盛矣。言鹿苑者。大论云。昔波罗奈王入山游猎。见二鹿群数各五百。各有一主。有一鹿主身七宝色是释迦菩萨。复有一主是提婆达多。菩萨鹿主见王杀其群党。起大悲心直至王前。诸人竞射飞箭如雨。王见此鹿无所忌惮。必有深意敕令勿射。鹿至王所跪白王言。王以小事一时令鹿受于死苦。若以供馔当差次送每日一鹿。王善其言。于是二主各差次送。次当调达群中有一母鹿白其主言。我死分当而我怀子。子非死次屈垂料理。使生者不滥死者得次。王怒之曰。谁不惜命次来但去。母思惟言。我王无慈横见嗔怒。即至菩萨王所具白王言。大王仁慈。如我今日天地旷远无所控告。具以事白。菩萨王言。若我不理枉杀其子。若非次更差后次何遣惟我当代。思惟既定即自送身遣鹿母还群。菩萨鹿王到其王门。众人见之怪其自来。以事白王。王亦怪之。王问曰。群鹿尽耶而忽自来。鹿王言。大王仁慈人无犯者。但有滋茂无有尽时。但彼群鹿归告于我我愍之故。若非分差是亦不可。若纵而不救无异木石。是身不久必不免死。慈救苦厄其德无量。若人无慈与虎狼何别。王闻是语即从座起而说偈言。我实是畜兽名曰人头鹿。汝虽是畜生名曰鹿头人。以理而为人不以形为人。我从今日始不食一切肉。我以无畏施亦可安汝意。诸鹿得安王得仁信。鹿群所居故名鹿苑。佛初于此时转法轮是故云始。从树为名亦名奈苑。二仙所住亦曰仙苑。中鹫头者。说文云。此鸟黑色多子。山形似鸟故以名焉。又其山侧有尸陀林鹫食尸竟多居此山。故以名之。又多圣灵所居故名灵鹫。亦名鸡足。亦名狼迹。增一三十一。佛告诸比丘。此山久远同名灵鹫。更有余名汝等知不。亦名广普山白墡山仙人山。恒有神通诸得道罗汉所居。又有五百支佛居之。佛欲下生令净居天子来下告令。却后二岁佛出此间。支佛闻之烧身入灭。世无二佛故也。鹤林者。在拘尸城阿夷罗跋提河边。树有四双。复云双树。四方各双故名为双。又云。根分上合故名为双。佛于中间而般涅槃。涅槃之时其林变白犹如白鹤因名鹤林。中阿含云牛角娑罗林恐是以城而名林也。拘尸那城此云角城。其城三角故云角也。若尔。秖应云角那云牛角。应是以牛角表双以娑罗名树。娑罗西音。此云坚固。坚固之名称树德也。故知牛角表双义兼三角。此即最后说涅槃处。于前二义自然证理非今所论。师资相传是今正意。是故次明法付迦叶。述佛灭后付法之人。于中先明金口祖承。次明今师展转相承。金口祖承则人法兼举。今师祖承则总别重出。别中先人次法。金口具在付法藏传过七十纸具存烦广。今先略依阿含及婆沙论。明初分舍利及结集三藏。长阿含云。迦叶从毕钵罗窟出赴阇维所。佛从金棺为现双足。迦叶礼讫耶旬舍利。传中分法先为三分。谓人天海。人中一分复分为八与阿含同也。故阿含云。佛涅槃后拘尸国诸末罗众。波波国诸末梨众。遮罗国诸跋离众。摩伽陀国诸拘利民众。毗提国诸婆罗门众。迦维罗国诸释种众。毗舍离国诸离车众。摩竭国阿阇世王众。各自念言。佛于拘尸而般涅槃。我当于彼求舍利分。时诸国中各严四兵。即敕香姓婆罗门言。汝持我名至拘尸城。问讯拘尸诸末罗众。起居轻利游步强耶。吾于诸贤每相宗敬。邻国敦义曾无诤言。我闻如来于君国中而般涅槃。惟无上尊实我所天。故从远来请求骨分冀还本国起塔供养。设与我者当赠重宝。香姓受教具往传白。诸末罗言。诚如君言。但佛降此土。于兹灭度。国内人民自当供养。远劳诸君求舍利分终不可得。时诸国王即集诸臣而说颂曰吾等义和远来拜首逊言求分。如不见与四兵在此不惜身命。义而弗获当以力取。时拘尸国即集诸臣共以偈答。远劳诸君屈辱拜首。如来遗形不敢相许。彼言举兵吾斯亦有。毕命相抵未云有畏。是时香姓喻众人曰。诸贤长者受佛教敕。口诵法言心服仁化。一切众生当念得安。岂诤舍利共相杀害。如来遗形所以广益。舍利现在但当分取。众咸称善。寻复语言谁能分者。众举香姓仁智均平可分舍利(云云)。即分舍利以为八分。瓶塔第九。灰塔第十。生存时发天持上天起塔供养。阿阇世王先令送书以慰企仰。明星出时分舍利讫当自奉送。有余灰者。毕钵罗村人白众人言。乞地余灰起塔供养皆云与之。诸国各于本国起塔。言结集三藏者。大迦叶分舍利讫使阿难出修多罗。使波离出毗奈耶。迦叶自出阿毗昙。问。论藏谁说。答婆沙初明造论缘起中问曰。谁造此论。答。世尊造。问。谁问谁答。答。或云。舍利弗问佛答有云。五百问佛答。有云。诸法甚深无能问者。如来自化作比丘问佛答。若尔。云何复云迦旃延造。答。是彼尊者持读此论为他解说令流布。名归于彼故云彼造。有云。是彼尊者造。问。既云甚深无能问者。彼迦旃延云何能造。答。彼有利智三明六通具八解脱。五百佛所愿于释迦遗法之中造阿毗昙。何者是耶。世尊处处教化说法。尊者于中而立揵度。释迦灭后六百余年。北天竺国五百应真共撰集于世尊所说。次依第二本略出付法。准本传文时有少异。意在略知言趣。初迦叶部分三藏教已。后二十年弘持正法。先礼四塔。谓出家成道转法轮入涅槃。次礼八塔。次入龙宫礼佛牙塔。次上天上礼佛发塔。著佛所与僧伽梨衣持锡擗山如入软泥。法附阿难。阿难持法经二十年。闻一比丘诵法句偈云。人生百岁时不见水潦涸不如生一岁而得睹见者。阿难惨然云。此非佛偈。佛偈云。人生百岁时不闻生灭法。不如生一岁而得睹见者。阿难叹曰。我世无用。诣阇王别。门人云。王睡。即度恒河。王于睡中梦盖茎折。觉已门人即奏其事。王乃随追半河方及。请曰。世尊涅槃迦叶入灭我皆不见。唯仰尊者。今复弃我何所归依。尊者默然即入三昧名风奋迅分身四派。派者分也。分与二国上天下地。法付商那和修。修造般遮于瑟。于曼陀山立精舍二十年。因至鞠多所坐鞠多床。多诸弟子不识。乃举手空中而雨甘露现五百法门多皆不识。语言。佛入目连不识。目连入诸比丘不识。我入鞠多不识。我得七万七千本生诸经。八万毗尼八万毗昙。汝皆不识。我若去者法门随去。诸弟子始觉神异悉得罗汉度弟子已而入涅槃。法付鞠多。鞠多在俗已得初果见淫女屠裂进得三果。出家受戒得第四果。说法之时魔为障碍。鞠多降已由是不敢不阎浮提。所度夫妇得四果者乃下一筹。筹长四寸满丈六室用筹烧身。法付提迦多。多登坛得初果。三羯磨得四果。法付弥遮迦。迦灭法付佛驮难提。提付佛驮蜜多。上二尊者传中缘起其事亦寡。多十二年自持赤幡在王前行。王问。何人。答曰。智人。问求何等。答求捔论。王乃设会广集论师。浅者一言深者至再。王论亦屈乞受三归。一婆罗门善知算法多蜜加之。其言。佛无神。多云。得罪。不信算之。即知堕狱即归信佛。多蜜加之其知生天。入灭移尸象挽不动。树下烧身身灰树翠。法付胁比丘。比丘在胎经六十年。生而发白。誓不尸卧名胁比丘。乃至暗中手放光明以取经。法付富那奢。奢与马鸣论。鸣执有我。奢云。佛法二谛世谛有我真谛无我。鸣欲刎首。奢令剃发以为弟子。鸣造赖吒和罗妓。妓音之中演于无常苦空无我。闻者悟道。五百王子厌世出家。王恐民尽禁妓不行。被月氏征求以九亿金钱请和。即以马鸣佛钵一慈心鸡以准九忆。月氏受之欢喜回军。又行礼塔塔为之崩。掘其塔得尼干尸。有剃发师来求王女。如是再三。王云。小人何此专辄。鸣云。其地有金故使尔耳。掘果得藏。其王英勇三海归德杀九亿人。鸣云。我知忏法。乃七日爨镬投一金钏云。谁能取之。人无致者。王以水投从水处取。王因悟曰。我罪如沸镬忏如投水。鸣为说法。由是罪轻为千头鱼。铁轮截头断已复出。闻钟痛息劝令长打。法付毗罗。罗造无我论。论所行处邪见消灭。法付龙树。树学广通天下无敌。欲谤佛经而自作法。表我无师。龙接入宫。一夏但诵七佛经目。知佛法妙因而出家。降伏国王制诸外道。外道现通化为华池坐莲华上。龙树为象拔莲华扑外道。作三种论。一大悲方便论。明天文地理作宝作药饶益世间。二大庄严论。明修一切功德法门。三大无畏论。明第一义。中观论者是其一品。作此论已问一小乘师欲我去住耶。答。尔去大佳。即入房蝉蜕。法付提婆。婆因入于大自在庙。庙金为像。像高六丈琉璃为眼。大有神验求愿必得。怒目动睛。提婆语曰。神则神矣。本以精灵训物。而假以黄金琉璃威詃于世。何斯鄙哉。便登梯凿神眼。众人咸云。神被屈辱。婆曰。欲知神智本无慢心。神知我心复何屈辱。夜营厚供明日祭神。神为肉身而无左眼临祭叹曰。能施施设真为希有。而我无眼何不施眼。提婆即[剜-夗+死]己眼施之。随[剜-夗+死]随出凡施万眼。神大欢喜问求何愿。婆曰。我辞不假他但人未信受神曰。如愿。即没不现。神理交通咸皆信伏。唯一外道独怀嗔恨。汝以空刀破我义。我以铁刀破汝腹。五藏委地犹不绝也。三衣乞之语令速去。复为追者说无常等。我以业作今还业受。汝何忧恼。说以入灭。法付罗睺罗。初一外道造鬼名书隐密难解。龙树一读便解。再为提婆说乃解。更广为罗睺罗分别方解。外道叹云。沙门释子神智乃尔。所读我书如似旧知。法付僧佉难提。提道高化广。说偈试罗汉曰。转轮王种生而能入涅槃。非佛非罗汉亦非辟支佛。罗汉入三昧思之不解。升兜率天以问弥勒。弥勒云。泥著轮上以为瓷器。瓷器后破。非是二乘亦非是佛。下见难提为提说之。提曰。弥勒语耳。法付僧佉耶奢。奢游海畔见有一城。诣城乞食而说偈云。行为第一苦饥为第一病。若能见法实则得涅槃道。城主于是请进与食。因见二鬼昔是儿妇。由彼悭贪我乃誓云。见汝受报。复见一城共食齐整。食竟即以其钵相掷火起烧身。于客惜食故致斯苦。法付鸠摩罗驮。驮为童子时以能断事故号美名。一览万骑人名马色衣仗皆记。法付阇夜那。那为嫂送食比丘。而犯重罪者。化作火坑令入忏悔。说法罪灭得阿罗汉。时人号为清净律师。见大城边不得食鬼经五百岁。又见乌子。是本时儿障我出家。经五百岁不得道果。法付婆修槃驮。驮付摩奴罗。罗与三藏分地而化。恒河已南二天竺人。人多邪见付摩奴罗。恒河已北三天竺人。人信易化付与三藏。法付鹤勒夜那。那付师子。师子值恶王。王名檀弥罗。破塔坏寺杀害众僧。剑斩师子血变为乳。次付法下结。次明付法之益。初总标。金口者此是如来黄金色身口业所记问曰。此诸尊者为何位行。答。准四依位。初依属凡不得名圣。传中既不的判其位而云并是圣人。故多是第四依人。亦可通于第三第二。是故文云并是圣人。昔王不立至货髑髅等者。此明付法得益之相。厩者。说文云。马舍也。屠者杀也。传中列付法人竟云。亲近贤善听闻正法远益来世。如昔华氏国有一白象。气力勇健能灭怨敌。若有罪人令象踏杀。后时象厩为火所烧。移在异处近一精舍。有一比丘诵法句偈曰。为善生天为恶入渊。心便柔和起慈悲意。后付罪人但睹而不害嗅舐而已。王见斯事心大惶怖。召诸智臣共谋此事。时有一臣即白王言。此象系处近精舍边必闻妙法。是故尔耳。今可令系近于屠坊。彼睹杀害恶心当盛。王闻其言系象屠所。象见杀戮恶心猛炽。残害增甚。以是当知。众生之类其性不定。畜生尚乃闻法生慈见恶为害。况复人乎。而不染习近善知识。婆罗门化髑髅者。传云。昔有婆罗门持人髑髅其数甚多。诣华氏城遍行炫卖。经历多时都无买者。便极嗔恚高声唱言。此城中人若不买者。吾当为汝作恶名声言汝诸人愚痴暗钝。尔时城中诸优婆塞畏其毁谤皆就买之。即以铜鉒贯穿其耳。若彻之者便多与价。其半彻者与价渐少。都不通者都不与直。时婆罗门问优婆塞。我此髑髅皆悉不异。何故与价而有差别。优婆塞言。其通彻者其人生时听受妙法智慧高贵。故与多价。其半彻者虽曾听法未善分别。以是因缘与汝少直。全不通者斯人往昔不曾听法。诸优婆塞持此听法人髑髅。起塔供养命终生天。当知大法有大功能。以听法人髑髅供养。尚生天上。况能至心供养持经人者。闻法既有如是深益。故佛付法令至后世展转闻之。致使龙树之后。妙观斯在良由于此。从此之止观下。今师祖承。此中即是先总举于所传人法。言说已心中所行法者。即章安密说从大师得所行之法也。故举所行以显所传。若传而不习有言无行。将何以辨所传不空。故知所传即以所行。亦令后代行弗违言。所以一部并为行相。他云。三外别传心要者。则三部之文便为无用。纵有面授口决之言。但是将证私呈于师。安心观门此文自足。况此后学不蒙面授。离此之外何所云耶。故应信此即是所传。故遗嘱云。止观不须传授私记时为人说。私记即指章安所记十卷是也。嘱意正言面授意多不周。私记言旨全备。故知大师所传止观随机面授非后代所堪是以临终殷勤遗嘱。验知别传斯言谬矣。次智者下别明传法人也。金口祖承从前向后。今师祖承从后向前者。为指文师以承龙树文便故也。初序智者中先明德业。初生之时室内洞明。栋宇焕然兼辉邻室。凡诸俗庆并火灭汤冷为事不成。目有重瞳。父母藏掩不欲人知而人自知。玉篇云。瞳者目珠子也。即黑睛中小珠子也。行法华忏发陀罗尼者。习律藏已。诣大贤山持法华经。宿缘所熏常好禅悦。怏怏江东无足可问。闻光州大苏山慧思禅师。遥餐风德如饥渴矣。其地既是陈齐边境兵刃所冲。重法轻生涉险而去。思初见笑曰。昔共灵山听法华经。宿缘所追今复来矣。即示普贤道场行法华三昧。经二七日行道诵经。至药王品诸佛同赞药王菩萨言。是真精进真法供养。豁然入定照了法华。将证白师。师曰。非尔弗证非我不识。所发定者法华三昧前方便也。所发持者初旋陀罗尼。纵令文字法师千群万众。寻汝之辩不能穷矣。于说法人中最为第一。代受法师等者。即指南岳为受法师。南岳造金字大品经竟。自开玄义命令代讲。于是智方日月辩类悬河。卷舒称会有理存焉。唯三三昧三观智用以咨审。余并自裁。思曰。可谓法付法臣法王无事者也。时慧旷律师亦在会坐。思曰。律师尝听贤子讲耶。旷曰。禅师所生非旷子也。思曰。思亦无功法华力耳。陈隋二国等者。陈家因姓号国。自武帝霸先受梁禅来。至少主叔宝方始入隋。陈凡五主。第四宣帝是文帝之弟。名顼字绍世。初思谓智者曰。吾久羡南岳恨法无所付。汝可传灯设化。莫作最后断佛种人也。汝于陈国有缘宜往利益。既奉严训乃共法喜等二十七人同至陈都。仪同沈君理请住瓦官开法华经题。敕一日停朝事公卿毕集。停瓦官八年。讲大智度论说次第禅门。蒙语默之益者略难称纪。尔后徒众转多得法转少。妨我自行化道可知。群贤各随所安。吾欲从吾志也。吾闻天台地记称有仙宫。若息心兹岭展生平之志。陈主有敕留连。徐仆射潸涕劝请。敕云。京师三藏虽弘佛法。皆一途偏显兼之者寡。朕闻瓦官济济深用慰怀。宜停训物岂遑独善。匪从物议直指东川。于时陈太建七年秋九月。从兹始入天台。宣帝敕曰。禅师佛法雄杰时匠所宗。训兼道俗国之望也。宜割始丰县调以充众费。蠲两户民用给薪水。尔后敕赐寺额云。具左仆射徐陵启。知禅师创立天台。宴坐名岳宜号修禅。陈破入隋。隋主敬重。陈主并诸王书疏凡十二道。隋主并诸王敕及书疏近五十道。所施信物并在国清百录。安禅而化至五品等者。此出临终行位也。不出禅定端坐取灭故云安禅而化。开皇十五年自荆下邺。至十六年重入天台。至十七年晋王敦请出至石城。谓徒众曰。大王欲使吾来。吾不负言而来。吾知命在此故不前进。于石像前口授遗书云。莲华香炉犀节如意留别大王。愿芳香不穷常保如意。索三衣命扫洒。令唱法华观无量寿二部经题。兼赞叹竟。时吴州侍官等二十五人。见石像倍大光明满山。又索香汤漱口竟。说十如四不生。十法界。四教。三观。四悉。四谛。六度十二缘。一一法门摄一切法。吾今最后策观谭玄。最后善寂吾今当入。时智朗请云。伏愿慈悲赐释余疑。不审何位。没此何生。谁可宗仰。报曰。汝懒种善根问他功德。如盲问乳蹶者访路。告实何益。虽然吾当为汝破除疑惑。吾不领众必净六根。以损己益他但位居五品。生何处者。吾诸师友并从观音皆来迎我。问谁可宗仰者。汝不闻耶。波罗提木叉是汝大师。四种三昧是汝明导。教汝舍重担。教汝降三毒教汝治四大。教汝解业缚。教汝破魔军。教汝调禅味。教汝远邪济。教汝折幔幢。教汝出无为坑。教汝离大悲难。唯此大师可作依止。从舍担下即是十境。故知若不示人境观不任依止。于是教维那曰。人命将终闻钟磬声增其正念。唯长唯久气尽为期。云何身冷方复响磬。哭泣著服皆不应为。言已跏趺。唱三宝名而入三昧。即其年十一月二十四日未时端坐入灭。灭后祥瑞等具如别传。即是住观行位首楞严定而入灭也。五品之言弥可信也。然大师生存常愿生兜率。临终乃云观音来迎。当知轨物随机顺缘设化。不可一准。故经云去引证大师五品功多。随喜品云。施四百万亿阿僧祇世界六趣四生众生。一一皆与七宝。见其衰老乃至将死。化令得果起六神通不如初随喜人百千万倍。彼第六经初举第五经末五品文中初随喜品。复以第五十人校量最初随喜人。故今文中初述小乘化他之福比于初品。具如经文。复以初品况出后品故云况五品耶。举小乘之最多况大乘之极少。初品最小其功尚多况第五品耶。此证大师居第五品其德深也。次引法师品者。为世所依颁传佛旨故名为使。使即所使。宣佛因果名如来事。次引大经者亦证大师位也。经云。若复有人具烦恼性能知如来秘密之藏。是名初依。若准圆位五品六根并名初依。未断无明名具烦恼。亦得名为观行相似知秘密藏。次智者去明智者所承。即南岳也。南岳德行去彰南岳行证也。博物志云。嵩高为中岳属豫州。华山为西岳属同州。泰山为东岳属兖州。恒山为北岳属冀州。衡山为南岳属荆州。后开衡州。从山为名。以此五山上应天象配于五帝。又山之高者名岳。大师俗姓李氏项城武津人也。儿童时因梦梵僧劝令入道。又数梦僧训以斋戒。时见朋类读法华经情深乐重。先未曾诵因从他借。于空冢中独自看之。无人教授日夜悲泣。复恐冢是非人所居。移托古城凿穴居止。昼则乞食夜不眠寝。对经流泪顶礼不休。其夏多雨土穴湿烝。举身肿满行止不能。而忍心对经心力弥壮。忽觉消灭平复如故。又梦普贤乘白象来摩顶而去。昔未识文自然解了。所摩之处自然隐起有如肉髻。因兹所诵法华等经三十余卷。十年之中诵声不辍。因读诸经见赞禅定。复更发心求善知识。值慧文禅师禀受禅法。昼则驱驰僧事。夜则坐禅达晓。精勤动障乃反观心源求不可得。遂动八触发根本禅。因见三生行道之处。得此相已精进弥甚。夏竟受岁将欲上堂乃感叹曰。昔佛在世九旬究满证道者多。我今空过法岁虚受。内愧深重放身倚壁。背未至壁朗然复悟法华三昧大乘法门境界明了。通明背舍并皆成就。从此以后辩悟既多。所未闻经不疑自解。故今文云大小法门朗然洞发。传中不云七载方等。应是著传者所闻不同。次南岳事慧文等者。明南岳所承及文师德行未见本传。言齐高者。齐是国号。高谓高祖。渤海人也。姓高氏。齐大夫高奚之后。高欢次澄。次洋。方受魏禅都邺。在相州。即北齐也。无竞化者故云独步。河谓河北。淮谓淮南。行化于世而言非世所知者。明所证既深非余所知。若准九师相承所用。第一讳明。多用七方便。恐是小乘七方便耳。自智者已前未曾有人立于圆家七方便故。第二讳最。多用融心。性融相融诸法无碍。第三讳嵩。多用本心。三世本无来去真性不动。第四讳就。多用寂心。第五讳监。多用了心。能观一如。第六讳慧。多用踏心。内外中间心不可得。泯然清净五处止心。第七讳文。多用觉心。重观三昧灭尽三昧无间三昧。于一切法心无分别。第八讳思。多如随自意安乐行。第九讳顗。用次第观如次第禅门。用不定观如六妙门。用圆顿观如大止观。以此观之虽云相承法门改转。慧文已来既依大论。则知是前非所承也。故今叹文所行法云非世所知。履地至厚者。此明文师法行于世。如履地不知地之厚戴天不知天之高。智者观心论去。引证文师所承异也。言高祖者。若以智者所指。应以南岳为父师。慧文为祖师。龙树为曾祖师。故尔雅释亲云。父之考为王父。加王者尊也。王父之考为曾祖王父。加曾者重也。曾祖王父之考为高祖王父。加高者最上也。是则章安望于龙树方为高祖耳。若直以尊上为高则可通用。如汉齐隋等。并指始祖以为高祖。谓禅立建功德无过上谥为高耳。今家亦以龙树为始。是故智者指为高祖疑者云去假设问端也。后去例是。今立疑云。既称祖于龙树法门不应不同。遣荡建立既殊。师祖之义安在。然天竺去答也。初旁引注论人答。言凡七十家者。付法传云。龙树造大无畏论有十万偈。中论从彼略出大纲有五百偈。长行并是诸师注解。关中影法师云。有数十家注。中论最下河西朗云。有七十余家。真谛云。西方有广略二本。此间所传略本耳。元康师云。此恐不尔。此间已有四本。一青目注名为中论。后秦罗什所译。二无著注名顺中论。后魏菩提流支译。但得两卷。余者未出。三罗睺法师注亦名中论。梁真谛译。但得因缘一品。四分别明菩萨注名般若灯论。唐波颇三藏译。有十六卷。河西既云七十余家。岂以诸师为非独存青目为是。况青目最劣遣荡叵依故云也。又论云去引论文答。龙树本文有荡有立。今依龙树意亦同然。故不应以专荡之文。却形止观而为建立。论初句云因缘所生法。即建立也。我说即是空。即遣荡也。假名中道。又建立也。四句论中三立一荡。止观前后盛引斯文。二处符同师资礭立。即者。广雅云合也。若依此释。仍似二物相合名即其理犹疏。今以义求体不二故。故名为即。即三而一与合义殊。下去皆然。从天台去别释所传之法。即此所传是向所行。于中先略次广。初略中云天台者。天者巅也。元气未分混而为一。两仪既判清而为天浊而为地。此本俗名且依俗释。台者星名。其地分野应天三台故以名焉。有云。本名天梯。谓其山高可登而升天。后人讹转故云天台。又章安山记云。本称南岳周灵王太子子晋居之。魂为其神。命左右公改为天台山也。若准孙公山赋云。所以不列于五岳阙载于常典者。以其所立幽奥其路旷迥故。未知章安所出西方风俗称名为尊。如子之名兼于父母。佛当生彼预设斯仪使慕德称名故也。此方风俗避名为敬。故以所居而显其人。南岳亦尔。传谓传授亦曰传受。受彼所传故云之也。次列。三示教境及名。并如文。

　　止观辅行传弘决卷第一之一


　　止观辅行传弘决卷第一之二

　　　　唐毗陵沙门湛然述
　　次渐则去释行相中云渐如梯磴者。梯者。说文云。木阶也。极高用梯。次高用磴。故大经第八云。为欲化度诸世间故。种种示现差别之相。如彼梯隥。大论四十云。譬如登楼得梯则易。八十八云。譬如登梯始从初桄渐渐向上。上处虽高亦能得至。故用譬渐也。磴字亦可从足谓升蹑也。从木者。非此所用。从石者。谓山坂渐高也。亦可义用。正应从阜。作此隥字亦梯类也。可以升高也。始自人天终至实相故也。金刚宝者。大经二十二云。如金刚宝置之日中色则不定。金刚三昧亦复如是。若在大众色则不定。大论三十八又云。如玻璃珠随前色变自无定色。诸法亦尔。或常无常。经以一行随于众行。论以一理应于众理。理行虽殊同名不定。故金刚玻璃珠名虽殊譬意亦等。大论五十九云。金刚宝者帝释所执。与修罗战碎落阎浮。释曰。理行如珠。教法如日。情如众物。观如现色。圆顿者。圆名圆融圆满。顿名顿极顿足。又圆者全也。李奇云。圆钱也。即圆全无缺也。体非渐成故名为顿。体虽极足须以二十五法为前方便。十法成观而为正修。今序中语略具如下文。如通者腾空者。近地之空与万仞同体故云不二。通者譬顿行人。腾譬修行观理。空譬顿理不二。为三根等者。此三止观对根不同。事虽差殊同缘顿理。离圆教外无别根性。当知此三并依圆理分此三行名三根性。是故渐次不同于别。或一日一月一生修之可获。故玄文第十判教中云。渐观者从初发心为圆极故。修阿那般那乃至无作。故知顿人行解俱顿。渐人解顿行渐。不定解顿行或顿渐。有人云。是别都不见文旨。次广解中初结前生后。初释渐。云渐初亦知实相等者。谓依顿理方起顿解。望彼顿人故云亦知。依顿起解故云难解。依解起行复曰难行。渐云易行以易解故。文虽互举语必两兼。为难解理而起渐行。此中番数但有五重。义则十三。言五重者。一归戒。二禅定。三无漏。四慈悲。五实相。义十三者。初番有六。谓三恶三善。第三番四谓两教二乘。并前六义合为十也。余三不开合为十三。于十三中实相是所缘之境。望顿是同不应数为不同之限。故下问答中云。渐次中有十二不同。即此意也。此预点出至下易知。不定至后顿者。渐次列名在不定前故云前渐。圆顿列在不定文后故名后顿。第二本中列不定文在渐顿后。即云不定者约前渐顿。或渐或顿不专一法故名不定。若从始至终专渐为顿方名渐顿。当知不定初亦知圆。从更前更后去释不定相。前后秖是前渐后顿。或时观顿或时观渐。浅深者。约前五番互论浅深。事理者。或界内为事界外为理。真谛俗谛三悉一悉更互亦尔。此中但出四悉及止观者。诸法虽多若论行相不出此二。如下安心及破遍等。亦不出此故今列之。从或指去释不定体。文有二对。初约四悉。阴是世界如初观阴入。即观阴入为第一义。名指世界为第一义。如观真理但能生善灭恶而已。名指第一义以为二悉。次约止观者。或正用观而宜息观。或正用止而宜照止。以照止故止即成观。以息观故观即成止。或虽无昏散进道功微。烦惑不破真理不启。皆须改途若息若照。故观成所息止成所照。不同常仪故云不定。下料简中不定中四指此两双。疑者云去。料简前文。初疑问中言教境等者。同是大乘教同缘实相境同名为止观。此三既同何故三种行相顿是差别。次从然下答。先总答。云同不同等者。行相各别何妨三同。虽曰三同何妨行别。渐次中去别答中。应名渐次与不定相对于圆顿以辨同异。今文但释渐次行相渐后结云故言不定者。以不定法无阶位故。故寄渐后而结不定。渐中即有十二不同如前分别。两教二乘是无漏四。而今乃云无漏总中三者何耶。别而言之离为四人。若总名无漏则合却三人。但存一位。今举总合开一中兼三。故名无漏总中三也。若没本位离开为四。并善恶各三及以禅定慈悲各一。故成十二。若准无漏离为四别。慈悲亦应有三不同。文无者略。言从多者以渐不定十二不同行相多故名渐不定。约理则非多非少。约相则顿少二多。渐中实相及以圆顿。其相是同不须别说。故但结二不同于圆。而用释向同不同等。次从此章同大乘去重问者。向虽明渐不定不同。复重更问三番差别。故更将同问三差别。故结难云何名辨差。又初问者。许有三异将同问异。故结文云相顿尔异。后问意者。由前答异将异问同。是故结云何故名为辨差。二问虽并三同居先。文意实以二义互举。是故二答并云同与不同等也。又由前答中但出渐相以对于顿。不定行相寄渐明之。今欲具辨三种相别。故更还以三同问起。故下答中具出二相。言此章者此中旧名辨差章故。既曰三同何故此章辨三差别。章名虽废问亦何伤。然下重答。同义如前。九不同者于前十二合三无漏依总为一。故但有九。并不定四故有十三。将此渐次及以不定对顿即成三差别也。理而言之渐不定中所缘实相与顿理同。为答来问故对二说。俱名不同故云从多。次一切下证同不同。以无为法证不同而同。而有差别证同而不同。良由诸圣证无为法。用此无为而能分别故云差别。如诸罗汉得小无为尚分别小。故诸菩萨得大无为能分别大。所以分别是无为用故云以无为法。依第二本答。云渐次中十二不同。不定中有四不同。总有十三不同。若无第三重修本文。第二本文何由可解。十二与四乃有十六而云十三。标乃从开会数从合。应知十二约开无漏十三约合无漏对不定说。问。无漏开四慈悲不开。答。开亦不违。玄渐观中列四慈悲。开合随便不可一准。有人云。无漏总中三者即三观也。无漏空也。总假。中中。自滥参听众有逾一纪。实未曾闻有斯异释。中即实相实相是同。如何数为不同之限。一不可也。一宗教门文无说假以为总者。二不可也。渐次九中已有无漏。慈悲与假其义又同。不应重数以三足九。三不可也。借使以三足善恶六但应成九。今云十二。四不可也。纵兼实相但成一十。今云十二。五不可也。又第二本文无无漏总中之言亦云十二。今以此三配于三观。复含渐次。亦但十二。六不可也。或云诸番达即是观。止即是止者。三途何故但止无观。常住何故但观无止。借使以此为止观者中间四番四止四观。初后二番一止一观。则但有十。若开善恶各立止观。则九不同十八止观。若数常住复为现文。文云渐九。七不可也。复应思择渐初虽复知圆。不同但中及十行中时长行远。略知此二已异别教。故知此三知圆理同而行相小别。当知南岳唯授天台圆顿之理。约行须以渐不定助。问。南岳大师知四教不。答。南岳委知而不细判。何者。如智者释位而引南岳用大品文四十二字。以为圆位。欢喜等地以为别位。干慧等地以为通位。又南岳自释四十二字门。兼申大品经文。亦作三教义释。既知三教大品文中处处以衍对藏为小。故知南岳亦知四教。又此四教非始南岳。慧文禅师既依大论。大论释经经明三教。当知此教传来久矣至天台来分别始盛。有云。四教神僧授与此语无凭。神僧但云自今已去。自行化他吾常影响。三昧既天机秀发。四教何待神僧。承蹑有由深符圣旨。是故三观总摄四教。又此三止观名字虽似八教中三其相永别。彼八教中指华严为顿。鹿苑去为渐。不定寄在前四味中。下料简中但是借名。以将秘密对三为难。非正意也。圆顿者去。释圆顿中。初约止观。初缘实相至真实者。即是止观所缘之境。缘之与造虽属能观。意且正明所缘妙境。从系缘去次释能观即念为系。寂而常照。即系为念。照而常寂。能所尚一况止观耶。一色一香无非中道者。中道即法界。法界即止观。止观不二境智冥一。所缘所念虽属于境。且语能缘以明寂照。自山家教门所明中道唯有二义。一离断常属前二教。二者佛性属后二教。于佛性中教分权实故有即离。今从即义故云色香无非中道。此色香等世人咸谓以为无情。然亦共许色香中道。无情佛性惑耳惊心。今且以十义评之使于理不惑。余则例知一者约身。言佛性者应具三身。不可独云有应身性。若具三身法身许遍何隔无情。二者从体三身相即无暂离时。既许法身遍一切处。报应未尝离于法身。况法身处二身常在。故知三身遍于诸法何独法身。法身若遍尚具三身何独法身。三约事理。从事则分情与无情。从理则无情非情别。是故情具无情亦然。四者约土。从迷情故分于依正。从理智故依即是正。如常寂光即法身土。身土相称何隔无情。五约教证。教道说有情与非情。证道说故不可分二。六约真俗。真故体一俗分有无。二而不二思之可知。七约摄属。一切万法摄属于心。心外无余岂复甄隔。但云有情心体皆遍。岂隔草木独称无情。八者因果。从因从迷执异成隔。从果从悟佛性恒同。九者随宜。四句分别随顺悉檀。说益不同且分二别。十者随教。三教云无圆说遍有。又净名云。众生如故一切法如。如无佛性理小教权。教权理实亦非今意。又若论无情何独外色。内色亦然。故净名云。是身无知如草木瓦砾。若论有情何独众生一切唯心。是则一尘具足一切众生佛性。亦具十方诸佛佛性。从己界去约谛明顿。即无作谛。至四弘中略明谛相。此中略示无作观耳。故四念处释无作四谛云。一念心中具十界苦名为苦谛。具十界惑名为集谛。苦即涅槃名为灭谛。惑即菩提名为道谛。次从法性去单以一止观结无作谛。次结体不二。从渐与不定去广引证圆。先且简二。次正引证。前已广略二重解释今复引证故曰更明。第二本中从此至佛法之恩并属商略。今并回为引证文也。旧商略名没而不彰良由此也。次正引证中先引经。如了达等者。旧经第五贤首品中文殊以二偈。问了达深义净德贤首菩萨。菩萨以十五行五言偈答。今文从菩萨于生死至穷劫不能尽。略彼偈中二行文来。言生死者。举极下位博地初心。若不尔者。云何能显圆顿功深。不可动者理极事遍。不为所动非谓不退为不动也。言一念者。举极少时功深德广。深穷无涯广遍无际。高岸峻处曰崖。穷者极也。如来说不能尽者。理既玄妙非说可穷。举极位人尚不能说。况余凡圣说能穷尽。从此菩萨去至建立众生者。彼经次前十五行偈后。贤首复以六百九十二行七言偈答。于中三十行已来明于圆信。次六十行钩锁相连辨修行相。次明六根互用等相。今略依彼开为六文立圆因果。何谓圆闻秖闻三障即是三德。至旨归章及通德中具明其相。言圆信者。依理起信信为行本。如法句第三云。舍卫江东其水深广。五百余家刚强欺诳。佛知可度往至树下。有来礼者有问讯者。佛化为一人从水上来。水才至踝众人怪问曾见有人水上行不。有何道术。化人答言。我是江南愚直人耳。闻佛在此乐欲见之。问他人言水深浅耶。他人答我。水但至踝信言而过无别术也佛言。执信便度生死之渊。度数里河何足为奇。村人闻之悉从佛化。今亦如是。若信三道即是三德。尚能度于二死之河。况三界耶。此之三道秖是三谛。谛既是境应须观智。三观为因观成为智。具如后释。三智具如大品三智品中三观具如璎珞下卷云。尔时敬首菩萨白佛言。佛上所说若因若果。若贤若圣一切功德。今此会中十四亿那由他人。谁能不起此座受学修习。从始至终入菩萨位。时佛顶发放一切光。复集十方百亿佛土佛菩萨众。即于众中告文殊普贤法慧功德林金刚幢金刚藏善财童子。汝见是众中敬首菩萨问三观法界诸佛自性清净道。一切菩萨所修　观法门不。汝等各领百万大众。皆应修学如是法门。若尔。唯应上地修此三观何关凡下。答经文既云所领百万皆应修学。何独上地。如首楞严经中道品云。乃至凡夫亦能信受明无明无三。以无三故成无三智行无三行。乃至老死皆如是说。故十二支一一皆以三观观之。亡泯能所故曰无三。大璎珞第八云。摄意入定分别三观。亦不见人入定意者。游心十方无量世界。承事供养观一切法。是则名为具足禅度。是故当知三观未圆禅度未满。名字彰显略如上引。若以义求摄一切法。具如下文摄法中说。故三观智文理有凭。问。闻圆法中作三德名。信应依闻何故圆信作三观名及以遮照深广等耶。答。三德是境三观是行。行必依境。且从行说。空即般若。假即解脱。中即法身。照即般若。遮即解脱。无遮无照即是法身。究竟即法身。清净即般若。自在即解脱。深即般若。广即解脱。非深非广即是法身。信必起行。是故从行得名不同。又三观从因。遮照从用。深广从体圆行中言一向者。若不一向即属余二。余二非不一向专求。但行相别故属余二。言直入中道者。勿谓但中也。但是不为偏空偏假所牵。是故名为不动不寂。从胜为名故云直入。人不见之即便谓为先观但中都无此理。次圆位中秖是三谛三德。初显初开入初住位。一住一切住者。初住之中具一切位。如阿字门具足一切诸佛功德。功德虽多不出三德。故云一切究竟等也。圆庄严中有法譬合。法中还以一心三谛为所庄严。一心三观为能庄严。至此位时外用自在故云庄严。正受空功德。出说假功德。双入出不入出中功德。中有双遮双照故也。对德及用比说可知。根谓六根尘谓六尘方谓十方。物谓随尘各有种类。正报等者。经文广约男女身等。方尘物等。即是依报。次譬文者。中譬双入出。旦譬起出说。夕譬入正受。夜半譬不入出。故长阿含经二十二云。阎浮提日中。弗婆提日没。瞿耶尼日出。郁单越夜半。经文次第四方遍说。彼经又云。阎浮为东于逮为西。阎浮为西瞿耶为东。瞿耶为西单越为东。单越为西于逮为东。以由日月转故。皆为日出之处为东。今但以四方见异为譬。合中言亦如是者。应具将上三谛三观等来合此中。建立中言盲瞽者盲秖是瞽。失光生盲皆名为盲玉篇云。无目曰瞽。又云。有瞳无眹曰瞽。眹字(直忍切)有目无瞳曰瞍。又涂令失光亦名为瞽。故自古令习乐者涂令失光。今以无缘者不纳教光心眼如瞽。故举龙王为譬等者。说文云。龙者能幽能明能大能小。春分登天秋分潜渊。管子曰。欲小如蚕子。欲大满天地。此俗典说。未能尽于龙之功用。今依华严。娑竭罗龙王凡有所雨竖遍六天横亘四域。经中广明始自金刚终至他化。四域者人四洲也。六天者欲六天也。即譬六位已破无明见第一义故名为天。四十位为四。等觉妙觉为二。若从因说应从住前乃至等觉。法身说法尚令等觉断最后品。况初住耶。此中应以本迹高下四句释之。四域譬四机四门四悉等得益不同。故知六番唯顿四机通渐。明此位人具二建立。通譬被物机见不等。亘者通度也。方言云。竟也。兴云等者。经云。龙王示现自在时。从金刚际至他化。兴云周遍四天下。其云种种庄严色(已下私略)。
　　他金乐赤兜率白　　夜璃忉瑙四王玻
　　海上金刚紧那香　　诸龙如华修如山
　　阎青越金二洲杂　　电亦随感皆不同
　　他化日光乐月光　　兜阎浮金夜白宝
　　忉金四王色最妙　　阎青宝色三洲异
　　雷震不同复差别　　他化梵音乐妙音
　　兜妓乐音夜天女　　忉紧罗女四天干
　　人中海潮音等别　　八部所见各各异
　　雨不同相亦差别　　他化香华乐瞻卜
　　兜摩尼宝夜幢盖　　忉如意珠四甘膳
　　北越璎珞二瞻卜　　南阎浮提清净水
　　诸龙等见各不同　　并譬菩萨自在用

　　云譬现身。雷譬说法。电譬放光。雨譬慈悲。如是三业能令众生所见各别问。庄严建立有何差别。答。并是不可思议一心三智。能严法身名为庄严。外益于彼名为建立。故法华云。定慧力庄严以此度众生。度生即建立也。合如文。初心尚尔等者。举况也。此指圆位初发心住。不同前文六根净等。二住已去乃至等觉名为中心。妙觉一位名为后心。故举初住以况中后。故初住已上亦云六根互用故也。如四念处云。六根互用凡有二种。一似二真。似如法华。真如华严。今依华严初住已上即真互用。此引华严证三中顿。如何却谓为渐圆耶。如来殷勤等者。正引法华示妙法体。法体秖是同体境智。即是说人不轻故领者欢喜。何者。于方便品初。寄言绝言广叹略叹不出权实。故章初标云。诸佛智慧甚深无量。甚深叹实无量叹权。乃至章末云。唯佛与佛乃能究尽诸法实相。诸法权也。实相实也。此并寄言叹权实也。止不须说即绝言叹。故云殷勤称叹此法。故长行末身子请云。世尊何故殷勤称叹。指此文也。称叹意者。良有以也佛成道来四十二年。方显真实。垂欲为说仍加三请。已许说竟五千起去。后方广约五佛章门开权显实。故知开显何易可闻故云如来殷勤称叹。第二卷初身子领解云欢喜踊跃。故云闻者欢喜。次引诸经明求者志大故所行法妙。并是释成所传之法也。言常啼等者。为求法故。七日七夜闲林悲泣故名常啼。西音萨陀波仑。大品二十六云。佛告须菩提。菩萨摩诃萨为求般若波罗蜜故。当如萨陀波仑。此菩萨今在大雷音佛所行菩萨行。须菩提言。彼云何求般若波罗蜜。佛言。此菩萨求般若波罗蜜时。不惜身命不求名利。闻空中声曰。善男子。从此东行莫念疲睡饮食昼夜寒热等事。莫观左右莫坏身相。若坏身相则于法有碍。有碍故往来五道。不得般若波罗蜜。菩萨言。我从教也。为求般若故。为众生故。作大明故。求菩提故。复闻空中声曰。汝于三空应生信心。亲近供养善知识。善知识者。能说三空及以种智。令心欢喜。于是菩萨受教东行。又复念言。不问空声向何处去。去近远从谁闻。啼泣七夜如丧一子。空中有佛告言。过去诸佛求般若时。亦复如是。从是东行五百由旬有城名众香。其城有昙无竭菩萨。日三时说般若。闻供养者皆得不退。汝往诣彼当闻般若。闻已欢喜。又念我何时得见。作是念时。无量智慧无量三昧皆现在前。于是便往(云云)。善财南求者。善财童子初托胎时于其宫内有七大藏。其藏皆出七宝楼阁。自然周匝有七种物。从于七宝生七种牙。善财生已。牙高二七寻广于七寻。又其宅内五百宝器盛满众宝。又七宝器更互生宝。以是因缘诸婆罗门善明相者。字曰善财。寻善知识渐渐南行百一十城。所见知识。并云我已先发菩提心。诸善知识皆云我唯知此一法门。新经至第五十见弥勒。第五十三见文殊普贤。则不复云唯知一法。故知即是前渐后顿。今从后顿是故指之。具如入法界品(云云)。药王烧手者。药王菩萨本于宝藏佛所发愿。疗治众生身心两病。今故号汝名为药王。于日月净明德佛所。名一切众生喜见。彼佛灭后起塔供养。一切众生喜见菩萨为供养塔故。于其塔前然百福庄严臂。经七万二千岁。令无量阿僧祇人发菩提心。然后发誓两臂还复。此亦为求权实妙体。普明刎头者。得名未知。此从仁王经名。大论名曰须陀摩王。方音不同耳。仁王云。昔天罗国王太子名班足。初登位时受外道陀罗教。令取千王头以祭冢神。自登王位已得九百九十九王。唯少一王。北行万里即得一王。名曰普明。其王具白。愿听我一日饭食沙门顶理三宝。班足许之。普明却还依七佛法请百法师。一日二时讲般若八千偈竟。第一法师为王及眷属说四非常偈。眷属得法眼。王得空平等三昧。法眼等名虽似小乘。为治此王令舍依正。既云依于七佛之法以讲般若。岂独小乘。况是共部。空义本通。今从不共是故指之。一日三舍去明理圆法妙恩深难报。彼金刚经将四句偈以校舍身。今借彼文举多况少。日舍三恒经百千亿尚不能报般若一句。况如法华顶戴荷负。虽多劫荷戴其身犹存。岂能报于圆乘之泽。般若共别。意不殊前。在肩曰荷在背曰负宁者。说文云。愿辞也亦岂也。一经一说等者。举略指广。如上所引常啼等类。各是一经。一经之内。略存一说。以此例诸并应可见。疑者云去请证余二。此即问也。上来已证圆顿三昧。渐与不定为何所凭。然经论去答。先明答意。圆是本意是故先引。渐与不定亦各有凭。因兹重复通证三义。圣教既多不可委引。故云略举。次别答者。于中初引四经各证三义。次引无量义唯证于渐。次引六经独证于圆。圆是正意故重引也。复引华严通结前文所引诸教。初引净名中所言渐者。华严顿后渐教之始。义同渐观故引之也。下去诸文证渐不定皆是借教以证于观。义势相似岂可全同。若揽教成观复非硕异。佛树者。亦曰元吉树。亦曰道树菩提树等。从此得道等故。既降魔已证得择灭。见于谛理离生死法名甘露灭。断德成也。觉道成者发得真道能断之智。名觉道成。智德成也。灭道成故四谛具足。从胜而说但云灭道。三转等者。谓示劝证。一转各生眼智明觉名十二行。轮具二义。一者转义。二摧碾义。以四谛轮转度与他摧彼结惑。如王轮宝能坏能安。法轮亦尔。坏烦恼怨安住谛理故于大千转此法轮。言大千者。如俱舍云。四大洲日月。苏迷卢欲天。梵世各一千。名一小千界。此小千千倍。说名一中千。此千倍大千。皆同一成坏。世无二佛故于大千。瑞应云。万二千天地之中央也。此四谛理体无结惑故云本净。又云。本不可说名为本净。为破他惑不获而转。八万诸天得法眼净。俱邻五人并得初果。故云天人得道不虚可以为证。世尊为佛宝。法轮为法宝。五人为僧宝。故云三宝现世间也。次证不定即显露不定也。言一音者名通大小今意在大。言小乘者如毗昙云。佛为四王作圣语说于四谛。二解二不解。佛又作毗陀罗语说。一解一不解。佛又作梨车语说。四王俱解。问。若圣语说二天不解。佛若能者岂有不解。若不能者偈云何通。偈云。佛以一音演说法。而现种种若干义。众生皆谓独为我解说诸法不为他。答。一音者梵音也。若大会中有多贪等。皆谓世尊独为我说。以此四天各念不同。故佛三说以赴彼念。复破众生谓佛独能圣语说法。复有众生须变形言而受化者。有不须变。是故不同大乘一音。今之所引如起信等圆音一演异类等解。又如八十好中。一音能报众声。殊方异类莫不获益。如来本非一切音辞。而能遍赴一切音辞。并与此文不定义同。华严楞伽并云如来具有六十四音者。此并方便未为尽理。今言恐畏欢喜等者。且约四悉明不定相。恐畏者三界可畏即世界也。欢喜者喜可生善即为人也。厌离者能离于恶即对治也。断疑者疑断见理第一义也。次证顿者。不有不无义通四教。简三存圆以证于顿。理本无说四悉被机故诸法生。无我等者结成圆顿。无我造受结不有。善恶不亡结不无。通四简三亦如向说。有云。无我造受破胜数论。三藏可尔通义不然。故今不用。次引大品中初证渐者。大论八十问云。始行菩萨云何修行。此之三种有何差别。有云。无别语异意同。有言。有别约初中后。或约三学以立三名。又檀梨名行。尸禅名学。羼般名道。问。何故次第。答。诸法虽空次第得故。般若亦然。入一切法四禅乃至第一义空。摩尼珠者。论云。是摩尼宝所在水中随作一色。如以青裹水为之青。亦云如意。似如唐梵不同。大论华严并云如意魔尼。似如并列二音。若法华云摩尼珠璎珞。如意珠璎珞。似如体别。真性如珠体。习性如物裹。闻教如置水。习发如现色。理性不殊而能现于诸法之色。发心即坐道场等者。既云初发心。又云转法轮。知是初住八相成道分身百界现转法轮。即圆义也。次引法华者。既非华严教人。又非诸教入顿。起自鹿苑中涉二味故名为渐。言不信等者。若不信顿且用余深。圆教非余而是深也。别教是余亦复是深。藏通是余而亦非深。指昔顿渐。并是用三而助于顿。昔未被会于余于深。或信不信故名不定。渐与不定并从昔说。来至法华无复二名。若以人从渐教中来。即名法华为渐顿者。此人亦从不定中来。法华何不名不定顿。人自多途法华常顿。各赐等一思之可知。舍方便者约废权边。次引大经者。十三云。从牛出乳譬从佛出十二部经。乃至从熟酥出醍醐。譬从般若出大涅槃。中间次第以对三味。取次第边义同于渐。置毒文在第二十七。宿习了因名为置毒。藉今闻思毒发不同。似不定观故且为证。雪山忍草者。二十五云。雪山譬佛。忍草譬教。牛譬机缘。食譬修行。出譬入住。顿机扣佛说圆顿教。闻能修行解发入位。初从酪出未重融炼名为生酥。酥中精妙名为醍醐。次引无量义者。三乘次第故名为渐。并以雨譬三乘法轮。说最劣乘名为微渧。以初转故名为先堕。发三界惑名淹欲尘。闻转法轮见必先尽。思惑虽众以欲为本。欲通三界故名为诸。道品之后具三三昧名曰开门。得二解脱名为扇风。除生死热真法清凉。声闻乘也。次降因缘等者。霔因缘雨息无明尘。慧云既腾邪光掩曜。此中乘也。后霔大乘一切皆雨。佛乘若阐遍被众机。大乘意通故云一切。若引彼文证余二者。从于一法一法顿也。或二或三即不定也。渐文显著且从显说。次独证圆者。如来龙王圆顿教雨。不雨三教下类之地。二乘不闻亦不能说故如聋哑。净名空室表常寂光。十方诸佛常集其中。是故入者唯嗅佛乘。引楞严者。理性如丸观行如烧。诸法顿发名具众气。引大品者。如广乘品欲得诸法皆云当学般若。引法华者。自法华前未曾开权不名具足。引大经者。理具诸法如海水也。修观行者如在浴也。行摄一切名为已用。淮南子云。海不让水积小成大。始从龙王终至大海。皆判六即方尽其理。有人云。余地不及遍雨。唯嗅而隔余香。捣和不如本具一切不如即是。海具不如河具。当知此人不晓喻旨。夫立喻者皆约现事。故引极事喻最上法。法必顿足何须难喻。雪山喻象意亦如之。次重引华严以结前者。高山在初虽初见日不及余地。未曰通方。是故虽顿而弃小行。幽谷蒙照胜隐高崖。不及平川未名普益。故不记莂但获偏真。谷者山川之幽邃也。次上来去结叹也。此约九世以叹真法。是故三世皆重言如此等法名为佛师。华严三十一云。佛子。有十种三世。谓过去说过去。过去说未来。过去说现在。未来说过去。未来说现在。未来说无尽。现在说过去现在说未来。说现在平等现在说三世平等。能说此十则能说于一切三世彼华严经为成十句。故于九外更加平等。故大璎珞俱翼天子问佛。三世皆有诸佛不。佛言。汝为问何等三世。过去耶。现在耶。未来耶。此亦九世意也。无始皆为过去过去所摄。故云无萌。谷芽初启曰萌。豆等初启曰句当知止观去总结说也。理性四德即佛师也。通指前文如了达等。次示三文部别处所。所传之法不出此三。凡欲修行为依何部。是故应示部别处所。初既信等者结前生后也。次第禅门等者。目录云。大师于瓦官说也。大庄严寺法慎私记初分。尚未治定。草木初成传与天台顶禅师。治定以成十卷。陈主亦曾请南岳大师讲大品经。大师曰。恐夏内不毕且说六度。六度又广。且说禅度此无文记。今天台说者开为十章。一大意。二释名。三明门。四铨次。五心法。六方便。七修证。八果报。九起教。十归趣。但至修证余三略无。于修证中开为四别。一世间禅。二亦世间亦出世间。三出世间。四非世间非出世间。四中但至第三出世。出世又二。一对治无漏。二缘理无漏。但至对治。对治为九。谓九想。八念。十想。背舍。胜处。一切处。九次第定。奋迅。超越。释此九竟。乃云修行之相。岂可尽具。若使尽记已下诸文应三十卷。传云。大师尝在高座云若说次第禅门年别一遍。若著章疏可五十卷。传文即是章安所出。目录亦是山众共记。卷或大小不同何妨。六妙门者亦为十章。一历诸禅。二相生。三便宜。四对治。五相摄。六通别。七旋转。八观心。九圆顿十证相。此十章中前六通大小及以漏无漏。从第七去独菩萨法。又前七约事观心唯理。又前八属偏第九唯圆。又前九约修第十约证。文兼事理及有漏等。修发不同故名不定。十二禅者。谓四禅四空四无量。乃至六度皆以十门六妙历之。验其所发。虽以尚书令而为请主。修发亦何间于道之与俗。圆顿文者即是今文章安自说所记也论其大分虽如向说。一一部中非无旁正。如次第禅门正明次第旁亦具二。文虽未终亦有其意。非漏非无漏即顿文也。修发不同一十六句即不定也。六妙门中正明不定旁亦具二。圆顿即顿。相生即渐。今圆顿文亦兼余二。例如三藏亦有通别。从虽有去劝诫也。一劝勿执三以为定有。二劝勿执三为定差别。虽三差别皆通实相。岂可定执而相是非。故下文云。知文非文。疣者肉之凸患。害者肉之损患。庄子云。生为悬疣附赘。死为决肒殨痈肒字(户贯反)释名云。疣者丘也。出于皮上如地有丘。定三为损定有为增。故引以为增减三谤。次引论者。大论二十赞般若偈云。若不见般若是则为被缚。若人见般若是亦为被缚。若人见般若是亦得解脱。若不见般若是亦得解脱。是事甚希有甚深有大名。用前两行对今文意。于法起见名见被缚。迷于法相名不见缚。称法起见名见得脱。见无见相名不见脱。谓定有三谓三定别名为见缚。迷于三文及三文意名不见缚。知三无三同契一极。名见得脱。亡于能契及以所契。名不见脱。次疑者去立难释疑。先难中举不可说以难示人。理本无说何须示三。言通别者。不分大小但语诸法故名为通。引生生等四句不同对教差别故名为别。身子对天女藏不可说也。无说无示圆不可说也。略举初后中二比知。即通别也。通之与别皆不可说。何故而以三文示人。从然但引下答也。文通二意何故但以不说难说。今此三文即是说也。不许执文即不可说。如何偏谓三文为说。故总斥云但见一边不见其二。初引大经正以可说对酬前难。此通明可说。次引法华。无数方便即大可说。为五比丘即小可说。此别明可说也。亦举初后中二例知。次引大经十二文者乳于生盲实不可说而亦可以贝粖等示。真如之理实不可说。而亦可以常等四说。今三止观亦复如是。总持即是不思议俗。此俗亦非文字可说。虽不可说亦假俗谛文字说之。是则二谛俱可说也。真理无说尚因说悟。何况俗谛而言无说。是故有说必依二谛。已引说文酬于不说。引净名等融通二途。初文明说无说体性相即。文字是色法色法即实相。实相既无别说即是无说。次引大经者。如来本无说逗物名多闻。多闻不离理无说即是说。次引思益亦融二途故云常行。次引法华至见佛者。重明可说以翻前难。导谓示导。论语云。导谓为之正教也。次引大经空中云雷等。明说之意莫非感应。前明因缘其义尚通。今重别以譬显感应。第八云。譬如空中震雷起云。一切象牙上皆生华。无雷不生亦无名字。经合譬云。闻常住教则见佛性。故今结云。何时一向无说也。说者是应闻者是感。形声二轮俱有感应。今为酬难故且云说。言象牙等者。疏有三解。一云。草名象牙。二云。是畜生象牙上生华文。三云。象牙之上生于草华。虽三不同莫不皆堪譬感应意。象牙与雷天悬地殊。尚因天雷而生于华。况圣说被物与机相称而无益耶。虚空法身也。震雷说法也。起云现身也。象牙机缘也。生华益得也。谓有观行等四益不同。次从若竞至无闻者明说法意。有法譬合。初文法者。如上所引二途相资。无得偏竞而生僻难。此明失由由执竞也。次离说去示无说理。虽云无说须有所依。次大悲去正明说意。一以凡师大悲利物故说。二以众生惑重根钝须说。既不遇圣依凡准教。以大悲心遗著而说。次如月去举譬也。真常性月隐烦恼山。烦恼非一故名为重。圆音教风息化归寂。寂理无碍犹如太虚。四依弘教如动树举扇。故假三文示真常理。理不可示。大悲力熏使因文比知。知风识月。说文云。月者阙也。有盈有亏故名为阙。故可以譬理有半有满。广雅云。镜月扇月。次从今人下合也。灭后禀教故云今人。亲承梵音以慧内照故云玄览。今人意钝非直玄照而知故云则难。假文助意文有所据。令意不惑故云则易。从若封文去。令破封情达文成观。若执文生过则以文为境。文即法界何封之有。知文非文空观也。达一切文假观也。非文不文中观也。能观此文三智具足故云得一切解。次从为此下结通前难。三种通为实相之门。实相是一三文能达。故三即是达一之门。云何难言皆不可说。已略说缘起者。章安序竟即自结之。
　　○次今当下明正说开为十章。章者文藻也。诗云。彼都人士出言有章。今此大小无不成章。且从大段。故略开十。一一无非止观故也。止观大意乃至第十止观旨归。说者皆应以止观消之。十是下明用十数意。言数方者。方犹法也如华严中凡诸法门以十为数。次明十章功能。始则标期在荼等者。始谓大意荼究竟义。故四十二字云。入诸法边境处不可得故不终不生。过荼无字可说。大论五十三释云。秦言毕。若闻荼字。即知诸法毕不可得。若更有者荼字枝流。是则大意已标宗极。标谓章首。期谓克终。何者。大意五略。初发大心期心大处。大处秖是旨归三德。三德即是究竟荼义。终谓旨归。旨归三德即是自他万行所至。故云至极。善始等者令亦善也。始谓大意终谓旨归。自他始终修证妙法。无不在此十章之内。乃至七善咸在其中。生起中初释生起义。生起者何秖是次第。次至理下明通别。理本无生亦无宰主。以有自他因果事故。故名因缘。释有通别。通者章章皆具生起二义。别者。生在前章谓能生于后。起在后章谓后从前起。缘由等者释二异名。生起亦名缘由趣次。谓前章为后章缘由。后章为前章趣次。此从别也。若从通者章章无非缘由趣次。与生起义同故云亦复如是。故婆沙问。生起何别。答。二义同是有为法故无有差别。若作别者。生是因义起是果义。如从因生果果复为因而生后果。故此大意虽最居首。亦由不了无明为因。生今了知故云开觉。始自发心终至大处意在开觉。应知婆沙与今通异。所谓下明生起相。由于大意识止观名。既开觉已不复求于偏小涅槃。名不流动。不复更为三惑所染。名为大净。不动名止大净名观。此名通于自他因果。是故不即判其浅深。名为能诠体为所诠。由此名故知有所诠。故名为得非谓证得。体即摄法者。体谓实相实能兼权。是故权实摄一切法。所摄权实不出偏圆。故以偏圆判于权实。余文可知。虽生起十章文且在于依解起行。故后三章略而不释(云云)。次秖为下结生起意。此以十章而生起者。秖为不达真无生起。是故说于十章生起。旨归虽是无生无起。亦由生起至无生起。故无生起从九章生。故前文云通是生起。若契理已无复十章。旨归尚亡况复前九。故云心行处灭等。又非但由有生起得无生起。亦由无生得有于生。如契秘藏遍应法界。次分别者。始从真俗终至横竖。略以十门分别十章。初云十章功德等者。明分别意。若无十门分别十章。恐人不知十章丰富。如囊中宝等者。譬分别意也。十意义富如囊有宝。诸门分别如探示人。大论六十五云。若不取相以无著心说有九种。令他读持能正忆念。一者照了。不知令知故。二者开出。如开宝藏随意取用。三者指示。如视不明指示好丑。小乘眼智不明指示道及非道。四者分别。谓世出世。五者显现。或时毁善以助不善。贵令众生得开解故。六者说法。说佛意趣。七者解释。如囊有宝系口人则不知。应为解佛经囊释其道理。八者析重令轻。种种譬喻令易解故。九者浅易。如水难度派令易度。般若水深能令浅易。今文虽引探囊一文。意尽含于余之八义。说者应须且释八意。次正释分别。初从今十章去征列。次从初八章去答释。释中云即俗而真等者。应云初七及以第九。从多逐便故云初八。八非真证故名为俗。即此俗体性本是真。故云即俗而真。所感果报是界外俗。俗由真证证体起用用即是俗。故云即真而俗。观是圣法依法入观。故云圣默。义通住前一切凡夫。正观一分是定等者。或云止观于义实通。然与列章名目不便。前列章云正修止观。今略修止但云正观。正修不出止观二法。有止属定有观属慧。慧兼余章。余章之中若约解边非无止义。并属于解。解即观收。果报在当故属解摄。果报属果者。文阙起教亦在果收。大意至起教是目者。亦随语便。准理应云初五章及起教是目。目譬于解。前之五章即自行目。起教一章令他生目。方便至果报是足者。足譬于行。方便正观有功用行。果报位在初住已上。无功用行。自然作意虽少不同同属于行。若准第五卷初云前六重是解。是则方便亦属解收。今以方便得为行始且判属行。大意至正观是共等者。位虽在凡义通深浅故名为共。以从初住至等觉来犹名正观。从胜立名。名为果报及起教等。是故此二不共下凡唯在圣位故名不共。言通别者。通谓通于因果自他。别谓别在八章相别。言横竖者。体相一章正辨深浅故名为竖。余八望体一往为横。当位委论不无同异。唯有释名一向是横。余兼横竖。如大意一一往则横。若以发心望于果报。岂非竖耶。摄法六门门门相望此则是横。当门自论门门皆竖。偏圆五门门门相望。可得是横。当门仍竖。方便五科。科科相望。亦得名竖。当科仍横。如先具缘次方诃欲。欲入正观方须弃盖。盖去进道随患而调。虽具四科必须五法。约此次第故名为竖。一一五中如衣望食以色望声并无深浅。余科亦然故不名竖。正观一往虽名为横。始从五品终至六根。通属正观义当于竖。果报当位此即是横。始自初住终至等觉。此则是竖。起教一章遍施教网随缘益他此则名横。经历五味过现入当亦名为竖。次料简者。初问中言略指等者。若以此文是大师料简。不应将啇略。以为略指。以此啇略属章安序。以对大师章初大意为料简者。义甚不便。况啇略中文无不定。故彼文云。略述佛经粗彰圆意。次引无量义以明渐次。明渐次竟即云今置渐论顿。与下答文云别则略指三门义复不便。今谓文中虽无私谓之言。此是章安私料简也。即指辨差略释三门以为此问。虽在序中义兼于正。故第一本未有序文。亦于文初列三止观。及大意中诸文多以三止观结。第二本初所以列者。即是先序师资所传。章安著序合著序中。故料简中相对为问。故问三略与此大意同异云何。答有通别。通则略名与大意一。如分别中云。大意略余八广。别则不尔。略则三种止观不同。大意唯明圆顿止观。三中之一故云一顿。勿谓三外别立一也。若别立者则有多妨。一者成天台不禀南岳。二者大意与八章成别。大意望八但有广略不应别故。三者当文自相违妨。四谛四弘十种发心秖约四教。如何三外别立一耶。若大意一顿于余章。何故释名得有绝待圆伊三德。显体之中不次第教眼智境界不思议得。偏圆五章章章立顿。二十五法法法圆解。正观十境俱不思议。无缘慈悲安心法性。不次第破一心通塞。无作道品正助合行。离爱无著位登初住。如此等文悉皆明顿。如何却谓以为渐耶。若云大意唯一顿者。如何文内复明四教。具如四弘文后料简。次下诸问并是大师料简所传。初问中云约教论显等者。以三观名与八教中三教名同。藏等四教在渐中摄。除藏等四唯顿等四。是故但以密教对难余三三观之教既是显教。显密俱教俱可修观。亦应约秘修密观耶。是故读者至此。应知顿等三观与八教中顿等三异。以彼八教但在乳等四时教故。今此三文俱缘圆理。答意分二今不论密。次问者。分显密异许如向辨。故云分门可尔。任我所问须论密观为得不耶。次答中先立二门谓得不得。次从教是下正答。初正约化主论得不得。密属圣人圣能双益。今论凡师故阙于密。故修观者无密益义。故云听者因何作观。次或得下义立于得。位虽在凡凡师多种。五品已下犹名不得。六根净位虽无三轮口密之益。能传妙音遍大千界。不同佛化故云能传。禀教之人仍无密益。次从若修观者去。约所化者论得不得。先明不得故云发所修显。显谓顿等三止观也。禀教之人不合修密故云不发不修者。况复密教所诠同显。则无别立修密观义。故云不修。次发宿习去。约所化者义立于得。如修生灭而发无作。显露不定似密不定。义立密观故云得论。问初浅后深是渐者。通总而论。善恶乃至达常住来通得名渐。答是不定者。理深事浅约四悉说。亦可约渐展转相望互为深浅。问小乘亦是等者。重难前答。小乘亦是如来初说。何意言非。此中有两重难意。一难大小俱是佛说。何故独云三是小非。二难小乘为大之渐。三既云是小何独非。答意者。小有二义。若约教道犹为大隔。是故云非。法在渐初人元知大。从微至著尚摄人天。约斥夺说以小为非。据未开权不知实者。是故渐中乃至毫善咸属于大。故得名为从微至著。问示三文者等者。问示处中许示三文。此三文者为是何等。先双定之。色为是门色为非门。若是门者下双难也。先难是门。门名能通实相成所。何名为门。若非门者下次难非门。色名中道道名能通。能通即门何名非门。次答中意者。文是色法色亦实相。文若是门。门为法界。法界即实。故云并是。从众生多颠倒去。释门所以。以文为色作能通门者。但为众生迷于实理故名文为门。于文见理文即实相。有何能所。是故却照文之与门无非三谛。文即俗谛非文即真。双非即是第一义谛。观门为三例亦可见。如是观时文门岂别。俱名能通并是所至。言颠倒者。颠即顶也。顶坠于下故名颠倒。广雅云。颠倒也。论语注云。颠沛僵仆也。次解释中言囊括等者。囊者袋也。故字统云。有底曰囊。无底曰橐使风具也。非今文意。括者结也。塞也。关闭也。囊有括结收于一囊。章有大意揽于始末。释名为始旨归为末。故知大意如囊有括盛持结束十章之法。冠戴初后者。冠首饰也。平声呼之。周礼云。在首曰冠。亦可去声谓冠于首。故知大意冠十章首。冠初如冠冠于身。戴后如身戴于冠。大意有发心故冠初。大意有旨归故戴后。既通初后故云意缓。有人云。冠象于天戴象于地。此大意章亦如天地覆载其间。若作此释应改为载字。今从前释故不须改。撮下九广以为五略。示九章旨故云大意。又九章皆大略述彼意故云大意。故此五略皆大为名。前是共释。次是别释。若共若别悉可以喻囊括故也。生起中云云何至下化者。五章虽复发心居初。亦缘众生而为誓境。凡小昏倒不自觉知。菩萨劝舍故云令悟。云何至三昧者。虽复期心五百由旬。望宝所路不肯进趣。是故劝行四种三昧。云何至其心者。发心不唯求实报果无明分尽。此果自获。以发心之人情多昧旨。故说果报而慰悦之。为令初心闻而策进。故大经第二纯陀难文殊作贫女譬云。譬如贫女无有居家救护之者加复病苦饥渴所逼。游行乞丐止他客舍寄生一子。是客舍主驱逐令去。多为蚊虻蜂螫毒虫之所唼食。经游恒河抱儿而度。于是母子遂共俱没。如是女人慈念功德。命终之后生于梵天。虽不求梵天梵天自应。章安释云。如譬无缘慈。生子譬圆解。论其始终应具六慈。生天即分真究竟慈也。章安通以慈等对之。若准彼大经意一一细合者。无功德法财故名为贫。理慈柔和故名为女。未契实理名无居家。未有万行名无救护。具足八苦故云病苦。又无定慧名饥渴所逼。五尘求解。名游行乞丐方便解起名寄止他舍。因发圆解名为寄生。权不受实名为令去。犹具见思名蚊虻等。涉历二死名游恒河。不舍圆解名抱儿而度。真解生时似解先谢名为俱没。承本解力名慈功德。真证开发名生梵天。言妙报者。通途始从初住已去乃至等觉。今文且指初住。亦有众生不闻初住妙报功德。谓唐丧其功故说妙报而慰悦之。云何裂大网至出笼者。破谓裂破。既感果报设教利人破他疑网虽本为开众生智眼实机未显。如法华前众生于教权实空有事理互迷。若为判已开权显实使权实不滥。令识教本意。破执教疑网达一理无外。了法门大体知众教有归。闻雪谓冷至动等者。引证执教迷旨之人。故大经十三云。于佛法中窃取少分。虚妄计有常乐我净。如生盲人不识乳色。便问他言。乳为何似。他人答言。色白如贝。盲人复问。是乳色者如贝声耶。答言不也。复问。何似。答言。如稻米粖。盲人复言。如稻米粖色柔软耶。答言。不也。盲人复言。稻米粖者复何所似。答言。如雪。盲人复问。如雪冷耶。答言。不也。盲人复问。为何所似。答言。如鹤。盲人复言。如鹤动耶。答言。不也。盲人虽闻如是四说。终不能见乳之真色。外道亦然。虽闻四名终不能识常乐我净言旨所归。如彼盲人迷乳真色。今迷教者例说可知。今融通等者。理本无说说必被机。四悉四门诸观诸谛适时利物未及通方。便各计一隅情执未破。今为融会重疑飒然。如系鸟在笼情无所适。解执滞结开权教笼。如游太虚纵广无碍。令有智盲者纵未识乳。且不各执贝等起诤。云何归大处至自在者。化物既周归于秘藏。秘藏之体无始终等。无始而始。始修三观。无终而终终至三德。无塞而塞假名三障。无通而通假名三德。初文是理法。若知已下是修得。若得此意何但至果自在无碍。因时体解始终无二。为谭大意故总言之。文意秖在前之二略。生起五略显十广者对显也。生起五略彰十次第。五十不出自行因果化他能所。注云云者未尽之貌。云者言也。说文云。象云气在天回转之形。言之在口如云润物。广雅云。云者有也。下文尚有如云之言。

　　止观辅行传弘决卷第一之二


　　止观辅行传弘决卷第一之三

　　　　唐毗陵沙门湛然述
　　次广解中言方言者。唐梵二方言音不同。次简非中初简心者。凡厥有情皆悉堪发。是故但简积聚草木。二虽名心无此发故。以诸众生无始横计。指此横计即可发故。道亦有去次简道也。道名既通须以诸非简之令是。今略为十并是所简。心是能行道是能通。如世间路。人是能行路是能通。言通别者但是能通皆名为道。别而言之如尔雅云。一达名道路长远故。二达名岐旁。三达曰剧旁。四达曰衢。五达曰康。六达曰庄。七达曰剧骖。八达曰崇期。九达曰逵。今十非心通名道者。路长远故。亦可趣别如彼逵故。若其心念念下别释十非。皆云念念者。谓约强盛判属彼道。初贪嗔痴其相最甚故名为专用止不息名摄不还。用观不破名拔不出。又恣缘外境故摄不还。内心驰流故拔不出。约大分说日增月甚。据理应云念念增甚。境强心重判属上品。意三行七故成十恶。下去准知。言五扇提罗等者。未曾有经下卷云。昔五比丘懒堕懈怠不修经书。时世谷贵为人所轻不供养之。五人议曰。夫人生计随其形仪。人命至重不可守死。各共乞求。办具绳床坐旷野中。扫洒庄严依次而坐。外形似禅内思邪浊。见者谓圣。因此招供饱足有余。有一女人名曰提韦。闻之心喜庄严往诣礼供请还。五人便许。提韦有十顷园林流泉浴池堂舍供养令住终身。五人又念。夫人生计种种方宜求觅财物。虽受施主如是供给日富岁贫。迭差一人游诸聚落。宣告众人。彼四比丘成阿罗汉种种称叹。诸人闻已赍持供养。如是多年。提韦直心供养福故。经八千劫偿其施主。虽复为人诸根暗钝。无男女根名为石女。经尔所劫偿施主已。佛告匿王。时提韦者今皇后是。五比丘者随从担舆五人者是。王曰。何故秖四人耶佛告。其一人者常在宫中修治厕溷。夫人闻已身毛为竖。夫人福德所致。善者受报恶者受殃。佛解喻已。夫人曰。何当罪毕唯愿说之。佛令唤宫中除粪者来。须臾将至佛前立已。佛言。安隐快乐无苦不耶。五人怒曰。佛不知时。昼夜勤苦鞭打不息。有何乐哉。佛岂不知如此事耶。为更问人。佛言。今身之苦为比前世苦耶。罪犹未毕应当忏悔修善补过。五人闻已忿怒背佛。不听佛语。佛又化身向其前立如前慰喻。如是四方四维上下皆见于佛。称冤大唤何见逼耶。佛摄化已告众人言。夫罪有二种。一者业障。二者报障。提罗具二故不受化。夫人见已语五人曰。自今已后任意东西。五人曰。我等何愆而被驱弃。愿恕使役再三不肯。皇后白佛佛言。时满当去。罗云闻之曰。我是小人不堪信施欲舍道还家。佛言。不然。如饱食过度。智者诣医吐其宿食。无智之人谓是鬼媚。消费家财宿食不消。命终已后生地狱中受种种苦。佛告罗云。汝畏罪还家如彼无智。是故智者常近明师。故知无德受供如彼提罗。行火途者四解脱经以三途名火血刀也。途道也。作此涂者误。小狱通寒热大狱唯在热。且从热说故云火途。欲多眷属等者。夫畜类者多爱群聚。是故破戒兼好眷属之所感也。吞流等者。欲他归己如海吞流。欲己摄他如火焚薪。通具三毒贪痴为本。今从通说故云十恶。余文例说。如调达者具如大经大论及诸律文。今且略依大论附诸文意。谓教王害父而为新王。我当害佛而为新佛。依于修陀得有漏通。为诱王故。化为小儿坐王膝上。王因以唾饴其口中。害莲华尼推山压佛。具三十相唯少白毫千辐而已。便以铁轮烧令极热。用印足下作千辐文。足热肿痛苦不可忍。阿难白佛。我兄如是愿为救护。世尊怜愍。至其住房以手摩之。苦痛即除。谓世尊曰。净饭王种如此道术足得养身。后平复已从佛索众。佛诃之曰。痴人无知我尚不以众付身子及目连等。况汝痴人食人涕唾。因兹结恨别构五法以诱佛众。言五法者。婆沙云。一粪扫衣。二常乞食。三一坐食。四常露坐。五不受盐及以五味。与正理不同。正理云。一不受五味。二断肉。三断盐。四不受割截衣。五不居聚落边寺。佛在王舍有因缘集僧。调达从座起行五法舍罗云。忍此五事者。是毗尼。时有五百新学无智捉筹。阿难从座起谁忍此五事非法非毗尼。调达语五百。不须佛及僧。便将往伽耶自共作羯磨。时诸比丘以此事白佛。佛言。痴人消灭善心在于泥犁一劫不救。我不见彼有少善心如毛发许。身子目连往伽耶山。调达慰曰。善来弟子。先虽不忍今者忍耶。虽后亦善。告身子言。为众说法。我今背痛便右胁卧。目连现通身子说法。将此五百从座起去。卧起失众而生嗔恚(云云)。若论造逆罪在阿鼻。且据诱众边故云畜生心。又如云难陀示欲身子示嗔调达示痴。且约痴边即属畜生。复言六畜者。以六摄尽故也。所言六者。郑玄注礼云。牛马羊犬豕鸡。亦可且据家养者言之。从相啖边故云血途。四远八方等者。尔雅云。四极远者。东至泰远西至邠国。南至濮盆。北至祝栗。此极远也。博物志云。东九夷南六蛮。西七戎北八狄。次荒之国也。周礼八蛮六戎余同博物。四维四方为八方。亦名八极。亦名八荒。叹名曰称。赞德曰扬。心推曰钦。口许曰咏。知己无德欲他拟圣。如摩揵提者。大论第二云。是人生时作偈难佛云。决定诸法中横生种种想。悉舍为内灭云何说此道。佛答云非见闻知觉非持戒所得。亦非不见闻非不持戒得。如是论悉舍亦舍我我所。又难佛云。若非见闻等非持戒所得。亦非不见闻非不持戒得。如我心观察行哑法得道。佛答云。汝依邪见门我知汝痴道。若不见诸相汝尔时自哑。又第三云。摩揵提死。弟子移其尸著床上。向市中多人处唱。若有眼见摩揵提尸者。是人皆得清净道。况礼拜供养者。时有多人信受。诸弟子闻是事已白佛。佛言。小人眼见求清净。如是无利无实道。诸结烦恼满心中。云何眼见得清净。若有眼见得清净。何用智慧功德宝。从被驱逼为名。故名刀途。不耐下人者。下字(去声)如鸱等者。鸱有力鸟也。俗呼为老鸱。尔雅云。鸮类也。故法华疏譬盛壮憍。俗教尚云高以下为基贵以贱为本。自纵有德何必轻他。况己无德而欲胜彼。故知此等尚欲胜彼岂能下他。自摧己德名之为下。岂鸱高飞而胜孔雀。不以珍己使他皆卑。而外扬仁义礼智信者。以慈育物为仁。以德推迁为义。进退合仪为礼。权奇超拔为智。言可反覆曰信。老子曰。失道而后德。失德而后仁。失仁而后义。失义而后礼。失礼而后智。失智而后信。彼老子意以道为本信不可忘。道非出世意存五德。此中文意内德俱备方成人道。慢强无德判属修罗。又据善心仍居下品。外扬五德本在轻他。修罗多种谓海岸海底等。如婆雉等四。各于海下二万由旬以为一宫。虽居止处殊必兼多福。方得生彼。人道中言悦痴心者。凡言痴者处善恶中。既不同于四趣之恶。又不及于诸天之善无出世因。且判属痴。若尔。与畜生何别。答。畜兼下品十恶痴兼诱众边强。若据无出世因六道乃为一概。天道者此欲界天也。若地居业不必修定。今从胜说兼语空居。故关根尘不令出入。次于欲天别开欲主为魔罗道。民主心异故别开之。亦如梵王别为一有。上品十善兼一无遮报为魔王。性多嫉忌。未论身口外仪行事。意欲他从即属此道。然亦必须未到定力。方生彼境以为欲主。六合者天地四方颙颙者仰也。诗云。万人颙颙。尼揵者外道通名。三禅乐如石泉者。大论云。乐有二种。内乐外乐。内谓涅槃不从外尘。犹如石泉水自中生。梵行者乐亦复如是。论文别譬涅槃之乐。今通喻三禅乐亦内受。问既云色无色。何独指三禅。答。二界中乐不过三禅。夫求生天以乐为本。且举此乐余皆例之。善恶轮环等者。善通非想恶极无间。升而复沈故名为轮。无始无际喻之如环。破恶由净慧等者。由者藉也尔雅云。助也。三法展转更相由藉。以浅助深推功在戒。二乘尚尔菩萨弥然。为护他故讥嫌则急。小乘自度性重则急。是故菩萨轻重等持。戒序云声闻小行尚自珍敬木叉。大士兼怀宁不精持戒品。今戒为行本犹是小乘。弃而不持大小俱失。次若心若道下。举略显广以要摄多。一道之内非相无边。故云甚多。或开上合下等者明开合。上谓二乘。下谓修罗。文合二乘是故开下。谓开修罗从鬼畜出开上合下准说可知。法华云六趣。净名云五道。以由修罗开合故也。十是数方意如前说。次明用十心意中先标意。举一种为语端等者。直言曰言。论议曰语。今评得失故名为语。端谓端首。首谓从强得名。从强非无余念。临终受报复从强牵。故起一心非无余九。十中随一故云一种。次如论下引证堕必从强。或先起去至混和者对是简非。先法。次譬。法中言先起等者。若未发心名为先非。后始发心乃为后是。此则正当显是之体。何得譬中名为并浊。今此通简发心已后起非起是。故判属非。余之二心理属非摄。又既云先是必有后非。若无后非。亦是一向显是之相。亦非简限。又并起者岂有二心并缘境耶。但约细念前后俱缘名为并起。若粗久者判属前后。次譬象下。先譬。次合。合中二重初以内外合前三譬。内是外非。内外俱缘名为并起。次直以非心合前内等。谓内非外非及以俱非。九缚一脱即是二边。为二边动故名为非。问。二文何别。答。前虽内外但譬内心。后云内外心境相对。故知前谓内心是非相对。今一向非内外相对。此并一往从强偏说。究而言之必假和合方成非相。象字不应从人。次又九下别约四谛。于中初文直约四谛。生死涅槃即是苦灭。次动不动即是集道。次有为下重约诸法。先列次从又九下树也。苦集同有为有漏苦虽先明若相对说。应云有为有漏是苦谛。无为无漏是灭谛。文虽不说意必两兼。曲谓析智纡回。拙谓生灭拙度。灰谓灰身灭智近谓但至化城。下去例之。次有为有漏等者。若相对说。亦应云有为无漏是道谛。文虽偏举意必两兼。次善恶染净等者。若单举者应云善净。与集对列是故双举。文虽双举义归一边。次缚脱等者准道可知。并逐语便或单或复。次若得下总结。是则念念恒简是非。设起非心应以当教是心灭之。非心即是险道众恶。若见此意等者结叹。似初依人举赞之言未必全尔。次问行者去约是简非。先问意者。虽无十非。若计性过亦同非摄。次答意者。性计有过故云不可。但是已下寄此明是。离性过已约不思议而论感应方乃名是。圣既非应而应以赴四机。受者非感而感以得四益。次如子下举譬感应。天性相关义同感应。次引两经以证感应。从恶机说故云病子。广如玄文三十六句。动法性山等者。结感应义。法性不动如山。众生恶深如海。非大誓愿无谋善权。安能动难动山入难入海。同善同恶示逆示顺。同恶故有病行。同善故有婴儿行。慈悲从因感应从果。以有因故果方能入。禅经云去。释成感应。感应秖是随顺物机。故用四随以释感应。将护彼意乐欲也。附先世习便宜也。观病轻重对治也。道机时熟第一义也。随之与悉名异义同。故引大论以释禅经。五复次者。大论明说经缘起中。问曰。有何因缘而说此经。答中。有二十一复次。今引彼五以证四悉及五因缘。此五复次仍非次第。随义便故初为明菩萨种种行故说摩诃般若波罗蜜经。是第一复次。次为令菩萨增念佛三昧故。是第二复次。三为说跋致相貌故。是第六复次。四为拔弟子恶邪故。是第五复次。五为说第一义故。是第十复次。此五等者会五因缘。初略会。论中因明第一义故释出四悉。今开四悉与五复次以为两门。及四随五略四科法门。同是感应义故。四悉檀义广如法华维摩等玄委释。今消感应故不具论。楞伽亦云。佛告大慧。于自悉檀应善修学。若迷今家总别安心六十四番。自行四悉云何可识。自行必成感应故也。若不随机等者明感应意。此五复次四随四悉及五因缘。既是感应称机之法。莫非大悲益物故也。论云去引证。真法说者明妙应难感。听众难得明妙机难发。难得故三字。通结上三妙法妙应妙机故也。如是去释上真法。妙应所说妙机所感。无非中道是故双非。非有非无即双非真俗。言虽双非意在相即。非难非易重显中体。非泥洹智故云非易。非分别智故云非难。有三悉益等者。重以四悉结成真法。意明四悉秖是二谛及感应意。即显中道以为真谛。异于但真是故双非。故知感应不出二谛。故知缘起下明妙感应能办佛事。然四随四悉去别会通也。此且重举通名也今说之下正会通名。以大悲故随顺物机得四随名。以怜愍故遍施法药得悉檀号。大悲与怜愍一体异名。如一物不殊。在左谓物为右。在右谓物为左。因缘者即是五略。因缘两字更互立者。若众生发心勇猛。虽假圣应即以众生为因圣人为缘若众生善根微弱圣人敦逼。即以圣应为因众生为缘。亲生为因疏助为缘。故从强弱立名不定。当知去结。四随四悉及五因缘名义相符。故须会之。言谓言教即名异也。味谓义味即义同也。名合于义故曰相符。符合也。汉书封功臣。以竹长六寸分而合之为信。故字从竹。从草者鬼目草名非今所用。随乐欲下次会别名。先会随悉者。乐欲秖是欣慕故云从因。世界秖是阴入故云从果。世界以间隔为义乐欲即所好不同。因果虽殊其义一也。便宜是辨能赴之法宜被何人。为人是观所被之人人欣何法。观人必择所宜选法必拟堪被。能欣所赴共成一义。余二名同不须别会。又五因缘下次会因缘与随悉义同。初云众生有信乐等者。阴入是世界。信乐是乐欲。此二为因感佛说于法性法界为发心缘。故发大心。禅经乐欲大论世界名异义同。众生有大精进等者。众生宜修四三昧法。感佛为说不思议行。故修大行。禅经便宜大论为人名异义同。众生有平等大慧等者。一切种智以为能破。众生应证此慧为因。感佛为说所被皆遍。破惑获果通经除疑。俱是对治。故将感果及以裂网。俱对对治。又感果自破细恶。通经裂他大疑。自他虽殊俱名破恶。众生有佛智眼等者。众生一心三智三眼应入秘藏。以之为因感佛为说旨归三德。自行妙满化他妙成。俱名究竟。此之成满秖是极理。故与经论第一义同。一一皆云一切等者。异于偏小五缘故也。又五缘下次会五缘与五复次同。初云枝本者。发心导行枝必由本。行填于愿本必假枝。枝本虽殊同成道树。以四三昧收诸行尽。故名为通。念佛三昧诸行中一故名为别。通别虽殊莫非妙行。又四三昧通皆念佛故名为通。但语念佛偏举一行。故名为别。故四念处云四皆念佛。但随教别所念不同。故名为别。前之三教各念一身。谓生应报。圆念法身诸身具足。又四三昧通四教故。故复名通。有人改云四三昧别念佛通者。未失大意何假违文。次会果报与跋致同者。言果报者即止依土。依必有正报必有习。是故果报即兼二双。若云跋致跋致秖是习果一只。习必招报正必有依。现虽云只当必具双。二文虽殊共成无生一位意耳。除经论疑等者。经论是处弟子是人。人起恶邪必依经论。处有疑滞必由邪人。拔除邪疑。更无前后故成一意。本末究竟等者。发心为本同归为末。故第三卷云。自他初后皆得修入。修即初发入即后证。与第一义名异义同。故论复次与五缘义更无差别。一一文下皆云异耳者。会义已同。文犹异耳。又圣说等者三止观结。感应文多须以三结。文义若狭但以一结。如下四弘六即。或但以三结。具如下文显是四谛及四三昧。或时三一并略如下三略。或时三一俱用即如今文。一则是通三则是别。通谓通三别谓各一。不见此意多生异端。问。何故须以止观结之。答。此之三法通冠一切。今此五略其文遍通。故处处文以三一结。又复此部通名止观。凡诸文义莫非止观。不可见此结止观名。咸谓并是修行之法。如六即中理及名字皆止观结。及今文中但结感应。岂更别判三外之一。是知理教行果发心感应无非止观故也。又此部虽复通名止观。从释名去文相区分不复更用三文结之。今三结中有列有释。初之五字标应也。从或次下列应也。次即是渐。具即是顿。杂即不定。不次即是不定及顿。相对来耳。不具不杂亦复如是。众生得益不同标感也。从或次下列感也。类应说之可以意得。从或四悉下释也。次释感应中初二句渐也。次二句是不定。后二句是顿四悉五缘一一相对故名为渐。或一或四多少杂乱故名不定。随举一法皆具一切故名为顿。故但结文成三止观。何得即以修行释之。如是等下例诸法相。准前可知。向但结前五缘四悉。复次四随一切例然。次又以下一止观结。文中既以发心为观邪息为止。当知五缘复次四随四悉。无非发心邪息故也。故三止观亦复不出发心邪息。故知三一但是总别。五略秖是十广者。结章广略。若前文云生起五略显于十广者。以略生起显广生起。今此复以五章摄于十章。故云秖是。言初五章名发心者。大意五略虽有修行乃至果报。但是通途示其始末。若不尔者何名发心。释名下四。正其所发。是故五章。通属发心。方便虽非亲修正行。行家方便通属行摄。果报一章至果报者。从果报去广略义均无复宽狭。故直尔解不须对辨。违谓偏空偏假。违于中圆故曰二边。顺谓圆中圆理顺于实相故云胜妙。无明未尽。各于三土以受依正。通云果报。言二边报者。从空出假而为有边感方便土。若以凡夫三藏菩萨而为有边感同居土。通教二地。别人十信圆人五品。及以诸教残思所润皆感同居。若以二乘通七地去别七住去圆七信去通为空边者同在方便。今文且说偏空偏假所感果报。不如初住初地已上居果报土。若作通说。住前虽圆所感果报犹在方便。起教等者。自证妙理称机说法。教由机生故云起教。此约为主对机说也。佛虽兴世必假大权扣机击发。故云起教。此约为伴对主说也。或作佛身等者。法身八相具如释迦从始至末一代化仪。九界等者。如华严中文殊普贤八部等类。对扬顿也。从四含去乃至般若空生身子帝释文殊八部之流对扬渐也。如华严中加四菩萨即转顿也。佛初成道令诸比丘处处化人。方等等中文殊净名空生身子等即转渐也。如诸经末受佛嘱累发誓弘经。即弘通也。文虽不云开渐显顿。意亦可知。但法华中无加说义阙于转耳。此并约眷属说也。问。大章名起教五略名裂网云何得同。答。对扬利物名为起教。令他除疑名为裂网。起教本为除他疑网是故同也。简非竟。次显是中初四谛者。四种四谛即是大经圣行品文。第十一初以八苦释苦即生灭苦也。苦谛文末约四谛简云。凡夫有苦而无谛。声闻有苦有苦谛。菩萨解苦无苦。余三亦然。即是通教菩萨对三藏简。第十二初以善不善爱及以九喻。谓责主有余罗刹女妇等。以释集谛即生灭集也。集谛文末约四谛简云。凡夫有苦无谛。二乘有苦有苦谛。菩萨解苦无苦而有真谛。三谛亦然。疏云。前苦谛文末不云有真故知是通。今云有真真是真实。故知即是次第不次第二种真实。此是别圆对三藏简。至释灭谛文末。但云见灭烦恼断故常。无烦恼故乐。佛菩萨因缘名净。无二十五有名我。道谛文末但云常无常有为无为等。灭道文末但云四德。既不复更与二乘比决。故知单约别圆释也。自非一家圆会经旨。佛语巧略何由可通。乃至下文下智中智。此并四种四谛之明文也。后复因文殊问。佛广答七种二谛。次广明一实具如玄文。今初明生灭四谛者。谛义具如玄文第三。言三相者。不立住相与异合说。以人多于住起常计故。故净名云。比丘汝今亦生亦老亦灭。老即是异。此中义兼一期念念二种三相。言四心者即是四分烦恼。四分必是三相所迁。故云流动。流动即生灭也。四相虽属不相应行。即彼烦恼是生等故。为显此中成生灭义。是故须以生等说之。下文道灭尚成生灭。故此苦集须云生等。以实有道治彼苦集。故云对治。有苦集时则无有道。若有道时能除苦集。故云易夺。灭有因果还归无余故亦生灭。故阿含中明四谛义遍一切法。如云知漏知漏集。知漏灭知漏灭道。十二因缘十二头陀。一一皆生四谛之义。具如法华疏释迦叶中。虽世出世等者通结四谛并成生灭。通教具如思益经文。释签已引。别义者。先正释苦中初总明境。次乃是下总明菩萨出假智力。次从谓下略举一界况释之也。铍字从金从刀者俗。铍谓铍开剥皮割肉截骨等也。然其字义大同小异。故玉篇云。剥者裂也。刻割也。去肉脱皮也。割裁截也。若如也。干数也。如其苦类相状无量。故非下举劣显胜。下三谛准知。问。苦谛文中约十法界。集谛文中但云种种。道谛文中分析体等。灭谛文中分四教别者何耶。答。苦集义通须约十界。是所治故须通云十。道亦应四。且据能断内外苦集故但云二。灭若云二于理无妨。寄教分齐委分四别。此即苦集俱十道灭并四。二种因果各同类故。集谛中云身曲等者。身如集影如苦。声如集响如苦。道谛中云析体巧拙者。分界内外。方便通指贤圣诸位断惑用智。皆云方便。则有四种方便不同。曲直长短者。化城宝所各有曲直。五百为长三百为短。言权实者。如第三卷偏圆中说。俗释权者反常合道。又云。迹近而行远和光不同尘。贾逵曰。变也。宜也。字义申此可以意知。又灭下灭谛中言若干正助者。义通四种灭也。又如是下别灭谛中云尘沙者。譬无知数多。他解唯二。一染污。二不染。不染即习气。今家意者。小乘习气即别惑是。故今释之。分界内外一十六门知病识药及授药也。又三悉下以四悉檀判无量也。别教始终立四悉义。即初地去名第一义。今此无量从于地前三悉义边。立无量名故云从多。无作四谛中言皆是者。非但道灭苦集亦实。初后不二故名无作。异别无量故云无复。又秖别三悉即第一义故云无复。遍在诸经不可委记。次对土中言横竖者。竖约设教对机。机既增减不同。致使教有差别。四土对教优劣多少故名为竖。土体敌对无复优劣故名为横。问方便土中已无通惑。何须通教。横竖二义皆云用通。答。大乘初门调机入顿。为知故学非用断惑。如诸声闻至方等会。被弹斥已皆习通门。若至方等必到法华。在方便土须通教者。此约不至方等会人。问。若是实报何须用别教耶。答。约教道说证道必无。问。寂光既极何须用教。横竖二文皆用无作。答。教被中下不被究竟。初住已上名不寂光。等觉为中。妙觉为上。出净名疏。又总说下以别释总。故离苦集为十二支。观因缘智以为道谛。十二支灭以为灭谛。故大经下引证。二十五云。观因缘智凡有四种。谓下中上上上。下智观者不见佛性。以不见故得声闻菩提。中智观者不见佛性。不见佛性故得缘觉菩提。上智观者见不了了。不了了故住十住地。上上智观者。见则了了得阿耨菩提。以是义故十二因缘名为佛性。佛性者第一义空。第一义空名为中道。中道名佛。佛名涅槃。因缘不殊四观不等。对别教中经云住十住地等者。以次第行从住入空。乃至十地方入中道。次第住三故名为住。住及不了并约教道。若无四教此文难消。至禅境中当复广说。又中论下离论四句以证四教。以此四句因缘居初。故将因缘以对初教。有其二意。一者以初对初。二者以事对事。又复因缘为诸法本。随观别故成空假中。故证教别同观因缘。次又解下复将初句释四四谛。四四谛中皆观因缘。故以因缘对四苦集。灭苦方便空分析体。及假中异故成四别。前释似同对文少别。是故重释。又偈云下复对因缘者。前虽四句对四因缘。未分因缘及以所生用对因果。作此对已即知初句为初观也。下三句别皆观因缘。故文云去引论一部俱观因缘。约前后文而分小衍。此依古师判论教云。教有二种。一通二别。通谓遍被终期不二。别如法华三乘各别。今此论文但申别教。于别教中正申于大。即前二十五品。兼申二乘即后两品。因缘申中邪见申小。今且用之故云指也。然今家意与古人别。古人虽以二十五品别属大乘。而不知有兼通含别。以因缘品别对中乘。而不知论因缘为宗。当知下次结谛缘与偈不殊。已分别下次约诸经明发心相。前明四谛四谛是理。一切发心莫不依理。故引十种以理居初。随事既多不可具引。且引此十以为事端。先列次释。列中应知经论多少不同。如十住婆沙但有七种发心。初云三种。一诸佛令发。二护法故发。三大悲故发。又有四种一为菩萨教故发二见菩萨行行故发。三见放光而发。四见佛相而发。诸佛教令。与今文闻法义同。护法与今文见法灭义同。大悲与今文见受苦义同。见行行放光相好全与今文名同。余文犹阙。无量寿观报恩等经亦有多发。望今亦阙不能具记。优婆塞戒有十种发。一不乐近外道法故发。二内善因缘故。三观生死过。四见闻恶故。五自诃烦恼。六睹五神通。七欲知世间。八闻佛妙事。九谓愍念故。十爱众生故。望今亦阙比之可见。华严第六明初住菩萨发心不同。或见佛相好。或睹佛神变。或闻佛说法。或听佛教诫。或见众生受苦。或闻广说法发菩提心求一切智。初住与今虽高下异。后必由初以初例后。故今十意与彼略同。问。此中十文有何次第。答。推理满故次得相好。得相好故能起神变。既以身轮现变。次以口轮开导。身口两益但是正报。正报必须依报国土。既有能被依正身口。必有所化徒众不同。众必禀教修行正法。正法将坠时逢像末。法渐浇讹众生起过。起过为因必感众苦。次第虽尔发者随对。各生四解。

　　止观辅行传弘决卷第一之三


　　止观辅行传弘决卷第一之四

　　　　唐毗陵沙门湛然述
　　次解释中初推理者。文四义二意亦在一。下去九法例然。托境发心随推随发。若论修行初门不同。故章安云。声闻以苦谛为首。缘觉以集谛为首。菩萨以道谛为首。此约三藏三乘生灭四谛。通菩萨以界内灭谛为首。别菩萨以界外道谛为首。圆菩萨以界外灭谛为首。今为成显是不论二乘复非行别。全依四谛而为次第。菩萨不同故分四异。俱观法性四解不同。世人咸云。推法性理曾不简理真伪是非。此中三藏亦云法性自天而然与别何异。是故应分权实法性。三藏既云集不能染。乃至灭不能净。故四谛外别立法性。当知苦集但是能覆不能恼染。道灭能显而理本净。法性如月。苦集如云。道如却除。灭如却已故引况云。灭尚非理。菩提烦恼更互相倾。故名生灭。推无生者。法性不殊即不即异。冰水为喻乍似于圆。然但以六道因果喻水。真谛法性喻水为别即名虽等不见心性三千世间三谛之理。举况引经同异准说可知。推无量者。法性之理出于二边。前之二教尚没空有。佛藏十喻覆显似同。望彼三藏理体永异。推无作者。凡法尚是。与通教苦集尚是相即似同。能即所即谛境永异。若不甄简依何而发。广简异同方显无外。发心僻越万行徒施。若推下重示功能。故于推理等者。从此乃至受苦起过。一一皆应如今分别。不欲烦文故于此中委指相状。下去但云上求下化。准推理说意亦可知。问。此中推理何殊四谛。答。前云四谛通语所依。今明推理别约法性。四种行人推二法性。通别异故故重明之。次见相中四见不同。言昺著等者。昺光也。丽美也。亦著也。灼烁光明也。毗首羯磨等者。大论第五释相好中云。二足轮相千辐辋毂三事具足。自然成就不待人工。世诸工师毗首羯磨所不能作。问。何以不能。答。天工师是不隐没智轮相是善业报得。天工是报得。轮相是善行智。天工但一世。轮相无量劫。故不能以天工而作轮相。今文例之。三十二相皆非天工之所能作。若阿含云。佛升忉利。以神足力制诸弟子不令知处。二王忆佛因成大患大臣白王。造像供养。优填王以栴檀香作。匿王以紫磨金作。悉高五尺。初召工匠与重宝赏无能作者。毗首羯磨化为人来。为王造像。下斧之声上至忉利闻者解脱。据此二王虽感天工但能作于似佛之像。足轮最下尚不能作。况复能作余真相耶。胜转轮王者。瑞应云。阿私陀仙合掌而言曰。大王当知悉达太子定当成佛。终不在家作转轮王相明了故。所以轮王具而不明薄拘有而不具。故知西方相法出自大权。相好严身故云缠络愿我得佛。佛道无上誓愿成也。我度众生。众生无边誓愿度也。为度生故须习法门。为成佛道须断烦恼。是故文中但举二弘以摄余二。下去例尔。又复四弘更互相成。为度生故须三弘誓。为断惑故亦须余三。余二弘誓准说可知。故知举二亦摄余二。见通佛相者。但是见彼三藏相好空无所有。如来是所严相好是能严。所严空故岂有能严。能所是境知属行者。所言空者。相即非相非谓无相。世滥用之弥须诚慎。肇云。诸相焕目而非形。八音盈耳而非声。应化非真佛亦非说法者。及观经等亦通佛收。报佛相者。以得法性明镜身故无像不现。一一相好凡圣不得其边者前两教凡圣及当教地前。并不穷于报身相边。如西域记云。昔婆罗门以一竹杖长一丈六欲量佛身才约佛身杖上犹有如杖量许。量既不已插地而去其杖成林。后于此中而立精舍名为杖林。梵天不见其顶者。梵在色界。从彼天来亦未曾见世尊顶相。如应持菩萨欲量佛身。佛成道后游波罗奈。东方去此甚远。有佛号思惟华。世界名怀调。有菩萨名应持。来礼佛足绕千匝已。念欲量佛身。即自变形高三百三十万里。复见佛身高五百四十三万兆垓二亿里。以佛神力应持往至上方百亿恒沙世界。界名莲华庄严。佛名莲华上。至彼界永不见释尊之顶。不知佛身远近几何。往问彼佛。彼佛答言。更过恒沙劫亦不能见释尊之顶。智慧光明言辞悉皆如是。出金刚蜜迹经。此尚不见况梵天耶。目连不穷其声者。佛在灵鹫。目连自念。欲知佛声所至近远。即从座起往须弥顶闻如来声如在目前。自以神力往大千边大铁围顶故闻无异。佛念目连欲试我清净音场。吾今欲现。时目连承佛力。去至西方界分九十九恒沙佛土。土名光明幡。佛号光明王。至彼故闻犹如对面彼佛身长四十里。菩萨身长二十里。菩萨食钵高一里。目连于彼钵缘上行。彼菩萨白佛。此是何虫。著沙门服在钵上行。佛言。莫轻此贤。此贤名大目连。释尊第一神足弟子。彼佛告目连。此土菩萨及声闻众见卿身小生轻慢心。当现神力承释尊力。礼彼佛足绕七匝已。我今结坐此地不受。佛言。随意。即踊身虚空高百亿仞化床而坐。种种光明珍宝璎珞。而自庄严各亿百千。现已往其佛前。诸菩萨等怪未曾有。白佛言。目连何故至此。佛言。欲试彼佛声远近故。佛告目连。仁不宜试佛声远近卿大误也。假使过于恒沙劫行亦不能知。目连投彼佛足悔过。佛告目连。汝到此者是释尊之力。若欲还彼假使卿身一劫不至能仁已灭。目连曰。我今迷惑不知所去。彼佛曰。在东方。目连叉手自归说偈唯愿天人尊冀垂力愍念。愿显其国土今欲还本土。身子于灵山闻而怪之。阿难白佛谁耶。佛言。目连在彼光明幡世界。佛为放光明照之。乘光还到到已忏悔。身声既尔诸相例然。出大论十一与金刚密迹文同。坐莲华台居色究竟等。并此相也。论云去。八十行般若颂文也。无形谓法性也。庄严谓福智也。境智相称遍应法界。唯有同类见非庄严。今从教道他受用边亦云报身。即是登地菩萨所见。法身相中云知如来智等者。智称法身故名深达。即指法身为诸相本。故云法身具三十二。又如华严一一相好与虚空等。此四教主未开成别。秖是一身四见各异。故大论十一引密迹经云。一切天人见佛色量。或如黄金白银诸杂宝等(云云)。或见丈六或见一里(一也)或见十里乃至百亿(二也)无量无边(三也)遍虚空中(四也)是则名为如来身密。机见不同。为弘誓境故云愿齐等。一一文中皆云若见如来者。皆以三藏如来而为境本。于色相上四见不同。睹神变者。史记云。识用曰神。易曰。利用出入之谓神。故知俗教言远意近。故易曰。阴阳不测之谓神。虽云不测及识用等。但第六识。于欲人中阴阳不测等耳。变者亦是阴阳变易。寒暑递迁。如此释变意不殊神。尚未及天况三藏圣。三藏神变依于根本。一心作一等者。如化主语时化事即语。化主默时化事即默。语默既尔余仪亦然。故非任运真化故也。若放一光等者。常光一寻则不云放。寻外之光故名神变。始从阿鼻乃至尼吒。戢重辉者。戢敛也。止也。日月为重辉。佛若放光令敛不现。报恩经云。佛光明者如日轮光。不云不现者。世间无物以喻佛光。此分喻也。故彼经云。世尊放光犹如日轮光明赫奕隐蔽众星。犹如大龙蟠阑椿轮茜练璨烂。睹之目眩思之心乱。佛若放光能令一切诸光不现。大论云。欲比决知如迦叶光比阎浮金。犹如聚墨在珂贝边。迦叶身光比四天王。如是展转乃至梵天皆如聚墨。故云隐不现也。大论问云。如来何故常光一丈。答。根不堪故。若放多光则失眼根。又问。若放光有益。何不但放光而说戒施及禅等耶。答。众生得益不同。如城有多门入者不等。胜应神变者。此中依理故异三藏依根本禅。不二相故异于三藏一心作一。各各见佛独在前者。不同并见老比丘像。净名云。各见世尊在其前。如涅槃时各见如来唯受我供。般若数数放光。净名如须弥山显于大海。灌顶巍巍堂堂等。并胜应神变。报佛神变。言依如来藏者。藏谓理性不能现变。要待登地缘修满时。真修发已方能现变。但异根本及无生理。三昧正受即指初地十方百界而作佛事。法佛神变者。法佛如来与事神变不二不别。故云相作。无记化化等者。大论第八问。释迦化作无量千亿诸佛。云何一时能说法耶。如毗昙中一时无二心。化主化事语默不俱。云何一时皆说六度。答。如此说者。外道声闻所变化耳。如来变化无量三昧不思议力。故无量百千一时语默。又声闻人化不能作化。故声闻灭后不留化事。如来灭后能留化事。如佛无异。故云化复作化。九十一丈同。又神变者。非但身轮一切言说及意善巧皆名神变。故大神变经佛现十八变竟。时商主天子白佛言。颇有神变更过此耶。佛令文殊广说变化。具如净名不思议品。文殊白佛。如是摧伏恶魔亦令菩提久住于世。如是未为殊胜。若无名无相。无声无字。无戏论。非沙门所知。如是历十八界皆作此说。无三脱说三脱。乃至六度皆不可得。一切众生说无众生。佛土佛身亦如是说。是名神变。商主天子言。若如是者。一切诸法皆名神变。身子问天子曰。汝闻此神变不怖耶。天子曰。我即神变云何怖耶。文殊言。一切善恶动不动皆神变相。不动即法性动即事神变。一一文下皆应结云上求下化。文无者略。故知佛现及文殊初说。犹属通别神变故也。作四弘义准说可知。闻法中二。初正闻法。次以偈结。初文言或从佛等者明闻法所从。从佛唯佛在。知识通现未。经卷唯灭后。闻生灭去四教之法。一一皆生四解不同。此所闻法不出四谛。初闻生灭生四解中。初生生灭者。世与出世秖是四谛。生生不已故曰新新。四相所相故曰迁移。即苦集也。戒慧略举道谛。解脱略举灭谛。即有为无为二种解脱。寂静即是所证灭理。得佛上求说道下化。生无生解中云无刺者。此引大经二十七文。法性空中云何言有苦集之刺。而言欲拔修道灭耶。四皆无主故并云谁。无主故空故云清净。能谓道灭所谓苦集。能所不二故云寂然。生无量解者。非于二边教道但中。烦惑不染故云独拔。边非即中中在边表。故下喻意如中道华离二边水。出缠智月处法性空。生圆解中变非双照者。虽三相即中性双非。三一相即与法界等。名异义同。常乐略举四德中二。备一切法故云具足。若据此意见相神变。一一皆应生于四解。但于声教此土所宜从闻为便。故于此中委明十六。况闻通深浅见等不然。执石等者。石毒宝药性本不二。随人所感各见不同。诸法亦尔。本是法界。前三教人谓为苦集。圆顿智照义之如执。即是法界如成宝等。毒药具如大经释摩男缘。次闻无生生四解中。初闻无生生生灭者。菩萨同凡故未无生。生无生者。三乘共学俱断通惑故皆无生。生无量者。若断见思言无生者。二乘有分。此断无明方名无生故云非分。菩萨断惑前后次第。是故二死次第无生。生无作者。闻阿字门即解一切。即圆解也。次闻无量生四解中。皆取伏位及出假位名为无量。断惑证真非无量故。初生生灭者。二乘方便菩萨三祇通名无量。故举凡位十六谛观。生无生中亦是三乘同伏菩萨利他。生无量中分为两句。初句在行。次句在向。一一句中皆云亦者。初句界内未尽。又伏界外故云亦也。下句尘沙未尽。又伏无明又言亦也。故四念处云。住断见思。又断界外上品尘沙。十行中品。十向下品。今明无量不取十住。生无作中云伏断者。信后正伏为断方便故云伏断。入住正断非无量意。四种各受无量名者。如江河准海皆得名为其水无量。而其水量不无多少。无作生四解中。初句总标。初生生灭者。菩萨不断不证无作。生无生中三乘同证无生之理。生无量中地前为权登地为实。断已不作故名无作。生无作中地前二谛即是登地中道故也。故云权实相即。夫一说下以论偈结。此总标也。次若言去。一一教中各得四句。义当一教生于四解。前虽各生未约法辨。故约论偈重辨相状。故借论文相即之语而结四解。此为后来作闻一句。生种种解之法式也。初结生灭中。云呼方空为即空者。如人堕岩虽未至地得名已死。方犹当也。常修无常虽未即空。当空之义在现境上。境即应空故曰即空。赖缘假者。然四教中。俱有赖缘施权二假。其相各别。空中亦然。今此虚假赖众缘成非从空出设权利物。离断常中二乘亦得。佛果胜于三乘弟子偏受中名。广如第三开合中说。若作如此解者下欲辨后教。先斥。次结。如阿含无诤经中。佛告比丘。莫求欲乐极下法故。亦莫苦行太过法故。离此二边则有中道。又佛在舍卫。舍利弗言。我如大地诸大小便唾吐无嫌。乃至如水如火如巾。佛言。此经名为师子吼也。阿难言。身子所说妙中之妙。又佛在鹿子母堂云。堂上虽空然有不空唯比丘众。又数念一无事谓空于人想。然有不空唯一无事。又婆沙中处处皆云法性实相及法身等。如是等名与大乘同。是故应须以义判属。所以四教俱空假中。而随教门所诠各别。故此斥云尚不成即空等也。次结无生中。初云因缘等者。释即空也。而不得下。斥无法性妙假妙中。从设作下。许有当教假中二名。未见别理唯成但空。虽有八地出假化物。一时施设非任运化。虽异因人立中道名。但离断常终归空理。此三番下。结斥。次结无量中。先结者。实有三谛不同藏通是故不斥。但斥次第未得名圆。亦顺论文三语相即。虽复三谛皆空皆假皆中宛然次第。无主故空真谛中空也。与前三藏无主空同。假即空者。以即空心而出假故。对他假病假设法药。是故药病无不即空。此俗谛中空也。中即空者。中理无边即毕竟空。此中道空也。亦得名为一空一切空。虽复三谛俱得名空。不无次第故属别也。三种皆假者。亦似一假一切假前后灼然。三谛虽俱但有名字。次第前后故属别也。三皆中者亦似一中一切中而次第宛然。权立中名。是故三谛犹成次第。离断常故名为中真。位在十住。与机无差名为中机。位在行向。法性实际名为中实。位在十地。三时各异故亦别也。虽复三谛皆空假中。秖是次第三谛之相。次结成圆者。言思道断既不思议。又即实相故不同别。三种皆假亦云三谛同有名字。与别何殊然别教中约次第三但有名字。此三即一但有三名。二名似同其体永别。当知下结意。法即是境。境谓四谛。依境起解依解起愿。愿故名为发菩提心。世人多以坐禅安心。名为发心。此人都未识所缘境。无所期果全无上求。不识大悲今无下化。是故发心从大悲起。种种之言不过四四一十六解。其净土徒众等者。十科明发已释其四。余六略无指例而已。今更比前略辨相状。言净土者。或从经卷闻说诸土。或佛声光令见诸土。或有机缘见此土异。或圣冥加目睹诸土。不可具论略述纲要。若一质一见异质异见。具如推理见相等也。异质一见一质异见。具如闻法四义互通各成一意。如法华初会。及净名中香积菩萨来此听法。此见同居秽也。此会大众见妙喜国。及法华中三变土田。此见同居净也。声闻菩萨共为僧等。此见方便净也。如净名中足指按地。而皆自见坐宝莲华。及法华中见此娑婆纯诸菩萨。此见宝报土也。如净名中大士空室。及法华中下方空中宝塔在空。此见常寂光也。乃至像法决疑娑罗林地四见不同。亦如玄文释国土妙迹土四别。即其相也。睹诸土相上求下化。国土是所依生佛是能依。生佛相望故得亦具四弘誓也。下睹众等五科不同。亦应委说质等四句(云云)。言睹众者。如诸经初列同闻众随教多少大小优劣。即其相也。自力他力闻说冥加。例前可知。若一质异见异质一见者。或见大众聚散生灭。或见大众聚散如幻。或见大众能绍佛法。或见大众如常不轻。亦如玄文眷属妙中。次见修行亦四见者。修六度行四三昧等。皆以期心境智勘之。四相自别。若一质异见等者。或见舍身剜身为生为道伏惑修行藏也。或见所舍如幻化等通也。为常住故别也。为法界故圆也。亦如玄文行妙中说。若准诸部经论不同。三祇六度藏也。如请观音文殊问等。并有三乘共行。通也。若华严云。菩萨发心不为一人乃至恒沙。为度一切发心修行。别也。普贤道场及华严中普贤行等圆也。约五味经多少不同。准说可知。上二下三准应可见。徒众修行属道谛摄。道即上求义兼下化。次法灭中亦有四者。十住婆娑云。菩萨摩诃萨见法灭时起护法心。准例应有四种菩萨护法不同。若立像正乃至末法流通护持。藏通也。若见法藏誓于十方尽未来际。为护法故别也。若见法灭即知法界常住不灭。尽未来际护常住法圆也。一质异见等比说可知。法灭护法义兼上求及以下化(云云)。见受苦中生四解者。若见三界六道轮回生灭也。若见轮回无逼恼相通也。十界苦相一一无量别也。百界千界苦在一念圆也。若一质异见等。如见驱使鞭打系缚。亦生四解发心不同。亦如四谛四苦差别。次见起过中生四解者。四四谛中四集不同。即起过也。一质异见比说可知。受苦起过属于下化义兼上求。亦四义足。初心行人甚要甚要纵使发心不真实者。缘于正境功德犹多。何以故。发菩提心事希有故。如首楞严中。佛告坚意。我灭度后后五百岁。多有比丘为利养故发心出家。以轻戏心闻是三昧发菩提心。我知是心亦得作于菩提远缘。况清净发心。故知若非正境纵无妄伪。亦不成种。次以三止观结者。十种发心推理居初。故约推理余九准例。故下文云。若见此意例见相闻法乃至起过。故一一文皆生十六。一一皆以三止观结。初上来下标也。然法性下正释。初释顿也。法性之理非复数量。若定执于三观四教。以为能发反增迷倒。从今言下至内惑故为深渐也。先法说。云一二三四者。秖三止观及以四教。次第重累故一至四。此明渐次所以也次云说法性下辨不同相。界内界外权实二理。各二根性故四不同。次从若界内钝人下。释有四所由。由迷解故轻重巧拙。真与法性名异义同。界内利钝迷于真谛。界外利钝迷于中道。迷真迷中所迷所解。虽同法性。能迷能解。巧拙等殊。故成四种。迷真迷中有二苦集。解真解中有二道灭。利名为即钝名为离。巧拙亦然。离谓离法性别有苦集。即谓即法性即是苦集。所解离者由能解拙。所解即者由能解巧。问。迷解秖应云集与道。何故复云苦与灭耶。答。以因召果相从而说。界外望内真中虽殊。巧拙即离其名不别。次所以下举譬也。通为界内界外作譬。以路人为父子名即。以父子为路人名离。何者。苦集之体本是法性。犹如父子。若谓法性异苦集者。名为路人。故谓苦集永异法性。可譬藏别两教人也。体性虽同于事永异。名非骨肉。于异强亲生父子想。则谓苦集即是法性。故譬通圆两教人也从粗细下引例合譬也。若据譬文。则应内外各有粗细及难易等。今为生后不定文相对说易故。但以界内为粗。界外为细。枝本难易等。准此可知。如是粗细各有巧拙父子等譬。故云亦如是。从或云界内去至为深。此中二对释渐相也。故下结云。若作浅深轻重者渐次相也。虽有或言以无交互不名不定。次从或言界内下六对交互释不定相。最后难易虽无交互。但是文略义推应有。应云或界内初心能破故为易断。界外后心方破故为难断。诸交互句不能细记。读者勿轻。从如是等下。结前不定兼指广也。从若作下总略结示。皆云若作者。三种止观即是别相。但明诸教即是通相。以别辨通故云若作。浅深轻重指前二对。一实四谛指前法性。更互轻重指前六对。次皆大乘去劝进也。夫发心者为求圆乘。圆乘不同。行分三别。奖劝行者不可不识。次从问下料简也初问者问前推理。集既有四苦果何以但有分段及变易二。因果应等何故四因但感二果。答中意者。先正答。次举例。先正答中以义言之。何但果二集亦但二。今言四者约破迷生解。二集各有巧拙二破。以成四别。此惑随人所解不同。故云惑随于解。若随顺生死四集但感二种苦果。故云解随于惑。今以解问迷故云四集而感二果。以实而言解则俱四。如四四谛则有四苦。迷则俱二如通别惑但成二因。何须但约解因而问迷果。次例如下举例答者。如界内惑随于小乘二解别故。名为见思。若诸凡夫随顺迷情。界内二因。但感界内一分段果。此例未切。随迷但感一分段果。此则可然。若例于解而生二集其意未等。前于一集而生二解。今乃于集开为见思。又前文意于一苦谛解亦应二。此中纵分为见思二。苦果不可分为二种。若切说者。破见惑故离四趣恶。破思惑故离三界生。各更从解以分二别。次问苦集可是因缘等者。问前论偈结中。以论初句对于三藏四谛。俱属因缘生法。苦集是迷容可从缘。道灭破迷何故亦言从因缘生。次答意者。所破苦集体是缘生。若无苦集则无道灭。名从他得故亦从缘。所以三藏四俱生灭故大经下引大为例。无明是集菩提是道因灭集故方得有道。别圆意也。别圆道灭尚从缘生何况三藏。举深例浅以酬前难。次问者。问前文中法性一法。何故分为权实二理。复分即离以为四耶。答意者。开权显实唯一法性。为实施权故分权实。于权实中取解根别。故使权实各具利钝。次从若见此意下举例余九。推理既有三止观结。及以三番问答料简。余九准例皆亦应然。次名四弘者。弘者广也。誓约也。释名云。誓制也今以四法要制初心使上求下化。故云发僧那于始心终大悲以赴难。僧那西音此云弘誓。起行填愿故云赴难。初云前推理去至四弘者。结前生后。其义已显结前也。为未了去生后也。前虽约谛广明发心。未了之徒不了四谛秖是四弘之境。是故更作弘誓说之。又四谛中下次辨同异。四谛是境。从境生解故云约解。四弘依解而生于愿故云约愿。又谛有因果故通三世愿皆在当故属未来。又四谛约理理通三世。四弘是愿愿未来成。弘之与谛皆须上求。有上求故方有下化。上求之中有佛道故。方有法门。是故一一皆须云佛。又此应约九世言之。故三世上皆有因果。故皆云佛。又四谛有苦集苦集具六根。弘誓约期心期心但在意。又四谛通三业三业通六根。愿不必身口是故但在意。此据大分。若委论者亦应具三。心缘誓境口宣誓言身现敬相。又三番之中非无余义。一往且尔。故并云多。问。纵有斯异约谛起愿前已兼之。何须更说。答。誓名为大谛通大小。灭苦自度其名在小。悲济于他名则兼大。谛名有滥故说四弘。又弘通偏圆即名唯圆。故四弘后更明六即。从广之狭方乃显是。故下文云展转深细。如此下结来意也。问。前明十科今此何故但对谛简。答。四谛是通十科约别。故释十科谛居其首。十科无理事同魔说。故但约谛义该余十。初释生灭四弘中。初明誓境即四谛也。心不孤生去集谛境也。前约谛中从粗至细故苦在前。今四弘中从细至粗故集居先。道灭亦尔。又前四谛约于因果。果相粗故是故先示。今四弘中约于意地。集在于意是故先说。言心不孤生者。明此心起是所生法。从此根尘下示也。正示此心成生灭相。根为能生即属于因。尘为所缘即属于缘。因缘和合成所生法。因缘所生俱是生灭。言三相者谓不取住。准前云四心流动亦可云四。趣起灭潜密故名为窃。念念续起故云新新。睒烁下举喻也。睒者暂视之貌。烁者明也。念念速起如暂瞬之明。故如电起耀此乃分喻。故知念起速于此也。遄者往疾也。诗云。人而无礼胡不遄死。疾流相续实可全喻刹那不停次色泡下苦谛境也。具如大品大论广释。泡沫是小乘中喻。焰等是大乘中喻。此是共部是故兼之。雨投于水所起曰泡。水击于水所聚曰沫。阳在旷野远视名焰。城谓干城。俗云蜃气。蜃大蛤也。朝起海洲远视似有楼橹人物。而无其实。故十喻赞云。世法空旷如彼鬼城。凡夫愚痴为之而征。药等和合令见异本故名为幻。大论云。声闻法中无城等喻。但有种种无常等喻。此中虽用犹属生灭。至第五卷当更辨别。倏亦疾也。一箧遍苦者。箧中无乐名为偏苦。大经二十四云。四大毒蛇盛之一箧。令人养饴瞻视卧起。若令一蛇生嗔恚者。我当准法戮之都市。四大成身犹如一箧。一大不调能令犯重故云都市。从于苦因复至苦果故名为偏。四山合来下道谛境也。大经二十八云。佛问匿王。有四大山从四方来欲害人民当设何计。王言。唯当专心戒定智慧。道品不出此之三法。言山来者此以非喻为喻。四山四大也。四方生老病死也。若欲免此唯依道品。竖破下灭谛境也。竖破颠倒即灭集也。横截死海即灭苦也。惑灭必先粗后细故云竖破。苦亡则无复先后故云横截。苦分轻重亦可言竖。见思俱破亦可言横。今从多分故且言之。倒谓常等四倒不同。历界则有诸品深浅。旷大秖是分段而已。海喻生死无边。俗教不知死必有生。故释名云神尽曰死。此则断见外道所摄。有谓三有。流即四流。于此三处因果不亡故名为有。为此四法漂溺不息故名为流。见流三界见也。欲流欲界一切诸惑除见及痴。有流上二界一切诸惑除见及痴。无明流三界痴也。经云下引证也。大经十四释祇夜中云。如佛告诸比丘。我昔与汝愚无智慧。不能如实见四真谛。是故久处没大苦海。下佛复以偈答迦叶云。我昔与汝等。不见四真谛。是故久流转生死大苦海。此证由见四谛生死尽矣。火宅下诃责。不见谛理但耽苦集。著见名嬉著爱名戏。是故下正发誓也。如释迦下引事为例。此即三藏发心之流例也。耕者。说文云。犁也。苍颉云。垦也。说文又云。人曰耕牛曰犁。山海经云。后稷之孙叔均始造牛犁。即此土有犁之始。瑞应云。悉达太子厌恶五欲游四城门天帝于东门化为病人。南门为老人。西门为死人。北门为沙门。悉达见已皆问天帝。天帝皆答其意。太子曰。如沙门者唯此为快。夜半逾城至王田树下。父王追之见而作礼。太子曰。吾求自然欲除众苦。诸不度者吾欲度之。诸不解者吾欲解之。诸不安者吾欲安之。未得道者欲令得道。愿我得道不忘此誓。王知其志便自还宫。于是太子坐于树下。见耕者出虫乌随啄吞。感伤众生鱼鳞相咀求出良离。据彼经文观耕之时已发誓竟。因观耕故感伤众生。亦是因境发誓之流例也。是故引之。似弥勒等者。台谓台观。说文云。土高曰台。有木曰榭。弥勒成佛经明。初厌世时儴佉王以一宝台用施弥勒。弥勒受已施婆罗门。婆罗门受已毁坏分散。弥勒见已知一切法皆归磨灭。出家学道。坐龙华树即日成佛。广如经说。此则弥勒正因台毁而发心也。以明了下简非显是。次秖观下明无生弘誓。观所生心与前不别。能观观智即空为异。何以即空。四性捡故。性相空义至第五卷委释。起时不从自他等者。既无四性生灭叵得。来去秖是生灭异名。此心不在内外等者。非自故非内。非他故非外。非共故非两间。非无因故非常自有。但有下性相空也。生即无生名为有寂。亦无无生名为无寂。初是性空。亦不下相空。凡夫计实故云谓有。一切智观故云智者。知性相空故曰知无。又法本不生名为有寂。今则无灭名为无寂。次如水中月下举譬也。大论云。如水中月小人去取大人笑之。以身见故见有种种。又论三十六云。譬如小儿见水中月。入水求之不得便愁。智者语言其性自尔莫生愁恼。欣喜也。惨忧也。思益云下引证也。前譬通总引证则别。第一云。知苦无苦名苦圣谛。集无和合名集圣谛。毕竟空中无生无灭名灭圣谛。于一切法平等不二名道圣谛。此即四谛俱无生也。次引大经即前四谛初文所引是也。集既下别譬四谛。一一皆先法次譬。唯阙灭譬。初集譬云渴鹿逐焰者。热及空尘三因缘故而生于焰。渴因缘故谓之为水。内有痴爱外加欲境。因缘力故起于欲想。凡夫不了为之轮回。说文云。由风所飞曰飏由风动尘为焰。苦谛譬如捉水月等者。只律第八云。佛住王舍城。诸比丘谓调达作举羯磨。六群比丘同调达见。佛告比丘。过去世时空闲处有五百猕猴。游行人间。有一尼拘类树。树下有井井有月影。猴主见已语诸伴言。月死落井当共出之令诸世间破于暗冥。诸猴言。云何能出。主云。我之出法。我捉树枝汝捉我尾。展转相连乃可出之。诸猴皆从。才欲至水猴重枝弱枝折堕井。时猴主者调达是。五百者六群是。毕竟空中有真常性月。结使水故生阴入影。凡夫痴猴谓之谓实徒谓有真不了阴入。以师迷故教多人迷。故知并由不了苦故。彼律虽喻主伴同邪。亦由不了阴入故也。道谛法说中云不应言我行即空等者。一切皆空岂可行即而简不即即外无别不即故也。若有简者如避空求空。譬云如筏喻等者。中含五十四筏喻经云。为知此欲能障道义。及知此法不受极苦亦不疲劳。以不倒故我长夜为汝说筏喻经。欲令汝舍不令汝受。如山水甚深无有船桥。有人从此欲至彼岸。念水流急多所漂没。以何方便得到彼岸。我今宁可收取草木缚为猈筏乘之而度。度至彼岸便作是念。此筏益我可担戴取。即便如意担载而去。于意云何为有益耶。比丘曰。不也。彼人言。我得筏益。若弃舍之恐成无益。佛言。我说筏喻尚舍是法。何况非法。彼经喻意以说欲障道为法欲为非法。今借彼喻同金刚经。即空尚舍何况不即。如筏喻者。筏尚应舍何况非筏。灭中阙喻。若欲立者应云灭既即空。不应于彼空华而求灭实。华尚无华灭亦非灭。一期曰寿连持曰命。众生本无即苦无生。不应谓有众生寿命。苦集尽处名为此灭。即指灭谛名为彼灭。苦本无生亦无生者。故名为谁。无生本无无无生者。名谁证彼灭笔语从便故改谁字。具足应云谁于此灭谁证彼灭。谁谓宰主彼此本无宰主安在。经言下重引证中。云我不欲令等者。大品明无生法中云为三十七品。即是道谛本来无生。无四果者即是灭谛本来无生。次依例下即是大师准例以说。道灭尚无岂有苦集。是故义云。不欲令有色等五阴。即是苦谛本来无生。无贪嗔痴即是集谛本来无生经为利根举胜兼劣。但举道灭即知苦集。大师反况既无道灭必无苦集。但愍念下正明发誓。文阙誓由以愍念兼之。应云愍念众生不知无生幻化谛理。是故起誓。以文狭故所以不分。次以达苦集下简非显是。苦集空故不同九缚。今复达空又异三藏。三藏二乘虽复能达。不能即空空非空等。道灭空故故非一脱。今能达空复异三藏。三藏菩萨而不能达道灭即空。次别教无量弘誓者。初总明谛境。照知一心起无量心。心无量故迷解无量。迷即十界苦集。解即四种道灭。故云四谛有无量相。楞伽第五云如来藏为善不善因者。即理性如来为善恶本。应以十界互为善恶。大论四十一云。如大池水象入则浊珠入则清。当知池水为清浊本。珠象以为清浊之缘。然别四谛摄四四谛。自他始终须遍学故。所学既多故云无量。次三界无别法下别明四谛。先明苦集。次明道灭。初苦集中先总次别。初总文中虽未别释苦集之相。言中已有苦集之别。三界无别法苦也唯是一心作集也。心如工画师譬集也。造种种色譬苦也。心构即集。六道即苦。既云种别当知六道但略语耳。具足应云十界苦集。谓如是下别明集也如是生死下别明苦也。苦集是所破。故具明十界。道灭是能破。能破有长短内外体析等。故知初总略云六道。还翻下总明道灭。翻苦集心生于道灭。故初文云为迷解本。譬如画师下譬总也。画师菩萨身也。手如菩萨心性。笔譬所观之心。诸色六道因果。洗荡谓破因果。墡彩谓道灭也。又修空如洗荡。假观如缋彩。亦是次第三谛之相。所谓下别明道灭。一一谛中具列次第四教之相。初道谛中云纡通直通至化城者。即生无生两道品也。纡通直通至宝所者。即无量无作两道品也。或云宝渚。渚者水中可居曰洲。小洲曰渚。亦曰水畔。今以陆极水际为渚。道谛具足应明七科。且释念处余六略无。纡直二种通至化城破见思惑。直通之中不云不净。但云身空等者。以观巧故不同前拙。纡直二种通宝渚中。初纡通中。具足应云无常常非常非无常。今文中云乃至者。略却于常。所以且云无常。无常即空者。此是约化他门。更重牒前化城纡直。不云不净者。亦是通举初二观法摄不净等。悉皆无常。无常生灭也。无常即空无生也。无量无作等对于始终。分别可知。常破尘沙。双非破无明。乃至不净亦复如是。是人见灭去别明灭谛。文中皆取断位为灭。于中亦具四教灭位。虽有无作灭位之名。但是别人初地位耳。若尔。道谛何故具列纡直二通至宝所耶。答。此约教证二道以说。故四念处中问曰。别人既有无作四谛。无作既胜何不缘胜而发心耶。答。别家以无作是果。果不通因故不缘之。虽远期中正意是缘无量发心。初地无作由之而得。故曰至果方成无作。若尔。秖应列地以为无作。何故备列圆位始终。答。在教道时但云地上。若入证道即是初住。地前即成住前诸位。故寄此中备列诸位。初是生灭位。次从是人见灭至支佛无生位也。从是人见灭至妙觉别位也。从是人见灭乃至妙觉圆位也。分别下总结四谛皆从心生。言十六门道灭者。四教四门门门四谛。是故得有十六道灭。及一切者。及十方界一切佛法也。从观此一心下明依境起解。一心能通不可说心。及不可说法者。如前文云。为迷解本。今此且以出假分别名为心法。通至法性名非心法。九缚下简非。烦恼之中。有如来藏故云坐中。凡夫生盲常与藏俱而不知见。以不见故流转生死。却为藏害故云所伤。二乘眇目偏真热病谓藏为鬼。鬼等四者譬四住惑。不知四住体是珍宝。弃背驰走竛竮辛苦。言五十余年者。秖由背宝烦恼得便。退大之后轮回五道。修罗居于鬼畜之间故名为余。虽缚脱等者。凡夫二乘升沈虽殊失藏义等。起大悲下正发弘誓。是为下显是。

　　止观辅行传弘决卷第四


　　止观辅行传弘决卷第一之五

　　　　唐毗陵沙门湛然述
　　次明圆教无作弘誓者。四谛之体秖是三谛。故以三谛总标誓境。一念心起与前不别。能观观智与前永异。即此一念即是三谛。不复更论迷解之本。若根若尘并是法界。法界秖是三谛异名。次并是下三谛互融故云并是。藏具诸法即是俗也。空中名同不须别释。云何下重释也。并缘生者谓一念心并具百界千如等也。如是缘生悉皆无主无主故空。即此千如名为妙假。即是法性名为妙中。结归如文。非三而三下复疏三谛还成三谛。非三而三假也。三而不三空也。亦应更云非三非不三中也。文无者略。非合非散中道双非。而合即空。而散即假。非非合非非散。非上双非即是双照。先明双非后明双照。二文中间论二谛者。以此圆文无前后故。不可一异即中也。而一空也。而异假也。如此三谛在根在尘。如来藏者即当假也。岂如来藏而无佛性。闻此圆顿不宗重者。良由近代习大乘者杂滥故也。况像末情浇信心寡薄。圆顿教法溢藏盈函。不暂思惟便至冥目。徒生徒死一何痛哉。有人云。闻而不行于汝何预。此未深知久远之益。如善住天子经。文殊告舍利弗。闻法生谤堕于地狱胜于供养恒沙佛者。虽堕地狱从地狱出。还得闻法。此以供佛不闻法者。而为校量。闻而生谤尚为远种。况闻思惟勤修习耶。譬如下举喻也。夫以事喻法皆是分喻。于中镜喻其意最亲。何者。遍镜是明遍明是像。非并非别不纵不横。有异伊字天目故也。不合散下重复疏喻。如前可知。不一二三者。虽次第增秖是三谛。三法非有名不一二三。二三无妨者。此逐语便故略一字。智者因喻斯言有征。此一念心下合譬。欲明理等复云生佛亦复如是。今问世人云观真如。如何观于众生身内等佛等生之真如耶(云云)。华严下引证理齐。故华严叹初住心云。如心佛亦尔。如佛众生然。心佛及众生是三无差别。诸佛悉了知一切从心转。若能如是解。彼人真见佛。身亦非是心。心亦非是身。作一切佛事自在未曾有。若人欲求知三世一切佛。应作如是观心造诸如来。若无今家诸圆文意。彼经偈旨理实难销。引思益者。不了阴界等于生佛体即法界。故名为愚。引净名者。三种解脱三种菩提三德涅槃。不离众生不可别求。是故重引显成思益。引普贤观者。毗卢遮那此翻遍一切处。烦恼体净众德悉备身土相称遍一切处。显前两经众生理遍。不了之者尚隔无情。当知下总结无外。若尔下释疑。此先疑云。若具三谛。华严云何但言如空。及大品中云毕竟空。此举下释疑也。文偏意圆不应偏难。华严第三普贤菩萨欲令众喜而说偈言。游心法界如虚空。是人所知佛境界。既云佛界必具三谛。故今申云举空为端。空即具三故云空即不空等。何但空尔假中亦然。故引微尘及以中道皆悉具三。言微尘有大千经卷者。宝性论云。有神通人见佛法灭。以大千经卷藏一尘中。后有人破尘出卷。华严如来性品云。佛子。譬如有一经卷。如大千界所有一切无不记录。二千小千须弥山王。乃至色欲天宫等大皆记其事。文广。时有一人出兴于世。具足天眼见此经卷在一尘内。作是念言。云何经卷在一尘内而不饶益一切众生。我勤方便破尘出卷。彼人即以方便出卷。佛子。如来智慧具足在于众生身中。为惑所覆不见不知。如来天眼观已言曰。善哉善哉。云何如来在于身中而不觉知。我当教彼觉悟圣道。令离颠倒见如来性。即时令彼修八圣道见如来性。一地多种一丸多气并喻于有。勿守语等者诫劝也。勿守偏语以害圆融。玉篇云。加言曰诬。亦掩也。欺也。誷义大同。若得此解下明四谛境。八万四千不出一心。言八万四千者。小乘经论如萨婆多云。佛为众生始终说法以为一藏。如是至八万。有云。一坐说法以为一藏。有云。半月说戒以为一藏。有云。佛自说六万六千偈为一藏。有云。尘劳有八万说八万法药。且举不数故云八万。具足应云八万四千。如俱舍初文云。牟尼说法蕴数有八十千。后引婆沙约随眠等。成八万四千。此小乘门非今正意。又报恩第六亦有多解。一云。四十二字以为一藏余同多论。若贤劫经佛初发心至分舍利。凡有三百五十度门。一一皆有六度合二千一百。又对四分合八千四百。一变为十合八万四千。彼经第二结一一名。名度无极。结名唯有一百九十六。如三十七道品之流。但结为一数。若各开之即三百五十。亦不别云对于六度。但初文列有二十法。并以六为名。古来例释皆应具六。若法华疏云。佛地三百五十。一一皆有十善。对四分六根故成八万四千。婆沙楞伽等其意大同。总攒一切大小乘教。则有众多八万四千。合而言之不出四谛。法藏即苦。尘劳即集。对治即道。波罗蜜即灭。大论二十六问。三昧与陀罗尼何别答云。陀罗尼慧性三昧定性。故将定慧似属道谛。八万四千其数不殊。但以所治及以能治所治灭等。得四谛名。初云佛法界等者。佛法界根也。对法界尘也。起法界识也。仍本迷说故曰根等。同名法界更无差别。故知八万无非生死咸即涅槃集道亦然。故皆法界。无明转等者总结四谛。苦集二谛俱是无明。即是法界即是菩提名转为明。水水之喻妙契玄理。如意珠喻妙符水水。众生于此下结责。于此融妙一法界中。分别谓有凡圣真俗有情无情。故云思想。此文亦名起誓之由。由思想故。是故下正发誓。故名下显是。前三下辨异示相。前三教文直云四谛。今一一谛八万四千。故知此文是圆明矣。故曰宛然。边高中下边下中高。名之为宛。显了可见故也。此四四弘一一皆云观一念心者。秖是根尘相对所起之心。分四别者。前之二教巧拙虽殊皆为灭心以为极果。别人乃为迷解之本。圆人即知心是法界。缘此发心宛然可见。世人何事固执一途。次问下料简者。正约四悉以为料简。初问意者。问前简非。九缚一脱并简为非。脱既该于两教二乘。今显是中何故四教并言是耶。答中意者。有三悉意故取前二。虽复取之。但在菩萨不妨前两二乘仍非。于菩萨中取三教者。同上求等。应须委消此中文相令顺三悉不能具记。有人云。此中问答问前判是属非文者不然。若准彼为问。应云前既是非俱非。今那是非俱是。准今答意意都不尔。答意但答取三菩萨。何曾复云是非俱是。是故问中通云并非。不云是非并非。答中但云菩萨俱是。不云九非俱是。若准他意。九非亦须俱是故也。若究竟下次判权实。实即第一义也。并前三悉即四悉也。为四悉故说四发心。譬如下至可知者。举多譬文以譬于实。秘方譬教。伽陀譬智。乳糜譬行。如意譬理。亦是四悉意也。秘方世界。伽陀对治。乳糜生善。如意第一义。故约四悉而叹发心。华严云。阿伽陀药众生见者众病悉除。华严二十一云。如大摩尼具足十事。能出一切故云具足。一出大海中。二工匠加治。三转精妙。四除垢。五火炼。六庄严。七贯以宝缨。八置琉璃柱上。九光明四照。十随王意两。权实显是等者。通用四教兼于权实。并显是者具如答中。其意可见。又一是者下明一是异名。以问答料简中显前三教同成一实。故今异名但对实辨。是故一实亦名大事。亦名不思议。亦名无作。初释一大事者。一实不虚妙理也。一道清净妙智行也。一切无碍人等。人乘于道以契理也。义当妙位意兼三法。此约自行因果以释。次释大者。自有大而非一。故今还以向一释大。此是一家之大故也。性广理也。智断行也。大人契也。师子等者自既入位说教益他。故师子吼说此妙法。果人所说。非但益于四教凡位。及以博地一切凡夫。亦益四教入位圣人。自行因果化他终极。开权显实增道损生。皆是诸佛大人之事。一大之事故云大事。言因缘者。自他因果莫非因缘。文举佛者。佛行愿满化道未穷。次释不思议者。自他大事无非三谛。三谛皆悉言思道断。即显大事无非三谛。次又是者下次释无作。先释名云非作法故。乃至所作。问。此非佛作与三藏中非佛作等。云何差别。答。名通理别何足致疑。次常境下释无作体。体即实相。实相无相。无相亦无。实智无缘。无缘亦绝。何者。境虽无相常为智缘。智虽无缘常为境发。智虽缘境称境无相。境虽发智令智无缘。无缘而缘照境无间。故云以无缘智缘无相境。无相而相发智宛然。故云以无相境相无缘智。故金光明第一云。是如如智不见相及相处。故境界清净智亦清净。处即是境。境智俱净。又云法如如智如如即是境智相称故也。境如如于智智如如于境。是故境智各云如如。有人读云无缘智智者未善读句。问。观心之人心智如何名与境一。任彼自答(云云)。又是者下引证无作名为发心。此有三经同为一卷。初卷题为文殊问。次卷题云迦耶山顶。后卷题云象头山。今文所引多是伽耶山顶经。三经并是文殊发问义味大同。故今引云文殊问经。经云。佛告文殊。菩提相者出于三界。过诸名字言语道断。过一切发灭诸发故。是名发菩提心住。是故菩萨摩诃萨过一切发。是发菩提心住。无障碍发。如法性发。无发是发。不著一切。不破实际。不移不益不异不一。如镜中像。一一句下皆云是发菩提心住。住是所依。初句是即破而立。从法性下是非破非立而论破立。如是皆名依境发心。故云发菩提心住。立即是随。法性即是双非双照。今文但是附彼经意。文兼义释故小不同。又彼经云。言我修无相此非修无相。遣迷祛滞言破言过。无作四弘实非破过。如过破空故云过破。如净名中言菩提者。不可以身得。不可以心得。先广破竟。次即立云寂灭是菩提等。又髓即是假。破即是空。双非双照即是中道。此约法界无缘大慈而发心也。又约事理以对破随。空假等义并应可解。次若例下引例广明。凡一切法皆如向辨。若破若随双非破随。又前三下委悉简判权实粗妙。此中乃是待粗叹实。亦格量叹。总十三番前三后一。初上中下等是约观因缘智。以判权实。圆为上上也。共不共是约位判。别住行位与前二乘藏通等共。唯圆不共。别向虽即亦观中道然须简教。次浅近等约行以判。前二行近别行犹曲。大小至实约教以判通别是小中大。圆是大中大。三教果头是偏中圆。圆教果头是圆中圆。通别是半中满。圆是满中满。别教教权理实。是权中实。圆教教理俱实。是实中实。望下偏圆五双。唯少渐顿一双。应云别教妙觉是渐中顿。即生公所立顿悟义也。圆教初后是顿中顿。真中真约谛以判。藏通真俗若望后教。名俗中真。亦俱名俗。别教破俗亦俗中真。圆教即俗名真中真。了义等约义以判。藏通义权是不了义。别带教道而诠于中。是不了中了。圆教望别名了中了。玄等三者约名叹理以判。别理是玄圆理又玄。别约证道。名粗中妙。圆教方名妙中之妙。偏理名思议中不思议。圆理名不思议中不思议。故大论六十七云。不可思议亦不可思议。谁当信者。但不可思议犹不可思议。况不可思议复不可思议耶。久发心者乃能信受。云何为久。于一切法不生分别名之为久。例前诸义悉皆如是。若能下总结诸意。不执于权谬谓为实。名为体权。知权是权权外无实。名为识实。总前十三。皆前三为权后一为实。依实发心能生诸佛。名为佛种。亦复生于圆妙教中法种僧种。故华严第七云。发菩提心令佛种不断。开示法藏令法种不断。具足持戒威仪无缺。令僧种不断。又云。下佛种子于众生田。生正觉芽令佛种不断。不惜身命护持正法令法种不断。善御大众心无忧恼。令僧种不断。又云。赞叹大愿令佛种不断。说十二部经令法种不断。行六和敬令僧种不断。前一兼自行后二全化他。今文意兼三佛种义正在自行。以自他行皆悉能令三宝不断故也。譬如下举十譬叹德。此即约理以叹生善灭恶德也。以菩提心皆依理故。如金刚等五生善德也。如师子弦等五灭恶德也。初云金刚从金性生者。大论三十六云。如金刚山从上穿下。至金刚际自性便止。一切金刚皆金刚轮而为自性。又金刚座亦从金刚际自性而起。故佛菩提大悲为性。从大悲起。阿娑罗药未详相状。若欲服之必先清水。欲发菩提心必先运大悲心。命根若存诸根则住。此论有漏异熟诸根。大悲若存菩提不失。能持诸根故名为胜。如太子等者。大论四十云。如轮王太子虽未成就。福祚威德胜于诸王。况复长大绍轮王位。菩萨亦尔。虽未成佛福过二乘住极果者。故普明菩萨经云。声闻虽生非如来种。如王夫人与下贱通。其所生者不名王子。菩萨初心名佛真子。如刹利王纵与贱通所怀者贵。即名王子。故知真性夫人与二乘教合。生二乘心非佛真子。无上教法纵与众生贱夫人合。生菩提心名佛真子。初菩提心与究竟等。名具王仪相。迦陵频伽者。大论二十八四十云。此鸟[穀-禾+卵]中声未出时已胜诸鸟。菩萨摩诃萨亦复如是。未出无明[穀-禾+卵]法音过二乘。次灭恶中奏圆教弦偏弦断绝。奏者为也。凡为乐音皆称为奏。得一乘乳三患自销。运种智磓碎偏山岳。那罗延箭贯彻铁围。无缘大悲遍破一切。小大青三牛凡野二四牙。雪山白香青黄赤及优钵。拘物分陀利。如是十六重。人中大力士名为钵健提。皆悉十十增。那罗延最后。如意如前说。发大乘心犹胜二乘果地功德。举要下结要称叹。三世诸佛岂有不从发菩提心生。若解下以一止观结。亦结发心名为止观。止观下明异名也。名异义同是故相即。宝梁下约事以明生善灭恶叹菩提心。初引宝梁即是生善。彼经比丘品及沙门品云。比丘有三十六垢。谓欲觉嗔恚。自赞。毁他。求利。因利。求利损他。覆罪。亲近在家。亲近出家。乐闹。不敬三宝(云云)。如是非但不修比丘法。加复名为污比丘行。经又云。若非梵行言梵行破戒言持。受持戒者礼拜恭敬。不知恶者。是比丘得八轻法。谓痴。喑哑。身痤白癞。丑。作贫瘦婢。夭寿。人不敬得恶名。不见佛。是人乃至大地无唾处。况来去屈申。何以故。过去大王持此地施持戒比丘有德之人。于中行道。况复余物僧房四事。若分一毛以为百分。是人不能受于一分。以不能报施主恩故。时众中有净行离欲色者。有二百人白佛。今文云六十。应是翻译前后不同。未捡余部。云我等乍死不以不得果受他施一食。佛言。善哉善哉。如是惭愧畏后世罪人。佛告言。二种人应受。一者精进。二者解脱。佛言。若得解脱行善法坚持戒。观一切无常等。涅槃寂灭求。如是比丘食人信施抟若须弥。必能报施主之福。彼经在小功福尚然。况今止观故应能报施主之恩。又如神验记。有外道闻佛经说食人信施后为牛马以偿施主。乃请五百比丘于时上座知之令五百诵饭食讫偈已。语外道言。偿债已讫牛马何在。外道发心。上座语言。说一法言能销须弥何况一食。一言尚尔。况复发心欲利一切。若无德受施。如论中虚受信施后为肉山。自镜录中身为蕈等。应知信施消与不消。如来密藏下灭恶德也。初文是明所灭之恶。彼经第一迦叶问佛。云何名为十恶恶者。佛言。有又得缘觉子断父命名杀中重。盗三宝物名盗中重。若复有人其母出家得阿罗汉共为不净。是淫中重。以不实事谤毁如来。是妄语中重。若两舌语坏贤圣僧。是两舌中重。若骂圣人。是恶口中重。言说坏乱求法之人。名绮语中重。五逆初业是嗔恚中重。若欲夺持戒人物是贪中重。边见者是邪见中重。经言五逆初业是嗔中重者。未行身口先起意地杀父方便。此嗔相应是为最重。若起十恶于中下境尚已名恶。于恩德田名恶中恶。故大论云。他打而报名之为恶。他人不打而打于他名为大恶。于己有恩而复打之名恶中恶。又此十中前之四恶心境理教。大小乘中此四俱重。况杀父之上复加圣逆。后之六恶大小乘异。故口三恶及意地嗔大乘俱重。以说他过赞毁及谤。与口三过相涉入故。小乘则轻。余意地二。大小乘中心境理三。莫不皆重。唯教名轻。如此等罪非恩德田尚已成重。况复加于恩德田耶。是故名为恶中之恶。举重况轻是故举耳。若能下明能灭菩提。先法次譬。法中先列。次判。初列者。经云。若有一人具上十恶。若能解知如来说因缘法。无有众生寿命人天丈夫。无我无年无有作者知者见者(初教)无生无灭无行。是为尽法。无染无著无善不善(通教)本性清净(别教)一切法本性清净(圆教)解知信入不说是人趣向恶道。何以故下今文释出初菩提心义。如百年下举譬灭恶。彼经云。如百千岁极大暗室。不然灯明无门窗牖。乃至无有如针鼻孔日月珠火等光。此暗室中若然灯时。先暗不可作如是言。我百千岁住今不应去。迦叶。若然灯时其暗已去。万劫罪障修于定慧。无我灯照罪暗不住。经文且喻初菩提心耳。此经具四下判前经文以对四教。如前注文。初菩提下举浅况深。夫作罪时皆计我人。我增生死。今观生灭。求我叵得。发四弘誓广利于他尚至菩提。何独自身灭罪而已。初教拙度其功尚尔。况后三教衍门菩提。行者下劝进。如暗处下举譬劝进。大经十八阇王领解云。伊兰子者即是我身无根信也。佛赞叹言。大王已于毗婆尸佛。初发菩提心。从是已来至我出世。未曾复堕地狱受苦。菩提之心乃有如是果报。大王。当修菩提之心。何以故。从得菩提心灭无量罪。释曰。罪身如伊兰。三恶如暗处。发心如栴檀。观行如光明。问下料简。问前四弘中四教通观因缘生心。何故独以密藏初教而对因缘。答中二意。初对四句次第答。生灭之法四中居初。因缘复居四句之首。以初对初故云最初当名耳。次又因缘下约法相通别答。因缘之法既是事相。初观观事对初为便。事相为通。通于四教所观境故。若言下即是从别。初教亦有从别受名。后三通以因缘为境。无生无量及以无作即是从别。次约六即者。世有讲者皆以初住为果佛者。亦由失于六即之意。讲者尚尔况暗禅耶。初明六即所以。故先问云。为初心是为后心是。初即是理后即究竟。问今发心为约理具名为显是。为约究竟方名显是。答下约大论为答。大品须菩提问佛。为用初心得菩提。为用后心得菩提。论七十五释云。须菩提何故作此问耶。答。须菩提闻上诸法不增不减心自生疑。若法不增减。云何得菩提。唯佛能尔何关菩萨。佛以深因缘答。谓不但初心不离初心。所以者何。若但初心。菩萨初心便应是佛。若无初心。云何得有第二二心。后以初为本初以后为期。佛以现喻喻此初后。譬如焦炷非初不离初非后不离后。灯喻菩萨道。炷喻无明。焰如初地相应智慧。乃至金刚三昧相应智慧焦无明惑。非初智不离初智。非后智不离后智。论通三教故约断位。今专约圆故通凡圣。理性尚乃得名菩提及以止观。况复名字乃至究竟。今明发心在名字位。此名依理期心果头。果头之理初后无殊。约事差分六位阶降。名六名即不即不离。思之可知。是故菩提非初不离初非后不离后。经论约断今文通理。理不能发名为非理。发必依理名不离理。发心在因名为非后。期心后果名不离后。故此发心须知六即。初但名理是故非初。理即是故故不离初。后名居极是故非后。至后方极名不离后。此与断位其义虽殊。不即不离其意雅合。若智信下释意也。信初心具不谤言无。智极方满不惧无分。则初后俱是。谓极在佛凡夫永无。名为后非。谓凡有理理即是佛。名为初非。离初后非须知六即。初心虽即但名为理。故离初非。极果虽遥即故有分。故离后非。此六即义起自一家。深符圆旨永无众过。暗禅者多增上慢。文字者推功上人。并由不晓六而复即。谓理下列名。此六下释名离过。即故凡亦必具。六故极唯在佛。是故始凡理具。而不疑无趣求无怯。终圣在佛而无上慢以生自大。凡者常也。亦非一也。庶品多故。圣者。风俗通云。圣者声也。以其闻声知情通天地畅万物故也。易曰。圣人者。与天地合德与日月合明。与四时合序。与鬼神合其吉凶。今出世圣不闻其声。知九界情通谛理。畅众机与法界合德。与二智合明。与四机合节。与众圣合其冥显。理即下正释六即。初释理即。约如来藏理释三谛者。一切众生具如来藏。三谛无缺。如上圆教四谛四弘中说。无始理具未曾闻名。此理与佛无毫差也。次亦是下会异名。次即寂下以一止观结。下文大同。名字下释名字即。以有理故。故有生死。生死用理。不知生死即是理故。名日用不知。如世人用日而不知光之恩。周易意(云云)。未闻名故不知理性具三谛也。故全不识凡中佛法。如牛羊下举譬不知。四方曰方。四维曰隅。牛羊虽见而无了别。故知凡小不了诸法实相方隅。实中之实如方。实中之权如隅。此举不知为显于知。次或从下因闻故知。知上所说实相之理。若不闻名从何能了。世人蔑教尚理观者误哉误哉。观行下释观行即。初以胜斥劣故行胜闻。闻意在行非徒口说。故举譬云如虫蚀木。即大经第二客医语王。汝今不应作如是说。如虫蚀木偶得成字。此虫不知是字非字。智人终不唱言是虫解字。亦不惊怪。外道之徒得常乐名。终不能解常乐之义。今亦如是。闻不修行不晓文旨如彼虫道。是故应令闻行具足。必须下重诫劝也。心观明了劝解。必先于理起行。理慧相应劝行必先于理生解。则此心观与理相应。所行是依理起观。所言是依行而说。引华首者。此责说而不行。非谓不须于说。故重引论闻慧四句。大论九十三云。有慧无多闻亦不知实相。譬如大暗中有目无所见。多闻无智慧亦不知实相。譬如大明中有灯而无照无闻无智慧譬如人身牛。故大论云。如安息国边地生人。虽生中国不可教化。根不具支不完。不识义理著邪见等。皆名人身牛也。有闻有智慧是所说应受。名字是闻观行是慧。故观行即是第四句人也。若直闻真不了三谛此闻非即。若直暗证尚未及于有慧无闻。应非第四恐在第三。如眼得日者。此重举譬譬第四句。此引金刚如人有目日光明照。日如多闻目如观慧。闻慧具足见三谛理。名种种色。虽谓见色而非证得。虽非证得证必由兹。故引楞严以劝习观。如楞严等者。经上卷云。云何当学是三昧耶。佛言。譬如学射先射大准次射小准。次学射的次学射钱。次学射杖次学射毛。次射一毛次射毛百分之一。如是名为学射善成。于夜暗中所闻音声。若人非人不用心力射之皆中。习三昧者亦复如是。先学爱乐。学爱乐已次学深心。学深心已次学大悲心。学大悲心已学四无量。学四无量已学五神通。学五神通已便能成就六波罗蜜。六波罗蜜已便能成就第三地观。准者的外大小圆围。的谓围中兔形者是。经文始从爱乐终波罗蜜。成就三地。当知约渐渐中仍似通教位也。第三地观即断见初。名一分成。今借彼喻不用其法。是故圆人即观顿理。如初射的中自亲疏。射者无二。故彼经下文自明圆意。坚意又问现意天子。菩萨当修何法得是三昧。天子答。欲得三昧当行凡法。若见凡法不合不散。是名修行楞严三昧。又问。诸佛法中有合散耶。天子曰。凡法尚无合散。况佛法耶。云何修习。若见凡法佛法不二。是名修习。又问。是三昧至何处。答。至众生心行。随众生心行不为行污。随佛至处是三昧至处。此即圆顿三昧相也。若无六即。云何修习而使不滥。故借射的喻六即也。相似下释相似即。既云逾观逾明逾止逾寂如射邻的。故不同于先学射准后方射的。一切世间下引法华者。但是随顺相似实相名不违背。但云思想皆是先佛经中所说。而不得云所说名经。若是分真八相作佛。即如净名虽转法轮名菩萨行。即初住去菩萨行也。分真即下释分真即。入铜轮者。本业璎珞上卷经意。以六因位。而譬六轮乃至六性六坚六忍六定六观等。皆作璎珞名者。以其此位庄严法身。言六轮者。谓铁轮十信。铜轮十住。银轮十行。金轮十向。琉璃轮十地。摩尼轮等觉。轮是碾惑摧伏等义。初破一品见三佛性。开三德藏显一分理。乃至等觉渐深渐著。是圆家渐。如从下举大经月喻品以喻位义。如法华玄四句分别。开前合后如三十三天。开后合前如十四般若等。前后俱合如开示悟入。前后俱开如四十二字。若人应以下。释分证位外功用也。佛身度者。乃至九界具如普现色身三昧。三十三身十九说法。经文具足十界意也。八部即天鬼畜修罗。乃至应以地狱得度即地狱界。四众即人及菩萨二乘。妙音加佛十界具足。言普门者。如法华疏十义释普。究竟下释究竟即。智光圆满犹是用大经月爱中意。菩提属智德。涅槃属断德。故云大涅槃断。智断二德更非异时。菩提名道宜立智名。涅槃寂灭宜立断名。智德满处复具断德。故云果及果果。究竟而论。三菩提满即三德满。果及果果仍成教道。过荼无道者。道本能通至于所通。所通既极能通亦休。广如卷初。又道是因义。以果满故。故无因也。四十二字究竟极故。又一一即中。皆云菩提。亦名止观。即异名也。一一即中。最后皆以一止观结。故知在理名字及果俱名止观。总以下总为六即而举譬也。此是大经贫女譬意具足六意。家有宝藏理即也。知识示之名字即也。耘除众秽观行即也。渐渐得近相似即也。近已藏开分真即也。尽取用之究竟即也。故第八云。我者即是如来藏义。一切众生悉有佛性即我义也。从无始来烦恼所覆不能得见。譬如贫女舍内多有真金之藏。家人大小都无知者。时有异人善知方便。语贫女言。我今雇汝。汝可为我耘除众秽。女人答言。我今不能。若示我子真金藏者。然后乃当速为汝作。是人答言。我知方便能示汝子。女人复言。我家大小尚自不知。况汝能知。是人复言。我今审知。女人答言。我亦欲见并可示我。是人即于其家掘出金藏。女人见已心大欢喜。起奇特想。令家尽括此喻始终。不过六即则妙尽喻旨。释签第五引疏委释(云云)。问下料简也。有三重问答。初问者。六即既得名六菩提。当知菩提亦涉始终。理通凡下置而不论。余之五即名五菩提与论何别。故论五十八云。一者发心菩提。于无量生死中为阿耨菩提故。二者伏心菩提。于诸烦恼调伏其心。令行诸波罗蜜故。三者明心菩提。观三世法总相别相诸法实相诸波罗蜜故。四者出到菩提。于般若中不著般若。能灭诸惑见十方佛。出于三界到萨婆若故。五者无上菩提。谓坐道场得菩提故。答意者。先且判异故云不同。次会之去义虽本别今会使同。何者。论不云即是故成别。以五对五义稍似同。发心无行与名字同。伏心未断与观行同。明心除暗与相似同。出到萨云与分真同。无上无过与究竟同。细寻论文以对五即。从容对当理致宛齐。又用下既以五名对于五即。故可五名以对圆位。言圆位者圆断位也。住对发心乃至十地等觉以对出到。妙觉对无上。次问者。问向次释对圆位义。诸教皆悉伏前断后。何故此文十住断后而行对伏。答中云真道伏者。初住已上皆是真断。何妨住去断前伏后。如是乃至等觉犹伏。普贤之名良由于此。例如下举小乘例断前伏后。次第别对此竖会也。又从下横会也。位位具五故名为横。故地义去次引地论。一一地中具诸功德。与诸位中具五义同。次问者。六既约位亦应兼别。何意独用圆位释耶。答意者。前之三教诸法非即。通虽名即但是界内。是故即名唯在圆教。如诸经论生死即是涅槃之流。若无六位宁免上慢。若不明即将何以辨圆异前三。故云不尔。当其教下从容义释非文正意。当前三教。教教各立六即之名何容不得。胡犹何也。言浅近者。一者六义非即。二者前教未深。如三藏中以真谛为理即。诠真为名字。外凡为观行内凡为相似。见道为分真罗汉为究竟。三藏菩萨至道树下犹居似位。三十四心分真究竟。通别两教比说可知。然上来下结束显示。前简非中。九缚约苦谛为沈。一脱约苦谛为升。虽有升沈俱非显是。是故并简。次约四谛智者。四四谛中皆以发心通望二乘。并是曲等。次约四弘者。前约四谛于境起解。既有优劣。简劣从胜以显于是。今约四弘从解起愿。知须行填。复亦随境差降不同。故约四弘行愿简也。纵有行愿前三非妙。是故复以六即简之。故云展转深细方乃显是。故知明月神珠等者。譬于结束显示文也。大论九十九云。明月摩尼。此珠非常故曰神珠。今言九重者阳数之极。是故举之以喻最深。亦不须以此文配九。骊龙者黑色无角雌龙也。又骊黑色马也。今以黑色名龙故曰骊龙。颔者头下骨也。曰颔车骨。论云。此珠在此龙脑中。有福德者方乃得之。如地狱器于有罪者方乃得之。此珠能出四事。乃至火烧不然等。故知龙在极渊珠在龙颔。其龙又毒。岂唯薄德之所致耶。如此显是初单约苦谛。次约四四谛。次约四四弘。后约六即。从广之狭从粗至细。方乃显于圆妙之是。九但显深不劳别对。夫立譬者何必尽取。如其对者数则不便。况将渊龙并须合喻。法则烦重于义非急。况复六即不异四谛。又四弘中第四无作。若开权竟前三俱实。故四弘文末简云。今显是何故并言是。开权显实则四俱是。将何简之故不可也。一往通取简非为一。二四为八合为九重。六即以为所显菩提。用珠为譬有何不可。但四谛四弘及以六即并是能显。发菩提心并是所显。一一皆显菩提心故。莫非神珠故亦不便。言有志有德方乃得者。如大论十四云。能施太子欲求此珠以济众生。先生龙宫而为太子。父母爱重即以自身饴金翅鸟。生阎浮提为王太子。名为能施。生已即能索物布施藏空不足。闻说龙珠欲入海求。父母言。唯汝一子藏物恣施(云云)。克日与五百贾客从海道行。有一盲人曾七反入海等(云云)。至七宝山诸人欲取。菩萨言。不取。诸人得已将还。菩萨独去。七日行水至脐。七日行水至腰。七日行水至膝七日行泥。七日行华七日行毒蛇头。过此至七宝城有七重堑。堑有毒蛇见菩萨云。此非凡人必是菩萨大福德人。听前入门。此龙失子未久犹故啼哭。见菩萨来妇有通智。知是己子两乳流汁。令菩萨饮云汝是我子。菩萨亦知是己父母。问。汝生何处。答。生阎浮提为王太子。愍念众生求如意珠。母言。汝父头上唯有此珠以为首饰。难可得也。诸藏任取。菩萨不用即往见父。父念子故云须任取去。此珠难得。阎浮提人以薄福故。不应见之。太子曰。先以珠施次以法导。父言。汝若去世当还我珠。答曰。如教。菩萨得珠腾空而还。著长表上立誓雨宝。故知少福而不能致。若不穷于生死之渊烦恼毒龙。何由可得究竟菩提。故以苦谛升沈曲折行愿六即等简。方显圆是。竞执等者重举况喻。大经第二斥三修中云。汝等当知。先所修习无常苦等非是真实。譬如春时有诸人等在大池浴。乘船游戏失琉璃宝没深水。是时诸人悉共入水。竞执瓦砾草木。各各自谓得琉璃珠欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水中。犹如仰观虚空月形。是时诸人以方便力安徐入水。即便得珠。故不应修无常苦等以为真实。章安云。春适悦时以譬欲境。诸人譬放逸之徒。大池譬生死。浴譬恚慢。乘船譬诸业。游戏譬爱果。失宝譬无解。入水譬初教。求觅譬劣三修。瓦石譬证劣三修。各各谓生灭度之想。内执在怀故云欢喜。向佛称叹故云持出。乃知非真去譬常解。今以三教通例三修。即以三教所观境等名为欲境。余文次第以三教意替彼三修亦应可解。若作通取四教菩萨。亦当斥于三修声闻。是故复以池喻雅合。自古讲者消此喻文。未为帖帖。末学肤受等者。肤薄皮也。末代浅学不知显是独在圆妙。乃至开显在一心中。将何以为发心所期。所期既无。发何所趣。发大心竟。

　　止观辅行传弘决卷第一之五



　　止观辅行传弘决卷第二之一

　　　　唐毗陵沙门湛然述
　　次释修大行中。初明来意者。发心无行无位可论。故云修行入菩萨位说是修大行之止观者。标也。从夫下释也。善解下举譬也。酪须钻成酥假摇熟。故大经二十六云。如乳要得人功。水瓶钻绳当成酪酥成二酥已醍醐可获。住前行行犹如钻摇。凡夫五品同譬于乳。六根如酪及生熟酥。初住已上名得醍醐。善能调停四种三昧。当知六根初住可获。从胜而说故曰醍醐。引证如文。行法下举略摄广以列四名。通称下释名也。三昧是通坐等是别。大论下引证。论云。一切禅定心皆名三摩地。秦言正心行处。是心无始常曲不端。入正行处心则端直。如蛇行常曲入筒则直。今文存略。故云善心一处住等。初释又略。但云调直。论又云。三昧是通百八是别。今但对四以辨通别。法界下解释论文。四行通依法界一处。又别名中所言常坐。乃至非行非坐者。约身仪为名。若从法为名者。常坐名一行。常行名佛立。半行半坐名方等法华。非行非坐名随自意等。一常坐下明所依教。教所立名言一行者。剪略身仪不兼余事。名为一行。非所缘理得一行名。若所缘理名一行者。四行莫不皆缘实相。今初下开章。方法者下列方法相必具三业。身开遮中云或可处众者谓禅堂中。别处最胜故云弥善。结加者。先左后右与两髀齐。大论第九问云。有多坐法何故但令加趺坐耶。答。最安稳故。摄持手足心不散故。魔王怖故。故偈云。得道惭愧人安坐若龙蟠。见画加趺坐魔王亦惊怖。不同俗坐及异外道翘立等也。字书云。加趺者大坐也。故知此方未晓坐法。但云大坐。今佛法坐其相如结。二趺相加故云结加。大动曰动。小动曰摇。垂熟曰萎。附物曰倚。自要其身期于见理。不暂胁卧况复尸耶。言尸卧者仰卧也。亦曰淫女卧。修罗覆卧并不应为。圣开右胁尚不应作。况复尸等。尸字应从死。故礼云。在床曰尸。在棺曰柩。单作训主非此文意。除经行等者。除即开也。为解睡故佛开经行。若经行时避有虫地。十诵云。若经行时应当直行不迟不疾。又三千威仪经云。经行有五处。一闲处。二户前。三讲堂前。四塔下。五阁下。四分律。经行五益。一堪远行。二能思惟。三少病。四消食。五得定久住。食便利等并同所开。不得因兹托事延缓。若睡已解食等事讫即非所开。随一佛方面等者。随向之方必须正西。若障起念佛所向便故。经虽不局令向西方。障起既令专称一佛。诸教所赞多在弥陀。故以西方而为一准。时刻等者时中不许如刻许间。刻谓漏刻。一日一夜百刻。且附俗仪故云刻也。言须臾者。三十须臾为一昼夜。未必指此但是通论。不许暂废故曰须臾。尚不得令刹那有间。况复漏刻及须臾耶。故大师传中云。言不妄出息不虚黈。所开者下重诫前开遮。不欺佛等者。欺物曰陵。论语曰。君子不可罔也。况复佛耶。大论六十一云。菩萨求佛道时不惜身命。十方诸佛诸大菩萨。皆共护念能成佛道。若为菩萨而懈怠者。贪著世名不专勤求。是为自欺亦欺诸佛及诸菩萨。何者。自言我为众生而求佛道。而为杂行魔得其便。不负心者。负者不克也。后不遂初名为不克。亦是自欺不诳众生者。诳亦欺也。亦误也。令他误解故也。违于先言而行杂行。故欺众生即负自心。负自心故即是欺佛。口说默者顺行故默。除障故说。坐疲极者。疲者国语云。劳倦病也。苍颉云。懒也。今此云疲。疲即是极。下句疾病四大不调。不因坐疲。是故云疾。内外障者。烦恼见慢等名为内障。魔恶知识等名为外障。但得专称佛名为忏。尽命无悔故云以命自归。与称十方佛等者。释疑也。恐有人疑。何故独令称弥陀佛。是故释云功德正等。除乱故专。所以者何下举譬也。如人极忧大哭则畅。若有极喜纵歌则畅。郁谓蓊郁即多貌也。怫者意不泄也。重忧大喜在意未泄。故以身口歌哭助也。行人下合譬也。大论六十释响喻中云。如人语时口中风出名优陀那。此风出已还入至脐。偈云。风名优陀那。触脐而上去。是风触七处。顶及断齿唇。舌喉及以胸。是中语言生。愚人不解此。惑著起贪痴。中人有智慧。不嗔亦不著。亦复不愚痴。但随诸法相。曲直及屈申。去来视语言。都无有作者。初五句明身业第六句明口业。后二行一句判愚智相。虽以身口助意成机仍须了知愚智之相即是三业共为机也。玄文虽立意业机义非今文意。今意秖缘单意不成。故令修助。经部虽即义通三乘。今意在圆不通通别。今为除障虽念应佛。下意止观令念法身故唯在圆。上人接下曰俯。屈上赴下曰降。如人下重譬助意。行人下合。若于法门未了下。为除迷故亲近解者。以彼二经是般若部故。令亲近解般若者。意则通及大乘行门。又般若中多说菩萨观行法故。诵经等者举况也。此事虽为常坐所废。勿以此语例三三昧。故常坐中尚废诵经况世俗语。遮诵局此遮语通四。故四三昧皆须绝彼外人接对。非行非坐依经亦制。虽通作受染俗非开。意止观者。此去乃至非行非坐并粗准本经示观门之语。纵似有于十观之相。而文并约略。未可以辨观法始终。初发大心及下三略亦复如是。故此五章但名大意。此文谨依两经粗列。语简意远不可谬判。若欲消释必善下文十乘观法。方可离谬。若据下文无四行相。则下文成略。今据观法十乘未周则此中成略。是故五略从观略边不从于事。于此文中然以义推十乘略足。法界等名即妙境也。为化众生即是发心。系缘一念即是止观。观于三道名破法遍。历一切法即是通塞。而修佛道即是道品。观于业苦即是助道。识观不滥即是次位。次位之中兼于余二。下三三昧意止观文附事虽略。若以义说准此可知。初端坐等者。通用止观立身心相。次蠲除下明修观法。从初至乱想明止所治。从莫杂至相貌明观所治。从但专至是观下正明能观寂照止观。虽系虽念不出法界。虽止观虽寂照同时。信一切法不劝信也。须信法界非三世摄故无前后。物表曰际界首曰畔。法界体遍故无际畔。内证为知化他为说。能知能说不异法界。故云无知及无说者。法界非边故非有无。非俗故非知。非空故非不知。从胜而说故云离边。中边相即故住无住。一切诸佛皆以法界而为所安。我住法界如诸佛住。故云安处。闻此下诫劝。令此凡夫住诸佛处。勿生惊怪。此法界下法界异名。如是下结诸异名皆同法界。能如是下次观法身。此即举前所观之境以为劝进。结前境法以成十号。此文是观平等法界。能如是观是观十号。问。十号之相其相云何。答。秖观法界即见应身如来十号与法界等。亦识法身如来十号。何者。乘无二智来契正境故名如来。以无二理遍入诸法名为应供。了不二智智体无偏名正遍知。知无二法互通法界。虽无来往遍入三世。名明行足。无二之法性冥三德。名为善逝。理遍一切具三世间解此理故名世间解。能解此理无惑不断无复过上名无上士。解此理故能调难调调十法界名为调御。了法界法名为丈夫。契此理故一切宗仰过于三教人天之上。名天人师。觉此理故名之为佛。达此理故为三世间之所宗敬名为世尊。智契法身具法界号。故能垂示应身十号。法应十号一体无二。此十号名经论不同。大经解释为十一句。大论第三合无上士调御丈夫。以为一句。乃至世尊为第十句。本业璎珞云。一者如来乃至十者佛陀。具足十号名世中尊。翻译意别不须消会。观如来下明境智不二。初文牒前法身为境。何故知境由能观智。故先立云不谓如来。不谓即是不可得智。无有已下明境无相。亦无如来智下明智无相。如来及智下明境智不二。故经云。如来不即阴如来不在阴。彼此不相在何处有如来。境智冥一名无二相。境智体遍名无动相。境智本有名不作相。遍无遍相名不在方。无相而遍名不离方。非世俗故名非三世。非世俗外名非不三世。中道双非名非二相。中道双照名非不二。不共惑俱名为非垢。不与智俱名为非净。此观下结叹观智。独绝不共名为希有。遍故亡故譬若虚空。不依次第名无过失。进入随契名增长正念。见佛相好下明观成见佛。由此观故见色身佛。虽非本期观力使尔。故使所见犹如镜像。不运神通而见十方。住法界处能见诸佛。故闻所说不乖实义。为众生下。明悲智力誓愿庄严。以大悲力为众生见。以大智力而不取相。涅槃庄严亦复如是。言庄严者秖是悲智福慧庄严。亦是缘了定慧等也。故般若论云。非庄严庄严。常寂光土清净法身。无所庄严无能庄严。为众生故而取三土。忘所观故无形无相。法体曰形外表为相。虽见如来及闻说法知法实义无见闻等。佛不证得下引例也。佛自于法无所证得。如何行者而谓得耶。何以故下释上引例。佛所证者唯一法界。法界无证亦复无得。取果为证著法为得。亡此二故是故云无。观众生下明观三道。初观众生即是苦道。初言观生如佛者。三德理等是故云如。言生佛量等者。生之与佛无复界别数量之异。以理等故数类亦等。勿执事义而互相妨。言生佛界量不思议者。复释前文。前言如者以生如佛。今不思议以佛如生。又前约数量及以相等。约理不二故名为如。今叹前如云不思议。众生界住下。以观生正意重结前文。前明生佛相如意在观生如佛。如体无相故譬虚空。虽如虚空以如空智观如空境。故云以不住法住般若中。生如佛故无凡可舍。佛如生故无圣可取。生死涅槃约苦灭谛。垢净约集道谛。无作四谛无所取舍亦复如是。不取舍者由住实际。如此下总结苦观。观烦恼者于中二番。初约三谛明行相也。寂静行者即真谛行。无动行者即俗谛行。非生死等即中道行。不舍下约三观契理。不舍诸见即假也。不舍无为即空也。而修佛道即中也。向云不舍即是双照。今非修下即是双非。故净名中。不舍诸见而修三十七道品。彼明见即中道道品。此明边即中道道品。边义同见。故用彼意而为此文。次观业者。以极重业而为观境。故指五逆即是菩提。言五逆者。谓杀父杀母杀阿罗汉破僧出血。三杀一妄语一杀生加行。论轻重者。如优婆塞戒经业品中。以后后业重于前前。又心境相对四句分别。及方便等三时不同。非今正意不委分别。若大乘中加杀和尚及阿阇黎。以为七逆。此五七逆体性空寂。故无行经云。五逆即菩提。菩提即五逆。若就观行明五逆者。五法逆世名为五逆。故楞伽第三云。杀无明父害贪爱母。断随眠怨坏阴和合断七识身。若有作者现证实法．此逆即顺非今观境。约此即是能观之观。彼经意兼。此文独显。逆与菩提不出心性。故无二相。识心性故名为觉者。觉者亦无名无觉者。对境名觉内了名知。知觉体一义意不异。无有分别内外宰主名无分别者。又云。识五逆性名为觉者。照了菩提名为知者。知此二法名分别者。此等皆亡故并云无。逆与实相体既不二故不可坏。以逆本来无自性故。一切下以轻例重五逆既尔诸业例然。故住实际。不来不去明逆无生灭。非因非果明观无始终。法界印下。又以四魔释成五逆。先立。随顺三道故魔得便。观为法界故不能坏。魔即印者。苦即实相。阴死二魔即法界印。烦恼即实相。是烦恼魔即法界印。业即实相。是天子魔即法界印。次释中魔既即印。印岂坏印。如大论云。有菩萨教人修空断一切念。后时才起一念有心便为魔动。即便忆念本所修空。魔为之灭。修空尚尔况复观之。即法界印。故信禅师元用此经以为心要。后人承用情见不同。致使江表京河禅宗乖互。次劝修中初云闻不惊等宿植深故。次譬如下举譬也。宿种如珠。中忘如失。闻法生喜如还得珠。四众下合譬也。不闻合失珠闻信合还得。当知至见佛者。昔从佛闻今复重闻。义同见佛。从文殊闻者。佛亦曾从文殊闻故。身子下即是彼经三人领解。故今以法而判其人。以菩萨摩诃萨谛了此义故。故能了者方是菩萨摩诃萨也。近佛座者。座谓所依依于实理。闻此法者近于实理故云近座。佛为能觉法为所觉。近佛所觉名近佛座。若事解者。坐座说法闻佛法故。名近佛座。虽有事解则失佛觉此法之义。是故但依初解为正。闻法不惊见佛法身。佛言下引佛述成也。若得初住见佛法身。为念不退。六根清净相似见佛。为行位不退。此三不退具足诸度。名波罗蜜。若通述成后代行者。即义通故并得预于行不退摄。以圆六即三不退名。及波罗蜜通初后故。若人下正劝修也。从初至得入者。具如般若劝学品中。以此三昧即是种智般若故也。如治摩尼下举譬也。彼经云。如得摩尼令珠师治。故华严二十一云。具足十事。必须巧匠加治令妙。然后放光雨宝等也。一出大海中。二巧匠加治。三转精妙。四除垢。五火炼。六庄严。七贯以宝缕。八置琉璃柱上。九光明四照。十随王意雨。修二乘者如治凡珠。一行三昧如治摩尼。光如解生雨如行备。菩萨能知等者。三教菩萨虽曾发心不名速得。闻此一行方名速得。从法判人意如前释。比丘等者亦复如是。二众未闻不名出家。故净名云。夫出家者为无为法。出二死家方名无为。若不尔者。何故二众闻此法竟。方名出家。亦如善住天子经云。天子问文殊言。若有人来求出家者当云何答。文殊言。当答言。若不发出家心者。当教汝真出家法。何者。若求出家是求三界及以五欲未来报等。彼不见心故不证法。心无为故。故不发心。若以剃头为出家者。是著我人。故知形服非真出家。信士等者亦以向意望之可见。闻真法者。方得名为真归依故。次释常行中初开章。此经因跋陀和菩萨说之。智论及诸经名跋陀婆罗。音轻重耳。是在家菩萨。次此法下明所出经。三力者不可遍办故也。因缘和合感应道交。故须三力。彼经云。随何方佛欲见即见。何以故。如是三昧佛力所成。见佛在三昧中立者有三事故。彼佛力持。三昧力持。本功德力持。用是三事是故见佛。能于定中见十方佛者。由三力故三昧见佛。是故此经亦名现在佛立定经。得是三力能见诸佛。经中问。从何处得是三昧。答。从念佛得。若人不念佛赞叹佛身者。则为永失今世后世利乐因缘。部属方等机通四人。二乘被斥非文正意。故四教菩萨亦通行之。今意在圆。故意止观寄色身佛以成三观。偈中明住处者。三昧相应。相应不同三昧不等。经云。或时说有觉有观等三地相应。或说喜乐等五受根相应。或说诸支相应。或说界系相应。或说非界系等。如是等相助念佛三昧相应住处法。不得不辨其深浅。故云须论议也。文释经意故从总说。虽云有觉等诸相不同。以念佛故全异根本。身开遮中云避痴人等者。与恶知识往来俦旧。以能生人不善根故。故宝积经云。有四法应急走舍离。一利养。二恶友。三恶众。四同住者。或笑或嗔或斗。当离百由旬外。好恼他故名曰痴人。乡里亲属缘务多故。故须速远。不得希望至别请者。经云。专以乞食自活多所成就。十住婆沙乞食十利。一者活命自属不属他故。二者施我食者令住三宝然后当受。三常生悲心。四随顺佛教。五易满易养。六破憍慢。七无见顶善根。八见我乞食余善人效我。九不与男女大小有诸事。十次第乞生平等心。若净名中迦叶舍富从贫。空生舍贫从富。外现偏迹示受弹诃。诸律论文乞食之法不一处足。为福他故令至七家。顺少欲法不损施主。不受别请者。普使十方获均受之益。亦顺佛教及少欲等。及令施主得平等福。故优婆塞戒经云。佛告鹿母。虽请佛及五百罗汉。犹不得名请僧福田。若于僧中请一似像极恶比丘。得无量福。虽是恶人亦能为人说戒定慧及三菩提。有因有果不毁三宝执持如来无上胜幡。胜幡者袈裟也。为是义故不受别请。律开多缘。梵网唯制。律部虽许僧法常行。今入三昧一切俱制。况此大乘宜顺梵网。大论云。僧中食者生诸漏缘。若受次请妨修三昧。论云。若受请者若得请处。谓我是福德之人。若不得者则生嫌恨。谓彼无识。应请不请不请而请。或自鄙恼。若入众食当随众法料理僧事。心则散乱妨废出道故令乞食。严道场者。场者俗中亦以为祭神处也。今以供佛之处名为道场。香肴者。亦作肴菜也。非谷而食曰肴亦豆实也。盥沐等者。洗手曰盥洗头曰沐。洗身曰浴洗足曰洗(音跣)左右等者。左出右入。出从触入从净。内外律者。身口律仪为外意地律仪为内。谓大小乘俱有意地。所起远方便罪。及十善恶后三是也。世云。小乘制身口。大乘制意者不必全尔。应知大小两乘若结罪边咸从身口。远方便边并防于意。故知大小两乘若制止边并防意地。若制作边单制意者。谓修定慧则大小并然。降兹已外余心念法及忏轻垢。并加身口合掌宣吐。或有但心如悔轻吉。或大乘中观理忏重。仍加身口。又小乘为外大乘为内。若但善律仪不谙妨障。亦非师位。于所闻三昧处如视世尊等者。亦出彼经。又大论四十九云。菩萨因师得菩提。云何不敬。岂有上智高明于师不敬。若不敬师则失大利。如井无绠水无由得。有慢之人如水不住岭。若依善师三学增长。如树有根枝叶增长。是故佛说敬师如佛。论问。善师尚不能敬。恶师云何能敬而令敬师。答。勿顺世法著善远恶。若能开释深般若者。则尽敬之不念余恶。不以囊臭而弃其金。如夜行险恶人执烛。不以人恶而不取照。菩萨亦尔。得智慧光不计其恶。如空中声告波仑言。汝于师所勿念其恶。复次师之好恶何预于我。我求法利不求于恶。如泥木等无有功德。因发佛想得无量福。何况于人。又观师如佛者。如观诸法毕竟空故。观诸众生视之如佛。何况于师。十住婆沙云。从他求智慧不惜身命故须敬师。若师轻蔑及以爱敬。心无有异不因师求利。师有过失当须隐藏。师过彰露方便覆之。师有功德称扬流布。何以故。修三昧者善护其心。恐轻于师三昧不成。故下文云。若于师生恶求是三昧终难得。然为师者故须无过。今明凡师未能尽善。故诫学者不见短长等。当割等者举重况轻。肌者皮也。余谓身外依报等也。仆者奴也。古之男女入罪者以为奴婢。须外护等者。不饥不饱如亦爱亦策。同行如共涉险者。失一则俱丧。同行当如之。须要期等者。以愿自要期心三昧。起大信等者。信一切法无非佛法故不可动。为此法故而行精进名大精进。于法无染曰精。念念趣求为进。一切种智导于众行故无能及。常与善师等者。求师必在于尽善。事师必忘于师过。为三昧故须护其心。恐徒弃光阴故令预择。又所言善者。善解三昧通塞之相。将导行者使时不空捐。卧出者。有人云。秖名卧为出有何不可。然但得卧而阙于出。出未必卧卧时必出故须分释。经文但云睡眠。论云。有四法能生三昧。一者三月未尝睡眠。除便利饮食坐起。二者于三月乃至弹指顷不生我心。三于三月经行无休息。四于三月兼说法不求利养。今文随便无复次第。以第二我心为想欲。第一睡眠为卧出。以除便利等与三四合说。亲近善知识等偈者。论又问。如是三昧宝何法能得。答。亲近善知识一偈是也。偈具四义。一知识。二精进。三智慧。四信力。又有三昧助修习法有五十法(云云)。次口说默者。初从九十日下至心念弥陀无休息者。教用三业也。次或唱念下教用念法。虽云先后及心俱运。于念念中无使阙一。故云相继。次若唱下释疑也。具如前释。此中又加法门主也。举要下结劝三业也。步步身业声声口业念念意业。次意止观中。先念三十二相以为观境。言佛刹者。具存应云刹摩此云田也。即一佛所王土也。或云表刹者。以柱表刹表所居处故也。三月常念者。彼经云。菩萨入是三昧即见阿弥陀佛。便问彼佛有何因缘得生其土。佛即答言。善男子。修念佛三昧不忘失故。得生我国乃至三十二相等。今文云云何念。即是菩萨于三昧中见佛问文。从念三十二相下至千辐轮相。是三昧中佛答文。以三十二相逆缘顺缘。令我亦逮是相者。是三昧中见佛发愿文。见相好身身出光明遍十方界。如融金聚。如须弥山在大海中日照发明。行者尔时除却余想谓山林等。唯佛身相如琉璃中有赤金像。次又念下正明于境以修三观。初空观者。初文略明推我身心及三昧佛。佛之色心为从谁得。初两句正推。次从佛不用下。推己即知心佛叵得。岂由我色心而见佛色心。此列四句初云佛不用心得者。是不用我心得佛心。不用身得者是不用我身得佛身。不用心得佛色等交互二句者。但略我字耳。何以故下释也。佛之色心无相无得。我之色心亦复如是。身口是色智慧是心。色心有者良由有我。以我无故称法本无。破此本无故云坏本。亦绝此坏故云绝本。次假观中文举六喻。三梦一宝一骨一像。其意大同。但重说耳。今并略合。梦者。心性如境观如缘想观成如梦。此纯约行者合也。又法身如境报身如想应身如梦。此纯约佛境合也。又彼佛如境行人如想见佛如梦。此约感应合论也。三梦皆尔。故凡起观想想成见相皆具三意。毕竟空中求佛叵得。故知前后二梦明见而不可得。中间一梦明不可得而见。故初梦云觉已追念不知在何处。最后梦云觉已腹空。中间梦云不来不往。而乐事宛然。故大论第七云。如佛在世三人为伴。闻毗舍离有淫女名庵罗婆利。舍卫国有淫女名须曼那。王舍城有淫女名优钵罗盘那。端正无比。三人各闻。长念心著。便于梦中与彼从事。觉已心念彼不来我不往。而淫事得办。因是即悟诸法亦尔。于是共至跋陀婆罗菩萨所而问其事。菩萨答言。诸法实尔皆从念生。菩萨为其方便说法。得不退地。此文但引三中之一。般舟文同。宝等三者与梦大同。宝如能缘心。琉璃如所缘境。影现如梦事。观骨镜像各具三义亦复如是。若作异者所谓依空而现于假。琉璃如空影现如假。无骨如空起光如假。净镜如空现像如假。前三亦具空假二义。以带空心出假故也。行人下经中略合也。镜喻起观。行者名行人色。色即身也。由念相现名为所有。见已即问。佛答所问。闻佛所说心大欢喜。虽在三昧说者是佛。故曰闻经。次中观者。初文即是彼经菩萨得三昧已。起思惟文。今文存略及随义便。语犹难见。先对录彼文令此文可解。次更释今文。今云自念至无所至。彼经云。菩萨思惟云。佛从何所来我亦无所至。即知诸佛无所从来我无所至。今云我所念即见。彼经云。作是念时三界皆无所有。皆心所作。何以故。随心所念皆悉得见。今云心作佛心自见心见佛心。彼经云。以心见佛心作佛。今云是佛心是我心见佛。彼经云。心即是佛心即我身。今云心不自知心心不自见心。彼经云。心不自知心亦不自见心。若取心相皆悉无智。皆从无明出。因是心相即入诸法实相。得是三昧智慧。以二力故随意二愿。定慧二力。次释今文。初句准经可知。次我所念等诸句中所言佛者。皆具二意。一自心三昧所见佛。二西方从因感果佛。今具含二义共为一境。为顺理故从初义释。三昧既成随念即见。见是心性名心作佛。佛既心作故见佛时。名见自心。若见自心即见佛心。以彼佛心是我心故。是佛心至见佛者。明所见佛不异我心。心不自知心至见心者。明虽见佛求能见者及意缘知。毕竟叵得。故此中意但观自心及所见佛。不出法性。故见佛心即见己心。己心佛心即是中道。不须更置双非等言。从心有想至泥洹者。释上叵得之心即是涅槃。是法不可示者。明非说所知。皆念至空耳者明涅槃离念。假使有念亦了能所皆悉空寂。次五言偈即颂前文对之可见。次诸佛下七言偈者。更转释向五言偈也。初句者。一切诸佛由观己心不异佛心。故得成佛。次句者。释初句中所观之心心如佛心。佛心无垢己心亦无。次句者。五道由心心体本净。虽遍五道不受彼色。如病眼者遍空见华。华虽遍空空无所受。水波水湿亦复如是。次句者。总结观意。作此解者成圆融道。佛印者释前所观。既是实相故名佛印。无所贪下释出观相。不贪于有不著于空不求于中。无三想故所有所欲皆悉言尽。有谓观境欲谓观智。能所皆亡。亡故无生故无从生。以无生故亦无有灭。被坏名灭自灭名坏。体其本无名为无灭。本灭自无名无坏败。能趣之道必藉此理。名为道要。从始至终此理为本。名为道本。是印等者挫小况迷。小乘断惑义如坏印。二乘自谓生灭度想。而彼所行本是佛道。二乘永灭尚不能坏。况复魔界顺于生死。生死之体即涅槃故。岂有涅槃更坏涅槃。婆沙云下引论校量。论寄次第故先念色。还寄教相辨相体等。藏通修得别圆发得。别存教道所依少别。又若用所依。藏依福德通依空慧。别依缘修圆依实相。此即四种相因不同。寄教虽尔论文多依后二教义。且为初行令观色相。又三藏因文亦不定。或一因一相如大经三十六师子吼问。云何得佛三十二相。佛因广答因各不同。若大论第五有共有别。具如法界次第。报恩第七天王第七。所言因者即是相业。言相果者即三十二。束为颂曰。
　　奁轮手足指纤长　　手足柔软合缦掌
　　跟满趺称腨膝藏　　身正一毛上向旋
　　金色丈光尘七满　　腋满臆端圆具白
　　牙颊味舌梵如频　　眼金睫牛毫肉髻

　　应以法界次第勘之则知分齐。此相现时。即是藏通极果别圆真因。所证理体而为相体。言相用者一一各有利他之用。别圆分果虽在地住。利他之用复胜藏通。能令众生至极妙故。故大经性品云。如是佛性不可思议。三十二相亦不可思议。彼婆沙文无小乘意。但为始行旁借小宗。四十不共法中应云报身。言法身者。即以报身不共之法名为法身。次云实相即是法身。论第六云。既念生身三十二相已。次念功德法。谓四十不共。偈云。诸佛是法身非但肉身故。佛法虽无量不与诸人共。若人念者则得欢喜。束为偈曰。
　　飞行自在　　变化无量　　如意无边
　　声闻自在　　智知他心　　心得自在
　　常在安慧　　常不忘误　　金刚三昧
　　知不平事　　知无色事　　通达诸事
　　知心不相应　　大势波罗蜜
　　无量波罗蜜　　闻得波罗蜜
　　具三轮说法　　所说不空过
　　说法无谬失　　无有能害者
　　贤圣中大将　　四不护为四
　　四无畏为四　　十力以为十
　　并无碍解脱　　是为四十法

　　四不护者。身口意资生。论文广释此四十法今略引名。若地持成熟品。有一百四十不共法。谓三十二相八十种好。十力四无碍解四无所畏。三念处七无上。一身无上谓相好。二行无上谓度人。三正无上谓正见威仪净命。四智无上谓四无畏。五神力无上谓六通。六断无上谓烦恼尽。七住无上谓圣梵天等住。大论等文。十八不共十力四无畏四无碍。大悲三念处为四十不共。今用婆沙文且依婆沙。数虽不同意义不别。婆沙云。念佛转深见实相身。故偈云不贪著色法二身等。重颂三身也。善知一切法永寂如虚空者。论云。诸法本来无生无灭。菩萨信乐色法二身犹如虚空故。于一切处得无障碍。障碍者谓须弥山等。何以故。是人未得天眼念他方佛得禅定法得殊胜乐。是三昧成相随意见佛。劝修中实智为佛母见中为佛眼。善权方便父无缘大悲母。问。母岂容二。答。实智为所生大悲为所养。悲智不具真子不成。一切诸佛莫不皆尔。如构乳等者。以一捋顷以为一构。构字体俗正应作[穀-禾+牛]。谓取牛乳。若闻是三昧如上四番功德者。今文与论有少回互者此有深意。今录论文次明互相。论云。如人轻捷其疾如风。于百年行不尝休息。遍于十方。是人所行唯除如来不知其数。是人行处满中真金以用布施。若人于是三昧四种随喜回向菩提常求多闻。如过去诸佛行菩萨道时。随喜是三昧。我亦如是随喜。未来现在亦复如是。三世菩萨所行三昧亦复如是。三世佛为三番。三世菩萨为一番。是随喜福于上施金之福。百千亿分不及其一。故闻是三昧不惊。得无边果报。若堕劫火火即寻灭。若遇官事师子虎狼恶兽恶龙诸毒虫等。夜叉罗刹鸠槃荼等。皆有毁者无有是处。唯除业报必应受者。若得眼耳风等病者无有是处。常为天龙八部所护。诸天诸佛来至其所。若一劫若减一劫说不能尽。何况信况定心修。况成就者。此校量福又有四番果报。一不惊。二信受。三定心修。四能成就。次明互相者。今文以捷疾行为尘界。施金与宝名异意同。先将果报四番。以校量施宝功德。次将随喜四番以校量果报四番。谓自成等不如随喜福多者。此经通小。若不回向及随喜等。唯自修成义当于小。故以回向四番形斥果报四番也。此一往劝助之言耳。若不修等者。重宝三昧也。不修此法人天之中。有修是三昧者为之忧悲。悲其有失大利之苦。如齆人等譬不行法人。齆者鼻病不闻气也。经卷如旃檀。或遇是经义如手把。破戒无信义如鼻齆。不肯修行如不嗅。如田家子譬不识法人。三昧行法如摩尼珠。无识之人如田家子。弃妙行法反贪五欲如珠博牛。故彼经上卷云。如愚痴子人与满手旃檀。不肯受之谓为不净。香主语言。此是檀香莫谓不净且取嗅之。如是痴人闭目弃背不视不嗅。闻三昧者不受及弃而不持戒舍是妙经。又云。如有贾客得摩尼珠示田家子。其人问客。平直几钱。贾客答言。夜于瞑处其明所照直满中宝。其人不晓反形此珠言。宁贸得一头牛不。贾客不复过与其人。亦如譬喻经云。有长者子不别货。父令往外国兴易。初载栴檀往他国卖久久不售。便问他言。市头何者贵耶。他人答言。市中炭贵。便烧栴檀为炭。

　　止观辅行传弘决卷第二之一


　　止观辅行传弘决卷第二之二

　　　　唐毗陵沙门湛然述
　　次半行半坐者。先释方等。亦通四教。故彼经文闻三昧者。结得道益通于三乘及以四众。经与今文意亦从别。唯为成圆。故意止观但观秘密。依此修行事仪未足。文中自指百录等也。聊者略也。先求梦王等者。如法华疏引。有五种梦。因疑心分别。学习并现事。非人来相语。因此五事梦。此即非人来相语也。列子有六梦。谓正梦萼梦思梦寤梦惧梦等。此即正梦思梦也。故周礼云。占六梦之吉凶。方等云。佛告文殊。为信男女广说九十二亿诸陀罗尼。一一陀罗尼复九十二亿陀罗尼门。佛告华聚。勿妄宣传当以神明为证。何者。神明有十二梦王。见一王者乃可为说此陀罗尼。云何名为十二梦王。昔雷音比丘为九十二亿魔之所掩蔽。生大苦恼。即发大声称于十方三世三宝。十方诸佛同发声言。谁能救此菩萨苦者。有宝王如来重举声问诸菩萨。有华聚菩萨白佛言。当以何法而往救之。佛言。当以摩诃袒持陀罗尼章句伏彼魔王。华聚往彼调伏魔已。令诸魔受持此陀罗尼。诸魔各各脱衣供养已。至佛所白言。我等十二大王当受持之。华聚问。何名十二。乃说十二王名。至梦行品中明十二梦相。佛告文殊。若求此法教求十二梦王。若得见一授七日法。一者若于梦中。得通飞行幡盖从后。是名袒荼罗相。二者若见形像塔庙大众聚会。是名斤提罗相。三者若见有神著净洁衣乘白色马。是名茂持罗相。四者若见乘白象渡可。是名乾基罗相。五者若见乘骆驼上高大山。是名多林罗相。六者若见上高座转般若。是名波林罗相。七者若见树下升坛受戒。是名檀林罗相。八者若见铺列佛像请僧设供。是名禅林罗相。九者若见生华树入禅定。是名穷林罗相。十者若见大王带剑游行。是名迦林罗相。十一者若见王为浴身香坌净衣。是名伽林罗相。十二者若见王夫人乘车入水见蛇。是名婆林罗相。先须发大勇猛精进生难遭想。自伤伤他。如犯刑者从他求脱。如是念念归求梦王。若不感者虽行无益。应竭力破悭而修供养。世多直行终成无益。于闲静处等者。应于僧蓝若兰若处建立道场。若有事缘亦听俗舍。谓俗人二众。故经云。阿难白佛。是人辞家当作何言。佛言。语父母言。我行陀罗尼典。父母若听我当出去。如是作已心中默念。我欲舍妇儿家属。行陀罗尼典。阿难白佛。父母等不许当服何药趣向道场。佛言。向于父母种种烧香劝喻三请。若不听者当于宅内默自思惟诵此经典。若修行时净其舍内烧香供养。一一如八道场入法。若能如是于七日中。观音菩萨为其说法。若于梦中现其人前与道场无异。若散乱心反堕三途。三途出为人奴婢。应当志心后悔无益。若僧蓝等处。先有道场更新严净。依经方法无者新营。坛外室内及以室外俱须香涂。故云及室内外。作圆坛等者。礼云。筑土为之。佛法准此作莲华形。故云圆坛及彩画等。五色幡者总举五色。绣画间色亦应无在。字应作幡。幡者旌旗之总名也。经中多作此幡幡帤字耳。今佛法供具相状似彼。故云幡耳。凡造幡法切不得安佛菩萨像。幡是供具供于所供。如何复以形像为之。海岸香者。经云。海此岸栴檀之香。请二十四像者。凡建道场应先严净。然后请像。世人口云求道灭障。置道场时令愚童慢竖猥服裸形。云将像来把来取来。以此观之可悲之甚。涅槃后分阿难问佛。佛灭度后如何供养。佛言。灭后供养像者与在世无别。故令供养福助正道。生善消障岂复过之。俗礼尚云。过尊之位必趋。虽置道场傲慢尊像。反招罪累灭障良难。如向所引方等文是。肴馔者。肴如前解。馔者。玉篇云。陈饮食也。亦具食也。鞋屩者。所著鞋也。道场内外各别置之。七日长斋者。此文通俗故云七日。斋者洁也。韩康伯云。洗心曰斋防患曰戒。故知俗典未晓所洗所防之意。有言无旨浅近疏薄。此中且制不过中食耳。三时洗者纵无他缘亦须三洗。有所表故。若加出入随事量宜。初日供僧者。虽身口精诚须假以福助。日日为者弥为增上。恐力不逮听从初日。必先课己资财以申倾竭。故经文云。竭力破悭。别请师者。南山云。当依大论。明解内外律者拟依出罪。乃至七众亦尔。受二十四戒者。经云。尔时上首广为恒伽说二十四戒。然此戒者顺菩萨律仪。皆名重罪。纵已先曾受具足戒。或先曾受梵网戒者。亦须更受。轻重不同开遮别故。又授戒者仍须曾受。不可辄尔依经授人。具在彼经须者往检。经云。又应受六重如优婆塞法。既云如优婆塞者。即五众亦受。阿难问云。女人得捉衣不。佛言。得捉。但莫著女色。又问。不受六重得入道场不。佛言。随意。今时行事多不受之。但受二十四戒。即准此文也。阿难又问。如向所说为定尔不。佛言。三世诸佛悉由此法得成菩提。唯除二人。谓谤方等及用僧鬘乃至一比丘物。言及陀罗尼者。准经四番皆悉须诵。具在经文。经云。若有持是陀罗尼者。设大火起变成宝华。行者闻是无上功德如死重生。对师说罪者。故知必须清净明了教相识妨障者。若自身犯重不晓妨障。如何堪为灭罪之境。月八十五者。黑白两月各有两日。多用白月。法华忏仪通取斋日。当以七日等者。极少不可减此。若欲进行随意多少。故南岳七载。十人已还者。经云。十人不得过。南山云。余见京邑行方等者。或百或半。喧杂难论更增罪累。请但依经非凡所测。忽有多人别置坛场。有何不可。俗人亦许等者。经云。趣道场时应如比丘法修行净行。具三法衣杨枝澡水食器坐具。既云趣道场时。故知出道场时须备俗服。经云。其法衣者出常随身。若离二丈得罪无量。阿难言。若辞家时用剃头不。佛言不也。今时行事少分剃顶未见所出。阿难言。若尔。何用三衣。佛言。三衣者。一名单缝。二名俗服。出家衣者作三世佛法仪式。俗服者出道场时著。三衣者入道场时著尺寸不离。若离此衣得障道罪。前云二丈谓余二衣。但云得罪不云障道。缝字平声。言单缝者不许却刺。若却刺者即是大僧受持之衣。是故此衣应须别造。世有借出家人衣者深为未可。故知虽制三衣非出家服。口说默中云异口同音者。于日初分谓晨朝时。众中应取音声明了者以为先导。导者声绝余人接和。十佛者在百录中。谓过去云雷音王佛等并七佛。方等父母者。经云。雷音菩萨得离魔已。白华聚言。持是陀罗尼来救我令我增寿。佛法中生如死已还生。汝是诸法母。华聚言。我非诸法母。是陀罗尼乃可为父乃可为母。故知此陀罗尼即是实相。实相即具权实二智。故是父母能生方等正空故也。十法王子者。佛为法王菩萨为子。即文殊等。百录及南山行仪并列十二菩萨。即彼经初列众菩萨皆名法王子也。言百录者。大师在世未有此指。大师灭后章安等集师事迹。都有百条。故云百录。说止观时寺犹未置。即治定时寺已成竟。已撰百录故有此指。三业供养者。身翘跪口宣唱意运想。南山云。自古相传无别准的如斯置立。运想事仪具如天台普贤忏中。礼请者。皆须意地精诚身仪设礼。礼法理须双膝前诣双肘续施后方额扣。肝胆委地想佛足下施手承足如对目前。互跪之仪三处翘耸。曲身合掌目注真容。近代浇漓都无跪相。慢幢未折业海难倾。尚纵秽躯安期大道。陈悔者。陈者列也。说也。别则忆先所犯。通则无始已来。随意广宣任己智力。不迟不疾者。必使行旋与咒俱尽。思惟者具如意止观中。从第二时者谓于晨朝。第一周竟。第二周初不须召请。直尔礼佛。意止观者。南山仪中修观之法。谨依于此不敢别施。今先明实相观法。次明历事观法。然历事观法经论皆尔。非独今文。如大经云头为殿堂等。法华云。忍辱衣等。净名中法喜妻等。大论中师子吼等。何但释教俗典亦然。如东阿王问子华曰。君子亦有耘乎。子华曰。夫拔藜莠养家苗者。农人之耘也。修正性改恶行。君子之耘也。盘特扫帚支佛华飞。并是托事见理之明文也。人不见之。但谓大师内合而已。初文云思惟者。正观也。摩诃等者正境也。显非偏小故名为大。一切法即一切法。故名为秘。一法摄一切法。故名为要。体遮三惑性持三智。非二边偏。故名为正。正体无相故名为空。经言下次明观法。经云。佛为雷音说于华聚昔因缘已。又云。过去有佛名栴檀华。彼佛去世甚久。我于彼时如汝无异。彼有菩萨名曰上首。作一乞士入城乞食。时有比丘名曰恒伽。谓乞士言。汝从何来。答言。我从真实中来。又问。何谓真实。答曰。寂灭相故名为真实。又问。寂灭相中有所求无所求耶。答曰。无所求。又问。无所求者何用求耶。答言。无所求中吾故求之。又问。无所求中何用求耶。答。有所求者一切皆空。得者亦空。著者亦空。实者亦空求者亦空。语者亦空问者亦空。寂灭涅槃一切虚空分界亦复皆空。吾为如是次第空法而求真实。又问。菩萨于何处求。答。于六波罗蜜中求。恒伽闻已卖身供养。上首又为说陀罗尼。闻已复问。云何奉持。上首乃说三七日法。具如今文所列方法。今文略出应准彼广。亦应可知。修观法中又回无所求文以在后者。为欲结诸无所求文故也。今此中意借彼观文成今三昧。求者。谓求三昧之人。著者。谓于三昧生著之人。实者。谓于能行所行计我我所。来者。谓行三昧者往来出入。语问者等准说可知。此与大品十八空同者。引例也。何故来去乃至涅槃一切皆空。亦如大品十八空中何法不空。十八空至第五卷释。大经下又引大经空义亦同。如来涅槃尚自皆空。况余法耶。故二十四云。佛告德王。汝言见空空是无法为何所见。菩萨实无所见。若有见者不见佛性。不能修习般若波罗蜜。不入涅槃。菩萨不但因空见般若亦空。六波罗蜜五阴如来大涅槃等一切皆空。如来昔在迦毗罗城。语阿难言。汝莫愁恼。阿难言。我今亲属皆悉殄灭。云何不愁。如来与我同生此城。俱同释种亲戚眷属。云何如来独不忧恼颜色更显。我复告言。汝见城有我见空寂。汝见亲戚。我修空故悉无所见。以是因缘我更光显。以此下历事修观中。先约经名方便次约尊容道具。初方等下先约经名修观。令求下次约方便修观。事仪既先求梦王。习观亦先修空假。托事作观且言先修。不别而别即胜别也。谓先修不可得空及以事仪之假。由此方便以入袒持。场是所依故表净境。世以治谷及以祭所俱名曰场。说文云。不耕曰场。诗云。九月筑场圃以治谷。今依净境以治五住故曰道场。亦是等者。场是所严。能严虽多不出定慧。供具虽众不出动与不动故也。究竟戒香遍涂实理。观阴本空为免子缚。无缘慈阴故遍法界。翻三惑迷观惑法界。迷即法界故名不离。戒香普熏智灯圆照。与净境等方云普遍。觉智之佛栖理境空。观于逆顺二十四支。从境立数云二十四。如法华中观于无明乃至老死。观无明灭至老死灭。如此并是顺观因缘。中含五十四云。老死缘生乃至无明。无明缘行乃至老死。是为逆顺观因缘生。老死灭乃至无明灭。无明灭乃至老死灭。是为逆顺观因缘灭。是则逆顺因缘生灭。俱有二十四番觉了智也。境虽寄昔智必依圆。肴馔众味如法华经盐醋之属。彼文喻权今以助实。寂尔称体如衣在身。对忍为名故立嗔号。嗔含诸惑全翻曰新。七日观于袒持如以七智观实。所除如惑能洗曰观。身无垢故能所俱净。师亦所依故同谛义。亦依所观逆顺数故。立二十四无作道共。属对名咒义立此名。设法不差故云属对。咒破三道不差曰对。璎珞十种者。本业璎珞观法缘起中。观十二缘有十种。一我见不二。二心为。三无明。四相缘。五助成。六三业。七三世。八三苦。九性空。十缘生。彼经具释不能具录。次明破障中事理具如第四忏净中说。具于事理方忏三道。文云等者。引证事理也。虚空藏神咒经云。若大比丘志心方等诵陀罗尼。一千四百遍乃一忏。如是次第八十七日行道。比丘尼四十九遍一忏。九十七日行道。沙弥沙弥尼信男信女四百遍一忏。四十七日行道。若诸菩萨八百遍一忏。六十七日行道。经中随众各有小咒。初文既以七日为期。复云行道。八十七日等。即是八十个七乃至六十个七。仪则具如七日行法。但咒不同耳。尼众皆须大僧为生。如是忏者皆论夷罪。犯此罪竟佛法死人。今复清净戒体还生。悔法若成罪无不灭。故云若不还生无有是处。然小乘教门尚不开忏。虽曰还生无任僧用。沙弥犯已忏成进具。大乘所许事可通行。傥听大僧招奸来诈。况宝梁诚制足数无文。信大小区分听制条别。小无忏重之说。仍成重罪未亡。安用大教忏夷以足小乘僧数。依大忏已内进已道。何须混滥以惑时情。眼等净者。唯至六根方名相似苦道净耳。第七日见十方佛者。彼经日日各有相状。前苦道净位在六根。此中不退位在初住。破于无明名烦恼净。三障去即因缘树坏等者。婆沙云。过去二支为根。现在五支为质。现在三支为华。未来二支为果。有华有果谓凡夫。无华有果谓学人。无华无果谓无余。义推亦应更云少华有果谓学人。无华有果谓有余。此乃藏通约界内说。若依宝性论缘相生坏四事俱无。方名永坏者。谓缘为根相为质。生为华坏为果。即界外两种十二缘也。亦是五阴舍空等者。诸教不同。阴空亦异(云云)。今且置别以存于圆。净名云。不观色不观色如。色假。如空。即双非空假以显中道也。四阴亦尔。大品云。色净乃至识净。大经金刚身品云。如来身者非阴界入不离阴界入非增非减等。皆是观阴毕竟空也。故知因果俱明阴空。劝修中三分宝者。实相之理必无阶降心行优劣故使差分。修望中下虽名全分。须分六即以判浅深。故彼经广说功能文竟。次文结云。若能修行受持读诵。当知是人全用宝者。若复有人但能读诵。当知是人得中分宝。种种供养得下分宝。故知全分与须修行及读诵等。据理亦应须兼供养。经中文殊广说下分(云云)。若从地等者。经云。佛告舍利弗。有人舍头目身体妻子七珍供养于我。不如有人礼拜此经。若人积宝满四天下上至梵天供养于我。不如与持经者一食充躯若复有人积宝至到住界供养于我。不如持此章句一日一夜(云云)。但供养于中分宝人功德尚尔。况复供养得上分者。又如昔有长者名曰鸠留。不信因果。与五百俱行。远见丛树想是居家。到彼唯见树神。作礼已说己饥渴。神即举手五指自然出于饮食。甘美难言。食讫大哭。神问其故。答曰。有五百伴亦大饥渴。神令呼来如前与食众人皆饱。长者问曰。何福所致。答。我本迦叶佛时极贫于城门磨镜。每有沙门乞食。常以此指示分卫处及佛精舍。如是非一寿终生此。长者大悟。日饭八千僧。洮米汁流出城外可乘船。指示常人乞食之处其福尚尔。况亲施食与持经者。次释法华者。部属醍醐不通余教。初开章中言兼说默者。亦可言兼意止观也。彼别行文但推四句。故今文中广修象观。以广于彼。初引观经以证有相。次引安乐行以证无相。观经云。若有四众八部诵大乘者。修大乘者。发大乘意者。乐见普贤色身者。乐见多宝释迦及分身者。乐六根清净者。当学是观。此观功德除诸障碍见上妙色。不入三昧但诵持故。故名有相。此经者具如安乐行一十八句。故知相与无相俱成方便。但随宜乐为初入门。二经下释相违意。安乐行下引兼具文。安乐行文四行之中。第一虽令观一切空如实相等。文初又云。于后恶世护持读说。第三文中云。于十方诸大菩萨。常应深心恭敬礼拜。所言等者。等取答问离恼乱等。观经文中虽云读诵亦兼无相。南岳下重引南岳理须具二。彼别出四安乐行偈文云。修习诸禅定得诸佛三昧。六根性清净。菩萨学法华具足二种行。一者有相行。二者无相行。无相安乐行甚深妙禅定。观察六情根。有相安乐行此依劝发品。散心诵法华不入禅三昧。坐立行一心念法华文字。行若成就者。即见普贤身。此亦一往分于二人。究竟而论二行互显。特是下明此二人并是证前约方便说。引字胤音。人见文中借音作胤。便作子胤释甚为可笑。引是发曲之端。亦可作吲。今之二行亦复如是。有相为序者。如南岳诵经感普贤等。智者道场见宿世等。无相为序者。亦如南岳一夏策观具发诸禅等。智者一夏降魔进行等。妙证下判文元意。意在证法证于真似。似即近入相似位也。真即远入初住位也。以初品中权实理即。第五中事理不二今历文下历事修观者。例如大论二十八师子吼法门。大经二十七波利树法门等。象身法门义甚委悉。但须寻文意趣次第。六通如下助道中明。八解如下禅境中说。四摄者。谓布施爱语利行同事。布施者如法求财常思行施。爱语者施已安处令住安乐。利行者自利利他平等摄取。同事者为利益故同其事业。又如行而说为布施。无染心说名爱语。授他无疲名利行。离过安他名同事。前是约财。后是约法。故云财法二施。应具四教开显等意。故云引物多端(云云)。皆法华下结。如文。劝修中云肖者。说文云。骨法相似也。谓除彼不与佛乘骨法相似之者。次释非行非坐中。初释得名之由。由对四句故也。实通等者约行实说。次南岳大品并释随行立名。南岳即是别行一卷。名随自意三昧者是也。具约四仪食及语默等。彼文问云。此出何经。答。出首楞严。故此下文释诸善中。亦具别首楞严。大品云。若得是三昧。能令诸三昧变成无漏。如一斤石汁变千斤铜为金。智者亦有别行觉意三昧。虽复下会通也。虽有非行非坐等三名不同。秖是四仪修观之法。今依下重依教释名有所凭故。诸数下问也。大小乘经诸心所法其数非一。何故但以意为观境。穷诸下答也。诸数既多不可遍列。意为能造举一蔽诸。对境下释意异名。观于心性体同名异。堕心想见故有三别。乃至下文非一非异等。问。理性若是何故立三。如婆沙中问曰。此三何别。答。或别不别。言不别者。心即意识。如火名焰亦名为炽亦名烧薪。秖是一心有三差别。言有别者。名即差别。或云。过去名意未来名心现在名识。或云。在界名心在入名意在阴名识。或云。杂色名心如六道由心。系属名意如五根属意。语想名识如分别属识。俱舍云。集起名心筹量名意了别名识。且准小宗。此之三名尚是一法异名而已。是故今云三一合散不可定执。如是等者欲观略斥。心想见倒者。婆沙云。无常谓常想颠倒心颠倒见颠倒我乐净等。亦复如是。旧云。四阴之中三心无倒识心有倒。有云。识心无倒三心有倒。谓想有想倒受有心倒行有见倒。有云。通在四心。识有心倒想受有想倒行有见倒。有云。初心妄计名心倒。次心想成名想倒。想成外执名见倒。初婆沙释。正当今文堕心想见倒以见三异。执为常等不名为觉。觉了此倒非一异相。唯观法性方名为觉。觉者了知下正立观也。三名相望都成六句。具出般舟三昧经也。分别三名既斥为非。应观其体性离名字。故六句中言非有者即是体同。言非无者即是名异。复应勿计名体同异。故复结云非一说三非三说一。余各散等准此可知。若知名非名下。总有六句复疏重释。此六并是双非双照。假名及性皆不可得。若寄此文立三观者。非一立三假也。非三说一空也。名非名性非性中也。余五准此。于此复疏能达心性。方是不可思议三谛妙境。若观下立名之意。意能遍造故但观意则摄一切。若破下例破诸使。如是圆观非但观意为诸法本。亦破无明诸惑之源。故知非但意摄一切。亦乃意即无明。无明去时诸惑安在。故云皆去。故诸下摄略结名。虽有诸名及以诸数。今但立名觉意三昧者良由于此。随自下二名既是觉意异名。其名虽殊义同觉意。就此下开章也。夫有累之形绝事时寡。上三三昧缘具诚难。若不随境用观意起即观。三性无遗四运推检。历缘对境咸会一如。安有克于大道之期。初诸经中初明此章摄广。次正释。先请观音亦属方等。文通三乘。故意止观中具出三相。若用二十五三昧义唯圆别。先约事仪。请字二音。受施为净音。咨尊为请音。今文正当第二义也。请具三义。一自二他三护正法。经中初托优波斯那即是自请。月盖是为他。七言偈是护法。亦应具于三十六句。今文但是显机显应。亦冥亦显机显应。请又三义。延请为身业。祈请为口业。愿请即意业。又五体是身业。四偈是口业。系念是意业。又延是请人。祈是请法。愿总人法。机既开三应亦应尔。三业亦应各有二句机应不同。前三三昧准此例知。观音之名亦约四悉逗物不同。具如法华疏普门品委释。又准观音疏明方法云。旧分为十。一严净道场。二作礼。三烧香散华。四系念。五具杨枝。六请三宝。七诵咒。八披陈。九礼拜。十坐禅。准前方等皆应事理二解。今文十意事理亦足次第少别。具在百录。设杨枝等者。以观世音左手把杨枝右手持澡瓶。是故请者须备二物。若作所表者。杨枝拂动以表慧。净水澄渟以表定。五体投地者如僧常行。准地持阿含皆以双膝双肘及顶至地。名五体投地亦曰五轮。五处圆故。况下五悔中如树崩倒。又理观解者。观音疏云。若起五阴离萨婆若名为平立。左足如色右足如受。左手如想右手如行。头如识。若入萨婆若成于五分名为投地。戒如色。定如受。慧如想。解脱如行。解脱知见如识。应具明所以思之可知。系念数息者。今文依经但至十数。疏中因息而起诸行。何者。息风是色。领纳此息。缘想此息。诸数是行。心王是识。此观息中五阴四念成声闻法。若观息是过去无明因缘成现报息乃至未来。是名观息成缘觉法。又不受著息名檀。不起不善名尸。能数此息名忍。念念相续名进。在缘不乱名禅。分别风喘明识邪正名智。此名观息成六度菩萨法。若观息成无相等慧是名数息成通教法。见息不空不俗中道佛性前后观之。是别教法。若观此息一心三谛。是圆教法。数息既尔诸行例然。乃至余文亦应分别。三称三宝者。表除三障。委明行法具在百录及正行仪并彼经中。故云可寻经补益。今文及百录正行仪并不录四行偈。偈云。
　　愿救我苦厄　　大悲覆一切
　　普放净光明　　灭除痴暗瞑
　　为免毒害苦　　烦恼及众病
　　必来至我所　　施我大安乐
　　我今稽首礼　　闻名救厄者
　　我今自归依　　世间慈悲父
　　唯愿必定来　　愍我三毒苦
　　施我今世乐　　及与大涅槃

　　此四偈中初二正请。次二结请。初又二。初一总请。次一别请。初行又二。初句唯自请。次三通自他。苦厄者谓六根患。覆一切者。不独舍离通于十界。次二句请治痴。次别请中请除三障。毒即是业。烦恼如文。众病是报。乐是涅槃。涅槃即三德。三德破三障。结如文。诵此四偈为转障缘。亦为入观相应之本。故须略识。又诵三篇咒者。咒文在请观音经。若修行者往彼寻之。发露洗浣者。如有垢衣应须洗浣发露如示人。事仪如灰汁。理观如清水。理体如净衣。藏垢不悔永入恶道。午前等者。方犹法也。日夜二时各取初分。故曰午前及初夜也。余谓四时。必依常仪不可废也。经云下正明修观。初约六尘及以五阴而为观者。初观六尘。虽引大集如空如心名犹通总。据下观阴但离性相成声闻空。是故次须修于幻化及实观也。地无坚者下次观五阴。于中先观色阴。色即四大。初观地大。地是事坚因缘所成有本非有。而情谓有有即是坚。故于地大起情执坚。今寄事坚以破情坚故云有是坚义。无等二句及余三大例之可知。彼经因优波斯那问身子答。答中云。当观地大无坚水大不住风大无碍。从颠倒生。火大不实假因缘生。受想行识一一性相同于四大。皆悉入于如实之际。优波斯那得四大定通达五阴。得罗汉果。今文准经以义开拓委作观法。故于四大各以四性推令如空。末代钝根不同佛日。故依中论观于二空。如地大中初句云有是坚义。此则但谓地是定有。为防转计三句破之。计云。有既是坚。无何得坚。乃至转入第四句计非有非无亦谓无坚。今并破之无非计坚。然此地大本非四句。无坚名字因情谓坚。故用四句寄坚破执。三大准地思之可知。是名破色阴以入性空。如初地大中云毕竟不可得。次水大风大中并云亦不住无四句。亦不住不可说中。并相空文也。唯火大中相空文略。受等四阴性相准此亦应可见。问。推前三大并用有等四句破之。至火大文乃用自等四句破者何耶。答。有二义故。一者依经。经云火大不实从因缘生。因缘宜作自他名说。二者名异义同。有秖是自无秖是他。乃至双非秖是无因。经文存略余阴不说。应云受无领纳性不可得。若谓受是有有是领纳。乃至谓受是非有非无亦是领纳。乃至识是了别亦复如是。具足应如第五卷中破假四句。如是观者是声闻法。即以真谛名为如实。问。若声闻法应观四谛。答。阴是苦谛性执是集。观法是道。实际是灭。观阴既尔下次明缘觉观法。始自无明终至老死。皆如谷响悉破性相。何者。若有四句。即是无明乃至老死。若入实际名空观成。观慧之本等者。若无观慧乃成无益苦行故也。是故须用如幻等观得性相空入如实际。实际有二。二乘依通通即真谛。别圆依中不与小共。今且从通。至下六字三陀罗尼方从中道。况下文观恶纯用圆观。应知今文本意在圆。销伏下约三陀罗尼对破三障。言销伏者。销谓销除伏名调伏。报障之毒螫害行人。以此总持能销伏之。毗舍离人下明破障功能。经云。尔时毗舍离国一切人民遇大恶病。一者眼赤如血。二者两耳出脓。三者鼻中流血。四者舌噤无声。五者所食之物变成粗涩。六识闭塞犹如醉人。疏云。五根病故意识昏迷。故云六识乃至如醉。经云。有五夜叉吸人精气。疏云。如是病鬼从五根入。伤坏病者名五夜叉。经云。尔时长者名曰月盖。与其同类五百长者俱诣佛所。而白佛言。此国人民遇大恶病。良医耆婆尽其道术所不能救。唯愿世尊救斯病者。佛告长者。去此不远西方有佛名无量寿。彼有菩萨名观世音及大势至。恒以大悲救济苦厄。汝今当请。说此语时即于光中见无量寿佛及二菩萨。如来力故佛及菩萨俱到此城。住城门阃放光照之。于是长者说四行偈。称三宝名诵陀罗尼。平复如本。疏云。西方极远那云不远。有云。于凡为远于圣不远。今云。若机合时虽远而近。若机未熟虽近而远。问。何故但西请耶。答。若约五行西方主金是决断义。若约四谛东集南苦西道北灭。西方属道是能通义。若尔。与法华疏东西驰走以譬苦集不相违耶。答。各随义便亦不相违。彼则因果相对以配。则东集西苦南道北灭。此约因果次第相生。各有所以以成所表。若约方所者。日从东出而没于西。表东土释迦能生物善。西土弥陀除众生惑。无量寿者。有云。佛有生法二身。二土二佛俱有生法二身。于生身中随化缘故。此寿有量彼寿无量。有作本迹释有作真应释。见应迹不能除障。见真本则能除障。此并不然。但随机宜以此为因以彼为缘。不须别解。问。何故请三。答。机缘在三。若约所表者。佛表法身观音表智势至表福。通论俱具且从别说。问。何故请三经题从一。答。智能销毒即破惑义。从义便故。故且题一。佛说销伏陀罗尼已云。若有四部持是菩萨名及诵咒者。一切不善如火烧薪。破恶下次明破恶业陀罗尼。释名可知。破梵行下次明功能。经云。破梵行人作十恶业。闻此咒时荡除粪秽还得清净。设有业障诸恶不善。称菩萨名诵陀罗尼。即破业障现前见佛。六字下次释六字陀罗尼。言六字者。他云。称三宝名一宝二字。谓佛陀达磨僧伽。有人云。三宝为三字。观世音为三字。此皆无有标章结句。是故不用。疏案经文应为三种六字之义。一约果报以为六字。说偈竟云。有四部众闻此六字。即广说六道拔苦功能。次约修因以为六字。如优波斯那闻六字章句令观心脉。即广明六妙门。三约六根以为六字。如舍利弗在寒林中答斯那问云眼与色相应等。即广说六根。三文之后一一结云闻此六字章句故也。故六字义不出此三。今文正用初后二义。大悲等言今家义立。净于下明六字功能。于中初文先约能破根本之惑。三毒是根名三毒根。此三能生一切不善理通一切。故今此文净三毒根。能见佛道。又以无明为三毒根。是故破已能见佛道。六字即是下正释六字功能。能破六道三障二十五有。成二十五王三昧。言六道者。诸论及阿含正法念广明其相。大论三十三问云。云何六道复云五道。答。佛去世后五百年中部别不同。各回佛经以从己义。故使修罗一道有无不同。此中虽通云三障轻重不同。是故须云六道三障。地狱从义立名。谓地下之狱名为地狱。梵云捺落迦。此云苦具。八寒八热等具如释签第四。鬼者。梵云阇梨哆此云祖父。尔雅云。鬼者归也。尸子曰。古者名死人为归人。又云。人神曰鬼地神曰祇天神曰灵。有云。饥饿谓饿鬼也。恒被驱使。此趣在阎浮下五百由旬。有阎浮界是根本处。亦有住阎浮洲者。有德者住华果树林无德者住不净中。东西二洲亦有鬼。北洲唯有威德者。诸天亦有。随生处形。俗中有阮籍兄孙瞻。每执无鬼论。忽有客诣之言及鬼神之事。客乃理屈作色曰。鬼神者古今贤圣共许。君何独言无。即仆是鬼也。遂变形而灭。又阮咸有从子修亦执无鬼。有论者云。人死为鬼。君何独言无。曰。今有见鬼者。言著生时衣。若人有鬼衣亦有鬼耶。论者伏焉。此亦论者不达鬼化为衣。令似彼人生时所著。俗虽说有非委悉知。故俗教中但见人畜少分。不见余之四道。故孔子云。生与人事此尚未知。死与鬼神我为能测。畜生者褚究许六向究三反并通若非褚六音即六畜也。谓牛马鸡豕犬羊则摄趣不尽。今通论此道不局六也。婆沙云。旁生形旁行旁故云旁生。或云遍有。遍五道中有之故也。无明多者不过畜生。又大论以三类摄之。谓昼行夜行昼夜行。又三。谓水陆空。长含广明。阿修罗者。阿之言无。修罗云天。彼非天故。又修罗此云端正。彼无端正故云也。又云无酒。世界初成住须弥顶亦有宫殿。后光音天下如是展转至第五天。修罗嗔便避之无住处下生此。又嫉佛说法。佛为诸天说四念处则说五念。佛说三十七品则说三十八品。常为曲心所覆。猜者疑惧也。诗传云。以色曰妒。以行曰忌。害贤曰嫉。疑如后释。故知修罗嫉贤忌行。人者。梵云摩[少/兔]赊此云意。人中所作皆先意思。易曰。唯人为万物之灵。礼云。人者天地之心五行之端。此亦未知五道故也。婆沙云。五道多慢莫过于人。又云。五道中能息意者亦不过人。住处有四。破人三障而云天人者。以人道中有事理故。故加之以天方伏于人。言丈夫者。人长一丈故曰丈夫。此则指人中最胜者。方名丈夫。白虎通曰。夫者扶也。以道扶接故也。今亦如是。以理扶之方名丈夫。见佛性理方名丈夫。故涅槃曰。见佛性者虽是女人亦名男子。男子即丈夫也。若据此意。天道亦应有第一义天为事理二释。天者。俗释如第一卷。俗亦未识三界诸天。是故但以清浊分之。今释典中所言天者。亦名最胜亦名光明。欲色无色(云云)。标主得臣者。大梵天王为三界主。余皆属臣。今但标主摄得臣下。臣者男子之贱称。让主为贵故也。此六得名或从对治。如四恶趣及人初释也。或从理说如人后释。天从便宜。广六下约二十五三昧中。云如幻等四者。南用如幻东用日光西用月光北用热焰。不动等十七者欲界用六色界用七无色用四。欲六者。不动破四王难伏破忉利。悦意破夜摩青色破兜率。黄色破化乐赤色破他化。色界七者。白色破初禅。种种破梵王。双破二禅。雷音破三禅。霔雨破四禅。照镜破那含。如虚空破无想。无色四者。无碍破空处。常破识处。乐破不用处。我破非想非非想处。二十五有总为颂曰。四域四恶趣六欲并梵王。四禅四无色无想五那含。二十五三昧破二十五有。在大经圣行品。具如玄文第四卷释。此经通三乘下结成三乘用观不同。六道二十五有其义一也。以由能观智不同故分三人别。虽曰三乘教应分四。前明二乘之法。此法即与两菩萨共。今破二十五有见于我性。故菩萨乘中唯在别圆。破障通三破有则别。自调者从因为名。自度者从果为名。杀贼者从义立名。谓害物曰贼。为圣人之患害故也。尔雅云。虫食苗节为贼。三界结虫食无漏苗。故阿罗汉翻为杀贼。福厚等者。百劫修福故云福厚。福多助智是故根利。若起下由起大悲缘如实际得不退转。此位应在初住初地念不退也。问。若尔。何故彼经云。佛告坚意。首楞严定非初地所得乃至非九地所得。唯第十地乃能得之。答。此是别教教道之说。以首楞严名健相故。故非下地之所能得。圆义具如第一卷末。初心尚得观于涅槃。岂不得观首楞严耶。七佛八菩萨等者次约诸经。七佛神咒经中。初明七佛各有陀罗尼。及说功能以为忏法。次文明八菩萨。一文殊。二虚空藏。三观世音。四救脱。五跋陀和。六大势至。七坚勇。八释摩男。亦各有神咒及功能悔法。乃至经下文复有普贤菩萨等及八龙王。亦各有灭罪咒。又如七佛俱胝陀罗尼。及瑜伽中八大菩萨各有陀罗尼。谓观音势至普贤文殊虚空藏金刚藏除障盖弥勒。虚空藏八百日涂厕者。厕谓间杂也。人之间上其处杂秽故名也。虚空藏经云。未来世中善毗尼者应教众生说治罪法。有三十五佛救世大悲。须立道场具诸供养先礼十方佛。称三十五佛名别称大悲虚空藏名。何者。虚空藏顶上有天冠。冠中有如意珠。冠中有三十五佛现。是菩萨结加趺坐。或时现作一切色像。行者若于梦中若坐禅中见此相时。以摩尼珠印印行者臂上作灭罪字。若得此相还入僧中如法说戒。南山行仪亦用此文。若准此意足数可矣。故付法藏中灭重罪已。时人名为清净律师。若优婆塞得字不障受戒。故钞主依之对俗辨边非无凭据。若不得字空中唱言罪灭罪灭。又无此相知毗尼人。梦见虚空藏告言毗尼萨。毗尼萨者。其比丘及优婆塞更令忏悔。一日至七日礼三十五佛。菩萨力故其罪轻微。知法者复教八百日涂厕。日日告言。汝作不净事。一心涂治一切厕勿令人知。涂已洗浴礼三十五佛。称虚空藏名。向十二部经。五体投地自说罪咎。又经三七日应集亲友于佛像前称三十五佛名。文殊贤劫菩萨为作证明。白四羯磨如前更受。此亦是犯重失戒之文。若不失者如何悔已令其更受。经云。佛告波离。汝为未来无惭多犯者。应作如此忏悔方法。具在南山仪中。言集亲友者应非俗眷。比有犯重之徒直来受者未见益方。若受后生惭犹胜沈俗。自谓不舍。来入僧中。根本既无。坐次安在。此文且顺虚空藏意。若准律文一支一境虽复已坏。余支余境犹转如故。是故依律坐次非无。

　　止观辅行传弘决卷第二之二


　　止观辅行传弘决卷第二之三

　　　　唐毗陵沙门湛然述
　　次历诸善中。先分别四运者。运者动也。从未至欲从欲至正从正至已。故通云动也。又国语云。陆载曰运水载曰漕。漕字常为九界四心所载。故名为运。今摄九运令入佛运。仍观佛运不出九运。佛运之体体性本无。是故应须分别四运。此分别门冠下作受。若不先辨观心无托。故云心识无形以四相分别。又为世人多谓生心为妄。须观灭心非妄。都不观之。谓为无生谬之甚也。世习禅者皆观无生。不知无生为在何处。为先有耶为先无耶。先有则已证无生。先无如何名观。若知九界而为观境。则菩萨界已起未起。尚须观察况复余耶。今言已未约缘内外有心无心。有心无心从来有漏。岂容据此判生无生。如人防火一切俱防。若但防发不防未防。必为未发之火所烧。观已未心实为防于欲生正生。无生观人但知观于正起之心令心不起。不知观于未起之心。心体本无。无既本无。起亦非起。此对人间六尘起灭生无生心。如此灭心尚不自识。况识欲色无色等心。况复析体及偏小等。圆无生心尚须观察。况复余耶。又观四运者是随自意中从未从事而修观法。如常坐等或唯观理。谓一切法无非法性。是故当知修三昧者。于此二途一不可废。故占察经云。观有二种。一者唯识谓一切唯心。二者实观谓观真如。唯识历事真如观理。今文观于十界四运。义当占察一切唯心。故今文云。能了此四即入无相。若也次第观十四运名思议境。能达九界即佛法界名不思议。仍须发心乃至离爱。方成一家入道之相。故傅大士独自诗云。独自作问我心中何所著。巡检四运并无生。千端万绪何能缚。当知无垢大士亦以四运而为心要。大士虽即不云十界。既云万绪意亦兼诸。如下六十四句展转推寻。是故大士亦云巡检。言一相无相者。九界四相皆不可得。名为一相。一相自无名为无相。问下料简已未二心。问意者。正斥他人但观正起。故先问云。此二无心云何可观答中二番。先答未念次答已念。二番皆有法譬合也。初法者。但是未起名之为无。既非永无是故须观。如人下譬者。作与不作自约前事。事虽有无人不可灭。心亦下合也。念与未念自约前缘。缘虽有无心不可灭。心既不灭因兹广能起一切心。是故观之不令缘惑惑即九界观入佛心。作作两字俱在祖饿反。作所作事名为作作。次念已下第二番答。望事为己心不可无。如人下譬。念已下合。次问者。引金刚经三世之心皆不可得。已即过去未即未来现在尚无。云何乃云观三世心。答中先总非之。若过去下别答也。先牒前难。次云何下正答。如汝所问不观三世。云何圣人观三世心。鬼神下举劣显胜。云何下反斥也。鬼神下类尚知三世。岂佛法中令无三世。问。鬼神云何知三世耶。答。如婆沙中有鬼入女人身中。咒师问云。何故恼他。答。是女人五百生中与我为怨常断我命。我亦常断其命(知过去也)若舍怨心我亦舍之。时人语女可舍怨心。女言已舍。鬼观女心口虽言舍心中不舍。即断女命(知现在也)既知自他过现未来准此应知。防未来怨故杀现在。又如地狱其类更下。亦知过去。如云昔为婆罗门国王为我说法不肯信受致受斯苦。又知由造其罪入地狱等。鬼及地狱尚知因果隔生三世。云何行人不识刹那生灭三世。龟毛兔角见者。以此二物喻于断见。汝引三世俱不可得。即谓无心如彼二物一向全无。此名断见。故成论云。兔角龟毛盐香蛇足及风色等。是名为无。此取走兔水龟为喻。若飞兔陆龟容有毛角。故大经云。如水龟毛如走兔角。当知下结也。此三世心为观境者。非断非常。何者。不常故无实。不断故可观。不以不实而云永无。以不实故可为观境。故引偈者。凡佛所说皆非断常。如何起于断灭见耶。若起下结斥。起断灭见无所观境。观境既无。一切因果万行俱失。是故须观已未二心。故知汝所引经不闲教旨。所言三世不可得者。但言无实谁谓永无。是故当知佛法二谛。俗谛故有。真谛故无。不可以无而难于有。是故金刚观其俗谛。俗体不实名不可得。行者下劝进也。既知心有十界四运随起而观。善恶即是六趣诸念通于四圣。不住九界却观九界乃名反照。又善恶者示善恶事皆须观察。是故下文即以善恶历于作受而为观境。故历十界以显无住。次历下正约诸善。初示舍广从略。次明历十二事意。约十二事共论檀。受谓领纳所领六尘。作谓为作为此六相。问。默何名作。答。作默相者。不出十界。初言若有诸尘等者。尘生受故令有尘者约受起观。故云须舍。虽以舍标初必六度具足。广如后解。若无财物等者。财物虽多不出六尘。故无财物且置诸尘但专六作以具六度。修六作者非不观尘。随疆修观。是故互说。三正释中先受次作。作受共修事中檀善令成法界。下各论六亦复如是。方乃名为随自意观。受中三观。先空次假后明中观。初空观中又先牒四运而为观境。又反观下正明空观中。云内出不待因缘者。此逐语便。应云内出因不待缘。所观下空观成相。问。净名云。所观色与盲等。今云何言所观如空能观如盲。答。净名云所正显于能。能如盲故所见如空。所见空故能则如盲。彼译者巧以所辨能。今释彼意故分能所。空明各各无见等者。眼见色时五缘和合方能见之。谓空明根境识耳鼻舌身不假明缘。余之四缘与眼不别。今文语略故不云识。亦是识具如上诸缘而得成见。不同小乘或言识见或言根见。因缘下次明假观。初文牒前空观从缘生法能为十界而作通因。又以无间灭意以之为因。根尘空明以之为缘。因缘和合生于眼识。眼识因缘生意识者。眼识为因亦以根尘空明为缘。无间次第生于意识。依于意识有眼识者。只由意识无间灭因成于意根。对余境时复生眼识。是故二识更互为因。次别明十界。初四趣中眼识能见等者。此依经部。附近小乘故云识见。由此展转更互因缘。如是次第生于十界。贪染于色等者。贪为惑本毁戒堕狱。毁戒具如篇聚持犯中明。实爱言不堕谄诳故。计我我所等者。问。一切凡夫谁得免者。而独判属畜生四运。答。语通意别。若齐圣断者此属通意。此中即以眷属为所。次人天中。他惠我色不与不取等者。他惠乃取离不与取。下句显上成他惠义。不惠不取故云不与不取。以礼亡财名为他惠。若为父母夫主佛法之所护者。不惠而取名不与取。他惠复离非时非处非理非量及炫卖等。别论虽尔通意可知。余色余尘余界皆尔。是故须明仁让等五。让者义也。贞者正也。清正自守即是礼也。动中规矩故也。明即是智有权变故。余名同旧。五常若具五戒必全。十善若备十恶必息。始为欲界地居人天。欲界空居及色无色文略不论。观四运下明二乘四运。文中先举四念处观显声闻乘。无常故生灭。不净故不住。苦故三受。无我故不自在。次因缘一句显支佛界。观已下菩萨界中开三菩萨。例如下文诸思议境菩萨亦三。初是六度。自愍故伤己。愍彼故观他。所以者何下释六度相。舍不能亡一句寄斥三藏兼明通意。斥三藏者亦兼凡夫。以诸凡夫亦行事度。虽即不及三藏菩萨约不能亡其义等故。今观下正明通观。三事皆空者。此中三事随境起观非谓施者及财物等。应云根尘及以受者。金刚下引证也。经云不住正当不住六尘行施。若不住尘即是不住根及受者。布施既尔余五亦然。又尘即财物见尘空故施受俱空。故知两处三事义等。如人下举譬也。住相如暗则智眼不开。不能见于一切无相。空智如眼不住如日。有日眼故见三事空。故知无著与空慧二义相须。方能见于三事空也。乃至六十二见一切皆空。故云种种。直言下重消经意。经被利根直言不见。以语略故相犹难解。故今更释不住四句方名不住。乃至不住六十二见。名无相檀。故知前文无四相者。秖是离于六十二见成于金刚离我人等。名为菩萨。非独初果破见而已。故知但是真谛无相。言六十二见者。大经二十八释第八功德中云。谓离五事即五见也。因是五见生六十二。章安云。此有二意。一者我见有五十六。谓欲界五阴各计四句合为二十。色界亦尔。无色除色但有十六。故知三界合五十六。边见有六三界各二。谓断常见添前合成六十二见。二者三世五阴各计断常。用有无二见而为根本。此准大论六十八文。谓色如去等四句四阴亦然。合二十句。此即计过去世也。又计色常等四句四阴亦然。合二十句。此即计现在也。又计色有边等四句四阴亦然。合二十句。即计未来也。一一句下皆云神及世间。三世六十并有无二。论释云。凡夫取著计有神我。若计常者修福灭罪。若计无常者为世名利故有所作。亦常亦无常者。秖是双计初二二句。故于神我以计粗细为第三句。计神粗者身死无常。计神细者身死不灭。计双非者见计第三二俱有过。何者。常则不变犹如虚空风雨不动。若无常者则有变动。如雨在皮则有烂坏。离此二过以我心故复说有神。神但非常非无常耳。佛言。四皆邪见。此即计神也。世间即是国土。是故神于世间亦有四见。言计常者。问言。土若本无。计应有错。世间是有何故邪见。答。破世间者。破常等想不破世间。如无目人以蛇庄严。有目语言蛇非璎珞。破倒亦尔。现见无常不得言常。三四二句准说可知。有边等者。外人求土不得其始即谓无终。无始中终则名无边。计有此三即名有边。如得禅者计八万劫。三四二句准此可知。亦有人云。第三句者。八方有边上下无边。有云。上至有顶下至地狱而八方无边。计神或如芥子等是。亦有计土及以神我互计有无成三四二句。准此可知。如去等者。如人彼来去至后世。名为如去。谓先世无来灭亦无去名不如去。若谓身死为去而神不去名第三句。见俱有过计第四句论文甚广须住彼寻。若婆沙中亦立六十五见。即于五阴各计四阴以为我所。谓色是我。受是仆僮璎珞窟宅。三阴亦然。合我及我所各十三句。五阴合为六十五句。故一一阴初一是我。三是我所。所以佛说离六十五。为说道品成声闻道乃至菩提。故知破见得法不同。今此未具恒沙佛法。复能利他成通菩萨。方始度于分段彼岸。言一切法趣者。此中通教何故亦云一切法趣。然但云趣不云是趣不过及不可得。故属通教。所以一切法趣之言其名犹通。如玄文云。周行十方界还是瓶处如。今下文处处引一切法趣等以证三谛。其意则圆。又用彼论非专一文。以从义故不可执文。大品云。一切法趣一法。大论两文共释此句。初云。云何菩萨为世间趣故发菩提心。菩萨为众生说色趣空。乃至种智。为众生故说色非趣非不趣。乃至种智。次文云。为众生故说一切法趣空无相愿是趣不过。何以故。是空无相中趣不趣不可得故。初文以能趣为假。具历色心乃至种智。故知具一切法即是假也。所趣为空非趣非不趣为中。次文以能从所为空。是趣不过为假。趣不趣不可得为中。此下诸文用语稍异者。中假二意全依论文。次但况出。故云一切法趣色色尚不可得。云何当有趣非趣等。何以故。一切法趣色能所皆假。色不可得一切法亦不可得。能所皆空。趣不趣不可得。即不住二边正显中道。言异意同。细思可见。又观下即通教佛四运也。故四德之名义不关别。真谛如空不变故常。不受界内三苦故乐。不为六道起业故我。不为见思所污故净。故知即是通佛四德。如是下出假四运。虽如通教观于即空。空中具见十界四运。故云种种。此属别教。故云假名。若以向四德为圆佛界。菩萨文中全无恒沙别教相状。故通佛四德但云虚空乃至不染等。至此方云假名四运。若空下中道四运。故知中道必须即于十界空假而辨中者。方名圆中。中即佛界对前成十。所以前九义当思议。佛界即当不可思议。例中余之五尘但以圆心觉了三谛(云云)。次观下约六作者。庄周亦云出处语默。出处即行住坐卧。然庄周不云以为观境。今具三观空观准前意亦可见而由下假观也。由心动役为十界由。谓由此心为何事故而行住等。故诸为字皆去声呼。毁戒狱也。诳他鬼也。眷属畜也。胜他修也。义让人也。善即十善欲天也。禅即四禅色天也。略无无色涅槃二乘也。慈悲去六度菩萨也。方便去通菩萨也。恍[怡-台+兩]者无形不实貌也。举足下足与空相应。故亡能所及以近远。凡有所作若有一念不应于空。名为唐丧。如此下别教也。空心入假故云如此。摄空成假故云恒沙。文相既狭义亦兼于通教出假。向明通教但云空观。不分三乘空假之别。又别教人指前九界故云如此。九界既空。空即九界故成别教恒沙佛法。又观一运下中道观也。非一非十准前说之。故法华下引证也。问。那引舍衣以证六作。答。文势相从。总引舍服证作受檀。及引佛道以证圆中。前约下约十二事各论六者。先标同异。前十二事并且论檀是故云共。今一一事并具论六是故云各。又前共论檀于十二事。一一皆明十界檀相。今各论中准例亦应具足如前列十二事。一一皆明十界六度。文从略故。或时九界或但佛界。广略互形共成圆意。又何但十二一一具六。六中一一各具于六。故一一度以五庄严。即是以五严檀乃至以五严智。能所合说皆名具六。诸大乘经首楞严大论大品等六度皆尔。故今准彼以明度相。今文所用即首楞严。亦如大品相摄品云。富楼那白佛。我今欲说菩萨之行。佛言。随汝意说。乃广说六度更互相显。乃成六六三十六度。故云。或以施为名说诸波罗蜜。乃至或以般若为名说诸波罗蜜。五度入一从一为名。又摄大乘论互显章。大璎珞无断品并与楞严意同。大论八十二问云。若皆互严。何故但以檀为首耶。答。摄生便故。贵贱乃至畜生檀能摄之。乃至宛转为亲。诸佛相好皆从施生。如此说者仍属教道。若证道说无非法界。摄无前后谁论次第。初文以行中具六檀与能严文相次第。不假别说能严所严。初文云大悲眼等者。如胜天王云。菩萨行时视前六尺。双犁扼地不左右视。不恼众生。见诸众生同一子想。视之无偏名大悲眼。故知菩萨视诸众生。常欲与其一实之乐拔其二苦。眼视既尔五根例之。于菩萨得无畏者。正当无财运于六作。施无畏故。名之为檀。于众生无所伤损者。称理而观不偏空假不坏实相。故云无损。损犹减也。即是央掘无减修也。见罪福法界名无罪福。不为空假所摄。名心想不起。想不起故名无动摇。遍一切处名为无住。阴即法界故亦不动。心无前思等者。念念称理无横计思后方觉了。故起信云。觉知前念起恶。能止后念令其不起。虽复名觉即是不觉。思即法界能觉者谁。虽是不觉即名为觉。一切法中等者。念念法界是故不为生灭所间。不得身心等者。不得二边边即中故。禅中既尔前后例然。语异意同。善须思择。无受等者。不领受边。不念著中。不味涅槃。不乱生死。行时头等六分者。行时如影。不谓更有二手二足身及头异也。如云如影如下十喻中说。虽俱法界而有去来。去来无实名如影等。不同通教幻化即空。无生死之生涅槃之灭。二乘空断凡夫计常。五阴即是毕竟空舍。是故无复二边缚脱。具如下正指楞严以是互严之式。彼经佛告坚意。云何于一念中行于六度。答曰。是菩萨一切悉舍心无贪著名檀。心善寂灭毕竟无恶名尸。知法尽相于诸尘中而无所伤名羼提。勤观择心能知离相名毗梨耶。毕竟善寂调伏其心名禅那。知心无心通达心相名般若。今文博附彼经文意。是故与彼大同小异。问。文语既通。如何得知彼文在圆而引来证圆。答。经中佛为坚意广明次第文竟。佛问坚意。云何一念具行六度。坚意乃以此文答佛。故知次第之后释圆明矣。不见经意便谓此释而为臆断。是故近代释义全弃此文。使后学者圆行靡托。今文准彼历一切法无非无作六度相也。故法华云。仁者受是法施珍宝璎珞。璎珞是财。财即法故。又行中下重辨禅慧二波罗蜜。皆先举过后明其德。初文即是举禅过也。虽曰楞严于法起著故云生染。今观下明德。观前能著心尚无心。岂复更计楞严定处。当知下重判也。言有定者。从颠倒生。如是下结也。有定乱相岂复见空及与不空。即破于定生染之相。即离贪著禅味之缚。体同法界遍应一切。名方便生。行者下次举慧过。有能计者己自为粗。况复自高岂名为慧。著心障智名为智障。一切外道各自谓是。今既自高反同外道。岂唯失于中智而已。大论云。若有菩萨于余菩萨作是念言。汝无此事我独有之。以是因缘故还失道。故大品云。有余菩萨轻余菩萨经一念顷。经于一劫远于佛道。还经一劫更修佛道。故不自高亦不下他。即反下次明德也。反观能著中智之心。观者是我。及非观者谓散心人。中智之心无彼二待。观者既无下了计者无所观亦破。不得下重破能计。是此正意故重言之。大论下引证破于能观之想。计有中智名为戏论。念想在意戏论通口。说必假心名戏论心。今灭其本故念想除名戏论灭。由戏论故而生众罪。故戏论灭名众罪除。本修中智由著妨中。故众罪除复本常一。如是等者。此无著人方见妙智。大集观于心心者。谓所观心及能观想名观心心。若不俱观复生戏论。能如是照亦名常一。故云即此意也。如是下结成前文成三三昧。道品之后既开三脱。六度道品名异义同。故六度后结成三脱。六度道品同异之相。至第七卷助道中说。今此六度既是无作。故三三昧应从圆释。亦如第七卷道品后释。又破下结成诸波罗蜜者。破倒故毒灭。毒灭故越有越有故降魔。降魔故波罗蜜满。三倒者谓心想见。此属见惑。三毒者谓贪嗔痴。此属修惑。三有流者谓欲色无色。因果不住。故名为流。漂没行者故复名流。四魔者谓烦恼等。在下魔境。魔为佛怨故云魔怨。此三倒等文近义远须分二意。若粗惑者。即是圆人粗惑先除。若细惑者。即须并约界外以释。同体见修变易三界。界外四魔乃至粗细体一。方名圆波罗蜜。摄受下况释。尚成一切况复如上所破三倒及破四魔成三三昧等。次更历下以尸为头。以五庄严历十二事。初明尸以历十二者。前明檀中引首楞严义圆语总。此明尸中别出观相。初约作受以明观境。观境且述事相而已。对尘制心故喻油钵。六作动止故云威仪。言油钵者。大经二十云。譬如世间有诸大众满二十五里。王敕一臣擎一油钵。经游中过勿令倾覆。若弃一滴当断汝命。复遣一人拔刀随之。臣受王教尽心持行。经历尔所大众之中。虽见五欲心常系念。若放逸者当弃所持命不全济。是人怖故不弃一滴。菩萨亦尔。于生死中不失念慧。虽见五欲心不贪著。唯观阴苦不生不灭。五根清净获得戒根。欢喜行经语异事同。但名下斥事。事相持戒但能升出三途人天受乐。不名三谛三昧二死彼岸。据理亦应合斥持戒堕三恶道。如大经中有四善事堕三恶道等。今未暇论。升出人天尚斥无理况此等耶。是故不论。若得下明用观意。应须具如檀中六度之相。但应义释令五严尸。下四亦然。谓观下空观。未见者且举六受之初。六作文略。即以六道四运为境。二圣四运为观。四运四句乃至四运六十四句。故云种种。所起谓六道四运。能观谓能推观慧。能所俱泯方成衍门。不内外者明六受空。不去来者明六作空。能如是下次明假观。直列十戒不出十法界者。事戒向已斥成观境故不复论。净若虚空。牒前空观所观之境七支无染。喻之若空。若以十戒对三观等。至第四卷当自释之。心既下中观。色者色法下。次明以五严尸。文相渐略。色者即能见识也。色法即所见色也。受者即分别领纳。三事秖是色者等三。此等皆约圆意解释。例如前引首楞严文。檀后列忍者尸是所严故不重明。色色者等者此中文略。具足应如前文所列色者色法及以受者。下去例然。此下结成三三昧等。文略例前。何但下况出一切。意亦同前。观色下例余作受。据文秖应更云六作。或是文误。引法华者。威仪证作佛道意通。次历下明忍度为头以五庄严。文相甚略。但举事忍及以空观。余并略无。初可意不可意即事忍也。次于违下空观也。无见别举六受之初。无作通举六作故也。见即能见所见者谓于见色分别计我。作亦如是。余假中观及结成等并略。次历精进下以进为头五度庄严。于中先述旧解。云无别体者。但勤行五度即名精进。笃者厚也今言勤策应作督字。率也勤也策也。字亦训守非今文意。即指五度以为众行。义而推之下欲出别体。先略斥旧。通义非无理非全当。是故从容云义推耳。若但通者应唯五度。何故诸教并列六耶。若大论十八云。菩萨摩诃萨以精进为首行于五度。乃名精进。此即具于通别二意。是故今意应有别体。例无明下例释也。如无明惑亦有通别。通名相应入诸使故。别名独头不入诸使。以例精进说之可知。今且下正出别相。其流非一且寄诵经。既非五收验知有别。而非下斥事也。三昧是定。定慧二法导一切法。乃至成于波罗蜜等。若如大师诵经观法则事理具足。如开皇初有扬州僧诵通涅槃自矜其业。复有岐州东山下林寺沙弥。唯诵观音一品。二俱卒死同见阎罗。阎罗乃处沙弥于金座。甚敬重之。诵涅槃僧令处银座敬心不重。事讫问云。俱有余寿二皆放还。诵涅槃僧心大恨恨。恃所诵多。于是乃问沙弥住处。各辞俱醒。诵涅槃僧至岐州访。果得沙弥具问所以。沙弥言。初诵观音别衣别座烧香发愿。然后乃诵。斯法不怠更无余术。涅槃僧谢曰。吾罪深矣。所诵涅槃威仪不整。身口不净救忘而已。故古人言。多恶不如少善。于今取验。此亦精进非波罗蜜。今观下理观也。初举空观。念念已下略明中道。烦恼不问名精念念流入名进。问但寄诵经。云何推检六受六作。而言受者及作者等。答。通云作受何必具六。故一切善作受所摄。借使单约诵经说者。即对六尘诵而无间。即是于受而行精进。唯对六作阙于卧默。病时开诵故亦通卧。默诵无间于理又通。故知诵经作受具足。次历诸禅下。以禅为头五度庄严。初文总举事禅。但是下斥事。观入定下正明理观。以心况定者。心谓散心。散心尚无岂更计定。定即九想八背舍等。不计定散见禅实相。实相遍摄一切法故。故论第五下。引论证成禅即实相。先引论文。次诸师下辨诸论师误解论意。论意正以观于九想即是实相。故八想后即说十力四无所畏等。何者。如不坏法人修第八竟。于骨想中尚具一切神通变化。故大乘人于此复能具诸佛法。又何但论文。大品广乘品中广明身念处。佛为须菩提广释。释九想竟。结云。是名菩萨摩诃衍。次即广释三十七品乃至十力四无所畏十八不共。大论三十八已下文。仍是释经。论师云误谬之甚矣。问。余之七想亦能发不。答。若论不定及如用助。亦有发义而多在第八。以第八想生诸禅故。次历智慧者下。以智为头余五庄严。以文略故。直云大论有八种解。八种解中具有事理。大论十一释不住法中问云。般若是何等。答。有云。无漏根是。以无漏慧第一故也(一)有云。至道树时始断惑故。前有漏智但是福德。烦恼未断但是有漏(二)有云。从初发心至道树下皆名般若。至成佛时名萨婆若(三)有云。有漏无漏总名般若。何者。常观涅槃行道故名无漏。结始未断故云有漏(四)有云。菩萨般若无漏无为不可见无对(五)有云。般若绝四句。犹如火焰四边不可取不可触(六)有云。上来诸说各各有理。如五百比丘各说二边及中道义。佛言。皆有道理(七)有云。末后者是。以有法如毫牦许皆有过故(八)人虽有八义唯有六。第七总许前六第八唯存第六。六中第一既别指无漏。未出二乘。第二因是有漏但成三藏菩萨。第三果名萨婆若多属通意。第四义通圆别得是般若是波罗蜜。第五亦属共教菩萨仍通小乘。第六义通三教。故亦事理具足。七八二师共许前六亦通圆别。故略引之以证今意。今且下正释。初文是事故属世知。四运推下即是约理。理即三智故云如上。历十一事故名为余。应云一切善法一一历十二事。但是文略。问下料简。正应料简六波罗蜜。止观乘便来此为问。又复六度不出止观如摄法中。还引大品六度相成以为此答。然事六度若无互严尚名不蜜况复理耶。何者。如檀无戒不生善道。无忍感报卑陋。无进形质尪微。无禅便成散善。无智不了无常。犹如富人余事并阙。余五无五准说可知。如被甲入阵等者。譬相成也。论问。何故。一度须五庄严。答。各各助行有力故也。如人未集则无战力。大军都至庄严器仗则能破阵。菩萨亦尔。六度互严方能破惑疾得菩提。大论十九释云。一念心具足六度及一切法及六度相摄等。并是此意。观如下次答止观。言密室者。有慧无定如风中灯照物不了。故用定室离狂散风。慧灯方破无明大暗。使实相宝显了可见。故云多修慧故增长邪见。多修定故增长愚痴故应均修。不须此难。若不等者。小乘尚阙况复大乘。浣衣等者。大经二十九云。菩萨摩诃萨具二庄严能大利益。一定二慧。如浣垢衣。先以灰汁。后以清水。今以楞严定灰种智慧水。浣三惑垢净实相衣。又云。如刈菅草执急则断。断运力也。若物体已离非此中意。比人不晓一概用之。大论七十九云。如执菅草执宽则伤手急捉则无伤。刈者获取也。亦杀也。尔雅云。白华野菅也。郭璞云。茅属。手执定也。刀断慧也。又如拔坚木先以定手动。后以慧手拔。彼大经文都有八喻。一一皆合菩萨定慧。又般若下重述般若正出圆意。法相次第应具列六。若论法体一一皆悉摄一切法。何用六耶。又般若下又重更辨。所言法界摄一切法。一切法者亦即六度。故重释云。般若诸法彼此相即。亦何简于一之与六。欲出圆旨。故为此问生其答耳。

　　止观辅行传弘决卷第二之三


　　止观辅行传弘决卷第二之四

　　　　唐毗陵沙门湛然述
　　次诸恶中初明观境中。云夫善恶无定等者。先明通相善恶也。此则未可尽为观境。何者。展转相望得善恶名。是则人谁无善谁不有恶。是故不以为今观境。言宁起等者。心凶为恶身病曰癞。乍起三途之心。不生二乘之念。毒器者。大论斥三藏菩萨云。具足三毒云何能集无量功德。譬如毒瓶虽贮甘露皆不中食。菩萨修诸纯净功德乃得作佛。若杂三毒。云何能具清净法门。菩萨之身犹如毒器。具足烦恼名为有毒。修习佛法如贮甘露。此法教他令他失于常住之命。大经云自此等者引证别教。故四相品中迦叶序云。自我未闻四德之前。皆是邪见。此是迦叶谦退自斥。义同于邪。岂此已前顿同三外。今亦如是。未称理故义云邪见。邪即是恶。是故当知唯圆为善。复有二意。一者以顺为善以背为恶。相待意也。次若达下以著为恶以达为善。相待绝待俱须离恶。圆著尚恶。况复余耶。如此下结成通相。今就下别明极恶方为观境。于中初出恶体即六蔽也。善法下结前生后。前虽下明观恶意。以纯恶故不可不观。若不观者唯恶无善。自他俱然故须修观。纵不下纵释也。他人纵不全起不善偏恶不无。出家离世下况释偏起。出家不备理当偏恶。白衣纯恶况复偏耶。罗汉残习亦仍偏恶。凡夫下明用观所以。圣犹残习凡何可纵。如佛世下先举佛世用观有益。引人为证。前观恶意中言不可乐想者。大论十想中释一切世间不可乐想云。世间有二种。一众生。二国土。言众生不可乐者。三恶八苦十四等恶(云云)。或贫而好施多财而悭(约六蔽互说)或贫妍富丑。或憍高不下。或接物欺诳。如是无量不可称说。国土不可乐者。或多衰无告饥渴寒热恶疫毒气。如是种种乃至上界亦生大恼甚于下界。如极高坠下苦不可说。文云无好人者。略语众生以他望己唯纯不偏。是故不可不观于恶。次纵释中云多悭等者。略举六蔽以释偏起。前四如文。酒为乱原即乱意蔽。根性易夺即愚痴蔽。若有慧者不为恶易。能生为根数习成性。数数改换故云易夺。又随境而转为易。惑强失真为夺。又以愚替智为易。智被真掣为夺。次况释中云罗汉残习者。身子嗔习。以过去世从蛇中来。毕陵慢习。宿世曾为婆罗门来。如佛在世有一比丘。而常以镜自照。世世从女人中来。有一比丘常好跳染。以世世从猕猴中来。引人证中。在家等者。即且通举有恶之人。央掘下别举恶人。先明恶人有道。央掘等者。央掘经云。舍卫城北村名萨那。有贫婆罗门女名跋陀。有一子名一切世间现。少失其父。厥年十二色力人相悉皆具足聪明善说。有异村名破诃私有婆罗门师名摩尼跋陀。善四韦陀。一切世间现从其受学。师受王请留世间现守舍而去。婆罗门妇见世间现端正。而生染心前执其衣。时世间现而白之言。汝是我母。我岂于尊而生不善。内心怀愧舍衣远避。妇人不遂以爪自获。以绳自系足不离地。夫既还已恐世间现露其不善。便以恶事诬世间现。汝行已后世间现于我有不如事。师言。其初生时有大瑞相必无是过。然语之言。汝杀千人可得免罪。世间现尊师教故。即白师言。呜呼和尚。杀害千人。非我所应。师云。汝是恶人不乐生作婆罗门耶。答言。善哉奉命。便礼师足。师闻见已生希有心。汝大恶人故不死耶。当令杀一一人取指为鬘。冠首乃成婆罗门耳。以是缘故名央握摩。善哉受教。增一云。如是次第杀千人已。取指为鬘。人白匿王。国有人蟒。害人无数。比丘乞食闻之白佛。佛寻往彼。诸取薪人及守牛羊者皆不得过。云此有贼。佛乃前进。遥见佛来云。我之指鬘数犹未足。母因送食。复自念言。我闻师言害母生天。便撮母头以手拔剑欲害于母。佛放光照。掘云。非天伐我乎。母曰。非天日月等光。必是世尊。掘闻佛名云。我师亦云。若害沙门必得生天。语母云。且住。我往害沙门。放母逐佛见佛如金山。佛复道而去。奔趁不及白佛说偈与央掘经同。央掘经云。住住大沙门。净饭王大子。我是央掘摩。今当税一指。如是总有三十九偈。但易第二句云无贪染衣士。毁形剃发士。知足持钵士等。佛以二百六十七偈答云。住住央掘摩。汝当住净戒。我是等正觉。输汝慧剑税。但易第三句余句并同。余第三句云。我住无生际。我住于实际。我住无作际。并用所证以答央掘。央掘闻已。以佛力故令悟梵本中语。如来出世亿劫乃值。未度者度等(四弘)有见佛者即为说灭。走逐不及必是如来。舍剑深坑即便礼佛。佛言善来。便成沙门得法眼净。净梵王领四兵而往伐之。王念先见世尊见已具白佛。佛问其意。王具答其意。佛告王言。见其出家为道者如何。王曰。当供养礼事。彼无毫善能发此心乎。时央掘去佛不远正意结加。佛遥示王。王礼供已叹佛能降如是恶人。后佛复为说法得阿罗汉果。具六神通。入城乞食。见者识之。有妇人胎产甚难见佛。佛言。贤圣已来不曾杀人。妇人无他。诸比丘问佛本缘等(云云)。本为婆罗门法求欲生天。不违师教兼护妇人谄诳之情。而行于杀。故今文云弥杀弥慈祇陀末利等者。准未曾有经下卷云。祇陀太子白佛。昔受五戒制酒难持。欲舍五戒持于十善。佛言。饮时何过。答。国中豪贤时赍共饮亦无余过。佛言。若如此者终身无过。夫善有二种有漏无漏。饮不起恶业是善报也。名有漏善。佛因为说往昔因缘。昔舍卫有刹利。因小诤致大怨兴兵相伐。王有大臣名提韦罗。恃豪轻慢。于时太子实欲诛灭。父王不听抱恨烦恼。太后见之负好酒劝我。我言。先祖已来不曾饮酒。若饮酒者。那罗天嗔婆罗门伐我。太后夜分密开宫门。再三劝我。饮已忘忧。三日之中受乐欢喜。因是仇息。父王复谏。夫修德历代何于小事致怨如此。若不忍者亡失国土。因是和平。饮之力也。末利者。经言。元是王舍城耶若达多婆罗门婢。名黄头。常知守园。因将干饭供佛之福。后波斯匿王游猎入园见之。婢乃为王种种供给按摩极称王意。王问婆罗门。卖不。答言。婢贱何堪。王重问之。答云。千两金。王遂以百千两金从其买取。为第一夫人。未曾有经云。匿王白佛。如佛所说心欢喜故。不起恶业名有漏善者。是事不然。如人饮酒心则欢喜不起烦恼。不起烦恼故则不杀害。忆念我昔游猎之时。忘将厨人山中觉饥。左右言。王朝不敕令将厨人即时无食。我闻是已走马还宫敕令索食。厨人名修迦罗云。即现无食今方当作。饥逼嗔怒令杀厨人。诸臣共议国中唯有此之一人。杀已无人为王知厨称王意者。时末利夫人闻已即令办好酒美肉。沐浴名香庄严身体。将诸妓女来至我所。我见夫人嗔心即息。夫人辄遣黄门诈传令勿杀厨人。我至明旦深自悔恨忧愁不乐。夫人问我有何不乐。王云。我因昨日饥火所逼。错杀厨人。为是之故悔恨愁耳。夫人笑曰。其人犹在。愿王莫愁。王言。为实尔耶。为是戏耶。答曰。实在。令使召来。我大欢喜。王白佛言。夫人持五戒月行六斋。一日之内五戒之中。犯酒妄二戒。八戒之中犯于五戒。谓过中食。服华香。作倡妓。高广床。饮酒。妄语。破戒之罪重耶轻耶。佛言。如是犯者得大功德。何以故。为利益故。此约亡犯济物菩萨利他。乃得名为恶中有善。故云唯酒唯戒。欲从斯例善自斟量。若顺贪心终非持相。和须蜜多等者。说文云。淫者私逸也。在传云。贪色也。华严云。次复南行有城名庄严。有善知识。和须蜜多名女(云云)。善财至彼求觅是女。城中有不知者言。此童子诸根寂静智慧明了。谛观一寻。目视不瞬心不动摇。不应于彼女有贪染心。此童子者不行魔缚等(云云)。中有先知是女智者。告善财言。善哉善哉。汝今乃能求觅是女。汝已获得广大善根。汝应决定求觅佛果。种种诫之。破一切众生于女色所有贪染心。善男子。此女在于城内市廛之北自宅舍中。闻已欢喜往诣其门。见其住宅种种庄严。见此女人容貌姿美。谭说善巧入如幻智方便法门。种种严身从身出于广大光明。普照宅中。遇光明者身得清净。诣其礼足。合掌白言。圣者。我已先发等(云云)。女言。我得解脱名离欲际。随其所欲而为现身。各各令其所见不同。若欲意所缠来至我所闻法者。见者。执手者。暂升床者。见我颦呻者。见我瞬目者。并得离欲。抱持接唇吻等者各得法门。我于过去高行王如来所。为长者妻舍一金钱。尔时文殊为佛侍者。为我说法令发菩提心。由是得菩萨离欲际法门。故知能化所化并是因欲而得离欲。故云恶中有善。又如慧上菩萨经上卷。阿难入城乞食。见重胜王菩萨与女同床而坐。我谓犯秽得无异人。学梵行者。于如来教将无犯见闻中想。发是语时大千六动。菩萨即时身处虚空。去地四丈九尺。语阿难言。犯欲者乃能身升空乎。阿难投地自悔。如何于大龙所而求短耶。此亦以欲而为法门。比见无惭者或称无碍或说理融。若得理者应如蜜多慧上之流。身升虚空依正严丽。令彼悟入无量法门。纵能现通尚应问言。通由何得。若自证法门为名何等。从何佛所最初发心。曾供几佛。未来几时当成菩提。曾从何佛而得受记。未来何方净佛国土。作佛名何。几会说法。侍者补处名字何等。佛寿几劫。正像法住其数几何。若不能答如是问者。则是鬼通。外道根本有漏神通。生染心已此通又失。或是妄语无惭之人。若谓此身即是佛者。释尊已灭慈氏未降。又复非是他方佛来。若非魔贼谓是谁乎。汝若不信有十方佛。自称为佛逆之甚矣。故知此人自灭道心破他善种。若大权逆化复不自称我行无碍。慧上菩萨经又云。过去无数劫有梵志名灯光。在林薮间行吉祥愿。经四百二十岁入摩竭国。有陶师女。见梵志端正投梵志前。梵志报言。吾不乐欲。女言。设不能者吾寻自害。梵志自念。吾常护戒。若数犯者则非吉祥。离之七步即起慈心而欲犯戒。不然女死。宁令女安我入地狱。从其所愿经十二年终生梵天。前是法身不思议化。此是实行亡梵济物。行效此者审自思之。世间小苦尚不能忍。而能犯戒入地狱耶。提婆达多邪见即正者。多兜二字随存一字。若两存者恐是文误。略如第一卷记。现住阿鼻受无间苦。法华复云。由调达故具足相好。记当作佛号曰天王。除法华外余一切教。但云生生为恶相恼。此乃教法权实不同。若诸下结也。大权示迹深浅难量。一往观文。如央掘等如似凡夫。如和须蜜久已入位。虽已入位即指初为长者妻时于欲能离。名恶有善。若永为凡不应证得离欲法门。故知央掘且从迹说。若从本说。亦是昔于杀等恶中能出离故。是故迹中亦以杀为利他法门。又凡云示者。示为实行令无量人不复为恶。从实行说于理无伤。世人多迷权迹之意。凡诸胜行咸拨为权。若如此者。诸菩萨行事同虚构。秖缘实恶者坠。改恶者升。是故圣人示为升坠。令实行者改恶从善。是故文云。虽行众蔽而得成圣。言不妨者。谓恶可改劝令于恶而修止观。不可恣恶永作凡夫。非谓存恶名为无妨。又道不妨恶下。明虽复得道犹有余恶。须陀洹者。出曜经第十一云。昔有初果。意专女色通于梦想。妇大弊之遇于亲族知识比丘。妇人白言。我欲陈情为可尔不。比丘答言。无苦隐密之事当为覆之。妇人言。我夫多欲不容食息。由是生疾恐命不全。比丘曰。夫若近汝汝当语言。须陀洹人法应尔耶。后时如教。夫闻惭愧得第三果。便不复与女人从事。妇人问夫。何故永息。夫曰。我审见汝何由更往。妇曰。我有何咎汝云审见。即集亲族云。夫见疏弃永息情亲。夫曰。引证自明。乃作画瓶满中盛粪盖口令弄。见其弄已以杖打破。秽污流溢。汝今更能弄此瓶不。妇曰。宁抱死尸火坑深水高山下坠。终不能近。夫言。我观汝身复过于此。乃说偈曰。
　　勇者入定观　　身心所兴坐
　　见已生怨恶　　如彼彩画瓶

　　毕陵尚慢者。其渡河水水急难渡。乃叱之曰。小婢驻流。河神嗔之诣佛诉曰。毕陵骂我。佛命毕陵伽来与河神忏悔。毕陵唤曰。小婢来。我与汝忏悔。众人笑曰。忏而更骂。佛问河神。汝见毕陵合掌未。曰具见。佛言。忏已无慢而有此言者。当知是人五百世中作婆罗门。又见河神宿生曾为己婢。常自高慢轻笑余人。本来所习口言而已。身子生嗔者。时罗云从佛经行。佛问罗云。何为羸瘦。罗云以偈答佛。若人食油则得力。若食酥者得好色。食麻滓菜无色力。大德世尊自当知。佛问罗云。是众中谁为上座。罗云答。和尚舍利弗。佛言。舍利弗食不净食。时舍利弗转闻是语。即时吐出食。作是誓言。我从今不复受请。时波斯匿王须达多等诣身子所。佛不以无事受请。今不受请我等云何得清净信。身子述佛所诃语王。王白佛。佛敕还受请犹故不受佛言。是人心坚不可复转。昔曾为蛇害国王。医收令嗽毒。若不[口*敕]者即须入火。思之曰。我毒已放云何更嗽。乍入火死。以由善恶不相妨故。故得极果犹有于恶。譬如下举譬。大虚空中都无明暗。明暗约色故有相除。法性太虚本无善恶。凡夫情谓善恶相除。故寄小乘及诸凡夫。善恶二法不相妨者。以由体性本不二故。如是达者方显菩提。所以于恶令修止观达恶无恶见恶体性。即知体性本无善恶。若人下正明于恶修观。此且通明对恶设观。虽用九想等折伏弥剧。故应用今四运推检。恣其意地制其身口。以观推穷今欲破坏。故云蔽若不起不得修观。譬如下举譬也。纶者丝索也。亦可作轮字。钓法似轮故云轮钓。大论云。吞钩之鱼虽在池中。在水不久。行者亦尔。信深般若当知不久在生死中。此观贪欲。论云生死者。因中说果故云生死耳。重欲如鱼强观微如绳弱。恐观力微为欲得便。不须卒断恣之用观。是故诫言不可争牵。观法为钩恣起为饵。饵者食也。欲输观便名为入口。长时为远少时为近。增盛为浮微劣为沈。恒用此观追之不舍。不使成因至于来果。名为不久。欲断观成名为收获。初成为收。入位为获。于蔽下合中言若无等者。此观既有治欲之能。数起重欲弥彰观妙。故云有鱼多大唯佳。常以妙观随之不舍。数起为多深重为大。此蔽不久等者。复更借喻以结法文。御者进也。大经第九云。如以咒术咒药令良。用涂革屣以触毒虫。毒为之消。蔽亦如是。以观观之。是蔽不久堪任为观。蔽体全转故云堪任。欲如革屣观如良药。以法法欲义之如涂。观成入欲欲无不破。如触毒虫毒为之消。欲转为智智能进道。运至涅槃名堪乘御。云何下别明用观。初约贪欲于六蔽中即属初蔽。贪欲即是悭之流例。于三毒中正是初毒。即为三观。注其三者是也。初空观中初文四运用观方法。为当下正用观推。今初是初运望第二运四句推法。先列四句。若未下却覆推检。即灭而生生灭相违者。灭与生反。若即灭生故成相违。如灯灭处即名为明。故无是处。若离生则无因者。离此灭处孤然自生。故成无因。如离灯灭处自然生焰。又若许无因而有生者。诸无因处亦应有生。如无乳处亦应有酪。乃至木石应有心生。次未贪至无因者。贪虽未起体性是生。初立句竟。次为即为离者先定之。若即下次难。先难即也。不灭而生。即此不灭复生欲贪。故成未贪与欲贪并。若许二并则应生边复生于生。故云无穷。若离下难离句也。无因同前故云亦也。若亦灭下难第三句者。若俱存者。如相违因而生果者。是义不然。相违之法二法不并。岂共为因而能生果。是故互责云不相须。亦是于灭复是不灭。故云不定。此不定因。岂生欲生决定之果。若其下复以一异重责其因。若言体一相违之法体不应一。若言体异灭与不灭复不相关。何得二法共为一因而生于果。如云乳亦灭亦不灭而生酪者。无有是处。若非下难第四句。凡双非句本破两亦。两亦即是第三句也。故第三被破更至第四。故亦责云。为有为无。若是有是无还同第三。单有单无复同初二。是则双非不异前三。何须更立。是故结云何谓双非。以乳为譬准前可知。此妙观门假设宾主。念念研核使一刹那无逃避处。性相俱泯方名即空。空故不见欲贪欲生。次还转下准义应有六十四句。现文唯有一十六句。如向四句即是责于欲贪欲生不可得竟。还转向来四句之法。推下三句。秖应合云不生乃至非生非不生。今文云生乃至非生非不生者。或是重举或是文剩。问。何故复推下之三句。答。前虽推于欲贪欲生。既不见生。恐计无生乃至转计非生非无生等。是故还须更推下三。若推无生应云为当未贪欲灭欲贪欲不生。为当未贪欲不灭欲贪欲不生。为当未贪欲亦灭亦不灭欲贪欲不生。为当未贪欲非灭非不灭欲贪欲不生。一一亦须复推重责有无即离及以性等。具如初句。但以不生用替于生为异耳。复应以未贪欲灭等。对推欲贪欲亦生亦不生非生非不生亦如是。此名推于具足四句相。故复更推正贪欲及以已未更生三个一十六句。故知今文但推初句。初句既尔余三准知。皆以未贪欲中四句著前。欲贪欲中一句在后。即以生等四欲贪欲对前四个未贪欲故成十六句。今且具作三个十六句图使文可见。则已望未比准可知。初十六句者如向已释。更为图之。为当。
·欲贪欲生　　·(未贪欲灭)
　　·(未贪欲不灭)
　　·(未贪欲亦灭亦不灭)
　　·(未贪欲非灭非不灭)
欲贪欲不生　　·(未贪欲灭)
　　·(未贪欲不灭)
　　·(未贪欲亦灭亦不灭)
　　·(未贪欲非灭非不灭)
欲贪欲亦生亦不生　　·(未贪欲灭)
　　·(未贪欲不灭)
　　·(未贪欲亦灭亦不灭)
　　·(未贪欲非灭非不灭)
欲贪欲非生非不生　　·(未贪欲灭)
　　·(未贪欲不灭)
　　·(未贪欲亦灭亦不灭)
　　·(未贪欲非灭非不灭)

　　下三四句例初四句作应可解。故今文中不复委书。如是推检未贪欲中求欲贪欲四句叵得。尚不见有欲贪欲心非生非不生。况复于生。虽有此推欲心粗盛。或复未推欲贪欲心。以至正起。虽尔非身造境名之为正。但是起心推令不起。故须还用一十六句。向欲贪欲中求正贪欲。永不可得。何者。此之正起必藉欲起。故推欲起求正叵得。为当。
·正贪欲生　　·(欲贪欲灭)
　　·(欲贪欲不灭)
　　·(欲贪欲亦灭亦不灭)
　　·(欲贪欲非灭非不灭)
正贪欲不生　　·(欲贪欲灭)
　　·(欲贪欲不灭)
　　·(欲贪欲亦灭亦不灭)
　　·(欲贪欲非灭非不灭)
正贪欲亦生亦不生　　·(欲贪欲灭)
　　·(欲贪欲不灭)
　　·(欲贪欲亦灭亦不灭)
　　·(欲贪欲非灭非不灭)
正贪欲非生非不生　　·(欲贪欲灭)
　　·(欲贪欲不灭)
　　·(欲贪欲亦灭亦不灭)
　　·(欲贪欲非灭非不灭)

　　如是推捡。尚不见正贪欲非生非不生。况复见生。虽复不起惑既未断。但是暂息及缘境谢。名贪欲已。防后起故故须更推。若谓此心为无生者。谬之甚矣。为当。
·贪欲已生　　·(正贪欲灭)
　　·(正贪欲不灭)
　　·(正贪欲亦灭亦不灭)
　　·(正贪欲非灭非不灭)
贪欲已不生　　·(正贪欲灭)
　　·(正贪欲不灭)
　　·(正贪欲亦灭亦不灭)
　　·(正贪欲非灭非不灭)
贪欲已亦生亦不生　　·(正贪欲灭)
　　·(正贪欲不灭)
　　·(正贪欲亦灭亦不灭)
　　·(正贪欲非灭非不灭)
贪欲已非生非不生　　·(正贪欲灭)
　　·(正贪欲不灭)
　　·(正贪欲亦灭亦不灭)
　　·(正贪欲非灭非不灭)

　　此前贪欲虽复暂息名贪欲已。对余境时复名为未。已未虽即同是不起。对境时别。相待成异。初息名已。息已名未。故此未心通对十界。后若别起此未属别。恐属别故故亦须对起已观之。应云为当贪欲已心灭。未贪欲心生。为贪欲已心不灭。未贪欲心生。贪欲已心亦灭亦不灭。未贪欲心生。贪欲已心非灭非不灭。未贪欲心生。乃至未贪欲心非生非不生。成十六句。问。已但名灭未名不生。云何俱具生等四句。答。今观念念皆是于生。但望境暂息及以未起。得已未名。于此已未恐计生等。故须复以四句推之。若言已心但名灭者。正心亦应但名为生。何等亦具无等三句。是故当知皆用四句。又于已心推未心者。一防当起。二未契真。防过入理是故须检。并此十六。合成四个一十六句。若才观便悟。一句即足。何须苦至六十四耶。为钝根者展转生计。是故具破六十四句。若是具出转计之相。至第五卷三假四句。具足说之。若论文意即应顿推一一令成不思议境。今文且寄次第别说。故六十四句但名入空。况复先知不思议理。欲心才破妙境宛然。事助尚须正助合行。况此推穷宁不即理。即理之时方见四运心性真如。观贪欲下结成空观。言双照者。贪欲是假推破是空。空无空相。空即假故。假无假相。假即空故。双亡双照。如是空假谁不谓是三观一心。应善推思言同意异。故今但是入空观耳。皆如上说者。此还转句皆如初文观于生句。若是三观其一之言诚无所以。是故圆观必云百界即空假中。若言此空虽云其一。空中已具假中观者。假中二观例亦应然。假观文中何故直列十界而已。若蔽恒起下观成气分。恒起等者。问。四句推检贪欲泯然。但有妙观无复贪欲。何得复云而起而照。答。言起照者正明有起无时不照。照时岂可必须于起。今明此观有破蔽功。是故须云而起而照。又为防于起时妨照。是故复云而起而照。理须起不起俱照。照不照俱亡。亡不亡咸泯。泯不泯湛然。如是方成入空之道。是故今云不见起照起照宛然。又观下假观也。还举作受一十二事。一一十界名之为假。一家教门藏通即约六道论假。用观即有即不即异。其法即是藏通入门。别圆假观必约十界。但以次第不次第别。一心异心。明境粗妙。比者频闻观柱缘生。缘生即空。空假不二名为三观。作此说者尚未成通。通须四句成性相空。若有中名异通教者。通教何曾无中道名。况复通教仍须四门。门门十乘方名通观。人不见此何殊暗空。为六度下结成三三昧等恒沙佛法。如是下中观也。初辨观相。还撮前来空假二观。即边而中方名妙中。是故初云如是观时指前二观。并于作受推成空假。今于空假而见即中故云分明。幻化即前十法界假。与空即前性相二空。空假与性三法相即。故无妨碍。故知此中双照之名与前永别。傅大士独自诗云。独自精。其实离声名。三观一心融万品。荆棘丛林皆自平。故知大士亦于作受以修三观。所以者何下重释三观相即之相。前空观中。但云起照不及见等。此中法性与蔽相即。是故中观永异于空。贪欲极粗尚即法性。况复余法而非三谛。若蔽碍法性等者。法性与蔽不相碍者约理而说。如水与波不相妨碍。乃至法性与蔽起息相即者。正明令观蔽中法性。法性无起亦复无息。蔽起息故。故云起息。若尔。性无起息蔽有起息。其性天殊何名体一。答。秖以蔽性其体不二。故云法性无复起息。是则从理俱无起息。从事说者。蔽有起息性无起息。若绝待者。无蔽无性亦无起息。若得此意。但观贪欲即是法性。法性无性。是故名为世谛破性。即是性空。此性即法法体即空。名为相空。无行经云下引证也。经云。贪欲即是道。恚痴亦复然。如是三法中。无量诸佛法。若有人分别淫怒痴及道。是人去佛远。譬如天与地。经意正明蔽性不二。是故诫之。不许分别。净名下复引净名者。非道即蔽佛道即性。众生即菩提涅槃者。具存应云一切众生即是菩提。不可复得。一切众生即涅槃相。不可复灭。菩提乃是证得之道。既即众生故无所得。涅槃即是寂灭之果。既即众生亦无别灭。菩提涅槃是果上法。尚即众生。岂令法性离于贪欲。为增上下断疑也。疑云。若尔。何故经中令断贪欲。故为断云。为增上慢说断贪欲。凡夫谓证二乘谓极。为此二人说离淫怒。何者。凡夫痴慢是故令断。二乘机近宜为说断。若无此二纯诸菩萨。即应为说淫怒痴性即是解脱。故今观蔽。不谓此二上慢之人。一切尘劳是如来种者。后经具明三种种性。尘劳即是了因种也。五无间等缘因种也。六入七识正因种也。故知欲蔽即法性种。经文别对。今文从通。是故但云蔽即法性。山海色味等者举譬。如须弥色如大海味。毗昙俱舍并云。妙高四面各有一色。东黄金。南琉璃。西白银。北玻璃。随其方面水同山色。众生入中尽同水色。大论一百云。外书说。此山纯黄金色。众生投中其色无二。故云山色。海味者。大经云。众流入海同一咸味。故云海味。文隔字对故云山海色味。法性亦尔。诸法入中同一理味。故法性外更无余法。故云无二无别等也。常修观下结位。即观贪欲若不结位恐迷者滥。故须结之。六即之中不云理者。现修观故。所观之理即是理也。破蔽根本者。观法虽圆铜轮已前粗惑前去。故至此位方破根本。于贪蔽中下。结成横竖。六即浅深故名为竖。诸度相望无复前后。故名为横。例上六度皆应结之。善中少滥故不结耳。次观嗔蔽广应同前。此文渐略。初文立境。即指重嗔为今观境。郁谓郁怫。勃谓卒起。当恣任下明起观方便。例前贪欲可以准知。次起观。例上亦应六十四句。文中略存四四句中两四句头。谓生及无生。三四并略。文从语便。但云既不得其生亦不得其灭。灭即不生。言从谁等者。历十二事必属一事。总推宰主故但云谁。相貌空寂空观也。十界假观也。四德中观也。是为下引证也。前引无行具明三毒。是故此中不重引之。净名众生菩提涅槃。意并同前。观犯戒下。略例余蔽余毒。余有毒蔽之所摄者。故云一切。痴带于邪故云邪痴。故用因缘为能治者。因缘一法治邪痴故。故云深入缘起断诸邪见。四观无记者。初示观境出无记相。[夢-夕+登]瞢者无所明也。异前诸善诸恶二相。所以下用观意也。有此一机。是故今识此之无记。复堪为境。是故得观。大论云下引证也。无记之心似无知相。论中既云有般若故。是故须观。向云奈何者。其性昧劣不同善恶。且折伏之。故云奈何。复更引论而开许之。何者。有漏之法三性收尽。已说善恶须辨无记。若不尔者观境不周。又若任善恶亦无观慧。何但无记。若有般若通得修观。何独善恶。且据一往善恶易动。无记难抬。难易虽殊咸须用观。又向从报法大概判之。若委论者。蔽度之外。余一切心俱名无记。是故无记不可不观。观此下推成观境。心相不显其境难缘。若与善恶对辨同异。则无记可识便成观境。故云同则非无记。异者下。以四句推。记即善恶故对推之。其性[夢-夕+登]瞢四运不显。故但对善恶四句推之。现文但有四句推法。若防转计。亦应具用一十六句。谓无记不生亦生亦不生非生非不生。亦各四句。既无四运不须转推至六十四句。求记不可得者。求于善恶尚自叵得。无记与谁对辨同异。既无同异生即无生。故不可得。若转计者从此句生。今文存略故但复云非合非散及非生灭。是则无记心性与前善恶心性不殊。体同名异。是故名为非合散等。性既若是是故无记堪为观境。又历下次将无记历十二事。即指十二事名之为处。无记及者例前可知。如此下结成三观。初是空观。十界是假。法性是中。法性常寂下一止观结。于无记下引证也。意亦同前。亦应具引无行等经。无记即当痴蔽故也。亦应用于净名中意。无记即是菩提涅槃。但推无记与记同异。即见无记法性之理。亦应对于增上慢者说断无断。及结摄等准前可知。故云例上。复次下以三止观结前三章。最后善者。指诸恶初通相善恶。展转相望唯圆为善。圆居最后是故成渐。如思议境最后佛界。先历前九故成思议。况复结文非修行相。不须更以圆渐为妨。善恶俱等者。别相之恶六度之善。一一无非三观法界。故即名顿。具如前说。褶揲善者。非前两收不出前两。起空属空起有属有。中道慈悲亦复如是。是故褶揲名为不定。与下第五卷褶揲四句。文异义同。彼但为成四句故也。

　　止观辅行传弘决卷第二之四


　　止观辅行传弘决卷第二之五

　　　　唐毗陵沙门湛然述
　　复次四种下料简也。初文略判行异理同。以随自意对三辨别。何者以明所发动障不同。而理观不别。问。常坐观于三道等。常行观佛三十二相等。方等观于摩诃袒持尊容道具等。法华观于六牙白象等。随自意观于善恶及无记等。四观各别。何名为同。答。此并约于所历事说。若能观观无非一心。所缘之理莫非三谛。是故得云理观同也。若但下明必须理以达事行。又不得理观意下。明必用理为事所依。若事相下。以此对三辨间无间。方法局三等者。对三以判理事通别。此中依经非无方法。况三三昧所不摄者并属此中。非谓此中不须方法。但此三昧不必方法。是故方法局在前三。问下简四三昧有劝无劝。问意可见。答意者。此三昧中虽通诸经及以诸善。以许于恶修止观故。防护钝根不晓文旨。故直说观不明劝修。若据前文而起而照。亦是于起而劝修观不得彰言显了奖劝。是故望前名无劝修。若据诸经能灭重罪。以有重过弥须劝修。故请观音云。荡除粪秽令得清净等。诸经例之故非全无。淮河下明师有自行之失。淮北河北。邪空之人滥称大乘。入恶无观。故以无禁捉蛇喻之。禁者制也。术法制物故也。贪欲如蛇观法如禁。以观观欲如捉蛇。不善四句如无禁。如阿梨吒经云。佛在给孤独。何梨吒伽陀婆利生是恶见。我知世尊说行淫欲不障于道。比丘三谏不止。来白佛。佛言。唤来。来已佛问。答言。如是。佛唤诸比丘问。诸比丘皆言。佛但言欲如火如蛇如毒(云云)。佛言。彼倒解故。如人欲得捉蛇通行求蛇。于静林间见极大蛇。便捉蛇腰蛇回举头。螫其手足及余支分。以不善得捉蛇法故但受极苦。颠倒解义亦复如是。欲善捉蛇手捉铁杖。见极大蛇。先以铁杖压其蛇头手捉其项。蛇虽反尾但缠手足及余支分。不能复损捉蛇之人。彼以善解捉蛇法故。今无观法入恶亦尔。言恶不障反为恶害。若以妙观杖入六尘林。遇贪欲蛇按四运头。以观捉项不令毒害至成身业。失于清净常住法身。彼阿梨者无正观杖。而但说于贪欲不障。义稍欲同故借喻此。今当下。即其先师。说于无禁捉蛇之相。其先师者钝根障重。善修不成。暂放入恶想似空观。谓此空解以为深证。即自行之失也。不识下教他失也。自善不生故弃善从恶。纯将入恶空解教他。他亦时有生空解者。便以为据。谓唯恶是实。自此已后空解亦忘。唯遍造恶。盲无眼下。弟子谬受之失。无教相眼名之曰盲。善修不成名为根钝。数起贪欲为烦恼重。如此等人更闻师说纯令入恶。顺欲顺情遍造众恶。遂令百姓下。明自他失。忽轻也。弃也。自他失故民轻王灭。今时吴越余风尚存。将孤介为小乘。以合杂为无碍。隋朝犹有故云未改。史记下。引事类失。初引史记以类其师有妄授之失。周是国号姓姬氏。帝王世纪曰。帝喾妃姜嫄履神人之迹而孕。以为不祥。弃之陋巷牛羊不践。置之寒水鸟覆翼之。嫄以为神收而养之。童龀好于稼穑。及长仰伺房星。以为农候。舜进之于尧。以掌农正而为稷官。故谓之后稷。赐姓姬氏。始武终赧三十七王。颂曰。武成康昭穆恭懿。孝夷厉宣幽携平。桓庄僖惠襄项匡。定简灵景悼敬元。贞哀思哲威安列。显顺赧王三十七。携不经年。或云三十八。左传曰。初平王之东迁也。辛有适伊川。见被发而祭于野者曰。不及百年此其戎乎。其礼先亡矣。言周末者。但是微末之末非谓最后。言犬戎者即六戎是。初名六浑。今时其地置六浑县。谓唐虞已上有犬戎猃狁薰鬻。居天之北边。随畜牧而转移。逐水草而迁徙。无耕田有畜养。各有地分而无文书有言语约束。儿能乘羊引弓射鸟。唯习弓箭而无礼义。君王已下皆食畜肉。少者食肥美老者食其余。贵少贱老。父死妻其母兄死妻其嫂。自殷周已来侵抄中国。不绝如綖者。周家被侵宗社几尽。余不尽者其犹綖也。后西伯伐犬戎逐于洛北。时时入贡名为荒服。自尔已后犬戎不至。被袒自是周室衰相。岂可效之。时浇如周末。邪师如被袒。正教如识者。破戒如失礼。欲境如犬戎。破损正观如侵中国正因不绝如似一綖。缘了渐亡义如渐尽。又阮籍下。类弟子谬受之失。于中初举公卿效阮为类。列传云。阮籍字嗣宗。陈留尉氏人也。容貌魁杰志气宏放。傲然独得任性不羁。喜怒不形于色。或闭户读书累日不出。或登临山水信宿忘归。嗜酒能啸忽忘形骸。时人多谓之痴。晋魏之世天下故多名士。而少有全者。因不交世事酣饮为常。及文帝辅正。拜为东平相。乘牛而往旬日而还。虽性志孝而不拘礼教。母终正与人棋。对者求止。固留决赌。赌讫饮酒二升。举声一号。吐血数升。裴楷往吊。但踞醉直视而已。见礼俗之士以白眼视之。由是礼俗之士嫉之若仇。或时辄卧邻家少妇之侧。或他有亡者无亲而往吊。驾不由路。穷则哭还。宗集不复用杯。团坐围盆而相歠。如此奢诞岂可效耶。是为司马氏灭相者。国号晋。姓司马氏。高阳之子黎为夏官　及周以夏官为司马。因以为姓。怀愍至孝武来。一十五帝。愍帝之时晋国亡者。由诸贤达不习兵戈尚文奢诞。后公卿子孙效之。遂为五胡侵国。因幸江东。故童谣云。五马浮渡江。一马化为龙。因兹惠帝第三子睿等徙都建业。号为东晋称元帝。至孝武时仍多酒色。由兹祚倾。晋祚倾者。由公卿子孙谬效阮籍。初有嫉贤之难。避世佯狂。后无妒才之危。何须效诞。又如阮籍兄子咸。咸次子孚。元帝时为参军。蓬头饮酒不以王务经怀。恒为右司所按。帝容之。后拜扬州长史。帝谓曰。卿镇军府。宜节饮也。对曰。陛下不以臣不才。委以军旅之重。臣不敢有言者。以今王莅作威风教赫然皇泽遐被寇贼息迹。氛祲既澄日月明白。亦何可爝火不息。正应端拱啸咏。以乐当年。寻被苏峻作难。此亦不修兵甲之失故也。习三昧者亦复如是。为难逢障于恶修观。无难何须舍善从恶。依教修观如用文武。无故入恶如效诞逸。忘授邪法如阮狂酣。弟子妄受如公卿子。宇文下。明周武信谶以类妄受。其先炎帝神农氏。为黄帝所灭。子孙避之。居于朔野。鲜卑奉以为主。其后曰普回。因狩得玺。普回异之以为天授。其俗谓天曰宇故曰宇文。初登之时亦信佛法。后信谶纬云黑衣当王。遂重道宗。亲承符箓。玄冠黄褐内常服用。心忌释宗尽欲诛殄。而患信佛者多。未敢专制。有道士张宾诡诈罔上。私达其策。潜进李宗排斥释氏。谶纬如恶师。周武如弟子。亦由元嵩魔业等者。周武已忌更加元嵩。故云亦由元嵩魔业。元嵩相副帝纳其言。欲觇经过贬量佛失。召僧入内七宵行道。帝与同场七宵无过。又敕司隶大夫甄鸾。详佛道二教。鸾上笑道论三卷三十六篇。用笑三十六部。其时又有安法师与帝情重。又著二教论十二篇。明道教摄在九流之内。不应独为教主。故教唯有二。远法师有抗帝论。后帝东巡任道林开佛法。又因王明上表以开佛法。其元嵩本河东人。远祖从宦家于蜀川。梁末都东城。即后梁萧察也。察灭岿立。至天保十二年。当陈太建六年。即宇文建德三年灭佛道二教。宇文经于七年至天和二年。嵩上表云。唐虞之世无佛图而国安。齐梁有寺舍而祚灭。但利民益国即称佛心。夫佛者以大慈为本。终不苦役黎民虔恭泥木。请造平延大寺。容著四海万姓。不劝立曲见伽蓝。偏安二乘五典。平延寺者。无间道俗罔择冕亲。以城隍为塔寺。即周武是如来。用郭邑作僧坊。和夫妻为圣众。推令德作三纲。遵耆年为上座。选仁智充执事。求勇略作法师。是以六合无怨纣之声。八方有歌周之咏。飞沈安其巢穴。水陆任其长生。都上一十五事。上表后身生恶疮亡也。邕是法灭之妖怪。何关随自意意耶。元嵩如恶师。周武如弟子。何以故下。释谬信也。三昧之人亦复如是。一内无慧解。二信其本师。三贪慕前达。故知先须以教自轨。方信其师。不然则全谓行恶而为正道。觉已改弃趣理非遥。如譬喻经云。有驴挽车日行数百里。于息处见兄。兄语弟曰勿放此驴与余驴相见。弟曰。夫善者相得谀谄相遇。物类相逢无不欢喜。弟故放之与他驴相见见已亦复不鸣不食。相嗅而已。兄后驾之便卧不行。兄便大嗔截尾剪耳被苦乃行。驴语大家。君放我见恶知识。我问。汝何以肥充。答言。我给陶公负土。若得恶道便卧不行。公便负担放我道边食。食得好草归得刍散是以得肥问我何瘦。答曰。挽车日行数百里。饮食轗轲。我今效彼谓得放免。反见髡截不复敢卧。乞得存活。主愍放之。人亦如是。信其恶师必招恶果。譬如西施等者。颦呻痛病吟也。杜者不出门也。亦塞也。潜者隐水也。逝者往也。庄子云。西施心痛而颦其里。其里之丑人见而美之。亦归捧心而颦其里。其里富人见之坚闭门不出。贫者见之挈妻子而去之走。彼知美颦不知颦之所以美。穴者深潜。飞者高逝。此之二句在庄子毛嫱丽姬文中云。如一女人人见之即爱。鸟见之高飞。鱼见之深潜。今文将此二句共成西施之文。彼注西施文云。夫礼义者当时而用则西施也。过时而不弃。即邻女也。夫三皇五帝之礼义法度其犹柤梨橘柚。其味相反而皆可口。故礼义法度者。须应时而用之。今取猿狙衣以周公之服。彼必龁啮挽裂尽去之。观古人与今其犹猿狙之异周公。随自意者亦复如是。须应时而变知宜不宜。岂可唯效入恶不知入恶之所以。今以西施譬宜入恶修观人也。根利得时如西施。性多贪欲如心病。于欲巧修如美颦。弥增明静如益美。根钝失时如邻女。智非善巧如本丑。谬习入恶如效颦。唯长恶邪如弥剧。有人将国王大臣等。合贫者远徙等文。语不相当复非文次。今试为合之则顺文旨。小乘之人如贫者。大乘之人如富者。修事善人如穴者。习事定人如飞者。是四种人不喜恶见。见是恶已弥为自勉。小乘涅槃为远徙。大乘秘藏如杜门。坚固事戒为深潜。期心上界为高逝。前文以类本师之过。此文以类弟子之非。如此消释与文会也。彼诸人下。重责也。贪欲狂故逐入恶雷。无观凡夫犹如仓蝇。而专入恶为欲唾黏。嗜亦贪欲也。其师过下。明师差机迷旨之失。此师不达入恶之言。次引佛意责有法譬合。初法。如文。譬如下。举譬。热甚口噤宜治以黄汤。不可惜齿而致损命。起重贪欲如热甚。不受对治如口噤。随自意法如黄汤。于恶修观如凿齿。入恶虽鄙为存慧命。纵恶不观如药不入。佛亦如下。合也。通合逗机。初明恶机中。云如快马等者。根利如快马。起恶如僻路。闻说如鞭影。欲息如正路。杂阿含云。佛告比丘。有四种马。一者见鞭影即便惊悚随御者意。二者触毛便能如上。三者触肉然后乃惊。四者彻骨然后方觉。经合喻云。初马如闻他聚落无常即能生厌。次马如闻己聚落无常。即能生厌。三者如闻己亲无常即能生厌。四者犹如己身病苦方能生厌。大经十六释调御中。亦以四马喻闻生老病死。故知二经并喻三藏中意。今借喻此以对四教。快马即是圆机。贪欲即是道也。若取意僻越浪行贪欲。则都非四数。若机浅者次用别教。乃至通藏如余三马。于圆机中仍须称机宜善宜恶。若有下善机也。佛具二说下。结斥。公者非私也。灼者明也。公然拒佛而差物机。复次下。举时结过。初文举时宜于恶中而习止观。次汝今下。引譬引事。三破坏下结过也。非有难时不应用恶。何意纯用等者引经类释。事不获已令于恶修。汝不观机纯令用恶。如诸外道纯用邪常。故大经云。譬如旧医纯用乳药。如彼外道唯说邪常。客医如来初令制乳。如说无常以破邪常。成无常已还用真常以破无常。新旧二乳乳名虽同。邪正义别。进退适时。不同外道纯用邪常。毒他慧命。今亦如是。用既非宜损他慧命。故阿含下。引经中事以证适时结过之意。增一四十六云。佛在给孤独。告诸比丘。如放牛人具十一事。牛群长益。结为颂曰。
　　解色及相应　　摩刷覆疮痍
　　放烟并茂草　　安隐及渡处
　　时宜留[(殼-一)/牛]余　　将护于大牛
　　比丘亦如是　　知四大造色
　　善别愚智相　　摩刷六情根
　　善覆十善想　　传所诵为烟
　　四意止茂草　　十二部安处
　　圣八支渡处　　莫受轻贱请
　　名曰知时宜　　知足为留余
　　敬护是将护

　　佛说偈云。
　　放牛无放逸　　其主获其福
　　六牛经六年　　展转六十牛
　　比丘戒成就　　于禅得自在
　　六根而寂静　　六年成六通

　　今文引经安隐渡处。渡处即津济也。即渡水处也。此即兼于自行化他。自行有难故听从险。如王事等令于恶修。无难恶息必须从善他机例然。应须详审。复次下。故以水火现事验之。夷平也。蹈践也。蹑履也。逾也。又不下。责其差机纯令用恶。净名下引证。举二乘以况凡师。自是下伤叹则戒海等者。譬此等人于佛法中。名之为死。律云。譬如彼死尸大海不容受。为疾风所吹置之于岸上。犯重如尸众海不受。作法摈弃如疾风吹。甄出众外如置岸上。兼斥自他故云行说。若未行唯说则同梨吒违僧屏谏但结提吉。谓于恶证堕过人法。自行口说。又云证得则两夷一提。文据重夷故云摈弃。若但自行教他则一夷一提。无令毒树者。引譬摈弃。大经第三云。譬如长者所居之处。田宅屋舍生诸毒树。长者知已即便斫伐。悉令永尽。长者宅者清众所居。毒树者犯重比丘。生必伐者。犯必摈也。经有三喻。初邻国相攻。中毒树生宅。后首生白发。章安二释正用后意。初对三惑释。邻国相攻譬除四住惑智相倾。除剪毒树譬除尘沙体外之惑。拔弃白发譬除无明同体之惑。次对摈弃释。邻国譬治各住各学而行非者。毒树譬治同住各学而行非者。白发譬治同住同学而行非者。文虽引一意亦该三。同住各住。若行若说俱须摈弃。复次检其恶行下。斥师自行行偏违心。初以事难难其行偏。譬如下。譬其行偏而秽清众。难其下。难其违心。所以下。明此料简诫劝之意。入恶似易尚须诫忌。岂得于此而更劝修。如服黄汤下。譬诫忌意。入恶称病如服黄汤。指恶为道名为过度。须备律教而补止之。问者。正观如水理性如珠。诸行如风风多浪鼓。事仪动役令观混浊。何须用此四三昧耶。鼓者动也。答中二番各有譬合。初譬贫人责其不具。若一下合。若于一种三昧观心即足。心若乐行及余仪等。如何悦此乐欲之心。若用下化他。自行既然化他准此自行则初后不同。他机则彼彼非一。譬如下重譬。且许自行一种为得。若以化他专一则失。烦恼下合。初约一人。若化他者应具四悉。乃成四番四种三昧。何但四耶。次约多人。初总约四三昧。若为多人彼彼相望。复须四四。又约下。何但如向四种三昧相望为四。一一三昧尚具四悉。况复四耶。若乐行等者。乐行下世界。若善根下为人。若坐时下对治。若行时下第一义。初约常行借坐对说。若不对说。不可但云乐行即行不乐不行。此则反开懈怠之门。何名具须四种三昧。故初标云一种具四。下复结云余三例然。常行既然。若云常坐故应还对行等说之问善扶下。简根遮。善谓上三及随自意中诸经及善。此善顺理可修止观。如起信云。已知法性体无悭贪。随顺修行檀波罗蜜等。恶既乖理。何不弃恶于善修习。而令于恶修止观耶。答约四句故。故须观恶。大论二十四云。世尊智力知诸众生上中下根。是人根利为结所遮。犹如央掘。是人根利不为结遮。犹如身子。是人根钝而无结遮。犹如槃特。是人根钝而为结遮。谓诸凡夫。论寄小乘故引此四。通论四教例应有之。又复论文通明如来善知诸根。不以根利无遮为首。今明修行。是故别以根利无遮。而为上品。初身子者。一闻三谛而得初果。见勇堕负证阿罗汉。至法华会先获记莂。行人下举今以例。准今识昔引现知当。故知今文善恶二修。即是有遮无遮不同。为破遮故俱须修习。昔无二义者。昔既不曾于善修习。是故阙于根利无遮。次句如阇王央掘等者。论既寄小故无阇王。今辨有遮是故并列。阇王造逆罪深缠厚。法华座席障未发故。为凡夫众闻兹妙经。涅槃会中机发障动。心生悔热遍体生疮。世无良医治身心者。六臣虽引六师之言。未审能治我之重患。家兄耆婆引至佛所。蒙佛召命惭愧悚栗。闻说阴幻知罪无生。如从伊兰生栴檀树。障除机熟无根信成。发菩提心述己弘愿无根信者。小乘即是初果位也。大乘即是别住圆信。央掘者。若央掘经得无生忍。阿含经中。初闻佛偈即得初果。匿王去后得阿罗汉。障虽不如阇王造逆。已成害佛及母方便。兼杀九百九十余人。如是重遮不障证法。良由根利故使尔也　鞭者策进也。今时行人下。举今以例。正当酬前于恶修观之问。善自斟量察其可不。傥宜入恶专善复失。宿种难知不可率尔次第三句如槃特者。法句经第一云。佛在舍卫。有比丘名槃特。新作出家禀性顽塞。佛令五百罗汉日日教之。三年始获一偈。今文依阿含大论。故云九十日。佛知愍伤即呼著前授与一偈。偈云。守口摄意身莫犯。如是行者得度世。槃特感佛恩深诵得上口。佛告槃特。汝今年老唯诵一偈。人皆知之不足为奇。须解其义。所谓身三口四意三。观其所起察其所灭。由之生天由之坠渊。由之得道泥洹自然。分别乃至无量妙法。心开意解得阿罗汉。由无遮故其根虽钝易得道果得道果已。五百比丘尼请教诫说法。次当槃特。至彼食讫诸尼皆笑。升座已自惭鄙曰。自幸薄德得为沙门。最为顽钝。所学一偈粗识其义。当为敷说诸少年尼先知其偈。欲预前诵。口不能开惊怖悔过。槃特于是依于佛说。次第敷演。诸尼皆得阿罗汉果后匿王请佛及诸比丘。于正殿坐。佛欲试其神力。令其取钵。来至王门守门者不许其前。其于门外申手送钵。王惊问佛。此谁手耶。佛言。槃特。王问。但诵一偈云何乃尔。佛言。虽诵千章不义何益。不如一要闻可灭意。虽诵千章不义何益。不如一要闻行得度。虽诵千章不解何益。解一句法闻可得道。二百比丘闻之得阿罗汉。王及夫人方乃不疑。此偈乃对极钝者说。岂可例于多闻增智慧。广读诸异论。则知智者意等耶。然各有意勿妄去取。若增一第六云。兄见弟诵法句难语言。汝若不能诵法句偈还作白衣。弟闻之诣只桓门泣。佛见问之具答兄言。佛言。成菩提可由汝兄。佛手牵诣静室令诵扫帚。复名除垢。槃特思念。灰土瓦石除即清净。结缚是垢智慧是除。今以智帚扫除诸垢。今文所引偈文。即大论及大经二十四。经云。四事为涅槃因。若言勤修苦行是涅槃因者。无有是处。是故槃特思惟一偈得第四果。言鸠摩罗者。此云童真。亦曰毫童。亦曰名童。即童真无染偈也。三业无染得无染果。若据得果。过去亦非全不习观。观力薄故其根仍钝。以无遮故闻易得道。次第四句者可知以是下结劝。道谓乘种信法二行俱可为乘。亦俱得名为止观故。故诫行人。不可废之不习乘种。大经云下。引乘戒四句释成根遮四句。第六云。若无清净持戒之人僧则损减。若有清净持戒之人则不失本戒。善男子。于乘缓者乃名为缓。于戒缓者不名为缓。菩萨于此大乘心不懈慢。是名奉戒。经文先列事戒。次善男子下。举乘况释。若无大乘虽有事戒。不名奉戒。若有乘者虽云戒缓不名为缓。正意欲令乘戒俱急。今家乘此开为四句。以对根遮。根遮是果乘戒是因。是故有遮由戒缓。根钝由乘宽。俱急则根利无遮。俱缓则根钝有遮。戒急乘缓则根钝无遮。乘急戒缓则根利有遮。经云宁作等者。引证乘也。故梁武发愿文云。宁作提婆达多长沦地狱。不作郁头蓝弗暂得生天。故知调达诵经已为信行乘种。虽堕地狱亦由此脱。蓝弗事定无出世乘。纵得生天终沦恶道。应勤听等者。劝修乘也。听即信行思即法行。二行既勤智根必利。如醉婆罗门下。引证戒也。大论十三。佛在只桓。有醉婆罗门来至佛所欲作比丘。佛敕诸比丘。与剃头著袈裟。酒醒惊怪见身变异忽为比丘。即便走去。诸比丘问佛。何以听此醉婆罗门而作比丘。而今归去。佛言。此婆罗门无量劫中无出家心。今因醉后暂发微心。为此缘故后当出家。如是种种因缘。出家破戒犹胜在家持戒。以在家戒不为解脱。戏女披袈裟者。如郁钵比丘尼本生经中。佛在世时此比丘尼得罗汉果。具六神通。入贵人舍常赞出家。语诸贵人妇女言。姊妹可出家。诸女言。我少年容色盛美或当破戒。比丘尼言。欲破便破。诸女问曰。破戒堕地狱耶。比丘尼言。欲堕便堕。诸女笑言。堕狱受苦。比丘尼言。我忆念本宿命时。作戏女著种种衣服。或时亦著比丘尼衣。以为戏笑。以是缘故迦叶佛时作比丘尼。自恃高姓颜貌端正。心生憍慢而破禁戒。破戒罪故堕于地狱受种种苦。受罪毕已遇释迦牟尼出家得道。成阿罗汉六通自在。故知出家受戒皆由于初以为远因。乃至值佛得果并由于初。是则戏女尚远助乘种。况复戒耶。第三果报中。初证明。言果报者在实报土。若言实报无障碍土。必出方便有余之外。若单云果报其名犹通。故以别简通对边辨妙。违宽顺狭。妙克边通。收教乃周摄入方遍。故对方便同居曰边。独以实报称顺曰妙。是故但未破无明未证中道。皆名为违。初住已上法身所居。方名为顺。是则六道三藏菩萨。通初二地。两教二乘方便之位。别圆外凡。此等皆属有边。报在界内。两教学人。别七住已前。圆七信已前。残思未尽犹有余残有边果报两教二乘。通七地已上。别七住已上。圆七信已上。并属空边报在方便土中。别教行向。圆七信去。虽破尘沙及伏无明。尘沙既不润界外之生。牵报并由无漏为因。所以在方便土者并属空边。唯有别圆初地初住获妙果报。空有二边通名果报者。通有由因感果之报。未入实报故名为粗。设未出下。明习果也。言果报者从报果为名。若破无明得无生忍。设未出分段者。犹未入灭。所居之土名为华报。言异七种方便者。同约华报以说。若七方便生方便土。土相亦应不劣香城。大论云。从此东行五百由旬。有一大城名曰众香。其城七种七宝庄严七重行树。其城纵广二千由旬。五百市里街弄相当。座高五里种种庄严。昙无竭菩萨日日三时说般若。百千众生闻般若故。常勤供养。既云五百由旬当知去五天不远。论问。昙无竭菩萨为生身为化身。若是化身。何用六万婇女。园林浴池以自娱乐。若是生身。云何能令供具在空化成宝台。入诸三昧经于七岁。有人云。得诸法实相及诸三昧神通力故。为欲度脱此城众生。如诸菩萨入诸禅时。亦入欲法摄诸众生。故受欲乐不失禅定。如避热故在泥中卧。洗则如故。凡人根钝不能如是　亦云化作宝台虽是生身未离烦恼。而能修习一切善法。有人云。法身若生身者云何能令十方佛赞。复令波仑得六万三昧。今言已断无明必出分段。设为众生未出分段。华报若斯。七方便者。谓人天二乘三教菩萨。别取教道地前位也。此义下指广。至大章第八应广说之。夏终虽即缘阙不说。何妨至此且指后文。下第九第十指后亦尔。问下料简也。问意者。次第禅门中。大章第七明修证。因修获证故名修证。证即是果。与此果报有何同异。答中意者。修之与证虽似因果。但是习因习果。故云修名习行即是习因。证名发得即是习果。并在现世。今论果报等者。果报既在来世故与禅门不同。二乘但有习果等者。判大小乘也。果报之名。言不涉小。虽得罗汉但名习果。习果谢已不云有生。故小乘教不说二乘更有处。言方便土者。出自大教耳。四明裂大纲者。裂破执于权教疑网。初文通除自他疑网。故云通裂。乃至须晓渐顿诸教出自一心。若不善用不思议观观于一心不思议境。何由可裂执教大疑。若欲下。为利他故裂他疑网。今明果报且语初住。以初得故。越却中间故云乃至。成佛即指妙觉。初住已去通能八相裂大疑故。故云裂网。自此已去节节能起十法界化。是故法王乃至八部皆云或也。言顿渐者。皆如今佛先顿后渐等也。对扬及转如前分别。众生机熟必假菩萨承佛力答。及设问等如此自他皆由妙观契于妙境。是故能有如是妙用。第五归大处者。初文总序旨归来意中。云夫胶手等者。心性如手或著如胶。随文封滞迷于旨趣。婆沙二十四云。譬如有山人兽共居。猕猴行处。猎师以黐涂其草上。黠猴远离痴猴不知。以手小触即黏其手。以手解手复黏其手。以足以口悉皆被黏。癵踡卧地。猎师以杖贯担将去。比丘亦尔。不守根门为魔波旬而担将去。大经二十三文同。今行人亦尔。不达教相不晓旨归。随文生著互相是非。非但不至三德旨归。为阴集魔而担将去。寱梦等者。梦甚故寱。寱故难醒。法性如眠无明故梦。僻执如寱。执重难除名为难醒。封文等者。封闭也。塞也。诸教诸门诸谛诸悉随一各执。故云齐意。竞执等者。此即大经春池喻意。如前已释。近事等者。如愚痴人指点现事。世间显语犹尚不识。况中道远理。圆常密教。宁当可识。此乃一往举况斥之。亦有不晓世语达远理者。如会稽道树寺顿悟禅师。能悟深理而不晓近事。出涅槃疏(云云)。旨归者下释名。文者教也。旨者意也。归者趣也。教意所趣名为旨归。如水下。举譬也。水火如教法。趣向如文意。空海如所趣。故知若识密教而达远理。则不稽显教不滞近理。譬如下。重譬密教也。臣者。说苑曰。人臣之行有六正六邪。一者萠兆未现见存亡之机。名为圣臣。二者进善通道功归于君。名为大臣。三者卑身进贤称古行事以励主意。名为忠臣。四者明察早见终无忧患。名为智臣。五者守文奉法饮食廉节。名为贞臣。六者国家昏乱而不谕犯主严颜。言主之过身死国安。名为直臣。今虽云智义兼圣大。余非文意。言密语者。大经云。盐水器马一名四实。智臣善知。谓洗时奉水。食时奉盐饮时奉器。游时奉马。王皆但云先陀婆来。俱舍亦以九义立一瞿声。章安云。此之四义亦与四教四门四句意同。应皆次第对盐等四。经文自合。先对无常等四。次对四常。谓不动无相不变佛性。此四亦是四门异名。亦可以对四教之理。随义思之亦应可解。又如贝秣等四经中合喻。喻常等四有时借喻。喻于四门。经意纵别借用无失。况此喻意彼此不殊。所言密者。如四教四门同名有等。四教旨异所诠不同。若未开权覆实名密。若开权已无外曰密。自非菩萨密识开权教下旨归。何由可晓旨归三德为智所依名为智地能生智故亦名智地。此约弘教释也。又自入下。约自行化他分字以释。次广解中。先正释三德。次寄旨归两字以释三德。初文正明总别两解。然今文中约义多作指字者。指谓指示。能指是教。约能化边令他归于意旨三德。约自行边同入旨归。名之为旨。应作旨字。能化之意意在三德。故云安置诸子秘密藏中。化毕亦自入于三德。故云我亦不久自住其中。言总相者。但总云三德。未于三德更各开三。大经下引证。问。若尔。如来久已证于三德。何故于今方云不久自入其中。答。约化仪说非全自行。从真起应示同凡夫。化道欲终摄应归本。故以示灭表自行灭。双树中间表四念处亦复如是。故哀叹品云。我今当令一切众生及我诸子四部之众。皆悉安住秘密藏中。我亦不久自住其中。入于涅槃。次别相者。于一一德各开三德。如身有三余二亦然。何者。岂有起应而无二德。余二亦然。言息化者。谓化缘讫示入涅槃。即是示归三德秘藏。次约不思议者。与前总别意亦大同。但不别列三身三智三脱之名。直尔名为身非身等。何故尔耶。明前总别皆相冥故。又诸经论或时直名身非身等。即是一德具于三德不可思议。次更约事理始终释不思议意者。亦先总次别初言总者。总约三障及以三德德障相对不异而异。若约理说德障不二。亦无新故。然约事说障名非新约本有说德名非故约修得说。事理无二不二而二。故一一句皆云非新非故而新而故。约修得故从德立名。约性得故名为三障。是故得有能障所障。有本有今有终有始。若约理者则无能所乃至终始。又说者下。别以三惑对于三德。若达下结上总别。言纵横开合等者。举例也。文列必先法身。次列般若。后列解脱。故名为纵。约义一一复开为三。故名为横。亦名为开。三秖是一故名为合。发心为始。究竟为终。又鹿苑为始双林为终。如此横横开合始终。皆应以不可思议及新故等释其行相。故云例皆如是。次约旨归两字说者。能旨能归即三德教。所旨所归即三德理。是故更此一种释之。旨归三德下。会异名也。三德既得遍收诸法。是故须会一切异名。当知下结也。相即法身说即般若。力即解脱。三德皆言种种者。一一德中具一切法。更互相收故云种种。虽云种种不出三德一秘密藏。何但法门三德摄尽。化仪所表亦不出三。如华严中遮那即法身。舍那即般若。释迦即解脱。佛即般若。台即法身。坐即解脱。净名中自念寝疾于床。床即法身。寝即般若。疾即解脱。床是所依故。寝是能契故。疾是示现故。般若中。身即法身。光即般若。说即解脱。法华中。衣即法身。座即般若。室即解脱。又本即法身。迹即解脱。本即不二即是般若。涅槃中正明三德已如前说。若所表者。四枯即般若。四荣即解脱。双非即法身。如此旨归佛若未会菩萨尚昧。况复二乘。今运居像末瞩此真文。自非宿植妙因诚为难遇况十乘十境出自一家。十界十非他所未简。教行无准如何旨归。且如六宗情期大同。九流诠述小异。庄生归于自尔。老氏专叹去奢。况马祀羊烝因招三恶。脯祠粟祭果致烧然。如此旨归所趣非远。尚不逮于人天。何关藏通漏尽。如其所计岂知凡有所说咸混一如。愿诸同遇者深生庆幸心冀来世重闻早契无生忍。

　　止观辅行传弘决卷第二之五



　　止观辅行传弘决卷第三之一

　　　　唐毗陵沙门湛然述
　　大章第二释名者。夫立名不同。如大经云。或有因缘如目连等。或无因缘如桃李等。涅槃亦尔。无有因缘强为立名。止观亦尔强名止观。即此无因名为有因。为众生故随机立称。又依于世名立出世名。是故众圣先立世名。为出世名而作方便。而是世名本是出世。故金光明云。世间名字皆出佛经。故知诸名法理而立。名既法理理亦因名。故假妙名以诠妙理庄子云。而世贵言传书不足贵也。庄既以言传书则庄自不足可贵。老子曰。知则不言言则不知。而老有言则同不知。意欲使于天下无言。独扬己言。不意反以无言自斥世人。被此自斥之言。而潜斥之反以为得谬之甚矣。今则不尔。因罤得兔得已亡罤。罤何所亡弗谓为兔。文字解脱斯之谓欤。立止观名例之可见前分别中名为广略。亦云总别。总别二文互相映显。故前文云。生起五略显于十广。又前略后广为解义故。前广后略为摄持故。今演前略令义易了。若为利钝二人不同。如大经三十一。佛告舍利弗。汝慎勿为利根之人而广说法。钝根之人而略说法。舍利弗言。我为怜愍故说非为具足根力。佛言。广略说法非诸声闻缘觉所知。经明逗机故寄斥身子。今论解释兼为二人。况前略文且为生解。解犹未备故此广论。又此广文亦与五重玄义意同。五重则玄谭教旨。今此则依经起行。所以彼为释经此为成观是故次第稍异于彼。初释名者即标名也。次体相者即显体也。摄法秖明体所摄法。方便下三即是明宗。起教是用。偏圆判教。彼释法华理须分别一代教门故教居后分别前四。此为成观观由解生。名体偏圆并属于解。由解立行故次解后方便正观。行始为因行终为果。故次正观以明果报。宗是自行用是益他。由自行满故能起教旨归秖是自他所契。故彼玄文引神力品约教次第。故名用体宗若引序品约行次第。故名体宗用。今文正当约行次第。但以教相在于宗前。前后之意如向所说。今解释名。初结前生后亦是来意次第。大途去结前也。复以去生后也。途道也。未委论其蹊径故曰大途。梗略也。概平也。秖是粗略出其大纲。如前大意自他因果行解略足。复以何义名为止观。故今文中开为四门。若无此释将何以辨名体之功。是故四段。前三正明能诠之名后一旁立以所显能。待诠次第绝诠不次。会异秖是绝待异名。初相待者彼此互形曰相。以他望己为待。如长短大小互受其名。庄子云。人长七尺不以为大。蝼蚁七寸而得大名。俱舍疏云。待谓观待。前观于后名过后观于前名未。父子兄弟更互得名。例此可见。判今法华唯具二妙。所谓待绝。所言待者唯有待粗成妙。更无待妙成粗。若以迹望本亦可互形。若以部望部一向唯妙。今约法华迹理复置互形。所以玄文待绝俱称为妙。故以部教相望复有横竖。望前四时名为竖待圆望三教。名为横待。此文既依法华经意。而释名等大概准彼。相待是粗。义当待粗论妙。绝待是妙。义当开粗论妙。此二亦名废粗开粗。故法华中唯论二妙。更无非待非绝之名。彼为判教故待之与绝同称为妙。今此相待则判为粗。唯明绝观无部可待则无竖待。无教可望名无横待。故唯一绝以为能诠。虽立相待以显绝待。尚无于绝何待之有。为诠三德故假名绝。借相待名判为思议。故唯绝待方称为妙。所以思议境后佛界虽妙。居九界末通名为粗故并判云。非今所用。次与不次意亦如是。故次第意但云衍门。用通用别但云似通似别。虽云不用正约思议明不思议。开于所待以成能绝。即是今文妙观意也。释名下去诸义皆然。所以释名论待论绝。体相唯论次与不次。摄法六义偏圆五门亦复如是虽无部会可以对论。还借教味以显圆妙。境境十观秖应唯妙尚寄横竖显非横竖。故知一部之文共成圆乘开权妙观。岂指一句别谓高深。若其然者。何殊体踏。此中四段。文四义二意唯在一。待绝为二意在于绝又所一能三亦名义一以所显能故云意一。三止者。虽开三名名犹通总。该括三谛未判浅深至显体中分方优劣。观中三义亦复如是诸恶觉观等者。语似见思意且通说。所引净名亦且通证。若借体相文来此预辨者。谓止息见思停心真理。真理不当止与不止。若止息尘沙停心俗理。俗理不当止与不止。若止息无明停心中理。中理不当止与不止。此则三谛各有三止。观亦如是准说可知。故下文云。前三成次三。后一具前三。次第既尔一心例然。次停止中缘心谛理。及仁王入理般若通而未别意亦如前。故此中云理。但语能入之智。未云所入之理。观中亦然。第三止中云语通意殊者。此中亦云对于不止以明止者。语似上文。上之二止息对不息停对不停。今以无明对于法性。一往观之。无明似不息不停法性似息似停。故云语通上也意则不尔。无明即法性。法性即无明。体同名异相对立称。是故永异上之二止。上二不可云相即故今别约等者。正出第三止相。所言别者。以上二止但属通途。言通途者。二止皆有一智一断。断边有智且对生死。即约涅槃而立断名。智边有断且对理外。即约般若而立智名。断故名息智故名停。智约能断断约所断。故云智断通论二止。今则不尔。专约谛理理非能所。但由具惑惑即法性。惑性相待非关智断。是故第三不同前二。又第三止约理立名而止非理。前之二止但依智断智断是止。是故第三不同前二。又智断依理而智断非理。故前二止但以智断而为亲依。不同第三专以谛理而为亲依。是故第三不同前二。又且顺思议故有斯异。若不思议三体本一。如经下引证。通引诸经未为别证故无的指。无明法性皆非生灭。理虽俱非若云法性须言寂灭。若云无明须言生灭。此则二名俱通三谛。名皆对立理并无差。故知释名且在消释止观二字名息贯等。未暇委述能所浅深。故下文云。不可寻通名求于别体。三止既尔三观例然。初观中云利钁等者。大锄曰钁。此琢治玉耳。非今意也应作此斫。斫者破也。大石曰磐粉石曰砂小石曰砾。大经十八性品云。譬如有人善知伏藏。即以利钁斫地磐石砂砾直过无难。唯至金刚不能穿彻。今借彼譬总含三惑准止可知。应置金刚但存穿彻。即此中意。次引法华穿凿义边以证贯穿。未分干湿故亦通也。次释观达中引瑞应文。言虽有息意存达边。次不观观及引经等准止可知。是故下结如文。
　　○次释绝待者。先总标文意。次破横竖。次正明绝。初文意者。以横法破破令成横。令知横待不名为绝。以竖法破破令成竖。令知竖待。不名为绝。所言横者。四句相望未有浅深故名为横。生生等四。四句相望有深浅故。故名为竖。初破横中前之两句。皆云照境为正除惑为旁者旁即是他。正即是自。欲判性过先立旁正。旁正者何。秖是一止得名处殊。约破惑边即名为息。约依智边即名为停。约依体性名不止止。故使得名旁正等别。何者。凡论入道正为用智旁为除惑。若从除惑而立名者。名从旁立。若从照境而立名者。名从正生。所破是惑惑望于智。惑即是他。故止息止从所破立即堕他性。能破之止复从能照。照望于惑照即是自。故停止止从能照立。即堕自性。此中所言照境等者。随语便故。据理应云。依谛为正息惑为旁。至下释观方可云照。从若非下。若双取自他即堕共性。文似双非意实双取。故云智断因缘故止。不偏用一故似双非。不止止义堕无因性。正是双非秖是俱离自他故也。非止是离自。非不止是离他。离他是离所破。离自是离能依。故第三止堕无因性。观亦如是可以比知。然能诠名实不出此三止三观。故绝待中及显体中。亦约此名而以辨顿。为除情计故须破性。故引龙树不自生等。证离性过。无生下结也。绝待无生不从相待四句立名。四句立名下。斥成待义。互相因依待对而立。可思可说即可思议。执性未断名为结惑。由结惑故未证无生名结惑生。被横法破名为可破。二空义成相待义坏。名为可坏。起灭去。别约三止三观破也。略举中间一止一观。具足应明三止三观皆悉不成。中例前后故略不说。又竖下次竖破者。以从前自他四性生故。故是生生。能所俱生故名生生。不免性过即是有为。有为即为四相所迁大生生小生故名生生。因缘是生成所生法。又名为生故名生生。又因生果生故名生生。设于中道而起性过。亦属生死。况复余耶。虽三止观名通三谛。若起四执尚无初观故属生死名为生生。破此等生入于涅槃名为不生。此之不生待生得名名生不生。待真不生说于俗生名不生生。待边说中二边俱生。破此二生名不生不生。一一文中皆悉应有三止三观。文中但有二止名耳。初云止息见思即止息止。停住真谛即停止止。下二例之。故知三谛并阙不止止及以三观。以不止止秖是谛理故不说也。观义比止亦应可识。四句展转生后后名。是故四句俱名相待。故须将横入竖。一一竖句无不有横。故止息等名遍于竖。是故应须横竖二破方显绝待不思议名。皆是下总斥。虽横竖不同能计义等。是故亦云待对乃至破坏等也。问。横计自他乃至无因是故生惑。竖至中道云何亦云结惑生等。答。后后皆是前前结惑。故皆是生。又中道未极犹属教道。教道有惑故亦是生。又信教道于初心中。预计次第展转能生。故判初心生结惑等。尚未是下亦别斥也。揽相待名成绝待已。还以待名展转相况。是故后望于前虽得名止。复望于后还成不止。所以总彼相待中三。尚未成于绝待之中止息停止。况不止止。观亦如是。中道虽复无别谛境。以之为后。若望实道不思议中亦未成止。故三谛止俱未名止。何以故下。释前斥意。遣执不尽。释待对中横竖四句性执不断。言语道不断。释其展转相生成可思议也。业释惑也。果释生也。亦可业果二俱是生。言不绝者。释可破可坏。今言下正释绝待。先明所绝。所绝即上横竖诸待。烦恼秖是四性计耳。由性计故有业有果。禀教修观次第证得。如是皆成可思议等。是故须破。悉皆下次明能绝即是止观。虽云能绝能称于所。何者。既云绝待即待名绝故名为止。止亦自亡名不可得。观亦如是。非所观外能称于所。故云观冥如境。观亦自亡故云何得有观。止观尚无等者斥于相待。绝待尚无岂立相待。故此止观非但无于所除暗散。亦乃止观体自本亡。何者。有所破故说有能破。所即能故无能可论。不得如彼相待名中。待能说所待所说能。又第三止观待于无明说于法性。名之为止。待于法性说于无明。名为不止。法性不当止与不止。故约法性明第三止待前为异。故云待止不止说非止非不止。即是待前二止说第三止。二止皆对不止而说。故云止不止。若约竖说者。今绝待止观尚无绝待。何得待生生之不止。说生不生之止观。乃至待不生生之不止。说不生不生之止观。何得二字冠下三句。故知下结释绝意。先止中言皆不可得者。待即是绝。无待可论。故云止不至非止非不止皆不可得。横竖并然。细思方见。待对既绝下。总结横竖悉皆绝故。斥彼横竖俱有为故。今既绝彼故非有为。不可思等者。不可以前横竖四句。思之能见。非言说等明绝待不可说。既无横竖四句名相。故前横竖四句之中所生结惑等。一切皆灭。灭却绝待故云灭绝。能灭亦无故云绝灭。次结观中颠倒等者。横竖四句皆名为想。亦是绝有为等者。结得名异也。能绝体一随所绝处得名不同。绝待止观等者。次明利他。先明说意。自既证绝能随四机。无说而说故云可说。若尔。何但三悉是化他法。第一义悉亦为化他。故以四章对于四悉。若有下正释。问。今明说绝应但明绝。而以四章对于四悉。其义何耶。答。自行唯绝他宜不同。故以绝待离为四说。故玄文中。简示用云。宗是自行故须简他。用是益他。是故双取。不思议用尚取方便。况圆绝待不得作圆四悉说耶。故玄文第六卷末明开四悉云。开粗世界成妙世界。乃至开粗第一义同成妙第一义。故无说而已。说必四悉。何者。异是隔别会成圆异。不异而异故对世界。通是生义名能通理。故以理善而对为人。对有能所绝无能所。亦寄能所为圆对治。绝待约理理虽无说。亦约绝理说第一义。说为止观者。如是四章莫非止观。无不皆至绝待之理。又约化仪以明绝者。如净名中三十二菩萨。各自说己所入之门。门皆通理理故名绝。故诸菩萨说已语文殊言。仁者当说。文殊言。乃至无有言说文字是真入不二法门。得名灭绝。净名杜口无言得名绝灭。问。同得绝待何故不同。答。兼有所表故示异途。诸菩萨表能诠不同。文殊表所诠不异。净名表所诠无说。又诸菩萨但表化他。文殊表自行化他。净名但表自行。各举一边共成妙事。四悉绝待准此可知。又大经不可说。大集无言。般若清净。法华止叹。涅槃不生。皆绝待之异名也。然又须知诸教绝异。开显无外方称今文。此之下。结此绝待以成二空。初立。次是字下释。初明性空。亦不在下次明相空。既破横竖复赴四机。绝理如何所谓实相。实相之体具足二空。永异于前从假入空之二空也。是字不可得下结名。亦名下。明绝待异名。故如此下。释绝待相。绝体既遍无所可对。故不因小名为大也。譬如下举譬。可知。止观亦尔下合譬。不因愚故名之为观。不因乱故名之为止。世人下。破谬也。初总破世人依世心说。以语破语。语不可绝。释绝不成。是故当知须识绝理。何以故下。释世人语不成绝意语随想变故语非绝。是故虽云悟不悟等。不免惑染。互待无已故名轮转。悟约智证心约惑境。有心非悟悟乃绝心。不秖是无。无九界心故名不心。顺想虚谭绝复成待无理可依故云无寄。若得意下。出绝待正体。既达绝理谁复分别。虽缘绝理分别不亡皆名为待。是则唯证名真慧开。又得意去明绝不可议。心行去明绝不可思随智去重出绝位。亦不下。翻前世人谬解也等者。等取轮回等也。种种下重斥也。真慧下。重举位功能。如前下。又举譬譬绝。前者进也。谓进火杖。杖进火已亦复自烧。绝诸待竟绝还自绝。故大论问曰。不应言无相。何以故。若言无相即是于相。若无无相不应复能破诸法相。若有无相。则不应言一切无相。答。以无相破诸相。若有无相相则堕诸法中。无相灭诸相亦自灭无相。如前火木然诸薪已。亦复自然。是故圣人修无相无相三昧以破无相。空空三昧无作无作三昧亦复如是。绝已复绝意亦同之。若尔下释疑。疑云。真慧开发方名绝者。乃被初住。何益初心。今以下释也。初心即是故无所失。圣在极位不可滥初。
　　○三会异者。会诸经论悉皆成绝止观。初文且会绝待异名。诸经下。会止观异名虽通名绝寂照宛然。故诸经论所有异名。并是寂照之异名耳。故异名下。皆云绝大不可思议。所以者何下。释会异意。一切皆是三德异名。是故会之令入三德。初般若下是观异名。即般若德。解脱下即止异名。是解脱德。如虚空下是止观不二异名。即法身德。般若是一法等者。即赞般若偈文也。解脱亦尔多诸名字者。即大经第五百句解脱文也。近七八纸。古今讲者长唱而已。真谛三藏有一卷记。释此百句。天台大师曾于灵石寺。一夏讲此百句解脱。每一一句以百句释。百句乃成一万法门一万名字。章安云。先学自饱而不记录。今无所传。惜哉惜哉。后代无闻。虚空等者。譬如虚空亦有四名。一虚空。二无所有。三不动。四无碍。虚空无形尚有四名。况不思议非止非观。问。此中但会止观异名。何须列此法身异耶。答。下文通德。既以止观通于三德。是故会异列于法身。故知诸经虽复多名。不出止观又以不二。故知秖是三德异名。当知下。结云三德秖是一实相法。随众生类为立异名。若闻下诫劝也。绝待意深诫勿惊畏。会异名广劝勿生疑。相待义近故不须劝。通德秖是绝待所通。故亦不劝。又止观自相会下。今既绝前诸相待名。故相待名咸成绝待。所以还寄止息等义。以自相会。止亦名观即停止止。观亦名止即贯穿观。不止即是不止止也。不观即是不观观也。皆须约圆以释息等。三惑体寂名之为息。三谛理遍名之曰停。谛理不当止与不止。无惑可破名为贯穿。无智可照名为观达。达理不当观与不观。若绝待名自相会者。止亦名观寂即照故。亦名不止寂体自亡。观亦名止照即寂故。亦名不观照体自亡。如空非明暗明暗即空。空明非明空暗非暗。非暗而暗非明而明。寂照止观例此可知。
　　○四通三德中。初文先明用名之意。先问。为对下答。次诸法下重问。大论下重答。自他初后等者。菩萨初心常观涅槃。自行初修也。亦令众生常观涅槃。化他初修也。安置诸子秘密藏中。化他后入也。我亦不久自住其中。自行后入也。故知自他初心无不皆修。自他后心无不皆入即是今文一部正意。始终秖是观于三德入于三德。何者。且五略中。初发大心去。自行初修也。裂大网去。化他初修也。归大处去。自他后入也。次广释中。释名自行初也。起教化他初也。指归自他后也。若别论者。涅槃唯果。今从通义故遍初后。故用对之以为行本。次若用下正明相通中。初以两字共通三德者。若分两字不能具德。故须二合义方具三。问下释疑也。凡能通名通于所通。能所相称方期所至。但用二法为能通名。云何通至所通三法。答。藏通止观二法别异。尚不能通别异三德。若不思议一心止观则能通于一心三德。二三虽殊不思议一不二而二以通二德。二而不二以通法身。又大品下。引证也。故大论五十二。委悉列释百八三昧竟。即云。前十八空。释般若竟。今以百八三昧释禅。既是首楞严禅种智般若。故知此二不可孤然。是则一一空中一切空。一一空中一切定。一一定中一切定。一一定中一切空。经论列数从事而立。破十八有云十八空。对百八散云百八定。如火烧物随物得名。岂所烧殊令火别异。故引十八空以证于观。引百八三昧以证于止。二而不二而证法身。是故下复引大经重证二名。义兼三德。二十五云。一切众生皆悉尽有首楞严定。首楞严定亦名般若。亦名金刚三昧。亦名师子吼。亦名佛性。经称首楞严定有五种名。楞严亦在五名之内。今引佛性有五种名。佛性亦在五名之内。今所引者。以通兼别故也。其意如何。答。经释众生有楞严定。故云楞严有五种名。若通论者。云师子吼有五种名。乃至般若有五种名。于理无失。虽皆无失。然五名中佛性是通。通定慧故。余之四名二二寄局。般若师子吼从慧为名。金刚首楞严从定为名。今明佛性非定非慧而定而慧。故云佛性有五种名。以证今文不二而二。复次下各通也。初明各通之意。止之与观互相有故。故得各通。如止有观亦复自有非止非观。观若有止亦复自有非止非观。是故止观各得通三。如止息下。次正各通。初止次观。又前文共通从名便故。今此各通从义便故。故将二止以对二德。不止止义似非止观故通法身。观亦如是可以准知。复次止观下言共通者。不同前文两字共通。今此止观各有三义。二二并通故名为共。复次三德下。复以三德通于止观。问。止观通德即是能诠通至所诠。何故复以德通止观。答。名召于理名为通德。理应于名名为德通。理不应名。名无所通。名不召理理无能显。又名即理故止观通德。理即名故德通止观。又止观并有三德义故止观通德。三德亦有止观义故德通止观。为此三义复须德通。为显理教融通无碍。是故互辨究竟今文。名正理旁已如前说。亦应又约行论止观与德互通。义在下文故今未辨。于中亦先共次各。共谓三德共通止观及非止观。各谓三德各各具三。如文可见。若信下。举例劝信。初举异名劝信三德。所言止观互相通者。本示止观是绝是妙。能通绝妙不思议德。既信三德须信止观。若信下。引喻劝信。而诸经下。名偏意圆。初诸经。楞严智度如前引证。不二而二已略知竟。一一既其诸法具足。当知无非秘密之藏。言楞严者。他云宝名。诸大菩萨皆以此宝而为首饰。菩萨得此首饰宝者。具足三昧。从宝为名名楞严定。大经云。首楞者。一切事竟。严名坚固。一切毕竟而得坚固名首楞严。大论十八翻为健相。大经大论并以三字俱是梵音。俱名三昧。唐梵二释未见所凭。故知经题不从首饰。止观亦尔下。引于止观以例诸经。偏举下况释也。诸经偏举尚具三德。况今止观是圆举耶。此是圆具非谓圆顿。义虽圆顿语意且尔。次通诸异名如文。又通诸三名者。三名无量故云一切。今依金光明观音玄净名疏等。并以十三例释三德。言十三者。颂曰。道识性般若。菩提大乘身。涅槃三宝德。一一皆三法。今文略列菩提等三。仍略不释。今依彼部略属对之。三德如前。三菩提者。实性即法身。实智即般若。方便即解脱。三佛性者。正因即法身。了因即般若。缘因即解脱。言三宝者。法宝即法身。佛宝即般若。僧宝即解脱。三道者。烦恼即般若。结业即解脱。苦即是法身。言三识者。真谛三藏云。阿陀那七识。此云执我识。此即惑性体是缘因阿赖耶八识。此名藏识。以能盛持智种不失。体是无没无明。无明之性性是了因。庵摩罗九识名清净识。即是正因。唐三藏不许此释云。第九乃是第八异名。故新译摄论不存第九地论文中亦无第九。但以第八对于正因。第七对于了因。第六以对缘因。今依真谛仍合六七共为缘因。以第六中是事善恶亦是惑性。委释识义非今所论。但以三识体性对于三德三因。于理即足。论家虽云翻识为智。而不即照三识一心。即此一心三智具足。三般若者。实相正因。观照了因。文字缘因。对德可知。三大乘者。理乘法身。随乘般若。得乘解脱。言三身者。如旨归中。三涅槃者。性净即法身。圆净即般若。方便净解脱。古人不立圆净。仍以方便对于报身。诸文有破(云云)。然此十三展转相对其义不殊。义虽不殊生起次第不无前后。无始流转不出三道。流转由识识内具性照性由智。智满成道道由乘至。至故身显。显必涅槃。涅槃具故称为三宝。宝必具德。是故始终且列此十。问云何下。广料简德。初出旧解。且引大经问起其意。是彼经中宗极之义。又是一家行解旨归。故须料简。具引古今大小乘师比决校量。方显绝待三德秘藏故哀叹品云。云何名为秘密之藏。犹如伊字。三点若并则不成伊。纵亦不成。如摩醯首罗面上三目乃得成伊。三点若别亦不成伊。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法。为众生故名入涅槃。如世伊字。章安云。西方俗典伊有新旧。旧伊纵横如横川等可譬他经。新伊字者不纵不横。如此方草下可譬圆经。欲释新伊。应须先了他人异解。方免旧伊纵横等过。乃至邪宗横计等失。故涂灰外道亦计大自在天。具足三德云。法身充满法界。报身居自在天。三目八臂即摩醯首罗是也。化身随形六道。况大小乘诸师释义。为是义故。委出诸师。初小乘师。言种智已圆者。谓三十四心断结之时。已有般若名为种智。父母生身犹未灭度。名为果缚。虽断子缚果缚未除。但是有余未得无余。故云未具。虽断通惑未有法身。身是无常犹资段食。段食非一是故云杂。以三藏佛同凡报故。一优。谓般若德种智已圆。二劣。谓解脱未具身是杂食。此二虽劣已有少分。具在不久义当一时。譬之横川及以走火。走火者烈火也。并一画长余画短故也。三德亦尔。虽则俱有优劣不同。又云下第二师中。言先得相好者。谓百劫已满。次得种智者。谓三十四心。后灭身智者。谓八十入灭。无余在当故云方具。譬意可知。而生公云。般若居宗在上。全滥小乘初师三德。纵异小乘终成纵义。仍同次师。若入下第三师。若入灭定等者。既有身在名为法身。受想心所识智不行。名无般若。故云无智。罗汉在无色等者。无色般含。于彼无色得有余般。名为罗汉。唯有心智而无色身。似有般若而无法身。若入无余等者。灰身故无身。灭智故无智。独一解脱故云孤调。此则三法各属一人。云不相关。若使三法并在一人。谓灭定起有断结智。不在无色复名有身。定当无余名有解脱。同在一人故名为并。若以三法累在一人。谓先得无色次在灭定后入无余。故名为纵。此则小乘三师。永阙伊字义也。次大乘初师云法身是正体等者。法身本有是故居初。二德当有是故居次。于二德中般若必居无累之前。故成纵义。此二弥亘者。般若解脱也。弥满也。布也。亘遍也。虽修种智种智未具。分得解脱。解脱未满亦得名净。亦得名秽。展转相望互为净秽。隔无量生跨无量世。生世无别绮文故尔。经历时节三德次第。故名为纵。次师云三德无前后等者。初师体唯法身。此师体具三德。虽具三德义同初师。据体具边复不相冥。故成横义。以本有故名为体横。从修得边名为义纵。后师云体义俱不殊等者。体之与义俱从本有。故云不殊。据行证得复似前后。故云隐显。法身一德在缠为隐出缠为显。余之二德种子久具。名之为隐究竟果满名之为显。三德俱有此之二义。本有三法俱名为横。俱有隐显故俱名纵。以隐显故则有先后。故成纵也。众释如此下结斥也。大小六释皆悉不与大经文会。今明下。今家正释。以三义故方应经旨。理性三德含一切法。故名为藏。一皆具三三三相冥。三秖是一一一无一。是故此藏不可三一纵横一异。而言思之。是故皆云不可思议及那忽等。一异等者。并别名异。对异语便故云一耳。身常等者。此之行因修向理藏。至得果时法身已满。故云身常。种智已成故云智圆。烦恼永尽故云断具。理藏释者。六即之中当理即也。行因释者。六即之中别在究竟通具五即也。今对理释别从究竟。虽身常等得非前后。故不成纵。理之与修因之与果。并一时具而皆互融。彼彼相冥故非横义。言相冥者且从行说。理性冥故方令行冥。行能显理故从行说。能种种者。非但三德有利他用。法身亦然。故约化用则一身一切身。一智一切智。一脱一切脱。是故名为种种建立。息化论归同归冥寂。故云第一义也。次即一下约字义释者。秖是三点同是一伊。虽是一伊而有三点。是故伊字非纵非横。不同旧义。故曰真伊。应知大经始终三德。故于经初哀叹品中。以伊字义释此三德。三十六问广显三德。所以序中序于三德。纯陀一品明涅槃施正明三德。从长寿去十四品中。明涅槃义解释三德。言以佛法不付声闻付诸菩萨者。正是付此三德秘藏。从现病去凡有五品。明涅槃行修此三德。从师子吼去至陈如品。凡有三品。明涅槃用即三德功能。若了三德在一心中。则大经一部居于方寸。况法华开显十方三世同说三轨。三轨妙故。故云妙法。华严法界净名解脱不共般若与此三德一体无殊。若识此意。今文可了十方佛法在一刹那。问下料简。有二重问答。初文正判。次文开通。初文问者。三德四德俱在涅槃。云何同异。答意者。三四似别俱在涅槃。涅槃不殊三四不别。是故会通令识不二。于中复有通别二会。初通会者。三德一一皆具四德。故名为通。通复二解。初引大经。法身常故二德亦常。既有于常岂无乐等。此乃比望准例以释。法既有常必有余三。复以余二反例法身。佛是觉了。觉了是智。故属般若。又能垂形调伏于他。故属解脱。是故佛字具有二德。次引大经因灭五阴。皆具四德。阴即法身。法身既然。余二例尔。故知三德皆具四德。是则通对有此二解。次若依下。复转五阴及四念处。以成四德。别别相对故名为别。是则别对亦有二解。谓阴及念处开合不同。准文可见(云云)。是则下结。依圆是顿义等者。如向所对通别二解。但以法对法未论行相。若初心观便成顿义。后心方会便成别义。次开通中初问意者。前第二卷末云。有发心所治之三障。乃至究竟所治之三障。又云。有发心所得之三德。乃至究竟所得之三德。此则三障三德俱通至极。今将三道四倒以并三障。障之与道及以四倒。名异义同。隐蔽圣德名之为障。通至生死名之为道。见解违理名之为倒。倒故能障。障故生死。是故今以三道四倒并难三障。开谓开拓通近至远。答中先许所问。次为解释。先许问云。倒道及倒三义既同。俱应至极。次何者下。为释倒意以义同故。于中重明三障义通。通至极故极方破尽。故云至极。以许三道亦至极故。所以业报烦恼一一开三。言报由三种烦恼者。恐文误。应云业由三种烦恼。从又约下。次示三道四倒至极。报障分三既至于极。一一报中开于三道。是故三道亦至于极。何者。分段三道。谓见思惑为烦恼道。烦恼润业名为业道。感界内生名为苦道。方便三道。谓尘沙惑为烦恼道。以无漏业名为业道。变易生死名为苦道。实报三道。谓无明惑为烦恼道。非漏非无漏业为业道。彼土变易名为苦道。问。何不感寂光。答。今论感报不论寂光。寂光无报故不说也。约三烦恼各开四倒者。见思烦恼有常等四。尘沙烦恼有无常等四。无明烦恼又有常等四。问。今文三障之中已明苦及烦恼。何不云业开为三耶。答。业由烦恼是故感报。已说余二业居其间。故不须说。问。何故。诸倒唯说有四不三不五。答中但说常及无常等耶。答。理本无名强为立名。虽强为立德不出四。佛灭度后外人窃佛常等四名。以计神我。故佛初出说无常等。以破常等。二乘不了计无常等。以之为极。故佛复说常等四德说无常等。出假菩萨异二乘边。名为常等。菩萨不达但执教道。又说非常非无常等。以破常等。此约渐教化仪以说。若顿教者。即于常等说无常等。而达无常。即达中道秘密之藏。依圆是顿依别是渐。意亦同此。但别教次第少异化仪。思之可见。
　　○次释体相中。明此止观所显之体。虽用止观以为能显。止观是行行藉教兴。教为能诠行理为所。行望于理复为能显。能显复通因果得失。得谓能显今之妙体。失谓但属方便凡小。是故今文四章显体。于中初明来意。亦是结前生后。从初至若向是结前两章。既知至如前结前大意。名字至若向结前释名。须识已下生后显体。大意通于因果自他。故云豁达。释名遍于偏圆横竖。故云旷远。旷横广也远竖深也。如释名中相待即是亦横亦竖。绝待即是横竖不二。此约横竖而论不二。通德竖远也。会异横广也。此则约不二而论二。初云如前。次云若向者。前之与向义俱在往。义而推之以小远者为前。以稍近者为向。故法华经不轻品云。诽谤获罪如前所说。指法师品在第四卷。所得功德如向所说。指法师功德品在第六初。须识体理渊玄者。复以体相望于前二。前二俱横体相唯竖。故云渊玄。渊深也。玄幽也。故分别中云。体相竖余八横。此据一往大分而言。故释名中复通横竖及不二等。次开章别释中。所诠谛理名之为体。分别权实大小不同。故名为相。亦云显体者。体是所显。教相眼智即是能显。能从于所故云显体。初云粗寄四意者。粗略也。体相难申略寄四意方能识体。夫理藉下。明用章所依及生起者。教能诠理故教居初。诣理须行行即眼智。是故居次。次辨所诣即是理境。是故居次。辨取理人自他得失。是故居次。若从生起似如四章共成体相。解释文旨当分高深。俱能显体岂须相假。问。初教相章与释名何别。答。彼释通名但得名教。今判同异故云教相。问。既云体相那列教相。答。虽语能诠意在所诠。不约能诠无以辨所。约眼智章能所亦尔。如前通德德是所诠。明能通名能至于所。以所显能故云通德。故释名四段意在绝待。体相四章意在境界。是故四章文四义二。章意在一。法华下。明用章意者。前释名中既用玄文待绝二妙。故今显体。还用疏中四一显实。实不异彼是故用之。此四一名本出光宅。光宅疏意。以三三为权指于昔教。以四一为实指于法华。昔三无果故三但三。今教无三四种皆一。故云四一。今家和旧亦作四一。数同名异不全同旧。旧云果一今云理一。若无理印则同魔说。旧云因一今云行一。因语则单。行通因果。人教二一与旧不殊。玄文有破今不具论。玄文复以十妙而为十一。今且依四以对四章。故经云。为令众生开佛知见。取所知见而为理一。但教菩萨即是人一。常为一事即是行一。为众生说即是教一。疏释理一约能知见。又为四释谓四智四门四位观心。能所相对四章义足。智是眼智。门是教相。观心秖是禀教证智次位秖是眼智所阶。以契于理。于中先明教相中。初文更明来意故也。名即是教故云教相。但前释名。名通凡圣大小偏圆。不能寻之求于别体。别体不显欲舍偏从圆。无由能致。今明此章分其相别。教家之相。故云教相。言通别者。如大经三十三云。佛言。须陀洹者名为逆流。迦叶难言。若如是者阿罗汉乃至佛。亦得名为须陀洹耶。佛乃至须陀洹亦名佛耶。迦叶正以通名难于别体。以逆流名通一切故。若言所断三结名须陀洹。乃至三十四心名为佛者。则名体俱别。前止观名其名既通。今以别体甄于通名。故不必须名体俱别。又如成论止观异时。萨婆多宗止观同时。虽有同时异时之言。岂可以彼同时为圆异时为别。是故须以教相简之。前释名中。意且总语衍门三谛。亦可义兼三藏真谛。今显体中欲委分别从宽就狭。所以始自凡夫终至圆极。皆名止观。初明有漏者界内法也。止善所治谓杀盗等。行善所生谓放生等。由行由止故得善名。名止行善。四禅等者。准下摄法此据多分。若委说者。如四禅中各有一心。名为止相。余并属观。又第四禅复是止相。余属观相。今通云止者通属定故。四无量心前三观相舍心止相。又悲令离苦亦是止相。慈令与乐亦是观相。喜心具二兼于止观。今通云止者。此之四心非定不克。六行观者。别论亦可厌下为止。欣上为观。通云观者有欣厌故。故大论下约譬斥夺。大经亦云。除摩黎山能出栴檀。余无出者。且以出世三乘望于有漏名真智慧。故有漏法非今所用。次若二乘下。明三藏析法所有法门。一切事定多属止者。且从定故大判为止。若别论者。且如十想见道有三。谓无常苦无我。修道有四。谓食不净世间不可乐死不净。此七属观无学道三。谓断离尽。此三属止亦可俱观一一文下。皆云智慧相应故也。判为止者既名事禅。禅宜属止。又无学后三其名近止。故判属止。八背亦可前三属观后五属止。色望无色无色宜作止名说故。九次第定练八背舍。亦可随彼以分止观。既俱云定故判属止。有此不同。是故文中皆云一往。言有作四谛慧等者。一往虽复从禅判止。彼大经中九想等文。皆在慧圣行中。既以慧为名复判属观此之下斥拙度法。以巧望拙拙不名观者。止观二法同灭色故。是故灭名且与止号。次释如文。

　　止观辅行传弘决卷第三之一


　　止观辅行传弘决卷第三之二

　　　　唐毗陵沙门湛然述
　　次明巧度。先列即次第三观通名为巧望拙得名。若大论中引喜根等名巧度者。即指三教。是则次第与不次第。俱名为巧。今从初说故亦名巧。次正释。初次第中先止后观。初明止中初体真止。案文解释其文尚略。具起应以四性推检。破性计已具二空故方名得空。次第二止者。初且通语三乘所证。而大同小异。若二乘下释不须方便。次引经云动止心常一者。止即是空动即入假。空心入假故云常一。次第三止中云偏行等者。斥前二止故也。意之所趣曰行意之所依曰用。初体真止俱观二谛。偏趣于真依真起行故。次方便止亦俱观二谛。偏趣于俗。虽依俗起行未观中道故并名偏。故今斥之不会中道。又涅槃住空名为偏行。出假流动名为偏用。又知俗非俗义通二种。缘生之俗及出假俗。二俗俱寂故云寂然。此三止名等者释疑。此是大师谦退之辞。次释论下。证三止意。何但映望三观使名有凭。大论亦许随义立名。言依三观立三止者。大小乘经止观二名皆悉并立。况止观秖是定慧异名。既定慧之名处处并列。故今望观以立止名。所以璎珞三观义必兼止。故成论中有止观品。四阿含中凡有佛教令修二法。即是止观。又婆沙十七云。诸比丘问上座云。树下闲房为修何法。上座答言。当修二法。所谓止观。又问。多修止观为何所得。答。得初果乃至阿罗汉果。如是次第问五百比丘。皆云修止观二法。阿难白佛。佛亦云修止观二法。阿难叹言。善哉善哉。如来与弟子所说皆同。句义味同。又净名云。法身者从止观生。大璎珞云。若欲学诸法深入善本。当见菩萨力修习止观。大小经论一切皆尔。次详此下。与释名中对辨同异。言仿佛者。上音彷下音佛。非谓合同故云也。所言同者。前云止息约烦恼息。今云体真体妄即真。前云停止约心往理。今云随缘心随俗理。前不止止约理不当止与不止。今息二边。空边如止假如不止。中道不当空假二边似不止止。其相异者。前之三止共成一谛。今之三止各成一谛。前三成次三等者。次之与后并指体相。绮文互说是故不同。前释名三成体相三。故体相三一一皆假释名三成。何者。如体真止必息见思停心真谛。及见真理非止不止。体真既尔。余二例然。是故一一皆具前三。下句云后一具前三者。复疏上句云体相中一。皆具释名中三故也。次明三观者。先依经列。彼本业璎珞有两处文。明此三观。下卷佛为普贤文殊等七菩萨说。具如第一卷引。上卷明十回向中一。一回向各各有十所缘境界。第十向中第十观者。名为无相第一义观得入初地。初地已上三观一心。言三观者。从假入空名二谛观。从空入假名平等观。二观为方便因是二空观。得入中道第一义谛观。双照二谛。心心寂灭自然进入初地法流水中名摩诃萨。今文依彼略三五字耳。从所言去。解释经意。初释入空复名二谛。文有五重。初通途约诠能所共论。何者。俗是能诠空是所诠。若无能诠无以识所。是故须立二谛之名。又会空下。第二约证况修说。先法次譬后合。初法中云会空之日秖应见空。尚空假俱见。况由观假见真。而不得云二谛观耶。是故不得不立二谛。如云除等者。次举譬也。云即是障。障除名发。发即开也。如云除时上空一色显。下万象必明。上显譬见真。下明譬见俗。云譬见思惑上显必下明。是故须二谛。由真下合譬。由真合上显假显合下明。由见真故其假更显。今由下况释。明证真时尚见二谛。今始修真由观假得。何意不名二谛观耶。故云今由等也又俗下。第三约破用说也。若有所破必有能破。能破即是所用真谛。能所不孤是故俱立。又分别下。第四约情智说。今家释谛凡大小乘皆对情智义方尽理。故以大经释璎珞文。大经三十二云。随自意者。如五百比丘各说身因。五百皆问舍利弗言。佛说身因何者是耶。舍利弗曰。汝等亦各得正解脱。自应知之。何缘方更作如是问。有比丘言。我等未得正解脱时。意谓无明以为身因。作是观时得阿罗汉。有说爱有说行。有说饮食及五欲等。如是五百各各说已。共诣佛所。右绕却坐各述己说。身子白佛谁为正说。佛言。五百比丘无非正说。各说己证名随自意。亦名随智。如已吒罗长者。称佛为幻人。佛因广说一切幻法种种不同。随顺物情名随他意。亦名随情。如云世人心之所见者。名为世谛。出世人心之所见者名第一义谛。世谛属情第一义属智。情智共合得二谛名。名随自他意。亦名随情智。此约藏通二教二谛。义当今文初观意也。后之二教准说可知。如说三德云。如来名号十万不同。般若一法说种种名。解脱亦尔。多诸名字。是名随情。安置诸子自亦住中。是名随智。修德性德名随情智。今准初观尚具情等三种二谛。何况一种。问既未契真只应随情。何得余二。答。通初后故故须遍说。今文正以教行二种。以显初修成二谛义次问下料简。有八重问答。初问者。以前初观第三释意难第二观。初观破俗用真。次观破真用俗。二观既俱破一用一。亦应俱得名二谛观。何故第二名平等耶。答意者。俱名二谛观于理实通。但前后名同优劣混滥。是故第二从胜立名。所言胜者。前但用真今能用俗。真唯自利俗则益他。自行兼人故名为胜。次问者。以第三观。难第二观。第二望初从胜受名。第三望初何不从胜。第二偏用尚名平等。第三用等应名平等。而但名为中道观耶。答意者。前之二观俱有破用。当观而论俱不平等。第二望初初后合说。故至第二方名平等。此从破用相对名等。今第三观当观而论。已自平等。望前二观翻为末等。是故但成更破更用。今此俱照不对破用。是故但从能用立称。故此第三二俱无滞。纵在地前未入中道。边滞已破但用于中。又中道观非不平等更名平等。复成混滥。次问双难前二俱观二谛。亦应俱入。何故初但入真次但入俗。答中意者。但答初观准知第二。初既俱观而不俱入。第二亦为破空用假。破用不等入亦不同。次问者。前已难于真俗破用。今以真中难于俗谛。三谛之中但举真中难一俗者。二俱名俗何须别难。真中即是界内外真。即有所破界内外俗。真中是理容可称谛。所破非理何得称谛。答意者。法性是理理即是谛。既俱法性故俱称谛。次问者。谛故无惑故无生死。既俱称谛俱涅槃耶。答意者。真俗虽异俱得名谛。世出世异俱名涅槃。涅槃即是出世安乐。故世安乐亦名涅槃。次问者。涅槃即是无漏无为。二谛俱得名为涅槃。亦应俱得名为无漏。答意者。夫入无漏必须正见。既许世间亦有正见。即名世间无所漏失。次问者。以无漏故即是无生。既许真俗俱名无漏。亦应真俗俱名无生。答意者。无生之名亦通二谛。故借大经三十二文外道计答。犹如世间有四种无。一者未生名无如泥无瓶。二者灭已名无。如瓶破已。三者异相互无。如牛马互无。四者毕竟名无。如龟毛兔角。今借第三互无为答。即是出世无世间生。世间亦无出世之生。所言借者。虽非正义然约世谛。四无非谬。权借以为适时之答。下去例尔。次问者。从假之言为破不破。答中开为三十六句。具如下文烦恼境中。今初且对文中四句。破谓破假入谓入空。不破而入即体法无学。破入即是析法无学。破不入谓得禅外道。不破不入即一切凡夫。破与不破俱名从假。亦俱入空即前二句。谓破不破俱名从假。而不入空即后二句。次单释第二观中。异时相望称平等者。此第二观得名平等。非独从此第二观得。初观用真而破于俗。此复用俗而破于真。兼前乃成双用双破。前后相望名为异时。至今第二方名平等。次今当下。有两重譬合。初譬入空次显入假。凡夫生盲真俗俱瞑。慧眼开已。见真谛空亦见俗色。从假下。合入空譬。虽见二谛但能用真。未能分别不能用俗。故譬中云不能分别种种等也。四种四谛名为种种。卉是草之都名都标三草。木是树之总称总举二木。根茎枝叶疏中譬于信戒定慧。四教各具此四法故。四种道灭名之为药。四种苦集名之为毒四教区分故种类各别。故初入空未能分别。是故名为不能用假。次重譬者。慧眼开后即入假时。亦见二谛名见空色。分别前来所破之色。洞见诸法根等不同。了四四谛名识种类。达于药病因起不同。名解因缘。展转相望互论粗细。治苦集边名之为药。药资法身故名为食。识药识病名为皆识。善能授药名为皆用。遍四四谛故并云皆。所被九界名为益他。此譬下合也前后二观俱观真俗。此能分别望前故等。次释中道者。初正锁璎珞经文。经中释前二观竟。即云。因是二空观为方便道。得入中道双照二谛。心心寂灭自然进入初地。今初释方便者。有二种。一者双亡二者双照。初言二空者。空假空空。空即是遮遮即是亡。由前异时双亡方便。今入中道任运双亡。亡即是中故云心心寂灭。又初观下。次释双照。初二观时用空用假。由前异时双用方便。用即是照照即是中。故引经云心若在定等也。生即是俗灭即是真。故住中道能知生灭。知秖是照意在于此。以皆中故故得任运。此之任运由前作意。更互亡照而为方便。入中道时故能尔也。次问者。引经释妨以证今文。入初地时方乃名等。是故先问偏相云何。答中意者。所言偏多不见性者约次第义。次问者难向答文。向答两观属偏定慧。故不见性。复引大经以难前答。慧眼在于法眼之前。尚得云见。但言不了云何而言两全不见。此文是大经佛答师子吼云。慧眼见故而不了了。佛以佛眼见则了了。菩萨行故见不了了。若无行故见则了了。住十住故见不了了。不住不去见则了了。云何而言行向等位亦不见耶。答意者。所言两眼俱不见者。约次第义。两观既属偏假偏空。则慧法眼俱不见性。汝所引经慧眼见者。慧眼虽为十住之位。借别名圆故云十住及慧眼见。依圆为语。初住已去实是佛眼。故知此借圆住。名为慧眼。非谓慧眼十住能见。次引法华以证慧眼。世尊究竟尚名慧眼。岂况十住不得名慧。佛慧眼者。见毕竟空空即是中。慧眼即是佛眼故也。言如斯者。指前住中慧眼不了。不及世尊慧眼究竟。如无明夜见中道色。余无明在故见不了。空中鹅雁亦复如是。有余无明与眼作障。故令见中鹅雁不了。故大经第八云。譬如远观空中鹅雁。为是虚空为是鹅雁。谛观不已仿佛见之。十住菩萨于如来性少分知见。亦复如是。空如无明鹅等如性。不了之言在彼十住慧眼菩萨。何关二乘偏空慧眼。是则别教地前皆悉不见。况通菩萨及两二乘。复引法华穿凿等喻。证第三观圆住方见。法华疏中为锁经文。观约四教教约五时。当知教观俱成约教。方显彼部称为独妙。彼寄四教以释观者。初三藏教以众生为高原。习观为穿凿。证理为清水。通观以干慧为干土。性地为湿土。见真为清水。别观以空观为干土。假观为湿土。见中为清水。圆观以五品为干土。六根为湿。初住为清水。彼约教中。通约渐中四时教也。三藏为干土。方等般若为湿土。法华为泥。见中为水。二义并以初住为水。令约修观但修顿观。圆教初心并名清水。不同彼疏克取初住方名清水。判位虽殊初后不二。故令即是依经起观。二教下结前约教。言二教者。藏通也。故彼二教如干湿土全未有水。别教如泥。教道杂故不名清水。初心知中是故但云二教不诠。二行不到者。行即是观。结前约观即空假二观。谓两二乘通别入空。空行所摄。三藏菩萨通别出假。假行所摄。是故总云二观不到。次第观中中道虽非今文所用。证道同故。是故伹云二行不到。权教尚尔况复余耶。故云遍空乃至无有是处。次此三观下。与前释名三观辨异。准释三止意亦可知。此依摩诃衍等者。判前巧度次第三观。虽有空假俱属衍门。故此三观用昔教中相待名义。以为总诠。次第教相以为能显。次第三谛以为所显。为是义故非圆顿相。虽非圆顿本为显圆。复非别教但云依衍。故下结人位通大小。以义等者。此依大品摩诃衍门。释三观相。既未被会但成次第。以次第义随次第相。三观条然一一各别。此总标别相。若论下。约观智人以释别相。义即是教。教随相别显体不同。故使观等未能融即。前二观权中道观实。三观展转递为浅深。观因智果。因既差别。果亦如之。故使三智展转优劣有前有后。观法虽通行人各别。故使三观摄于大小。一切诸位咸入其中。通含二教故云诸位。旁挟声闻故通于小。是故若言次第则唯在于大。若论其人则通收大小。故观智后更论于人。故知空观二乘唯小。通教菩萨义通于大。别虽入空一向在大。通别并有入假菩萨。亦一向大。通教利根后心有分。谓被接者。别人初地方乃现前。是故诸位大小不同。若论权门唯应废藏。且从次第故亦置圆。次明圆顿。用绝待名以为能诠。一谛三谛以为所显。上下文相对当分明。于中初止次观后明同时。初明止中有法喻合。初法文中。止为能缘谛为所系。是故经云。系缘法界法界不异能所一故。次譬中。双譬止谛三一不二。止谛下合。初法说中。止之与谛并即一而三。譬中通譬三一不二。合中谛则即一而三。止则即三而一。文似不同意显止谛三一不二。不二而二。以观下。明观也。观之与境虽复互作观发之名。以观故发以发故观。同时体遍能所皆悉即一而三。次譬中。亦譬三一不二。合止约谛即一而三。观之与境亦即一而三。所观是境所发是观。合观与止文翻倒者。亦秖明于三一体等。然止观既一缘照不殊。谛境名异本是一法。法于止观使无差别。仍分能所而一而三。是故不须前后定执。譬中言摩醯首罗者。色顶天主一面三目。严彼天颜而照大千。严天颜者。譬众德备。照大千者。譬于遍见。不权不实下。显妙斥粗。不权不实斥前三观权实浅深。不优不劣斥前三智优劣前后。不并不别寄伊字譬总斥观智。不大不小斥前三人诸位大小。次引中论者。证三观三止相即互融。次引金刚。譬止观与境其体不二。眼喻下合譬。可见。然止观谛境不二而二。义意似同不无差别。止观二法虽即不二寂照宛然。谛境二法虽对止观分于二名。然实无有二体之别。故此喻文分于止观以喻日眼。谛境一。名同喻一色。眼日色三无前无后。若见下结劝。劝晓文旨。何但下。总明开显也。开前诸名同一实相。此即举况总标。何但此圆三一相即。总前一切次第中名同开入实。其相下。次示开相。初开显体中次第三止三观。同成绝待一妙止观。教既开已体无复粗。次体真下。约显体名。开释名中相待粗名。即成妙名。名既即妙体亦无粗。还于体真具前释名三止三观。准例亦应随缘方便及息二边。俱明三止三观等妙。不更论者。体真已妙即是后二。故不复论。世人多迷以相待名显相待体。岂复至此识开次第及相待名悉成绝耶。若得此意以销下文。诸义自显。如此下结也。既云诸义但一念心。当知一理应一切名。亦是一理应一切理。故云不动乃至差别。经云下。引净名证。虽多下。引般若证。众名下结成也。既开前来一切名义。圆外无法故云皆圆。用如此名显于妙体。是故名为教相显体。相待绝待等者。结叹。相待绝待结前释名成不思议。对体结前次第教相所显成不思议。立名之法各主所诠。故云对体。今开显竟。名无别趣体无别理。皆遍一切不障一切。故云无碍。皆摄一切无所减少。故云具足无减。具足故顿无减故圆。如此方能显止观体。
　　○次明眼智者。依教起行亦是以能而显于所。初且总释亦名来意。初云体则非知非见等者。所显之体。实非眼智及以因果。所言非者。非由能显方始有所。以有所故令能有功。还由于能令所可见。故云虽叵知见由于眼智则可知见。故云眼见智知。此以佛眼一切种智。为能知见。如此妙体依名而说。尚已是难。况名下体而可示人。虽叵下。总明能显。理虽若是。约事必须眼智止观以为能显。止观为因下。别判也。由于止观方得智眼。由于智眼方能显体。是故止观名为远因智眼名近。其体冥妙下。释能显意。其体既妙何可分别。然寄眼智使体可见。三止者下。正释也。初释次第近远二因。即三止三观以对三谛。成于三眼三智故也。初明三止者。随缘止中言陀罗尼者。总持诸法圆顿三止。俱得名为陀罗尼也。今明次第故约出假持法义便。故云分别药病。又大论明陀罗尼者。属慧性故宜对出假。若言五百陀罗尼。一一皆是中道正慧则非此中意也。法眼豁开破障通无知者。具能知病识药及以授药。能破事中障于神通化道无知。不以二相见诸佛土者。虽引彼文用义稍别。彼以如来发得天眼。对斥小宗修得天眼。即显大乘住不思议。名不二相而亦能见三土不同。今方便随缘常在俗谛。不同凡夫之有。不同二乘之无。名不二相。出假分别净土因果。名见诸佛土。是则下。结成次第意也。问下料简也。初约慧眼一切智广辨。次余二眼二智略例。初问可见。次答中。先约四句依大经文。彼经十五广释四句。今但借彼知见之名。非全用意。问。前文因观发者为智。今此以因闻生者为知。文既不同云何用此而释于彼。答。名异义同。闻是慧性观亦慧性。问。亦知亦见对二乘竟。见而非知。何得重对辟支佛耶。答。前据佛世闻教二乘。二人俱是亦知亦见。见而非知。据无佛世独觉辟支佛。是故重以支佛别对。复次下重约信法以对知见。问。前明眼智止观为因。今何得以信法为因。答。闻同于观思同于止。义类相似故得对之。次明不次第者。初总斥。云不如此者。一心不同次第故也。如前下开前远由成不次第。次得体下。开前近由成不次第。次眼故下。明近由体同。远由既其止观相即。近由亦应眼智不二。因果相顺故也佛眼下。释眼智也。王三昧去引证佛眼具五眼。故云一切悉入其中。大品下引证佛智具三智。故皆云学。三智四智至下当释。问下料简智眼。初问者。言欲得者。或是一人前后欲得。或是多人各各欲得。但云当学岂名一心。答意者。法在一心说必次第。岂说次第。令法纵横。金刚下。明五眼者。皆云佛有故在一心。秖约一眼有五用者。应云佛眼而有四用。云何言五。答。此约五眼而论体用。故佛眼为体四眼为用。若作总别者。如涅槃是总三德是别。五眼亦尔。秖是圆常不思议眼。名为佛眼。而有见中乃至见于色等五用。故得五名。是则佛己一体五眼开发。非为本无至佛方有。所以者何下释。然此五眼天亲无著非不解释。未若智论最为委悉。三十九云。佛肉眼者。见因缘粗色。乃至亦过人所见名肉眼者。见形显色不异于人。人见不远所见又倒。如近看小则大。远看大则小。乃至诸色若远观者。则但见于空一显色。大品云。如来肉眼见于大千。论问曰。如来何故但见大千。答。若佛肉眼应过大千。但以风轮为隔障故不见异界。又有菩萨住大千上。据理亦合见大千外。问。何不修肉眼令见远耶。答。若无天眼则强修肉眼。令见于远。又云。佛法难思。佛肉眼或能远见故也。若不及佛者。渐渐减之。二千一千乃至一洲。是名肉眼小净。故据理尽说。佛肉眼见法界粗色。论依教道附近小宗。是故但云见于大千。若但以先世施灯明等。及以轮王终不能见至百由旬。若小菩萨亦不过此。问。日月去地四万二千由旬。人皆见之见百由旬何足为奇。答。日月有光令人得见。余色不尔。天眼乃见。人虽云见所见犹倒。日月方圆五十由旬。所见不过如扇许大。菩萨不尔。问。见何等色。答。见可见色名为肉眼。论中不明修肉眼法。若欲比知施灯明等下因也。菩萨更加慈心伏惑。故所见渐广乃至大千。亦能照细色下明天眼者。如微尘名为细色。诸天天眼下不见上。梵王不过见于大千。佛见过此名佛天眼。大品云。佛告须菩提。佛天眼见于尼吒。亦见十方恒沙世界。死此生彼及善恶等。论无修相。如那律缘亦是其事。言过天者。诸天报得极如梵王。今见十方尚过那律。何况梵王。是故净名正呵那律旁折梵王。达粗细色下明慧眼者。言如二乘所见者。且约次第一往而说。据理亦应云过二乘。二乘但见大千之内粗细色空。佛见法界假中俱空。大品云。云何名菩萨摩诃萨慧眼净。佛告舍利弗。慧眼菩萨不作是念。有为无为世出世。漏无漏一切知见。论云。肉眼见不远。故修天眼。天眼虚诳故求慧眼。论文既云一切知见。是故即是过二乘也。修相者何。有人云。八道中正见是。能观五阴倒故。有云。能缘涅槃。有云。三脱门相应慧能开涅槃门。有云。能观实际通达悉知。有言。定心知诸相。有云。空是。有云。十八空是。有云。世出世是。是则名为慧眼修相。复有说言行于中道。问。二乘亦有慧眼。何不云无法不见。答。二乘但能总相而见又是有量。佛见无量无有边底。佛与二乘既二相不同。验知修法二因各别。是故文中所有众释不出空中。空属二乘中属于佛。弥显修发二义不同。如初三释及第五下三释。是共二乘修相。仍是通教依即空慧。若三藏二乘多依根本。与此不同。前第四释及最后释。即是圆修。圆修实际后时发得方名慧眼。是故亦应云过二乘。照达假名不谬等。名法眼者。但云如菩萨所见者。如别菩萨行向位中所见者是。亦寄次第故云假名。假名即是十六门法。据理亦应云过菩萨。任运真化究竟药病。名佛法眼。大品云。云何名菩萨摩诃萨法眼。佛告舍利弗。法眼人者。随信随法三空五根。此业此果受某身生某处。某菩萨退不退得记不得记等。皆当知之。论云。菩萨摩诃萨初发心时。虽得肉天慧眼等。以见众生种种不同。云何能得如是实法。故求法眼引导令入。故名法眼。又法眼有二。一分别二乘。二分别菩萨。分别二乘处处有文。分别菩萨即此文是。广列一切因果行相。一切种种诸方便门。令众生入是名法眼。既云一切因果。复云分别菩萨。是故当知亦过菩萨。于诸法中下。名佛眼者。但云见法实相从胜为名。大品云。云何佛眼。佛告舍利弗。菩萨摩诃萨求佛道时。入金刚三昧得一切种智。成就力无所畏十八不共知一切法(云云)。是名菩萨摩诃萨得菩提时佛眼净相。论云。有人言。十住菩萨得佛眼与佛无别。如遍吉文殊具佛功德。而不作佛广度众生。是故生疑。故说佛眼遍见十方。是菩萨于余菩萨名大。于佛犹不遍知遍闻等也。问。眼应云见云何言闻。答。众生智慧从六情入。能知六尘。人谓佛眼有所不闻。然诸经论皆云佛及菩萨俱得五眼。故知并作非张眼也。故今文中虽云佛有。理论众生一切具足。何者。眼智既以止观为因。止观圆融眼智亦尔。论欲遍说。是故委论深浅不同。故经云下。引请观音以证金刚。佛菩提满权实智足。以此二智。能生三有菩提佛子。复云父母。而独称下。佛眼之意。故论四十五料简云。佛见一切非是慧眼。云何而言慧眼见耶。答。慧眼成时转名佛眼。乃至四眼失本名字。如河入海失本河名。何以故。肉天二眼有漏因缘。慧法二眼习气未尽。故舍本位入佛眼中。此仍寄于废粗而说。佛智下。释一心三智。故知下结得名之由。境之与谛下。明止观不二。初以左右眼目为譬。谛之与境。犹如一物而得左右两名不同。一人在物左谓物为右。一人在物右谓物为左。由人所在左右名生。而此一物本未曾异。谛境亦尔。对止名谛对观名境。眼智二法以譬眼目者。秖是一物立二种名。眼见智知亦复如是。秖是一法。虽从止观二法得名。圆顿止观本来不二。故所成眼智一体无殊。是故知见但从当体而立二名。犹如眼目。谛境虽从所对立二。则成所对体亦无殊。致使能对谛境无别。今将下。立异显体。体本不二。暂寄异名显不二体。何者。谛境眼智体虽不二。然智由观成。观本对境。今还将境以显于智。令观易明。观明即智成。智成即体显。眼由止成。止本对谛。今还将谛以目于眼。今止可解。止解即眼开。眼开即体显。虽寄因显法不分张。故云虽作三说实是一法。用此下结也。以能显所。正用如向一法眼智。显于圆顿止观体也。如此下。结归师资所传之法。结上诸文归于正行。正行有在出自本师。言实非读经安置等者。如空假中观。先明次第后不次第。引诸大乘证成门户。乃至止观为因眼智为果。即一而三即三而一。如是等相岂由经文而安布耶但避嫌疑幸须引证。意外之事故云幸也。
　　○三明境界者。秖是教相眼智所显。前既已明教相眼智。足显所诠所知所见。无俟更说此之一科。钝根之人虽明前二。犹尚不了。更此一科重明所显。故知此则亲明所显。今初明来意。不云教相但云眼智者。教相虽复同是能显。然教望于行则行亲教疏。从亲而说。故但云眼智。通而言之并能显体。夫信行下。牒前两章以明来意。信行牒前教相宜在教相。名尚多闻。圆妙即是今妙境界。法行牒前眼智。宜在定慧名宗深观。正境亦是今妙境界。绮文饰句故立两名。正为前二辨所取境。是故更论。经云下。正明境意者。何事说境。为令自行识于三眼及以三智所知所见。识所知见则令能越依于教相。修止观因得眼智果。是故应须明境界也。若为下化他意者。为化他故应须说境。若不说境。将何以为说法之本。本即境也。虽有境本必须随情。故列随情随智等三。令化物者依境而说。说于妙境意在于此。先大师意次章安意。初文先列。次释。初譬闻者执门迷教。此中四譬譬执者迷名。经文本譬外计邪常。诸文引用并同经意。此文借用其意稍异。虽异彼文理亦无失。依义不依语是故转用。何者。贝声虽虚贝体是实。故喻有门。米秣柔软可喻空门。雪有非有。是故可喻亦空亦有。鹤飞在空而不住空。是故可喻非空非有。凡情下合。又三。初明大悲为说。次虽闻下。明凡情各执。三是诸等者结过。凡夫各执能通之门。迷于所趣故不能见常乐我净真乳之色。此则还依大经。如诸外道执常乐等失能通门。是故还失所通之理。所以常途下。明说者迷教。初明凡师迷教。执教之类其流非一。如梁昭明所序诸师明二谛义。有二十九人各释不同。在广弘明集。并不达随情咸乖佛旨。故知但是赴情名异。二谛不殊故不可各执失佛方便。各执别名而失一理。须晓一理而赴众名。如婆沙中何曾不明世谛及第一义谛。虽名同大乘义终归小。况大小乘谛各有赴情。故知二十三家尚昧随情之文。况复能知情智等耶。虽服甘露等者。说文云。未冠而死曰殇。礼云。十九已下曰长殇。十五已下曰中殇。十一已下为下殇。七岁已下为无服之殇。是故名殇以为早夭。夭者中死也。甘露者即是诸天不死之药。故喻常住。如不死药。虽各执二谛甘露之名。丧于佛旨常住慧命。经称下。明二圣往因。以验不了随情之说。妙胜定经云。佛告阿难。自我往昔作多闻士。共文殊师利诤二谛义。死堕三途。文云弥勒恐是文误。故玄文所引即如彼经。诤于二谛。经无量劫吞热铁丸。从地狱出值迦叶佛。为我解释有无二谛。迦叶佛言。一切诸法皆无定性。汝言有无是义不然。一切万法皆悉空寂。此二谛者亦有亦无。汝但知文不解其义。汝于是义如聋如哑。云何解此甚深之义。我闻是已入于禅定。即见万法皆悉空寂。故知不见空寂之理。各各执于随情之文。尚坠三途。何能见谛。若得今判随情之意。诸释妙融。今世下。明近代凡夫不了随情。铿者坚也。如是下结。如文。若识下。明识者达教。识佛赴缘不迷异说。俯者下接也。随情智下。释随情智。初正立。一情一智共为三谛。故名情智。言不得一所论三者。圆修虽即始终并三。既约情智以论三谛。须约诸位相望而说。次如相似下。约位以判。故分真俗以属于情。位在六根。让于中道以属于智。位在初住。则七信已前为真所摄。八信已去为俗所摄。是则初住已上中道。亦有同体真俗。六根清净亦有相似中道。故下章安作与夺释。即是六根夺其相似中道。与其相似真俗。随智下。次明随智中三谛。初约位判。皆属圣者所证。故从初住已上仍是分得。当知对情情非不得相似三谛。但夺其中道推与初住耳。非但等者况也。随智三谛唯在圣心。如净名中不思议品。此并菩萨不思议俗。岂是下地所能闻见。俗既如是真亦复然。初住菩萨所空色声。故非凡小所能闻见也。三谛下。叹释三谛。从胜而说故但语双非。能非即中所非即二。不二而二以为能所。第十九中。释十事功德初云不与二乘共。不可思议。闻者惊怪。乃至无有相貌。世间所无。今文义言百非四句。经文正叹初地已上正同初住。是故引证随智三谛。章安释此云。闻深无底故惊。闻广无边故怪。性不自显故非内。性不他显故非外。此之内外通界内外。众生即是故非难。七方便不测故非易。非色法故非相。非心法故非非相。又非界如故非相。非离界如故非非相。非三世故非是世法。无边无中故无相貌。绝四离百故世间所无。诸非咸遣故总云百。是句皆亡故略云四。四摄诸四。故且云四。问。章安释句不似双非。何得为证。答。正明中道非于二边。般若深故。解脱广故。二德即是真俗二谛。自谓内照他谓随缘。此亦真俗异名而已。众生即是约理而说。方便不测约事而说。事理亦是真俗异名。百界之色一念之心亦是真俗。下之二句。复作复疏三谛而说。唯佛下引法华者。亦证随智。前约初住今唯在佛。唯佛谓释迦也。与佛谓十方三世。虽有初后同见三谛。不可下斥夺。有法譬合。初住之中法性之一三谛之三。尚非六根凡位所测。况复世情图想能知三谛之乳真善妙色。五眼洞开方见谛境。是则相似犹属于盲。障中无明未破故也若准法华。应约三教明不知之人。如是下结。如文。今更下。引经中二谛释成今文三谛之义。初文略示二谛以显三谛。二之与三教门开合。故得以二用显于三。二既有二。三岂无三。前约三谛粗论纲纪。今约二谛委作相状。疑者下释疑。先立疑云。诸佛但依二谛说法故有三番。如何得例令说三谛。亦有三番。令亦例下释。若二若三但是开合。前明二谛义已含三。今别说中例于二谛亦作三者。谓常好中道等。大论第五云。问。佛何故生兜率天。答。佛常居中。彼兜率天在于六欲及梵天中。从彼天下生于中国。中日降神中夜出城得菩提时亦证中道。为人说中中夜入灭。大品亦云。一色一香无非中道此中加前复成三番。何者。中天中国中夜中日并是随他行中说中是随自他。中夜入灭及得中道即是随自。又此诸中皆是随他。自证冥寂名为随自。自他相对名为自他。又一一下。更约随情等三明四悉相。若无四悉将何以晓自行化他。初随情广余二文略。初文先教次观。即信法二行也。初文从欢喜乃至发彻。须细约三谛立四悉义。勿令混滥不能具记。乃至观心下。约观也。文略前三故云乃至。约第一义明三谛相也。如是等下。明教观二种得益之相。言应在一不在二等者。一谓三中随一。二谓三中随二。逐语便故不云真等。递互相望得益不同。应作七句。谓应在俗不在真中。应在真不在中俗。应在中不在真俗。此是应在一不在二。以成三句。应在二不在一亦为三句。应具在三以为一句。一一悉中三谛皆尔。文中总举单益复益两三之式。合三一句文略不论。并约初门取益不同。如是七句莫不依圆。宜乐既殊赴机各异故也。佛说生法等者。复释上文不同之相。生谓二谛无生谓中。此且寄于中道之一二谛之二。余有两二两一及以具三。准向说之。若作二谛。生即是俗无生是真若作四谛。生是三谛无生是灭。一切诸法比说可知。随得益位名为得度。问。佛说生法。于无生法而得度者。乃是众生自度何关于佛。答。正由说生悟无生法。乃是鉴机。知因说生而悟无生。功在于佛何名自度。约第一义故云得度。若约三悉亦可应云佛说生法。于无生法而生欢喜生善破恶。故法华下。引证四悉。一一悉中皆云种种者。一一悉檀所被无量。今约修观且以三谛二谛。名为种种。若论经意八教四味。方名种种。何故尔下释经。先对四悉。次何故性属生善等者。重更料简中间二悉。初文是问。问意者。性之与行俱通善恶。何故对经。性属为人行属对治耶。若通论下答也。性者不改为义。宿善不改从昔至今有可生义。今生其善故属生善。行谓为作现作恶故。今断其恶故属对治。言通论者且作通解。性虽在往于今亦成有冥有显。身口现作为显。潜伏在心为冥。行虽在现冥显亦尔。今从四悉义便。是故从别舍通。为人生其冥伏之善。对治治其彰露之恶。若显善已生冥恶未起。则非今文圣人随情逗物之相。如佛未出下。约佛化仪。以例性善行恶之相。三乘善根冥伏不现。佛助生之名为生善。凡夫外道恶行彰露。佛对治之名为治恶。种种忆想是第一义者。更释第一义也。未见理来无非忆想。若遇佛法想皆成慧。三倒之中想倒居中。以想正故心见自正。此约第一义释三谛也。如此四悉皆随情也。余二准例亦应可见。是则三四下。以此合数责彼谬执。劝令顺教舍慢息诤。研心修观观成见谛。乃可彰言决定而说。如云除等者。三惑障除。上显即见中。下明见二谛。师子吼者。大经云。师子吼者。名决定说。说诸众生悉有佛性。佛性即中道。私谓下。章安私释。私者。苍颉云。不公也。既非大师当众所说。又非亲对大师印述。故名为私。若论二谛证虽在圣本教凡夫。虽教凡夫实未证得。语证则夺凡夫无分。故云并夺。论教则与凡夫俱得。故云并与。若于凡边夺真而与其俗。故云半与半夺。

　　止观辅行传弘决卷第三之二


　　止观辅行传弘决卷第三之三

　　　　唐毗陵沙门湛然述
　　二明境智离合者。初释谛中。先总次别。先总序诸经者。诸经论谛离合不同。今以不同通约四教。三藏下。即别约四教。于中初明二三离合者。初明但二无三。次菩萨下。寄人判谛。初文是俗。从后心下。即是真也。是故始终但有二谛。言令烦恼脂销等者。大论云。此菩萨虽有上妙五欲不生贪著。以有无常等观故。譬如有王。有一大臣自覆藏罪。王欲罚罪。语言。若得无脂肥羊当赦汝罪。大臣有智系一羊养以水草。日日三时以狼怖之。羊虽得养肥而无脂。王问。云何得尔。答以上事。菩萨亦尔。见无常空狼。令结使脂销而功德身肥。又此菩萨未断结使者。如有贼未得杀之。坚闭一处自修事业。菩萨修无常观。亦如闭贼。犹是有漏而自作务。又离于五事。一离恶道。二离贫穷。三离女身。四离形残。五离喜忘。得五功德。一生贵家。二生人天。三得男身。四诸根满。五识宿命。三阿僧祇修六度行者。阿僧祇此云无数。劫者时也。如前所释。俱舍云。八十中大劫大劫三无数。谓六十数中第五十二数。名阿僧祇。谓积此大劫成无数故。云三阿僧祇。六度行者。菩萨修此六度各有满时。初言檀满者。如释迦菩萨本作王名毗尸。得归命救护陀罗尼。视诸众生如母爱子。是时天帝知命将终。求佛问疑遍求不得。却还天宫愁忧苦恼。时天巧师名毗首羯磨。问天主言。何以愁恼。答言。我求一切智人而不能得。毗首言。有大菩萨满足六度不久成佛。天主偈答。菩萨发大心鱼子庵罗华。三事因时多。成果时甚少。毗首答言。优尸那种六度满足不久成佛。帝释言。当往试之是菩萨不。汝作鸽我作鹰。汝便诈怖人王腋下。毗首言。是大菩萨。云何以是事恼之。释云我亦无恶心如真金须试。即如所说变入王腋。举身战惧动自作声。众人皆言。是王大仁慈一切宜救护。如是鸽小鸟归之如入舍。菩萨相如是作佛必不久。是时鹰在近树。而语王言。还我鸽来。王言。我前受此鸽非是汝前受。我先发愿度一切众生。鹰言。欲度一切众生我非一切众生耶。而何夺我食。王言。汝须何食。我先作誓。若有众生未归我者。必救护之。鹰言。我须新肉热血。王云。无不由杀得之。云何杀一与一。思惟心定而说偈言。是我此肉身。恒受老病死。不久当臭烂。彼须我当与。持刀自割股肉而授与之。鹰言。须逐道理令轻重等。勿见欺也。王言。持秤来称鸽。如言称之。鸽身转重王肉转轻。乃至身尽。诸臣亲戚却诸看人。王今如此无可看也。王言。任看。若有成佛道当忍此大事。王以血涂手攀秤欲上尽对于鸽。鹰言。何用如此以鸽还我。王言。丧身无量今是求易佛道之时。肉尽筋断欲上而堕。乃自责言。汝须坚固勿得迷闷。众生堕忧海应须救护之。何为懈怠。尚不及地狱之苦十六分一。我特精进犹患此苦。何况地狱中无有智慧者。时诸天赞言。为小鸟能尔。时天地六动海水扬波。枯木生华天雨香水。诸佛来赞必成佛也。鹰语鸽言。是真菩萨。毗首言。天主。汝有神力可令彼平复。释言。不须我也。王自作誓感发一切。帝释语王言。心不恼耶。王言。我心欢喜不恼不没。释云。唯当信汝。菩萨言。若一心不恼以求佛道者。使平复如故。语已平复。人天见之皆大悲喜。叹未曾有。必当作佛。我当供养。尸满相者。如须陀摩王。是王精进常依实语。欲入园游戏始出城门。有一婆罗门来。从我乞云。王是福德人愍我贫穷。王言。须待我还。适至园中有两翅鸟王。名曰鹿足。与山神共誓取一千王。已得九百九十九王。唯少须陀摩王。从空飞来捉将王去。诸女号哭哀恸一园。鹿足捉王至所住处。置诸王中。须陀摩王涕零如雨。鹿足言。大刹利。汝何以啼泣犹如小儿。人生有死会合有离须陀答言。我不畏死。自恨生来不曾妄语。而今失信。许婆罗门行施辜负宿心自招欺罪。是故啼耳鹿足言。还去七日。施竟便来就死。若不来者我有力取。王还恣心布施。立太子为王。大会人民。王乃谢云。我智不周小不如法。当见嗔怒。我今身非己有当去。人民亲戚留之愿王留意垂荫此国。勿以鹿足鬼王为虑也。当设铁舍奇兵卫护。鹿足虽神而不畏之。王说偈言。实语第一戒实语升天梯。实语小人大。妄语入地狱。我今守实语宁失身寿命。于是发去至鹿足所。见来欢喜。汝实语人不失信要。人皆惜命脱竟还来。汝是大人。时须陀王广赞实语呵责妄语。鹿足闻之信心清净。语须陀言。汝能说此。今相放舍。诸王各还本国。如是语已诸王各去(云云)。忍成相者。如羼提仙人。在于林间修行忍辱。时柯利王将诸婇女。入园游戏。饮食讫已王少睡息诸女采华于其林间见此仙人。加敬礼拜在一面立。尔时仙人为诸女人赞叹慈忍。其言美妙听者忘厌。久而忘去。王眠觉已不见诸女拔剑逐踪。见女在于仙人前立。嫉妒隆盛恚目奋剑而拟仙人。汝作何事。仙人答言。我修慈忍。王言。我今试汝。当以利剑斩截手足及以耳鼻。若不嗔者乃知修忍。仙言任意。王即拔剑截其手足及以耳鼻。而问之言。汝心动不。答言。我修慈忍心不动也。王言。汝一身在此无有势力。虽口言不动谁当信者。是时仙人即作誓言。若我实是修慈忍者。血当为乳。即变为乳。王大惊走将诸婇女而去。时林中龙神为此仙人。雨雷电霹雳致王毒害。遂不还宫精进满相者。如好施太子求如意珠。如第一卷末。得珠坠海而抒大海。正使筋骨枯尽。终不懈废。誓得如意以给众生。济其身苦。诸天问之。答云。生生不休。诸天见此精进助其抒海。海水减半。诸龙见海水减恐海干竭。送珠与之。禅满相者。如螺髻仙人名尚阇梨。有人画像作僧形者非。得第四禅出入息断。坐一树下兀然不动。鸟见不动谓之为木。即于仙人髻中生卵。仙人定起。觉其顶上有于鸟卵。即自思惟。我若起行。鸟母永不复来鸟卵必坏。即更入禅定至鸟子飞去。尔乃起行。般若满相者。如劬嫔大臣分阎浮提地以为七分。城邑聚落皆使均等。为息诤故。百劫种相者。过三祇已百劫种相。种即修也。即百劫中修于相业。问。于何处种等。答。欲界人中南洲男身。佛出世。非缘余人能种故也。用意业第六识。问。初种何相。答。有云。初种足下平初安立故。然后种余相。有云。绀眼。先以大悲视众生故。虽有此语义不必然。合时便种理无前后。问。一思多思。答。一思种一相。一相用百福。问。几许为一福。答。有云。轮王于四天下自在为一福。有云。如帝释于二天自在为一福。有云。乃至六天。有云。除补处余一切人所有为一福。有云。大千一切众生共为一福。有云。大千众生盲能治得差为一福。有云。大千人服毒治得差为一福。有云。大千人死救得为一福。有云。一切人破戒见。能为说法令舍是事为一福。有云。无可譬。菩萨入第三僧祇。心思大行种相因缘故福无量。唯佛能知。论二十二又云。菩萨修十善各有五心。谓下中上上上上中上。初发五心乃至具足五心。如是百心名为百福成于一相。如是至三十二。名身清净。大经二十二文同。获五神通者。未断惑故无无漏通。五通如助道中说。三十四心者。今取论意与诸经论明断少别。大论中云。下地诸惑因时未断。至树下时乃以九地九品思惑。通名一九。故云三藏菩萨位同凡夫。以九无碍九解脱。合为十八。见道中八忍八智。合十六心。总前合成三十四心。俱舍婆沙意云。下八地惑初修禅时先已断竟。唯非想地九品见思全在。用九无碍九解脱。以根胜故不复更修下八地定。不同声闻亦异缘觉。缘觉先曾离八地惑一坐证觉。更于九地次第而修。更起无间解脱二道。下八地中虽不断惑。观行次第法尔故也。地地各有一十八心。九地便成一百六十二心。见道十六合一百七十八心。菩萨不尔。故但三十四心。此与俱舍不同。什公翻译及龙树意。俱不应误。不同意者。今且以一意销通。令二论理齐。俱舍取修禅时已断惑竟。不复更断。智论依余部。虽有漏断未名为断。至菩提树但断非想。八地俱得名为无漏。但是从部得名不同。故使二论用义不等。又经云下。引大经一念六百生灭。及成论师数解不同。秖明一念尚具多念。以证无间三十四心。未足为妨。次前已下。辨异立中。三祇照俗树下照真。望前名双异于二乘及以菩萨。二乘菩萨在弟子位。故云与弟子异而假立三谛。菩萨但照下。释出假立中道之相。既自无体但从俱照假立中名。中名既假照中眼智亦复假立。故云更加。离则下辨离合。若分属弟子。或佛自分。已属前后故但有二。若全在佛余人所无。是故于佛得三谛名。所以五重三谛之中无三藏者。以其中道无体故也。次三乘人下。明通教离合。虽即同断以菩萨中有利根故。离真出中故云真异。次引大论等者。智者即是利根见中。名见不空。不空只是不但空也。三德具足名大涅槃。二乘下。引大品文。如日之智即照中也。钝者始终但见于空。法华被会即非此中开合义也。既空异下。正明开合。但不但空名为空异。一切智照但空。一切种智照不但空。名为智别。真既含二智亦二别。于真谛中开出中道。故云则有两谛之殊。而今合者且据通教故云而今作二谛说但名真谛。二乘下。开出二乘利钝菩萨。观谛差别。别故得有含中之义。言净佛国土者。通教出假菩萨亦为众生作净土因。处处结缘众生机熟断习成佛。名净佛土。结缘之时名净土行。故净名云。菩萨取于净土皆为饶益诸众生故。故云布施是菩萨净土。菩萨成佛时。一切能舍众生来生其国。结缘之时以布施摄。成佛之时地多珍宝。诸能舍者同生其土。而受五种布施化益。由摄生时有五差故所谓人天及以四教。一切诸行无非菩萨净土之行。故有四土横竖摄物。此依跨节。是则净土义通诸教。今文且依通教菩萨断余残习为净土果。但是异于二乘而已。若大经二十二明净土义。但云愿摄其义则通。诸教观别摄生皆然。上根菩萨下。明利根菩萨开真出中昔庄严下。破古也。庄严云出。开善云不出。此由三乘共学菩萨有但不但。古人不晓利钝两根。但诤佛果出与不出。终未见今开合之意。故使二家各朋己计。今文并破。是故皆云作义不成。故知二家各得今文利钝一边。故云片意。仍不能知出外别照中道之境用中道智进破无明。故云片意。若不能知钝根依教。与二乘人同证真谛。是亦但得今文片意。若全得今意。出与不出义皆悉成。古来名此等者。任二家所说各谓幽深。是非难分古来无判。是故古人双美二说。名此二谛名曰风流。言风流者。动止合仪故许二家出入无失。于今被破出入俱非。举措失仪风流何在。若依今用含中二谛。进退咸美风流有余。如僧传中。有乘法师。先与一法师住开泰寺。此师中途离开泰寺。后时乘于本寺开讲序此佛果出二谛义。此师难云。为佛果出二谛。为二谛出佛果。乘反质云。为法师出开泰。为开泰出法师。答曰。如鸳鸯鸟不住圊厕。乘曰。释提桓因不与鬼住。答曰。鸠翅罗鸟不栖枯树。乘曰。犹如大海不宿死尸。往复虽佳理竟未显且如大经三十六文末。佛说观因缘智四种不同。得菩提异。说是语时十千菩萨得一生实相。五千菩萨得二生法界章安云。三乘同观第一义谛智解不同。一生二生乃是破无明一品二品。实相是别理。法界是圆理。即是利根接入别圆。破无明已八相作佛。是为佛果出外义也。但观诸经会未得道。即识所说共别之意。但空下辨异。是为下结。如文。次别教者。初明有无为俗以异前二。合前藏通真俗二谛。同为别教一俗谛耳。俗者是下。释俗谛义。凡言俗者隔别为义。含于有无义摄凡小。有此异故称之为俗。胜鬘下。证二乘人为俗所摄。虽谓为空乱故属俗。引大经者。亦复如是。菩萨之俗二乘谓真。三十二云。我虽说众生悉有佛性。是佛自意语。如是语者。后身菩萨尚不能解。况复二乘及余菩萨。我于一时在耆阇崛山。与弥勒菩萨共说世谛。舍利弗等五百声闻。于是事中都不识知。何况出世第一义谛。经文意者。随情说于别教之俗彼尚不识。况复随智第一义谛。章安问。佛于何处为五百说。答。如华严中如聋如哑者是。此即别教真之与俗二乘并迷。若论下。正明开合者虽有开合必须有中异前两教。不同通教约钝无开。次明圆教中初引大经者。本实无开为众生故方便说开法华亦尔。言助显者。于一实谛开为二三。即名所开为异方便。何者。既已开竟复以所开助显于实。若约理者。尚无一实况复二三。但赞佛乘生谤没苦。为是义故须明助显。应以二义释异方便。别而言之。三藏为异通真含中故不名异。通而言之。三教皆名异方便也。别教教道非全同故。况复通真含带而已。是则当知为他故开显实故合。次明下。约二四论开合也与前但是横竖不同。论其谛体更无差别。于中又四。先判横竖。次则有下列。三生灭下。正明开合。四以伦偈合。问。何名横竖。答。三谛相望深浅不同。故名为竖。苦集灭道二二相望无复浅深。故名为横。又以二望二亦无深浅。但是能治所治不同。是故四谛名之为横。问。前三三四容可横竖。圆融三四如何横竖。答。实如所问。今言横竖者。如三谛中且据开一以为二三。即名二三以为方便。方便望实亦得名竖。开权显实无复二三。何所论竖。既于一实不分而分。分为三谛。何妨此三非横非竖而名为竖。四谛亦尔。约方便教可说为横。无作四谛本来相即与谁论横。亦是不分而分。分为四谛。何妨非横非竖而名为横。如六即位非横非竖。而得名竖。诸波罗蜜非横非竖。而得名横。故知横竖高广不二。今将下引中观论者。但是观谛巧拙四句。摄持诸谛。二明下。约智论开合者。智不自分还须约谛。故今文中皆云照谛。谛体恒三智有增减者。约教相说增减不同。论其实体亦无增减且依大体以三为准。又复三法诸文定故。今初且依诸经列智。以为问端。释中初对一智至三智。一智者下。初对三谛智有离合者。初从一智乃至四智以观三谛。以一对一乃至以四对三。文相可见。文虽可见。如初一智观于一谛。谛之与智亦各含三。故次释云此智观三谛者。此智即是向之一智。还引向来一智之文。开成三义。既观三谛智亦成三。若二智下。即是二智观于二谛。智谛虽二义已含三。如云权即一切智反以道种智。观于俗中有无两谛。若离权智以为二智。离于俗谛以为真俗。则智谛俱三。三智观三一一主对无开合异。故云可解。四智者。四智亦是权实二智。对因果等是故成四。开合观谛不出于三。具如向说。言智慧者。若通途说智秖是慧。俱通权实及以因果。如云般若翻为智慧。如大论云。因名般若果名萨婆若。及以修习智慧等者。此即智慧俱在于因。如云止观为因眼智为果。如来智慧诸佛智慧等。此则智慧俱在于果。若云方便智慧。此则智慧俱在于权。如云智慧甚深。此则智慧俱在于实。今从别义故分因果。于别义中而于慧上加道及种。于其智上更加一切及种名者。道是因义。因果二文各加种者。种谓种别。兼显于权及以事类。因时用权权智未周。至果智满故复名种。果法遍故故名一切。若得此意四义可知。问。三慧品中品名三慧。文中所释何以至四。答。因二果二开各具三。故云三慧。文从合说因果共论。故成四别。文中所释又有四重并是论文。皆著或言者。善判经文决断诸释。岂过龙树。每于一文存于众解。而亦不决臧否者。以佛意多含顺部类故。今人释义未闲经旨。故是一非诸。所言因中理体者。二谛之理一念具足。果上满者满故有用。故加一切。因中道慧理具中道。因中道种理具二谛。若至果时。一切智见于中道。一切种智见于二谛。此一切名不同二乘。对义意别。因中道慧是实。道种是权。若至果时。一切是实。一切种是权。言总别者。直语道慧一切智故。故名为总。各加种故。故名为别。直语道慧道种慧。故名为单。转慧名智各加一切。是故名复。是则一权一切权一实一切实。是故单复俱通因果。今亦从别故慧单而智复。如是等下。结智照境。若因若果俱三故也。例前可见故云秖是。若经中下。举例也。若得前来一智至四但观三谛。则晓诸经五至无量咸成三谛。故云使入。故知小乘一切诸谛使入三谛。乃至大小俱入于三或二或一。次约十一智者。余诸经论但列十智。唯大品中加如实智。言十智者。藏通义同但分巧拙。通中以有共乘故也。复有不共故加如实。小乘十智具如俱舍智品中说。谓世智他心苦集灭道法比尽无生。随智不同照十一境。合而言之。亦不出三谛。世及他心以照俗者。且约有漏。苦集等八以照真者。且约前二。如实一智以照中者。共约两教。是名下结归。已明智开而谛不开。故云而三谛不动。次复次下明俱开者。随其多少。如十一智照十一境等。乃至如对二三。此则可见。俱不开者。唯一佛乘佛智照实。既唯一实亦名开权。若智去结归显体。今境界意意在实境。虽有开合实为所显。次约谛智合辨者。谛智双论故云合也。四教兼接总为五段。一一段中皆先明境发智。次明智缘谛。缘之与发俱是合明。初三藏中云两谛共发者。唯三藏佛双照二谛。假立中名是故云共。通教中云真谛共发二眼二智者。含中故也次接中云开真出中者。若已被接得入证道。乃成三谛。问者。何独接通而不云藏。何独别接而不云圆。此问上来开真出中故也。答中初明通教须用别接。以机别故。若初后不闻全属前二。若从初即闻全属后两。复有一人破二惑尽至第八地方闻中道闻已修观进破无明。得法身本八相作佛虽见中道必假通教空假二观为前方便。必待别理接之方闻。今言别接者。应具二义。一者别教教邻近故。二者别理理异真故。不以此下。次明不接余教之意。初明不接三藏中云。不以此佛果者。若初地初住虽有八相不受果名。通中九地二观为因。至第十地八相为果。若被接者破一品无明亦得八相。仍从旧说故亦名果。是故唯将此果接通。不以此果接三藏等者。有四义故。一者接于可接。三藏因拙不可接故。二者得受接名。方可用接。谓用前教有始无终。已用七八不至九十。即用后教有终无始。但用向地不须住行。中续接之故得名接。三者不须接故亦不名接。如初地初住已成真因。亦破无明八相作佛。任运流入何须更接。四者得受接义谓约教分齐。文中初义即此第一不可接故。此第二义正当通教可接者是。若接入教道在回向中。若接入证道即在初地。若接入圆亦分教证。彼说可知。三祇百劫来入别教但在十信。若来入圆但在五品。是故但成后教初心。从初至后有始有终。虽从藏来仍同当教。是故三藏不得接名。故虽接通若从干慧性地来者。亦不名接。义同三藏初后心故。故四念处云。通有三种。一者因果俱通即通教是。二者因通而果非通。即被接者是。三者通别通圆。即是别圆。用于通教而为方便。但成别圆因果人也。是故菩萨据位虽同。干慧性地观慧犹劣。是故亦复不受接名。文云不将此果接十地之因者。即第三义。是别接通。仍通七地八地为因。故称十地八相为果。岂将此果。却接别教十地已破十品之因。此因自趣妙觉之果。岂可却趣一品之果。若接初地。初地复同已破一品。既无优劣何须用接。况复还成以别接别。接别地前自用圆教妙觉之果。或用别教妙觉之果。何须用此一品果耶。况复此教初地非果。况当教妙觉本望此果而生信心。何须至此方云被接。言不接十住者。别教十地虽破十品。犹带教道尚不须接。况复将破一品八相。却接圆教十住位耶。颠倒之义亦同十地。第四义者。即文中云唯得以别接通。则是别理接于通理。故今文意应须修观进破无明。不分但中不但中别。故知语地已含于住。岂有初住更接十住。今文重云不接十住故不接圆仍存别教教道故也。玄文以圆接通别者。分于教证位行别故。今不云者约证道故但约观故。问。接与不接何者为最。答。四念处云。被接之人如土石为基金宝累上。岂如从下纯累金刚。此叹始终俱妙故尔。若贤位中诸菩萨等从渐来者。其功尚强。何者。诸法先熟藏理易明。如历任居极富从贫来。是故他方菩萨皆叹此土初心菩萨忍苦捍劳。从于香积来此听法者。权法未熟是故经游。
　　○次明得失中。初以思议不思议双标得失。自他俱尔是故双标。圆离性计及能化他。方名为得。若言下。出性过之相。此释性义不殊诸文而语势稍别。以诸文中皆约自他单说故也。如单约智秖云智自是智名自性智。由境故智名他性智。境智因缘故智名共性智。离境离智故智名无因智。若单约境准智可知。虽复单说义必双明是故此中境智对说。今初文云不相由藉者。文似自然乃是自性。何者。智不由境是自性智。境不由智是自性境。为相对说故云不相由。故智中云智由心生。自能照境。如炬照物下。譬自性境也。若言下。他性境智。言相由而有者。文似共性乃是他生。智由于境名他性智。境由于智名他性境。为相对说故云相由譬长短相待者。亦是两向对说为譬。长待于短如他性智。短待于长如他性境。若言境不自境下。明共性境智。文似无因乃是共性。何者。不独由智故境。亦不独由境故境。境智因缘故境。约智亦尔故成共生。既不专由故云不独。亦应譬云不独由长不独由短。由长短故得有于长。亦由长短故得有短。如因五寸及以一尺和合方知五寸为短。和合方知一尺为长。是故境智俱名因缘。若言下。无因性也。皆不如上三种者。如云不由智故境。亦不由境故境。亦不由境智因缘故境。智亦如是。亦应譬云不由短故而有于长。不由长故而有于长。不由长短得有于长。短亦如是。如云不由五寸一尺长短。而知五寸之短。不由五寸一尺长短。而知一尺之长也。此计意欲非于前三。而所计最劣。所以者何下。释计招过。过增苦集而失道灭。初文是集。从业生故下是苦。初集中云有四取等者。依于四句而起取著。故名依倚。有依倚故自是非他。名为爱恚。爱恚生故亦生痴慢。如是次第八十八使。故云一切。由意是非而生戏论。戏论则为诤竞之本。诤竞生故起于身业。转至未来苦海无已。苦果深广故名为海。当知下。结计成过为生死本。是故四计能为生死之本。名生死本。故龙树下。约破性明得。伐者倾倒也。即是破也。破他生云那得相由者。亦约对破故云相由。准此破自。文亦应云诸法非自。那得不相由境智。若单说者。破自秖应云法不自生。那得自境智亦如是。破他应云法不他生。那得由智故境智亦如是。尚无自他及以共生。岂有无因。能破四性不独破他外计而已龙树正用此为观法。亦是用此通申佛意。成诸教观。而世人昧之别立观法。诚为未可。故大经三十六。佛告须跋。汝今能观于实相。则破一切诸有苦。须跋言。何名实相。佛言。无相之相名为实相。须跋言。何名无相之相。佛言。一切无自相亦复无他相。无自他共相亦无无因相。乃至无有一切诸相。第三十师子吼叹佛言。如来世尊破邪道。开示众生正真路。行此道者获安隐。是故称佛为导师。非自非他之所作亦非共作无因作。前令须跋闻常取果。即别圆意兼于藏通。若师子吼叹如来者。唯在圆别。是故诸教皆离性执。但于所破深浅不同。诸经论中斯例甚众。故此破性虽在衍门。三藏多观因缘生灭。既破生灭亦无自他共等三计。况复生灭元破邪无。是故四教亦可通用。今以下。次明今家用龙树破法。灭前苦集以成二空。性破即性空。无依即相空。空非二边故云常一。则能见于中智般若。次以是下。不自生等以对四教。准应教教各破四性。随义便故。欲以此四摄彼四故。故以四性对于四教。兼知四句义旨幽深。故前后文以此四句总对别对。教教各四名别对也。四句对四名总对也。复识四教因缘不同。乃至四教自然亦别。并在一念一时俱破。何者。如此方俗典有计元气而生。即是计自。有计父母而生即是计他。有计由元气故假于父母。即是计共。有计自然即是无因。故庄云。天其运乎。地其处乎。日月诤于所乎。孰主张是。孰纲维是。孰居无事。而推行是。庄既不达缘起之法。而亦不知谁张于天谁纲于地谁推日月。不测其业故推依报而属自然。老计守雌自然犹薄。如此计者。欲比西方优劣天隔。故知此土昏俗计自然等。有言无行。况今文自然圆人所计。乃至自生是三藏所计。故知义异名同。善须斟酌。文中但举初后中间准知。又第十卷释君弱臣强等。但以自他各对界内界外二教。如第七卷释助道中。而以生等对四教进。但以生名与进义同。望今复别。故知随义不可一准。今此三藏对于生生以为自者。三藏人云。境常生灭。岂关于智今境生灭。名自生境。无智而已有必生灭。亦不由境今智生灭。自生智也。以生不生为他性者。通教人云。由无生智照境无生。他性境也。由无生境发无生智。他性智也。如云诸法不生故般若不生。般若不生故诸法不生。以不生生为共性者。别教人云。由于本有理体为自。复藉缘修方便为他。真缘和合能生一切。又出假时由所化境及以大悲。内外和合方能利他。又由诸法与俗智合方能利他。以不生不生为无因者。圆教人云。不可思议非境非智若照不照境自天然。名境不生。若观不观智常本有。名智不生。境智冥一。假为立名。文中略引身子净名以证初后。中间应以三乘无说以证通教。无言菩萨以证别教。一一句中皆云苦集不生者。斥前性计。有性计故苦集增长。是故今以法性观之。求生生之自不可得故。乃至求不生不生之无因亦不可得。若当分者。即是当教证无生理。是故句句皆云不可说。虽不下。为他还作四句而说。一一悉中皆作四说。虽作下。结成二空。言如前者。具如向来始从若言下。乃至心行处灭文是也。故金光明下引证。彼四卷经第三散脂品云。不可思议智光。不可思议智炬。不可思议智行。不可思议智聚。不可思议智境。今文云照。经又云光炬聚者。秖是叹智具德耳智行者。秖是智所导行。智境者。秖是智所照境。总而言之秖是境智行三。一一皆云不思议者。明境智行更互相冥。虽复相冥。境行必由智照智导。故一一句皆云智也。今文为明智境相即。且略于行理亦应具。若破下判权实。此是不思议权实。如是下。约教以判得失。为显不思议故也。今此初约三藏教也。即教教中皆有四性。从别义也。何以故下。释初三藏教。故对凡夫云有四性。下之三教皆应有之。文无者略。凡有性计即属凡夫。凡夫有计成自行失。故后三教皆约自行破性论得。又前二教圣于后同凡。若约化他有四悉者。能有化他故名为得。展转相望。乃至圆教互为得失。别教执于真缘等四成性过者诸佛菩萨赴缘利物若执赴机不同之说。各朋己见故成性过。作此计者皆从初心。至回向时方渐无执。至圆教中。言教证俱实者。前之两教教证俱权。圆教教证俱皆是实。此并易明。但别教中教权证实意稍难晓。人多迷之。使此别教其义壅隔。是故今家借用地论教证二道。以消别门。于中应须先知二意。一者约行。则地前为教登地为证。何者。地前仰信登地现前。岂有亲证复存隔历。二者约说。为地前说始终属教。何者。如云真如为惑所覆。或将十度以对十地。互不相收。或云。须离二边修真如观。或云。等觉入重玄门。或云。五地习学世法。或云。八地入无功用。等觉一位或有或无。断十二品称为妙觉。如是等例不可具载。悉是权施。为引凡下为入地方便。入地自证权门自开。故云初地即是初住入证道也。又云。初地不知二地菩萨举足下足。若约理说。名字观行尚自知圆。岂有初地不知二地。若云下位不测于上。圆亦展转迭不相知。何但别人教门方便。今文非专判教优劣。但存次第及不次第。迷之尚宽。若读玄文。善须晓此教证二道则别门可消。若依教修行弥须善识。是故今文时时略用。若不晓者。初心明理两说不同若不识之措心无地。如云初心知理即是。或云理具万德待行。或云解圆行须渐次。或云理有不用诸法。如此说者非别非圆非通非藏。教相不说推与何耶。何故下释教证。无思念下。正明圆教自他之相。以明今文无失显体。
　　○次明摄法中初明来意立疑。次今则下释中。先总释。不以名略令体不周。何者下释也。止观各以一喻喻之。如炙得一穴治一切病。如得如意珠名为珠王。故大经三十一云。犹如医方悉为治病于一名下说无量义。或于一义说无量名。云何一名说无量义。如大涅槃。亦名无生无出。无作归依。窟宅解脱灯明无畏。彼岸等。大品下引证中。既云一切皆学及一切入中。当知止观摄一切法。已如前引。今更下。开章别释。实体止观以为能摄。事理等六以为所摄。所从于能故云摄法。虽辨偏圆次不次等。但明实体所摄法遍。岂所摄差降令体分张。且如成论三藏一门。止观品中先设问云。佛诸经中告诸比丘。一切皆应修行二法。所谓止观。问。一切须修何但二法。答。止名定观名慧。一切善法此二摄尽。乃至散心闻思等慧亦在此中。以此二法能辨道法故也何者。止能遮结观能断灭。止如手捉观如用镰。止如扫帚观如除去。止如揩垢观如清水。止如水浸观如火熟。止制掉心观起没心。乃至多义不能具记。此中列章理乃至教。具依彼论六重义门。虽大小不同能诠名等。名通义别即此意也。他谓成论义通大乘。今问何如华严大品大集。生起文相可见。从事理下。略示向列六章摄相。略以事等摄于六章。初事即摄五章。理但是理也。解即是智。位通因果。因复摄于理惑智行。教他但他余并是自。自行化他因果摄尽。此之六章。文六义二。各有次第及不次第。意唯在一。同是圆顿止观摄故。一以下解释也。初文别释。义当次第及不次第。次文相摄。唯不次第义当开显。初别释中初言理者。理不出二秖是权实。开为四者约能诠教。今约所诠是故但二。纵随教相亦不出二。次摄惑中。亦约向理以辨于惑。故约迷于权实二理。以辨惑体通别不同。迷理之本所谓无明无明以为因缘之首。故通别惑并约因缘。初释迷于权理。十二缘中言独头者。婆沙云。不共无明不与使俱。问。亦有不共掉缠等耶。答无也。人谓既有不共无明。亦应合有不共掉等。一切染等尽有无明。唯有无明独有不共。故法华中。以蜈蚣等用喻独头。以[貁-八+儿]狸等喻于相应。此等但喻二痴不同。不见更有独头掉等。受所喜乐者。乐字(五孝切)是十二下。束十二缘以为三道。十二因缘轮转相生。是故三道亦轮转相生。大论第二。十二因缘论。婆沙。十地经等并同。俱舍云。三烦恼二业七事亦名果略果及略因。由中可比二。从惑生惑业从业生于事。从事事惑生。有支理唯此。初四句是以略摄广。故论云。应知缘起虽有十二而二三为性。三谓惑业事。二谓因果。就中又二。初两句正明相摄。下两句释妨。妨曰。何故过未略而现在广。释曰。由中可以比知现在名中故也。次从惑生惑谓爱生取从惑生业谓取生有。及无明生行。从业生事谓行生识。及有生生。从事事惑生者谓从事生事。即识生名色。乃至生受。从事生惑。谓受生爱。成论云下。次引论证三道相。问。三障三道但苦与报二名则别。业与烦恼二则同者何耶。答。苦是报家之苦。亦报即是苦。故知名异义同。问。三名既同障之与道二名不同者何。答。能蔽圣道故名为障。展转互通故名为道。并从过患功能立名。今十二轮为三道者。能通与轮转义同故。又与成论同也论名业道业必以烦恼为能通。必以当苦为所通。文虽举业义已具三。故得引证。故论十不善业道品问云。何名业道。答。意即是业于中行故。故名业道。前行后三中。后行前七中三是业非道。七亦业亦道。此是具录论文。人未见论。秖见续在十二缘后。便作十二因缘释之。甚不可也。今先销论文。次会三道。论品虽题名业道品。今文引用意通三道。意即是业者意地思也。于中行者。行身等也。故知身等为意所行。名为业道。业之道故业即道故。名为业道。前行等者辨起先后。将教所列对起先后。文列次第身口居先。意三居后。起之次第。意三在先。身口居后。先起意地故云前行。文列在后。故云后三。后动身口。故云后行。文列在前。故云前七。中字但是助句而已。云在此七及三中耳。亦如五阴文列与起粗细更互。四谛因果亦复如是。然论文意。三是业非道者。非身口故。亦业亦道者。身口二业为意业所行故。复名为道。今文义立意为能通。亦得名道。是故后三通至身口。故云而能通七。前七是业复为意行。是故论云亦业亦道。今文前七复立二义。一是所行。如论文意。故云是业复是道。二是能通。通至后世故复名道。意三即烦恼道。行于身口即烦恼通业。业至后世即业通苦。故知正用成论三业。以释三道。引论释成其意在此。牵连等者。增一第四十。佛自看比丘病。因责诸比丘言。汝为何事而出家耶。为畏王等。为欲舍于十二牵连。三世系续故名牵连。十二论等并大璎珞文展转不穷犹如车轮。束缚下释名。三世下。结成摄法。若迷实理下。次明界外十二因缘。先对小辨异。界外亦有相应独头。而与界内其体永异。即障中道相应独头。亦是与界外见思诸使合者。名为相应。直尔障理名为独头。言相应者。如云自此已前皆名邪见。又等觉已来修离见禅。此即界外同体见也。方便实报二土五尘。为界外思。如此见思必有无明。名为相应。次依论释相。故今文中引宝性论。颠倒即是无明独头。颠倒是相应。即二无明也。三种意生身中。三种俱名意生身者。楞伽大慧问佛。何名意生。佛言。譬如意去。速疾无碍。名为意生。此即从譬。故彼生身譬如意去。彼经两义而释通名。初云。如十万由旬外忆先所见。念念相续疾至于彼。次云。如幻三昧力忆本愿故。生诸圣中。初云忆处。次云忆愿。二义并是意忆生故。名为意生。今山门家作意生故。名为意生。经即云忆。忆即作意。是故义同。次第四卷释三别名。初无常品云。意生三种。一入三昧乐意成身。亦云正受。即三四五地心寂不动故也。二觉法自性意成身。即八地中普入佛刹。故以法为自性。三种类俱生无作意成身。谓了佛证法。成之与生并从果说。此约通教及以别接。竖判次位。今家玄文并云在前三教者。以通诸教释义故也。既云八地是觉法自性。验知初文虽云五地。亦兼七地。即入空位也。八地即当入假位也。种类俱生云了佛证法。即是入中。属佛种类未必自证。若接入别七地已前入别十住。八地已去接入十行。知佛证法是入回向。并非证道故名意生。仍本为名兼不接者。共结此位故并云地。三昧乐意尚摄三藏二乘之人。况通二乘。今家玄文判楞伽经意生之位。以劣而摄于胜。故指二乘等以摄通别。若对别位未摄证道。是故但从地前判位。故知今判与经意同。经文未摄别位为异。言五种者约开合耳。名唯有三义开成五。于三昧正受。开出三藏二乘。于觉法中开出别教十行。若作七种两教二乘各开为二。别教十住义仍同于通教入空。故下文云。凡有多种。若论九人生方便中。则取圆教六根净位摄入三种意生身中。亦应可解。以并未断无明未生实报。玄文不云摄入三者。以观胜故且置不论。又意生之名宜在教道。三种意因移等者。因移果易从下生上。束此下依论束为三道。此十下辨同异。此惑下结成摄法。并如文。料简中云及通菩萨等者。等取别教十住。尘沙虽不润生等者释疑。疑云。界外润生正由无明。既不由尘沙何须先断。释曰。障化道故。故须先断。为真化方便。故先断此惑。断已方能。进修中观。破实报中相应独头。尘沙为枝无明为本。探说后位故云皆去。故知假观正摄得尘沙等者。三种生身中。初人既于彼界能断尘沙。故云正摄。破尘沙已必能进破无明。故名亦摄。若别论者。无明始终。自为中观所摄。言若别圆二人等者。约相摄说故取圆人。此中正意论于觉法种类二人。别惑之名义兼无明。故云被伏。若单论尘沙界内已断。何须论伏。故于界外但修中观破彼无明。故云三道。从断位说故云初地。既但云地故知意生且论权位。若不尔者。岂圆六根更入别地。二十智者在玄义智妙中列。谓三藏有七。一世智。二外凡。三内凡。四四果。五支佛。六菩萨。七佛果。通教有五。一四果。二支佛。三入空菩萨四出假菩萨。五佛果。别教有四。一十信。二三十心。三十地。四佛果。圆教有四。一五品。二六根。三四十心四佛果。彼文三佛同在后列者。同是有教无人实果久满。如此列者且据大分。未为委悉。亦为三观所摄者。三观摄之有通有别。通者藏通十智空摄。别教假摄。圆教中摄。别者。藏通二乘。通教入空菩萨。别教十住菩萨。乃至藏通两佛智。亦为空观所摄。三藏菩萨智。通教出假菩萨智。别教行向菩萨智。并为假观所摄。别教初地已去智。中观所摄。此则次第三观摄。圆教智即为一心三观所摄。若且从一往据位说者。圆教六根智七信已前。亦为空观所摄。八信已上亦为假观所摄。初住已上但为中观所摄。前三教智若开权显实。无复次第。若得此意。一期佛教所明诸智并为三观摄尽。是故止观摄一切智。次摄一切行者。不出正助。故历四教皆明二行。毗婆舍那等者。引证正助。大经二十七云。若言毗婆舍那破烦恼者。何故复修奢摩他耶。今明以定助慧者。且举须助是故引之。其实定慧俱是正修。慈等事观方名为助。四教相望。皆总以前助于后教。自行既尔。说及化道亦复如是。亦以三观摄四教行。正助下明智导行。故前两教束为空行。别教为假。圆教为中。藏通如文。假观中言俗理者。缘于俗谛恒沙三昧。言俗事者。缘众生病及神通等利生之事。中观中云皆摩诃衍者。具如大品广乘品。于中善简通别之相方应今文。十二因缘即佛性者。即三佛性。大经二十五云。无明有爱是二中间。即是中道。如是中道能破一切生死。是则应破二死三道成三佛性。具如第九约十二缘明十乘中说。从复次下。广明诸教正助行相。始自有漏终于圆极。寻文可见。初明事禅。次四念下。入空行法。四意止者。秖是四念处。仁王经中名四意止。四境止心故名为定。三十七品至阴境十乘中说。四谛中三是有为者。苦集是有为有漏。道谛是有为无漏。虽漏无漏而通属有为。十六行者。论文广明。今略出行相。苦下四行。谓无常苦空无我。观阴缘生念念生灭故无常。为无常所逼故苦。一相异相不可得故空。我我所不可得故无我。集下有四。谓集因缘生。有漏和合能招苦果。故名为集。观于六因能生苦果。故名为因。观于四缘能生苦果。故名为缘。还受后有苦。故名为生。灭下四行者。谓尽灭妙离。一切苦尽故名为尽。诸烦恼灭故名为灭。一切第一故名为妙。超过生死故名为离。道下四行者。谓道正迹乘。能至涅槃故名为道。非颠倒法故名为正。圣人行处故名为迹。运至三脱故名为乘。新经论名与此稍别。旧云空。新云不净。旧云尽。新云静。旧名正。新云如。旧云迹。新云行旧云乘。新云出余名并同大意可见。婆沙云。苦时亦见无常空无我。何故但说苦。答。亦应说见无常等也。不说者有余之义。复次若说苦即是说余。复次苦唯在苦。无常通三谛空无我通一切法。余三谛下行相。各有料简亦尔。四弘下。入假行法。十八不共法。至下助道中说。今但对当而已。已对九法余九法阙。谓无异想。无不定心。无不知已舍。并止摄。欲精进念慧解脱解脱知见无减。并应观摄。三三昧三解脱至第七卷说。六度如随自意及助道中说。乃至下。入中行法。九种大禅并在地持。法界次第中略释。依彼略出名数。一自性禅。于闻思前一心修止观。或止观同类法。

　　止观辅行传弘决卷第三之三


　　止观辅行传弘决卷第三之四

　　　　唐毗陵沙门湛然述
　　第二一切禅。于中又二。一世间。二出世间。世及出世。各有三种。一现法乐。二出生三昧功德。三利益众生。第三难禅有三。一舍禅而生欲界难。二具一切功德过二乘上难。三依禅得菩提难第四一切门有四。谓四禅。五善人禅有五。谓四无量及不味著。六一切行禅有十三(云云)。七除恼禅有八。八此世他世禅有九。九离见禅有十。百八三昧楞严居首。名出大品大论广解。十八空第五卷广释。十喻。偈曰。幻焰月空响城梦影像化。在后略解。及五百陀罗尼闻持为首。名在大品。大论亦解此摄一切位者。初来意中。先明无位。欲明于有。先辨无者夫次位之来出自圣心。圣心本寂次位何施。逗物根缘阶级同异。自非绝位极圣焉能判于诸下。是故先明无位之理。次方约事说于诸位。又无故约真有即寄俗。真俗不二故先辨真。故楞伽第四佛语心品云。第一义中无复次第。今文从义故云寂灭真如。又下文偈中云。十地则为初。初地则为八第九则为七。七亦复为八。第二为第三。第四为第五。第三为第六。无所有何次。唯此是四卷经文。余所引者。并是七卷经文。经云无位唯此一文。上下诸文尽明次位。然多辨通别少明藏圆。若论智行通具四教。以方等部多斥三藏位义复少。当知楞伽约圆理边明无次位。约事非无。纵明圆事多是界外相即法门。是故经中圆位又少。故彼经别序中。世尊受请入楞伽城时。以神通力作无量宝山。山皆有佛。一一佛前皆有罗刹及以众会。十方国土皆于中现。此与净名合盖现变何殊。尚未及般若十方请者。皆名释提桓因。加说者皆名善现身子。验知彼部方等明矣。次位既尔。所论法相亦应备四亦少三藏意如向说。即如罗刹王本宫思佛。佛说幻化等法。即通教也。发得善根离心意识入如来藏。即别圆也。若准此意例余可知。别序之文序圆尚少。验知正说圆义不多。故正宗中大慧问曰。净一切众生自心现流为渐为顿。佛言。是渐非顿。下文虽说佛净众生自心现流顿现一切。此语渐极称之为顿。即别妙觉位耳。况复文立五种种性。谓佛菩萨声闻不定无性。以未开权诸性尚隔。岂同法华败种得记。况复五法及三自性八识二无我。全是别义。岂得执一言无次位耶。又大乘下明有次位。向明无位亦是大乘。今复明有故云又也。良以下和会有无。如前所说非证无位不能辨位。复防愚夫偏执无位。是故结云次位何嫌。若析下正明诸教次位。初三藏。云七贤七圣者。七贤谓七方便。七圣谓信行法行。信解见得。身证时解脱不时解脱。二十七贤圣者。开初果向为三。谓信行法行无相行。及初果为四。五第二果向。六第二果。七第三果向八第三果。于此果中又开为十一。谓中生。行不行。乐定乐慧。转世现。信解见得身证。并前七为学人十八。开无学为九。谓退护。住思。死不退。慧解脱俱解脱不坏法。俱舍云。世尊说学人十八谓四向三果。信法行。信解见得。家家一间。五含。谓中生。行不行。上流。无学九。谓退护思住。达不动。不退慧解脱俱解脱。此二十七名为福田。问。何缘身证不预其数。答。无漏三学是圣者因择灭涅槃是圣者果。灭定有漏不是依因。故不预数。欲委悉知请寻本论。中含四十。长者问佛。福田有几佛答同俱舍。余之二门既各有论。亦应有位。今阙不论。三乘共位如下次位中辨。通教之中。既无四门论部之异。故但依经列共十地。次别位者。亦如楞伽初地菩萨为佛所加。百千万劫集诸善根渐入诸地。至法云地坐大莲华。今文正用璎珞所列诸位。不得意成三十心等者。事不获已施设教道。权接物机非佛本意。意在初地中道实相犹居地前伏惑之位。名不得意。得意即入破无明位。是故即在第二观后。或纯假观者。一者辨于失意之人。二者初地既同初住。是故此教但成假观。圆位中开示悟入。且证因位。等觉或在十地中明。开合四句以判圆位。如前所说。具在玄文。十四般若者。问。仁王释修行五忍中。文列十四忍无般若之名。今何故云十四般若。答。忍因智果。忍伏智断。伏必有断故从断说。问下料简者。为不晓者更重立疑。执前楞伽及诸大乘明空荡相。何须明位而云止观摄次位耶答中。还以前来所明诸大乘经。皆明次位。虽说下。牒前良以已下诸文。汝避有入无意偏文局。况同外人邪无等耶。中论下。引论斥于执无位人。位即因果。汝言无位即无因果。似同外人拨无世间及以出世三种四果。无何等下重征执者。汝为无于何等因果。见既下判执无者。既未证入凡见灼然执云无位则破生灭。尚不下况也。拙度尚有三藏因果。汝尚无之。况能有后三教因果。此斥下结。言此斥外道者。意在斥执无位之人。汝云都无同彼外道。若斥下破小。一往与之。汝若欲以大乘斥小。谓小唯有三藏因果无后三番因果位者。汝能破者仍须有后三番因果。汝但破他全无诸位。故知即同外人邪破。如我下正明今家用破之式。但以智破惑名之为破。如汝所破以惑破智。称之为破。不同外道推与谁乎。问。下引论偈。一一位中及以料简。皆云破三道者何耶。答。前初明理。理全是惑故次破惑。翻惑为智惑为所破。智破惑时业苦俱破。破必前后浅深位别。是故明位还须寄于所破三道。点此一语者。结要。直言曰言。诠义曰语。亦是所引论序名为一语。今且从直言。谓一言者即是破也。以大破小为治内。以小破邪为治外。此引睿公中论序也。序云。百论破外以闲邪。斯文祛内之留滞。今通用彼序两论意以成一家破立之式。广雅云。闲者正也。破外故去有边之邪。治内故去无边之小。此存渐法。大小邪正以论相破。准大乘经复应更云以圆破偏。准法华意开偏显圆。今但下凭教。还依前来二谛释义。是故不可偏执有无。有无并皆凭教故也。无句是菩萨句。及点空论位等。并是二谛之文。次引中论者。论有四句。且以三句对于三观观观于惑惑落不俱。故使三观各有诸位。当知论偈是略办位。云何言无。此中不以初句对位者。已从能破而立次位。因缘但是所观之境所破之惑。故不对之。余文对于三藏教者。一往从义且借对初。非论本意。此论前文正明衍门。是故偈意正在三教三观意也。若用三观摄四教位者。三藏摄在初观之中。初空句中但云破三道成菩萨者。举胜兼劣。故云须陀洹智断是菩萨无生。复但云六地等者。以通菩萨明位不同。具如第六卷中。今亦且略举六地一边。义实通于七地齐二乘也。若云七地齐二乘者。即应云八地为方便。方便者具有二义。若未被接即以出假为方便。若被接者即以修中为方便。故下文云。八地闻中九地修观破无明。此语极下根者为言。今言七地此据中根。言为如佛者。此亦二义。若别为菩萨立忍位者。则第十佛地边有菩萨位。故云如佛。若被接者至此既破一品无明。亦能入相如彼八相。故云如佛。六地已前破界内三道。至此则破界外三道。假名句中言破界外三道者。且据前句未被接者说。则前二句但断界内三道。中道句中同异此说六摄教者。初略引婆沙明摄诸教。凡言教者。是通途之言。但有指撝分判辨说皆名为教。是故此中邪正偏圆俱皆有教。次别明心摄。初摄世间。僧佉卫世等者。一切外道所尊有三。谓迦毗罗等。如第十卷释。今略列一人。僧佉此云鸺鹠。卫世是所造之论有十万偈。此云无胜。九十五种者通举诸道。意且出邪。准九十六道经。彼经两卷一一释出所计相貌。于诸道中一道是正。即佛道也。故大论二十五云。九十六道中。实者是佛。今文但云九十五者。论邪道故。九十五中。二名似正。谓修多罗及阿毗昙。余九十三名体俱邪。寻经识之。甚补正智。问。华严云。九十六道悉皆是邪。此云何通。答。华严斥小故皆云邪。故百论云。顺声闻道者皆悉是邪。故论二十五又云。九十六道并不能得诸法实相。又四十一云。九十六道不说意生。信是小乘灰断之说。故五十三五十六七十三并同华严。斥云是邪。五行者。此起黄帝感玄女星精说此五行。白虎通曰。火者阳尊。水者阴卑。木者少阳。金者少阴。土者大包。故二阴三阳。尊者配天。水者唯也任养万物。木者触也触动万物。火者化也谓变化万物。金者禁也禁其始起。土者吐也含万物也。是故万类皆为五行之所摄尽。六甲者。甲头也。一甲五行。一行二日六甲六十日。一年之中。甲经六匝行三十六。白虎通云。甲有十干时有十二。所言干者数也。甲者万物之甲如甲未开。乙者屈也。如萠蟠屈未欲出也。丙者明也。谓万物明也。丁者强也。戊者盛也。已者起也。庚者更也。辛者始也。壬者任也。癸者度也。言十二时者。子者慈也。丑者纽也。寅者演也。卯者茂也。辰者震也。已者起也。午者长也。未者味也。申者身也。酉者收也。戌者灭也。亥者该也。此干及时亦收一切。故以言之。乃至成闰度数等。非今所论。广如律历。阴阳者。太玄经云营大功明万物者曰阳。幽无形不可测者曰阴。易曰。一阴一阳之谓道。阴阳不测之谓神。岁月时等乃至五行八卦莫不并为阴阳所摄。故阴阳之法布于世间。义不可尽。八卦者。谓震兑离坎乾坤艮巽。一卦六爻。爻谓适时之变。又爻者效也谓阴阳气也。易曰。挂一以象三十。有八变而成卦。五经者。白虎通曰。孔子见周道陵迟自卫反鲁以定五经而行其道。礼记经解曰。温柔敦厚诗教也。疏通知远书教也。广博易良乐教也。洁静精微易教也。恭俭谦敬礼教也。属辞比事春秋教也。今谓礼乐尚书诗易春秋。有云。传也。礼有三。谓周礼仪礼礼记。传有三。谓公羊谷梁左传。故云九经。子谓百家诸子。史谓诸国史藉。故以四类摄一切书。谓经史子集。集谓古今贤良所抄。如御览之流。今为略知世法同异不烦广出。意在总知悉从心起。云何下。明出世教二论不同。初文有喻有合。具如第一卷中所引华严。次空经喻中具含七教。八中无秘密者。具如前开章后料简。次从观心因缘下至与如来等。即藏等四教也。次又观心下顿观也。次从若观心因缘至熟酥之经渐观也。法华不同诸文。但是会渐归顿。涅槃四人皆知佛性。故四句相即。若准大经五时譬意。则以华严譬乳。今且逐便即以华严别为一顿。渐中仍更存于四味。故以三藏譬于乳味。加共般若如酪。虽无别部共般若文。取方等般若中或一会一时一章。独明共意其流亦多。又今论观理摄法该广。是故从容于渐教中明共般若。若的判教则不用此文。渐次教中对方等般若。皆云即空等者。能摄体即所摄未即。虽复未即且从能说。故并云即。次明法华涅槃者。意显止观并摄开显捃拾教故。涅槃意者。彼经四教皆知常住。故本意在圆。权用三教以为苏息。实不保权以为究竟。元意知圆是故相即。粗心若息还依顿观。问。方等亦作四句相即。与涅槃何殊。答。方等但大小相对一时共闻。四不相离义同相即。不同涅槃即解即修。又此方等亦即中论四句即文。非谓四教即能相即。又此中文是寄五时。顺彼经部或即或离。故修行者随用几句而得见实。又若将微尘经卷以譬八教。其文虽略大意亦足。谓初小后大。渐也。大小不定。不定也。渐中具四即七也。次不定观中。云若观因缘。又观因缘即是佛性者。此有两意。一者现在习圆成不定人。谓元知圆理或时且观因缘生法重观因缘。成即中观即见佛性如三止观中云。或指世界为第一义。或事或理即其相也。二者发圆宿习如于现在但观生灭。后复数数观于缘生。即见佛性。是故初观因缘如乳。因观因缘得见佛性。故云如乳杀人。空假皆有又观之文意并准此。至观中道亦有又观之言。则阙一意。但是利根超入深位。若作发习者。如五品位但是伏惑。因宿习发即破无明。亦是不定。略摄下以略例广。复次下明用心摄诸教之意。文具二意。即是能化所化之别。一约所化。谓破众生心尘出一切法。二者佛既先得。今教众生即是化他。能所相成。义不可阙。上六下。次明六法更互相摄即不思议。问。如前所说理乃至教。自他因果一切备足。何须更明一一摄五。答。如前所明。一一门中皆具偏圆其义似备。一一法中自不相收似权不摄实况余五耶。今言摄者。此之六法未互相收。六义前后次第相生。故今文云。次第可解。言直以者。举一例诸。直以一文尚摄一切。况复六耶。如理不摄惑智行位等。但理而已不具诸法。况权实之理似未相收。犹如六度虽各自圆。仍须一一宛转相摄。无非法界方名具足。是故前六但似相待。故须更明绝待之相。何者。一理必摄一切诸理谓权即实。即理论惑故理摄惑。性德般若不出于理。又离理无智故理摄智。性德解脱缘因无缺。又离理无行故理摄行。理性十界凡圣位足。又离理无位故理摄位。心尘具含大千经卷。又离理无说故理摄教。次惑摄一切者。亦应云一惑摄一切惑。但是文略。乃至教亦如是。初一惑一切惑者。心具三惑如一贪心诸惑具足。强弱相翳而不现行。故惑摄诸惑惑体是理故惑摄理。惑既即理。智行位教准惑约理一一说之。次智摄一切者。一空一切空空即假中故。一智摄诸智。智冥如境境智不二故智摄理。烦恼般若体相本一。又以能破对于所破。以能摄所故智摄惑。般若即脱。缘了体同。又凡所有智皆能导行。故智摄行。性德般若照十界位。又若无智者无位可阶。又有惑则有智惑亡则智息。故以智摄位。权实二智无教不收。故智摄教。次行摄一切者。六度法界收一切行。脱即法身。缘正体一。又依理起行毫善理均。故行摄理。缚脱体一逆即菩提。又有惑即有行。惑穷即行息。故得行摄惑。解脱即般若。行能净于智故得行摄智。非行不登位位满行方终。故得行收位。依教以修行教本谭于行。故得行收教。位摄一切者。心佛及众生是三无差别。约行初品尚具诸位。若证得者。初住具一切一住一切住。是故得一位遍收一切位。初住即法界乃至六即位。位位皆云即故得位收理。有位良由惑。惑穷则位终故得位收惑。无位不有智位满故智极。又由智故进位位穷则智亡。故得位收智。入位必由行行遍一切位。故得位收行。进位故设教教谭不出位。故得位收教。次教摄一切者。如闻阿字门则解一切义。以于一佛乘分别说三故。故得教收教。教诠一切法文字即实相。故收一切理。迷教生诸惑教诠一切惑。故得教收惑。依教生于解解满故教兴。故得教收智。依教故生行。行穷一切教。故得教收行。教诠一切位教生一切位。故得教收位。如上相摄仍约教法相生而说。若直约顿一向说者。理中具五乃至教体即五。并法界故。思之可见。不简偏圆一一皆尔。故此六法不出寂照不思议中一妙止观。止观摄六六互相摄。即是理性止观。乃至教他止观彼彼不二。此之六法即是前来不次第体。体中所摄不思议法次明偏圆中。初明来意者先牒前章。正指前来体所摄法。指前六番一一番中摄一切法。及一一法更互相摄。故云无法不收。收法既多下。正明来意。收法既多。故一一法应须识知大小乃至不思议意。大小即是略标初二两门。共不共明用三四二门。半满既与大小义同。故不别列。故知圆顿实三一向不共。偏渐权三有共不共。藏通是共。别是不共也。权实虽与前四义同。须将权实以简前四。小半一向是权。大满有权有实。圆顿二种一向是实。偏渐二种一向是权。以思议不思议更简五双。例此可解。故此五章文五义三。半满同大小。渐顿同偏圆。权实判前四意唯在于开。夫至理下明说章意。意者。秖是无说而说。无说即是自行为他故说。说必不出此之五双。问。此是判前摄法显体。云何乃言为他故说。答。判即是说。乃至果成以此五双为他而说。说不出五。以小下明用章意。言须识所以者。岂以方便名同而令大小理一。况复大中仍须简择。乃至权实亦复如是。是故方便种种不同。如三藏教一向是小。全是方便。况三藏教复有初入名为方便。故有体外体内等别。具如疏文释方便品。不与净名报恩方便品同。如华严经有寿量品。不与法华寿量品同。小者下。次正释中先释于小。初即小乘观法之相。如释论下。示邪析相以显于正。初二句立定。次若下二句释责。次若析下破。言方分者。无尘而已。有必是色。色必在方方必有分有十方分。次破其更析极微。析故则尽。若一尘可尽则诸尘皆可尽。若可尽者如何和合而成于身。故尽不可。若不尽者。若一尘是常诸皆是常。若是常者身应不灭。故非佛法正析相也。析心亦尔。若一刹那心不可尽者。如何复有后刹那生。后刹那生前心必灭。若永灭者如何复有后刹那生。故知刹那念念生灭非断非常。论文下示正析相。三藏析法非论本宗。故云仍明。亦先观色次观于心。观色心时但观粗细无常无我。不须云尽及以不尽。言从无明生者。从于过去一念无明而生诸行。复由诸行至中阴时。我之一念无明之心。复与父母一念无明心合生于色身。依报亦由共无明业同感石砂。是故依正莫不皆从无明而生。无明之体从因缘有。故使造色亦从因缘。当知因果皆从无常。如何计之为尽不尽。观心亦尔。过去刹那感今刹那。况今刹那复对外境因缘故有。是故念念皆悉无常。如是推时何但识于色心无常。进推心念本来非有。乃见法性真如常住。如前所明。不定教相若观无常。又观无常即见佛性。即此意也。若观幻化。又观幻化及以假等亦复如是。作是观者乃是究竟三道本坏。何但界内无明坏耶。析名下得名之由。此之析名本在外道。观极微色及一刹那若尽不尽。今观无常等亦名析者。对破外道汝析非正。何但下。明此析法所破功能。乃至圆教四门生著。亦能破尽。佛法如甘露见著如多服失理如早夭。于外生计如铁锁。于内生计如金锁。计由内心故名为自所起我人与外不别。皆悉能为生死作因。故大论下明用破意。谓破能计能计是著。不破所计所计是教。乃至未得涅槃而生计著。岂破涅槃。此明敌对破见功能。若复有人忽宜修于余观而破见者。如第十卷用四种观。破见不同。凡有下依门修观。观即十法。世人亦云修习观法言不涉十。乘坏驴车正南而游。故知下正判在小。次明大者。亦初示观法。大人下引能乘人及能诠教。验知是大。衍中下引证共乘。譬如下譬也。今下合。可知。例如下引例。凡有例义有反有顺。此中反以小乘例大。如小中有大仍名为小。何妨大中有小仍名为大。所言下对辨法体。有两重法譬。先析次体。初析中云三藏名假等者。总揽五阴假名众生。生是假名。阴是实法。既计法实析令入空。今大乘下次明体者。阴与众生皆不可得是故皆假。此中虽以镜像譬衍。借使少宗闻镜像喻。亦谓为实。如婆沙四十二问云。水镜中像为实不实。譬喻者言。不实。以镜面不相入故。毗昙者言。像是有法。何者。是色入故为眼识所得。问。既不相入云何是实。答。既若干生色为色入故。非一种生色而为色入。如因日因珠生大。因月因珠生水。虽所生各异。非无其实。缘镜缘面而生于像非无像用。能生眼识非无其实。响化亦然。故毗昙人计像缘起别有一具四大造色。故是实有。衍人所见一切不实。以像不实喻外不实。故以易譬难。言婆沙譬喻师者。即正量部异师所见。计不实故亦似衍门所见如幻。而非婆沙之宗。故毗昙师不受斯见。引佛在一方木上者。正示体观。论十二云。佛在耆阇崛山。与诸比丘入王舍城。道中见有一大方木。佛敷尼师坛坐其木上告诸比丘。若比丘入禅心得自在。能令此木作地则成实地。何以故。木有地水火风分故。如一美色。淫人见之为人。不净观者见为不净。无预之人心无所适。故随人见所取不同。令文从义。而云变金为土等者。亦以金中有土分故。如木为土。又引端[疊*毛]等者。论释三种有中。初云端[疊*毛]析至极微。总而观之。无常无我。是为析空。复有观空如观此[疊*毛]。[疊*毛]本不生今亦不灭。是故亦与金土喻同。金为土时。金本无生金亦不灭。土为金时。土本无生金亦不灭(云云)。乃至十八空如第五卷说。故引[疊*毛]有空性如木有土性。以证即空。此十八空义通三教(云云)。复次下释随情随理者。文中具作共及不共两理意者。重以此文释于大小。初明小空云佛佛性。故知三藏空拙。一向判属随情。大乘去。约随理以明大空。何者。三藏虽空。此空由于灭事而得。故名随事。若大乘空。此空由于即事而得。故名随理。理即事故即义该深。故即空中含于不空。名为佛性。故幻化空通通通别。所以用于寻幻等譬。言寻幻得幻师者。譬观幻化以见通理。言寻幻师得幻法者。譬观空理以见不空。梦喻亦尔。寻梦得眠寻眠得心。比幻可见。若尔。寻幻色心得无明下。即是合文。云何以喻而不相应。但云寻幻得无明寻无明得佛性。而不云寻幻得真寻真得佛性耶。答。真谛之理即是无明。但深观真即见佛性。即是观于无明见性。又世人秖云寻心见性。不云寻色而得见性。且置外色直尔观阴。世人何曾见阴佛性。次明体法依门修观。亦应具含三种四门。今亦从总故但云四。此观下正判也。既云大小诸门生著并用幻破。故知一向属大乘也。前小门中即云诸著皆观无常。此中衍门既具三教。即是三教。同用幻化破计若用三观破计不同。兼前成四。全与第十破见意同。若得下斥夺也。大乘三教十二门著。尚须幻化即空破之。终不下比斥也。老庄尚自不识小乘能著所著能破所破。况大乘中若著若破。是故不与佛法少同。然世讲者迷于名相。滥禅者惑于正理。欲将道德逍遥之名。齐于佛法解脱之说。岂可得乎。王瞀(音目)夜云。逍遥者调畅逸豫之意。夫至理内足无时不适亡怀应物何往不通。以斯而游天下故曰逍遥。又云。理无幽隐逍然而当。形无巨细遥然俱适故曰逍遥。而不知以何为理以何为形。亡何烦恼游何天下。故知法既不齐人亦可判。且置法报以应比之。优降天殊是非永隔。舍金轮圣帝之位。何如吝于柱史微官。光明相好丈六金躯何如凡容六尺之质。异相无量不可具云。委如李仲卿著十异九迷以斥佛法。南山作十喻九箴用形邪说。今略其五用甄邪正。一曰。老君逆常托牧女而早出。世尊顺化因圣母而诞生。二曰。老聃有生有灭畏患生之生反招白首。释迦垂迹示生示灭。归寂灭之灭。乃耀金躯。三曰。重耳诞形居陈州之苦县。能仁降迹出东夏之神州。四曰。伯阳职处小臣忝充藏吏。不在文王之日。亦非隆周之师。牟尼位居太子身证特尊。当昭王之盛年。为阎浮之教主。五曰。李氏三隐三显无教可依。假令五百许年犹惭龟鹤之寿。法王一生一灭示现微尘之容。八十年间开演恒沙之众。凡诸比决其事实多。具如甄正辨正。笑道心镜。破邪二教。牟子等论。广明异相。今犹见有不肖之车。尚云同是出家之徒。有何彼此而相是非。萤日悬殊者圆门生著。著心不入小贤之数。尚为三藏有门所破。况复庄老凡鄙见心。而欲俦于佛法圆理。如萤对日如山比毫。大品中云。声闻如萤火菩萨如日光。今借比老庄饶之过分。山毫相绝者。彼齐物云。秋毫不小泰山不大。今不用彼齐物之仪。借用大小永绝之文。故云相绝。自言道真等者。迦叶见佛现大神变。内心已知佛力难量。仍为矫言自憍慢彼。而云。瞿昙虽神不如我道真。如此等僻宁不破耶。在迦叶缘起中。广如律文及瑞应等。
　　○次明半满者。名在大经。菩提流支用此判教未为尽理。故玄文破之。今此但约法门以论。况复余四共成此意。是故且与大小门同。非判一期义可通用。一往且以从别判之。故以九及十二以分半满。通义具如玄文分别。或大小俱九俱十一十二等也。世传下破判教义。多师所计总云世传。涅槃是满义稍可通。余兼法华乃至华严。如何并半。流支所判复非通方。般若去满不简二乘义复不可。三藏为半义稍可尔。今明已下正出今意。既扶成大小准彼所明。满通二理兼带小人。半唯在小永隔于大。方等则具存半满。般若法华涅槃华严唯满不半。鹿苑唯半不满。故知半满之语有兼有全。故不同他克定齐限。
　　○次明偏圆对前二章以辨通局。兼以譬显于义自明。初文释名。言通别者。若通途论之。名小为偏于理不失。但偏义则远与小不同。是故须以此门辨别。譬如下譬也。若此土论月则以十五日为半。今云半者。一取西方黑白各半。二取月形增减至半。月末为晦。晦暗也。月初为朔。朔稣也。朔譬渐初即弓娥是。十五日曰望谓十五日日月相望。即满月也以譬渐极。故说文云。月者亦名望舒。月望则舒。今云半者即用此土上下两半。名为弦也。月形如弓满张弦也。上弦月初八九。下弦二十二三。由前月大小别故。致使后月两弦赊促。今但以弦譬于半小。时克定故从朔至望。余阙一日并譬于偏。偏义长故。故云始自弓娥终十四夜。以月初出如似娥眉复如弓满。故说文云。月者亦名恒娥亦名常娥。月初月末恒常如娥。故知偏半二义不等。小半下合。故大经下引证者。邪故同偏。当知迦叶未闻圆伊常住已前。皆名为偏。唯以下结示。如文。
　　○四明渐顿者。初释名也。三观三智次第而入。藉者由也。因空入假因假入中。故云藉浅。为中道故先修二观。为利他故先断己缚。故云由深。足极二名有通有别。通则俱通初后。别则极后足初初心所观万法具足。惑尽德满至后方极。此亦下明同异也。渐扶于偏顿扶于圆。旁出异义更互相成。大小半满亦复如是。三教下略解。今更下料简。亦是广解。于中初约四句料简。乃至下文约七教简。义正明开但未若权实章中。其名委悉。初四句中前之二教是渐非顿者。据设教意而得渐名。非禀教者得斯渐称。别教得为第三句者。解顿行渐。解但知于顿理而已。行必经历恒沙劫数。故知此教初从方便。故方便之言兼具二义。一藉地前之方便。二闻但中之方便。复次下约观教行证四法分别。于中且约教证二道以释四法。故使四法各有权实。前之二教四法俱权。别教则三权证实。圆教则四法俱实。言唯此等者约人则对斥二乘。约理则对斥二谛。教行二种此说可知。言入室等者。慈室解脱。忍衣法身。空座般若。观于三德故云行实。约六即位例诸可见。次前两观下约教行证人四法。以简前之四法将于三法对证以简。此中合观入行。三法对教以简权实。则三法及教因通果塞故前之二教在因则四法俱有。禀于权教行于权行。以入因位而成因人。在果则但有成佛之教。无实行人来证此果。是故无也。何以故下释出无意。以灰身故故并无于行证及人。假使用于三十四心但成灭尽。非佛果相。又入灭者语未会前。若至法华转成因位。二乘尚会况复三祇。别教有无似同前二。但至初地自会入圆。故不同前贬成灰断。初地尚尔下举浅况深。言后果者应言妙觉。初地尚无何况妙觉。以别初地亦能八相真因似果。故须况之。以因显果是故举因。以我之果成他之因。故云无人。初地入住此为正文。于教道文不须疑也。又教证之名亦可通圆。未入初住名为教道。若破无明方云证道。若判权实与别不同。借于地义以释圆义。故四念处云。别教唯断教道说故。圆具二意。教道云断证道不断。故知因人不到果者。有二义故。一者因人纵破十二品失妙觉位。但成圆家第二行故。二者初地即入初住。况到妙觉。是故文云何况后果。复次前三下约开会简。别亦知中。今言不知者。前三不知圆理故也。法华开竟俱名为顿。言虽非即者。非谓所行开仍非即。但判其人昔日所行今开成顿。昔行得为顿家之渐。非于昔日渐即是顿。故云非即。昔行不开尚不名渐。岂是渐顿及以即顿。今若开竟渐即是顿。故云是菩萨道。但为异于初后俱顿。从昔因说故云渐顿。依本习入故云各乘。称本习故故云适愿。开其所习故云决了。法若犹渐何名经王。经王本说未开之前。理元圆妙岂待会耶。会已仍渐何名得入。况从顿开渐以机生未转。是故致有别接之言。言别理者。是通别之别非圆别之别。然又别理义通圆别。别带教道今置不论。故涅槃下引例助释。若二乘开权不得入者。何故大经得二乘果情慕圆常。但法华已前情隔谓异。大经不隔功由法华。故云亦名开渐显顿。又别接之言义兼二意。一者法华已前弹斥洮汰。此意正当别理接之但实隐在权说未彰灼。二者至法华会名会为接。此是接引之接非交际之接。是故二义前异后同。复次四种下约不定者。初渐顿四句义当八教中二。次两重四法义当渐中开四。是故更约不定简之。不明秘密其意准前。不必并待等者。前三教人随位进入必是菩萨。故云不必并待开渐。所以下譬也。譬昔闻了因随味能发言。五味者。泛云味变仍能杀人。非谓法华名第五味。法华名定非不定故。此是法华已前约行五味。今此文中但约机缘有不定相。故非全约法华前文。众生下合譬。言赊促者。理教行证递论赊促。约时约行两种五味。随其近远递论赊促。如辟支佛者。次引支佛以例理发。小乘之人至无佛世。未有教行而发悟故。故名理发。理发亦尔下引同也圆修之人亦复如是。若佛未出若闻华严。总名不定总得名乳。何者。凡夫全生。道理如乳。华严约时复名为乳于华严中四法复判五味发者。闻教如乳发。观行如酪发。相似如二酥。增道如醍醐。相似发证故云相似证发。于证复发故云亦是。问。增道是定何名不定。答。次第增道名之为定。若超证者名为不定。亦可闻教及观俱名乳发。相似位中兼于三味。则七信已前名之为酪。八信已上名为二酥。若前三教下。约前三教教行证位而发于圆。名为三家入则不定。是则家博地闻教名为教发。内外凡位名为行发。至圣位发名为证发。言贤圣者即贤家之圣。方便是贤。岂更从贤。复有下。重更通途释不定义。不定名同以义异故。而非杀人。先例真谛。如从五停为修无漏。发得暖解。非本所期。亦得名为不求自发。此解起时犹属有漏。故云有漏不求自发。三惑全在。故云全不杀于二死。惑为死因因中说果。是故云也若修中道去。正约修中以明不定。亦非杀人。从初发心本修圆常。粗惑前去义当无漏。此之无漏不求自发。不破无明而非杀人。人不见之谓为渐顿。复次四种止观下。约渐圆等料简同异。先立四教。各以因位名之为渐。各以极果名之为圆。以此圆渐二名滥故。从圆圆下二句互简。故知下结也。虽复简之二义仍在。是故圆果非三教果名为圆圆非渐圆也。圆因不同前三教因。故云圆渐非渐渐也。亦应更云渐圆非圆圆渐渐非圆渐。下文释义四句即足。法华疏者指玄文中。彼亦具明两种圆渐。及贤圣等四句料简。然渐渐下料简开通。则有可开不可开故。故须简之。三教佛人不可开故。开前三教因位之人并皆入圆。渐渐开之并成圆渐。何者下释也。前三权果本是圆果。垂为三迹。岂可更开今成圆佛。例下例余四章。开通亦尔。大小兼得半满渐顿复兼偏圆。是故但云大小权实。故云不烦文也然大小半满先须分别。通途言之。如大大者。或指衍中三教因人。或指衍中二乘之人。大小者或指三教果头之人。或指圆教因位之人。或唯指圆极果之人。小大者。或指三藏菩萨之人。或唯指于三藏佛果。大小既然。半满亦尔。是故不同权实等三。今若开通准例说者。亦望余三分齐而说。言小大者谓三藏佛。小小者谓三藏因人。大大者即指三教佛果。大小者谓三教因人。半满例说亦应可解。开通进否例前可知。观心往推等者。诸佛契心如契而说。大师亦是推观而说。心与法合。故观心推不违法相。为不信者。复引证成顿渐等义。四教之文当分渐圆。第六捡文未见恐是文误。文中不云菩萨者。以不断惑同凡夫故。二十二文具如所引。第九文同。经最后云。善男子。如牛新生血乳未别。今回在前取义便故。以和血乳在净乳前。雪山等文在二十七。经云。雪山有草名曰忍辱。牛若食者即得醍醐。第八又云。雪山有草名曰肥腻。牛若食者钝出醍醐。醍醐无有青黄赤白。水草因缘令其色异。是诸众生亦以无明业因缘故。生于二相。若无明转即变为明。次文又云。雪山有草名曰肥腻。牛若食者即得醍醐。众生薄福不见是草。佛性亦尔。烦恼覆故不见佛性。三文同有醍醐之名。合文少别。前文修八正道次云转即为名。并是圆意正当今文。后云烦恼覆故即别意也经语意密善须明鉴。次第八文证不定者亦恐文误应在二十七经。师子吼难云。众生之身六道差别。云何而言佛性是一。佛言。譬如有人置毒乳中。乃至醍醐皆悉有毒。乳不名酪乃至醍醐。名字虽变毒味不失。若服醍醐亦能杀人。实不置毒于醍醐中。佛性亦尔。虽遍五道受别异身。而是佛性常一不变。问。经譬五道今譬五味。云何得同。答。人必约法。大经约人。遍五道身宿种不断。于五道中毒发不定。今以五道闻法历味义不相违。既约闻教必历五味。即诸经初八部等是。方等亦有地狱众来。故经一五以譬二五。于理无伤。今约下引例。以此一科例前后文。皆应作此料简引证。虽可例此不无小异。如向分别开通文意。观之可知。
　　○五权实者。初释名。此权本是诸佛妙体。体内方便故名权谋。如不思议权而设于谋。故曰权谋。谋谓谋度。此是不谋而谋故曰权谋。非藏通等有谋之权。此名谋权。故引法华以释权实。即是体内之权故也。暂用等者暂用法华释名之文。来此以释权实之名。问者。何意用权复用实耶。答意者。初总明用教之意。众生机薄以权成熟。若机熟已开权废权。施开废等。皆约四悉。为是义故具用权实。次明兴废之相。五味判者。若不约五味无以显于法华实部。是故下结教意。今更下开也。前约四悉展转兴废。未是约时约部永废。故知前文但是判也。故约料简以明于开。则四教皆实。又四种下。以教望理而论权实。则理实教权。教中虽有权实之名。并是为他不获而说。故名为强。等是下征难也。教中权实既并强名。何不将实为权名权为实。以有下答。今言强者。约有说边名为强说。强即是权名说为权。直约说边不可权实互相混杂。又此下。更判教中。若权若实皆非权实。何以故下释也。以此权实皆非权非实。不可作权实说。此非权非实下示同。虽双非权实。不得异于如向所明开权之实。向以下重示不异之理。以开权故见于实理。此之实理秖是向来两重双非。一者双非权实二理。二者双非说权理实。皆是约理不可说故。故知此理即前实理。若异者下遮于异义。若双非之理异于实理。实理之外应有别理。既无能照别理之慧。又无所照别理之境。故实理外无别双非。对权下释无别理所以。对破权教故说实教。是则有权有实实亦诠理。若废权实之教则云非权非实废教亦是显于一实。对破理教亦是显于一实。是故双非之理不异一实之理。即教下开教显理。废教废权尚即显理。况即文字是实相理。当知权实之教亦不当于权实。此之双非又不异于前双非故。故云无二无别。随说异故不合。理不殊故不散。非权非实下。以一止观结。观故下辨异名。此非但下总结也。如向所开权实俱理理无权实故皆不当权之与实。犹属等者。恐闻双非复谓过实。是故结云只是显实。问。玄文诸义并先开后废。如向所引何故先废后开。答。玄文约喻如世莲华必先开后落。此从法便故先废后开。既废权已实则可见。义之如开。又此废文与彼稍异。彼约法华废前权部权教。复须开前权部权教。今约诸文展转相废。犹似未开故在开前。今具二义故废在前。又废同于待开同于绝待前绝后未失常规。又楞伽人云。此经开权与法华义等。若尔。何故前后诸文。皆斥二乘及以外道。故第三云。一切愚夫禅者谓二乘。此斥三藏也。二观察禅。谓离自他得人无我。亦离外道。岂非通教。三真如禅。谓知念不起。岂非别教。四如来禅。谓入佛地。岂非圆教。故知彼经犹存权乘。以大斥小亦与前明位义意同。卷末又云。一乘道者。唯如来得。非外道二乘梵天之所得也。岂与法华邪见严王。五逆调达。畜生龙女。败种二乘。皆悉得记作佛耶。问为实施权下。更料简理教接义也。从初至接入何位总有五问。以一问字该下五文。一问为权为实。二问何意不预四数。三问何故但接于通。四问何位被接。五问接入何位。答中具答五问。仍为两重。初约教。次约谛。初约教中。答初问者。被别接人不必尽证。是故则有权实不同。四教下答第二问。以别接者但用别教之终。已如前说。诸教下答第三问。玄文具明以圆接通以圆接别。彼约教道。于教道中或以权教接权。或以实教接权。今但约教所诠理边。但以权理被实理接于义略足。是故但云内外交际须立一接。余如前辨。若齐下答第四问。八地方接此据下根。九地下答第五问。从下根来多至初地。中上入者此即不定。又案位入则在地前。胜进入者则至初地。言九地伏十地破者。仍本立名名九十地。入别圆教。应云初地及以初住。若就下约谛以答。但答四问阙答第二。以第二问但问何意不预四数。非正显理。故略不答。答四问中仍不次第。初答第一问者。空中合论。空即是权。中即是实。破见思下答第四问。即第八地方被接也。问。何故须至第八方接。答。为欲示于真内中故。故待证空方为点示。令深观空即见不空。若尔。中上二根其义云何。答。中上二根亦见真已方示中空。但前二根真空尚浅是故说教多附下根。闻已下答第五问。但云别位不语位名者。一以入者不定其位。二者别在初地。以地前位与前教共。故指初地名为别位。犹如圆教始终俱圆。若判圆位则在初住三藏菩萨下答第三问。菩萨伏惑已如前说。两教二乘法华方会。亦不论接。问。法华玄云。接非会义。今约法华秖应论会。何故论接。答。前后诸文会义非一。今论修观亦可重述法华前教以例行人。论于教门通塞之相。是故明之未妨于会。况接在菩萨与会不殊。又前后文处处皆明可思议等。但于显为不思议故。前待后绝。次第应然。何须问言不应论接。问三权下简理教机实。有二问答。初文可见。次问答中。初问文中含于二意。初问若知何意名权者。问通别两教仍名权耶。次问若言不知二经相违者。难三藏教初后不知。即与涅槃胜鬘相违。彼之二经皆有明文。云三藏之答中。先答初意。别带方便。虽初闻实从教成权。通教八地可接者知。故教亦权。若言下答第二意。初先牒难。次大经下通难。于中先通大经。仍先出大经为彼难辞。准应前文先列二经以为难辞。后方结难。为避烦文故于答中。方始引经难辞竟。后方正答以申经旨。故大经三十二云。虽信别相不信一体无差别相。名信不具。信不具故所有禁戒亦不具足。信不具故所有多闻亦不具足。第三云。善男子。应当修习佛法及僧而作常想。此三宝者无有异相。无无常相无变异相。若于此三修异相者。当知此辈清净三归无所依处。所有禁戒皆不具足。终不能得声闻缘觉菩提。若修常想则有归处。如所立问据此二文合为一问。牒难辞竟。次此义下今家为通。初明不闻则不知。言自力者。若无诸佛菩萨愿力。加彼今知。尚不得在方等闻弹般若加说。况于法华亲蒙记莂。次举譬者。天眼未开譬自力不知。若闻而知譬被弹等。罗汉下合不知。故法华下。引证自力不知他力方知。又云下。结前不闻则自力不知兼举菩萨以况声闻。次经称下正申经意。若其不知经云何通。故次申云齐知己理。所以大经作此说者。举昔斥今。声闻不闻真谛常住一体不变。小乘归戒尚不具足。况复未闻大乘常住。岂能具足菩提之道。故准法华自此已前佛眼未开。未蒙授记。仍于所得生灭度想。故于净名自悲败种。若佛灭后纵生灭想。亦遇四依而闻常住。南岳释云。余佛者四依也。若决了已复非二乘。故知法华已前不得彰灼云知。所以经云知者。但知真谛。故引须菩提不礼色身者。以于石室见小乘法身无去来故。亦如陈如得无生证。无生证者秖是常住。此并小乘真谛常住耳。又律仪下。次申两文归戒之难。若能见空尚得无漏律仪与道俱发。名为具足。何况不具事律仪耶。故华严下。引证真谛得名常住。既云常住二乘亦得。复不名佛。当知常住语通。何必局大。若不下结成申难之意。若据声闻不知之文。则不应能具于禁戒。禁戒已具。常名不应局在于大。又举例下引例释成。先引经。欲名下例并结成。故三藏下结答。如前所释。实不违于涅槃文也。是则涅槃经文意兼两向。在昔则须知小常。在今则须知妙常。胜鬘下次通胜鬘经意。亦先牒难辞。次申经意。若欲销通胜鬘经意。须作两种初业释之。初文且标久远初业。故云根本。莫不结缘十六王子。且指迹化故曰远寻。若取下近指此生。初闻四谛灭理真常。此意同前。若古昔下重释久远。即是顺前问答。今日声闻具禁戒者。良由久远初业闻常。若昔不闻小尚不具况复大耶。若全未曾闻大乘常既无小果。谁论禁戒具不具耶。为实施权覆相论具。逗彼久远初业闻常。此世显论得记方具。畏怖生死等者。如舍利弗度布施河。故大论十二云。舍利弗六十劫中行菩萨行。有婆罗门从其乞眼。舍利弗言。当乞有所堪者。此眼无堪。婆罗门言。不须身及财物唯须于眼。若汝实行檀者。当以眼与我。便出一眼与之。婆罗门得已嗅之。语言。此眼臭唾而弃之以脚践之。舍利弗言。此弊恶人何由可度。实无所用而强索之。不如自度早免生死。退大已后轮回生死名不到彼岸。法才王子者。本业璎珞上卷云。第六住菩萨止观现前。值佛菩萨及善知识之所护故。入第七住已得不退。人无我毕竟不生。若不尔者。一劫乃至退菩提心。如我初会八万人退。谓净目天子法才王子舍利弗等。欲入七住值恶知识退入凡夫。乃至千劫作大邪见及五逆罪无恶不造。及涅槃中退转菩萨者。二十六经师子吼白佛言。佛性若常何故有退。佛言。譬如二人俱闻他方有七宝山。一人患路远多难乏少粮食。便退不往。一人以命往至于彼多获珍宝。退者见已心热复去。其退转者喻退菩萨。不退转者喻不退菩萨。岂以退故令道无常。譬如下举譬。大地者。初发菩提心也。依初发心而有小乘初业等用。故。小乘初业如树萌芽。皆由菩提地而得成就。小乘下合譬。言羯磨不成者。所谓久远必无大者。则令小乘秉法不成。以无本故诸行不成。如树无根不成华果。时机未熟权立小名。汝等所行是菩萨道。非始得记方名大人。故知无心趣于宝渚。化城之路一步不成。岂能入城生安隐想。不信常住声闻禁戒皆不具足。斯言有征。此斥都未发大心者。则成无本。虽复无本据受者心。据佛本怀已施大化。有无之意须审思之。若作此释等者。此显两解初业意也。四念初业不违于小。久远初业不达于大。

　　止观辅行传弘决卷第三之四



　　止观辅行传弘决卷第四之一

　　　　唐毗陵沙门湛然述
　　释二十五方便。初且通明渐顿二种。次今就下。方始别明今文方便。初文通论顿方便者。初释名云善巧。回向令成妙因故名善巧。又泛引证及功能等。未的委示二十五相。故名为通。言善巧者。从初发心权实不二。以不二解调停事仪。能使一行一切行成三轨真解。一发一切发。入圆初住功由善巧。大论下次引论证善巧之相。以种智导。毫善不停。能过二乘极果之上。论第九云。小善能作大果者。如求佛果赞叹一偈。称一南谟。烧一捻香。奉献一华。如是小行必得作佛。又第三十二问云。菩萨云何少施。答。夫施在心不在事。菩萨或贫。或闻他说施无多少。或畏多集财物损他财失善心。或恼众生。恼众生故而供养佛。佛所不许。是故少施回向菩提。故知善巧名方便者。由回向故由智导力。所以下文明二十五法。堪为圆方便者。正由回向及智导故。又方便下重释也。以善能和合故名方便。若为果立因。因立必能克果。故号克果之因名为和合取果。大品下引证和合。既无量诸法方成佛因。是故和合方名方便。是故下文二十五法。和合调停方得成。于圆初住因。克妙觉果。若依下明渐方便问。四中有圆。何故此四通名为渐。答。先历三教故得渐名。然第四圆即同初顿。此四通途各以内外凡为远近方便。但列初后中间可知。次明今文二十五法。于向所列圆教远近方便之前。更论方便者。以为五品作方便故。于六即中是名字即。故云假名。故知今意并在四教内外凡前。通为四教远方便也。言十种者即十境也。若观若发入品非遥。故名为近。二十五法去真遥故。故名为远。问。阴是正修。余九待发。如何以此而名方便。答。今论十境皆是方便者咸是所观。若能观之方属正行。是故前八但在凡夫。后二名为圣人方便。故知十境并是圆行近方便也。若前三教差降不同。别于菩萨境但观二教。通但观一。三藏全无。但观九境。通二乘人观八境半。三藏二乘观八境全。通论虽尔今意在圆。横竖下明观境功能。十境横竖如第五初十双互发。由境发故观法纵横。复名横竖。至第五卷当更委明观横竖相。今意且明二十五法。初列五科。次生起。即以初住名为所在。从初住去非今文意。故下文云。入住功德今所不论。譬如下举譬以譬五科。陶者(大刀切)今濮州南陶丘城。尧曾居之故曰尧城。故谓尧为陶唐氏。陶即作瓦宇也。今以此名人故云陶师。若从所造为名应作匋。瓦器也。初譬具缘。息余下譬呵欲。虽息下譬弃盖。身虽下譬五事。上缘下譬五法。止观下合。具合五科及提譬帖合。世间下结劝。世间浅事谓界内禅定。尚须二十五法而为方便。故云非缘不合。何况出世圆顿之道。约事为观等者。释中二十五法一一皆悉托事为观。以生圆解。言调粗等者。若直就二十五法。则二十五法以为能调。三业粗散以为所调。若事理合论则二十五法。以为所调。对事兴解解为能调。且约二十五法为能调粗。又有通别二意。若如生起五科。一一皆为调粗检散。即通意也。若别论者。前三调粗后二检散。此五法下引证。五法秖是五科。明此五科所行有据。大论释禅度中问曰。云何方便得禅波罗蜜。答。却五事(五欲)除五法(五盖)行五法(名同)具缘出禅经故引禅经云等。良师即善知识也。调五事者。虽是人立行之要故。故今用之。此之五科文五义二。所谓事理。理复为二。谓次不次。意唯在一。专期正观。
　　○次依章解释中初释五缘。大小两乘以戒为本。是故先明。内禁虽严必资衣食。进修定慧须藉空闲。处虽空闲假绝缘务。四缘虽具开导由师。具如禅经。又此五缘文五义五。意唯在一。意有远近。近谓开导远谓正行。又五文中各有二义。所谓事理。又此四章文四义二。意唯在一。言义二者。谓本专精及以忏净。事理二戒并具斯二。理净三德名为本净。观事即理方名忏净。列戒名者。具如大品念戒中。及大论二十一。与贤护经同。大经数等。名异义同。华严十无尽藏品亦列十戒。望此仍阙。彼云。一利众生戒。二不受外道戒。唯受三世佛净戒。三无著戒。不回向三有故。四安住戒。不犯一切戒故。五不诤戒。不非先制不更造立。不因此戒恼乱众生。六不恼害戒。不以咒术恼众生故。七不杂戒。离六十二见但观缘起故。八离邪戒。不作持相欲使他知。内无实德现有德相。九不恶戒。见破戒人不轻蔑故。十清净戒。舍十恶持十善。此十种中二四六八十此属律仪。三七属随道无著。五九属出假之由。第一正当利他。菩萨元以饶益为本。是故此十利生居初。彼经有事及以空假。仍阙自在。入中全无。诸经列戒。论十摄尽。论不缺等义兼性制故。且初引论释于性戒。因此对辨客旧三学。初明旧三学有无。所言性者即旧戒也。不待佛制性是善恶。故名为性。并旧定慧名旧三学。旧戒通为十戒根本故也。论十戒者即客三学。何者。初之三戒即是客戒。义兼于旧。次一即是客定。次六即是客慧。初引论二文。或八或十并是性戒。所言八者。酒防意地即是十中后三意业。数异义同。佛不出下旧定。言八禅者。别而言之四禅四空。若从通说。或云八禅或云八定。定对欲乱。禅亦名静。故诸圣教随用不定。旧医等者。大经旧医即是外道。乳药即是邪常等也。常途下破古人释。古人唯立客戒客慧不立客定。故以戒慧而难于定。今用下释客三学。初释客戒中。先列。次明所发不同。初列中三归者。即以三藏三宝而为三归。故俱舍云。众人怖所逼。多归依诸山园苑及丛林。孤树制多等。此归依非胜。此归依非尊。不因此归依能解脱众苦。诸有归依佛及归依法僧。于四圣谛中能以慧观察。此归依为胜。此归依为尊。必因此归依能解脱众苦。准今家意但以三十四心断结为佛。生灭四谛为法。学无学为僧。若准婆沙俱舍释三宝意则少异。略如释签及论文等。今不暇论。五戒者四性一遮。故俱舍云。遮中唯离酒为护余律仪。若论制已性上皆加一个制罪。二百五十戒者。制教满已名二百五十。通初而论但名律仪。故列根本十种不同。僧祇四受。谓自然善来五众十众。五分五受。谓自然善来三归八敬羯磨。四分亦五。谓来上归敬羯。复有多伽见母等论明受不同。今文十受正出十诵。兼用婆沙师义故有一二不同之相。十诵初云自然。今云佛唱善来比丘自然已得具足戒者。即指罗汉身中自然戒也。准诸部文唯四分中善来居初。又无自然之语。即迦叶中上法文是。此下文自有善来。故知初文即是自然。言自誓者。四分中名教授。亦名上法。名异意同。八敬者。十诵名八重法。秖名八敬。边地第五者。若准四分。秖是边方白木调外。僧数难得。开五人受。今准俱舍业品引婆沙师立十受云。第八受者第五律师。谓边地人少。五人受中须一人持律羯磨。即以羯磨师为第五。中国十僧者。十诵名羯磨亦准秖说。俱舍云十众耳。故知今文不专一部。已知同异相状如何。善来者。佛命善来比丘。当于语下须发自落。袈裟在身钵盂在手。犹如五岁知法比丘。自誓者。迦叶言。世界所有成罗汉者我皆归依。疏引多论云。佛是我师我是弟子。修伽陀是我师我是弟子。即时果戒俱得。见谛者。初得初果见未曾见。谛谓谛理。昔未见谛今得见谛。见谛发时果戒俱得。八敬者。世尊不许女人出家受戒。尔时爱道遂自剃发倚立祇洹阿难为请。佛令阿难遥宣敬法。若能行者即得具足。谓百骂举受忏请安恣遣信者。是尼端正。为贼难故佛开遣信。尼本法竟往大僧中。僧中为秉。使尼却回为腾僧命此尼得戒。亦名十二语。三白四故。论议者。七岁沙弥与佛论议。佛问五阴为一异等。智逾二十佛许受戒。俱舍云佛问。汝家在何处。答云。三界无家称可圣心。佛令羯磨与受具足。善来如前释。此中既有善来故知前是自然。不同诸受托自智力故曰自然。亦非全无因缘故也。即以佛法而为缘等(云云)。三归者。佛度五人已三宝具足。佛秉三归亦令比丘处处宣化引至佛所。后因失信。佛令比丘随处各秉。过六年已佛止三归兴羯磨受。故有中十边五不同。遣信论议等别。言羯磨者。此云办事。此文通俗。律部非宗故不广述。问。今明衍门何须小检。而明十种得戒人耶。答。如涅槃中处处扶律。今此亦尔。小为方便。故知出家菩萨六和十利与声闻同。六度四弘异于小行。若在家菩萨三归五戒咸趣菩提。况复梵网八万威仪。七众并资五道通被。岂容破戒称为佛乘故以乘戒四句对简。性戒下料简三学无作有无。初戒无作者。性戒不受故无无作。若受戒下明受得戒即有无作。故性罪之上加违无作。出家等戒无作别生。是故持则功等虚空。破乃随对一支一境。举持劝受加罪遮违。况犯已法除复本清净。故云薝卜华虽萎犹胜于余华。破戒诸比丘犹胜诸外道。如伐草下略出遮性同异之相如草畜俱有违制之罪。作单提悔二遮俱灭。然于害畜仍有性愆。故引论解偿命犹在。问。性罪不灭。何须忏耶。答。免违制已持心相续。纵果位广偿为利物因。岂同于违且沈三趣。偿者还也。复也。故四分下引证。言边罪者。谓性四重及曾受五十乃至比丘等戒。杀人。盗五。犯淫三趣男女正道。俗非己妻。及非处等。妄对人趣。称过人法。犯此四已五十进具比丘舍已。重来为难。佛法边人故名边罪。重遮徒受是故令问。此罪等者释边遮意。若先未曾受犯已尚障五八等戒。况具戒耶。况受五等犯四重耶。此准方等陀罗尼经。及虚空藏菩萨经。明边罪义。多论亦明犯五八十中重障具足戒。故南山钞主依之承用。相部对内虽异于此。其如南山有教可凭。智者大师依教承用。若有道俗犯已能悔更欲进求清净戒者。具如方等占察等经。占察上卷云。未来世中在家出家欲求净戒。犯增上罪不得受者。当修忏法。具在经文。是故当知性戒清净为诸戒因。旧名作无作。成论云教无教。新名表无表。作谓为作教谓教示表谓表彰。名异意同。彼此无在。无作一发无舍失缘。终讫一形相续恒起。如初受时作白已后入余心者。尚名得戒。故成论云。若人入不善心无记心无心。亦名持戒。律疏云。四心三性始末恒有。三性加无心为四(云云)。广辨作无作同异相状等。非此可尽。具如疏钞。小乘下约大小乘以辨三聚。明无作不同。小乘经论共立三聚。谓色心非色非心。言心无尽等者。意明心性以为戒体。若小乘戒体是第三聚者。且依经部。若有部中还用色为无作戒体。然大乘中虽以心性而为戒体。若发无作。亦依身口作戒而发。虽依身口体必在心。若先小后大。一切转为无尽戒体。若先受大后方出家。欲在大比丘数而不失菩萨法者。则更受律仪。但于一切发得身口清净。防非律仪。无作戒体不复发也。故涅槃中五篇七聚。并是出家菩萨律仪。又若先小后大则开小夏以成大夏。若先受大后受律仪。在小则依小在大则依大。理虽若是方土不同。此土僧徒不简大小。西方不尔一向永隔。然四依出世必大小并弘。但随物机缘通局在彼。道定无作细简在论(云云)。故经云下引证道定复以律仪而为根本。
　　○二明持相。先事次理。初事中文十义七。意在正修。言义七者。前四各一后六成三。所谓三观。亦可二义四六异故。前四直尔论事。后六寄理义当于事。意在比决令知浅深。先释不缺即持四重。若毁下以犯显持。言失比丘法者。既犯重已不任僧用。大经云。犯重比丘不能复生善芽种子。如断多罗树等。不破者。名损为破犹胜于缺。是故仍在生善僧数。若毁下以犯显持。不穿者。虽不破缺。如犹有穿易可补治。若有下以犯显持。不杂者即是事定。有事定者任运持得。虽持下以犯显持。大经二十九云。若有菩萨虽不与彼女人和合。而共言语嘲调戏笑。如是菩萨成就欲法。毁破净戒污辱梵行。令戒杂秽。不得名为净戒具足。复有菩萨自言戒净。虽不与彼女人身合。言语嘲调而于壁外闻镮钏声。是名菩萨成就欲法。乃至不名净戒具足。复次自言戒净。乃至不闻镮钏声等。若见男子随逐女人。若见女人随逐男子。如是菩萨乃至不名净戒具足。乃至为天乐故。广如初句。如四分中持戒有四。一贼分齐。如谄媚胜他。邪命名利等。二罪分齐。畏三途等三福分齐。欲天乐等。四道分齐谓为解脱。除为解脱前三种持。及限尔许日。如是时处支等恐不发戒。用中道下亦名开权。既得中已以此中慧融一切法。故使一止一作无非法界。故云大乘式叉迦罗尼。此名为学别在第五通约诸篇。今并开之成摩诃衍故大经及十住婆沙。皆指篇聚云。菩萨摩诃萨持是禁戒。当知戒无大小由受者心期。是则中道遍入空假及事律仪。方得名为具足持戒。涅槃五支等者。彼圣行中先明自行五支。后列愿他十戒。菩萨摩诃萨持一一支。皆愿众生当得禁戒等十。言五支者。一具足业清净戒。谓四重。二前后眷属余清净戒谓偷兰遮为前眷属。此语因兰。能为重罪前方便故。十三僧残列在重后为后眷属。所言余者。如后释。三非诸恶觉觉清净戒者。即是不杂定共戒也。四护持正念念清净戒者。即四念处道共戒也。五回向具足无上道戒者。佛菩萨持非诸凡小所能持得。护他十戒者。一禁戒。二清净戒。三善戒。四不缺戒。五不析戒。六大乘戒。七不退戒。八随顺戒。九毕竟戒。十具足诸波罗蜜戒。今亦以十愿对行。故大经十戒与论意同。五支复与愿他十戒开合异耳。是则还将自行以愿于他。故玄文中具将论十。以对经十及以五支具如释签中和会同异。束前下判位。既约事释以辨一心。故此十戒离对凡圣大小位别。不杂戒云凡夫入定能持得者且约有宗。若据余部余心亦得。智所赞自在行向人持。据此以论十住即持随道无著。十信唯持律仪诸戒。随定具足云非六度通教菩萨所持者。且一往简云此具足是大根性人所持得。别人有分故不简之。据理亦非别人行向所能持得。唯是初地已去方能持得。向判下约理观论持戒。先结前生后。先束下正释。此中文十义二。意在转事以修正观。言二义者谓境及观。四之与六如前事中。今之三观三一不二。然前十戒非无理观。即后六是。分张对位故属事相。况律仪不杂当分未融。故今更约一念心中具明十戒。而不滥尊极不离凡心。用前四戒通为观境。以六观之事理相即。当知篇聚一不可亏。世人蔑事而欲尚深理者。验知此观孤虚无本。既亏观境观亦无从。是故今文尚观缘生一念心起为善恶因。由此亦能破于不缺乃至不杂。况复但观身口重业及轻吉等耶。尚观此心即是法性。岂直观于善恶因耶。是故今文与他意别。次观善恶下观戒即空中。引金刚释。故知下略申经意。虽此略申未知法与非法为是何等。今云下释法非法。即以破见名为皆空。何者。虽破我人众生寿者。假无与实犹见是有。名之为法。若见为无乃至见是非有非无。皆名非法。依此起见犹名为著。是故须舍。若不起四见即无六十二见。故云防止有无六十二见。若大品中十六知见。此我人等四亦摄在彼十六见中。十六亦为此四摄尽。此四见者。无著论云。我以计内人以计外。众生以续前为义寿者以趣后为能。若依大论释十六知见中云。我者。于阴界入计我我所若即若离。人者。谓于阴界入中谓我是行人。行通善恶无非行者。众生者。于阴界入和合之中计有我生。寿者者。于阴界入中计一期报若长若短。亦与无著大同。二论并以阴界入法而为所执。今文通以假实四句。皆为所执。以能计有等为我人也。以此少异。是则近约随道戒说。为顺经文破我故也。经意既远所执亦通法与非法岂唯假实。然能计者但成六十二见而已。若通论者。法谓衍也。非法小也。衍尚不著何况于小。又法谓大小。非法谓假实。又法谓大乘是有。非法谓大乘是无。乃至非有非无。如是皆名我人等见。是故犹属六十二也。故云大乘生著。犹须无常幻化等破。通义虽尔今且从别。智所赞中云知心非心。法亦非法。此亦仍顺般若近意。心谓能计假名之心。法谓所计五阴实法。乃至若计假实非有非无。皆破入空。故云知心非心。法亦非法。知空非空故云而不永滞非心非法。从空出假还是出此心法之假。故云道种方便无所有中立心立法。立于三界假实心法。即是入于爱见之假。假既立已对病设药。名为拔出。若约自行论拔出者。大经云。愿作心师不师于心。欲得不退菩提。当发此愿。净名云。弟子众尘劳随意之所转。化他亦然。以自在故为智为赞。故知两戒一体无殊。随如是定结随定名。无不具足结具足名。故知二名亦非硕异。三观及境一一文中。皆先释。次以止观结之。故梵网下引证理观持戒。名为止观。故知应以第一义光寂照相即。而为防止善顺戒体。孝者畜也。事亲之道宜恒畜在心。以在心故能顺颜色。故名为顺。今亦如是。观不思议理恒照在心善顺于理。顺故观于三谛。孝故止于三惑。如是持戒尚不与别教出假持戒义同。岂与天子庶民行孝为同年耶。臣轨云。夫孝者先须安国。国安所以家安。家安所以行孝等。如是尚不逮于人天。况大小乘防止善顺。言本师及我皆诵者。背文曰诵舍那释迦以证戒体。禀教义绝无说而说。故名为诵。十住广说者。毗婆沙此云广说。得人法二空名离我我所。及离诸法有所得想名离戏论。以如此法名上尸罗。故知亦是约理名戒。净名云等者。净名疏引。时二比丘疑犯淫杀二波罗夷。是二比丘共居兰若。一人他行一人露卧。淫女采薪盗行不净。伴比丘来见而逐之。女人避走堕坑而死。卧者疑犯淫逐者疑犯杀。不敢问佛来白波离。波离为其准律解释。若犯根本令其学悔。若犯方便令其忏兰。若本无心令不须忏。大士诃曰。我念声闻不观人根不应说法。此二比丘久发大心。如何以小而教导之。彼罪性者不在内外两中间。如其心然罪垢亦然。此即无生悔之要观也。如是是名善解奉律。今亦以此名上尸罗。上尸罗者无持无犯。犯必无生。岂以无生而令必犯。故知应以四句推持无持犯性。名真奉律。岂要推犯名善解耶。复次下更约五名以为观解。四分上下唯有四名。准古诸释但存三名。谓尸罗毗尼木叉。故南山引十八法中毗尼与律二名不并。今家意者。具依诸名以存于四。名虽不并既得名律复名毗尼。是故今文从名俱用。并取根本八十诵名。即优波离一夏八十度升座诵之。故得名也。故总约五名以申观解。若诸部异名虽随事别立。与诵义同。故举诵言以摄诸部。今既以十戒合为三观。观心五名亦约三观。余名可见。所言律者不取律吕之律。但约如世律令陶虞始造。萧何以为九章者。渐分轻重委悉故也。尔雅云。法也。法律所以诠量轻重犯不犯等。观心亦尔。诠量惑智各有轻重持犯之相。如上菩提心中等者。第一感应发心。结成三种止观文中。粗细难易深浅巧拙等。亦是诠量之义也。人有四者。若论果报以南洲为下下。若约值佛即以南洲为上上。故大论六十二云。阎浮提以三事故尚胜于诸天。北洲不及。一能断淫欲。二识念力。三能进精勇猛复有书般若。是故诸天来下听法。故大经三十三云。下下因缘故生于北洲。乃至上上因缘故生于南洲。上品多种者。如六欲天及日月星。以分九品。上上他化乃至下下是星。乃至福报多种不同。如净名云。随其福德饭色有异。乃至诸禅各各不同。如经论中随其义旨。各有品类秩轴不同。可以意得不烦文者。约观解中若横若竖若自若他。一心异心诠量轻重。况复一一各摄无边。但可意知岂可文具。私咨下重释。谓章安面于大师亲重咨决若诸文中直云私谓是灭后述己。初文即是述己问也。向之三观各有三品。空为下假为中中为上。空假各三皆约发真。入中亦有三品。即以五品为下。六根为中。初住为上。则三品之中有真有似者何耶。此问且据大分而说。空假三品亦非全发真。如假三品即以三藏菩萨为下。如初番释。入中三品亦皆发真。且约后番为此问也。答。即出大师答也。有二意。初云前三道未合者。空假二种三品之中。既对三教根缘隔异。所以分张横对三人。人既不同皆约发真。于理无失。若入中已毫善悉融唯约六即义似于竖。又亦得下以此中道从人从教。亦得横论。别接等三皆破一品。三人相望可非横耶。虽复名横证道无二。仍本而说且为横三。岂止煮烧覆障耶者。不同律文篇聚各有根本方便后起。对心对境。若罪若事若双若单。约报则有煮烧等轻重之相。三观相即三谛互融。随诠一尘一心一观。皆遍法界。十诵中呼地狱为煮烧覆障。八热十六通为煮烧。八寒黑暗等通为覆障。若事下比决。是则于事劝更加观。不闻有观而忽于事。是则一心三观以照持犯。岂同护根制六识耶。
　　○三明犯相者。先标譬本。即是罗刹同为爱见而作喻也。行人下略合。爱见皆能损于篇聚。故并喻罗刹来乞浮囊。爱罗刹下广合。此中文九义二意在显持。言文九者爱见各有九。谓五篇定及三观。言义二者复有三别。一者爱见。二者事理。三者持犯。持犯是能判。事理是犯境。爱见是犯因。言显持者。犯亦成持况复本净。若从理说本净虽持。犹名为犯。用忏净已方复本净。先合爱中经但五段。一者全乞喻犯四重。二者乞半喻犯十三。三乞手许喻犯偷兰。今文称为乞重方便。且为成于渐犯之相。故置果存因。四乞指许喻犯二提。五乞微尘喻犯吉罗。今文依经故无所改。为篇阙于提舍又剩偷兰。为聚不开第五亦阙提舍。大乘经文佛意罕测。文殊问经篇聚亦尔。彼列五夷三兰二提一吉。罪种虽少该摄极宽。此等并是菩萨律仪。是故不可全同三藏。若破观境是犯律仪。即于十中犯前三戒分为五罪。五罪不同复分爱见。五中前夷及残。各先犯次持。兰提吉三。文相略故但存犯相。次夷罪中持相文言汝宁杀我等者。宁杀阴身戒囊叵得。乃至应云毒蛇口中等也。次残犯相中云摩触等者。若分因果以对罪名具如律部。次持相中云下意等者。犯第二篇。僧中行白。名为下意。别住名摈乃至夺其三十五事及本日等。名为治摈。次乞重方便者则喻因兰吉罗下举况劝持。微尘不足损于浮囊。而惜惠于罗刹者。恐水渐入。能为没海远方便故。今亦如是。吉罪既为染污种类。能远开于无救之门。第五既然余三亦然。重罪如死故云而死。贪攀下定共戒也。定共虽即未证于真。欲违于定故即名犯。深著下即空戒也。以无随道无著。不能破于三有之因。是故名为为有造业。假中二戒例前说之。从深著下名为犯理。次以罗刹喻见者。初文辨异。则色属爱因此破戒。一切皆然故云触人。无始与俱名已生恶。依见破戒或因后时推理起计。名未生恶。预识防过是故列之。故云此见虽未起。后为内外两缘所坏而生恶见。一得少禅。二无师友。非深非久故名为少。适得根本因而生见。即生念著吉罗也。而起过患重罪也。佛在世一比丘下引事。大论十九云。有一比丘得第四禅生增上慢谓得四果。初得初禅谓得初果。乃至得第四禅谓得罗汉。恃此自高不肯进道。临终之时见四禅阴便生邪见谓无涅槃。佛为欺我恶见生故。失禅中阴。阿鼻相现命终生彼。诸比丘问佛。阿兰若比丘死今生何处。佛言。生阿鼻狱。诸比丘大惊。坐禅持戒便至尔耶。佛如前答竟。而说偈言。多闻持戒禅未得漏尽法。虽有是功德是事难可信。堕狱由谤佛非关第四禅。此证得少禅也。佛在世下举况以释师友意也。大师在世尚有僻计生见之人。况灭后无师不得禅者。又恶见者。如譬喻经贤愚经并云。佛在舍卫。有婆罗门邪见与五百弟子相随。莫不归敬。因与佛弟子触试不如。耻见本群没水而死。佛言。彼有二罪。一毒盛。二谤佛。佛言。今堕阿鼻。故大虚空藏等者。彼虚空孕经下卷。文列六重。第三云。复次善男子。或有初行菩萨见他众生作如是言。仁者勿行毗尼戒律。勿为精进速发菩提心速诵经典。作身口意恶。因为恶故即得清净。是名第三重罪。云何下正明犯相。亦先事犯后理犯。初事犯中亦先明五罪。犯十中三。食啖人狗喻破世出世因果。此从优劣为譬也。破正见威仪等者。起见即破正见。应引大经十二等。文无者略。犯前三聚名破戒。犯下四聚名破威仪。四邪五邪名破正命。邪法活命故云邪命。四邪者。一方邪。谓通国使命。二维邪。谓医方卜相。三仰邪。谓仰观星宿。四下邪。谓种植根栽五谷等类。亦曰四口食。故大论舍利弗乞食。有一女人问舍利弗言。汝方口食耶。乃至下口食耶。皆答言不。女人言。何食耶。舍利弗次第解释四种食已云。我唯乞食自活。五邪者。一为利养故现奇特相。二为利养故自说功德。三卜相吉凶为人说法。四高声现威令人畏敬。五说所得供养以动人心。此等并是高名上辈所慎。应非寡德末流所窥。或重方便乃至吉罗准爱中说。谓诸法下重明过相。从初乃至永没例前吉罗乃至而死。当知此人下结破僻计。近尚等者。近谓见心远谓谛理。既以恶空下例前贪攀等乃至破律仪戒。坚执见下例前贪五欲故破于理戒。当知下结中。云尚不得人天涅槃者。人天中乐亦名涅槃。何不引无行等者。经中总有七十余行偈。汝何不引终不破于戒等文。独引贪欲是道文耶。况复经说欲是道者。秖云道性不出于欲。亦云欲性不离于道。约理云即约事须离。而汝错计谓欲是道。若尔。秖有道即是淫。何曾淫即是道。经又云。见有无法异。是不离有无。若知有无等超胜成佛道。汝唯见有尚不见无。况有无等经又云。道及淫怒痴是一法平等。意亦如前。

　　止观辅行传弘决卷第四之一


　　止观辅行传弘决卷第四之二

　　　　唐毗陵沙门湛然述
　　复次下持犯不定。即是和合前之二门。前之二门持则具持十戒。犯则具犯十戒。故云一向。今合判者。十中前四属戒后六属乘。乘戒交互四句分别。若二俱句属前二门。二交络句属此中意。故云不定。故此四句文四义二意在俱持。以非显是是故重辨。言义二者所谓乘戒。若通论下欲明四句。先判通别。若云十法通名为戒如前所说。谓道定等亦名戒故。亦可十法通名为乘皆能动出。谓前四戒出三途故。欲分四句应从别义。故前四为戒后六为乘。各分三品以对缓急。又亦可戒福相对以为四句。无戒有福如王家象。有戒无福如比丘乞食不得。戒福具足如受供比丘。无福无戒如饿狗饿鬼。复应福慧有无互为四句。是句应具福慧二严乘戒兼急。事理无瑕者。事即前四理即后六。圆人一生有超登十地之义。故云一生可获。南岳云。一生望入铜轮但净六根。又云。能修四安乐行一生得入六根。极大迟者不出三生。若为名闻利养则累劫不得。华严利钝根者。秖是别圆人耳。其中品数约前铨量中说可见。次句者等不俱急。如大经文乍恶道身而得闻法。终不人天身而不闻法。闻法则生死有期。人天或退入三恶。文从极重者说故云皆为所啖。五篇并破身口咸亏。宿种仍存能专理戒。以根利故或当得道是故强于乘缓戒急。第三句中云振丹者。约佛在世。若教流此土则知而不见。振丹两字并恐书误。下第十所引即云震旦。琳法师释云。东方属震是日出之方。故云震旦。新婆沙云脂那。西域记云至那。此声并与震旦真丹相近故。故知并属梵音。三亿等者。大论十一云。舍卫有九亿家。三亿眼见佛。三亿耳闻而不见。三亿不闻不见。佛在舍卫二十五年而是等不闻不见。况著乐诸天耶。及生难处者。北洲及三恶加长寿天并四智辩聪佛前佛后诸根不具。是为八难。譬如下举譬以释伏疑。疑云。既不值佛何须此戒。故譬释云冀逢恩赦。恩赦者值佛闻法。昔不修乘无闻法缘。在三界中犹如系狱。戒善如财物。业道如大力。得人天身如命未尽。或遇佛法如逢恩赦。恐在人天犹不受化。故复斥云。若不修乘永不值佛。人天福尽还堕三途。故知修乘必不可阙。行者下。检验中云此是权来引实者。既戒缓乘急堕在三途。必为法身菩萨同类引之。乃至亦为乘戒俱缓者下种诱之。若细下教判因果。四教辨因者昔修四教观智不同以为乘种。今历五味得道不同以明其果。
　　○四明忏净中。初且征问。既犯事理忏法如何。若犯下答。先答忏轻。律文自从第二篇下皆有悔法。忏成戒净止观方明。岂有而令轻戒尚理。若犯事中重罪去。谓爱成犯重。不但改观能灭深愆。须依三昧托事附理及观相治。方可清净。此下明逆顺十心。即是忏之方法。故云更明。次理观下明因见解僻。未至身口不造轻重罪。亦不须用四种三昧。但转观令正见心自亡。僻未彰于外人故但低头自责见若重者还于观心修忏者。既云犯重不独观心。言观心者。行于事忏必藉观心。若无观心重罪不灭。以观为主故云于观心中。引普贤观妙胜定者。必事理合行方办前事。方等云等者。若违三归而归邪师邪法邪众破于五戒乃至二百五十戒中重罪。即成佛法死人。因忏戒复故云还生。南山亦立无生忏法总列三种。一者诸法性空无我。此理照心名为小乘。二者诸法本相是空。唯情妄见。此理照用属小菩萨。三者诸法外尘本来无实。此理深妙唯意缘知。是大菩萨佛果证行。南山此文虽即有据。然第一判属小乘。小乘且无忏重之理。况复此位已隔初心。第二第三复属菩萨及以佛果。凡夫欲依措心无地。今之所立直明凡下。欲用大乘悔重罪者。当依方等普贤观等。是故南山判位太高初心无分。高位无罪何须列之。若人下明久近者不出过现。若运十心穷于无始无明颠倒。何罪不消。又世有愚者。谓心无生诸法亦无复造新罪。夫造罪者必依三毒。真无生人福尚不作岂况罪耶。以罪与福俱顺生死故也。言忏悔者。如大经十七耆婆语阇王言。修一善心能破百万种恶。如少金刚能坏须弥。亦如小火能烧一切。如少毒药能害众生。小善亦尔能坏大恶。虽名小善其实是大。为是义故应须忏悔。忏悔秖是三业善耳。此中文立二十义分三二。意有远近。言三二者。一逆顺二爱见三事理。逆顺是功能。爱见是犯因。事理是所显。言远近者近在复净远期正行。于中先列顺流十心从细至粗。初由一念无始无明。乃至成就一阐提罪。次逆流十心则从粗至细。故先翻破一阐提罪乃至方达无明性空。先顺流中见爱同是从细至粗顺于生死。是故顺流同立一门。至逆流中方分爱见。初顺流中言鲁扈等者。无惭不顺之貌。次是为下总结及明来意。次逆流二。先爱次见。初爱者。初正信因果中。孱者现也。咄哉无钩者咄嗟惊愕。知我宿为无惭之人。而今自愧。昔无信钩致造重罪。如狂象无钩不可控制。今以惭愧钩钩无惭心象。是故大经有二白法能救众生。一惭二愧。惭者自不作罪。愧者发露向人。又惭者内自愧耻。愧者不令他作。惭人愧天等诸解不同。若无惭愧名为畜生。千载者乃是随俗之言。一失人身万劫不复。绵邈者远貌也。三界长途应以万行而为资粮。生死旷海应以智慧而为船筏。是故应当怖畏无常预办资粮预修船筏。一旦瞑目当复仗谁。故云安寄。此无常法贤圣弃者非恃怙故。无母可恃无父可怙。不能生长出世善身。名无恃怙。年事稍去等者寄年事者而为语端。言风刀者。人命欲尽必为业力散风所解。如解韛囊使息风不续。如解沟渎使血脉不流。如解机关使筋节不应。如解火炬使暖气灭尽。如解坏器使骨肉分离。四大既分应遭涂炭。如何端拱不修善本耶。如野干者。大论十三云。譬如野干在林树间。依诸师子及虎豹等。求其余肉以自存活。时间空阙夜半逾城。深入人舍求肉不得。避走睡息不觉竟夜惶怖无计。始欲起行虑不自免。住惧死痛便诈死在地。众人来见。有一人言须野干耳。即便截去。野干自念。截耳虽痛但令身在。次一人来言须其尾。复自念言截尾小事。次一人言须野干牙。野干自念。取者转多。傥取我头则无活路。即从地起奋力绝勇。间关历涉径得自济。行者之心求脱苦难亦复如是。生不修如失耳。老不修如失尾。病不修如失牙。岂更至死则如失头。以老病时犹自宽者。可有差期。死事不奢自知无冀。如阿输柯王等者。大论二十云。阿育王宫常供六万罗汉。王阿输柯是育王弟。每见众僧受王供养。便云何得而常受供。王言。虽受常观无常何暇贪染。弟常不信。王欲调之密遣人教擅登王位。王便侯得而问之言。国二主耶。即欲诛罚。且令七日受阎浮提主。过是当杀。七日之内恣意五欲。一日过已。即令旃陀罗振铃告云。一日已过余六日在当死。如是满七日已振铃云。七日已过今日当死。王便问言。阎浮提主受乐畅不。答言。我都不见不闻不觉。何以故。旃陀罗日日振铃高声唱言。七日之中已尔许日过。尔许日在当死。我闻是声虽作阎浮提主得妙五欲。以忧深故不闻不见。是故当知多乐力弱。若人遍身受乐一处针刺。众乐都息但觉刺痛。王言。比丘亦尔。但观无常苦空无我。何暇贪著念受供养。翻破不畏恶道心者。念彼恶道如闻铃声不久断头。法句经云。昔有天帝自知命终生于驴中。愁忧不已云。救苦厄者唯佛世尊。便至佛所稽首伏地归依于佛。未起之间其命便终生于驴胎。鞚断破他陶家坏器。器主打之遂伤其胎还入天帝身中。佛言。殒命之际归依三宝罪对已毕。天帝闻之得初果。故暂归依即能翻破恶道心也。发露者大经十七云。智者有二。一者性不作恶。二者发露向人。愚者亦二。一者作罪。二者覆藏。玉之外病为瑕。玉之内病为疵。故可以譬隐显二过。若覆瑕疵名无惭愧。贼毒恶草等者。若发露者。如检偷贼不令密住。如剪毒树留则长恶。如拔恶草留则滋蔓。根露等者。夫罪由心覆。若翻前覆心如伐树得根竭流得源。则条枯流竭若覆等者。罪是恶因覆则不灭。人覆罪故成不良人。良者善也。迦叶等者。佛随机宜贵在罪灭。若私若众靡有常科。大经十七云。覆藏者漏。不覆藏者名为无漏。若作罪不覆罪则微薄。其余行法等者。除方等头陀。其余诸经如般舟占察金光明等及以僧常六时行仪。不云向人即是其类。如阴隐有痈等者。作罪未露如隐阴痈。傥至来报如则死也若决果等者。一忏已后生决定想得无罪处名之为果。果敢也。故须断奠无使复续。如初犯等者。原赦也。初已蒙赦再犯难容。故知重犯罪则难灭。是故应须断相续心。故以吐喻忏已再犯犹如更啖。如论云。已舍五欲乐弃之而不顾。如何更欲得如愚乐食吐。发菩提心者。若直尔灭罪何必发心。如小乘中僧别两忏。即翻无始罪境不遍。如灭罪过小教权文。皆由不发菩提心故。又小乘忏但名抵责。不为护他故无偿理。为翻此等发菩提心。余如文说。修功补过者。无始作罪必遍三业。遍故复续续故复重。故今修功补于昔过。须三业俱运。念念相续策励不休。非移等者。昔罪深广如海三业俱运如山。非运三业之山岂填三过之海。胜鬘云等者。使现法不灭。名守护正法。集法药无厌名摄受正法。亲狎恶友等者。以恶知识能损坏人菩提善根。大经二十云。如恶象等唯能坏于不净臭身。恶知识者。能坏净身。肉身法身至三趣不至三趣。身怨法怨等亦复如是。念无碍慈等者。慈能顺物为我善友。翻彼昔日亲狎恶人。智能破邪导我迷僻。翻破昔日信恶友言。了达贪嗔痴。至求我不可得者。昔从无住起于我见乃至贪嗔。今却推贪嗔至无住处。根本既亡枝条自倾。此中所计非神我也。但是无始妄计假名。言寂静门者。由观心故通至寂静。是故诸心为寂静门。经中复云。示寂静故。既因诸心能见寂静。如因指示见所至处。故宝箧经上卷云。文殊师利于东方庄严国佛名光相。现在说法。有大声闻名曰智灯。因文殊问默而不答。彼佛告文殊言。可说法门令诸众生得无上道。文殊答言。一切诸法皆是寂静门。示寂静故。时有法勇菩萨。问文殊师利言。如来所说及贪嗔痴是寂静门。示寂静耶。文殊问言。三毒何所起。答言。起于妄念。妄念住于颠倒颠倒住于我所。我所住于身见。身见住于我见。我见则无所住(一一句皆一问一答具如初句)如是我见十方推求皆不可得。以是义故我说诸法皆是寂静门。此中全用彼经文意但是语略比之可见。涅槃云若言等者。大经有四法为涅槃因。一者亲近善友。二者听闻正法。三者思惟其义。四者如说修行。若言勤修苦行是大涅槃近因缘者。无有是处。次忏见罪者。以见下指前顺流十心。前顺流心爱见共列。故今忏见重牒顺流。还指前列。向运下简异爱心。爱心逆流并是附事。爱属钝使名钝使罪非谓罪灭钝使已尽。以彼爱罪托事生故。故附事忏。见违理起忏亦附理。若忏重罪亦须合行。故云起重烦恼应旁用事助。补药如推理事助如已豆。是则事理各有旁正。一翻破下正释。亦从粗至细。言不信者即一阐提心也。阐提之心由身见起。故点示之令识苦集。何者。由身见故具八十八。以集成故则能招苦。具如第五卷释。如郁头等者。大论十九云。得非想定有五神通。日日飞入王宫中食。其王夫人依其国法接足而礼。由触足故欲发失通。求车而出还本山中更修五通。一心专志垂当得定。所依林池为诸鱼鸟之所喧闹。因发恶誓啖诸鱼鸟。后还如初得非想定生非想处。报尽却为先誓所牵堕飞狸身。婆沙云。飞狸身广五十由旬。两翅相去各五十由旬。身量五百由旬。杀害众生水陆空行无得免者。发恶愿故即是集。堕飞狸身。即是苦。须跂得非想定者。先得此定涅槃会未来至佛所为佛所责。虽无粗想而有细想。归心受道得阿罗汉。今文所引未得道前。长爪亦尔。起计佛责得阿罗汉。至第五卷略出缘起。高著等者谓蓝弗须跂等。于外道中高出学著者也。著字(陟据切)尚不逮等者。此斥近代著见之人及诸外道中劣者。尚不逮蓝弗言是真道耶。既不识苦集明无四谛。从是人下明无十二缘灭。但有无明乃至老死。故云岂有寂灭。若谓下反斥其但有无明无无明灭等身边邪见其事可知。前五利已列戒见二使。余三比说亦应可见。何者。起见依色即色阴。领纳于见取见像貌赞喜毁嗔。了别于见。五阴具足。故名身见。所执之见非断即常。名为边见。以见为正拨无因果。名为邪见。五见具足即八十八。名为集谛。集招于苦即苦谛也。尚非三藏下举况斥其大小俱无。若能如是至破不信者。昔来诸见广造诸恶。皆由迷理而顺生死。今深识过患达偏圆理见根本坏。依见所起一切皆坏。若别论破见但识三藏见惑之相。诸见自息。今欲遍知为圆方便显于圆理。委论深浅广辨诸教。故云遍破诸教不信。且约理观论人天者。托事论理今不论事。故云且约。理观人天但取圣位自然进道。名之为天。贤位作意名之为人。据理亦应合列三藏七方便人四果之天。文无者略。又且约衍门未论三藏。又且成于三谛义足。故略三藏。所以须约理观论人天者。为破迷理无惭愧故。理具三谛应须翻故三谛之上无惭愧尽。故遍三谛以论人天。若说果报等者。大品信谤品云。毁般若者即是毁訾三世诸佛。无量亿劫堕于地狱。从于一狱堕于一狱。遍至十方大地狱中。或得人身而复生盲。或复生于旃陀罗家。除粪担死人家。若无一目无舌无耳无手。或畜生中受多种苦。身子问。是人以五逆罪相似耶。佛言。过五逆罪。若听其言信其语亦受是苦。若死等苦故不须问。大论六十七释云。佛何故不说。有二因缘故佛不说。一上已说其过逆受苦。今复说其身大丑恶。或信不信。不信者当受剧苦。二者若信佛语则大忧怖。忧怖故风发吐热血死等。若不信者更受重苦。翻破不畏恶道者。释此一条准上下文。阙理观义。依例应云。昔依见起过破坏正理。不畏三途。今欣谛理尚畏小乘三空恶道三无为坑。乃至畏前三教恶道。况地狱等三途恶道。今且从于谤三谛边。堕恶道义。以八正道等者。以无作八道方破三惑。有无边故等者。有即有漏业也。罪即漏业所招果也。乃至无漏亦漏亦无漏非漏非无漏等所招二土之罪。故知昔迷三谛业遍三惑。苦遍三土。今缘法界发菩提心。无作亦遍法界而起。故能翻破遍法界恶。三谛至宝炬者。大集云。三十七品是菩萨宝炬陀罗尼。即无作道谛。具足佛法名之为宝。遍照法界名之为炬。总持一切名陀罗尼。修如此功何过不补。设令等者。纵舍有见而入无见。又不修道品不出生死。今知有等者。今尚知于非有非无。何况有无。言有无者且略举耳。虽知见过而未修于念处等也。若破下修析法道品。又体见下尚破通别何况三藏。故云体见即空假中。是为等者纵字平声。自浅阶深名之为纵。诸见皆破修诸道品。故云补于纵见之过。昔因见造界内诸见见无浅深。是故名横。今修功既深破见亦远。始自外见破外入藏。乃至别见破别入圆。至圆名为非动非不动非修非不修。是无作道品也。若具作四句。应云动修。不动不修。亦动亦不动亦修亦不修。非动非不动非修非不修。复以四动以对一修。成十六句。今且四修以对四动。故别说也。展转竖入是故云纵。圆理未契悉名为过。故修一心三谛之功。补于前来次第三谛深见之过。守护正法者。昔毁理护见而申通于见。今毁见护理而申通于理。若不亡身存法。何以表于护法之志。若护法志弱。将何以翻护见毁善。是故复喻父母护子。念十方佛者。昔内服诸见外加恶师。故顺于三惑背三谛理。今内念三谛。谛即是佛。内外具足。故能翻破亲狎恶友。若尔。理性云何得是佛耶。故引大品。萨陀波仑空中见佛。后见昙无竭。乃问言。佛从何所来。答言。不来不去即是佛。无生法即是佛。是故当知觉无生智即是于佛。若尔。法即是佛。故能翻昔恶法恶师。观罪性空者。初叙计实故不了性空。凡一念心三惑具足。即此三惑本自涅槃。故云寂静。今观下明见性空。一空一切空。下释向性空。恐谓如幻不来去等。以为但空。故重释云一空一切空等。运此下总结也。观理加事方成悔法。言名第二健儿者。大经云。有二健儿。一者性不作恶。二者作已能悔。若据此生见惑未起。若论无始谁不有之。故知一切皆阙第一。问。见既未起何须行悔。答。未起预达。况宿曾起。又示当起应须此悔。是故前文以爱见恶名已生未生。是故今文但令运此逆顺十心灭三世恶。故修悔者必事理双行。是名下双结前来事理两忏。忏法若成三谛三昧诸行具足。况复十戒摄一切行。三昧是眼眼智具足。至初住位方名开发。文虽次第为显圆融。前后诸文一切皆尔。况复事戒为三观本。故云尸罗清净等也。若无事戒世禅尚无。何况三谛。有言大乘何须执戒者谬矣。言不执者。乃是持而不执若令不持名不执者。乃是执破。何名不执。执持尚无。忘持安在。得此下结成眼智摄法。又能下结成止观。故知下结成元意也。持戒清净结前列名及以持相。即为正修远方便也。恳恻下结前犯及以忏净。或恐过现事理二犯。复应诚恳悔彼深愆。愆除复净二世无瑕。与本不犯并可为缘。故云俱为初缘意在此也。
　　○第二衣食具足中。先来意者。以此衣食亲为道缘。言及道者。自有蔽形支命而不为道。为道支蔽必先形命。形命若立道本则存。故云及也。就二缘中衣疏食亲。故引证云。食已成道。此虽小缘等者。然此衣食本为色身报命之缘。故云小缘。托此复能办道法事。故云大事。无衣故裸阙食故馁。如此岂能专修止观。焉字(若作助声应云矣连切。今从训释应云于连切何也)大经二十云。菩萨摩诃萨若须衣等即便取之。不为身故虽受饮食。常为正法不为肤体。不为怨害。如人愈病以酥麨涂为九孔漏。以衣覆之。衣者下正释。遮丑陋等者。大经云。所受衣者。不为严身。为遮羞耻寒暑蚊虻。今云饰者。蔽丑恶身名之为饰。非为莹饰顺已贪情。衣有三者。且分三品。复有天须菩提面王比丘及许畜重物。重物合在畜长中辨。故今不别论者。为同下文一例三品故也。合百一畜长等以为下根。雪山为上者。如大经释迦先世曾为大士。居于雪山唯被鹿皮。时雪山中复有多种香根藕根青木香根。我于尔时独在其中唯食诸果。食已击念思惟坐禅堪忍力成。不游人世。如是乃可忘于说净受持等事。十二头陀等者。新云杜多。此云抖擞。律论不同。律有随坐不作余食及一抟食。大论则无。论有节量中后不饮及次第乞。律文则无。又律云纳衣。论云粪扫。律但云乞食。论云常乞食。此二名异意同。余十俱同。诸部阿含及十住论亦有不同之相。大体无殊。今依大论六十八略出相状。一兰若者在家多恼。故舍眷属。而师徒同学还相结著。复相恼乱。故住兰若令身远离。最近三里能远弥善。身远离已亦当心离五欲五盖。二常乞食者具如第二方等中说(云云)。三粪扫衣者。若四方驰求或著邪命。若受他衣于好于恶而生忧喜。僧中得衣过略如食(云云)。或忧贼盗等。四一坐食者。自念一食尚有所妨。况小食中食后食。废半日之功不得一心行道。如养马猪等。五节量食者。饱啖腹胀气塞妨道。故应三分留一。如舍利弗食五六口。于秦人十口许足之以水。六中后不饮浆者。心生乐著求种种浆不能一心。犹养马著勒其意则息。七冢间者。易悟无常易得道果。八树下坐者。以得道事办舍至树下。如佛说法转法轮入涅槃。皆在树下。九露坐者。或谓树下犹如半舍尚生著故。又树下坐有二种过。一天雨湿。二鸟粪毒虫。十常坐者。著衣脱衣随意快乐。四仪之中坐为第一。食易销化气力调和。求道大事大办功力。诸贼常伺人便不宜安卧。若行若立心亦易摄。十一次第乞者。不著不味不轻众生。等心怜愍不择贫富。十二三衣者。白衣多求是故多畜。外道苦行是故裸形。不多不少故畜三衣。今文以十二头陀中粪扫三衣。合为中士。言三衣者但三衣也。今畜长者三衣同纳。或著之营务或异界经宿。良由暗于教旨自树迷情。倚此自高翻为陷溺。今此文中判为中者。上则不及唯被鹿皮下则高于百一畜长。如何畜长复谓三衣。今言三衣不同一衣之少。不同畜长等多。出聚落则著僧伽梨加二衣上。入大众则著郁多罗僧加五条上。入山林则唯著安陀会。为惭愧故为多寒故。许其重著。皆威仪整肃长物善根。故云被服齐整。嗟夫世人共许仪服狼狈者称为头陀。容止检摄者呼为执相。俗流未晓恕而可矜。缁徒无甄悲而可愍。下根者此土多寒根性又薄。大圣一许三品通开。若畜百一记忆而已。有云。加法。若畜长说净则加法受持。今二品合论故云百一要当说净。皆为助道以疗形苦。如斯之类仍为下根。不说净人三品不摄。滥引上品大士行事深不可也。然说净之法附近大乘。故地持中菩萨所畜。即于十方诸佛菩萨而为净施。乃以声闻净施。而为譬云。譬如比丘以己衣物于和尚阇梨舍作净施。若达一实即此净施成菩萨法。且小乘中若准行之。亦薄己贪情顺佛听制。如斯之理何损旷怀。我物属他弥符祛滞。况受食受药禁性重之由。持钵持衣杜讥嫌之本。讥嫌性重等护无偏迹混声闻真菩萨也。但为元期出苦判属小宗。岂以背彼受持称为大道。又有人云。凡诸所有非己物想。有益便用。说净何为。今问。等非己财何不任于四海。有益便用何不直付两田。而闭之深房封于藏箧。实怀他想用必招愆。忽谓己财仍违说净。说净而施于理何妨。顺己执心后生仿效。又大经云。出家之人有四种病不得涅槃。一者衣欲。二者食欲。三卧具欲。四者为有因。若不能于衣食修观。谁能受之不为有因。观行衣者。疏中摄此十二为衣食处三。约此三事而论理观。即三德也。具如疏释迦叶缘中。今则不尔。于衣食处各立观行。亦分三等。大经等者彼经斥三修云。汝等比丘虽复剃头未为正法阴诸结使。虽著袈裟心犹未染大乘法服。故知心染大乘方称所表寂灭之服。故引法华即其意也。舍二觉观。新名寻伺。俱舍云。寻伺心粗细。今观心亦尔。生死者动粗如觉。空乱意细如观。蚊细虻粗。二边皆有粗细故也。故云深达等者。圆中如镜故能遍照。名为深达。以深达故具一切相。空假不尔如磨瓦砾。寂忍下合譬可知。以中道观万德庄严。故非世间割截衣也。举理异事故云非也。三衣观者。文中两重。初总约三谛。一一谛上皆有爱见。爱如熟见如寒。三觉者。大经三觉谓欲恚害。今借譬见思等三。故大经二十云。菩萨摩诃萨知是三觉有种种患为三乘怨。能令三乘不见佛性。常为诸佛菩萨之所诃责。经文既云能令众生不见佛性。故将三觉。可对三惑。三观观三谛如衣覆身。身亦三也。又起见下别约三谛。一一谛上各各立于能治所治能严所严。初观广余二略。亦可准知。故知一一谛上皆有见爱福慧二严。止属福观属慧故也。百一观者。长衣助身通为助义。故三谛上各须助也。历一切行亦复如是。何但正行不动。助亦无非寂灭。具如助道中正助合行之相。上根唯约一理。中根义开通别。下根义立助道。故约一理通别正助共成一意。

　　止观辅行传弘决卷第四之二


　　止观辅行传弘决卷第四之三

　　　　唐毗陵沙门湛然述
　　次食亦三。且望衣说。头陀此云抖擞。此十二事皆为抖擞十二过故。今文即二音俱举。放牧声者。三里之外使童小牧声。不闻住处堪修禅观。世有滥用其言者。远放木橛不闻堕声。得已复放每夜至三。是名头陀绝放木声。如盐官忍禅师造头陀经云。头谓烦恼头主。陀谓陀汰烦恼。此虽谬言犹胜放木。如斯等例江表尤多。分卫者。此云乞食。具如头陀中五种食法。谓常乞。一坐。节量。中后不饮浆。次第乞。今此且举五中之一故云乞食。七佛及方等皆云乞食者。如前四三昧中说。居阿兰若必须乞食。垦植耕种舂砻碓硙。不受坏生贮宿残煮。畜八不净事涉四邪。污染檀越非兰若行。近代所置弥隔圣言。男女往来兼招讥丑。傥依佛教利益不轻。故十住婆沙云。乞食有十利。一自用活命自属不属他。二施我者令住三宝然后当食。三常生悲心。四随顺佛教。五易满易养。六破憍慢法。七无见顶善根。八见我乞食余者效我。九不与男女大小有诸事故。十次第乞生平等心。如诸释子本或是王。居尼俱类园去舍卫城半由旬许。入城乞食乞食劳妨。乃至下根许受檀越送食等者。故知住处不宜太远。譬喻经云。昔波罗奈去城五十里有山有五比丘居。平旦入城乞食。中后还山日暮乃至疲极不堪安禅。历年如此劳而无获。佛化为一道人。往至其所安慰之。答曰。四大之身去城道远。有何乐耶。止念毕命而已。化沙门言。夫道者。以戒为本摄心为行。贱形贵道朽弃躯命。食以支形守意正定。内学止观灭意得道。若养身纵情何得免苦。愿诸道人明莫乞食。吾当供养一日之粮。明佛送食五人食已俱得罗汉。是则住处亦为道缘。不宜太远。食为道缘此之谓也。故知如来非但应供。复为供应。外护送等者。僧中净食仍为下根。岂可安坐房中私营别味。或不病托病索众祗供。无德称德击动檀越。虽曰许送受必自观。三品不收道何由致。观行食者亦约三等。夫事食则养色身资报命。理食则资法身养慧命。故平等大慧虚空法身凭兹而立。衣亦例然。初约上品者。所引大经亦是彼经斥三修文。如来法喜等者。辨异七方便等也。此之下释如来食也。引净名意者。谓于食起观能令食遍。彼文正以食为法界诃于事食。故南岳随自意中云。凡所得食。应云此食色香味。上供十方佛。中奉诸贤圣。下及六道品。等施无差别随感皆饱满。令诸施主得无量波罗蜜。又云。念食色香如旃檀风。一时普熏十方世界。凡圣有感各得上味。六道闻香发菩提心。于食能生六波罗蜜及以三行。净名疏中譬如熏药药随火势入人身中患除方复。菩萨观食亦复如是。以食施时食为法界具一切法。凡诸受者法随食入乃为冥益。或近或远终破无明。想为檀风亦复如是。次约头陀义立次第观也。下品支林者。问。应云圆顿何用支林。答。此则并前共为一法。第三约处者。雪山为上已如前说。头陀为中即十二头陀中处有四也。谓兰若冢间树下露坐。依此四处必须常坐。问。下中二处兰若义同。有何别耶。答。兰若西音。此云闲静。中处即是空迥地也。下处即是空迥住处及闲静僧蓝。十住婆沙明空迥处云。居阿兰若有十利。一自在去来。二无我所。三随意无障。四心乐兰若处。五少欲少事。六不惜身命具足功德。七离众闹语。八虽行功德不求恩报。九易得一心。十易生无障碍想。又云。阿兰若比丘有十事入塔寺。非如外道。一供给病人。二为病者求医。三为病者求看病人。四为病者说法。五为余人说法。六听法教化。七为恭敬供养大德。八为供给圣众。九为读诵深经。十为教他令读深经。住阿兰若怖畏之时应作是念。守善者虽行险道大海战阵安隐无患。又为护身无胜善其身口意业。以自守护。故佛告匿王。善守三业名善守护。复作是念。诸兽在山不善三业而无所畏。我之心智岂不如彼。又念佛故破一切怖。故在兰若毛竖者。念佛十号。又有四法方住兰若。一多闻。二善决定义。三乐修正忆念。四随顺如说行。论文更有五十法方应住兰若。若离下诫劝。邑者。国语云。管仲相齐制三十家为邑。此村落所圣之谓也。尚书大传云。凡宗庙有先王之主曰都无曰邑。此私斋堂义同无主净名云。或为邑中主。或作商人导者。此明菩萨利物无方耳。观心处者。七方便者如前。此开三草二木为此七位。开小草为人天。开中草为二乘。上草二木为三教菩萨。二草二木皆依于地。七种方便以实为本。故三草二木虽随其种性。各得生长。究其根荣莫非地雨。地圆理也。雨圆教也。据渐引入边称为方便。当位未转名不能到。最上处者即实相也。又一毫之善未趣菩提。名绝迹不到。横竖遍故与法界等。故云不动。亦离二喧如前所说。名之为静。不生七方便果。不起七方便因。又于圆果不生想著。名不生不起。大品若千由旬等者。大论十八释云。无方便菩萨虽旷野百由旬外。禽兽鬼神罗刹之所住处。百千万岁若过是数。若不知菩萨远离之法。发菩提心而作受著。是远离行佛所不许。真远离者不见远离相。是菩萨赞叹善哉善哉。是佛所说疾得菩提。若菩罗起著云。我所行者是远离行。若城旁者谁称美汝。当知是菩萨旃陀罗。染污菩萨似像菩萨人天中贼披法衣贼。求佛者应莫亲近。是堕增上慢。当知论意以深山取著。名为愦闹。城旁达理为不愦闹。故知起著之人以著心愦闹。为不愦闹。起二乘之心尚为愦闹。况复著心著于静处。愦者乱也。若称理者举足下足无非道场。方名上处。世有滥用隐朝市者有言无理。故知庄生但以约处而为上下。不识谛理上中下也。聚落者男女所居。嚣者喧也。实不等者对事辨异也。山林对中上二处也密室对下处也。以理斥事故云实不等也。
　　○次息缘务者。务事也。今简随自意者。且约善恶无记以论。若约诸经非不须此。故二十五法通为四种三昧前方便也。故随自意依经方法众务亦息。吊庆等者。吊凶庆吉俯下仰上。低屈。昂申。造往。聘迎。说文云。造就也。聘问也。况复下举况。一吊一庆已损高踪。终日追寻何道之有。更结等者释名云。州者注也。郡国注仰也。风俗通云。州者畴也。畴类也。说文云。田界也。敦者劝也。孝传云。三州人者契为父子。长者为父。次为长子。次为幼弟。父令填河以造宅久填不满为父所责二子发誓。若必孝诚使填河有征。发是誓已河为之满。又萧广济孝子传云。昔三人各一州皆孤露茕独。三人暗会。于一树下相问。宁为断金之契。二人曰善。乃相约为父子。梁朝破三人离。五郡者。释名云。人所群聚曰郡。天子制地千里分为百郡。萧广济孝子传云。昔五郡人。谓中山郡常山郡恒州魏郡魏州。钜鹿郡刑州。赵郡赵州。此五人者少去乡里孤无父母。相随至卫国结为兄弟。长字元重。次叔重次仲重。次季重。次雉重。朝夕相事财累三千。于空城中见一老母。兄弟议曰。拜此老母以之为母。因拜曰愿为母。母乃许焉。事之若亲经二十四年。母忽染患口不能言。五子仰天而叹曰。如何孝诚无感。母忽染患而不能言。若我有感使母得语。应时能言。谓五子曰。我本是太原阳猛之女。嫁同郡张文坚。文坚身死。我有儿名乌遗。七岁值乱遂亡所之。我子胸前有七星之文。右足下有黑子。语未竟而卒。五子送丧会朝歌令晨出。忘其记囊谓五子所窃。收三重禁二重。诣河内告枉具书始末。河内太守乃是乌遗。因大哭曰。吾生不识父母而母为他所养。驰使放三重。后奏五人为五县令。世孝虽尔。今出家之人舍所亲弃恩爱。居兰若修三昧。更结异姓以为兄弟父母。如彼三州五郡者诫之诫之。倒之甚矣。故引倒裳等以喻之。毛诗刺齐云。有挈壶氏知漏刻之官。漏刻不节君臣服乱。而倒裳求领礼度昏乱。今以此意斥颠倒耳。三伎能等者。伎字应从女谓女艺也。从人者害也非今文意。医方卜筮等者。医者疗病工也。方谓方疏。卜者除疑也。周礼云。卜以决疑不疑何卜。筮者决也。泥塑刻木。填彩描画。弹棋围棋。书谓六书。释名云。书庶也。纪庶物也。书亦曰著著万物故。周礼有六书。谓指事像形形声会意转注假借。思之可知。咒诅禁术以有此用故致害己。美角折皮文披。膏有明故煎。铎有声故毁。摇之令鸣以宣教令。文事振木铎武事振金铎。刘子云。龟以智自害。翠以羽自残。丹以含色磨肌。石以抱玉碎质。睒经云象为牙死。犀为角亡。翠为羽自残。麋鹿为皮肉害。人引庄子云。不用以为全生之大用。语同意异。我佛法中藏炫曜隐厚德。全无生应法界方名大用。故知庄以燕支离肩高于顶颐隐于脐五管在上。若赐疾者粟我则有分。若差役者兵我则无用。是名全生之大用。全此残疾者生。未知何用。无德可隐例亦不成。而当树林招鸟等者。经云。譬如大树众鸟集之则有枯折之患。腐败肉也。譬如苍蝇集于臭肉反增肉臭。岂不下双合二譬。摧折合树林。污辱合臭肉。如是之人摧折自行污辱三宝。坏枝叶曰摧坏贞质曰折。事理失故。问答胜负者。负者不克。又负者问不测答答不称问。皆名为负。又荷之在背为他所负。故名为劣。庄子曰。有力者负而趋之。而昧者不觉。昧暗劣也。以胜负故因法致失。累世怨仇所生之处。常相中害。为是义故胜负过深。如贤愚经。佛与比丘向毗舍离到一河边。见五百牧牛人及五百捕鱼人。共挽一鱼。身有百头驴骡等类。众人惊怪。佛至其所。三问云。汝是迦毗黎不。皆答言。是。佛问。教汝者今在何处。答。在阿鼻地狱。阿难白佛。何故问鱼以为迦毗黎。佛言。过去迦叶佛时有婆罗门博达多闻。生于一子唯不胜沙门。父临终时嘱其子曰。汝慎勿与沙门论议。父殁后母教言。汝识见高明有胜汝者不。答。唯不胜沙门。母问。汝何以不胜。答。彼若问我。我不能答。母言。汝作沙门学得竟还来。便从母语少时学通三藏。母问。胜未。答。彼若问我。我未与他等。母教言。更论议时当骂辱之。后时论屈便骂言。沙门识见剧于百兽。如是非一故受鱼身。其头百状佛言。贤劫尽犹故未出。阿难及大众闻已皆言。口业不可不慎。尔时牧牛捕鱼人者。今合掌向佛闻说善来得四果者是。常人胜负招报不轻。况三昧者弥为妨乱。领者录也理也。亦受也。持者记忆也。事功曰劳。吕氏春秋曰。劳者精神则散也。今以事倦为劳非功劳也。诗云。在心为志。倦者不力也。暇者闲也安也。心性如水真理如珠。缘务如搅虑生如浊迷理如昏。虑速迷真何能闲安修止观也。此事尚舍等者。举益况损。学正经论领持忆记等。助道有益尔时尚舍。况人事等而不舍耶。若非修习三三昧时。多闻增智慧多闻是道场。以如说行起于多闻。广读诸异论则知智者意。闻不习观尚得远为信行乘种。岂有不学而成三昧。若寻常行人有引此者。不应尔也。但胜负是非一向须废。若外学者。小乘教中十二时许为伏外道一时习外。若大乘中初心菩萨一向不许。净名云。若好杂句文饰者。多是新发意菩萨。此斥不许习外。且令进行至六根净位。学应不难。诸业虽有力等者。借彼业文以成理观。大论第五释业中云。生死轮载人。诸烦恼结使。大力自在转。无能禁止者。诸业虽无量不逐不作者。如风不入实水流不仰行。伎术者。术者道艺也。理观则以神通而为道艺。未得圣果不得修通者。以神通法于佛法为伎能。今未得道不许修学。如息伎术也。佛因调达未得圣道得通造逆。是故佛制。若实得道尚自不许无事现通。如阿含中佛告比丘。若现通者有三过患。一令不信者言有瞿昙乃至梵天皆能现变。二者诸不信者言有乾陀罗咒能观他心。三者教诫通。若使现者唯我能为。修三昧者忽发神通须急弃之。有漏之法虚妄故也。言障般若者。种智般若自具诸法。能泯诸相。未具已来但安于理。何须事通。若专于通是则障理。习学观中瓦砾亦是大经春池喻中。如前学问。问答中所引习学。即此中意也。乃至不应于彼小迳中学者总斥也。未得无生而习世智者无益于道。如僧镜录俗学无裨录中云。婆尔尼外道自造声论。教一弟子。其师死后却事弟子。学此声明。终朝受杖而不能得。有阿罗汉见而笑之。本所造论而学不得。大论曰。习外道典者。如以刀割泥。泥无所成而刀日损。又云。读外道典者如视日光令人眼暗。是故文中令至佛眼一切种智。何法不备。问。前持戒等三明观心义。皆约三谛以显极理。何故此中生活但对于爱。人事但对于业。伎能以对事通学问以对世智耶。答。亦应准前。今寄此四并但从事者。即此四事以为能妨。还以三谛而为所妨。准于伎术习学观中云。如得如意珠及一切种智。故知爱业所妨亦同第五善知识中大因缘等者。付法藏文末云。习近圣法得至涅槃。由善知识。又云为得道全因缘者。是真善知识。又如阿难白佛。善知识者是得道半因缘。佛言。不也。善知识者是得道全因缘。阿难当知。此阎浮提除大迦叶舍利弗。其余众生若不遇我。无解脱期。是故我言善知识者能大利益。增一云。莫与恶知识与愚共从事。当与善知识智者而交通。若人本无恶亲近于恶人后必成恶人。恶名遍天下。善知识反此。是故应亲近。大论有二因缘得无上道。一者内自思惟。二者得善知识。大经十八阇王来至佛所。佛告大众。菩提近因莫过善友。阇王不遇耆婆当堕阿鼻。此即通叙须善知识之来意也。释中先事次理。初事善知识中。初言外护者。自己身心为内望他身心为外。为外所护故名外护。言同行者。己他互同。递相策发。人异行同故名同行。言教授者。宣传圣言名之为教。训诲于我名之为授。又上言被下名之为教。教于所受名之为授。通言知识者。法华疏云。闻名为知见形为识。是人益我菩提之道名善知识。若深下正释。简随自意者。方法少故可自营理不废进修。故不必须。道俗咸得故不简白黑。但能等者。薄德仰他故为营理。谁能纯善劝莫见过。未堪违顺劝莫触恼及莫称叹。言帆举者。如船得帆所进过常。藉小精进过实称扬。名为帆举。忽生受著翻致损失。虽本无心坏器易坏。内防魔事外杜憍衿。三昧法船方达彼岸。今赞小善者是泛尔常人。非专为他三昧者外护。则自除嫉妒发彼善根。如母养子等者。母虽慈养子必策。虎虽猛衔子必宽。外护知识如母如虎。将护行者如勿举勿恼。旧行道人等者。若未亲行暗于可否。一向混俗不了开遮。又何但专令外护护己。亦应善须将护外护。如增一第三。佛在给孤。告诸比丘。应当恭敬檀越施主。如孝顺父母养之待之。施主能成戒定智慧。多所饶益。于三宝中无所挂碍。能施四事。故诸比丘慈心于檀越。小恩尚不忘何况于大者。应三业精勤使彼施主福不唐捐。终获大果名称流布。亦如迷者得指示路。亦如怖者与无忧畏。无归与覆。乏者与粮。盲得眼等。二同行者。随自意安乐行云未必须者。如随自意依经修行有亦无妨。不制同伴故未必须。余善恶等有无无妨。若安乐行行三七日。一向不用。若行常仪亦可通用。如云得好同学共读诵经。于余三中。有决须伴者。如云不眠不散等。律中常仪尚须同行互相策进互不相恼。故云毗尼毗尼共。乃至十二头陀须求共行。增一云。迦叶等名将诸比丘行。佛告诸比丘。人根不同。善者善者共同。恶者恶者共同。如乳与乳共。乃至醍醐醍醐共。粪与粪共。故舍利弗与智慧者共。乃至罗云与密行者共。调达与恶行者共。若二日齐功则一朝空过。故今修昨行名之为故。加行胜昨乃名日新。切磋琢磨者。尔雅云。金谓之镂。木谓之刻。骨谓之切。象谓之琢。玉谓之琢。石谓之磨。六者皆治器之名也。今谓互相切磋使成法器又释训中云。如切如磋道学也。人须学以成德如琢如磨自修也。人须修以立行。自学自修阙勉他意。前释正当今文意也。故相切磋日成一日。同心齐志等者。谓二人相假一失则俱坏。如度大海帆柁相须。互相敬重如视世尊等者。若相尊敬则道法互增。故大论八十一云。佛告阿难。菩萨摩诃萨共住相视。当如世尊。何以故。是我真伴如共乘一船。彼学我学。三教授者。三知识中此最为难。夫为导者必具目足。若行解不均安能利他。故从初文正示教授善知识相。从于诸下简示不须教授之人。如是尚可教授于他。故得自行无所妨难。又行解具足德在于彼。谓益我者但在于解。是故文中且举能说转人心者。于十境中皆是非道。十乘观法方名为道。道前方便复有内外。故善内外方应善知。准禅门中二十五法为外方便。又有五法为内方便。一者止门。二验善恶根性。三安心法。四治病法。五辨魔法。今文不立者。魔病二境即是第四第五。业境即是第二。初及第三此约理观。如安心中。彼约事止及以事安。故此不用。又今文不立内五方便者。以十种境界为内方便。故上文云。二十五法为外方便。亦名为远。故知对于十境为内为近。又于外中秖二十五而分内外。具缘一向是外。呵欲弃盖义兼内外。调五事中亦内亦外。眠食在外余三在内。行于五法一向在内。通塞等者。方便得所为通。方便背行为塞。十境互发十乘增减。一一法中皆有通塞。若能善此通塞妨障。复善说法导达人心。方可名为教授知识。示教利喜者。指授为示教诏为教。令彼得益为利。见他得利心生喜悦为喜。亦可前二属己后二属他。彼此合论称善知识。次观心知识中。初引经示相。经问。何者是善知识。佛言。佛菩萨阿罗汉是善知识。六波罗蜜及一切法法性实际。皆云是善知识。法性能令人至菩提故。六度能成办法性故。三乘圣人能以六度令菩萨行得作佛故。是故并名善知识也。论问。小乘道异云何是善知识。答。有小乘人先来求大。观知应成大者。亦为说大。此则实行亦有能说大者。为善知识。若准此下文唯内秘外现方可通用。何妨此中亦是内秘。降此之外。若准下文但是真谛善知识耳。今各下开对。初如佛下佛菩萨中开三。初外护者。诸佛威神望我为外。次同行中报身不思议功德为璎珞。丈六相好为垢衣。生灭道品为粪器。示同见思名为和光。本为益彼名为利物。何者。引出宅已示尊特身说难思法。弹诃洮汰得授记莂。始终共同利岂过此。三教授者正当其理。是故不须以事显义。次六度中开二者。助道望正故助名外。助能护正令不退没。是外护义。正助合义如下助道中正助合行。合即是同故云同行。言不失规矩者。对转兼具及第一义。增减得所皆中规矩规圆矩方。即以方助圆。次开法性三中。法性本净我无始迷。故迷成自望净为他。自非内熏何能生悟。故知生悟力在真如故以冥熏为外护也。从始至终智境冥一。即名同行。又智同境故。故名同行。未见如盲由无教授。智目无僻义同教授。境智不差名为无僻。此则下结示。先结数。次示法门处。初示数者。于经三文既各开三。并前初三故成十二。前三次三等者。最初释三正是约事。九中初三。既是诸佛菩萨为三。故亦是事。九中后六既约六度法性。以立三名。故名为理。初引大品已开成九。是故本三不须更数。对谛对悉意亦可知。次示处者。今既义开以对三谛。如华严中普贤文殊及弥勒等。并是中道善知识也。亦得是圆三谛知识。余者多是俗谛所摄。但彼知识无二乘人阙真谛义。若次第行在十住中。以彼顿部斥为魔故。是故彼经无小知识。若依菩提流支法界性论。善财初于可乐国土于德云比丘所闻光明观察正念诸佛三昧。以对初住。乃至第四十二于弥勒所。闻入三世智正念思惟庄严法门。以对妙觉。若必定依菩提流支。经云善财亲近三千大千世界微尘数善知识。如何对位以应尘数。且依一家如前所释。此等下简判者。三谛俱云是善知识。既引善财入法界证。秖可得是别圆两义。罗汉之人岂是知识。是故简云虽同名知识。依华严经仍斥为魔。故十魔中列为三魔。虽通名魔权实难测。是故复更简实存权。权者仍得名真知识。实者进退存于两名。是故更以别教况释。别教失意尚名为魔。况二乘人而非是魔。况复藏通两种菩萨。若半与半夺并例二乘。如世俗中善经论者。尚能示人菩提正路。况阿罗汉顿同于魔。圣教抑扬不可一向。如譬喻经第二云。昔有大家冬收千斛埋在地中。春开为种了无有谷。唯见一虫大如牛。无手足头目如顽钝肉。主人大小莫不皆怪。出著平地问是何等终无所道。便以铁刺一处。乃云欲识我者著大道边。便如其言。后有五百骑服饰尽黄。驻马问曰。谷贼。汝何以在此。乃答言。食他人谷持我在此。语极久便去。主人问。是何人。答。是金精。向西三百步。树下有石瓮满中黄金。主人往掘果得黄金。欢喜不已将谷贼归。主人得金既是神恩。欲更设供养。谷贼曰。前不语姓名者欲示黄金处。我当转行福于天下不得久住。言已不见。经不合喻意亦可见。今略合之。谷贼者名利法师也。有口无手足等者有解无行也。地中谷者库中财物也。库中财食本供净田。故云种子。春开为种者欲供净田也。食却谷者受常供也。大小不识者施主不简田也。平地者常行立处也。问不语者常处空闲不讲说也。铁刺语者闻利许讲也。道旁者讲堂也。五百骑者都讲五体也。纯著黄者讲纯都唱佛经也。共语者为唱经也。经中还呵为利之人。不应处座而说妙法。故云谷贼汝何住此。答食谷者还自解释利养难销。主人问者施主决疑也。答是金精者云都讲所说能诠实相。西树下者西主秋藏秘密藏也。三百步者三毒也。树者生死也。理在烦恼生死故也。掘果得金者主人依教修行得见理也。将归留住者施主虽知法师违教。为报法恩更欲供养。谷贼辞者法师初来不说已无行者。欲觅讲处耳。不肯住者生惭愧也。福天下者更求讲处也。为利尚尔。况别教等贬同于魔。以圆形之故使耳。又实行二乘亦得名为善知识者。如大论云。诸菩萨支佛声闻中信方等者。如法而说亦名善知识。又如大品转教。虽是被加利益于他。亦得名为真善知识。但是半等者大略而言。若约三惑但断见思。仍为未半。约由旬譬已为过半。约惑为譬具如第七。今且据半教所诠。一往说耳。何必的须惑等中半耶。圆教三种者。圆外护等三是真知识。三昧菩提心等者。已料简善知识魔。余之二魔例此料简。是则圆教三昧菩提。方名真实三昧菩提。前之三教三昧菩提。或实或魔。如上(云云)。
　　○第二诃五欲中。文五义五意唯在一。五义又二所谓事理。下去文意与五缘同。先事次理。系者绊也。五中一一皆约依正二报。有情无情。而生于欲。贪色者。论云。譬如有人贪著好果。上树之时而不肯下。时人倒树树倾乃堕。身首毁坏因兹而死。是故须诃。眸者眼珠也。睐者旁视也。又云。眸者目童子也。孟子云。心中正则眸子明。翠者翡翠也。异物志云。巢于高树离地六七丈。夷人下之取其子。说文云。赤雀形大如燕翅羽碧色。今从翅色以名眉色。皓者白光。亦尤白也。如难陀为欲持戒者。入胎藏经云。世尊在迦毗罗城。佛知难陀受戒时至。至门放光照宅。难陀云。必是世尊。遣使看果是世尊。难陀欲自看妇云。若许出看必令出家。即牵其衣难陀云。少时还妇云。湿额未干须还。答如所要。佛令取钵盛饭盛饭出佛已去过与阿难。阿难言。谁边得钵。答言。佛边得钵。阿难言。还送与佛。难陀即往送钵与佛。佛令剃头。语剃者言。勿持刀临阎浮提王顶。又念且顺世尊暮当归去。佛知其念化作大坑。如其命终何得归也。佛告阿难。令难陀作知事。阿难传佛语。难陀言。知事者如何。阿难曰。于寺中检校。问。何所作。答。诸比丘乞食去。应扫地洒水取新牛粪净土。防守失落与僧闭门户等。至晓当开门扫洒大小便处。僧去后。欲为僧闭门。闭西东开闭东西开等。念曰。纵有失落我为王时。更造百千好寺倍于今日。即便还家从大道行。恐佛还乃从小道。仍逢佛归隐树枝。风吹身现。佛问。何故来。答。忆妇。佛却将出城至鹿子母园佛问。汝曾见香醉山不。答未见。佛令捉衣角飞。须臾见山。山上有果树。树下有雌弥猴无一目被烧竟。佛问。何如天。答。天无欲何得比此。问。汝见天不。答。未见。佛令捉衣角寻至三十三天。令游观至欢喜园。见婇女及见交合园等。见种种音声。有一处天女无夫。问佛。佛令问天。天答佛弟难陀持戒生此。当为我夫。佛问难陀。天女何如孙陀利。答。天比孙陀利如以孙陀利比瞎猕猴。佛言。修梵行有斯利。汝今持戒当生此天。时佛共还逝多林。时难陀慕天宫修梵行。佛告众僧。一切不得与难陀同其法事。一切比丘皆不与同住坐起。自念阿难是我弟。应不嫌我即往共坐。阿难起去。问言。弟何弃兄。阿难言。然仁行别故相违耳。问。何谓也。答。仁乐生天我乐寂灭。闻已倍生忧恼。佛又问。汝见捺落迦未。答。未见。令捉衣角便见诸狱皆有治人。有处无人问佛。佛令问狱卒。狱卒答言。佛弟难陀为生天故修行。暂在天上还来此中受苦。难陀惧而泪下如雨。白佛述其事。佛言。为天乐修梵行有是过。佛与还逝多林广为说胎相。难陀因始发心。为解脱故持戒后得阿罗汉果。若入众中。先观女人以余习故。今且从过边不论得果。国王耽荒无度等者。大者曰国。小者曰邦。以一贯三名之曰王。三谓三才。即天地人。以俗中不知有三界诸天故也。即频婆娑罗王以欲色故身入怨国。在淫女梵摩房中。优填王以欲色故。截五百仙人手足。出大论十九。耽者。尔雅云。久乐也。若从酉者酖酒字耳。荒者纵乐无厌也宗尊也。庙貌也。谓尊貌之所居。社谓后土。土者吐也。土之所生如口吐物。即地神也。国语云。平九土故祀以为神。田正也。又云。戴黄天而履后土。土地广不可尽敬。故封为社。稷谓五谷总名。即五谷之神也。故天子所居。左宗庙右社稷。布列四时五行。故以国亡为失社稷。既入怨国及淫女房。故社稷坏也。此间下次引此土耽荒之例。赫赫盛也。如此盛周为欲所灭。褒姒者。昔夏后氏之衰有二龙止于夏庭。自言。余褒姒之二先君也。龙亡而[漦-未+牙]在柜而韫之。夏亡以此器传于殷。殷亡又传于周。三代莫之敢发。至于幽王末年发之。[漦-未+牙]流于庭。使妇人裸而噪之。化为玄鼋入王后宫。后宫有未龀童女遭之。既笄而孕。无夫而生。惧而弃之于路。有夫妇夜闻其啼哀而收之。遂亡奔于褒国。褒人赎罪请入童女于幽王。女出褒国故云褒姒。幽王三年于后宫见而爱之。生子伯服。乃废申后及太子。立褒姒与伯服。姒不好笑。笑则百二十媚。幽王欲其笑打贼鼓举锋火。诸侯悉至而无寇。姒乃大笑。幽王数为之。诸侯后遂不至。至十一年申侯与犬戎共攻幽王。幽王举锋火打贼鼓征兵莫至。遂杀幽王虏褒姒。尽取周赂而去。申侯乃与诸侯立太子。贪狼者贪心如狼也。声欲者。声相不停。愚夫不解积聚生著。娇媚妖辞等者。如婆沙中云。佛未出时。帝释常诣提波延那仙人所听法舍脂念云。帝释舍我欲诣余女。隐形上车到仙人所。帝释见乃语言。仙人不欲见女汝可还去。苦不肯去。帝释以莲荷茎打之。舍脂乃以软语谢帝释。诸仙闻声起欲。螺髻落地失通。乃至世间一切染语皆生人欲。故应诃之。丝竹弦管等者。自古有乐不出八音。土曰埙。今童子犹吹之。匏曰笙皮曰鼓。竹曰管丝曰弦。石曰磬。金曰钟。木曰柷。所以作乐调八音。改人邪志全其正性。移风易俗。今之乐者并郑卫之声。增狂逸坏正性。是故须诃。如论云。五百仙人在雪山中住。甄迦罗女于雪山浴而歌。闻其歌声失诸禅定。心醉狂逸不能自转。在指者为环。在臂者为钏。铃佩等并取以饰女身者发声。故能生欲。次香欲中言郁茀者。茀香繁貌也。氛氲祥香也。芬芳香杂气也。酷烈亦香盛貌也。郁毓软美之香也。于依正香并不应著。人谓著香少过今则不然。开结使门杜真正路。百年持戒能一时坏。大论云。如有罗汉入龙宫受龙请食。余钵令沙弥洗。钵中残辄嗅之甚香美。便作方便入绳床下。手捉床脚俱入龙宫。龙言。何以将未得道者来。师言。不觉。沙弥得食美。见龙女香妙端正无比。生大染著。内心发愿。愿当作福夺此龙处。龙言。勿复将此沙弥来。沙弥还。一心修施戒愿早成龙。是时绕寺足下水出。自知龙业已成。至师本入处大池边。袈裟覆头而死。变为大龙。福德大故即杀彼龙。举池尽赤。未死之前师及徙众诃之。答言。我心已定。师将众僧就池看之。叹云由著香故致使尔也。复有比丘著池华香。为池神所诃。后人拔坏池神不责。比丘反责池神。神云。比丘如白净[疊*毛]有黑易见。俗如黑物人所不见。何足可怪。味欲中珍贵也。即妙味也。肴字正从食者非今意。诗传云。非谷而食者曰肴。肴菹也。说文从肉者啖也。肥腴者。说文云。腹下肉也。津润也。腻等并脂膏之类。以著味故当受洋铜灌口。以著味故堕不净中。如一沙弥心常爱酪。檀越供僧沙弥每得余残。爱著不离。死生余残酪中。师得罗汉。僧分酪时云。徐徐莫伤爱酪沙弥。人问其故。答言此虫本是我沙弥。以爱酪故生此酪中。为是义故。应须诃味。触欲者。生使之本系缚之缘。何以故。余欲于四根各得其分。唯此触欲遍满身受。生处广故多生染著。此著难舍。若堕地狱还以身触受苦万端。此触名为大黑暗处。论云。如劫拨仙人经云。过去有仙名曰劫拨。得五神通。王所敬重飞行往反。王自捧仙布发与行食。手自斟酌积有岁年。王有务远行。王有一女端正无比。王告女言。吾奉事仙不敢失意。吾今远行汝供如我。彼仙飞至女以手擎坐著按上。触女柔软即起欲意。欲盛失通步行出宫。众人集看。王闻往看稽首说偈诃仙人。仙人言。实如所言。此五过患者下五譬如文。又摩诃衍云。哀哉众生常为五欲之所恼乱。而犹求之不已。如狗啮枯骨如践毒蛇。此五欲者。与畜生不异。龄者年也。观心诃欲者。初文举欲能生三谛。常无常等即是二边。第一义谛即是中道。欲中既有三谛之味。何不观之令生观解。而但著世间粗恶欲染。一何误哉。故大论下明欲中亦生无量诸见。欲是钝使。复更生于无量诸见。利钝具足咸生欲中。此为下文三观所观之境。今观下即能观之观。次第观中。先明空观即析体不同。且此二空岂与老庄同耶。庄曰。五色乱目使目不明。五声乱耳使耳不聪。五臭乱鼻因悛中颡。五味噣口使口厉爽。取舍滑心使性飞扬此五生害害于五根。老语大同。彼教虽云害生不知害生之本。唯知为五所害永迷去害之方。悛字(七全切)噣字(竹救切喙也喙字许秽切口也)当知老教未始无色奚尝不盲。乃至滑心亦可比说。假观中云犹名受入色空者。斥前空观。若不能了色中一切佛法。但名领受取著色空。中观可见。故释论云下重斥小也。故知二乘不见色实。深诃下出理诃之意。事中诃欲复兼圆理。方可得为圆家方便。故云意在于此。人不见此用是文为。上下咸然请垂致意。

　　止观辅行传弘决卷第四之三


　　止观辅行传弘决卷第四之四

　　　　唐毗陵沙门湛然述
　　第三弃盖中文义同前。于中初文列数。释名辨异。举譬引证等文。并可见。婆沙四十八云。此五盖中三事各立。谓贪嗔疑。二事共立。谓睡眠掉悔。俱舍云。食治用同故。贪以妙欲为食。不净观为治。嗔恚以可憎相为食。慈心观为治。疑以三世相为食。缘起观为治。故各立一。昏沉睡眠以五法为食。一懵愦。二不乐。三颦欠。四食不平等性。五心羸劣性。以毗钵舍那为治。旧名睡眠即昏沉是。掉举恶作以四法为食。一亲里寻。二国土寻。三不死寻。四念昔事寻。以奢摩他为治旧名掉悔。掉即举也。悔即恶作。故共立一。问。何故前三各各立一。后二二二立一。答。前三独能办。后二共方办。如人办事有共有独。今此文列疑在后者。以前四盖遍有疑故。而前四增强从四为盖　双只之意还依论文。若大乘经意通至金刚。具如后释。前诃欲下即辨异也。前所诃欲对尘发识。非直五识得五欲名。必须同时意识缘现五尘。起五意识分别想著起希须心。故名为欲。今此五盖方云转入意地者。谓前五尘至入禅时。意地犹染能覆禅定。故名为盖。前欲一向对顺情尘。盖通违顺对定以说。举譬中先举本譬。次重譬。云如毒树等者。文虽同前义意则异。令有盖必弃如有毒必剪。检贼亦然大品下引证中。云离欲及恶法者。俱舍云。盖五唯在欲。世禅尚须离此二法。况圆顿修耶。贪欲盖起下次辨盖相。初贪欲中云开结使门。九结与八十八使并因欲入。以思香故通结使入。香为能通名结使门。又云。结使即门名结使门。以能使行者至恶道故。衔命曰使为结所使故也。三世九恼者。文通列三。谓一恼我二恼我亲。三赞我怨。三世各尔。故合为九。问。过去已去未来未至云何名恼。答。恼虽过未境实现在。与时相值则生于恼。及以过去曾恼于我。若离嗔者虽有恼境恼心不生。如释提婆那以偈问佛。何物杀安隐。何物杀无忧。何物毒之根。吞灭一切善。佛答。杀嗔则安隐。杀嗔则无忧。嗔为毒之根。吞灭一切善。眠名增心数法者。此中总说睡眠之法。能令心数增长不息。彼俱舍中约法相者云。睡眠遍不违。若有皆增一以通三性故也。善心所有二十二法俱起。十大地十大善地及寻伺。有时增恶作。不善心所有二十。谓大地十。大烦恼地六。大不善二。寻伺二。四烦恼忿等。恶作二十一。有覆有十八。无覆许十二。如前心品中。若有皆增一。萨遮尼干经云若人多睡眠等二行偈。具如今文。释论云者。大论总有八偈(云云)。大经云。如人喜眠眠则滋多。掉悔盖相者。掉动也。掉之为法破出家心。摄犹不定况更掉散。大论十九偈曰。汝已剃头著袈裟。执持瓦钵行乞食。云何乐著戏论法。放逸纵恣失法利。萨遮经云。戏论垢染心心不住三昧。为智者所诃行者不解脱。欲得速利益。应离诸放逸。论云。所言悔者二种。一掉后生悔。二如重罪人常怀怖畏。悔箭入心坚不可拔。今亦具二。初文即初意。次若人下即第二意。故大论十九云。若人有二种。应作而不作不应作而作。是则愚人相。不以悔心故不作而能作。诸恶事已作不能令不作。初句总标。次三句初意。次四句第二意。故宝积经中有菩萨得宿命智。知亿多劫所作重罪。以忧悔故不证无生。时文殊师利知其念已。于大众中把刀害佛。佛言。若欲害我为善害我。文殊白佛。云何名为若欲害我为善害我。佛因广说一切诸法皆如幻化。若能如是是善害我。菩萨由是照知宿罪皆如幻化。得无生忍。疑中言犹豫者。是不决之总名。犹者。尔雅云。如麂善登木。尸子言。五尺大犬曰犹。说文云。陇右谓犬子为犹。亦貜属。言此犬子。或随人行时前后不定。故名犹豫。疑虽有过然须思择。于自身心决不应疑。师法二疑须晓其时。若未入三昧来。于此二法若不疑者。或当复杂邪师邪法。故应熟疑善思择之。疑为解津此之谓也。师法已正依法修行。尔时三疑永须弃舍。五盖病相下明弃盖法。此则结前生后。亦先事次理。行者下明设治之法随强者故。若贪下正明用治。不净治贪者且约实观。具如第七卷中。治嗔中云二世者过现也。亦如第七第九。治睡中云如向宝山等者。大论释信中云。以信为手。如人无手入宝山中无有所得。不信之人入佛法宝山。都无所得。以不信故则生疑惑。若有信者入佛法中不空剃头能问能答。当知出家之人宝山悉至。宁空手归。杖鞠贝等者。杖者谓禅堂中行。只律云。以竹为杖。长八肘物裹两头。令下座行之。不得拄胁以拄其前。三摇不觉左边拄之言鞠者皆以毛鞠著其顶上。睡则堕地觉已策发。律云。若有睡者以鞠掷之。贝者吹令出声以警睡者。星者佛法唯许解睡观星。余一切时制。或复以水洗其足面。婆沙云。从日没至日出。结跏趺坐勤行精进。顶安禅镇行禅鞠法杖。亦更有余圣者治法。如育王经云。一比丘喜睡。鞠多和尚化作一鬼七头。手把树杖悬在空中。见已还本住处。和尚语言。可坐禅。若睡还来。精进得道。又一比丘多睡。见鬼鞠多。鞠多语言。鬼不足畏。为鬼所杀不入生死。为睡所杀生死无穷。比丘还房坐禅得定。又如譬喻经云。有一比丘饱食入房睡。佛知过七日当死。佛至其房弹指寤之。说偈警之。寤已礼佛。佛言。汝维卫佛时作沙门贪利养不习经教。饱食却睡不惟非常。命终堕于[魚*翁]虫蚌虫螺虫中。五百万岁常处黑暗不乐光明。一睡经百岁乃觉不求出家。今为沙门。云何更睡不知厌足。比丘闻自悔自责。五盖即除成第四果。此乃圣者知机警睡之方。治疑中云雪山从鬼请偈者。具如大经雪山童子中说。天帝拜畜为师者。未曾有经上卷。佛言。忆念过去无数劫时。毗摩大国徙陀山中有一野干。而为师子所逐欲食。奔走堕井不能得出。经于三日开心分死而说偈言。祸哉今日苦所逼。便当没命于丘井。一切万物皆无常。恨不以身饴师子。南无归命十方佛。表知我心净无己。时天帝释闻佛名。肃然毛竖念古佛。自惟孤露无导师。耽著五欲自沉没。即与诸天八万众。飞下诣井欲问诘。乃见野干在井底。两手攀土不得出。天帝复自思念言。圣人应念无方术。我今虽见野干形。斯必菩萨非凡器。仁者向说非凡言。愿为诸天说法要。于是野干仰答曰。汝为天帝无教训。法师在下自处上。都不修敬问法要。法水清净能济人。云何欲得自贡高。天帝闻是大惭愧。给侍诸天愕然笑。天王降趾大无利。天帝即时告诸天。慎勿以此怀惊怖。是我顽蔽德不称。必当因是闻法要。即为垂下天宝衣。接取野干出于上。诸天为设甘露食。野干得食生活望。非意祸中致斯福。心怀踊跃庆无量。于时野干自念言。我得宿命知过去(云云)。令诸天敷座(云云)。天帝说得免井厄(云云)。野干广说有人乐生恶死。有人乐死恶生(云云)。天帝问。济命无功德施法有何功德。野干广说施法功德(云云)。乃云。过去有王名阿逸多。初持十善。后为边国进女赠宝。因即奢侈堕于地狱。出狱堕鬼。从鬼复念宿命十善。从鬼堕畜为野干身。我堕分死冀得生天。以由汝故违我本愿。是故说言济命功少。天帝难言。世尊所说善人求死。是事不然。若欲求死何故入衣。答言。有三意故。一者顺于天帝意。二为诸天得闻法。三为通化宣传法。复为天帝广说法门(云云)。大论云。不以囊臭等者。大论九十六波仑缘中。若有弟子见师过者。若实不实其心自坏失法胜利。故空声告言。莫见师过。应自念薄福不值于佛。今值恶师。不应念过自妨般若。若师有过不预于我。我从师求般若。如狗皮囊盛好宝物不以囊臭而弃其宝。如罪人把炬等。具如四三昧中引。万川者水会而为川。川大而自穿。穿通也。普超经云等者。今引稍略。彼经下卷佛授阇王记竟。告舍利弗。人人相见莫相平相。所以不当平相人者。人根难见。独有如来能平相人。行如如来可平相人。贤者舍利弗及大众会。惊喜踊跃而记斯言。从今日始尽其形寿。不观他人。不敢说人某人趣地狱。某人当灭度。群生之行不可思议。佛法如海唯信能入者。孔丘之言尚信为首。况佛法深理无信宁入。故云。兵食尚可去信不可去。华严信为道元功德母等。如诸声闻得罗汉已。四智究竟二脱当满。岂更进求大乘之道。故自述云。不复进求阿耨多罗三藐三菩提。言以信得入者。若不于方等被弹而生信心。安能至法华得授记莂。和伽利者。第一本云。有老年者初始出家。未有所识。在僧伽蓝为小沙弥戏曰。与汝初果。令其坐已即以毛鞠著其头上。语言。此是初果。以信心故即获初果。即语沙弥。我已得初果。沙弥复弄之曰。如是依前。四度为之至第四果。鞠多教弟子上树者。付法藏传云。南天竺有族姓子出家学道。爱著自身洗浴涂香好美饮食。身体肥壮不能得道。往鞠多所求受胜法。尊者观知以著身故不得尽漏。语言。若能受者当授汝法。答言。受教。即化作大树令其上之。四边变为深坑千仞令放右手。如言即放。如是次第乃至都放。分舍身命至地不见深坑及树。为说法要得第四果。狐疑者。狐是兽一名野干。多疑善听。时人云狐疑盖因此也。此兽为鬼所乘。时人以之为精媚。有云。黄河水厚。欲度河时委听水声声绝方渡。覆器者。信无故如器覆。大论云。罗云自小多喜妄语。以妄语故令无量人不得见佛。佛欲调之。远行还令汲水。佛脚挑澡槃覆令其注水。答云。器覆水不入。佛言。汝如覆器法水不入种种诃责。今借譬疑亦同覆器。问下料简。答中先出多解不同。初文者。既有门户诠次不以无知能到。故是障也。出入有由故云门户。始自欲界粗细等住。乃至非想名为诠次。余文可解。虽各异计。准今文意应随人判。问下先问起盖相。为长远之由。次广开下出长远之相。阿毗昙下斥偏也。近惑既以覆相而说。当知非但覆于贪爱嗔恚等相。存没不同。亦以近覆远。未云五盖通至佛地。上弃下示其偏计近盖之相。未发禅来所有五盖皆名钝使。如前辨盖相文是也。利使下次明利使五盖。指前随自意中邪空之人。此为利使之例。由此使故生于五盖。亦如前明五欲中六十二见。皆名为欲。即利钝两盖皆为观境。从呵弃下明破盖入空。且结初果者。且从破利使为名故也。从初果下。复约初果为钝使五盖之相。为后三果之所破也。例初果盖相以辨二三果上盖相。复次依空下明出假上盖而依空起。言五种盐者。大论二十四云。六师不听食五种盐。未审彼土五盐如何。若此土五盐。谓颗盐绿盐赤盐白盐印盐。盐有多类大略五耳。西方准此亦应可见。有阿罗汉为他所问。何名赤盐。不识所从而问三藏。三藏云。盐是味赤是色。未晓小事者由未有出假智故。既是不了义当于睡。依中起盖中云大树折枝等者。大论三十云。譬如空泽有树名奢摩黎。枝觚广大众鸟集宿。一鸽后至住一枝上。枝觚即时为之而折。泽神问言。鹇鹫皆能任持。何至小鸟便不自胜。树神答云。此鸟从我怨家树来。食彼尼俱类树子来栖我上。或当放粪子堕地者恶树复生。为害必大。是故怀忧。宁舍一枝所全者大。菩萨摩诃萨亦复如是。于诸外道天魔诸使及恶业等。无如是畏。而畏二乘。二乘于菩萨摩诃萨边亦如彼鸟。坏彼大乘心永灭佛乘心。论中明三乘共位以大斥小故对二乘心。今借彼文亦且依彼云二乘心。若准今文意。应云不喜二边心如不宿冤鸟。以不喜故义当于嗔。大论云等者。证地地中皆有无明。有无明故即有五盖。故大论释大品云。经前后文何故处处说破无明三昧耶。答。法爱难断故处处说破无明三昧。此即真道法爱不同似爱。是则初住虽破一品品品须破。若暗证家谓才知真理即是佛者。不晓教相故也。是故今云菩萨比佛犹有漏失。是则等觉比佛犹有一品漏失。况复下地。地持云第九等者。论文以等觉当第九禅。第九禅名离一切见。故知等觉犹修离见。故见义不近。故云唯佛究竟。乃至八万四千秖是四分。四分秖是五盖。所以佛地方尽五盖。复次下约一心弃盖。前虽三谛以次第故。非是一心。于中初文先斥次第。故云后不关前。况复分属三人不同。以凡夫有利钝乃至菩萨有俗盖。故云凡夫时所弃。乃至菩萨时所弃等。地摄下引二论明次第之计。圆释下引佛化仪以证圆教。然圆顿教本被凡夫。若不拟益凡夫。佛何不自住法性土。以法性身为诸菩萨说此圆顿。何须与诸法身菩萨。示于凡身现此三界耶。若待下正结示。一心在凡即可修习。故大品下引经示相。经中既明欲具诸法。当知欲盖即是法界。故一切法皆趣于欲。释趣下释出经意。先略。次广。初文略者秖是三谛。三谛秖是趣等三耳。略即不可思议。不可思议难见故。从今更下。广约思议以示不可思议相也。下去诸文皆先明思议。次撮思议成不思议。上来诸文皆先次第。次明不次。唯此一文后以思议释不思议。故知前后广略相显。但在通理文相何恒。人不见之随文生想。逐语迷文。便于此部而欲简择此文可修彼非修者。未见今家始终大体。识大体已。简与不简旨在其中。故于略文善须晓意。故大论十七云。如禅弃盖摄心一处。是菩萨以利智慧观于五盖。无所弃舍。于禅无取知诸法空。非内非外亦非中间。若得诸法实相则知五盖空无所有。是则名为知盖实相是禅实相。菩萨亦尔。知欲及盖禅及枝林。一相无相依之修入。是为禅波罗蜜。乃至四念亦复如是。次广释中云欲为法界者。即指最初一念欲心。于中已具十法界性。必能次第生于欲界。始终并在初一念中。故云一切法之根本。言一切法者因果中间始终诸法也。故云如初起欲觉已具诸法等。以不知故便谓轻心其过轻微。向若已知诸法具足。即惊怖毛竖。岂令身口造趣迷荒。初试歇热等者。蕴积欲想内热于心。初一行之似如稍歇。续起续行无时暂舍。故使未曾于一餐食一啜饮顷。而离欲想。或偷或劫等者。隐匿不与取名偷。即是私通人法所护者是。对面不与取名劫。即是彰灼强夺所护之境者是也。逼谓抑他有护无护情不愿者是也。贸谓于非护境炫卖求财者是也。如是等者等取非上诸类。但是形交遂欲事者。若得此境等者。夫以下荐上为供。以卑资尊曰养。是人弃于三宝胜田。唯尚五欲秽境供给所须。故云供养。法华疏云。施其依报名为供养。第一本云。若得此境大须供给。语虽似顺不及今文。得欲境已不问贫富。皆生过罪。适有此有等者。才趣欲境名为适有。欲业已成名为此有。未来招报名即有生死。世世增长故遍受果。亦复因于杀盗等故。受果亦遍。欲法界外无复别法。且举一念具足利钝。利钝遍于十方三世。亦由利钝生于三谛。当知欲法摄诸法尽。此即一念欲心具六界法。以为观境。如上者上所明利钝也。云下推于欲空约四句三世。三世中云过去欲缘等者。落谢五尘名为过去。尘虽过去犹发现欲。名为欲缘。现在欲想名为欲因。行于欲事名所生法。此法必能招于苦果。今推三世皆不可得。横竖者结前两推。横谓四句竖为三世。既识下明观盖为假也。譬云对寇设阵者。寇贼也。其寇若多设阵必广。所破既大其勋益高。欲广功深故是勋本。破欲入位名为大功。位具诸法名大富贵。贪欲为种者能生佛故。于一念心分别无量。故能出生无量法门。欲如薪多粪坏。观如火猛华生。合譬可知。此且约俗谛说也。坏者。尚书云。土无块曰坏。俗谛若成位在七八等信。故云能净诸根。如此下判位。
　　○第四调五事者文义同前。文相又二。所谓开合。从调食者下正释。亦先事次理。眠食各为一调。余三合为一调。初调食中不安身食者。如第八卷。尼干经者。彼经尼干答严炽王云。波斯匿王食啖太过。身重懈怠。现在未来于身失利。睡眠自受苦亦恼于他人。迷闷难醒寤应时筹量食。窳堕等者。窳(余乳切)郭注尔雅云。劳苦多堕曰窳。亦懒也。如人懒故不能自励如瓜瓠在穴。故字从穴下两瓜。又云。懒恒在曰窳。博物志云。皇甫谧问青牛士说养生法云。人欲常劳食欲常少。劳无过极少不至虚。去肥腻节醎酸。俗养生法尚令自劳。岂志道者过食懈怠。非唯失利而已。亦乃增病损生。眠是眼食等者。增一云。佛在给孤独园为多人说法。阿那律于中眼睡。佛说偈曰。咄咄何为睡。螺蛳蚌蛤类。问曰。汝为畏王法为畏贼盗而出家耶。答曰。不也。我厌生老病死故求出家。既信心坚固而出家者。佛躬说法而眼睡耶。那律座起白佛。自今已后形融体烂。终不于佛前眼睡。因达晓不眠眼根便失。佛言。勤加精进者与掉戏相应。懈怠懒堕者。与结使相应。汝行中道。那律云。已于佛前发誓不能复违先要。佛令耆域治之。耆域曰。若少不眠。治之可差。此不可治也。佛告那律。汝当寝息。何者。一切由食存。眼以眠为食。乃至意以法为食。涅槃以不放逸为食。我无放逸得至涅槃。那律云。我不敢违。后因得天眼。眠是欲界报法。既未得禅。但可调停而已。若无禅而不睡者。必是鬼也。如下第八卷引。王是鬼种而不眠睡。三事合调中初文者。即合调之由。为何事故须三事合调。以始终三事合故。言七日一变者。如阿难问经。佛为难陀广说胎相六趣不同。兼辨六趣中阴等相。乃至父母精血互有无等成不成相。及精血净不净相等。初入如风雨入舍等诸相不同。有在母腹而命终者。以酥油榆皮汁涂手。挟薄刀子。推手入割死儿身片片而出。又母胎诸患种种相貌而不入胎。入已若不坏者。七日一变。初七名柯罗逻如薄酪。二七名阿浮陀如厚酪。三七名闭手如短小药杵。四七名伽那如温石。五七名波罗奢呵五疱开张。六七现膝相。七七现手足相。八七手指相。九七眼耳鼻口大小便道相。十七坚实有风门吹胎如囊。十一七七孔开彻。母性改常。十二七生大小肠如丝綖。有三支节一百孔穴。十三七生饥渴想母食资润。十四七生九脉交络缠绕。十五七生二十脉一边各十。又四十脉脉八万名。十六七气息通。十七七眼得光。十八七诸根明。十九七诸根具。二十七生诸骨。二十一七生肉。二十二七生血。二十三七生皮。二十四七生肤。二十五七血肉长。二十六七生发。二十七七以业力故分别端丑。男居母左女居母右。男面向内女面向外。皆手掩面蹲踞而坐。二十八七生八种想。谓座榻园林等。二十九七生光润。五色别异。三十七长发爪。三十一七至三十五七人相具足。三十六七生厌离心不乐。三十七七生秽狱想。三十八七风力所转头向产门。申两臂出产门。每于一七各有一风吹令变异。风各有名具如彼经。生已八万户虫从身而生。纵横饮啖。左右各五百。诸节各有若干虫户。长大衰老常与虫居。是则三十八七计日成二百六十六。计成九月。所以少四以半小故。问。世教及经并云十月。何故唯九。答。九即十也。何者。经涉十故。如月初一日受胎者。则定唯九月。二日已去日数满时即跨至十。大数虽尔。又有罗云六年胁尊六十。亦有减者乃至五月。虽增减不同然三事必具。问。寿暖识三与身息心。既其不同由义何在。答。暖即是身。以由暖故精血不坏。从功能说故名为暖。寿名风息。初托胎时有一毫气。但根未具时随母气息根具气分。名为儿息。由有息故连持此身。从能持说故息名寿。识即是心从当体说。既从初识与寿暖二不前不后。当知身息心三未曾相离。是故应须三事合调。若能调停依之入道。即是依因死尸得到彼岸。一切善法由之而生。乃至成于三德秘藏。故云若能调凡夫三事成圣人三法。即此意也。初入定时下正明调法。谓入住出三时调之。故禅门中调身云。夫坐者须先安处使久无妨。若半加以左压右牵来近身。使与左右髀齐。若欲全加更[跳-兆+必]右以压左。宽衣带周正身。勿令坐时更有脱落。手以左压右。重累相当置右脚上。亦令近身当心安置。挺动支节七八许度。如按摩法。勿曲勿耸正头直项令鼻对脐。不偏邪不低昂。身如碇石无得骚动无宽急过。是身调相。调息者身既调已。次开口吐胸中气自恣而出。使身中百脉处皆悉随气出。次闭口鼻中内清气。如是至三。若息已调一度亦足。次闭口唇齿才相拄。舌向上腭闭眼才令断外光。次简息风气息若调者则易入定。次调心者。一者调乱令不越逸。二者调心令沉浮得所。若心沈时系念鼻端。心若浮时安心向下。复有三种。一下著心。二宽身体。三想息遍身毛孔通同而出。以此三法调三使调。此即初入调三之相。住在禅中若有不调如初入法。如调弦等者。初如调弦入弄后不成曲。如住禅中三事不调心不入法。轸者方言枕也。即弦下柱名之为枕。若欲出定渐渐申舒按摩其身。渐渐吐纳细细呼吸。勿令外粗顿冲内细。渐渐放心缘于外境。心仍观了本所缘境。调三事法委在禅门。若能下调三事意。元为何事而调此三。若修根本乃至圆顿。今文本意令至三德。故云成圣人三法等。是故此三是三学之由。成于常住身息心三。故转凡身以成法身。转凡息以成慧命。转凡心以成菩提之心。始此等者。凡夫三法为始。初修圆观名为圣胎。至初住位名出圣胎。至妙觉位名身成就。此即合调之位也。次观心调者亦为三段。初调食亦并约三谛三观。食中引法华经者。无中道法食为饥饿。无功德万行为羸瘦。未有清净法身。唯有尘沙无明诸恶庄严。名疮癣。次三事合调文有三番。一番约教二番约观。文虽标合义必各释。义虽各释理实不分。初约教中身云六波罗蜜者。调无作六度令满足法身。故大经师子吼云。六波罗蜜满足之身。大品云乐说辩等者。问。何故将乐说辨以释六度。答。六度以般若为本。及禅进等并是乐说之相。此三又与戒施忍三互相庄严。是故六度皆名乐说。大品文中复以说法为乐说辨者。亦是般若之相。经云乐说卒起不卒起等者。或有法师偃蹇或歌笑心乱。论六十六释云。高座说法乐说不生听者忧愁。我故远来法师不说。或复思惟怖畏故不说。或不知不说。问。卒起何故复为魔事。答。法师求名生著自恣而说。无有义理故亦是魔事。大品云般若非利等者。利钝是空假。中道种智不同二边。故非利非钝。非难非易者。二乘出界由经八六四二。故为难。三教菩萨虽未契真妙。既云已发名之为易。圆人六即。六故非易即故非难。次约观二番中。初番三观共三事各。次番三观各三事合。初番之中调心在初者。随便而释应无别意。寄事显理前后无妨。行者下结位可见。如即行人未有所获者。但勤行权智父实慧母。令成圣胎。
　　○第五行五法者。文义同前而不分事理。标列可知。前喻下牒前本喻。先牒次合。初文先反譬无五法则所作不成。初不肯作譬无乐欲。作不殷勤譬无精进。不存作法譬无念也。作不巧便譬无慧也。作不专一譬无一心。则事不成譬正行不成。今亦如是下合无五法。若无两字总冠于下。若无乐欲希慕。合无乐欲。若无身心苦策。合无精进。若无念想合无念。若无方便合无巧慧。若无一心合无一心。止观合正行不成者。备上二十若无五法尚自不成。况二十中阙或无五法耶。若能下正合有五法。亦以若能两字冠下五句。若能欣习无厌。合有乐欲。若能晓夜匪懈。合有精进。若能念念相续。合有念。若能善得其意。合有巧慧。若能一心无异。合有一心。此人下合正行成就。次二譬者。船游法性之水以至彼岸。次鸟如行者从初发心游实相空。至涅槃果。若无五法诸行不成。又以初住而为所至。无此五法下举浅况深。故初文云小事尚难。即世禅也。当知下结意也。大即三教小即三藏。事即世禅理即出世。又世出世各有事理。故前初文通约渐顿以释方便。次别约今文圆顿之教。于五品之前以立二十五法。为远方便。准此为例。三教并应别于外凡之前并用二十五法。为远方便。但近方便所观各别。若修事禅则以七境为近方便。若两教二乘则以八境为近方便。若通教二乘复以三藏为所观境。亦用八境半为近方便。三藏菩萨专以前九境界。为近方便。若通别菩萨亦以十境。为近方便。据此意者托事生解。随其所为立行不同。今文显圆亦须寄次以显不次。又复随事先立于次。若论元意专在不次。又前四科寄事显理。则约事论转。今此五法即事论转。是故直约法相而说。不须更为事理二重。是故但云为大小事理而作方便。随为何教而生乐欲乃至一心。次正释中先判定体方便不同。次正释方便。初文先旁引成论璎珞。明方便不同。璎珞四禅各一默。然支为定体。次毗昙下今家正用。即此五法俱为方便。大论同毗昙故也。初约初禅。次约三观。初禅中云施戒忍世间常法。如客主之法。法应供给。乃至畜生亦知布施。或畏他故而持戒。如畏王法等。或畏他故行忍。今欲知诸法实相行般若修禅定。禅定为智慧之门。为禅定故故须精进。复次施戒忍是大福德。更欲修妙定妙慧。故加精进。譬如穿井见湿土泥。若无精进水不可得。钻火亦然。此中云今欲求般若者。且约远论。如向所论既求初禅。五法并应尽为初禅之方便。般若亦应世智而已。引佛说者。如瑞应云不得佛终不起等得是三事者精进定慧也。因果合论则十二观者。初攀为因至上为果。初厌为因去下为果。若依此言下简异也。依此攀厌因果之言。似不殊外道。此是佛弟子暂用六行。以修初禅。用禅以为实相方便。或为诸教方便。并名正法。准此文意虽云初禅。此禅亦为诸教之门。如渐次修故列在三观之初。决定一心者。决定为求初禅。乃至三观非已入定。若已入定即正修也。何名方便。次约三观中初是空观。复次欲者欲化众生下假观。复次欲者如萨陀波仑下中观。于中先约求般若。即是求于中道之教。次从复次重说下即是约观。初约求般若中。云七日七夜等者。七日七夜闲林悲泣。不知何处闻般若。七岁行立者。至香城中值昙无竭菩萨入定。待彼起定七岁行立不坐不卧。卖身等者。初闻空声云。香城中有菩萨。名昙无竭。为办供养以自卖身。高声唱令。为魔所蔽人无闻者。虽蔽余人并是不能为我办供养者。有长者女。于高楼上独闻菩萨自卖身声。而为菩萨广办供具。故云魔不能蔽。刺血等者。在彼行立过七岁已。菩萨定起求水洒地。以散香华。为魔隐水更加精进自刺身血。魔虽隐水。增其善巧勇猛之念。一心者。常求般若不生余想。菩萨既求不共般若。亦得是引证意也。次约观者。初文是欲。不杂下进。系缘下念。修中下巧慧。息于二边下一心。准义亦应更明大心三观。向约教明求于般若。已是求于圆实般若也。是故从略不复更明。从此二十五法下结示二十五法功用。一切者亦不出世间及以四教。以世禅四教观解。导此二十五法则所为皆别。故云亦转。譬中云曲弄等者。正曲之弄名为曲弄。调纮即正曲之序也。细分无量者。通举世禅。禅禅不同。及以诸教四门。门门不同。故成无量。今用下正明今文方便功深。即为圆顿远方便也。以对十境为近为内故也。大品下证。既见理已理无远近。即以远方便为外。近方便为内。以此方便观不思议见不思议。谁复更论内外近远。虽非内外必假内外成于妙观。故云不以无观得是智慧。是智慧者。中道种智以为能观。今且下且寄未见理前。须立此二十五外方便也。然不可定执下破执。若以解导事。及观境界不失观意。则俱成方便。若失此意则内外俱非。人不见之。痛哉痛哉。

　　止观辅行传弘决卷第四之四



　　止观辅行传弘决卷第五之一

　　　　唐毗陵沙门湛然述
　　初释正观中先明来意。亦名结前生后。于中初略次广。初文结前。今依下生后。问。前五略中有行有解有因有果。何故但云六重是解。答。言大意者。冠于行解自他因果。意既难显还作行解因果等释。非谓已有行果等也。故大意是总。余八是别。别是别释行解因果。如释禅波罗蜜十章之初。亦是大意。总别等意意亦如是。若复有人依前五略。修行证果能利他等自是一途。即如第三卷初记也。若论文意但属于解。于属解中恐解不周。故须委明名体及摄法等。方堪成下十境十乘。如大意中虽云发心十种不同。及四三昧明行差别。但列头数辨相未足。是故都未涉于十境十观。方便望五稍似行始。若望正观全未论行。亦历二十五法约事生解。方乃堪为正修方便。是故前六皆属于解。并凭教立故云依修多罗。为简偏粗故云妙解。又所凭教不简大小偏圆之别。以同共成一圆解故。又修多罗之名。名该三藏。如达磨郁多罗。云论本亦名修多罗故。又十二中非局一部。始终通名修多罗故。故前所引若论若律若大若小。共成妙解。故今通指云修多罗。言生后者。用前诸解方堪进行。如释名中先待次绝。绝秖是开通德会异共成绝义。显体四段并先偏后圆。以为待绝。体为所诠。名既开显体亦随名。用所开体遍摄诸法。法相难明仍分六义。遍于事理因果自他。一一并通界内界外。还以六义展转相收。复以五门判所摄法。方晓体内所摄互融。复了融中实权不滥。更以权实四章互显。圆解稍利。复以此解导于方便。事理融即乃名妙解。依此妙解以立正行。如此解行取于妙理。尚犹难当。况欲偏指部内一文。何由可阶圆真妙位。当知未见融通之意。故须善晓前诸大章钩锁冠带。收摄文旨揽入一心。仍须十法和合成乘。一一调停境境研核。借使未悟可为妙因。如诸声闻位登极果。方等弹斥般若被加。来至法华三请四止。犹须广略五佛开权。法譬因缘殷勤郑重。仍有未了来至涅槃。岂有末代钝根潜指一句。能辨佛乘。必随句妙通。若非六根应是五品。故观心论云。能答问者许是五品。是则自心妙达何待他文。若读文尚迷请不自举。故前六重皆是妙解。故一一文中并以次第显不次第及开权等。唯随自意中略语观心十界三谛者。正意秖令一心权实而修妙观。故云依解立行。膏明下广明来意中。先明人法之得。于中先明自行得者。并以正观妙行对前六章妙解。初譬解行相资。膏堪续明以譬观行。明能然膏以譬观解。目能导足以譬止解。足能达目以譬止行。双举二喻同喻二法。相之与更赖之与资。绮文互异意必相通。赖藉也。资益也。故知无前六章行无由备。行解下因行障生明障生所以。三障等者。通束十境以为三四。具如下九双七只中说。由观阴故诸境互生。障于止观令不明静。文从语便隔字为对。谓重昏翳明明即观也。巨散动定定即止也。重字平上二音并通。顿昧从平深厚从上。巨大也。大无二声义亦通两。数起与厚俱得名大。谓魔障频来来辄深重。又从对便置魔障名作昏散说。昏散是能障。重巨是障相。翳动是障用。定明是所障。所障虽本有定明习犹微。能障无始习故昏散力盛。不可等者观魔障体性。若魔障起必妨观堕恶。今欲设观令勿随勿畏。畏则一向妨于正修。随则仍须甄简进否。若障起时并牵为恶。则尽向恶道。障不纯恶故堕恶道。约多分说。如烦恼病等七境起时。随之并皆堕于生死。后两起时堕于方便。但后二境在初心中。及前七境本是流转。并有牵入恶道之义。故云多分属于流转。又须分别病是无记或生善恶。烦恼一向增长于恶。业中蔽度自分善恶。魔亦令人堕善堕恶。禅虽钝善起谤故恶。依见造行亦有善恶。慢一向恶。是故恶边则牵之堕恶。善边则牵之堕善。若约理观论善恶者。则后二境亦名为恶。何况前七。故净名中须菩提章。斥三无为为三恶道。是以畏边则同。同妨正修。随边则异恶道义别。当以下正明设观。不以畏故能至菩提。虽定明昏散体俱本有。二无二体体一名殊。故昏散之名名无实体。还以寂照而为其性。故知昏散其根虽盛。当修寂照以达昏散。照此昏体一观而三。名即昏而朗。寂此散体三止而一。名即散而寂。此即寂照病等九境。成不思议止观大纲也。如猪下为依解起行立譬。譬向寂照之止观也。上二譬止下二譬观。谓动散倍增弥益止寂。昏暗弥盛倍益观明。传闻绝尘解云。猪揩譬止解。众流譬止行。薪炽譬观解。风益譬观行。一往似得仍乖文旨。前以膏明譬解行竟。此但譬行即昏即散而照而寂。但依二譬各对止观。此解为正。猪揩等譬止行者。大论三十释忍度中云。若人加恶如猪揩金山。金体益真今譬安忍三障四魔转增其寂。众流等者如大经云。众流入海失本名字。万流咸会体无增损。九境弥趣止体无亏。止寂于动动增于寂。故以猪流而譬于动。复以金海而譬于寂。所以猪弥多而金体不变。流弥趣而海性无增。薪炽等。譬观行者多薪益猛。猛不择薪。魔障益明。明不选境。风益求罗者。大论第七释佛放光中。问。足下乃至肉髻。一一皆放六万亿光。此犹可数。以此光照三千国土尚不可满。何况十方。答。身光是诸光之本。从本流出无量光明。如迦罗求罗虫。其身微细得风转大。乃至亦能吞啖一切。光亦如是得可度机。转增无限。今亦如是。观力未成所照未畅。触境成照其用转明。诸法生故般若生。乃至非生非不生。故借求罗以喻能所。观照于闇。闇增于明。故以薪风而譬于暗。复以虫火而譬于明。所以薪唯多而火相逾盛。风唯猛而虫身越大。此金刚下明观成互益。初文且譬行解功深。金刚等者叹解功深。止观解成割三惑阵。牢强等者叹行德远。止观行积越二死野。文选甘泉赋云。览道德之精刚。刚即金石中坚也。阵陈也。谓布列也。太公六韬中有天地人云鸟等阵也。今金刚观无阵不破。既三惑俱摧。如五阵咸败。郭外曰郊。郊外曰野。郭如三百。郊如四百。野如五百。故破二死过于五百。名为越野。若至初住行虽未极。且以中行破彼同居方便二死。理虽无差然解藉行满。得金刚名能割三惑。行藉解进。得牢强称能越二死。且寄随事得名不一。文虽各说意实互资。慧净下明互资相。慧止观解也。行止观行也。行得于解则行不惑。解得于行则解有克。故云慧净于行行进于慧。照润下续举四譬以譬相资。解如日照行如雨润。照润均等万物可成。行解无偏众德可备。解如商主导行若商人达。有导有达宝所可期。行解具足实相非远。解净于行行则无瑕义之如莹。行严于解解则可喜义之如饰。彼此互资故云交络。一体下重以此譬譬前三譬。虽曰互严不二而二。恐疑行解如照润等。犹是异体。故约一实而论行解。互相匠导还显于实。如体二手秖是一体不二而二。还能净体二而不二。非但下明化他得。妙行既满起教益他。故云非但自行而已。即初住位。又精通下即是起教。拓广也。大也。遮谓遮止即如四魔。障谓障碍即如三障。三四皆实具如后说。启开也。此约下根真出假位。中上不尔如第六卷。自匠等者。匠者成物也。器之工师也。明自他功成。若行解不周自他咸失。故大师与吉藏书云。若有解无行不能伏物。有行无解外阙化他。人师等者叹也。行解具备堪为人师。是国之宝。后汉灵帝崩后。献帝时有牟子深信佛宗。讥斥庄老著论三卷三十七篇。第二十一救沙门谭是非中。立问云。老子曰。知者不言言者不知。又云。大辩若讷。又曰。君子耻言过行。设沙门知至道何不坐而行之。空谭是非虚论曲直。岂非德行之贼耶。答。老亦有言。如其不言吾何述焉。知而不言不可也。不知不言愚人也。能言不能行国之师也。能行不能言国之用也。能行能言国之宝也。三品之内唯不能言不能行。为国之贼。今云自匠匠他。故云国宝。牟子又云。怀金不现人。谁知其内有玮宝。披绣不出户。孰知其内有文彩。马伏枥而不食则驽与良同群。士含音而不谭则愚与智不分。今之俗士智无髦俊。而欲不言辞。不说一夫而自若大辩。若斯之徒坐而得道者。如无目欲视无耳欲听。岂不难乎。故今自行满须以教利人。譬能说行堪为国宝。如春秋中齐威王二十四年。魏王问齐王曰王之有宝乎。答。无。魏王曰。寡人国虽尔乃有径寸之珠十枚。照车前后各十二乘。何以万乘之国而无宝乎。威王曰。寡人之谓宝与王宝异。有臣如檀子等。各守一隅则使楚赵燕等不敢辄前。若守寇盗则路不拾遗。以此为将则照千里。岂直十二乘车耶。魏王惭而去。此即能说能行之国宝也。而复下正明以佛乘为施。即能化之心。问。圆顿学者元习无缘。岂至初住方云学佛。答。仰慕极位云学佛耳。又策励中下令如行说。如来亦以所证利人。故劝说证以益于他。即是下譬也。若以权法化人法门虽开不名倾藏。今于一心开利物门。倾秘密藏示真实珠。心既不穷藏亦无量。藏既无量珠则无边。含一切法故名为藏。理体无缺譬之以珠。是则开示众生本有觉藏。非余外来。此珠等者。次重寄譬以叹体用。先总约珠以叹于体。次别约譬以叹于用。初文者此珠可譬妙体之内。行解因果一切具足。放光譬慧。雨宝譬定。慧即智德。定即断德。即定慧体也。此之二德即是自利利他二德。智即自利。断即利他。此之自他二而不二。以此三德为他说之。今叹所说云此珠等也。照暗等者叹用也。言照暗者光之力也。破他无明之暗。言丰乏者雨之力也。丰彼法财之乏。言朗夜者转释照暗。言济穷者转释丰乏。展转相生以下释上定慧相即。破惑具德智断俱时。驰二轮下譬功成有至也。二轮远运譬定慧横周。两翅高升譬定慧竖极。翥者鼓翅飞也。故雪山大士被帝释试之。看其堪任荷负菩提重担以不。如车有二轮则能运载。鸟有二翅堪任飞升。虽见持戒未知其人有深智不。经中本譬乘戒具足。今借以譬定慧同时。玉润等者譬止观行成功能外彰。玉润譬止德碧鲜譬观德。刘子云。山抱玉而草木润焉。川著珠而岸不枯焉。淮南子亦云。泉有珠岸不枯。碧者。山海经云。高山多青碧。郭璞云。碧者玉也。说文云。青者美色也。鲜者好色也。亦如松竹冬色青青。并色鲜之貌。有人云。止观解行如玉润碧鲜。此未善文旨。此中意云。由前行解止观成就。功能外彰自他俱益。若还秖作行解释者。文何烦杂。香城下明法恩难报。既行解成就知荷佛恩深。如投身粉骨未足酬德。香城者。以波仑菩萨修见无竭出髓卖身。亦如雪山童子见于罗刹投身酬偈。其痴钝等者。次明自他之失。并阙前妙解妙行故也。初明自行失者明无信故。又如法华云。诸子于后饮他毒药失本心故。饮他见思之毒五浊障重故云深入。以毒深故失菩提心。以无信故如象无钩。既无信钩故听不能解。故大经二十三云。譬如醉象狂逸暴恶多欲杀害。有调象师以大铁钩。钩拓其鼻。即时调顺恶心都息。众生亦尔。以烦恼故多造众恶。诸大菩萨以佛法钩拓之。令闻法者因之而住。以是义故听法因缘近大涅槃。当知宿世有闻法钩。故令此生听则可解。乏智慧眼等者。转释无解。故大品云。须以智慧眼观知诸法实。故知凡夫生盲二乘眇目。外听不解由内无智眼。无智眼故闻亦不别。举身等者并譬无行。无行故不能断惑故云不前。痹湿病也。及癞并譬不觉不解故不知。宿谤大乘故行解全阙余殃尚积名大罪人。为是等说还增谤罪则有损无益。经云。若但赞佛乘众生没在苦。故云何劳为说。设下纵释。设谓假设借使厌世不能求大。故经云。非我佣力得物之处。攀附等者举类证释。厌大习小如弃根本而附枝叶。故大品云。弃深般若波罗蜜如舍根本。而习二乘所应行经。如攀枝叶。是为魔事。攀叶则堕。捉干则固。执无常枝则堕二乘地。捉大乘干菩提心固。狗狎作务者。大品云。善男子。亲近余经不学般若。如狗不从大家乞食。反从作务者索。是菩萨魔事。菩萨亦尔。舍深般若取二乘所应行经。是为魔事。大论解云。有人先于声闻法中受戒。后见深般若。仍著先所学而舍般若。又有声闻弟子。先学般若不解义趣不得滋味。尚以声闻经求道。复有声闻先学般若。复欲信受余声闻经。毁般若言。是经先后无定义不相应。故舍之去。声闻法中何法不有。六足毗昙即是般若。五部律藏即是尸罗。阿毗昙中分别禅义即是三昧。本生经中赞忍进等。即是六度足也。今文玩下之言并具论中诸意。敬猕猴等者。有人不识猴及帝释。曾闻人说天帝飞行。后于林中见群猕猴。谓是帝释而生敬重便为作礼。宗瓦砾等者。亦是大经春池喻意。又攀附枝叶及宗瓦砾如不识法。狗狎作务及敬猕猴如不识人。又一种禅人下次明化他人法俱失。密引慧闻已前诸失显得一往斥其不达障难。尚失于小。况复大耶。于中先明人非。不达等者。以不能用化他安心六十四番。是故成失。况复九乘等耶。体心等者明化他法非。虽体达如空非体法实智。虽推踏不受非无作舍觉。虽调和融通非混同法界。虽觉察求觅非反照心源。虽泯然亡离非契理寂灭。虽了本无生非智鉴妙境。如此等用非不一途。故云一辙。辙者车行迹也。故知此等永迷十观及所观境。障难万途等者双斥自他。如下十境互发。既其不了。自判判他一切俱失。盲跛等者。无解如盲无行如跛。师既若是弟子可知。故俱堕落。此借百论外人被破。乃自救云。若神无触身不应到。身神相假能有所到。如盲跛相假能有远至。今一人具二一步不前。次瞽蹶者重释前譬。无目曰瞽足跛曰蹶。既盲且跛而复夜游。无解无行失佛教日游无明夜。不应下总结非器。不应对上无行解人说妙解行。高尚者如前有信有行解者。即高尚此文。卑劣者如向无信无解行者。必轻劣斯教。
　　○开章可见。所言止观开为十者。应言止观所观开之为十。但是文略故但云止观。又此十境即是前文所显之体。前约所显能摄故立体名。今对能观所发故立境名。又前从理说故体唯一。今从事边故境有十。事即理故。故一一境皆不思议。理即事故。故一一境相别不同。此中文十义十。意令所观同成一实。及显能观唯在一极。亦可义十。如分别中亦可义三。谓翻三障即三德故。次生起中意者。由观阴入生下九境。能所相扶次第出生。而成十意。然此生起且附文相。一家著述凡立章门无不生起。若依下文十境互发。则无复次第。此则从行。文具二义十中居初。大品云声闻依念处等者引证次义。故大品及大般若。凡列法门无不皆以五阴为首。五阴秖是念处境耳。又行人下是现前义。下文料简用此二义。言重担者。五阴是担。生死重沓故名为重。凡夫不舍二乘不荷。菩萨之人能舍能荷。以能舍故永弃生死。以能荷故却入生死。是故菩萨舍担能担。行人亦尔。为舍为荷是故须观。后发异相等者。十境之中。阴具二义。必须在初。余九既因观阴而生别为次第。如下所列。今家用此十法为境。不同常途别立清净真如无生无漏。如是观者。如离此空别更求空。今依经准行以阴为首。下之九境随发而观。一一皆用十乘观法。老子尚知观身为患。而世间人保护秽身。他求净理。失之甚矣。夫五阴下明因阴后生于烦恼。言阴与四大合者。恐此文误。应云阴与四分合也。报法五阴无始时来未曾离染。若不观阴则顺烦恼。故云若不观察等。如闭舟下为未观举譬。譬兼两意。初为不观顺流作譬。若其下为因观阴动烦恼境逆流作譬。回溯如观阴。始觉驰流如发烦恼。舟者所以水载也。奔者。尔雅云。大路曰奔中庭曰走。奔是走之盛貌也。随之而不知去疾。迸者散走也。随去速疾如散走也。溯者逆流也。既观下合观阴譬。四大下明观烦恼次生病患。身病即是前之阴境。心病即是前烦恼境。无始常与病身相随。未曾违逆故名为等。亦是先述不观。故云情中不觉。今大分下明因观前二而动病患。大谓四大且指色阴。以余四阴转成烦恼。称为四分故云大分。分谓四分即前烦恼。前已观阴复观烦恼。故云俱观。由此二观击动于色。故云冲击脉藏。具如第八卷释。以冲击故令四时脉与五藏违。亦是五行相克名违。故四毒蛇偏起成病。无量诸业下因观三境以生诸业。亦初明不观故不发。故寻常散善不发业相。今修下正明因观以发业相。健谓已观大分。病谓已观病境。三皆曾观故云不亏。因观动业故云动生死轮。业相是能运。生死是所运。载生死之轮名生死轮。故大论云。生死轮载人诸烦恼结杂。旷野自在转无能禁止者。先世业自作转为种种形。业力为最大世界中第一。或善萌等者。明业相起损益不同。初句是善习因萌生相也。恶坏下明恶习因坏灭相也。善示下明善报果相也。恶来下明恶报果相也。以恶下明因观于业而生魔事。文中但作生后之相。阙于不观不发。因观乃发之相。若望前文应云无始时来但顺有漏。纵善生恶灭。犹随魔界。今观于业令恶灭故。顺于涅槃。以善生故顺于菩提。魔惧出境方作留难。亦可由观三境。虽生事善亦顺菩提。虽灭事恶。亦顺涅槃。以恶动故双牒前文习报二恶。以善生故亦双牒前文习报二善。若善灭恶生顺魔界故。不为留难。若过下明由观魔故出生诸禅。亦应云若不观察宿习不现。由用观故。即是现在行力所致。故动宿习有诸禅现。味净横竖。具如下禅境中明。禅有下明禅后发见。逸者纵恣也。若识下明见后生慢。用观观见见心暂息。故无智者谓得涅槃。故增上慢人非全无法。但是不了法门大小阶位深浅。滥生矜高名增上慢。于增上法未得谓得而慢于他。此但通举上慢之相。从小乘下别出大小各有其相。初小乘中横计四禅为四果者。已如前说。大乘亦有魔来与记者。明大乘中因记生慢。故大品不和合品云。魔作比丘到菩萨所。作如是言。若菩萨于般若作证。得须陀洹乃至支佛。论七十七同。论八十又云。魔语菩萨。汝于诸佛受菩提记。父母兄弟姊妹等名某。若受著者成增上慢。身子舍眼等者。身子退大已后更经生死。义如见慢。小习若起先破见慢。故云见慢若静等也。大品云等者。并且引于习小而已。次大品云有菩萨下。明生谤者。如大品云。不久行者闻深般若起谤堕泥犁中。随喜品云。若菩萨不久行六度。不多供养佛。不种善根不随善友。不善自性空等取相回向。不应为如是菩萨说深般若。乃至种智十八空等。如是菩萨闻必起谤。具如前信谤品等。故三藏菩萨外凡。及第二僧祇尚有谤义。内凡之人及第三祇方乃不谤。别教初心不谤者。教诠中道中道理深。知此深理故且免谤。此等下判三菩萨并属于权。此十下判境位也。前八在凡可见。后二言在圣人方便者。既是圆教实道方便。方便望实名实为圣。圆是圣法令成极圣。人得圣法故云圣人。故知十境位并在凡。阴入下判境阴显。则阴入境显。余九境隐。又余之九境发者则显。未发者隐。又八下判境近远。烦恼等七转观犹难。故名为远。后之二境借使未观已成方便。故名为近。又烦恼等去真犹遥。何况中道。故名为远。后二不尔。是故名近。又若不下欲明互发先述其意。恐后发得不知进否。故须预说令识相貌。又此十发文虽标十。义乃二十名十双故。纵除第十亦有十八。互发下正明互发。先列章门。前九相对故云九双。后二不对但云七只。七只秖是三四一双。十中一一皆遍十境。又前之九双正辨互发。后一但是收摄十境。判属魔障。次第者下释十双也。初次不次各有三义。然初二对即三止观。此不论于现在修观。直是所发三相不同。故不同前大意中三。并结现文成三种相。今言不次法者。皆是法界名为不次。发修二种不名为顿。但为相对辨异如文。又发修易见故在前释。法义稍广故在后释。初文法者举文自为十。例亦应更云阴入为法界者也。所言眼等为寂静门者。具如第四卷引。何须舍此等者。不同二乘舍此生死求彼涅槃。箧谓笥也。盛宝之箧故云宝箧。此经能盛实相宝故。方丈托疾者。净名自念寝疾于床。世尊大慈宁不垂愍。佛知其念。夙鉴机缘。命诸声闻及诸菩萨。咸述昔屈皆辞不堪。时会因兹闻被弹事。复闻文殊受命问疾。虽承佛旨仍叹难酬。大众由斯钦风慕德。无数千万随从往观。已为诸来国王大臣。因疾广谭无常速朽。文殊才至述佛遣命。然后自问疾之生灭。大士广答调伏慰喻。广说菩萨不思议事。及观众生为毕竟空。佛道斯通不二门启。室纳高座香饭普熏。令招去华之讥。致受礼座之屈。二大士纵辩非二乘所知。叹仰大乘成生酥益。及诸大士咸会醍醐。斯教得兴皆由托疾。疾益既毕推功有归。还诣庵园复宗印定。以能因时观己他疾皆法界故。至果能以疾益于他。故使净名疾为化道。一切诸法悉在疾中。如唐请菩提像。使王策亲至其室。既致敬已欲题壁记。壁乃目前久行不至。息心欲出近远如初。叹不思议踪今犹未灭。双林现病者。佛在双林因告背痛。托纯陀请住广开常宗。奇斥夺三修敷扬三点。答三十六问演五行十功德。六师翻邪十仙受道。如是等教现病斯兴。业为法界中引法华者。罪福是业。由深达故故名法界。十方即十界。由达十界即法界故。见界理周名为深达。初文真也。空业破诸业故云此业能破业。次若众生下假业也。即于空业遍达诸业。故以此业立于假业。次业与不业下。观业中道。业即是假不业是空。假业名缚空业名脱。双非二边皆不可得。普门示现等者引物偏好且对三文。若现六界为缚。现二乘界名脱。佛菩萨界为双照缚脱。自非证得法华三昧不思议身自在之业。安能现此三十三身。非缚非脱而现缚脱。何啻等者。啻者犹多也。方等师外其德犹多。何者。世方等师但秖须判有漏业相。尚不能达业空业假。况复业中。今达业法界。何啻堪为世方等师。设有等者。既观法界魔亦本如。设使于行犹有魔者。如药涂屣堪任乘御。魔事如屣。圆观如涂。观魔即如。名堪乘御。能观心性等者。观三毒性尚名上定。况观禅心为法界耶。以邪入正者。邪即是正见即法界。于见不动亦复如是。经文犹总。若分别者具如上文忏净中说。以见为门结前以邪相也。门名能通。以邪入正即能通义。以见为侍结前于见不动。净名云。菩萨于诸见而不动。于生死而不舍。即侍者义。凡言侍者能随顺人。见随观转任观所照。见即法界无处不随。还是烦恼耳者。略判同异。别说则慢有八种。此属增上。烦恼中利钝不专增上。今从通说亦属烦恼。无慢空也。大慢假也。真出假位现种种形调伏众生。故名大慢。大经三十云。菩萨若见众生有憍慢者。现为大慢。双非属中例应可见。若但见于空等者。但深观空空体本妙。众生情隔谓空不空。故今达空即是法界。从空所现即是俗也。对空不空三谛义足。底恶等者。底恶即是阴等八境。下劣二乘。即二乘境尚是法界。况三菩萨。又菩萨下重寄权实以显三谛。权是俗。实是真。双非显中。是一一下结如文。杂不杂中言适发阴入者。但发阴解亦名为发。交横并沓者。交互而起为交横。双双俱起名之为并。相次而起名之为沓。又复并者必在同类。如禅与见烦恼与禅。不可并起。余例可知。次不次杂不杂皆论具不具者。次具可知。不次具者。虽见诸境无非法界。所起亦有具不具故。所起杂二义准知。言总别者。总谓总都。都起十境故名总具。虽具起十。于一一中头数不足名总不具。总中欠一故名为别。别中又欠名别不具。九中一一复头数不足名别不具。故下成不成中。指此文云具不具中止明头数。今明体分始终者。于头数中皆有始终。次明横竖中。云通名背舍名横法者。以禅望禅名之为横。又初禅中具有根本味净等法。故名为横。然以味望净虽有浅深并在初禅。故名为横。言发七背舍名横不具者。灭受想中阙此一故。余法例者从如发四禅下。借禅例释横竖等相。自余九境准禅应知。然余境中虽有横竖不及禅中最为委悉。欲略说者。初阴入境既不论发不论横竖具不具等。次烦恼中利钝使足名为横具。利中单复讫至无言。名为竖具。钝中刹那至重三毒。名为竖具。不具比说。病中四大五藏及鬼魔等。名之为横。相生相克名之为竖。具与不具比说可知。业中蔽度相对名之为竖。蔽度彼彼各自相望。名之为横。魔中三种名之为横。先恶后善及堕二乘。名之为竖。见中具起外及佛法。名之为竖。四句四门相望为横。慢中谓得诸禅。名之为横。谓得初果乃至四果。名之为竖。二乘中四谛相望。名之为横。因缘相望。名之为竖。又二乘相望。名之为竖。又四谛中二二相望。及因缘中以智望境。亦名为横。菩萨中当位自行。名之为横。三教相望。名之为竖。修不修者。下文云作意不作意名异义同。如下烦恼境中说者。下烦恼境无修发句。但有烦恼诸法及法身等。各三十六。今但指彼句法为例。法则不同。若欲分别三十六句。先识修发各四句相。一句各四成三十二。修发二四各初二句意义可知。各下二句应须略辨。初修后不修名第三句。一向缘理名第四句。初修后不成名第三句。发时缘理名第四句。用此参互成三十二。问。下之九境不发无修。何故十境皆云修发。答。此须分别。若观阴发阴是通修通发。观阴发九是通修别发。若观烦恼发下八境。是别修别发。若观烦恼而生阴解。是别修通发。又若观通途烦恼而发宿习烦恼。亦名通修别发。若观宿习贪欲而发宿习嗔恚。亦名别修别发。又若观阴入阴解未起是修而不发。若发生阴解及下九境未能进观。名发而不修。亦修亦发不修不发。准此可知。又若观通途烦恼而发宿习烦恼。亦名修发。余九亦尔。故下九境名为修发。况复随人作意欲修有发不发。故亦九境通名修发。修发既成十六句。发修又成一十六句。并根本四句合为三十六句。然须思择使义不滥。益不益者。问。何故善恶俱论损益。答。以随宿习诸境轻重。及现观力纯杂不同。是故各有损益差别。于中应须先判善恶次辨损益。如阴入境体是无记不论善恶。因观无记发于善恶。用观不同则有损益。若烦恼慢病通皆是恶。禅及后二通皆是善。业魔见境通善不善。如业中六度为善六蔽为恶。魔现恶相及令堕恶。即是恶摄。若现善相及令堕善。并二乘等即是善也。见中外外以恶为本。亦能起善。附佛法起以善为本。亦有于恶。次明损益者。照即是观静即是止。虽具善恶然由观力。若观善恶如众流入海风益求罗。则一向为益。随境而转妨修止观。则一向为损。故卷初云。随之牵人向恶道等。虽损止观复宜以观照其昏障。或宜以止寂其散障。故前文云以观观昏。以止止散等。此则诸境损复名益。障而非障即此意也。若诸境起不复修观。但倚此境以为自得。此则益复名损。例之可知。后之二境虽有损义观道易正。互损互益及俱损益例此可知。难易中亦言善恶者。如损益中说。但须更辨难易相耳。莫谬去取者。即初文云不可随不可畏也。皆以止观研之者。即初文云以观观昏等也。乃至十法出没研核。次明三障中云二乘等是业障者。有出世业且属业摄。又思力胜故。亦得名业。又二乘亦是无漏业成。菩萨境者。三人不同三藏有漏。通初二地同于三藏。三地已上同于学人。八地已上同无学人。成漏无漏业。别教住行望通教说。十向非漏非无漏业。登地证同不名为境。分别虽尔。若据为障并在初心。义通于后故此分别。若尔。前五是有漏应是有漏业。亦是业障摄。答。通论十境者无不具三障。今且随名便及随增胜说。若以余境望自名为报阴及以烦恼等。是故今别以二乘及菩萨名为业障摄。又此无漏等并据宿因。若先已证则应出界。那更于今方复论发。况复望圆名之为障。故云不至五品六根。次释四魔中。业禅二乘菩萨行阴摄者。业中善业及以禅等。并起善行故属于行。况行阴中所摄宽多。故小乘中通大地十。大善地十。大烦恼地六。大不善地二。小烦恼地十。及十四不相应行。大乘中遍行五。别境五。大善地十一。随烦恼二十。不定四。大小乘中诸心所法。除受想已并行阴摄。故善业等并为大善及通大地不相应行等之所摄也。余者并在烦恼魔中之所摄也。问。俱舍中云。蕴不摄无为。何以行阴摄于二乘菩萨两境。答。彼明取阴不摄无为。今明未证实道之前仍属于阴。现在发习犹是有为。魔名等者。夺慧命故破法身故。问。何以止属于身。答。若福慧相对。止即属福福属于身。若智断相对。断属解脱。解脱现身调伏众生。若尔。但属应身何关法身。答。止体寂故即是法身。观体用故即是般若。况三身体一。应即法故。魔名磨讹等者。古译经论魔字从石。自梁武来谓魔能恼人字宜从鬼。故使近代释字训家释从鬼者。云释典所出。故今释魔通存两意。若云夺者即从鬼义。若云磨讹是从石义。若准此义讹字从金谓去锐也。能摧止观利用故也。若从言者谓伪谬耳。诗云。人之讹言苟亦无信。若存言义复顺从鬼。现无漏像而宣谬言。由伪无信逸止暗观。又讹动也则通二义。从石从鬼通皆动坏止观二法。次问下料简。问可见。答中次出九双。即以初二对三止观。当知秖是望昔宿习非为现修。故现修文无复三义。是则下七但是分别前二对耳。皆有次及不次及以杂故。昔因缘中杂毒等者。问。前句云昔因今缘。此句何以因缘在昔。答。以今修行望昔习种故昔为因。今助发者故今为缘。若过现各论皆具因缘。并以内心为因。知识教等以之为缘。故前后二文各随一义意亦无殊。若宿生来唯为菩提虽有魔等。名为不杂。若兼名利纵有二乘菩萨佛境。亦名为杂。所因等者谓所依也。宿依何境依者则久。又所依中有强有弱。故依强弱有久不久。言粗细住乃至四禅者。以四禅等阶级多故。故寄禅判。言云云者。乃至味净及念佛等。传论强弱。又十境中见慢二乘菩萨。多依于禅。魔属未到。烦恼业慢或禅后发。故得以禅判其强弱。善易发等者。善恶亦准损益中判。复以根遮四句判其难易。恶欲灭等四句判更不更者。初句表恶欲灭。故云告谢。如恶人共住。今欲永去。故云告谢。次善欲下表善欲生。故云相知。如良客初来。必先造主。故云相知。此善恶相一度来已不复更来。即是恶灭善生之相。次善欲下表善欲灭。如遇吉知凶应求势助。故云求救。见此相已勤策身口。次恶欲下表恶欲生。如窃为恶求私轻罚恕免官刑。故云求受。见此相已愿今身偿不恶道受。此善恶相来已复来。即是恶生善灭之相。言四更者明数来不已。尽去声呼。有人以第一第四平声呼。第二第三去声呼。甚失甚失。此中皆须口决等者。用道智法眼方可判他。若阙自力亦须凭教。如无文据仰推先达。凡情辄判误累后生。故再诫云慎之勤之。谓慎勿谬判。勤加自行保重所受。

　　止观辅行传弘决卷第五之一


　　止观辅行传弘决卷第五之二

　　　　唐毗陵沙门湛然述
　　次私料简中都十六番问答。初一问答总问诸境何故但十。如阴入境诸阴不同。烦恼种别亦复无量。诸病诸业乃至两教二乘方便正行。三教菩萨诸位不同。故云法若尘沙境何定十。答意者实如所问。法性如地种子如境。观行如雨发如抽芽。略以数法且至于十。次问十境下有九问答。为成通别四句故也。初通问起。次答中先答通句。文自为十。于初阴境义亦通十。但依二义阴必居初。下文虽云别当其首。此中文意且顺于通。行人通以阴身为始。诸经通以阴为观初。阴色在初故云诸经皆从色起。非但阴通于十。乃至菩萨义并通十。此中通者但据名通其义犹别。且如十境通得名阴。而从因果别阴等异。故义本别。阴境既尔。余九亦然。初通名阴者。以阴为本阴境也。烦恼及业名为阴因。病为阴患。魔为阴主。不欲令人出三界故。禅为善阴。且对十境故禅为善阴。若通论者。欲六人四乃至念处诸教伏位。并善阴摄。今以二乘为别阴等故不依通。见慢两境名又阴因。因义同前文在后列。故云又耳。二乘菩萨虽未出界。义违生死内外不同。异于前八故云别也。又此境若发。界外阴摄故名为别。十义虽殊通未离阴。摄别从通故通名阴。九境摄别意亦如之。禅是无动等业者。对欲界动故云无动。业为烦恼用者。烦恼无业则无至于来果之用。续无动业文乘便释之。故云业是烦恼用也。文意正言禅是烦恼用也虽在界系乃有长时受乐之用。故云用也。魔统欲界等者。虽统欲界意欲令人增三界结。释梵二主并有统领。皆佛弟子厌患生死。故不得名烦恼主也。言别烦恼者。发出世心虽有烦恼不同前七。故名为别。此从因判也。若从果判。前七有通惑。后二有别惑。义通因果文意从因。又从果中复应须简三种菩萨。如三藏菩萨未破通惑。亦名为别。是故应从初义为正。王今病重等者。阇王意以身疮为病。如来耆婆以逆为病。问。阇王但有害父一逆。云何言五。答。一在五摄故总云五。逆即是业故业亦名病。魔能作病者。魔不疾人色身报命。但妒有道化其民属。今言病者。冀因身病退菩提道。三灾为外病者明禅亦名病。灾患是病之别名。洪范五行云。凡有害者皆名为灾。春秋传曰。天反时为灾。又传例曰。天火曰灾。虽有此说然实不识天之所在灾之分齐。故知非彼儒宗所论。俱舍云。要七火一水七水火后风。经七火灾次一水灾。如是经于七七火灾七七水灾。又更次第经七火灾。方一风灾。总成八七五十六火又一七水一个风灾。何故尔耶。火至初禅水至二禅风至三禅。二禅坏时初禅必坏。三禅坏时初二必坏。是故劫劫皆坏初禅。为顺初禅一劫寿故。必经八劫方至二禅。为顺二禅第三天中八劫寿故。风灾必经六十四劫方至三禅。为顺三禅第三天寿。是故初禅内觉观患。外有火灾二禅内有喜患外有水灾。三禅内有乐患外有风灾。四禅无患故亦无灾。今云喘息喜乐者。对第四禅无喘息故。下三通有喘息等也。文阙觉观略云喜乐。二乘菩萨是空病者。此三菩萨既未见中。故与二乘同有空病。言空病亦空者。引净名证。空是病故故云空病。空病须空故云亦空。即是中空空于偏空。故云亦空。烦恼见慢是业本者。本因也。因于此三各能作业。二乘菩萨无漏业者。亦如前简。余者行阴魔摄者。行摄法宽。是故余者尽摄其中。即是阴魔摄也。烦恼见慢等亦名禅者。禅秖是定。既通心数亦有定名。此定复通烦恼见慢。故此等三俱名禅也。魔是未到定果者。此未到地亦得名定。得此定已舍寿生彼故云定果。二乘菩萨净禅者。大经既以根本四禅名为中定。故今将此以为净禅。净禅通属上定所摄。是故次释上定摄于二乘菩萨。中下二定摄余八境。然禅境中唯以根本属中定摄。特胜通明应两句摄。九想已去并上定摄。余之七境并下定摄。言三定者。大经二十五。善男子。一切众生具足三定。谓上中下。上定者谓佛性。中定者一切众生具足初禅。有因缘故则能修习。下定者十大地中心数定摄。然下八境实属善恶。今以八境望心数定通有定名。故用大地通心数摄。以大地定通善通恶故。经释上定虽云在佛。中定既云在于初禅。故今通将二乘菩萨名为上定。阴入我见众生见摄者。若通论者。十六知见不离阴入。今从别说故总揽阴名为众生。横计阴者名之为我。所揽所计名为阴入。烦恼具五见者。如九十八使中五见具足。此九十八通名烦恼。故云烦恼摄五见也。病寿者命者见者。命计连续寿计一期。寻常虽计病时最切。恐连持断恐一期短。从强而说故对斯二。业禅等作者戒取见者。计我能有所作及修禅定。故名作者禅非出道计为出道。故名戒取。魔为欲主谓驱策由我名使作者。苦乐由我名使受者。令其后世还在欲界名使起者。又生死秖是边见摄者。生死秖是阴入初后。重释属边故云又也。于生计常于死计断。故名为边。慢即我见摄者。由我故慢。故慢属我。二乘菩萨曲见摄者。非圆直道故名为曲。大经云。若见菩萨从兜率下纳妃生子。逾城出家乃至入灭。是名二乘曲见。虽标二乘实兼教道。如为地前菩萨现身名为报身非自受用。权示他身非真实故。义当于曲。此十六知见文在大品大论广解。今但对八。余未对者摄在八中。谓生者见。计能生众生如父母生子。二养育见计我能养他。三众数见。计我有五阴十二入十八界。四人见。计我是行人。五受者见。计我后身当受果报。六起者见。计我能造后世果报。七知者见。计我五根能知五尘。八见者见。计我根尘能见于色及起邪见。列名次第具如经论及法界次第中。向随义引不依次第。前八外者若将入前八见中者。生者养育摄入魔境。魔虽不同梵王所计。气类大同。众数摄入阴境。受者起者摄入业境。人及知者见者摄入烦恼境。阴入我慢摄者。执我我所名为我慢。俱舍文同阴即我所能计即我。烦恼即慢慢者。俱舍云。于他胜谓己等名为过慢。与烦恼义同。病不如慢者。论云。于多分胜谓己少劣名为卑慢。如病不如他而犹生慢。业禅憍慢者。论云。于等谓等。虽然齐等心高举故。故名为慢。等皆得禅无不自举。故自矜曰憍。陵他曰慢。魔见大慢者。论云。于他胜谓己胜名慢过慢。如来实胜于佛亦慢。增上慢者。论云。未得谓得。二乘菩萨位居未极。此境起时未能用观。正当增上。论七慢中唯阙邪慢。谓于有德人中谓己有德。亦可将入魔见二境。以彼二境不尊他故。通称二乘中。以四谛四念处摄九境者。因缘四谛但是总别四谛摄法名义稍便。故但语四谛不云因缘。阴入全是四念处境。是则苦谛。四念摄阴入境。又以四念处体别。别对者。病患即为身受念摄。亦属苦谛。禅即法念受念即属集谛。净禅亦为道谛所摄。烦恼见慢禅及业相习因之中心王。即心念处集谛摄。诸心所及业习因中心所。并魔并法念处集谛摄。菩萨法念处道灭谛摄。以法念中摄法宽多。谓有为无为。若论念处境属蕴义边。念处即不摄于无为法也。故但在四谛之中苦谛所摄。故云四念四谛摄也。又总对者但以念处境苦谛摄。观念处智道谛摄。如此对者念处但摄阴入禅定二乘菩萨四境。具斯多意故开合解之。若更约九念处中。前七属方便即后二境所用。若摄前八应如前释。思之可见。四弘摄九者。四谛既为四弘之境。依前分别亦应可解问境法名但通等者。此下四问皆以别难通。初问意者。境法及名既并互通。能观行人为亦通不。法谓十境当体。名谓法上之名。以此十法通未离阴。乃至通名菩萨之法。是名法通。文云通称阴入乃至通称菩萨。是为名通。法名既通。是故更问能行行人。为亦通不。答意者即以俱通而为答也。何者。前之九境未发心。前尚名菩萨。故菩萨境而得通余。是故文中且举九境。通称菩萨。是则当知行人亦通。言未发心名菩萨者。此据理性一切众生皆当作佛。岂非菩萨。问。境名容通。法云何通。答。名召于法其名既通。其法不隔。通称二乘等者。法华论有四种声闻。谓住果应化退菩提增上慢。今云佛道即是应化。言增上慢摄下八者。二乘正当住果故也。今论境发非前八境。复非菩萨义同住果。退菩提心亦在下九。若退为二乘。则二乘境摄。若退圆入偏仍属菩萨境也。若大小都失方在下八。禅中复应分漏无漏。以对十境须审思之。言佛道者。且约发心终非圆极。次一问答。答中合字解义。即以义别名通为答。初问云通是无常不者。问前十境既得通称二乘菩萨。八非三乘得称三乘。二非无常是无常不。答意者。八非三乘三乘收尽。二非无常有无常义。故引宝性出三界外犹有无常。菩萨尚尔。况二乘耶。故后二境通是无常。次问答。答中分字解义。初问通是有漏不者。复以前八重难后二。若许无常无常即漏。何故向引宝性论言住无漏界。答意者。通皆是漏。有义不同。降佛已来皆名为漏。有义异者。十境别故。阴至见慢有界内漏。二乘菩萨有界外漏。内外不同故云有异。彼宝性论言无漏者。望内得名。若于界外仍名为漏。无常倒义亦复如是。于彼是倒于此不倒。若以大法形之则内外俱漏。次一问答中初问通是偏真不者。以二乘境难余九境。后二非有漏通得名有漏。二乘是偏真。余九应偏真。答中亦分字为答。仍未会圆。故通是偏。真有差别故云真异。二乘菩萨有界外真。余之八境有界内真。次问答者。问中云通义可领者。如前所释境法名人。乃至无常有漏偏真亦通十境。为一向通亦有别耶。答者。不同本别何须更问。故云十境即是别义。此等三问为成下三句也。此即第二别句竟也。次复有下即第三句不更别问。于答别中便即释出故云复有亦通亦别。于中复更分别亦通亦别。与是通是别。虽俱属第三句而不无同异。初阴入境具二义故名亦通亦别。何者。身本观初。二义异九故名亦别。复使阴义通入余九。复令余九通得名阴。故名亦通。余之九境阙二义故。但得诸境展转相异。名为是别。展转互通。故名是通。是则一法自具二义。故云亦通亦别。一法两向对他故二。但云是通是别。言二义者。一者别当其首。二者与九互通。所言两向及对他者。异他故别。通他故通。阴境非无异他之别。此别犹通。独有别当其首全异余九。故云亦别。以此亦别对于互通。故云亦通。余九不然是故但云是通是别。以无初之二义故也。下之九境发可为观。不发何所观。故阙初义。诸教所列不以为初。阙第二义。无此二义不名亦别。既非亦别不成亦通。若尔下将烦恼病患以难阴入。此之二境亦具二义何独阴入。何者。烦恼亦是诸法之本。难同初义。元为治惑难同次义。病境亦尔。病身四大难同初义。元为治病难同次义。答意者。初明烦恼无二义中。遮用大经以伏难。难云。若也烦恼不得以为诸法本者。何故经云烦恼与身虽无先后。要因烦恼而得有身。当知烦恼定为身本何关阴入为观本耶。故今遮云言因烦恼而有身者。烦恼已属过去世摄。云何更得以为观境。虽元为治惑岂可治于已谢之惑。是故烦恼二义全阙。况过去惑亦由身有。是故诸教并初观阴。以现在惑计阴生故。但令观阴惑则不生。病不恒起下答病无二义。可见。此下无问便即释出第四句相。皆不思议者。如不次第无非法界。更复与谁以论通别。一阴一切阴者。具如不思议境说。文但举阴不语余九者。阴既遍摄。九从阴生例阴亦应一惑一切惑。一切惑一惑非一非一切。乃至菩萨一愿一切愿。一切愿一愿非一非一切。次一问答独问阴境。余之九境从发受名。皆有别称。阴解起时亦是发得。应别立名。答意者。于阴生解虽是发得。无九相故还属于阴。如烦恼起观于烦恼而生圆解。此解起时亦无别称。今亦如是。此解生已生执起爱。若病若业受别名者。自由执等非关阴解。是故阴解不受别名。故云若解发等也。此则下略判位次功能。言气分者。即入五品之前相也。但得下结判。因于阴解而生别相。虽亦阴摄而不得名亦通亦别。言但得通别等者。但得是通是别也。此解起时义同后九。同是发得故亦通九是通是别。又非阴境故不同阴亦通亦别。问条然别不等者。如前答问十境不同即别义也。此别仍通故更问云。亦有十境条然永别。不互通耶。答文具出条然别相。条谓条科。即十科永异。四念阴别者。若但云阴阴名尚通。若云四念观阴乃至无我观界。则不得名阴因别阴等也。言空聚者。净名云。乐观内入如空聚。大经云。如空聚落。远望谓有。近看则无。入亦如是。凡夫谓有智者知无。无我观界者。大经云。著我多者则为分别十八界法。一一界中求我叵得。五停心烦恼别者。五停所治各各不同。岂更得名烦恼果等。八念病别者。修九想怖令修八念。以怖为病尚不同于四大不调。岂同逆病及禅病等。十善业别者。十中三业所对各别。尚非十恶。岂同无漏及无动等。五系魔别者。四依所诫及楞严力制。不同阴魔行阴等魔。故大经四依品中。四依菩萨驱逐魔云。天魔波旬若更来者。当以五系系缚于汝。章安释云。系有二种。一者五尸系。二者系五处。五尸系者如不净观治于爱魔。五处如理治于见魔。故首楞严中。舍利子问佛。说此三昧不为诸魔之所恼不。佛言。欲见诸魔衰恼事不。唯然欲见。放眉间光见一切魔皆被五系。舍利弗言。是谁所作。佛言。是首楞严三昧之力。但有说是三昧之处。魔欲为障自见五系。佛灭度后说三昧处亦复如是。六妙门禅别者。数等六门前后不同。岂同心数及上定等。道品见别者。道品所治即界内见谓戒取等。不同十六知见及别见等。无常苦空慢别者。大小两乘各有上慢。若大乘中未得佛果自谓究竟。名增上慢。若小乘中未得四果。谓得四果。名增上慢。今小乘中因观无常谓为极理。岂同世禅谓四果耶。又不同八慢及下八境。四谛因缘二乘别者。自是三藏二乘。岂同通中二乘及以上慢佛道等耶。六度菩萨别者。三祇伏惑岂得复同未发心等。此之条然二义故别。一者依于能治别立此十。如阴似同分三科异。余九能治准此可知。二者此十别别不同。故复名别。问五阴下六番问答。为成不思议意。如前所明。必先观阴阴具色心。为即四阴以为能观。为四阴外别有能观。若色心外别有能观。则所观境摄法不尽。若秖四阴以为能观。如何以阴而能观阴。答中二意。先约不思议相即答。次约思议举况答。初意云不可思议等者。无始色心本是理性妙境妙智。而随妄转不觉不知。今既闻名知阴即是。即四阴心而能成观。亦可下约举况答者。引小乘中有于善恶无记。乃至法性无等等阴。初心虽以恶及无记以为所观。别立善阴以为能观。观之不已。恶无记阴转成善阴。即成向来能观善阴。当知初观之时虽二而一。阴转之时虽一而二。乃至转为无等等阴亦复如是。何者。所观虽转。而复立能观。故虽一而二。虽别立能观而所转为能。故虽二而一。虽展转互转。终成阴外别立能观。善恶等位在外凡。方便阴者位在内凡。无漏阴者极在罗汉。法性阴者在方便土。得法性阴阴中无等。故以无等释于法性。岂非下结也。小乘下况。小乘尚乃一中论二。况不思议境智相即。故不思议即阴是观而境智宛然。次问者。既云恶无记阴转为善阴。乃至转为无等等阴。如是展转转所为能。为独转观果阴亦转。答意者。向立问中以向小乘况答为问。今答直以初不思议相即意答。单约小乘不云报转。故依大品法华二文。并是圆观报阴转义。报若不转。何以父母所生诸根。皆悉见闻三千大千。大品色净其意亦尔。故至六根清净位时。亦得名为报阴转也。次问十境与五分者。此问别生非关向答。答中先别次同。言五分者。自以此五。判所得禅。有进退等诸相不同。今明十境。明所观境十发不同。何得十境同于五分今当下强会令同则有通别二会。初以五分通判十境者。前四可知。达谓随发。皆以自境体达于境(云云)。若于下别于境境自作五分者。如判禅中。亦有约禅约品通别两判。故今亦然。若其约观为五分者。藏通别圆四解起时。从初至后为进。前三随一为住。得一须持为护。得已又失为退。得已自了为达。若约品者。三教皆有约品之义。今且从圆者。如圆解发。始自初品终至无生。进分也。齐二品来乃至六根。名住分也。始从初品乃至十信作意矜持。名护分也。才得初品得已即失。名退也。随得一品。即能体达所得未深。即达分也。若约境者。烦恼起时以贪望嗔名之为通。约诸惑者。贪中浅深名方为别。约诸品进及住可知。防不欲除名之为护。起已自灭名之为退。自知是惑名之为达。余并如上判横竖中。横则是通。竖则是别。两番对义准上可知。不能委记。然约禅为正九境旁通。是故不可例禅委悉。前之横竖意亦如然。然五分下更通伏难。难云。五分判禅与十境别既得相会。亦可得与六即十地而相会耶。故为通云。五分十境俱是法相。义理虽别强为会通。六即十地二俱是位。故不可以五分判之。如云进至妙觉。不可更使退至六根。余护住等准此说之。五品容有非文正意。又亦不可以六即判地。次问念性缘性等者。此取随自意中文意为问。此问正显不思议境。此中一问含于二意。先问缘念性离。次约此离以问十界。法性离能念名为念性离。法性离所缘名为缘性离。既离于能所性亦非数量。唯观一法性性净若虚空。云何性空中而具十法界若具十法界即是有缘念。若也有缘念。何得名为离。答中二意。先略申难意。次释不思议。初文含二。先总标不思议。无相下正答二义。初云无相而相。先答十界无相而具十界之相。观智宛然者次答缘念。虽无能所观智宛然。观为能观十界为所。点空论界界无界相。虽曰能所缘念本无。他解下次释不思议义。他解但云须弥及芥相容入等。此事希奇。世间罕有名不思议。言须弥容芥者。谓容入于芥。芥容须弥者。谓芥受须弥。火出莲华者。大经云。火中生莲华。是可谓希有。人能度海者。大经十六云。若有人言我能度海可思议不佛言。亦可思议。亦不可思议。若人能度则不可思议。若修罗度则可思议。如此释者但是约事。若但约事。何能显于不思议理。如增一阿含云。有四种不思议事。谓世界众生龙佛土。华严亦云。自在天王有宝女名善音。于一语音出百千音乐。一一乐声复出百千音声。此等但是人所不测。名不思议。又有解须弥入芥等。是神力能尔。神力乃是本无今有非常住法。有人云。大小无相故能相入。破曰。若小自是小。大自是大。此自性大小不得相入。若小是大小。大是小大。此是他性大小。何能相入。汝所立者。小无小相大无大相。此是他性大小亦不相入。若云小是大小之小。大是小大之大。名共性大小亦无相入。若云小是非大小之小。大是非小大之大。此是无因大小故无相入。若以理寄事。如华严经譬一尘中有大千经卷。一念如微尘。诸法如经卷。芥子须弥取譬亦尔。若失今意理实难通。从今解去即今家正解。秖约一念心性真如。契此理故有难思用。理性虽无能缘所缘。能所宛然。修此理故名曰能行。契此理故名为能到。到故有用约证理释。故云理则胜事今文语略。应依净名疏解不思议品。经云。菩萨有解脱名不可思议。若菩萨住是解脱者。以须弥之高广内芥子中。乃至一品皆如是说。以证解脱事用无穷。故云乃至穷劫说不能尽。疏中但以三轨销此经文。理无不尽。诸佛菩萨有解脱。即真性轨。亦名真性解脱。若菩萨住是解脱者。即观照轨。亦名实慧解脱。能以须弥之高广等即资成轨。亦名方便净解脱。彼文具以前之三教三轨比决。方显心性圆极三轨。今置三教直明心性。以真性轨与实慧合。名为能到。能从理起用故云理则胜事。问。真性自与实慧和合。何关外境而云大小相入由于契理。答。然此直性遍于法界。迷谓内外悟唯一心。是故四眼二智万像森然。佛眼种智真空冥寂。今虽初观岂令顺迷。制心从理无非心性。次问者。为是一一因心具十界因。为复一一界果具十界果。答中初总答云俱相有者。法尔而然。一念因心道理具十。一界之果岂当一界。然言一果具于十果。果既隔越遍显似难。若知随起十中一心一必通十。是则一果具十因。一因具十因。故曰因通理则易知。文中先明因通。次明果隔。初因通者但举初后。中间比知。初慈童女者。如心论云。慈童女长者欲随伴入海采宝。从母求去。母云。吾唯有汝何弃吾去。母恐其去便抱其足。童女便以手捉母发。一茎发落。母乃放去。至海洲上见热铁轮从空中下。临其顶上。便发誓言。愿法界苦皆集我身。以誓愿力火轮遂落。从兹舍命生第六天。违母损发成地狱心。发弘誓愿即属佛界。引未得记轻得记者。虽未得记已属佛心。轻得记者成地狱界。故大品观空不证品云。我证跋致余人永无。而轻弄余人。以是事故远离菩提远善知识。若即身悔久久还依般若波罗蜜。若不即悔。当知是罪重于四禁过于五逆。当知是菩萨旃陀罗。更引下略明果隔示难显相。从事理说。即十界果各具十果。故云凡圣皆具五阴。阴即是果。凡谓六凡圣谓四圣。虽复各具。不可圣阴如凡阴也。言不可者。意说凡阴不同圣阴。又佛具下举一佛果具于十界。然不可以圣阴同凡。自是佛果能具十界。终不可以佛地狱界。以为凡夫地狱界也。佛果已满从事而说。已具十界。初地初住分具十界。乃至凡夫但是理具。是则一一界果。各各具十不相混滥。一往从易。且云因通及以界隔。理而言之。一念因心实具十界百界因果。何者。如云起一界心即具十界十如。十如秖是因果法耳。相至因缘以属于因。果报属果。当知一念恒具百界依正因果。故佛藏云。佛见一切众生心中。皆有如来结跏趺坐。尚具佛果。余果亦然。是故下地虽具因果。但是理性。所以致有果隔之言。次问者。一念具十。为复任运恒具十界。为待遇缘作意现起名具十耶。若准前答因通易知。已明一心具十界竟。然观前答状似作念是故更置此问释疑答中云法性自尔者。凡圣法悉皆自尔。自尔秖是自然异名。问。既云自尔何殊外计。答。前第三卷已略分别。如法华玄云。外道已为初教所破。尚不同于通别二教。况以圆极比外自然。若破性中云非自然者。为破计故理必自然。如第一卷释四弘中。法性自天而然等。小乘尚然。况复实理。问。一心既具但观于心何须观具。答。一家观门永异诸说。该摄一切十方三世若凡若圣一切因果者。良由观具。具即是假。假即空中。理性虽具若不观之。但言观心则不称理。小乘奚尝不观心耶。但迷一心具诸法耳。问。若不观具为属何教。答。别教教道从初心来。但云次第生于十界。断亦次第故不观具。或禀通教即空但理。或禀三藏寂灭真空。如此等人何须观具。何者。藏通但云心生六界。观有巧拙即离不同。是故此两不须观具。尚不识具况识空中。若不尔者。何名发心毕竟不别。成正觉已何能现于十界身土。又复学者纵知内心具三千法。不知我心遍彼三千。彼彼三千互遍亦尔。苟顺凡情生内外见。应照理体本无四性。心佛众生三无差别。能知此者依俙识心。又此十乘得名皆同并有能所相对故也第一观阴入下依章别解。初解阴入中。先重明境。次明修观初文先附小宗略释三科。辨境离合。谓五阴下列名。阴者下释名。今文但以因果两义释名。即以因果摄余尽故。婆沙中云。阴是何义。答。聚义略义积义总义。如种种杂物以为一聚。色乃至识聚在一处。故名为聚。乃至含于三世内外。故名为总中间诸名准说可知。问。五取蕴与蕴有何差别。答。蕴通漏无漏。取蕴唯有漏。蕴之与阴新旧异译蕴谓蕴积与阴义同。准俱舍中色摄五根境及以二无作。行摄诸心所唯除受想二。识即是心王。为今初观境。入者新名为处。婆沙云。入是何义。答。输门义输道义藏义仓义田义流义海义是为入义。随名解释亦应可见。今文涉入及以轮门。并是道义。然上释义初明根尘互相涉入。次义者明根为外尘之所得。便由心心所流入根境。令尘得入名为输道。故彼论文门之与道。并是能通。使心心所得流入也。准俱舍中法入最宽。界者婆沙云。界是何义。分别是界义。如山中有宝种类不同。俱舍颂云。聚生门种族。是蕴处界义例婆沙文可以意知。俱舍中广以族持性等三义释界。余根尘识如常可知。法界摄四亦同法入。乃至广以二十二门分别界义。委悉列名辨相出体非今文意。唯依诸论以明开合而为观境。故次明之。婆沙下明境开合。与俱舍同。颂云。愚根乐三故。说蕴处界三。愚谓迷也。根谓三品。乐谓所欲。今明观境不须两义。故但从迷。言少分者以法入法界中具含心色。今文略界且从入说故云法入含于色心成两少分。意但是心。余十唯色。若约界者法界亦二。十界是色七界是心。阴中四阴既纯是心。故不须简。于法入法界中言二少分者。以法入中有四类法谓无表色心所法不相应行三无为法。是则无表是色。心所是心。不相应行非色非心。无为法者非三聚摄。无为在下二乘境摄。得非得者。在下助道观中。无想二定复在禅境。余并在此。若依经部大乘法相等。同时意识缘现五尘及落谢尘法入所收。少分属色少分属心。今且观心。心即识也。又有宗五识及五意识并第六识。俱能引起受等三心。若依成论。五识定无起三心义。虽此同异今初且观诸识为境。问。识阴是王有宗心王与数同起。如何别于心王修观。答。此但宗计。意则不然直尔观心义当观王。数人下兼示二论不同之相。数人即是萨婆多师。破成论师云。心聚是一。何容前后。论师复破萨婆多师云。虽同心聚四心各别。自有其体而共相应。今并不从二论同别。但且用心为所观境。若就下且依空门以判前后。若前若后皆不得使数涉于王。故云不得以数隔王。数在前后王在中央。名为数隔。是故心王非前则后。四念下释疑。疑云。何故念处王在中央。释云。就言说便非起次第。亦非约行。又分别下正示境相。三科不同但论阴者。以界入中心界心入。则有少分全分不同。五阴虽开无少分故。故先约阴后列界入。又此三科既开合异。欲以识界而为观初。何往不得。但识名多故。阴在初故。又名略故。是故先用。故依经论明阴不同。皆从心造。见爱是秽。故两所起名污秽阴。并起善恶并名造阴。初两唯是果报阴耳。变化即是工巧故也。五善根者。总别念处但合为一。并暖等四名五方便。亦名五善根五停但是对治五障。是故不论。念处等五能为无漏作近方便。次引大小教证。又正法念中虽但列六。华严既云种种五阴。即通十界。世间下次略示境相难思。故举况以宁可凡心知。如世间阴人中一种尚叵穷尽。况复六道阴。六道阴尚尔。况出世四圣。此中预以报阴比决。令识下文不思议阴。凡眼下举譬。肉眼世智犹如凡眼。三惑所障名之为翳。尚不见于真谛之近。况能见于中道之远。弥生下合譬。界内偏真名为一隅。界外圆中名为边表。四角曰隅如渴鹿下重譬不知之人。随世色声若偏小等。终不闻见真妙之理。纵令下与而言之但睹小法。故大集下引证也佛世值圣犹尚住小。各执一门异计不同。依毗昙门用七方便名为常见。说异能断。依成实门但观空心名为见。说一能断。当知灭后圆门不易况佛去世者举佛灭后不知为况。故龙树下明佛灭后造论破计。一谓毗昙王数同时。异谓成论王数前后。四句三假皆如幻化。然界内下欲示识心而为观境。先且总揽心为起由。即前所引经论是也。佛告下重引阿含大论。以证心造。若欲下双举二譬。世出世阴如条如病。一念识心如根如穴。如华他治病。汤不过一种两种。炙不过一穴两穴。若尔。观心即足。何故第四破遍文末更例观于余阴界入。答。欲融诸法示观境遍。是故下文例余界入。若示境体观心即足。以心遍故摄余法故。又非但心摄一切。亦乃一切摄心。故四念处云。非但唯识亦乃唯声唯香味等。今当下从广之狭。正示境体。阴入界三并可为境。宽漫难示故促指的。略二就阴如去丈就尺。略四从识如去尺就寸。以由界入所摄宽多。阴唯有为。有为之中义兼心色。故置色存心。心名复含心及心所。今且观心王置于心所。故初观识。余下例之。问。五识五意识及第六识。并能生于受等三心。何等识心及所生三心。是今观境。答。五识五意识定是今境。未属烦恼在无记故。于第六中取能招报者。仍须发得乃属烦恼境。余之分别方属今境。又此五识及五意识虽在今境。仍在下文历缘对境中明。又若探取不思议意。以对喻者。则一念心十界三科如丈。一界五阴如尺。唯在识心如寸。若达心具一切法已。方能度入一切色心。如一一尺无非是寸。及一一丈无非是尺。是故丈尺全体是寸。观心下次明能观观法。观法非十对根有殊。虽复根殊但是一不思议观观不思议境乃至离爱不离境故。故此十观文十义十。根三意二分远近故。近期初住远在极果。又次位下三虽非观法。并由观力相从名观。故名十观又备此十令观可成。故名成观亦名成乘。思之。可见。既自达下生起次第。今文可见。四念处中以初四法皆共成于上求下化。故彼文云。上求不思议境观于烦恼即是菩提。于此烦恼上求菩提无别求也。生死涅槃亦复如是。为欲下化应须发心。即发弘誓。我以何法上求下化。应须安心庄严上求。以此定慧能度众生。名为下化。若无上果下化不成。故知果成由于破遍。若破不遍须识通塞。下去生起与今文同。以此而观前之四法用无前后。通塞等三成就前四。次位等三以判前七。能善用者十如指掌。譬如下举譬。毗首等者。毗首是天家巧匠。长阿含云。天帝与修罗战胜。更造一堂名为最胜。东西百由旬南北六十由旬。堂有百间。间有七支露台。一一台上有七玉女。一一玉女有七使人。皆是天帝优给衣食庄严之具。千世界中此堂无比。故名最胜。今云得胜者。由战得胜而造此堂。先略销譬。下文自合。周匝间隙皆容一綖。十法无间如不疏。无混滥过如不密。十法相别如容綖。十法圆乘出诸观上如峙上天。谓居极理第一义天。巍巍昂昂称叹辞也。巍高也。昂举也。尚非别教教道所知。况暗证拙匠能揆则耶。揆度也则准也。非是暗证能思度故。言善画者如张顾之徒并得笔墨之妙。今家观法亦复如是图谓图写画之所生。依教修习得佛法大纲犹如匡郭。匡郭者物之外围。得佛法意犹如逼真。依教寻真犹如写像。穷教实体名为骨法。依实生解义如精灵。十法所趣如生气。从因趣果名飞动岂诵文者所知。如非填彩等也。此十观下合譬以此一合通合两譬。最后结中同结二人。然此合语文约意广。先对二譬次重释文。初合胜堂者。横竖等合不疏不密等。从初则下合巍巍等。意圆下合非拙匠等。若合后譬者。横竖等合匡郭逼真。微妙等合图写等。从初则下合生气等。非诵文者合填彩人。次更委释此合文者。言横竖者。此之十法有通有别别者。如不思议境穷实相底名竖。包十法界名横。发心上求名竖。下化众生名横。又上求下化名竖。依境发誓名横。安心彻理名竖。六十四番名横。破遍惑穷名竖。诸门相望名横。通至宝所名竖。校校塞著名横。道品至后名竖。品品相望为横。正助至后名竖。法法相望为横。次位至极名竖。位位遍摄为横安忍进后为竖。违顺相望为横。无著入住为竖。离似三法为横。此且单约圆乘为解。若望偏乘名横名竖。亦如横竖显非横竖。若不思议非横非竖能作横竖。而云横竖。又总论者。在一一位十自相望为横。一一至极当法渐深为竖。又亦可前之七法名横。识次位去名为竖。又玄文对信复名别竖摄诸法尽故云收束。十法理幽为微。开粗绝待为妙。不滥偏小名精。安布次比名巧。初则简圆极境为真。以偏小等为伪。中则发心安心至识次位为正唯有第七正助为助。以助添正名为相。添。后则第九安忍第十无著。令行不息得入初住。若观若说意在一乘。名为意圆。所说之法不杂偏邪名为法巧。法遍诸教为该。咸收入十为括。以该故周。以括故备。遍于四教一十六门。乃至五时八教一期始终。今皆开显束入一乘。遍括诸教备入一实。若当分者尚非偏教教主所知。况复世间暗证者耶规圆炬方法有准则。依理安心初有则也。不次第破无通无塞而论通塞。乃至正助中有则也。无著不于相似起爱后有则也至于初住名为萨云。萨云虽即本在究竟。初住分得亦可通用也。盖如来下称难也。十法既是法华所乘。是故还用法华文叹。若约迹说。即指大通智胜佛时以为积劫。寂灭道场以为妙悟。若约本门。指我本行菩萨道时以为积劫。本成佛时以为妙悟。迹本二门秖是求悟此之十法。身子等者。寂场欲说物机未宜。恐其堕苦更施方便。四十余年种种调熟。至法华会初略开权动执生疑。殷勤三请。五千起去方无枝叶。点示四一演五佛章。被上根人名为法说。中根未解犹希譬喻。下根器劣复待因缘。佛意联绵在兹十法。故十法文末皆譬大车。今文所凭意在于此。惑者未见尚指华严。唯知华严圆顿之名。而昧彼部兼带之说。全失法华绝待之意。贬挫妙教独显之能。验迹本二文检五时之说。圆极不谬何须致疑。是故结曰正在兹乎。

　　止观辅行传弘决卷第五之二


　　止观辅行传弘决卷第五之三

　　　　唐毗陵沙门湛然述
　　一观心下正解十法中。初释境者。问。前引诸文广明境竟。此中秖应明能观观。何故复明不思议境。答。前虽示体但直指心。心为一切法文本。故示体是心。然未委示不思议相。犹恐人迷。如匠造物有能有所能所似殊。是故今文妙观观之令成妙境。境方称理。复以所观显于能观。妙境义成妙观斯立为是义故复明于境。又为知妙境为九乘本。称本修九方堪入位。是故名为十乘妙观。于中先明可思议。次明不思议。初可思议中文十义十意。但在于显不思议。于中先明思议意者。令不思议易解故也。言易解者。已闻思议十界历别。示此十界同在一心。则一心中十界可识。故可思议中此是地狱乃至佛界。无说而已。说必次第。十界历历粗细不违。人见注云非今所用。便弃思议别求不思议者远矣。如为实施权权是实权。开权显实实是权实。相待绝待次与不次悉皆如是。故下诸文释思议境。或至九界而止。或时至佛法界。佛界实是不可思议。在九界后亦云思议。如此文中思议境后。明佛界云观此能度所度等。究竟圆极岂过于此。云思议者意如向说。思议法者下明思议之由。由大小乘皆云心生。以教权故不云心具。虽若六若十皆属思议。若观下正明思议之相也。佛法界中。能度所度等皆是实相者。无非法界亡泯故也。谁善谁恶。泯前界内三善三恶。谁有谁无。泯前三有及二乘无。谁度不度。泯前三教四弘能所。虽泯诸法次第炳然。若弃思议。当知是人二法俱失。所以大意五略释名四段。显体四科摄法六义。偏圆五门次与不次。意亦如是。揽彼生解以导方便。方乃成今十法妙观。下之九境还移此观以观诸境。阿伽陀药遍治众病。此之下结判。既非一心且判似别。故云所摄。别则时长行远。此则借法显圆。不思议下正明不思议境文异义一。意非一异。以三谛法不出修性自他故也。于中初引华严者。重牒初引示境相文。前云心造即是心具。故引造文以证心具。彼经第十八中。如来林菩萨说偈云。心如工画师造种种五阴。一切世界中。无法而不造。如心佛亦尔。如佛众生然。心佛及众生。是三无差别。若人欲求知三世一切佛应当如是观。心造诸如来。不解今文。如何销偈心造一切三无差别。言心造者不出二意。一者约理造即是具。二者约事不出三世。三世又三。一者过造于现过现造当。如无始来及以现在。乃至造于尽未来际一切诸业。不出十界百界千如三千世间。二者现造于现。即是现在同业所感。逐境心变名之为造。以心有故一切皆有。以心空故一切皆空。如世一官所见不同。是畏是爱是亲是冤。三者圣人变化所造。亦令众生变心所见。并由理具方有事用。今欲修观但观理具。俱破俱立俱是法界。任运摄得权实所现。如向引经。虽复种种不出十界三世间等。法界者下释法界名。问。法界法性名义何别。答。名异义异而体是一。言法界者。法即诸法。界谓界分。相不同故。一切诸法皆以三谛而为界分。为明三谛故须加十以显相状。故释三字离合不同。备成三谛。言法性者亦是诸法具三谛性。性亦性分不可改故。三谛性冥始终无变。亦可界法性法即是实相。实相之体三谛具足。故今文中释此三字。初约真谛作所依释。十数是假。所依是空。能从于所十法皆空。是故此十以空法为界。故云十法界。从又此下次约俗谛作隔异释。十法差别名之为界。是故十法各有界分故云十法界。从又此下次约中道作法界释。十法无非真如法界。故名十法界。若读此中十法界三字。随义为句。初番十字独呼。法界字合呼。次番十法字合呼。界字独呼。后番十法界三字合呼。依此读文随语思之。三谛义显。三谛无形俱不可见。然即假法可寄事辨。即此假法即空即中。空中二体二无二也。心性不动假立中名。亡泯三千假立空称。虽亡而存假立假号。十法界下次释境中所摄法相。先明三种世间。次明一一世间皆具十如。三世间者秖是十界五阴实法。假名众生及所依土。于中先释五阴世间。初列十种五阴。释论下次引一论二经。释佛法界具五阴义。初引大论。意云。涅槃是无上五阴。次引无量义经释成大论。云何得知涅槃犹名无上五阴。经言无者不可都无。验知但无九界阴耳。次引大经释无量义。云何得知涅槃名阴。大经既云色常受想等常。当知涅槃但无无常九界阴耳。如俱舍中蕴与取蕴俱名为蕴。今亦如是。常与无常俱名为阴。揽五阴下次释众生世间。如揽五指假名为拳。大论下次引一论证成佛界亦名众生。大经下证成差别是世间义。三十四云。内色外色各十时异。内色异者。一歌罗逻时异。二阿浮陀时异。三闭手时异。四疱时异。五初生时异。六婴孩时异。七童子时异。八年少时异。九盛壮时异。十老死时异。外色亦尔。牙茎枝叶华果时异。故用此异以释世间。十种所居下次释国土世间。初列四土为十界阴众生所居。仁王下次引经证佛有所居亦名为土。前之九界名阴名生。有所居土理在不疑。恐不信佛名阴名生犹有居土。故但引证佛界三义。此三十种下总结从心。问。于不思议中但明四圣。何法不摄。何必须明六道法邪。答。为实施权从实开出。今欲示实何得不论。总约一化有五意说。一者为示人天路故。二者为令厌轮回故。三者为知菩萨自誓悲他境相故。四者为知不可思议境所摄法故。五者为欲令知性恶法门遍故。今文正在第四第五。兼用第二第三。问。依何教门立三世间答。依大论释百八三昧中。至释能照一切世间三昧云。得是三昧故能照三种世间。谓众生世间住处世间五阴世间。至释一切住处三昧云。得是三昧者。乐住世间不乐住非世间。以世间有无常过故。世间有三种。亦如前列。非世间者。无一切法大可畏处。且指有漏名为世间。二乘所依名非世间。故云可畏。大经十六梵行品释十号中。至释世间解中云。有六种世间。一者世间名五阴(五阴世间)又世间者十方阿僧祇世界(国土世间)又世间者一切凡夫(六界众生)又世间者名莲花(二乘)又世间者谓诸菩萨(亦摄二乘)又世间者名为五欲(更立因法世间)故知六种虽加因法。亦不出三。以十如中含因法故。今依义开十界各三。又十种下次释十如。十如秖是法华实相权实正体。亦是车体。亦宝所体。今境是体是故须明。故经云诸法实相所谓诸法如是相等。既云诸法故实相即十。既云实相故十即实相。故使今解不与他同。于一念心不约十界收事不遍。不约三谛摄理不周。不语十如因果不备。无三世间依正不尽。言十如者。南岳读文皆以如为句末故也。天台大师依义读文凡为三转。初以如为句。如即空也。次以相性等为句。相性不同即假也。次以是为句。如于中道实相之是。即中也。以一一界具三谛故。义虽若是。常读多依相性为句。准偈文云性相义等。先释十界五阴十如。于中先且总释。次别释。先善总意以冠于别则使别义泠然可见。初释相中有法譬合。譬中水火以譬别异。揽而可别故名为相。如人面色以先现故名之为相。言休否者。尔雅云。休者喜也。广雅云。庆也。否者恶也。十界相望善恶可知。昔孙刘等者。引事以证先现之相。汉末三人俱诣相者。相者见孙刘有社稷之相。即便语之。曹公不蒙相者所记。知相者不逮褰衣示之。相者见已举声大哭。天下鼎峙四海三分等。荼苦菜也。至后汉末。此之三人果据三方。孙据吴。刘据蜀。曹据魏。前后二汉并王莽十八年。刘玄一年。合四百二十六年。后汉末献帝时董卓作乱。杀太后焚洛阳。五星失度五岳崩裂。天狗流行地数振动。白虹贯日赤气穿宫。谷一斛五十万。豆一斛二十万。州县各权群臣饿死。至建安元年操为司隶校尉。操本沛人。姓曹氏。讳操。字孟德。汉曹参之后。少多机警。有权数。好飞鹰走狗游荡无度。世人未奇之。唯南阳何颙等异之。本传应别有相者不知。颙谓曰。吾见天下之士未见若君者。天下将乱非命世之士不能济。能安者在君乎。为校尉时知尚书令事。二年袁绍称天子。八年操尚为冀州牧。十三年操为丞相。十八年后操自称为魏公。十九年刘备刘章据益州。备字玄德。涿郡人。备父事州郡。少孤。母贩履赁织为生。舍东南角篱上有桑树。高五丈余。常望气罿罿如小车盖。往来者异之。或云。此家出贵人。备小时儿戏其下曰。吾必乘此羽葆车盖。叔父子惊曰。勿妄言灭吾门矣。年长大不乐读书。希走狗马。奏音乐。美衣服。长七尺五寸。手过膝。少语。善下人。喜怒不形于色。此即显相之貌也。至建安二十年。操杀皇后及皇太子。二十一年自称魏主。其年刘备自称汉中王。孙传不能具记。曹公相隐如八界。孙刘相显如二界。或已得无生相彰于外。即如弥勒。远近皆记者。远记如记鸽雀成佛。法师品中一句一偈我皆与记。及常不轻等。近记者。如弥勒及贤劫中九百九十五佛。法华迹本二门。诸经会末得无生记乃至一生等。亦如楞严四种授记。佛告坚意。是恶魔从今已往。渐渐当得首楞严三昧乃至成佛。坚意语魔如来已与汝记。魔言。我不净心。如来何故与记。佛欲断一切众生疑故。告坚意言。记有四种。一者未发心记。或有流转六道。生于人间好乐佛法。过百千万亿劫当发心。过百千万亿阿僧祇劫行菩萨道。乃至供养佛化众生。皆经若干劫当得菩提。迦叶白佛。我今于一切众生生世尊想。佛言。仁者善哉。不应妄称量众生。唯有如来能量众生。二适发心与记。是人久劫种诸善根。好乐大法有慈悲心。发心即住不退地故。故发心与记。三密记者有菩萨未得记。而行六度功德满足。天龙八部皆作是念。此菩萨几时当得菩提。劫国弟子众数如何。佛断此疑即与授记。举众皆知。此菩萨独不知。四无生忍记者。于大众中显露与记。经四记中。未发心记最远。密记次远。发心记次近。无生记最近。是故今云远近皆记。今修观者并随实观不随于权。故照己他十界相足。如是性者。初正解中有法譬合。性既有三。以相例此。相亦应三。故本末文并作三谛。如竹下譬中云燧人等者。燧者出火物也。此土先古燧人能出火故。后名出火物名之为燧。字统云。夜为烽昼为燧。非今正意。郑玄云。金燧者火镜也木燧者火钻等。论语云。钻燧改火四时不同。大经云。因燧因钻因手因干草。四法和合故有火生。今文语略但云燧人。止观如钻。观境如燧。助道如草。运功如手。断惑性显犹如火出。自既除惑亦能利他。名烧一切。世间下破他。先总破次别破。此即总也。自古共许涅槃为常住宗。以法华经不明佛性则非常宗。故今破之。又有师下别破判法华十如。不应分之各明权实。又涅槃下引净名文例破。体力等余意可见思之。释力中云烦恼病故等者。且约四圣力用以说。若准通意。凡有心者莫不堪任十界用故。次类解者即别解也。应约十界别别明之。相繁难见故束明也。涅槃者即无余也。其法粗者名之为相。言解脱者谓法乐也。其法细者名之为性。得无余者可表二乘。得法乐者性必无改。五分为体者亦是色心。以戒为色余者为心。分为支分。五法和合名为法身。身即体也。言五法者谓道俱戒。事理诸定。无漏正慧二种解脱。及了解脱智。广解如论。无系为力者。择灭离于三界系也。修二乘者必有是力。既后有田中不生者。未来生阴名为后有。阴复生阴名后有田。若入无余无生处故。故名不生。论云。本有中有当有。当有即后有也。以无生故。故名无报。田是生义。此间古者以猎为畋。畋者取狩也。则四时不同。春搜夏苗秋狝冬狩。今以能生五谷为田。拟昔之畋故尔雅云。田者地也。即取五谷之处也。即是无复来报生处。大经三十四云。黑业黑报。白业白报杂业杂报。非白非黑业非白非黑报。非白非黑名为无漏。迦叶难言。世尊先说无漏无报。今云何言不白不黑报耶。佛言。义有二种。一者亦果亦报。二者唯果无报。黑等三业亦果亦报。黑等因生故得名果　能作因故故亦名报。无漏因生故名为果。不作他因故不名报。果即是习果。报即报果。从习因生故云从因。至报方能为他作因。今此无漏唯果无报。是故无漏不受来报。即不生义也菩萨佛类中。问。总中既以色心为体。此中但以正因为体。何故阙色。答圆释正因秖是色心。如苦道为正因非全心也。况修德性德并不离色心。因缘有逆顺者。重约因缘作逆顺释。以义便故可例余法。顺界内法如四趣等。逆界内法如前二乘。顺界外法亦如二乘。但以无明为缘有异耳。至界外时界内行息。则须界外无明润生故也。逆界外法如菩萨佛。又菩萨类多种不同。如后说。逆界外法既以中道为因。当知皆取破无明位。言余至准此可知者相性体三但是总说因缘之意。力者但是因缘功能。作者是预说因缘运用。果报秖是因缘习果及报果耳。故知略说即以因缘为本广说始终故须明十。是故界外皆取破无明位。若依大乘三佛者。佛有报身故名为报。具如玄文约现生后论九论十。及以断惑尽义等也(云云)。又如大璎珞第八。慧眼菩萨问文殊言。如来相好为有报耶。为无报耶。文殊言。如来色身有报。法身无报。慧眼复问。去贪欲内心净获大果。六度之法非无相报。如何而得成法身耶。文殊言。如来法身有耶无耶。慧眼曰。色身是有法身是无。如我观察如来身者。非报非无报。据此应以四句分别。谓色有报法无报。事亦报亦无报。理非报非无报。故不应以无报为定。次明众生世间但假实异。余如前说。次明国土者应以四土横竖销释。具如净名疏中。彼明随见不同。此明所依各异。今论当分所居各别若如玄文用教多少。今所未论。故净名疏四土相望。十种差别。以销天器饭色不同。前九正当今文世间义也。一同居自异。二同居与方便不同。三方便自异。四方便与实报不同。五实报自异。六实报与下品寂光不同。七与中品寂光不同。八与上品寂光不同。九诸土总对寂光不同。十诸土非垢寂光非净。前九正明诸土不同。第十但明诸土体耳。土虽差别不异寂光。寂光虽寂不异诸土。今文不论诸土体者。为成世间差别义故。于同居中别开善恶者。今文为明十界所依各各不同。尚应须明十土相别。且合六道以为善恶。如释十如亦合四趣及合人天。无漏即是方便土也。佛菩萨土者义通三土佛则唯在上品寂光。
　　○夫一心下结成理境。如前所释本在一心。圆融三谛既已开释。恐人生迷故重结之令入一念。当知身土一念三千。故成道时称此本理。一身一念遍于法界。言无心而已者显心不无。言介尔者谓刹那心。无间相续未曾断绝。才一刹那三千具足。准八相喻思之可知。若具三千即具三德。故金光明第一云。依于法身。初发心时显现不退心金刚心如来心。不退即解脱心也金刚即般若心也。如来即法身心也。故知因心果体具足。又介尔者。介者弱也。诗云。介尔景福谓细念也。但异无心三千具足。故大师于觉意三昧。观心食法。及诵经法。小止观等。诸心观文。但以自他等观推于三假。并未云一念三千具足。乃至观心论中亦秖以三十六问。责于四心亦不涉于一念三千。唯四念处中略云观心十界而已。故至止观正明观法。并以三千而为指南。乃是终穷究竟极说。故序中云说己心中所行法门。良有以也。请寻读者心无异缘。问。此三千为初心观后心亦观。答。初后不二。问。凡夫心中具有诸佛菩萨等性。容可俱观。中心后心界如渐减。乃至成佛唯一佛界。如何后心犹具三千。答。一家圆义言法界者须云十界即空假中。初后不二方异诸教。若见观音玄文意者。则事理凡圣自他始终修性等意。一切可见。彼文料简缘了中云。如来不断性恶阐提不断性善。点此一意众滞自销。以不断性善故缘因本有。彼文云。了是显了智慧庄严。缘是资助福德庄严。由二为因佛具二果。元此因果本是性德。性德缘了本自有之。今三千即空性了因也。三千即假性缘因也。三千即中性正因也。是故他解唯知阐提不断正因。不知不断性德缘了。故知善恶不出三千。彼又问云。既有性德善亦有性德恶不。答。具有。问。阐提与佛断何等善恶。答。阐提断修善但有性善在。如来断修恶但有性恶在。问。性德善恶何以不断。答。性德但是善恶法门。故不可断。一切世间无能毁者。如魔烧经卷岂能令于性法门尽。纵烧恶谱亦不能令恶法门尽。问阐提不断性善故。后时还起善。如来不断性恶故。应当后时还起恶。答。阐提不达性恶故。后时还起于修恶。不了于性善故。后时还为修善染。是故修善还得起。即以修善治修恶。则令修恶不得起。佛虽不断于性恶。而能了达于性恶。而于恶法得自在。不为修恶之所染。是故修恶不得起。故佛永无于修恶。自在用于恶法门。阐提若能达修恶则与如来无差别。故知于善于恶善达修性。于修照性以性了修。能知此者方可与论性德三因。生死涅槃烦恼菩提。十二因缘即是三德。如是无量理无不通。彼文又问。阐提断善尽为黎耶所持。一切诸种子为内外所熏更能起善者。此识既无记与真如何别。又此种子住在何处而不早熏。故知权说非为了义。若有说言佛起神通现恶化物。此作意通同彼外道及二乘通。不同明镜任运现像。若大经三十二云。或有佛性阐提人有。善根人无。古师谓是恶境界性。或有佛性善根人有。阐提人无。古师谓为缘因性也。复有佛性二人俱有。古师谓为正因性也。复有佛性二人俱无。古师谓为了因性也。如此释者。亦别教意不了义说。若了义者。应云阐提善人俱有性德。而阐提无修善。善根人有。阐提有修恶。善根人无。二人俱无无不退性。未入似位故也。举例云如八相迁物者。相为能迁物为所迁。俱舍颂云。此谓生生等于八一有能。谓本四相及随四相。名之为八。大相名本。小相名随。以此八故令一切法成有为相。言生生者。所谓小生生大生等。等谓等于余之三相。谓小住住大住小异异大异小灭灭大灭。于八一有能者通无穷难。所谓小相于一有能能相大相。大相于八有能。谓一大相起时必与三大相及四小相俱起。并一本法故云于八。余三大相各亦如是。故此八相望于本法不前不后。心具三千亦复如是。三千如八相一心如本法。今心下合譬。一念尚无。谁论横竖。当知一念心中此三千法实非横竖。非识是不思。非言是不议。故大经三十三云。佛性者不名一法不名十法。不名百法不名千法不名万法。未得菩提时一切善恶无记皆名佛性。经文既云非一乃至非万。复云善恶无记即是佛性。善恶无记即三千也。故知三千非三千具足三佛性也。下文结成三谛等义。并依理境。若无理境约谁论谛。问。此不思议还秖次第以释十界与思议何别。答。其实无别。思议乃作从心生说不思议作一心具说。以生显具何须更问。
　　○问下次明修德不思议境。即是自行须明行相。故以问答推检而为行体。如前理性本无性过。约修门说须明离计。故约四性以为征问。然此问中且约所起对理自具而为研核其实但推本具理心。恐生计故故须此核。故下答文但离横等四句执竟。还归本理一念三千。又此问答亦名料简。前云理性。又云修具。即名推检而为料简无复别途。又此理具变为修具。一一修具无非理具。所以将理对修料简。令识修具全是理具乃达理具即空即中。故妙境初文。章安料简云。法性自尔非作所成。如一尘中有大千经卷。故知章安深领玄旨。答者。然此破性不同三教。前之三教或约远理。或约事行。或约俗谛。推因缘法生即无生。今此不尔。约理本无四性计相。凡情易执约执破性。寄二论破者。论随教道顺物机缘。恐迷者执权即成性过。故寄破之令成圆极。言无没无明者。即阿黎耶识无始恒有。故云无没。没谓失没恒不失故。不同俱生及现行等。若从下示各计人以成过相。心成自性缘即他性。若法性下以他破自。法性非心非缘者。还举其所计准理破之。法性之理既非心缘。地人所计义当于心。法性非心若许心具。法性非缘亦应缘具。何得不许摄论黎耶。此即破地师也。若言下以自破他。还以道理破其所计。法性之外无别黎耶。若许黎耶依持则许法性依持。若不关者义理乖各。是故不关。义必不成。若即是者何得不许法性依持。此破摄师也。又违下次引经论示计有过。经论皆云非内非外等及非自他等。二论师何得各计一边。经即大品文也。更就下约譬检过。初文先定。若依下征责。四句下结成无生。心喻下合。恐写者误。喻中既以眠心相对。今合应云心喻法性眠喻黎耶。梦事则喻生一切法。纵使眠人亦有不睡时者。秖应改云睡喻黎耶。若言睡人亦有不梦时者。今文但取梦时为喻。四句推梦虽不可得而梦事不无。若为他说还依四句。不可顺计言自他等。此之三千亦复如是。二师何得各计一边。然虽破计说必顺机。何但说尔观亦随宜。故观心论中观于一句各生三十六法。良由于此。已明横破竟。次约竖破。初之横破但约黎耶法性。以为内外。已异藏通。藏通但约心境等生灭。乃至非生非灭相望名竖。此中则以三千四计为生。以四句推三千叵得为灭。故此生灭尚异于别岂况藏通。故知若计黎耶及法性等。乃成别义。今欲明圆是故须破。此之四句亦是为防转计故说。推亦生亦灭者。单生单灭被破不生。故转计双共生诸法。故须破之。各既不生二不生合。云何能生。故云其性相违犹如水火。水火和合二俱损坏何能生法。破第四句者。灭为能生不灭为所。既云双非即无能所。云何更生三千法耶。亦横亦竖者。前两四句单约横竖既被推破。又恐双计横竖能生。故复更推。言亦横亦竖者于竖四句一一计横。初句计四即初文是。灭句计四者。云自灭生。他灭生。共灭生。无因灭生。第三第四准此可解。计相既尔。破亦准知。此是以横织竖而为计相。若总论者谓横及竖方生诸法。破亦准知。言非横非竖者。单约双计既皆被破。便谓俱离生三千法。俱合尚不能生三千。俱离云何能生法耶。问。双非心性其相如何。答。横既是生竖是生灭。双是秖是是生是灭。双非秖是双非生灭。心体其实未契双非。但是计此谓为能生。是故须破。既不可以横竖等生。生即无生。言语下结成不思议境。前虽结成理性境竟。若不推检何殊鸟空。此即结成修德境也。大经下引证也。此生生等四不可说。义意含故。故总引证前两四句皆不生也。生生等文已成竖竟。若证横者。生生秖是自。生不生秖是他不生生秖是共。不生不生秖是离。第三秖是俱计横竖。第四秖是双非横竖。但证初二即证三四。问。前理性境及前章安料简文中。皆云一心任运具足。今此何得对缘推耶。答。今此正推一念起心已具三千。故推此具为心为缘。若推此起起不可得。念与三千并不可得。不得而得三谛宛然。
　　○当知下结前生后。结前自行生后化他。自行若满必有化他。故引多义结前生后。初约二谛也。第一义谛结前自行推法不生。若世谛者欲为他说。说必四句以生三千。亦是举况。明有三千可为他说。如佛告下即大品中佛告德女。世尊问德女答。答文并是结前自行。佛言如是有者。生后化他。次引龙树及更引大经四不可说。以结前。有因缘故。以生后。即有利他因缘故也。虽四句下释前诸文结前生后。四句冥寂释前自行以结前。慈悲怜愍释前化他以生后。若圣若凡。凡欲利他皆须四句横竖破执。乃可四句慈悲为他。然此为他与后起教。其义不同彼唯实报八相被物。发起权实施开废等。此唯初心依理生解。无性执已为他四说。亦通后心仍在习果无生忍位。四执实破赴物说四。问。前自行中具破四性。今此化他何故各一。受化之徒还成自行。何故与前自行不同。答。圣人设化逗彼所宜。受者成观实离四执。若其执自佛岂增执而为说耶。余之三句准此应知。或作世界下正明逗物。依四悉檀作四句说。即十六番说化他境。化他遍被故列十六。若彼受者随用一句或二三四。观心论中遍约四性各三十六问者。为遍责故遍生法故。仍略四悉直举自等。今但约四悉望彼仍总。今初世界中四者。若言心具心即是自。善知识者即是他也。以水银他和真金自即是共也。自尔秖是无因异名。此四皆须顺欢喜义成世界悉。为人四中言唯信者。信即是自。云但发心。发心是自。若云见佛。佛即是他。自珠待他水清即共也。又他慈善根令我自见亦共也。非内非自非外非他即无因也。先尼者以证四句无著即属于离。离即无著。若有著者如先尼梵志。于小乘中生信尚难。况复大乘。大论四十七云。若佛法中有微法而可得者。先尼于一切法中终不生信。云何生信。信般若波罗蜜不以有相不以无相。不取相故住信行中。论问。此中何故引先尼耶。答。此经种种因缘说法空乃至无有微相可得。人心疑怪不信此理难见。是故须菩提引小乘中尚有法空。况大乘法。论文引意先尼有著。信小乘法空尚难。况信大乘法空。小乘法空如阿含中是老死谁老死也。余二悉比知。佛旨尽净下明佛意体性。即明自行化他相即。不在因缘等即是第一义。即化他心不乖自行。故即世谛是第一义谛。又四下化他中。初法。若为盲等者重约譬说体性相即。为盲四说贝等俱是。如前四四一十六说皆契悉檀故云见乳。即世谛者以法结譬。当知下结意也。不说即默。即是终日说默相即。终日双非说默终日双照说默。破即不说。立即四说。又破即双遮。立即双照经论者如前所引。天亲下重申二论本意。先明失。论主逗机各演一门。论师各执偏弘成诤。致使后学情见不同。矢石者如箭矢射石义非相入。以各计故不入圆理。如彼矢石。次若得下明得。若约二论论主元意及得今文悉檀之意。四俱可说。据理俱不可说。虽不可说如前一十六番。并是随宜而说。若随下教门大体。逗物虽用适时之变。佛出世意教门大体。皆是因缘和合乃生诸法。是则若自若他若无因等。皆属于共。故今复依大体而说。故云无明法法性。无明是暗法。来法于法性。如丹是药法来法于铜等。因缘和合有成金用。是则无明为缘法性为因。明暗和合能生诸法。自行犹观染因缘生。化他则以净因缘生。自他相对则以染净和合因缘而生。又自行染有内有外。内谓无明。外谓他境。以内具故他境能熏。故观所熏唯见理具。若观理具则识真如常熏内具。诸论教道不见此实。虽内外熏以立种义。不了新熏本有之意。是故种子但同冥初。故是教道非真实说。今观此等染净虽殊即理无别。秖约此因缘而推多种自他共等。其理不殊。故知凡推四句之法。皆推诸法已和合性。所以推一至理染净缘起。因边缘边各不能生。二不生合故无生理。和合尚无离二焉有。不有而有三谛宛然。一性下释和合性。一性虽少而不无者。为缘成法生一切故。无明虽多而不有者。推此性故一法亦无。不少不多妙理斯在。何者下重释上句。指法性为无明则多非多。指无明为法性则一非少。故名下结化他妙境。若解下还依教体。历前三科三种世间及界如等。专云妙境三谛之相。虽先约识心至此且总结成三谛。知其阴等皆是妙境。初一心下正明历前心造诸法。一阴下历前五阴。一入下历前十二入。一界下历前十八界。三科即是五阴世间。一众生下历前众生世间。一国土下历前国土世间。一相下历前三处十如若法性下以教体意结前所历成三谛等。初文即是结成三谛。如是下例。若一法一切法下结成三观。一空一切空下释向三观成总相也。非但空空亦空假中。假中亦然。若净名疏亦明总相三观之相。与今意别。故彼文云。有三种三观。一者别相即别教也。二者通相亦名总相。语似今文其意则别彼但是方等部中通相之意。如观众生品等三观虽空三观犹别。如佛道为假入不二门为中。其意亦然。三一心三观正当今总。若因缘下结成三智。例上下即以权实例于三观。亦应如前对三法竟。次明总相。故云一权一切权等。若随下结成三语。能说名语被物成教。故以渐等三止观教结之。故云无非渐等。故此三止观即是三语。随他是渐。随自是顿。随自他是不定。前大意中于一圆顿结示三种止观之相。今妙境中收三止观同一圆顿。故以此三会于三观及三语等。由有教故。故令趣入。故以三趣。对于三教。合不可得及趣非趣为顿。一切法中开对渐及不定。是故属假。前一一文皆先正结。次例诸法。唯此三趣阙例诸法。此等下会异。此不思议秖是妙境何故乃云亦是三观。乃至三趣等耶。故更会之。妙境不殊得名处别。名处虽别同归一理。轨秖是法。以三轨则之使始终不改。故名为法。法即所照故立谛名。三轨所发以立观名。智望于观因果乃殊同是所发。所发成果故能教他。教他未尝不与法俱。教他既满自他归宗。名之为趣。种种下诫劝。如如意珠下举譬以譬于境。前文以三千等别明理性乃至十界别含权实。前文虽以八相为譬。别为破于心法前后。虽有梦譬别为破于四句计性。故今正用珠譬妙境。即总譬于前来理性自他横竖及结成等。今珠义者。第一义天。天然理体。即胜宝也。性无杂染名之为净。无非佛法故名为妙。在一刹那故云介粟。大论云。古佛舍利状如芥粟。能满自他菩提妙果名大功能。珠中所雨不增人欲生一切愿。从悕须边故名为欲。欲不出五故总举五。又理为四弘所缘之境。故名悕须。七宝者。谓金银琉璃砗磲码瑙珊瑚琥珀。宝不出七故并举之。即譬无作道品宝炬陀罗尼也。真宝名琳。似宝名琅。有云。琅玕璆琳皆石似玉。今且依前真似二宝皆生于珠。即正助二门不出于理。非自性故非内畜。非他性故非外入。既离自他即无共离。故但两句不云三四。从不谋去有化他用。非纵故不谋前后。非横故不择多少。任运施化名为不谋。称机设逗名为不择。虽五味不同而秘密不定。故纵而不纵。虽诸教不同而适时增减。故非多非少。若机若应并非权非实。故云不作粗妙。触缘斯现。故云称意丰俭。多名为丰少名为俭。益物不穷故降雨穰穰。穰穰福也。乃至依正珠亦雨之。雨字去声呼。自天而降曰上声。降之所被曰去声。大经云。无上法雨雨汝身田。非本无今有故不添。非本有今无故不尽。若自若他皆不出三谛。下之二喻拟此可知。单销譬事意则可见。故直对理以明体用。珠是色法世福所感。尚能如是。况复心神不思议境。故大论十一云。此珠随念能出四事及音乐等。次约三毒为譬中。言定有定无等者。定有谓已具。定无谓永阙。若谓已有如仓中盛物。若谓永无如砂中无油。故并不可。次梦喻为三。初总举梦事。梦事如三千。豁悟如一念。未眠如法性。法性非无如不觉。法性非有如不梦。不梦故不多。不觉故不一。无明眠故谓之为多。观一念故谓之为少。无明与一念不出法性。故非多非少。庄周梦喻亦复如是。无明如梦蝶。三千如百年。一念无实犹如非蝶。三千亦无如非积岁。翾小飞。翔回飞也。郭璞云。布翅翱翔。无明下以譬帖合。合文犹略。无明法法性合梦蝶。一心一切心合百年。达无明即法性合悟知非蝶。一切心一心合非积岁。言云云者。长非长故梦非梦。短非短故悟非悟。故以心性为不思议境。彼论齐物一梦为短而非短。百年为长而非长。今借喻妙境理稍可通。若均山毫等凫鹤恐未可也。具如论衡范赟与静泰论于齐物。赟屈于泰者以齐物无理故也。次安乐行人梦喻比庄周梦。意亦可知。若信下劝信也。言三喻者。一如意珠。二三毒。三三梦。非口为不议。非情为不思。信此三喻即信一念不思议境。此不思议下明境功能。依此发誓下明例余九法。皆满足等。良由于境说时下收入一心总为观境。如前所明事理自他并在一念。说必如上行无先后。
　　○次明发心。初起大志造趣所期名之为发。不依教道为真。依三谛理名正。菩提即是所期之果。妙境即是所行之路。心即能行能趣有情。以无始来随逐尘染。不知无缘体遍法界。唯随妄我虑知之执。今依圣教从迷反迷故名为发。制此虑知令上求下化复名为发。此中文四义唯有二。所谓慈悲意在极果。若从利他意在遍益。问。应先起誓后观妙境。何故境后方云发心。答。境前非不发心具如五略中意。今发重为成观故须缘理益他。于中先悲次慈。若从名便应先慈次悲。今从行便故先悲次慈。必先离苦方与乐故。理无先后文且附事。初释悲中先明誓境。于中先总牒前妙境。故云一苦一切苦。苦集二苦俱名为苦。义摄十界秖在一念。故云一苦一切苦。不明妙境一念三千。如何可识一摄一切。三千不出一念无明。是故唯有苦因苦果。由知无明秖是法性是故起悲。自悲下历境思惟为起誓之由。亦先寄次第方解妙境。初文即是昔来所起三途因也。轮环下明三途因招三恶果。而今下今世复起三途之因。三界之集亦不出于痴爱两心。恒为所误喻蚕喻蛾。百千下惊叹。设使下明无道灭但有人天。设谓假设。常在流转假使欲舍但欣戒善不求无漏。名为相心。如市易去。并喻相福反更益罪。若修相福得人天乐换三途苦。复由此乐得三途苦易人天乐。杜延业云。福有五种。一曰寿福。二曰富福。三曰康宁福。四曰攸好德福。五曰考终命福。此之俗儒但知有福而不辨所感。亦不云须戒以为受福之器。以福多故招罪亦多。名为更益。笱者取鱼器也。相心如鱼如蛾。相福如笱如灯。相心感果如入如赴。情想虚构名为狂计。非出世慧名为邪黠。逾犹越也。甚也。结集既厚名为逾迷。招苦必深名为逾远。贪爱之心乏真理水义之如渴。又相心修福作五欲因如更饮醎反增生死如渴更甚。次明损道。有相之福如龙须牛皮。戒定慧三如身如体。有相心修如缚如系。受人天果如入如向。却堕三途如弥坚转痛。故大论云。夫利养者如龙须绳缚身入水。初损戒皮。次损定肉。后损慧骨。今由相福得人天利失于三学亦复如是。无明如盲。戒善如入。所感果报如在棘林。有相心修犹如不固。所获相福犹如溺堕。生死难出犹如洄洑。溺是堕水。洄洑者。逆旋流也。把刃下叹无道灭。一豪之善本趣菩提。如操刀执炬得其要柄。若以相心如把刃抱火。睹前相心生死苦集。如履虎尾蛇头等也。悚谓惊惧悼者伤也。栗谓战栗。以伤惧故所以起誓。次自悲悲他。文中斥于凡夫生死。亦兼斥于六度二乘。故下结云。今则非伪非毒。三藏菩萨名杂毒也。二乘六道名之为伪。故前简非九缚一脱皆名为非。非即是伪。假令下明但有一脱。二乘因果亦成誓境。稣者死而更生。字或作稣或作稣。并不从草。从草者菜也。三藏观境不能即事。名为隘路。故大经第二云。声闻缘觉犹如隘路不受二人并行。色空相即故名为并。灭色存空故云不并。灭色之空名为隘路。修菩萨行义如公行。背舍生死义如叛出。烦恼生死损害涅槃。是故如冤。三界皆是生死住处。名为冤国。周遍五道名为备历。三界无安名为辛苦。失菩提愿名之为绝。更发小志名为复稣。背大乘父名之为往。五尘求解如至贫里。除烦恼粪求智慧钱名为佣赁。生死为夜涅槃为日。小果息处名为草庵。未发大心名不肯前进。拙度破惑名为鄙事。不信等者悯伤之由。由二乘人背大向小是故悯伤。方等已前未免生谤名为不信。方等虽闻不解不行。名为不识。故迦叶云。犹如盲人。不知别惑是故可悲。不识别理是故可怪。又可悲之甚名之曰怪。思惟下正明悲伤自伤伤他。思惟是弘誓之始。鲠痛是悲愿习成。鲠者谓鱼骨鲠喉。如是伤痛至甚之相也。

　　止观辅行传弘决卷第五之三


　　止观辅行传弘决卷第五之四

　　　　唐毗陵沙门湛然述
　　即起下正明起誓中。初约众生起于初誓。次约烦恼起于次誓。若己若他并缘无始经历之境。故并约事以辨悲心及论发誓。并须缘理。故下诸誓皆约三谛。三谛复须寄别显总。下慈誓意比此可知。次众生下正明誓相。亦寄次第以辨不次。初文即是空观誓相也。次虽知下假观誓相也。次虽知下中观誓相也。一一观相皆有两誓。誓愿既广苦集亦长。何者下重释誓相。兼斥偏小。初斥三藏。次若偏下斥于通教钝根菩萨。次若偏见下斥别教教道。亦兼通教出假菩萨。未得真应犹同见爱。二观犹为无明所缚名非解脱。今则下显正中先法次譬。法中正明中道故双非毒伪。毒伪者如前已释。次譬中飞空不住空。譬即空而假。虽不住去。譬即假而空。虽空而度下合譬也。度即是假。即是空假不二故也。是故下更以斗空帖合前譬。次明慈誓者。亦初明誓境境中亦初总牒前妙境不思议乐。道灭二谛俱名为乐。义摄四教秖在一念。故云一乐一切乐。不说妙境一念三千。如何可识一摄一切。三千不出一念法性。是故唯有乐因乐果。由知法性秖是无明。是故起慈。我及众生下别明誓境明无道灭。言昔虽等者。但求人天二乘之乐明无灭也。而不知发菩提之心。习诸佛法为究竟乐因。明无道也。前悲誓中明无道灭。义兼于此。故此文略但举譬云如执瓦砾譬不识灭。妄指萤光譬不识道。妄谓世间及小因果。以之为实。今方始解下正依境发誓。初约道谛起于初誓。次约灭谛起于次誓。虽知下次明誓相。亦寄次第以辨不次。初文即是空观誓相。次虽知下假观誓相。次虽知下中观誓相。画空种树并思益文。中观文中法门是标初誓佛果是标次誓。非修等者释初誓也。非证等者释次誓也。中道之体虽非修证亦可修证。是故发誓自为为他。是名下显正也。此中圆教真正发心。应约三教以简毒伪。所谓非空及非爱见也。三教菩萨未证中道通名为毒。两教二乘及九非心。通名为伪。两教二乘及以通别入空菩萨。俱名为空。三教出假通名爱见。从初发心常观中道。故永不同毒伪空假。如此下结束也。初明誓愿与境智相即。次慈悲下明智慧与慈悲相即。智秖是解。依境生解依解起愿。境为所缘誓为能缘。以无缘慈悲缘不思议境。境名无缘誓名无念。运此慈悲遍覆法界。故能任运拔苦自然与乐。不同下重总斥前次第慈悲也。前二文后虽各斥竟。今二文竟复更总斥。是名下亦总结之。义不异前故还指上。此中应具云慈悲。单云悲者随语便耳。又此四弘更互相资。一念具足无前无后。具如第一及下诸文(云云)。观心者。约一念心无作四谛。寄于弘誓略明观心。亦应可解。如前誓相即其相也。
　　○三明安心中初文释名也。善以法性自安其心。故云安心。上深达下结前生后。既自达妙境结前正境深也。故云渊奥。次博运去结前弘誓广也。故云亘盖博广也。国语曰。东西曰广南北曰运。即横遍也。亘亦遍也。境摄诸法非不横广。依理发心非不竖深。且寄事理释名为便。正境是理理深也。慈悲属事事广也。具如前说故云若此。虽有事理但是空愿。从须行下即是生后。若不安心无所克获。故次正愿而明安心。初妙境中一念具足无作四谛故四弘中依无作谛而发弘誓。今以能安安于所安。能所相称名为妙行。既安心已广能利物填初誓也。欲利众生先须断惑填次誓也。欲利众生复须习法填第三誓也。分分证实填第四誓也。至究竟位四誓方满。若尔。从此安心乃至正助通名填愿。若有解无行名枉死人。如譬喻经云。如一母二子。一善习浮。二不习浮。不习浮者堕水而死。其母不哭。先习浮者堕水而死。其母大哭。人问其故。答云习浮者死名为枉死。是故哭耳。愿如习浮无行如死。大文有二。于中先总明安心。次别明安心。总别俱是依于妙境。以随人故总别不同。惑重观微应须随事。故使行相若信若法。四悉回转。人不见之。便于别安而生异计。则失大师逐宜之能。初总安中秖是止观。于中先重明法体。以为所安。法体者何。即妙境也。先法次譬。初法文中但指无明即是法性。但观法性不观无明。故大论六十九云。若以常无常等求之皆错。若入法性则无有错。九十一云。法性即是实相。实相秖是法性。如寒来下为体举譬。寒譬无明水譬法性。无明法法性名寒结水。眠覆于心准水水说。水本是水梦不异心。寄事引迷云覆云结。今当下次示能安止观安于法性。观前无明秖是法性。如融水为水觉无明眠。于中先止次观。初正明用止。如旋下举譬。但信其火不信于轮。不信去合。以法性念法性。文似于观但成止义系之与念俱止法性故也。体达下止成相。观者下次明用观。譬如下火空水三共譬于观。初劫火者劫如前释。三灾者略如通释十境中说。虚空藏海慧此二并是大集经中菩萨。彼经广集十方诸佛诸大菩萨于欲色二界大空亭中。故云大集。此菩萨欲来于众会中先现此相。凡诸菩萨皆从德立名。故入众现相亦随其德。所以空藏现空海慧现水。并不见大众唯见空水。修观亦尔法外无法。介尔下明观成相并结二空。亦先法次譬后合。初法说中言介尔者。非缘妄境但生一念。谓我观成名为介尔。介者助也。助谓微弱之念。此念起时念与念者。随念即亡名为性空。空无空相名不可得。即是相空。所念谓法性。念者谓介尔。此中且指观行未论入真。如前下举譬。能所俱烧可以譬于亡能亡所。能空亦空故也。法界洞朗去合也。不可得亦不可得。止秖是下明止观体一。即不二而二寂照无殊。故云止秖是智。为令下文别安可识。故今预辨止观别相。故知此中别而不别。下文别中不别而别。不动下重释相即。初明止即是观。不动智下明观秖是止。不动智照法性下。双明止观同照法性。止观得法性故方始名安。故云观智得安亦是止安。不动于法性下更却。覆释也。上句观安故止安。此中止安故观安。并由法性故无二无别。故金光明第一云。依于法身大智大定。法身者即法性。智定者即止观。即是法界系缘一念。若俱不安下欲明别安。先序别意。俱谓止观。俱不得安则总非其宜。虽以法性自安其心。弥增暗散。既俱不安当复云何者。问生后别。夫心神下欲明别安。先辨不定之相。为别安之由。冥昧者是观不安。梭利者是止不安。梭字应作[這-言+坐]。疾也。息和反。汩为笔反。去貌。亦疾亦流急也。字从曰于月反。若从日是亡的反。此音即是屈原所沈之水。非今所用。倏者驶也。亦惊也。亦可作倏。楚辞云。往来速疾也。敌强下引事以况不安之相。明须事安。礼云。知天文鸟也说文云。水鸟能知天雨。暗散如敌强观微如力弱。事在六国时。六国者韩齐楚魏燕赵。并秦以为七雄。赵将伐燕。苏代为燕说赵王曰。今者臣从外来遇小水。蚌方出暴而鹬啄其肉。蚌合而夹其啄。鹬曰。今日不雨明日不雨必见蚌脯。蚌亦谓鹬曰。今日不出明日不出必见死鹬。两者不舍渔次得而并擒之。今赵且伐燕燕赵相支以弊其众。臣恐强秦为渔父也。故愿。大王熟计之。赵王乃止。出春秋后语。今文但取相扼义边。不用强秦得便意也。凡用俗书皆取少分非全其意。如总修止观而非其宜但增暗散。不可常与暗散相扼。应誓以别安破其暗散。如苏说赵也。当殉命等者。总示事安之仪。以生从死曰殉。如魏时有人发周王冢。得殉葬女子。今以生从死不舍精进。荐献也。肌皮也。假使皮骨销尽尽命奉道。专修止观誓死不休坚志别安以令入品。故云誓巧。乃至入位谓初住也。安心下正明别安。乃是望总名别。不得以为次第之别。若望下文结会数中。别仍成总。总即是圆下之一心即指此圆也。以于法性分于信法及四悉檀回转相资故别。还用总中一止一观对法对信。自他并然。于中先明教他者。菩萨运怀利他为本。故先他后自。圣师三力者。中道空慧名为慧眼。慧眼鉴机名为法眼。任运逗药名为化道。此是不可思议之三力也。故于一眼以分二名。如鞠多下次引鞠多化弟子相。以证圣师。鞠多虽在罗汉之位。既在付法圣师之类。故知即是四依人也。教弟子上树者如第四卷引。以食悟者。有一比丘性嗜饮食。由此嗜欲不得圣果。鞠多请令就房以香乳麋与之。语言。待冷可食。比丘口吹寻冷。白尊者曰。麋已冷也。尊者曰。麋虽冷汝欲火热。应以观水灭汝心火。复以空器令吐食出。还使食之。比丘曰。涎唾已合。云何可食。尊者语云。一切饮食与此无异。汝不观察妄生贪著。汝今当观食不净想。即为说法得阿罗汉。应以诃责等者像者似也。文选海赋云。仿像其色。鞠多现者似女人故。多弟子中有一比丘信心出家。获得四禅谓为四果。鞠多方便令往他处。于路化作群贼复化作五百贾客。贼劫贾客杀害狼藉。比丘生怖即便自念。我非罗汉应是第三果。贾客亡后。有长者女语比丘言。唯愿大德与我共去。比丘答言。佛不许我与女人行。女言。我望大德而随其后。比丘怜悯相望而行。尊者次复变作大河。女人言。大德可共我渡。比丘在下女在上流。女便堕水。白言。大德济我。尔时比丘手接而出。生细滑想起爱欲心。即便自知非阿那含。于此女人极生爱著。将向屏处欲共交通。方见是师生大惭愧低头而立尊者语言。汝昔自谓是阿罗汉。云何欲为如此恶事。将至僧中教其忏悔。为说法要得阿罗汉。故知习圣教者薄知次位。纵生逾滥亦易开解。曾闻有人自谓成佛。待天不晓谓为魔障。晓已不见梵王请说。自知非佛。仍便自谓是阿罗汉。他人骂之心生异念。自知非是阿罗汉。仍谓是第三果也。见女起欲知非圣人。此亦良由知教相故。不待不过者。非未熟而化名不待时。非机熟不化名不过时。故金光明第一释化身云。以自在力随众生心行。随众生界多种了别。不待时不过时。处相应时相应行相应说法相应。现身而度。今但引两句。摄经意尽。故知圣师位在初住。初住得法身之本。能起应化也。盲龟下譬圣师难遇。如大海中有一盲龟。尔时海中复有浮木。木唯一孔可立龟身。此龟三千年方得一出。亿百千出何由可值浮木之孔。故大经第二云。生世为人难值佛生信难。犹如大海中盲龟遇浮木。亦如针锋竖阎浮提。以一芥子从忉利天投阎浮提。何由可得贯针锋上。佛去世后非无四依。众生薄德何由可值。次明凡师施化。劣于圣师无三力故。譬如下譬有三力而亦无益。故令凡师施化。如世医法。上医视色中医听声下医诊脉。犹如圣师观诸众生三业之机现三轮化。视色如观身业。听身如观口业。诊脉如观意业。障重无机虽是圣师亦不能化。故云亦不能起死等也。若不解下明无三术或亦有益。但牒不能观于意业。但观余两。依语作方亦有得益。则大师自斥我为凡师。众生既无值圣之缘。遇此凡师亦遇然得益。故云挑脱。即大师自谦被物不周也。兼示后代勿废化道。皆问病者故云依语。如下诸文皆云师应问言。及其人若言等。即是其相。身子下举小乘中善说法者。转法轮将智慧第一尚自差机。大经三十四云。虽有身子目连非真知识。生一阐提心因缘故。如我昔于波罗奈时。舍利弗教二弟子。一令骨观。一令数息。经历多年皆不得定。以是缘故皆生邪见。言无涅槃无漏之法。若其有者我应得之。我能善持所受戒故。我于尔时见是二人生邪见心。唤舍利弗而诃责之。云何乃为此二弟子颠倒说法。汝二弟子其性各异。一主浣衣。一主金师。金师之子应教数息。浣衣之子应教骨观。以错教令生邪见。我即为其如应说法。二人闻已俱得罗汉。是故我为众生真善知识。庄严论云。浣衣渐净白如骨。能调鞴囊善知息。凡夫具缚者。若通论者六根五品皆属凡师。未破无明通皆具缚。若别论者。五品位也。六根清净离二缚故。相似圣师。准第一卷料简文中。通取六根以为凡师。前指圣师在初住故。六根尚称为病导师。况三藏菩萨一切未断。次结示。如文。他有下判行。萨婆多下泛引二论以出同异。非用论意。彼在小宗各依一门。未为通方遍被之道。如毗昙十五云。钝名信行利名法行。信行者少观察故。法行者多观察故。与萨婆多同。彼但判位在于见道。少观察者正当因门。今引昙无德两行俱在世第一前。故云方便。然数下从容和通。数据行成故在见道。论据根性故在方便若多论云所因不同。即似今家一向根性。德宗多少不同。即似今家相资根性。是故为会而复两存。又阿毗昙使楗度中云。坚信人有如许慧。坚法人有如许信。何故一人但名坚信。一人但名坚法。答各随所因从胜立名非不互有。此亦似于相资意也。毗昙又云。定入名信慧入名法。若据初文定慧并以内思为法。闻定慧者名之为信。是故今文止观各立信法二行。今师下正明今师二行之相。则以久因为现种子。明现有者必藉久因。久因异于德宗方便。现在亦异多论行成。是故今家但论由宿种故。现堪修观及以闻法。验今知昔得二行名。大经二十云。如有咒术若有一闻。后二十年不中毒药。若有诵持。乃至命终无有众病。是大乘法亦复如是。若有众生一经于耳。却后七劫不堕恶道。思惟其义必得菩提净见佛性。经耳即是信行种也。思惟即是法行种也。法华云。若有闻解思惟修习。又大经云。一听闻正法。二思惟其义。经论此类并是久远信法种也。若论下今家判利钝也。更互得名不同两论一向判之。已说下结前生后。师应下欲为说法先审根性。定秖是止。慧秖是观。汝于此二为志闻耶。为志思耶。其人下述彼根性所尚之相。既知下既知根性病相定已。于一人所依语作方。止观各四故旦为八。一一文中各有三意。一示法相。二指广。三结成悉檀。初文初意。咄男子下正为说法。说法之相随有相应。即便引用或儒或小或偏或渐。言近意远。且为助成圆教圆观。四悉信法止观之相。为后来者作于化他说法之式。乃至据下结文。于一一文有次与不次。意且在圆。文中所列四教及似次第三观语者。意在闻咸欢喜。是善并生恶无不破。见一切理。故遍列耳。故知至下结文。方开次第。次第则历于三谛。不次唯约一心。一一番中以后望前皆成四意。谓次第三观有三。一心三观为一。一其意者。老子曰。天得一以清。地得一以宁。侯王得一以为天下正。老意但以合阴阳之道。以为天地得一。合君臣之道为侯王得一。今废彼理但借彼名以证今理。苦集得一谓灭谛。因缘得一谓无明灭则行灭等。六蔽得一谓至彼岸。凡引俗典例皆如此。一是三乘之最。故云唯此为快。快故适其乐欲。如天亢旱等者。亢亦旱也。万之与百并小数之极。随便互彰。卉是草之总名。举彼不生欲显降雨以成于生。生即生善。娑伽龙者华严文也。长含又云。阿耨达龙王身心降雨满阎浮提。今文云四方霔雨者。是也。言七日者。是摩那斯龙王欲降雨时。先七日布云。令一切众生究竟诸业。渐降微雨恐损物故。人亦如是下合譬。而不合七日及以四方。但合通途霔雨意耳。合河兼池加道品树。既非全出正经盈缩随时。初反合善根不生。若能下正合善根生也。可对三观四教释之。发诸禅如雨者。禅定若发。无量善法一切法门并因禅发。燸顶等三藏也。眼智等见道中位也。苦法忍为眼。苦法智为智。苦比忍为明。苦比智为觉。顺忍等通教中诸善根也。外凡为信内凡为顺。余文并略。寂灭无生是别圆中善根也。此等并因禅静而生。即生善义。缘喻等者。种种因缘种种譬喻。因缘秖是广引今昔共成此义。下去例然。醉象如卷初释。穴驼出大论三十三。第七又引。亦同无钩意也。五翳等者经论大同。成论云。譬如天日月其性本明净。烟云尘雾等五翳则不现。等者等取阿修罗手。尔雅云。阴而风曰翳。翳谓障光。今则通取五皆能障通名为翳。又风动尘起曰埃。烟云雾起曰霭。霭谓云等掩也。曜灵者日名也。谓日被掩。亦可曜谓七曜。七曜图云。日月五星名为七曜。日是阳精月是阴精。五星者东岁南荧惑西太白北辰及中央镇。所言灵者大戴礼云。阳之精气曰神阴之精气曰灵。尔雅云。八方神为八灵。五翳翳于八方故也。是故俗典凡释神灵变化精微及道性等。不出阴阳。彼教未知出世道故。又大经譬日月又为烟云尘雾及修罗手因缘故。令诸众生不能得见。既为烦恼翳之所障。故须对治。睫近霄远等者。霄者近天赤气也。云得日光虽赤色可见。云无实体而可见也。中论大经大同小异。大经二十六云。有因缘不可见者如空中鸟迹。近不可见者如眼睫。坏不可见者如根败。乱不可见者如不专一。细不可见者如微尘。障不可见者如云外月。多不可见者如稻中麻。相似不可见者如豆中豆。中论加远不可见者如霄。则无根败。今文意者。由烦恼故故不可见。远不可见如不见中。近不可见如不见俗。从夫散心来至皆不可见者。举彼诸恶显此修定。以为所治。故膜尘等皆是所破。密室中灯除外风也。破内暗也。金錍等者。大经第八如来性品迦叶问佛。云何佛性难见难入。佛言。如百盲人为治眼故造诣良医。良医即以金錍决其眼膜。一指示之。问言见不。答言不见。复以二指三指示之。问言见不。答言。少见。合喻云。无量菩萨虽具足行六波罗蜜。乃至十住犹未能见。如来既说则便少见。此乃别教十住故云未见。疏引他释。一云。三指譬三乘。二云。譬三慧。三云。譬三教。初譬小乘初教为一。般若至法华为一。涅槃为一。四云。信顺无生为三。章安云。既譬佛信不应余解。即以三谛而为三指。初指如空观故云不见。三指如十住故云少见。即圆十住也。金錍如教。故下文云。如是菩萨位阶十地尚不了了。今从决膜除惑义边。故云对治。心若等者。世间是生灭法。出世是不生不灭法。由定能了故云也。亦可世间生灭是界内俗。出世不生不灭是界外真。界内略真界外略俗。内外真俗即三谛也。三谛是理。理即第一义意也。如来成道即第一义意。犹尚乐定。入定复是第一义意。况诸凡夫。凡夫理合修第一义。佛示凡故。故诸经中多处有文明佛入定。有禅定者等者。电光者如第九卷释。见道即是第一义意也。虽成论中本譬欲定今通用之。凡初见谛理皆名电光皆名见道。破无数等者。意以一切种智为第一义。破恶之言因便来耳。其人若言下信行约观四悉。前双问故今但出答。我闻等者斥法行也。三恶等者举世间苦况出世苦。烧然是地狱。驼驴是畜生。如是等苦苦有期限。痴暗无明障三谛苦。终至实报故云大苦。方隅可譬权实理也。四方曰方四维曰隅。隅如权方如实。尔雅曰。西北隅谓之屋漏。东北隅谓之宦。宦音怡。郭云。未详。麻杲云。养养万物也。东南隅谓之突乌钓切。西南隅谓之隩。谓屋中隐隩之处。亦可以生灭四谛如隅。无生四谛如方。界外两教方隅亦然。多闻分别等者。据此四句皆以乐为名。初句云多闻等者。乐即乐欲闻即信行可对世界。攻恶等言相从来耳。若尽一偈文意四悉义足。四句次第以对四悉可见。如教至道非道者。四种道品名之为道。分段变易名为非道。界内以三途为坑坎。界外以分段为坑坎。若作陷字(户忏切)非今所用。分别苦乐道非道等间隔不同。即世界意。月开等者。青莲华因月而开。赤莲华因日而开。有人云。白莲华因日。并取开生。是为人义。大经第九云。譬如莲华为日所照无不开敷。日兴等者。大经第九云。譬如营作至暗皆息。若未成就要待日明。义同于月。主胶火导并譬于观。商画坯盲并譬于行。行即善也。从胜别举一切种智亦推于观。种智即是善中之最故也。自余诸善但是庄严观耳。怨即是恶。识即能治观也。武将有谋者。如秦将王剪。魏将吴起廉颇。李牧张良樊哙之徒。善破阵故。以譬破恶。并须委释破三惑恶。次云热火暗并譬所破之恶。薪缚例之可以意得。井中七宝等者。大经十九。佛告德王。如暗室中井种种七宝。人亦知之暗故不见。有善方便然大明灯持往照了悉得见之。是人终不念言是水及宝本无今有。涅槃亦尔。不可说言本无今有。瓶盆亦尔。今云日明者。举明中之盛。众生如井佛性如宝。众生如室佛性如瓶。并以无明如暗灯日如智日照如见。今此文中以日替灯。须以智慧去。般若偈文。能见于宝及观法实。即第一义意也。等观入者至第一义故名为入。知诸法实及等观入。般若为最。故须用观入第一义。默复默者明思不移。损之又损之等者。周易云。以至于无损。肇公改用。今且依肇。以真理极名为无损。烦恼损尽亦名无损。斥信行闻属有为故。坐驰等者。庄周贵坐亡故云驰无益。今借彼意忘闻观理。随文曰驰。思理之外余皆曰驰。又外篇云。敬孝易爱孝难。爱孝易亡亲难。亡亲易使亲亡我难。使亲亡我易兼亡天下难。兼亡天下易使天下亡我难。注云恣之使天下自得。安得不亡我耶。以是而言。秖是庄生无亡他之智。反斥他不亡。而令天下亡己。注家云恣未足释亡。今之天下可由不恣。恣若是亡何曾不亡。而展转比云最后难耶。故知汝之所恣非他之亡。他之所亡何关汝恣。是则坐亡有言无行。今借语成理依理曰亡。当为下诸句皆须知。是诸法是止。随四悉意。话(户夬切)何法不备下止具十度。一一度中一切法足。善虽无量不出此十故是生善中最。前六可见。因止等者。止为双非之方便故。故云也。止中具诸愿亦遂众生愿。是故云一切。有除惑功故名为力。此是中智故云无二。止具一切即总结也。且约当机故云何用别修。壁定者。室有四壁则八风不入。若得止已离界内外违顺恶觉。八风秖是四违四顺。书中八风者。尔雅曰。南为凯风东为谷风。北为凉风西为泰风。从上下为颓风。从下上为飙风。与火俱为庉风。庉字(徒昆切)回转为旋风。室壁亦免此之八风。故以为喻。亦是四方四维之八风也。朝露见阳者。露如散阳如止也。晞干也如定。止是大慈等者。慈定治嗔。大明咒如释签。大明咒是般若故。能除恶觉贪淫恚怒痴疑朝露之恶。止即是佛等者。念佛治障道。今修于止如法佛故。治障妙道。阿伽陀及妙良药。并咒枯起死之术等。并举能治之止。止即体真等者。用彼释名中次第之名。以成不思议理。止是佛母等者。实母权父共生佛子。父母相即准上可知。即净名经意。理体寂照是佛师也。止是佛身即法应二身也。亦可三身具足。因名止果名眼。定慧能严今止属定。故名相好。具一切法故名为藏。为诸法依故名住处。何法不具牒前便宜。何法不除牒前对治。乃是见理故恶灭善生。正觉等者。在因名观在果名觉。正大遍等。借用果上之称。能生等者。信戒等五即五分法身。既能生于五分即生善中最。化道大行者。即应病授药也。能照道者亦取破暗之意。能得宝者除贫苦之恶。但当勤观开示悟入等者。此四皆是无生观也。具如疏中约观心释故第一义也。次明回转者。先序二论中言始终者。二论并以始钝终利。今言须臾故不同彼。次明自行则止观并说。亦先标二行。教他以说法为本。故先信后法。自行多在于思惟。故先法后信。前教他中十六番各属一人。故止观离明。今自行中并在一人。故止观合明。又前非不合今非不离(云云)。次乐寂下正释法行。于四悉中各一止一观。乐欲中初是止。若欲下观。并依世界以赴乐欲。以在初故未论过生。故但直举一止一观。次其心下明为人等三。皆先明因前生过次用止观。初文是因世界中用观生过。过谓毫善不生。次即当下用止。若凝停下因止生过。次当校计下用观。若念念下对治中一止一观。初文是因为人中用观生过。过谓长恶。即当下以止治之。次若静下用止生过。即当下用观治之。修止下次第一义中一止一观。初文虽上治中用止用观理不开发。初文用止不开。即是过也。本为见理理既不发。故名为过。次即应下用观令开。次修观下过生。次宜更下用止令开。信行下。次信行中四悉各一止一观。初乐欲中亦如前意。但直赴乐欲。明一止一观。听观下次为人中一止一观。先明生过等。初文生过。即应下听止令益。或听下生过。即应下听观令益。或时下对治中一止一观。初听观生过。即应下听止治之。或沉下听止生过。即当下听观治之。或听下第一义中一止一观。不语生过。直云豁豁朗朗得益之相。前之三悉如世医治。此第一义如如来治。故不生过。次回转。可见复次下相资先标来意。如法行下正示相资之相。若法多信少名信资法。若信多法少名法资信。亦曰正助。初明信资法。既云相资乃是信法二行俱有益也。初止中四悉。言法行者。既信资法。以法为正从法行立名。故云如法行者。初总明信以为能资。冠下四悉。若具广说应一一悉上皆云随闻一句乃至皆遣。为避烦文故标初一句。还坐下法行乐欲。次下有三个又闻。即法行中为人等三。又闻下观中四悉。信资于法即初二悉有闻观之言。下二悉略例止可知。破恶即对治。欲悟即第一义问。何不云悟而云欲悟耶。答。此四悉中第一义者。何必证理名第一义。但取非前三悉之相。附理气分即属第一义故。前文但云豁豁朗朗等耳。此乃下结信资法。信行下法资信。比前法行可以意知。是为下结法资信。夫心地下结安心意。以总安中唯止唯观。今以四悉等故云逐愿加以饮食丸散阴阳三双譬之。一一双中皆遍前意。合成四悉意也。随其所愿乐欲也。饮食生善也。丸散对治也。阴阳云见性即第一义也。一种下明偏修之失。故知二师非但止观偏用。亦乃并无信法等中一止一观故也。二师引偈并未见正典。各随一门得入。以自行所禀未遇通途。便以偏门遍令他学。致令学者彼彼相非。若尔。则人天之善尚无。安克至真之妙。故引大经一向服乳。经第三中佛告迦叶。譬如长者(佛也)多有诸牛(教也)。色虽种种(随机)同共一群(理一)。付放牧人(弘教)令逐水草(被机)。唯为醍醐(常住)不求乳酪(人天二乘)。时放牧人[穀-禾+牛]已自食(弘者自益)。长者命终(佛灭)所有诸牛悉为群贼之所抄掠(盗佛教法)。贼得牛已无有妇女(无慈)。[穀-禾+牛]已自食(利养)群贼相谓。长者畜牛唯为醍醐不求乳酪。当设何计而得之耶(钦慕)我等无器(非根)虽复得乳无安置处(设复持戒非常住本)复共相谓唯有皮囊可以盛之。(人天阴果)虽有盛处不知钻摇。浆犹难得况复酪酥(无定慧方便名不知钻摇。似道尚无况复真常)尔时群贼为醍醐故加之以水(起见)以水多故一切皆失(起见堕恶失人天果)今此二师偏执大理寂照定慧。义当群贼不知钻摇等。佛何故说种种耶者。引诸四悉重斥偏迷。若就下更历三种止观以结前数。言若就者别立之辞。文虽唯顿若更别约次第三观。则一一各有百二十八。故著若就之言。次第三合故立一心。依前重举故云又耳。人见三番之后更云一心。便谓顿等三止观外。更立一心。谓此一心不关前顿。今安心者依前妙境及前妙愿。故前文云须行填愿。则愿行相称。故向安心若总若别。并是圆顿填圆顿愿。更开对于次第三观。一一观中皆具前来一百二十八。对本一心乃成四番一百二十八。合五百一十二。人不见之妄生穿凿。况复空假中三。不异顿渐不定之三。故前不思议未会异名中所发为三观。观成为三智。教他为三语。归宗为三趣。三趣即是顿等三也。以一部文共成一意。尚恐疏漏。岂有潜于结数之中秖云一心即令妙行成之于此。此则上下诸文便为繁芿。具如卷初及第四第三中撮说文旨。不见此意自失安心。自安既无。教他何在。应从初已来钩锁相承横竖高浚。前后冠带方成行仪。岂有辄尔立斯异计。如破遍中一一句见。一一品思。尘沙无明皆云信法相资回转。即是见品思品无知无明。各六十四番。横竖不二即是一心。故自他相对亦各须有一百二十八。此云五百一十二番者。且从合说随谛言之。若作相显说者。即以次第显不次第。具如前后诸文料简。又何但约于不次第义。后立三个一百二十八。秖约不可思议一中之三。以为三番。三中之一而为一心。三一共论亦有五百一十二也。问。圆人那得三观别论。有此信法相资等别。答。如后第六云多入空少入假中等。既许偏入亦可偏观。又破遍初。无生为首无生即空。空门既尔余门亦然。随宜乃成七句不同。尚成七番一百二十八。何啻三耶。故知自他皆有七句。若次第观唯得为三。三悉下判前四悉。虽复五百一十二番。但语信法。或以止观无不摄尽。为判权实须约四悉。所言世医等者。借大论中文以成今意。故但属世谛判为世医。如世界后复须生善。善若不生复须破恶。恶去不去皆须见理。故云三悉差已更生。至第一义纵未无生。于斯必契。故云差已更不复发。况复结云世出世法互相成显。故一一行皆历四悉。虽行三悉必须见理。若入第一义见理未深。还须更以三悉成之。况复三悉本为期于第一义故。故云相显。况开权显实次第四悉。尚皆入于不次第四。况此本是不思议悉四中之三。况不思议中三皆第一义。若离下重示前妙境。为所安处。止观四悉但是能安之方法耳。若心安下释疑。疑云。为一一行者。必须如前诸句安耶。故今释曰。若心安于谛一句即足。如前总安但安法性。如其不安则置总用别。别中或唯一悉即足。以观世界即第一义故。或用二句乃至多句。乃至具用六十四番。乃至用多六十四番。故云巧用方便令心得安。一目下举譬也为逗多人或一人初后故须广设。若随其得入则不须多。故云得鸟罗之一目。言一目者。乃据最后入法之言。一生行之岂唯一目。是故或一人用多。或多人用一。况一人始末非一可辨。故下合云如为众多。一人亦尔。罗者。尔雅云。鸟罟曰罗。兔罟曰第。亦曰罝。众生下合。捕者陆猎也。逐也。四破法遍者。初略明来意中。初征起设问。即约上不思议境正设问也。故云法性清净不合不散等。即是境中一念三千离四性计。是故略云不合不散。合谓一念散谓三千。但众生下答中意者。约不思议理之与惑。不当一异破不破等。随迷妄故事须设破。众生无始全体颠倒谁论多少。但曾解境发心安心。心既未安故云少耳。全未破故故复云破。前以定慧处于法性。故名为安。今以准教四句推责不安之心。故名为破。破非不安安非不破。得名随事心境唯一。上善巧下约上安心对辨破否。若已安于谛定慧已发。彼即是破。何须至今更须论破。次若未下正明破意。由未安故。若未破故今更论破故云若未相应等也。言有定之慧等者。然安心破遍并是绝待。咸具定慧。今据初心欲入未入。随事调熟用与不同。或宜有慧之定如前安心。或宜有定之慧如今破遍故从行立名名不虚说。又前安中先推法性以多从定。是故云安。今此破中先准教门义多从慧。是故云破。二文兼具法体无遍。故前信法莫非法性止观故也。今此无生亦由同体止观故也。然破法下欲明无生破法之门。且先通举诸门不同。从广之狭以指无生。故先列经论所出诸门。谓教行智理。文字即是教为门也。大品四十二字大论广释。南岳大师分为二解。一通约三乘。二别约圆顿。今废通从顿。大品云。菩萨摩诃衍所谓语等字等。诸字入阿字门。阿字门具一切法。乃至荼字尽诸法边。究竟穷底不终不生。过荼无字可说。不可说不可尽。一切法如虚空。或观行下明行为门。三昧是行。大论云。菩萨修三三昧名诸三昧门。能通至实相。是故能为实相作门。若十六行为三三昧门。但为真谛作门。非今文意。或智慧下以智慧为门(云云)。或理下以理为门(云云)。依教下且生起前所列教等四门次第。教既居初故今依教。复为令知教有功能。能通至于观智理等。是教光显。是故生起。三门下明去取。三藏下教中复简藏等三教。言三藏先破见等者。若佛弟子必先破见或慧行欣厌。或闻善来等成罗汉者。或佛三十四心等。并俱断也。通教大同。但俱破之言不在佛耳。别但次第从浅至深故云竖遍。且寄教道故云竖遍。依实但断一十二品。竖尚未遍况复横耶。言横不遍者。如初观见思具摄诸惑。能观之智摄一切智。位位皆然故云横遍。别教不尔故须简之。今不思议下示圆门相。一境一切境指前不思议境。一心一切心指前发心安心。依此论破故名破遍。余门下正明简意正用圆门。所谓下正列圆门。今于圆门复论去取。理虽相即初心从易。及随便宜多用无生。故于圆门去三存一。无生门下正示无生横竖破遍摄法功能。于中先略次广。初中先明竖门者。初标能通光显二意。何者下释。通释二意。先释到因。净名下引证也。净名大品皆以教门通行至因。并以无生为首。故彼净名三十二菩萨中。初法自在云。生灭为二不生不灭为不二。不生不灭即圆无生。大品四十二字亦无生居首。故今亦然。文列虽以有门居首。依前诸意且用无生。止观下明止观能显。虽有此教必须行显。故前生起云依教通行。若无教者行无所克。以有教故令行智门通至于理。初住见理外用自在。令无生门一重光显。故云纵横无碍触处皆通。故生起中云虽无所通。遍通一切。譬如下举譬也。人谓行人位谓入住。若空有其门教何所被。空有其人行何所禀。禀教行行得至于理。故云有人有位。如人入相门方荣显。次通果者。初出所通之果即涅槃不生。次定慧俱满故名不生。智断俱满故名不生。故定慧二法至果方满。大品文者。无生理满故云不来不去。至佛方名无生故也。法华文意例涅槃可知。止观下明能显果。由果满故。自他依正一切俱满。巍巍等者。巍巍高出貌。堂堂者尔雅云。堂堂容也。白虎通云。堂堂明也。如月高明即是果智。诸明中最如月在星。灌顶经云。巍巍堂堂如星之月。销除生死之云。今明果满能益他也。照十宝山等者。华严二十一云。佛子。菩萨十地因于佛智而有差别。如因大地有十宝山。谓雪香轲黎罗仙圣由乾陀。马耳尼民陀斫迦罗宿慧。并及须弥山。一一皆云王雪集一切药。香集一切香。轲黎罗集华。仙圣集五通。由乾陀药叉。马耳集妙果。尼民陀集龙。斫迦罗自在。宿慧集修罗。须弥集诸天。言自在者。谓诸大力。即以十山所集功能。对于十地。初地已上心证佛智阶降不同。唯佛能知。此地亦尔。故云因于佛智而有十地。今文用喻与经稍别。经以十山譬于十地。十山依地地喻智果。今亦以十山喻于十地。月喻佛智。下照十山譬佛果智起于诸地。故合喻云。功高十地。影临四海喻起应也。果亦下合也。汲引四机者。水如机影如应。四教四门四悉并是垂应设教。金光明经佛礼骨塔者。新译第十云。尔时世尊为诸大众说十千天子本缘已。于座上结跏趺坐。告诸比丘。汝等乐见菩萨本身已不。诸比丘言。我等乐见。尔时世尊即以百福庄严手按地。即便开裂。有七宝制多忽然踊出。众宝庄严尔时世尊即从座起。作礼右绕还就本座。告阿难言。汝开塔户。阿难如教开已见七宝函。见有舍利白如珂雪。告诸比丘。汝等礼拜菩萨本身。阿难白佛。如来世尊出过一切。为诸有情之所恭敬。何因缘故礼此身骨。佛告阿难。由此速能证得菩提。为报法恩我今敬礼。因为大众说萨埵本缘。彼萨埵者即我身是。故知佛地因果由止观教。虽得佛果敬禀教身。是故佛今而礼身骨。无生下次明横摄。此即先结前生后。大品下正示横门。问。前无生竖门。亦见四十二字之初。何故而今乃以字门为横。答。前于无生一门竖入。故有因果相望浅深。所以名竖。今以二十四字各各相望。已自成横。又各各摄于四十二字。则一一字中所摄又横。故知横竖备摄其中。此亦非横非竖而论横竖。此意下欲广示相释义功能。故先提起。但云因果横竖无生意犹难见。是故更须约佛藏等。今此文中释佛藏义。先事次观。事释中先正引经以明外用。次合无生门。言外用者。经上卷云。无名相中假名相说。皆是如来不思议力。譬如有人嚼须弥山飞行虚空。石筏渡海。负四天下及须弥山。蚊脚为梯登至梵宫。劫尽烧时。一唾劫火即灭。一吹世界即成。以藕丝悬须弥山。手接四天下雨。如来所说一切诸法。无相无为无生无灭。令人信解甚为难有。甚为希有。若少有所得与佛法僧诤。入于邪道不听出家受戒。饮一杯水。当知经明无生外用。以显妙理因果无生。是则不了一体三宝常住。不听出家。言不听者。若不解此戒不具足。此即同前第三卷末胜鬘后解。彼经下内合无生者。吹唾秖是智断之用。智断不二故吹唾同时。若有自言得无生者。请验外用。须识下次明观心释佛藏义。观心即是修智断因。是故更须约观心释。一刹那起名一众生。即起即灭名为一期。念念之中恒起三毒。即当劫尽三灾义也。三毒贪为首。三灾火为端。以不思议止观。观此三毒(云云)。

　　止观辅行传弘决卷第五之四


　　止观辅行传弘决卷第五之五

　　　　唐毗陵沙门湛然述
　　大经下以涅槃释义。然无生义散在诸教。名相委悉不过大经。故引四句六句释无生义。不出自他智断能所事理思议不思议。悉无生也。即是因果光扬能显义也。并在第十九经也。初释四句言不闻闻一句。有种种义者。经初列不闻闻等四句。次以不生生等四句。释不闻闻等。复以不至至等四句。释不生生等。故云不闻闻等有种种义。今处中说又顺无生。故用不生生等释无生义。然古人以不闻闻不生生等四句在前。下一一但是转释而已。故多释不闻闻等四句。余句但例。有云。闻不闻即俗而真。不闻闻是即真而俗。闻闻但俗。不闻不闻但真。又云。不闻闻从真起应。闻不闻摄应还本。不闻不闻法身凝然。闻闻是应迹不已。不生生等古亦多解。兴皇以雪山偈销。不生生是诸行无常。生不生是是生灭法。生生是生灭灭已。不生不生是寂灭为乐。又将四出偈销。言四出者此偈四处出之。古人名为涅槃四柱。谓九十五二十五二十六。不生生本无今有。生不生本有今无。生生三世有法不生不生无有是处。又云。如来证涅槃等四句对之。章安云。准下文云我因是事即得解于一句半句。得见佛性入于涅槃。当知并是见佛性句。不闻闻了因性。闻不闻缘因性。不闻不闻正因性。闻闻境界性。例此以释不生生等。亦应可见。虽古多释未会经旨。依章安解复是一途章安云。并不如此智断因果俱无生也。但为销经别作一途。彼经佛欲说此不闻闻等。放光照于十方世界。时东方有琉璃光菩萨。初来之时。一切大众非青见青。乃至非白见白等。诸菩萨等见此光明。皆相问言。此是何光。皆默不答。次问文殊。文殊答言。光明者即是智慧。智慧者即是常住。乃至即是如来即是大慈。佛言。汝今莫入甚深第一义定。应以世俗而为解释。文殊言。东方去此二十恒沙有世界名满月。彼有菩萨名琉璃光。于彼见光而问彼佛。彼佛答言。西方去此二十恒沙有世界名娑婆。佛名释迦。为诸菩萨说不闻闻等。彼菩萨而白彼佛。欲来此听不闻闻等。从彼发来先现此相。如古诸释各自一途。将何以表光召之旨。将何以生十方大疑。将无枉辱彼佛遣命。何足以补远来之情。偈虽广摄诸师意略。故知不可聊尔而释。欲了此文须晓大师用经文意。若释余文及下为他。则以生生居初用对四教。以随生等义便故也。此中销经释无生义。是故具依经文次第。初列四句。次案此下略举摄相。不生生者自行因也。即初住位。不生不生自行果也。位在妙觉。生不生者即化他能。生生者即化他所。若不尔者。何名为遍。故破遍门义同一部。一部秖是自他因果能所故也。不生生者下次释四句。自为四文。然诸句中凡云经释。并是大经佛自释也。凡云今解。即是大师释佛所解。皆引佛藏吹唾结之。初句阙结义亦应有。初不生生者。牒经初句。安住下经解也。今解下大师释也。欲明所安故先释世谛。次明能安故后释安住。理本不二非共非离。约事且云无明共等。能生所生能安所安亦复如是。以止观安故世谛方成不思议境。安即观也。此观初成名观行位。以圆观解托于世谛。观是圣孕。圣托胎故名托圣胎。又圣种中生名托圣胎。若入初住名出圣胎。圣出胎故名出圣胎。从圣生故名出圣胎。契一分理故言不见。不见即不生智德成也。此释不生。获佛知见下次释生字。论云下引论证者。诸法即是无明世谛。般若生是佛知见开。此说下结示。经释不生不生下牒第二句也。次不生不生下经解也。名大涅槃总标也。生相下释两不生。生相尽故即智断德满。修道得故明果由因契。今解下大师释。二德已圆释生相尽。即指妙觉为寂灭果。因果下以佛藏结。结谓结同。经释下列第三句。世谛下经解也。今解下大师释也。由无明故与法性合出生诸法。故名无明以为根本。但破根本诸法不生。死是不生之异名耳。此释下重明此句所用义旨。以此断德释初智德。若无断德智不成就。是故须以断德释智。若初句中智德成即初句中下生字也。若此句中断德成。即此句中下不生字。不生名同等者。简两句中不生字也。初句上不生字。此句下不生字。两处不生其名虽同事理则异。初句智德缘理名为不生。此句破事惑尽得不生名。以理望事事则为下。故云下破。以事望理理则是上。故云上缘。次初句下简两句中生字也。初句下生字属智。此句上生字属惑。两处生字其名虽同。初句生字属智智即是脱。此句生字属惑惑即是缚。故云大异。两处俱有生与不生。是故须简名同义异。智断二德既无前后。若以第三释于第一。亦可第一以释第三。以智断同时故也。体虽不二必先运智以断于惑。岂惑自断而方智生。是故且以第三释初。又假使第三列在于初。亦可第一以释第三。言不累书且依文次。又从义便是故尔耳。初句下佛藏结。此既释初。是故结中亦望初句相即而结。文似前后用必同时。故云一时不可前后经重释下述经重释第三句也。此初牒经重释也。今解下大师释经重释义也。经文但云一生不生。经前后释自分两义。故今大师判出两文不同之相。先谓前解。既云断德知是自行之惑灭也。此中重释既云四住菩萨。即是菩萨断四住已能自在生。先断四住即如通教菩萨。尚能自在利益众生。况入初住真因分开。以通教人断四住劣。显于圆人断五住胜。惑灭下亦以佛藏重结两解。惑灭显唾以结初释化兴显吹以结重释。经释下牒第四句经也。一切下经解也。今解下大师释。菩萨何意下牒向重释。以为能化。有漏是生。相续不断故名生生。生生即是所化之境。是故下重牒能化示生之意。意在所化。是为下结成无生功能故也。前之三句并是化他之能。因果智断。此句即是化他所也。四住下大师重以地持六住中之四住。释佛重释四住菩萨也。地持六住即当别义。向佛尚以通劣而显圆胜。岂无以别显于圆耶。况复幸有地持别文。是故引之以显圆妙论六住者从十住去方受住名。若人无有种性等者。指十信菩萨故云虽生善道等。不在六人数中者。即六住所不摄故也。以此六人皆不退故。故名为住。复言究竟者乃是菩萨地穷。非永究竟。种性成就即十住满。已断见思故云无退。得在一人者六中初人也。乃至行向并由住中。断见思已方能进行。故云数数增进。即第二住亲为初地方便故也。前种性中已入空观。非不亦为别地方便。去地遥故。至回向中亲修中观。故云方便。净心是初地者。破同体见故云离我地前凡夫并未断故。即是别教见道位也。行道迹者。别修道位破同体思。决定究竟并破思也。经称下以论判经。至行道迹名真出假。带教道说故立见思。次第至此尚能大益。况复圆教五住尽耶。况复一体智断成耶。经又下次释六句。经中所以重明六句者。前之四句直明因果能所无生。无生之名虽即是破。未破无生。是故今明皆不可说。又前四句虽云无生。未知为是何等无生。故六句中思议不思议。生与无生一切俱破。是故六句皆不可说。乃显今文破遍正意。先正释六句皆不可说以明自行。于中初列经句。案此下略明句意。若破下大师先且销经本句。一一句下皆云不可说者。即是破义。初文是略判也。言思议不思议惑者。应云思议不思议解惑。文中存略但云惑耳。次第解惑即是思议。不次第解惑是不思议。解是能破。惑是所破。故解惑相从。同名思议不思议也。惑之与解俱须遍破。尚不可作不思议说。况思议耶。故一一句下皆云不可说。问。思议须破不可思议何用破耶。答。理非遍圆故皆须破。若破圆者破圆异偏。不破圆理故云不破圣人心中所得涅槃。为未得者执成戏论。是故破耳。何者下释。先释四句思议解惑。于中先破惑。次破解。初惑中两句。初释成可思议。次释成不可说。初句云界外惑者。理体不生而惑是生。故云不生生。界内之惑言枝末者。界外之惑已是于生。从生惑上复生于惑。故云生生。界外即是无明惑也。界内即是见思惑也。有粗细故有内外故。是故判为可思议惑。此惑下示相待相。初明生生是所化境。所言并者。凡是生生皆所化故。因所有能故成相待。所化既不可得下释不可说。明能化所化皆不可说。犹如幻人为幻人说法。问。能化既是别惑。何故乃云自在。答。已断通惑。即于通惑名为自在。若于别惑仍是系缚。枝之与本并是法性。即观法性而亡于惑。名不可说。次若破下破思议解者。亦初释两句成可思议。次总释成不可说也。界外之解言双遣者。从前得名。亦是异时相望名双。应言破惑。今言破分段变易者。因中说果。以惑破故生死必破。破界内惑令生不生。故云生不生。问。界外之惑既是能化。与界内解有何差别。答。界内之解破界内惑。而得解名。生界外已于彼具缚。名界外惑。虽当分名惑而能化于界内之惑。体虽不别得名处殊。此解下示相待相。十六门异故云种种。从浅至深皆属自行。前后次第及化他位。望四教说。乃成多种因果不同。如第一卷四弘中说。理尚下释不可说。四种道谛是能趣行。灭理法性是所趣理。理体尚无何得种种能趣所趣。故皆不可说。次破不思议中亦先惑次解。此之解惑但点无明对于圆理。不分内外枝本之殊。是故名为不思议也。初破惑中先且释成不可思议。故云秖是无明。无明不可得下明不可说。不可得者秖是不可说耳。次破不可思议解者。亦先示于不思议相。故云秖是圆解。于此判出圆因圆果。理不偏圆下明不可说。理非偏故不可偏说。理亦非圆何可圆说耶。将彼下明用句意。佛自下次明大师释佛所释。故句句中皆先举佛自释。次今解下明大师所释。意扶佛释但小广耳。一一句中皆云依佛此旨者。大师自云。已申佛意。重述佛旨以符己见。生即颠倒下明不可说也。次释第二句亦先举经释。今解下明大师释又二。先释生生。八相所迁全是有漏。八相所迁具如前释。问。八相中云小生生大。此中何以大生生小。答。由有大生引起小生。故令小生能生于大。生生故不生等者明不可说。有漏之生即是空中。空中不可言思所得。故不可说。但云空中者。且以法性空中对幻假说。其实须云幻假即是不思议假。何者。今但以此假即是空中。此假任运成不思议。故不别说。前第一卷四弘文中意亦如之。次释第三句者亦先牒经释。次今解下明大师释亦二。先释生不生。生即名为生者释上生字。般若生时由诸法不生。生不自生下释不生字。即以四句推破诸法。诸法破已尚无无句。何有四句。是故般若非四句生名为不生。又般若生时下重释也。反以不生生而释生不生。生即无生者。良由般若生时世谛已死。故得虽生而生自在。即是生不生也。若般若生下释成不可说也。若般若生牒上初解中第二解。又次解中初解。云般若生时。若自在生牒上第二释中后解也。言而生三界也。此之两生皆不可作生而说者。体非次第故也。次释第四句。亦先牒佛解。今解下大师释亦二。先释不生不生。尚非下明不可说。据此下判句也。既云极果知是界外解也。次释第五句。亦先举经。今解下大师释。亦先释于生。界内外生秖是无明者。览前两句思议之惑。秖是一念从缘生惑。此惑秖是障中无明。缘生即空即中下明不可说。界内外生生义虽殊。今观同是一念缘生。即空即中。何者。以见一念即毕竟空。即法性中。前对生生是可思议。见此思议是空是中。今见一念即具三惑。名不思议惑。道理即是即空即中。大意同前。次释第六句。亦先牒经今解下大师释也。亦二。先释不生者。亦览前两思议之解。即是此中不思议解。故云及界内外解并皆是得。得即诣理。理绝心口下明不可说。不可复作圆理而说。理无说故名不可说。佛以下随结破遍也。偏圆解惑悉皆不生。皆不可说故名为遍。依佛藏下总以佛藏。通结前来四句六句。言前四句亦吹亦唾者。结初四句。初四句中初句即吹而唾。次第三句即唾而吹。次第二句者吹唾成就。第四句者吹唾所化。当知前三句中。句句之中有吹有唾。第四句者。若单约所化则义属于吹。吹不独用义须即唾。若以所显能。全是吹唾之功用也。后两句者。谓六句中后两句也。以此两句两向用之。在六句末同名为唾。唾秖是破。破者秖是不可说耳。故六句中句句皆云不可说也。若将结前四句文者。二句既是不思议之解惑。解惑相即智断不二。与吹唾义同。故用结前四句智断。此乃但用上生不生。不论二句下不可说也。故用生字以结前吹。用不生字以结前唾。若兼后二句下不可说亦结前者。结前吹唾皆悉相即。亦不可作相即而说。又楞伽云下复以楞伽释成六句。先释楞伽。次结大经与楞伽同。初释楞伽义者。彼经第四无常品云。大慧白佛。如佛所言。我于某夜成最正觉某夜入般涅槃。中间不说一字。不已说。不当说。不今说。是佛说。世尊。依何密语。作如是说。佛言。依二密语谓自证法及本住法。然一代施化岂无权智被物之教。但约此二未曾有说。故云不说耳。今云自法但约自证耳。自法者下释向经中所列二法。亦先列经释也。初释自法中。云彼如来者。谓过去诸佛及以现在十方诸佛。与彼佛证一体无殊。不多不少名不增减。离言说等者。重释自证所离之法。释曰下今释经意。离言说等者。彼经第七云离言说者。不可议也。离妄想者。不可思也。离文字者。离假名文字也。凡能诠教无非假名。约自证法有何文字。言二趣者。复疏释前言说假名。恐情妄计但离能说能思能名。即以所说所思所名。谓为真体。故复疏云二趣俱离。何者。于自证中不见能所名离二趣。本住下次释本住法也。谓佛自行所行之道。及佛本若实相之理。并非修成非作法故遍一切处。不可改易故名为住。理是所至道是所行。故举譬云并非行者至者所作。故本有道为人所行。岂行者作。本有理城由本道至。亦由行人而能至理。故并不由至者能作。经初又云。本住法者。如金在矿及所至城。矿似兼别城必从圆。经曰下引彼经助释也。彼经次文即以古城为喻。佛问大慧。彼城及道并城中物。是彼入者之所作耶。答曰。不也。士夫行人但随本有常住之道。至实相城得于万德秘藏之物。以受如意涅槃之乐。本期涅槃故云如意。当知下总结前意。非口言者。不可议也。非分别者。不可思也。称本法故不可变异。此义下会同中。乃以生生为本法者。前释生生指有漏法。今指有漏体全是理。问。前释何故云是所化。今何故云是本法耶。答。一切所化无非本法。故晓法师云。水穷波末波彻水源。生随顺缘生不可说者。结前生生不可说。故前文释云。生即空中故不可说。今亦如是。随顺缘生不可说生即空中故。第二三句准前可知。不生不生即究竟者。智断究竟也。余并同前。大经云十因缘下次明可说。凡诸文中不可说后。必明可说者。先自证已必化他故。十二因缘中不云生死者。此属未来。今明从过至现。以成机根故不取也。故大经中续前不可说文后。即云十因缘法为生作因。所言十因为生作因者。以宿种子在无明行中。来至今世。复依本习起爱取有。复由现在闻法发习。此中因缘且语众生十因缘边。亦应义兼感应因缘。谓感佛四说即因缘义。彼地持文立四种性。于中声闻种性谓永入灭者。非今所用。然瑜伽论解深密经等。并方等部摄。挫云永入策发令起。如净名中迦叶自叙云。于此大乘已如败种。败种岂有更生之理。至法华会中根获记。是故今文且附方等。但以四性对于四教义味泯合。问下料简中初文令立第四句也。赴机是立六句是破。前四句中有智有断。即是义当亦破亦立。答中亦以大经文答。彼文释五行竟。次明十功德云。十事功德不可思议。非难非易等。当知十德皆证中道。此五行十德自古多释。瑶亮云。五行是略十德是广。各以二德对于一行。宗师破云。初六对三相貌可尔。后四对行全不相应。光宅云。行与功德一体异名。并从因以至果。开善云。五行浅十德深。五行者。始从初心终至地前。十德者。始从初地至金刚心。若作别义开善最亲。若依圆义光宅似当。具如玄文明圆五行。然亦不是全用彼经。但彼经文兼圆带别。十地证道虽与圆同。地前教道未曾闻故。故云不可思议闻者惊怪。河西云。若准梵本应云希有奇特。钝根小智闻则惊怪。译者略之。但云不可思议等。章安释云。深无底故惊。广无边故怪非分别智能知故非难。泥洹智不洎故非易。非真故非内。非俗故非外。非色故非相。非心故非非相。无去来今故非是世法。无中边故无有相貌。绝四离百故世间所无。疏中不释非方圆尖邪。今助释曰。非别故非方。非通故非圆。非空故非尖。非有故非邪。若作非破非立为言者。非破故非难。非立故非易。非破故非内。非立故非外。非立故非相。非破故非非相。非破故非圆。非立故非方。非立故非尖。非破故非邪。次问者。圆有四门若无生摄尽。何用诸门。答意者。今说无生则云无生摄尽。若说余门则应一一各云摄尽今从行便且云无生。乃至开为三十二门。何但四耶。既云从于智断二德以立门名。三十二门未尝别异。随举一门摄三十一。月无增减等者。譬不异而异。约惑智边说有增减。见有增减月体常圆。诸门依于智断二德。但从能入差别不同。而其理体未尝生灭。大经云。因须弥山故有亏盈。俱舍复云。近日自影覆。诸小乘经多云白银琉璃渐渐互现。故有增减。今取此意譬无增减。意甚便也若无生下以门结遍。问无生门门称无生等者。门称无生则应一切悉称无生。前诸句中何故复云无生生等。无生生是初四句中第一句。生生是第四句。生自在故是第三句。引三生句以难无生。答意者。三句明生。并是无生功能故也。次正明破法遍中初列三章。一一章门皆云从始至终尽其源底者标中探说章中之意。尽源故横周。尽底故竖穷。竖破灼然有始有终。于一一见一一品思无非法界故也。横门一一亦各复有从始至终。不二门中不无横竖。如是皆悉横竖不二。若欲且从三章各说者。三惑各遍名为横周。通至实相名为深穷。一一惑智理非横竖。横中一一亦复如是。又横摄一切名为横周。一一至极名为竖深。不二门中具摄诸横名为横周。无不圆极故云竖深。虽有三文但成二义。谓次不次。横竖但成次第故也。虽有二义共成一心。当知竖中具足有横及以不二。余二类之。故云竖则论高。乃至无竖而不广也。法华大车意亦如是。当知秖是高广大车。故知横竖但论相入不得不二未免纵横。虽横竖皆遍须识不二。故次释云非横非竖。随文见者奈何迷深。故一家释义前总次别。后还结撮归于元意。意虽若是为显不二。还依章门横竖解释。则于一中。横竖甄分浅深不乱。一无生门下先列竖章。亦先列竟。次如此下述竖章意。此文分明寄三显一。如何弃此漫指偏文。大论下引论证于寄三显一意也。是故此中文三义三。意在度入归于不二一心中破。故知下文句句之中。皆有一文一义一意。不烦文故且立六处。华严下重引华严意。以显今文。彼经二根而分两意者。此亦先次后论不次。故似于彼。彼说次者。意亦为成圆顿不次。与今似同。若论今文约观但是借别显总。全非别教意复成异法华唯一则开钝成利。人无不开法亦无二。正当今意。今欲下显文元意。诸教既尔。今亦依之。故示读者。预于文前遥点六处结撮要意。一破见位后二破思位后。三四门料简中。四出假利益位五结破法遍文后。六修中观文初。频此六文殷勤指的。显露彰灼读者尚昏。傥沉密隐映如何取解。故逆提纲领至文重示。此仍不论标章指意等直指文内有此六重初释从见假入空中。先明从解得名。次释当体受称。初文中且通释云见惑等者。明见所从而生及以能障功能。如焰下举譬。焰梦者见惑也。空觉者真体也。此惑下合。然见则见理下释从解得名。见惑下列释。单四见中亦先列四见。于一下先明有见中利钝十使。初利中。谓有于我者。外人计我。或如麻豆及母指等。或计遍身神身四句及一异等。计我不忘名为我见。计我断常名为边见。由计断常不信因果。复计此我以为自然冥初世性世性即是二十五谛及六谛等。或计从于父母微尘梵天等生。皆名邪见。执邪为道名非因计因。名戒取见。谓因此见通至非想。信此非余名为见取。是己法者爱下。明因见惑起于钝使。如是下历三界四谛结八十八使。如文可见。三界合有五十二钝三十六利钝五十二者。谓欲界二十。四谛各五。上界无嗔但一十六。上二界合成三十二。并欲二十合五十二。利三十六者。三界各十二故也。如欲界中苦下具五。道下有三除身边。集灭各二除身边戒取。合十二也。上二界亦然。三十六及五十二。合八十八。问。四谛下惑依何理教。减不同耶。答。依阿毗昙上界不行恚。问。何故身边唯在苦耶。答。此见依身故名身见。依于身见而起边见。余三非身故无此见。又见苦断故故在苦下。问。戒取何故唯在苦道。答。唯彼所起。问。戒取计因苦谛是果。何故在苦。答。计多苦行望为实因。故在苦下。非出道故妄谓出道。是故复于道处能起。集灭异此故无身见。无身见故亦无边见。集灭非道不生戒取。又复戒取在于苦道二谛下者。本是内道见苦能断。本外道者见道能断。故唯在二。问。八十八中初果所断。既唯见惑。何故中有五十二思。答。此思依见见为根本。但断于见根坏条枯。若迷事思此中不摄。故文云是己法者爱。即指五见为己法也。问。修所断中何故无疑。答。见道已断理合无疑。余三见下但例于有则三见可解。但以无等而为根本。如计我是无乃至非有非无也。若历下明历六十二各生八十八。澜(力旦反又力丹反)澜漫游波也。漫亦散漫。纵逸也。言此倒惑如波之逸。五十校计下明生百八也。此经是后汉安世高译。所立法相稍异诸经。经云。佛在王舍。十方菩萨问佛。何故诸行因缘不同。佛言。校计五根及以意识。为一切法本得十方佛智。问。云何具足行道。谓常守根识修校计者。为黠菩萨。若不修校计者为痴菩萨。问。云何不修校计为痴修校计为黠。佛以五十法答。一一法中皆云校计。故云五十校计。一一法中皆有百八。初尽百八痴次尽百八欲。乃至得百八真证百八尽力。诸菩萨问。云何百八。佛言。有所念不自知心生心灭中。有阴有集。不知为痴。转入意地亦如是。识亦如是。是为意三。见好色中色恶色。不自知著不自知灭。有阴有集。乃至触亦如是。彼经但列六根各六。虽无三世之语。而结云百八。故知是约刹那而为三世也。既以心意识三为意地三。故通三世。如云集起名心。筹量名意。别知名识。意三既尔。故使所依五根亦尔。三世三个三十六故。故有百八经又问云。我设知百八痴灭为痴为黠。佛言。未黠。诸菩萨言。何故尔耶。佛言。犹有百八痴乃至未得百八尽力。以念念中不离六根刹那三世。故一一见皆一百八。乃至五十个百八烦恼。故彼经云。举心动念生死无尽。若准大论六根各三受。三受对三尘。三世为百八。此则约果报以论三世。若诸论中。复以十缠加八十八为九十八。加十思惟合一百八。言十缠者。论云。缠八无惭愧。嫉悭并悔眠。及掉举昏沉。或十加忿覆。故知念念有多百八。理含义别。大论又总以十四难而摄六十二见。谓三世各四句。并根本二句。有此难者不应为答。当知下结也。心昏眼盲。盲故不见。昏故不觉。即是无明心昏。智慧眼盲。故不见不觉真谛之理。世讲者下斥谬也。以彼不知俱是见故。谬生去取。讲者私解也。此语下明其谬见违经负心。世人但云初三是见。二四非见。则六十二中但有其半。故云欠少。是故违经。言负心者。若实作此见。但有违经之失。若隐知虚说则有负心之过。中论下且证有无俱是性计。计即是见也。无既成见。当知第四句悉亦是见。又此下验无非证。故知属见。诸外道下是邪人所得。验知是见初文通举外道所计。以辨人非。言本劫本见等者。长阿含十三云。佛告善念梵志。此本末见不出六十二也。本劫本见一十八。末劫末见四十四。合六十二。言十八者。有四四句及根本二。初四句者。一见二十劫成败。二见四十劫。三见八十劫。四以捷疾智说(一一句皆云神及世间常)第二四句者。一我及世间。半常半无常。二计由戏笑。三计失意生。四以捷疾智说(广如初句)第三四句者。一神及世间有边。二无边。三上下方有边。四方无边。四以捷疾智说(广如初句。此三四句初皆云。或有沙门婆罗门。以种种方便定意。观见二十劫等)第四四句者。一我不知不见善恶有报无报耶。二我不知不见有他世无他世耶。三我不知不见何者善何者恶耶。四愚痴暗钝随他问答(此四句头皆说异问异答)根本二句者。一定意知众生未来无因缘而有。二者捷疾智说。次末劫末见四十四句者。初四四句中第一有想四句。一我此终后生有色有想。二生无色有想。三生有色无色有想。四非有色非无色有想(广如初句)第二四句者。以有边无边对有想作四句。第三四句者。以有乐无乐对有想作四句。第四四句者。一有想。二若干想。三少想。四无量想。第二有二四句。初四句者。以有色无色对无想作四句。如初四句。唯以无想替有想。次四句者。以有边无边对无想为四句。如初文中次四句说。但改无想以替有想。第三有二四句。初四句者有色无色对非有想非无想为四。次四句者。有边无边对非有想非无想为四句。此两二四并前四四。合三十二句。复有断见七句。一若沙门婆罗门作是论。我身从父母乳哺衣食长养而生。终归磨灭。二者欲界诸天生。具足断灭。三者色界诸天生。具足断灭。四者空处。五者识处。六者不用处。七者非想非非想处(广如欲界句说)次常见有五句。计一切众生现在涅槃。一计现在五欲自恣得涅槃。二初禅。三二禅。四三禅五四禅(并计得涅槃)合十二句。并前三十二句。合四十四句。经释甚广。数虽六十二不出单四句见也。捉头拔发者。即六十二见中有无等见互相是非。如大经十八。耆婆为阇王作外道譬中云。见二小儿相牵斗诤捉头拔发。章安释云。二小儿者断常有无。互相是非如捉头拔发。因既不善果苦无边。故生死浩然。如长爪等者。次举长爪亦不出四句。大论第一云。有外道梵志名长爪。亦名先尼。亦名婆蹉。亦名萨遮迦。亦名摩楗提。是大论师计一切论可破。一切语可坏。一切执可转。故无实法可信可敬。如舍利弗本末经中说。舍利弗母即是其姊。姊梦见一人。具如法华疏舍利弗缘中(云云)。学讫还国。觅甥不见。往难世尊云。一切论可破等。佛以一句责云。汝见是忍不。思惟于久不得一法入心。乃云沙门瞿昙著我置二负门中。若我答忍是负门粗。众人皆知。云何自言不忍而今言忍。现见妄语。若答言我见不忍是负门细。无人知者。即便答言。是见亦不忍。佛言。不忍是见将何破他。众人无异。何用自高而生慢为。长爪于是不能答佛。自知堕负。世尊不彰我过不言是非。心调柔软得法眼净。即属单四句中非有非无见摄。若准下文并此中意。长爪义当单四见中。后之三见及无言见。若言一切不受即似无见。高著下举况释也。即指长爪为外道中高流上辈。所学已著尚未出单。况余暗钝随时问答者耶。今判下今家判前本末见等。并不出单。次明复见。句别具二故名为复。一一并缘法尘而起(云云)。于一一下明复见生惑。具足下明具足句。句法至四。今一中具四故名具足。虽复单复不同。并以四为句法。故并云四。但三四中单复具异。得三四句名耳。单则四人。复则八人。具十六人复中一往列句。虽似单四句上各加有无。然有有同单有无无同单无。但于有上加无无上加有。第三第四各加两句。句法应云亦有亦无有。亦有亦无无。非有非无有。非有非无无。今文开于两亦双非。合有无也。此开合者或写误。或别有意。第二本中都不列句。但直标云复具而已。此乃修补时添。应是元听具闻列释。今加不云私谓故也。是则四单之上。更加六句以为复句。具足四句一往亦似于单四上。各加四句。然亦有有同单有无无同单无。两亦之上虽加两亦。同单两亦。双非之上虽加双非。同单双非。是则于前单上。成加一十二句。于前复上但更加六。并前单复则成十六。是则于一四句之上。离之乃为二十八人。计但成于十六句耳。故六十二中并无复具。次一句下具所生惑。次明绝言见。一一下诸四句后。各有绝言各生若干。诸惑不已故云一一。又约下次明依于佛法生见。亦有绝言并所生惑。余并如文。复次下当体名见见秖是假。假者秖是不实为义。得名虽殊见体不别。所以重于当体立假名者。欲于一一立三假义。知见体是假。是故先云见体是假。假谓三假。又前文云。从解得名见理方断。云何见理必推三假。是故复云当体名假。应以四句破假。假破故见理。亦应合云假所生惑。此释三假为破惑故不应生惑。若无四句及性相空还生于惑。故此未明出在后文。法尘下释三假相中。先约心释。因内因外和合方成。故所生法名因成假。念不实故。故前念灭。灭已复生。生者必灭。计能相续。名相续假。他待于己故立他名。己待于他假立于己。相待不实名相待假。若竖待者意亦如是。言三无为者。一虚空。二择灭。三非择灭。旧名数缘非数缘也。俱舍颂云。此中空无碍。谓太虚空无碍为性。非谓所见空一显色及窍隙等。颂云。择灭谓离系随系事各别。随三界系见见品品皆名为系。所系不同名为随事。离一系故得一择灭。择力所得灭名为择灭。择谓断智。推度令灭故名择灭。非择灭者。颂云。毕竟碍当生别得非择灭。此非择灭。二类不同。谓根尘阙缘及所证位。诸无知惑不得续起。名碍当生。如缘一色时。于余诸色及余四尘得非择灭。为正缘色碍余色等。当不生故名碍当生。三皆无心待我为有。故有是假。开善下此明他解。后文当破。次约色者。四大色身体全不实。是三假故。前念灭时假后念续。故名为假。待中亦应具有横竖。待往灭身名为不身。竖待也。他非我身名为不身。横待也。夫相待文皆有二义。并须思知。次约依报者。正报既假依报亦然。依必随正如影随形。委释如论师者。如成论师委明三假。今文虽释义犹似略。已明色心依正三假。足晓破见故无旁及。但此下明随理三假。言大乘者。即衍门三教。无明幻化其名并通。外四大柱既从四微和合所成。外四大柱复现镜中。镜中岂有能成四微。能成尚无岂有所成镜中幻柱。镜柱如幻故云幻柱。以幻喻像故复云幻。镜柱无者本是外柱。由镜明故像现其中。镜是外柱现像之缘。若尔。外柱亦尔。柱体则由外四大种而令木现复由工匠假立柱名。当知外柱亦复如是(云云)。言四微者色香味触。由四大和合造此色柱。于外即是所造之柱。于像即是能成之柱。由有四微所造柱故。而令镜中所成柱现。故于镜中推能造微及所成柱。永不可得。因成既无安有续待。故但况云况历时节者。即以相续况也。以幻化长短者。即以相待况也。故总结云宁复可得。以一况字冠下二句。大论四十六。广明衍门三假之相虽云随理理有权实。通教随权理。别圆随实理。今云三假附无明起。故知无明亦通深浅。今既破见且从竖义。且通教三假也。别圆三假在第六卷修中观中三番是也。故有次第三不次第三等(云云)。又通论虽尔。若别论者。如章安云。声闻观因成。缘觉观相续。菩萨观相待。虽此为首后必具三。举易况难者。如向镜柱以例外柱。即其相也。言不实者。但以诸法从因缘故。念念不住故待他假设故。当知镜柱与外柱等。无非三假不实义同。虽同不实像等易解外柱难解。故大乘经共立十喻。言十喻者。大论第七云。如幻者。譬如幻师幻作种种。虽无有实然是色法而可见闻。诸法亦尔。无明幻化而可见闻。二如焰者。以日光风动尘。故旷野中犹如野马。无智谓水。诸法亦尔。结使光诸行尘忆想风。生死旷野中转。无智之人谓之为实。三水月者。月在空影在水。实相之月在实际空。于凡夫人心水之中。我所相现。四虚空者。空但有名而无真实空不可见。远视光转令见缥色。诸法本无远无漏智。故见诸相。五如响者。深山中语及打木声从声有声。无智谓有。一切语言亦复如是。但是口中优陀那风触于七处。和合有声。六如城者。日初出时见城楼橹行人去来。日高则灭。无智谓实。诸法亦尔。妄计吾我。七如梦者。梦中无实谓之为实。觉已知无而还自笑。诸结眠中无而生著。得道觉已乃知无实。八如影者。见不可捉。诸法亦尔。虽情谓实求不可得。九如镜像者。非镜非面四句叵得。但有名字。诸法亦尔。非自等四但有名字。十如化者。诸天圣人能有所化所化无实。诸法亦尔。皆无生灭。犹如化人本自无生。何有老死。又释论下会异也。谓会三有及三聂提与三假同。大论四十六。广释三有三聂提义。并在三假品中明之。故得会同。然论文三有与三假名义有同有异。则相待名同。余二名异。二异名中法同因成。假名但览法假而立。故不同相续。文中但释而不见会。今文列释意者。本在会同故须会之。假名即当相续假也。何者。以于法上假立名故。则谓诸法相续名住。今文初释相待有中。全用彼文。如五寸之物待一尺为短待三寸为长。彼此亦尔者。在此则以彼为彼。在彼则以此为彼。物东等者。如彼人在物东则以此物为西。故云则以此为西。在西则东者我在物西则以此物为东。一物未尝异。由人在于物之东西。却谓物之在我东西。当知物上假名东西。次释假名有中。云虽有不同因缘等者。和合法上立一假名。此之假名是有是无。能诠故有。不实故无。是故不同因缘实有及兔角无。何者。如酪四微非酥四微。方有酪名。故知酪名不同兔角。如瓶等名下。则有实瓶。兔角名下。无实兔角。龟毛亦尔虽有复不同于实法之体体则有实名则假立。是故假有不同实有。言色等四事因缘和合者。此非和合造酪因缘造酪。应以乳因人缘方名为酪。因缘所成必具四事。故名四事为和合法。和合具四假立酪名。又如下重约端[疊*毛]立重重实法重重假名。释假名有。论中广破端[疊*毛]无常无我。如坐禅人观于端[疊*毛]。作地水火风青黄赤白等。或复都空。是故端[疊*毛]但有名字。今文略撮论文甚广。从一极微色香味触以为实法。假名毛分。毛分者。毛中小分名为毛分。故极微微等皆名毛分。合聚故名为毳。毳即细毛。尚书云。皆生濡毳细毛以自温也。故知七水为一兔。兔亦细毛之类也。乃至成衣。衣是假名。[疊*毛]是实法。如是展转迭为假实。假名有无例如前说。论又云下次会三聂提。聂提西音翻假施设。欲会令同故先问起。答下先会名。次释义。法中既云五众和合。故与因成义同。次受假中受谓领纳。由根茎枝叶故树可领纳。领纳树故有树始终。即名相续是故与前假名有同。用是名字下会相待假。用于树名及枝叶名。取二名下二种之法。树名之下枝叶为法。枝叶名下四大为法。二名二法若待非树有树名生。一切诸法乃至心所亦复如是。论云。行者先坏名至受。次坏受至法。以坏法故得诸法实相。依论次第。即先破相待以至相续。后破因成。若论三假起之次第。则必先因成乃至相待。展转生计展转破之。故破相待以至因成。得实相空次第稍异。文意各别善须思择。璎珞下引证三假。初引璎珞者。彼经具有。故总证也。彼本业下卷云。诸法缘成假法无我。有法相待一切相虚。相续名一空不可得。皆上句明其假相。次句明其总破。以破因成故求我叵得。破相待故一切相虚。破相续故空不可得。次第复不与大论文同。佛旨深远我别有意。大品下别引三经各证一假。此即衍门三假义也。大品者。有外缘故令内思生。思生即是所生之法。大经文者。第十二释外道计常中云。如读诵法。从一阿含至一阿含者。如人欲诵四阿含经。能从一部以至一部者。由相续故。阿含此云无比法也。食法亦尔。相续故饱。外计实故。谓相续常。故今破之。相续是假具如后破。净名等者。从破边说云不相待。四句破已。待不可得无一念住。引此衍文者。为欲显于小衍同有故也。所谓下具列小衍各具三假。前文虽明小门三假。未云四门各具三假及所生惑。今对衍门故重列之。如来下明生惑之由。由生著故。佛教本意示人无诤。诤者人过何关法非。但三藏门拙易生诤耳。然大论文本斥三藏以为诤法。即以衍门为无诤法。故论云。佛法有二。一者诤处。二无诤处。余经已说诤处。今欲示人无诤法。故说摩诃般若波罗蜜经。乃至有相无相有依无依有对无对有上无上。以分二门亦复如是。今则通以佛法大小。皆本示人无诤之法。故云生语见故。于十六门而起假也。如天甘露本令长生。愚食不消反令寿促。佛教亦尔。本令通至常住涅槃。以生诤故反入三途。言语见者。语谓言教。依门各计随生一见。既不能达语下之旨。名为语见。

　　止观辅行传弘决卷第五之五


　　止观辅行传弘决卷第五之六

　　　　唐毗陵沙门湛然述
　　次明破假观中文自为两。谓略广二破。初略破者。略秖是总。先序略境次明略观。境四观二合为六略。言境四者。一者见略。不列有等四句。但云必属一见。二者假略。不明三假之相。但云虚妄无实。三者所生惑略。不列八十八等。但云浩浩如前。四者所防过略。不出生过之相。但云具如后说。言观二者。一止观略。不云推至性相二空。但云双寂不二。二者结略。不云眼智无生。但云从假入空。此六略意。并通此下四见首也。后广此六故名为广。言如前者。具如五十校计所明。言如后者。如此卷末得失中说。前之四略。次第在文可以意得。应当下明止观略。初文是止。从又观去是观。此中亦是止观总用。亦是别而不别。乃至为成下文六十四番不别而别。故知直用四性以推三假。具含止观。初文云飏依焰者。飏字弋障弋彰二反并通。风飘曰飏即焰之动转也。必依于焰方有动故。焰必依空实处无故。焰飏俱是动转之法。如见及无明俱是动法。如动依焰。焰依于空。空无所依。如见依无明。无明依法性。法性无所依。何者。法性无体全是无明。故云空无所依。眠喻同焰。何者。眠心如法性。昏眠如无明。梦事如诸见。无明为本诸见为末。无明无依诸见无住。故云双寂。次释观中云无明既即是法性。不二秖是不异。亦可不二从性不异从相。法性本来下释上不二不异。无明既其即是法性。法性不为无明所染。名本清净。在无明时法性不灭。出无明时法性不起。又在无明时法性不起。无明破时法性不灭。无明与法性其体一故。故无明体亦不生灭。故云无明亦复如是。故知无明无始不起。今即法性亦复无灭。无人计人故并云谁。若谓此下重释无明同法性故。法性无起下重以法性之体。以释无明。能观等者。无明法性并是所观。即空之观即是能观。非但所观无明法性。体性不二。能观观智即无明是。无明如空故观智亦空。如此下略结。以明通故共立无明法性之名。今依次第。且约破见之无明真谛之法性。故云从假入空。次广释中先破有见者。虽对四见离总名别。据未分信法回转等别。仍名为总。初立利根信法两行。如前略破其文已足。为未解者更须后广。其钝根下欲明广观先述广意及用广法。若不用广则增众失。故云今依中论广观之法。中论正被末代之人。世观心者何为弃之。龙树不任为师。知复师于谁乎。故此下文并是龙树中论观法。故云今亦如是。今亦下依论立观。若一念下重述前来所明三假。为所破之假。当观下正明用观。初文先以四句破因成假。于中先列四句。若心下次正推破。初破自生中。云前念为根后念为识者。根无别体。还指无间灭意为体。根名能生。由前意灭生后意识。故俱舍云。由即六识身无间灭为意。身者体也。无间灭时为意根体。尔时五识亦依无间灭意。以为亲缘。用五色根以为疏缘。而生五识五识无间分别生时。即名意识。今此文意不是五识。是第六识。缘于有见以为法尘。即名为识。即以此识对根研责。故云根为有识故生识。根为无识故生识。大论问曰。前念若灭何能生后。答。有二义。一念念灭。二念念生。有此二故。故灭得生。恐生断见是故须立。今为破故。是故须责。生灭虽殊根之与识俱是自心。从根从识俱属自性。于自性中根识互责求不可得。又心之与识俱对于尘。以立心名。是故文中两名互用。终不得以法相。分别心意识异而拘此文。故此初立皆云生心。下句难中并云生识。故此文意两名无在。为从根生问灭生也。为从识生问生生也。若根生下先破上句。小宗虽许根能生识。今破灭生是故须责。若从识生则前识不灭。复生一识。为妨最大故不俟责。是故文中但破根生。从根为下先双定之。根若有下双责也。初责有识。根若有识则有二妨。谓根识并及能所并。则有生生无穷之过。若无能所生义不成。云何言生。又无间灭方名生识。根若有识生灭相违。故并有过。根若无识下责下句也。即类无识能生识也。根虽下责有识性。此是纵破。亦先立二句。有已是下责也。有还同有亦成并生。无还同无同无情生。又识性下作一异责。若一者先责一句。凡言性者。后方能生。识与性一故无能所。若异者责异句。性若异识则同外境。外境能生识即同他。如何计自。若言下次破他性。如前责已毕定知心不从自生。故许不自生云。虽言心不自生。由有外尘而来发心。尘望于根尘名为他。引经云下引大品文证他性者。尘是外缘来发内根。生思即是所生之法。佛赴一机作他性说。计者不了引经助执。若尔下判属他生。今推下用观也。亦先定两句。尘若是下责也。先责是心则有三妨。一尘非心妨则心不名尘。二尘非意外同自生妨。三并生妨。尘若非心容计尘生。尘若是心还成心处生心。即名并生。子若生苗则有能所。子还生子则二子并生。有何能所。尘若非心下次责非心句也。与前根中无识义同。责意亦尔。故云如前破。尘有识性例前可知。若根下责合生也。单计自他既并推破。故计合生拟免自他。亦先立两句。若各各下责也。若各各有还同前文两句中有。故云堕自他性。何名共生。若各各无如二砂无油和合亦无。亦不名共。譬如下举譬。亦先立两句。若各有下次责两句。具如法中若镜面合一者。各有各无恐计异方不能生像。和合同处方能生像。故结责云实不合一。若镜至面方名合一。今取像法不近不远。则能见像。若尔。自是不近不远而能生像。何关镜面。离复不可故知无像。根尘离合下但合若镜面合已下文耳。已上文者。法中已具故也。应一一更将根尘合镜面合为一已上文也。又根尘下责性及一异。并如前自生中说。若根尘下责计离生。前三被推既不得生。故于三外别计于离。于中先判属无因缘无因不生。次亦先定两句。若有下责。先责有离。离即是缘即同他生。何谓为离。若无下责同无心。若言下责性也。亦先定二句。次难二句。有亦同他无同无心。中论下次引中论总证四句。总不应生何故各计。若推下结成性相二空。此中初示二空相。但无性计名为性空。亦不不住下性既破已。但有色心内外之相。既不住于无四句中。故相亦叵得名为相空。言不在内外等者。内秖是因。外秖是缘。中间是共。常自有者。秖是无因。无此计故即无四性。此之二空言虽前后。意不异时。若四句下复以二谛结成二空。若有性执世而非谛。破性执已乃名世谛。故云世谛破性。性执破已但有名字。名之为假。假即是相。为空相故观于法性。观理证真。名真谛破相。空非前后二谛同时。为辨性相前后说耳。思之思之。不见此意徒谓即空。故大品中历一一法。皆云不在内外中间等。此则三乘通观二空。次劝学品中。云菩萨摩诃萨等皆应修学。此之三假即是空所破假。次集散品一一句中。皆云但有名字是字不住亦不不住。言集散者。散所集故名性相二空是则诸菩萨等皆学此二空。得是二空具十八空。性相俱空等者。总结示于总别空相也。此中言总但指二空名之为总以此二空遍空一切。故名为总。若望初文此总仍别。以于四句句句破故。若一句得入亦具二空。非必四句方名二空。文言四者。为转计者。极至无因。故云破四名性相空耳此中总者。望下六十四句复名为总。故中论等者。前引此文证四俱性。性并须破破已名空。即是性空。此中引者证无自性乃至无无因性。亦复无名名为二空。故云用观与中论同。若根检下具二空故。即具十八。此内外等并是所空。空十八事得十八名。若历一一空皆识能所。销之可见。法界次第中亦略销释。意甚分明。以此望彼言虽小异意亦大同。问。从有法至无法有法空。既对三句。何故不空非有非无句耶。答。前毕竟空破不生不灭。即是破第四句也。故下文无。问。前之六空已明二空须更说次七空空耶。答。以向性相重历诸法。故更明七。问。内至毕竟破诸法尽。何须后五。答。大论云。十三破尽。后五重说耳。此十八空大论三十四广释相状。又九十二云。是十八空性亦自空。即是能空亦复皆空。大经十一空及二十空。亦何出此十八空耶。楞伽但列七空。一者相空。分析自他共不生故。二者自性空。空于诸法自性不生故。三者无行空。阴本涅槃故。四者行空。阴入和合离我我所故。五者不可得空。诸法妄计无可说故。六者第一义空。自证圣智离过习故。七者彼彼空。空中最下无复彼此。亦是合十八为七空耳。然彼经意与大论不无小异。故知楞伽七空多在藏通。以自证中云离过习故。从容取之稍通圆别。如大品十八亦通三教。次明相续比因成说。亦应可见。然须细销以出相状。此中云堕断常者。即定有定无也。于相待中先辨相待与二假异。初若不得下明异之由。由计有心待无心故。因成下正明异相。指相续中为别灭者。别在有情心所灭故。异于虚空在生灭故。异于择灭是有为故。于非择中又不与彼阙缘义同。于所缘处心生灭故。故但与彼生灭义同。唯对此灭后念心生。名为相续。若相待中言对通者。三无为法通是无生。无生之名义同于灭。对彼三灭知我有心。言虽不并是者。谓三无为虽不并是生灭之灭。而得是无生者。三无为法同是无生故也。生灭之灭义似无生。彼三无为是无生故。无生是灭。故对灭知生。言虚空等者。举一例二。上既下借于开善因兼之名。以释相待。初牒开善旧解者。旧是开善寺藏法师所立。因上兼此故云因兼。上但二重今至第三。故曰过之。又因兼下今解异旧。上因成中及相续中。惑虽未破缘无生解以此无生对意根生。即相待中因成相也。因上假心来续相待。即相待中相续相也。因上至此故名为因。此具上二故名为兼。是则释因大意同旧兼与过之与旧释殊。开善但以共起名兼。不云具二。上惑不除复起此惑。是故名兼。不云通灭名为过之。释既下结斥。虽用他名义与彼异。但借旧名显相待义。即以今义还破于彼。今检下正释如是四下结成二空十八空等。上文阙于慧眼言者。略也。又亦应云一切智等。文无者略。非但下例破诸见。而此见惑由见理故破有见。见理之时单中余三。复具绝言一切俱破。是名下结也。止观能显光扬并由见破。故教门光显。但破于见尚是光扬。况破诸思尘沙无明。况一心破具如前说。但前约圆门。此寄破见。得意何别。妙旨如初。于此有见亦名总修。若不悟下对于信法六十四番。复名为别。还离前来初总止观。以对四悉二行故也。下去例然。具如前文安心中说。于一一见并作此结。故知前文离开三谛及以一心。犹名为总。用此总别有见即伏。望小同于四善根位。故且结为善有漏阴。以被下见度计转以不起故便起无见。有见犹在谓心起无。亦成见也。夫破见下欲破无见。先明破由即二行三根。依无起计已成下根。如前总后。亦判利钝二行不同。下去亦尔。或但文略。明三根中。闻观于生等者生即有见。谓有为无谓无为实。是故此见应须委破。又当下正破。先标也。总谓直修观破别谓三假四句。故此等总即同初文。前于单见名之为总。虽对四见名总今文重述。故于一见对别名总。又亦不同有见因成末文总别。若对信法六十四番。此之总别复成于总。总破者下正明破无。先引二经明破之相。初引大品者。以识了别于生即有见无生即无见。有无俱破故互相况皆云不可得。即是举深况浅。举浅况深也。思之思之。次引楞伽者。彼经第四云。若起空见名为坏者堕于自共。彼前后文破见非一。次然无生下斥夺也。舍有著无何殊步屈。次别破者。亦先序见由。由前有见三假惑伏。成今无见所执之境。总别二破名用止观。不见三假似性相空。故云泯然入定。不见内外似因成破。亦无前后似相续破。无相形待似相待破。寂然下正明无见所计之相。而起见著下责见过相。故论偈云。诸佛说空法。为破诸见故。而复著于空。诸佛所不化。释论下比决简异。大论十八云。外道爱慢多故。不舍一切法。论问云。外道观空则舍一切。云何不舍。答。外道虽观空而取空相。虽知诸法空不知我空。爱著观空智慧故。若爱著者便成我见。我见即具八十八使。论又问云。外道既有无想等定。灭心所法应无取著观空智慧。答。无想定力非智慧力。如是下出见过由结成空见。佛弟子下显正辨异。明知过由。由谓著心。著心若生知过故离。离即修观。岂更谓此为真无生。云何下示无见中三假具足。良由有见来入此中。无生法尘下出无见中三假之相。当推下次正用观。先破因成。当知下结成二空十八空等。非但下例破诸见。意如前说。者未下别约六十四番。如前说。勤修下见度计转。次破亦有亦无见。亦先牒前见为此见体。或进下辨此见相。如长爪下引例也。一切能破是亦无见。计有此见是亦有见。又见心谓无破他成有。言得悟者。示计是见因示得悟。若非见者云何被破。发见下指同。云何下广示见心是苦集之相。言五不受者。第三行相品云。菩萨摩诃萨行般若波罗蜜时。行亦不受。不行亦不受。亦行亦不行亦不受。非行非不行亦不受。不受亦不受。舍利弗问须菩提。何故不受。答。般若波罗蜜空故。自性不受。不受尚不受。汝受是亦有亦无。即受第三句也。汝云何下示见心中苦。即污秽五阴。又我下示见心中集。又此下点示此亦有亦无见心中三假。今破下正破也。如是下亦结成二空等。即是下结成眼智。若不入者下别明六十四番。此见初文亦应有总。文无者略。亦有下见度计转。次破下略示见由。所以者何下略释见由。由惑不破故成此见。若不定下正示见体。何以故下见者引论以证己执。法正人邪名同义异。坚著下见成起计。即见相也。亦是责过。略以四德证法责之。世人谁不自云常等。咸计所得起爱恚痴。虽非六师定属见计。若不云证粗免夷愆。自谓高深真为上慢。我心生故下示见所生苦集之过。言宁起等者。楞伽第四无常品云。宁起我见如须弥山。不恶取见怀增上慢。此乃少分与而言之。乃至应云宁起我见遍于法界。不恶取空如微尘许。不识此见毒草药王者。毒草譬苦集。药王譬道灭。世有草木可治病者。于中为最称为药王。如耆婆经云。耆婆童子于货柴人所大柴束中。见有一木光明彻照名为药王。倚病人身照见身中一切诸病。道灭亦尔。能照众生烦恼诸病。略过有十者。如向所列十使是也。广不可尽。谓由十使生一切过。又一一等者。此一切过各具三假。用观如文。复次下结示向文不出四谛。夫一切下明示四谛所以。如来下引证。谓初转法轮正在破见。初转虽未尽具四含。四含并是生灭四谛。义同初转。故云阿含四谛之力。如中含云。舍利子问拘絺罗言。颇有事因此得见谛耶。拘絺罗言。有。谓知食知食集知食灭知食灭道迹等。具如释签中引。生灭尚尔。况后三番三种四谛。何所不破。若非有下例破诸惑。兼结成眼智。故云发正智慧。名从假下结成空观。若不下六十四番别破。此见下见度计转。所以下结劝。言不杂者。见见之中俱云三假。所计不同一一假异皆四句破。破体各别。四句之后并结二空。所空义殊。复皆各修六十四番。番番显异。一往似杂章节自分。能了等者。深劝深诫。若能了者则可与论观行之道。不识一句如何能识真谛之乳。况横竖不二一心诸番。次破无言。亦初明见由。由用观破上之四句。复起下正明见体。谓出下责过。略有下复以众多绝言通责。若谓下别判。判其不出复具四句。何谓绝言。所言不出复见第二句者。谓无无句。汝此绝言与无无不别。所言不出具足见初句者。即初四句中第四句也。谓有非有非无及第四句中初句也。谓非有非无有。故知下结其见惑难出故也。法华云下引证也。此文通譬见网蒙蔓。经中鸠槃茶下别譬见惑。玉篇云。山神为魑魅。水神为魍魉。西京赋云。山神虎形为魑。宅神猪头人形为魅。通俗文云。木石变怪为魍魉。以向二例摄鬼神尽。故以此鬼譬一切见。次复具中亦应复具。各各先明略境略观。次广以四句一一责之。乃至亦以二空之总。以对四句之别。一一结成二空十八空等。但例前可知故不烦文。下绝言见虽无别相可对为总。应但用别。具如有见。乃至先出见相。次出绝言。今文存略。亦先略出复具之见。于中略出见由见体。见相正破。结成转计等。又复下出复具下绝言之相。亦略出见由见体。如此下正判属见。何以故下释判也。何故判此而属见耶。待对生故。言不绝故。四句本绝。何须避句别求于绝。空譬可知。又竖下更复竖破绝言之计。前以诸绝相望故横。又以不绝对破于绝。绝还不绝故名为横。今以因果前后相望。故名为竖。因不绝故果亦不绝。上来下重判前来单复等见所破横竖也。如一有见中三假四句。相望成横展转度入。至四名竖。于一见中因成内外相望故横。相续念念相望故竖。相待待于前灭名竖。待三无为名横。一一见初皆有总破。直以空破未分横竖。大途秖是横破者。若曲分委判如向所说。大概而言但成横破。何者。诸见体横。还以三假四句破之。是故大判能所俱横。今当下次明竖破者。以竖法责故云竖破。言竖法者。有浅深故。始自三藏五停。终讫圆教妙觉。此等位发名之为生。汝若言生为何等生。又此竖破不同次第三谛之竖。次第三谛依谛破惑。前后不同故名为竖。此中但以竖法往责。责其成见。见故须破。故云竖破。如前释假。还约佛法四教明假。假皆须破。今明破假。还约佛法四教辨位责其见心。诸教全无非见何谓。定属有见终非位生。为是五停下三藏位生。言苦忍等者。无漏十六心此居其首。乃至道比第十六也。为是干慧下通教位生。为是三贤下别教位生。为是铁轮下圆教位生。别无信位圆无五品者。秖是略耳。言重虑者。虑谓思虑。见道观真已发无漏。今复重观故云重虑。言神通等者。入位菩萨道种智明。游戏神通净佛国土。大论九十三问云。神通所作何名游戏。答。犹如幻师种种变现。菩萨亦尔。故名为戏。复次三三昧中空名为上。诸余行法皆名为下。下如儿戏。故名为戏。论第七又问云。菩萨但当出生三昧。何须游戏。答。菩萨心已出生三昧欣乐出入。亦名游戏。既不同于结使游乐。欣乐出入即是出假。言誓扶习者。大品云。留余残习以誓愿力。及扶余习。而生三界利乐有情。若计下竖破无生。初文正约无生以破。次从有人下。难中论师寄非辨异。初文征起。为是下正责也。于中初约三障以明不生。见思等三属烦恼障。为行下约事理破。为破三障须约行理。是故次明行穷理满。名为不生。世人下约三佛破。于中先破世人误释。言不生者即是法佛。虽甚会理若唯法佛。未是通方。然此中不生不生。不得作重语读之。应须间书。上不生字为上句末。下不生字为下句头。今解下正释。文存四解。初约事理隐显释。法身本有名之为隐。报应二身破惑方显。故以三惑并对二身。破无明尽究竟智满。故名报身。尘沙障法门见思障化道。此惑俱为应身家障。故二惑不生名为应身。二者对治三惑释。故将三身以对三惑。无明障中理中显法身现。见思障空理空显报身现。尘沙障俗理。俗显能垂化。三约能治所显释。业行位智以为能治。真如实相以为所显。复由业行及位智故。三烦恼尽。烦恼尽故报应成就。报应成故本有理显。此则法身本有报应修成。四者别对三因释。修性皆尔。故用对之。此之四解义通圆别。意唯在圆。故初三两解义扶于别。二四两解义扶于圆。以别助圆共成责义。又初之三解皆约诸法不生而三佛生。第四一释。约诸法生而三佛生。三佛下约理结。当知四释总论诸法不生而三佛生。故总结云生即无生。无生即生。他解不生唯在法佛。尚不见法佛不生即生。况见四重三佛生无生耶。然今文意本责无生。解三佛义因破他解故论相即故知三佛生则俱生。若也无生悉皆无生。是故须立相即义也。若闻阿字下引证也。闻一不生解一切义。如闻不生即知三佛皆生无生。乃至四解三佛无生。云何秖作法身一解。若如今解三佛体遍。不生亦遍。将诸下结责。责汝执心并不入此诸不生中。非见是何。有人下约中论师被破之义。而广辨非。初述他人破中论师。论师转释不生不灭。虽作多意而不明破深浅分齐。故被他人约破惑责。但成入空。言秖不者。不者破也。非也。中论下论师不晓被他破已。便加不字令使会中。若尔。非向烦恼之生。非向迁灭之灭。似显中道何殊见真。此解下正破。初略斥。今且与其不不生边。故云此解扶中。责其不周故云伤文失义。何者下释也。先释失义次释伤文。初言失义者。谓失兼通含别之义。论之圆宗有此兼含。如何被破伏无中道。如汝被破正当论文所兼通藏。即此初文是也。若生若灭下为出论文含别之义。若生灭下正显论文圆宗本意。初言破二十身见等者。此果破见。经论列数多少不同。毗昙云。如须陀洹喻经说。断无量惑名须陀洹。何故大经但断三结。或随病故或随根故。为钝根者说八十八。为利根者说断三结。今此即是大论之文。约处中说言破二十。又或时为钝但说断三。婆沙云。如昔一时有毗黎子佛法出家。时佛已制二百五十戒。令族姓子随作乐行。彼人闻已乃生忧虑。谁能守护如是诸戒。便诣佛所头面礼佛。白佛言。我不堪护如是诸戒。尔时世尊现亲善相而不诃责。以软美语而慰喻之。善哉善哉。为能善持三戒不耶。谓戒心慧。彼人闻已即大欢喜。我能善持如是三戒。断惑亦尔。若世尊说断八十八使及无量苦。名须陀洹。则受化者心生忧虑。何能拔除八十八树。度八十八大河。竭八十八大海。摧八十八大山。修八十八对治。若佛但说断三结者。则受化者生大欢喜。言二十者。五阴各四。谓色大我小我在色中。我大色小色在我中。即色是我离色有我。四阴亦尔。故此二十名为身见。八十八使具如前释。案文下结也。兼二谓通藏。龙树下推功论主。解释自我论意本然。如何弘论受他暗破自惬无中。若开唇下释伤文也。吃者不利也。寄事以斥论师如吃。即论语第九有楚狂接舆。见孔子领徒而行。乃为歌曰。凤兮凤兮。何德之衰。尔雅云。雄曰凤。雌曰凰。意斥孔子秖如凤兮。出不遇时。周道若斯欲行礼教。亦如凤兮出非时也。故邓艾对魏主以此为讥警。魏主令其破蜀。艾为性吃。对魏主时频称艾艾。魏主戏曰。艾艾为有几艾。答曰。凤兮凤兮秖是一凤。今以此意斥彼论师。秖如邓艾以凤兮凤兮酬于吃讥。当知不下加不如重吃声。虽云不不秖是一不。纵欲显中失论兼意。此则斥其所说伤文。抽笔下正斥著述伤文。伤者损也。已损圆文徒加点淰。既能著述从錔抽笔。染毫于砚不能开拓演其深致。而于不下加点淰乎。徒增不不之声。却失兼含之富。秖得双非但中一意。全失通藏及论圆宗。悬疣下重约喻责。疣者肉之余也。横生一肉著体为赘。赘又生疣不字加点如赘生疣。被破无中意欲补助还成却失圆及藏通。今解下兼约彼非以显今是。为扶含显存本不生。依汝加不。亦有多种不生不不生也。故今责彼见心。为是何等不生不不生耶。故初标云。且略出其十种。于中分为三意。第一第二明非但破生不生。不生须破。故更加不不生。此乃以正而破于邪。第三至第九皆以两不破两惑生。故云不不生。即是以一生字对上两不。义而言之开为两生。故上不生是一不不见生。次一不生是一不不思生。及论结句一一但云不不生者。还存略故。故以下句不字次前不下。故云不不。下去诸句准此可知。故云正习乃至别圆。第十约妙觉位。智断永满两生不生。名不不生。此中三释同在妙觉。初但标十意在于此。又从第三至第九一一文中。皆释前竟次生后句。前虽不生望后犹生。如释三藏二乘。不见不思两不生竟。即生后云习气犹生。若不尔者。后何所破。初文长爪成第四句及绝言者。一切能破。义似双非。语皆可转义似绝言。是则一计前后四出。谓无见亦有亦无。非有非无及以绝言。今总判之似一不生。不生邪见是故须破。名不不生。如非想下复引须跋非想无生。无生须破名不不生。犊子例此。言第五不可说藏者。大论第一云。佛法中亦有犊子道人。说四大和合故有眼。五众和合故有人。如犊子阿毗昙中说。五众不离人人不离五众。五众不是人人不是五众。人在第五不可说藏中所摄。故一切有道人皆言。一切种一切时。一切法门中求不可得。如龟毛兔角其体常无。阴界入等无有自性。此是一不生。犊子所计犹违小宗。故此不生犹更须破。故云不生亦不生。次意中三藏菩萨未得不生。是故不论。缘觉侵习习未都尽非不不生。故亦不论。言体不见思者。巧智所观故云体不。通教菩萨空同二乘假同别教。故今文中亦不说之。别人两不不通不别。而上地犹生者。别惑未穷故也。别佛约教且云究竟。故大论第九云。小小因缘能惑大果。况闻般若波罗蜜实相。不生不灭。不不生不不灭。言小小因缘者。谓如少施少戒之流。远愿导之尚感大果。况闻圆中不不生等。第三意及结斥如文。竖破第三第四句。如上菩提心中者。第一卷发大心中。非九缚故非有。非一脱故非无。若尔。第三句云何。答。双非即第四双照即第三。若历推理乃至起过闻法开四。是则五十六重双非双照。更加四弘六即。是则六十六重双非双照。况复通教八地已上。及以别圆地住已上。位位无不双非双照故也。我今将诸第三四句。勘汝执心。汝是何等第三第四耶。释名绝待者。先破横竖中。各有第三第四句。及绝待与绝体。体是双非双照句也。虽即略指复更历教一一委释。二文各三。初征起。次正释。三结。尘妙不生通用生者。破一一惑即得无量俗谛三昧。利物自在名通用生。内外业报者。秖是约界论内外也。析断常者。二乘亦得不名双非。双非之义具如第三卷中。通教三乘亦离断常。意如三藏。通教菩萨八地已上。道谓化道。观谓空观。带空出假故曰双流。入空非有。入假非空故名双非。别圆地住妙中双非。初地去是别。文中应剩得字。双遮之言顺第四句。理不异时。次竖破绝者。初列外外等六绝责之。言婆罗门受哑法者。彼外道中有计哑法。不共言说以为至道。三藏去复以佛法多绝责之。初正责。四教皆以四门通理。得理方绝。杜者如前解。不可说众多下况责。为此下明过患。更重下复以十种四句外责。初标也。十种者下列句也。一往者下释也。直立四句故云一往。四上复四故曰无穷。如前四见一一见上。复以三假四句破之。见各十二成四十八。见复起见乃至复具无言等见。皆以四句三假破之。故曰无穷。从门得悟门有四故。名得悟四句。言摄属者。如诸四门皆名有等。随人修习为入何法。若真若中以法摄门。门属于法。问。摄属与褶亵何别。答。褶亵则摄法入句。摄属则摄句入法。权实者。权实各四。为是何等四句外耶。开显者。一切皆实。汝为出此实四句耶。若实若开句外无法。云何言出。一期佛教毕于法华故云齐此。今依法华亦但齐此。灭后起诤是故失意。作论通经故云得意。若不下结责。惬者伏也。前横破等者判横竖文。具如前广约外外及附佛法。乃至佛法。一往成十。既从外外至佛灭后故名为竖。今世多有下斥伪释疑。初邪人邪教邪正相滥。初约人释以正滥邪。言恶魔比丘者。谓曾出家还家破戒。复作道士破灭佛法者是。又何但比丘越济名为恶魔。如大品十六。天魔波旬亦作比丘。为菩萨说相似道。所谓骨想乃至亦说阿罗汉法。语菩萨言。汝用此道尽苦。何用于生死受种种诸苦。今四大身尚不欲受。况当来身。又大经第九云。有一阐提作罗汉像住空间处诽谤方等。凡夫见之谓真罗汉。此等即是作比丘身破灭佛法。若退戒还家如卫元嵩等。即以在家身破坏佛法。言越济者。报恩经第六云。贼住越济断善根人五逆等人。受戒不得。此即正以破内外道。名为越济。济者道也。越谓违越。即当破义。先破外道来投出家中途背此却复邪宗。若更重来成难障戒。今文不论重来成难。且以彼此俱破义故。名为越济。此人偷窃正教助添邪典。淮南子云。偷者天下之大贼。邀者(古辽反)要也。遮截也。不可图胜且求平等。押高等者。平斗之木曰概。以道士心为二教概。使邪正等义无是理。曾入佛法偷正助邪。押八万十二之高就五千二篇之下。用释彼典邪鄙之教。名摧尊入卑。如安法师著二教论。引班固九流。道教则是九中之一。谓道流也。若使道流立为一教。则余之八流法尔分源。若其九流合为一儒。是则对释唯存二教。尚不合独为教主。况复翻欲混和。自古先贤久判真伪。近代名德仍困是非。不如儒俗犹分清浊。如李思慎十异等文。又牟子曰。尧事尹寿舜事务成。丘学老聃旦师吕望。四师虽圣比之于佛。犹白鹿之比麒麟。比其教也犹乌鹊之与鸾凤。比其形也犹丘垤(徒结反蚁封也)。之与华恒。他又问曰。盖诸道丛残凡九十六。澹泊无为莫尚于佛。神仙之术仆以为尊。殆佛法之不如乎。牟子曰。指南为北自谓不惑。引东为西自谓不迷。如汝所言。似以鸱枭而笑凤凰。执蝘蜓而嘲龟龙。然世人有背日月而向灯烛。深沟渎而浅江河。岂不谬乎。汝背佛法而尊神仙者。此之谓也。以道可道下斥其以邪滥正。如新注云。若称可真常之道。非常人所行之道。旧注云。可说之道非真常之道。名可名例之可知。虽有二解望理惑智行位因果。无可以拟别圆四德常乐之道。故云不可均齐佛法不可说等。何者下引例结责。诸法下重广解释不齐之相。如道士李仲卿著十异论。琳法师立十喻论。以喻其异而异于彼。喻犹晓也。晓彼迷故以今文望彼。似彼七异。复加威仪及族位不齐。合为九异。一者理本不齐。亦指向来所滥之法。道可道等将真如常住之法望之。云何得齐。然聃虽有无为无欲之语。语下无旨。虽有常名常道之说。说无所归。若言常无欲观其妙。妙理众多。欲非一揆。为是何等欲妙者乎。故不可以常道之名。均于实相。教相下二明教相不齐。今文但略举一不齐之言。然五千之文。但去奢去泰自约自俭。守雌守弱患智患身。是故聃化以虚无为本憺怕为先。岂与八万法藏十二分教。逗大逗小若偏若圆。四悉赴机五乘接物。冥益显益逆化顺化。欲校优劣安可同耶。况以下三以苦集不齐况之。老虽患身去欲未达患原。弊智劳形不穷弊本。苦集增长去道弥遥。岂与夫舍三界系离六趣果同耶。况三惑二死四智五眼。彼无其名安知其义苦集彰露具如前说。况将下四以道灭不齐况之。故三十七品彼典无名。四德涅槃归乎释教。徒施患身之说信无不净初门身念既无。道品安在。生灭道品尚已天隔。况复衍门彼无毫厘。本既下五示迹不齐。灭理为本应化为迹。俗以三十年为一世。今但以前王后王而为一世。居五天中故云正也。天竺身毒印度并是梵音轻重。三世诸佛皆降迦维是故名正。言金轮者王四天下。故俱舍颂云。金银铜铁轮一二三四洲。律中从劫初来次第相承。八万四千二百五十二帝。有十轮王余皆粟散。悉王天竺。悉达生彼净饭王宫。当此周昭王甲寅之岁。若不出家当为轮王。不绍王位夜半逾城志求大道。既成道已现胜劣应说权实法。乃至入灭利益无疆。老在桓王之年托牧母之野合居陈州之苦县厉乡曲仁之里。字伯阳谥老聃。吝柱史处小臣。庄任漆园德位可识。言边地者。望彼五天此居边地也。即如严观法师与何承天论中边事。具如释签。佛以下六相好不齐。如来聚日融金之色。既彰希有之征。卍字千辐之奇。诚标圣人之相。况分身百亿光照十方。化及泥黎声振尼吒。李氏之形凡庸丑蔑。手把十文足蹈二五。语其同年终不可得。佛说下七化境不齐。先老次庄。老子窃说。说字音税。述也。宣意也。非私曰公。灼明也。隐窃私说尹喜一人。是故非为彰灼公道。列传云。喜谓周大夫善星象。因见异气而东迎之。果得老子。请著书五千有言。喜亦自著书九篇。名关令子。准化胡经。老过关西喜欲从聃求去。聃云。若欲志心求去。当将父母等七人头来。乃可得去。喜乃从教七头皆变为猪头。然俗典孝儒尚尊木像。老聃设化令喜害亲。如来教门大慈为本。如何老氏逆为化原。又漆园下述庄。庄子蒙人也。名周。梁惠王同学。著书十余万言而皆寓言。今宋州北故蒙城是其处也。现有漆园乡于彼著述。改足句治点笔题简。岂同众圣结集。轧轧若抽岂同圆音梵响。自规显达岂同无缘大悲。无闻无得岂同尘界获记。轧轧车声。迟貌也。复次下第八威仪不齐。九族位不齐。颙颙仰也。尔雅云。颙颙昂昂君德也。诗云。万人颙颙。盲人下结斥。复次下单明所滥之法。先辨同异。前既已明多种绝言。绝言之前应有多种四句。中论不生不灭。乃是别圆第四句相。即真中道正绝言也。故正绝言句外无法。如何以外外绝言破他圆别。外外尚为三藏所破。何客此见辄破衍门。次问答料简中初问意者。既不许以外见而破中论不生不灭。若于中论不生不灭起见如何。答中更开六句。分别判释。释中意者。本以中论不生不灭而为难辞。故今还以中论意答。中论兼含既具四意。亦以四意不生不灭。对彼外人绝言之见。复以四种不生灭见。对四教下四正绝言。故有相破相修相即。且如三藏对外简者。三藏不生不灭破绝言见。三藏绝言破不生不灭见。绝言见更修三藏不生不灭。不生不灭见更修三藏绝言。三藏绝言即三藏不生不灭。翻到亦尔。次以外外对衍说之。是则复成三个六句。又除外外但于教教。自以绝言破不生不灭等。复成四个六句。又以藏对通对别对圆。复成三个六句。复以通对别圆。复成两个六句。复以别对圆。复成一个六句。如是都成十四六句。若论答问一个破邪六句即足。准楞伽文中广明破见。及以此文依教起见。是故须此委悉论之。故楞伽第四。大慧白佛。外道亦说不生不灭。与佛法何别佛言。不同。如幻而生如幻而灭。名不生灭。此即通以大乘不生不灭。破外不生不灭。举一例诸他皆准此。又如向所说相破相修。破中皆以大破于小。若准起见皆以藏破之。复应以藏对三以藏破三。修中亦以小修于大。助中亦以大修于小。次约一切凡夫无非见也。鱼王等者。此二行时众鱼众贝皆悉随从。尔雅云。贝居陆者曰贆(卑遥切)在水者曰蜬(古含切)大经十一云。如转轮王主兵大臣。常在前导王随后行。亦如鱼王蚁王螺王商主牛王。在前行时诸众随逐。芜蔓者草滋长曰芜。藤滋长曰蔓。又曰。木藤草蔓。当知下示见过患劝勤修观。且约外外故云避具入绝。若约佛法亦应云乃至避别入圆。皆以止观逐而破之。具足如向一十四番六句。故云无远不届。乃至如金刚刀等。此约破见以成伏道。若得下明成断道。以见望思名之为多。故云从多为言。且约破见竖论名遍。望横望后及以一心。不名为遍。下去例然。言三结者。问。见惑既有八十八使。如何但说断三结已即令得果。答。论云。此三种结是三三昧近对治法。身见是空近对治法。戒取是无愿近对治法。疑是无相近对治法。复次三结生惑增上。身见生六十二。戒取生一切苦行。疑于过未一切处生犹豫。是故经中但说三结。大经三十三云。须陀洹人所断烦恼。犹如纵广四十里水。略言三结此三重故。譬如大王出游巡时。虽有四兵世人但言王去王来。问下释疑。先释能破疑。初问意者。能破止观既有三种。空观已云破无量见。后之二观更何所破。言无量见者。如前所列单复乃至圆门绝言。圆绝尚破况复余耶。当知后观无所复破。答中意者。初观所破谓见及思。束此二破但成破有。见虽无量尚未破思。且言见遍耳。若其通途以见为名。后之二观破于无见及以双非。各有所以何虑无破。故释论下引证者。中道双非方尽二见。故知诸见下结意也。通以诸惑同作见名。界内诸见虽复纵横。但为初观之所破耳。故云尚不为第二观所破。云何而言第三观无所破耶。云何下兼责前诸见横计也。诸见尚在未得初观。况第二第三。云何诸计自谓真道。故大论中若有若无通皆是见。汝尚未出有见况复无耶。即大论序中归敬偈文也。又通以诸见而名有者。为斥二乘为无见故次问者。有之与无同斥为见。有既无量无岂不然。答意者。大论颂文。一往斥小且通名见。妄计已断故不纵横。大段第二得失中。问意者。所破之见是失非得。能破止观从单至具。乃至圆门随逐不舍。为唯是得有失不耶。答中。分为四句。先列四句。次举譬。前二下判。且从末说。所以下释。初之两句外道得失。亦言修止观者。本是佛弟子。因观起见过同于外。于中复辨事感伏者且名为得。事惑未伏者。唯起诸恶名之为失。又以外道中有断常二见。常见之人断钝使者。名之为得。断见之人拨因果故。名之为失。此且寄外论得失也。次佛弟子两句论得失中。虽复用观见惑未断。位在方便名之为失。惑断入真方名为得。若望外道失却成得。何者。外道虽得仍起见故。是故外道得翻成失。以此四种判前破假观者得失异耳。即如前文破一一见三根不同。上根是佛弟子中得者是也。中根是佛弟子中失者是也。下根即同外计得失者是也。若成外得失及佛法得失。并应更观(云云)。三明位者。列位可见。文虽具列四破见位。今文所用既观三假四句不生。即是次第衍门之初。为欲遍知存文旨故。断伏下判同异。次料简中次问意者。若兼示文旨。须存次第以显不次。即应直明别圆之位。以次第意似别位故。故双为问。若直论文旨。何不直明圆破见位。何须用前三教位耶。若单存次第秖应明别何用三耶。此是止观正文读者尚暗。或销文者唯云次第。或修观者别求圆融。但观答文义理自显。前第一卷发心文末。已约四悉料简三教菩萨发心。今于此中复申四意。一从上明下恐修观时发宿习故。须识诸教断见次位。二从又欲下为令行者识半满位。如其不识权实互滥。三从又半下明识前三教。并为圆顿助道法故。若不识者圆乘倾覆。侍者承事也。卫者护也。四从又岂下显同。见为法界无位不实。若畏分别何异避空。言是菩萨无生忍者。借大品语。语通意圆善须得意。体假下次以止观结之。见息入空名止。达见二空名观。通结前来一切诸见悉达即空。此是第一节示妙旨也。

　　止观辅行传弘决卷第五之六



　　止观辅行传弘决卷第六之一

　　　　唐毗陵沙门湛然述
　　次明破思假。初列思假名。云亦名正三毒者。思惑有四慢入痴摄。故但云三。一非背使二非习气。故名为正。历三下头数也。三界九地下品数也。欲四上二各三。上界无嗔故三界但十。欲界六天地狱洲异。同是散地。故但为一。四禅合处大意亦尔。无色无处由生有四。言九品者。以智断惑智分分明惑渐渐尽。何啻有九。立教判果且略为九。如判往生据行优劣。何啻九品。亦为接凡大略而说。皆能等者明惑功能。于未断位一一皆能与力润生。随其何果断尽不生。初果七反者与见辨异。极至于七定不至八。故名七反。不必一切尽至于七。故楞伽第三云。下者至七中者三五上者即生入般涅槃。成论云。于七世中无漏智熟。如服酥法七日病销。如迦罗逻等七日一变。如亲族法限至七代。如七步蛇四大力故行至七步。蛇毒力故不至八步。惑力至七道力非八。婆沙云。应云十四何故云七。答。中有本有数不出七。故但云七。又七处生故人及六天。又修七道故断七使故。言七使者。一欲爱二恚三有爱四慢五无明六见七疑。又总论生。应云七人七天。十四中有。合二十八生。且依前说不出七故。故但云七。如灯灭方盛者。如前随自意中引出曜经。虽复有欲等者。道共戒力性离邪行。他境自妻一切不犯。以于自妻亦离非时非处等故。虫常任运离刃四寸。已断见惑得人空智。虽有事中独头相应。了法从缘不计性实。以于三毒无邪曰正。虽能润生不招四趣。不同下简异见惑。见是著心随境生著。以能造四趣因故。故正三毒在于具缚圣者身中。非但不为四趣作因。起亦离合有取有舍。故不同见澜漫生著。称思惟下释名也。此惑因于重虑思惟。方能断故。故名思惟。数人下明二部同异。成论难数人者。初以上贪下爱相对并难。次若言下以名异义同为难。不应轻重而分贪爱。言一并者。准彼论师复应更以嗔恚为并。上界既以轻贪名爱。何不上界轻嗔名恚。而言上界不行恚耶。故彼阿毗昙心使品中。亦列七使如前所列。唯改第一名贪。此之七使界行分别有九十八。贪恚二使界种分别各有五使。谓欲界五部各有一故(贪不通上)爱以界种分别有十。谓上二界五部各五(爱不通下)慢及无明界种分别各有十五。谓三界五部各一故也。见使种有五。谓五利也。四谛分别合有十二。谓苦下具五。集灭各一。道下有三。合有十二。三界合三十六。疑四谛各一三界有十二。都成九十八。以明贪爱上下互不相通。故招论师二并难也。但佛有时下和通。但令下明立名之意。为令识境何劳苦诤。举譬示本论结本意并如文。
　　○二明体观者。空兼析体故须标列。破见亦尔衍门初故。今复更明析门用智者。明彼始终俱是析故。辩异故来非正用也。正明观法中初标。欲惑下且总标一品各有三假。初释因成。引女六欲以为外缘。对心为因。所起欲想名所生法。六欲境者。大论二十一。释九想中云。此九种者。能治行人七种染欲。一或有人染著于色。谓青黄赤白。二或有人纵不著色。但染形容细肤纤指修目高眉。三或有人不著形容。著于威仪进止坐起行住。礼拜俯仰屈伸扬眉。顿睫亲近案摩。言恣态者。美容貌善进止。四或有人不著威仪。但著言语软美辩捷随时而说。应意承旨能动人心。五或有人都不著此。但著细滑柔肤软肌。热时体凉寒时体温。六或有人皆不著如上。但著人相若男若女。七若有人虽得上六无所著人犹无所解。舍世所重五种欲乐而随其死。此中第七所著人欲。既总于六求所著人。今置总存别故但云六。以九治七具如禅门。此六下至贪相外现。即是向六对内意根成所生法。举初果况及无学况如文。难陀欲习如前所引。法华欲想等者。为欲深防欲过故也。尚不起想况复形交。言欲相者。俱舍云。六受欲交抱。执手笑视淫。地居形交。但忉利天。以风为事。夜摩抱持。兜率执手。化乐视笑。他化但视。尚不生想况复视笑。乃至婆沙又辨四洲人欲轻重。此洲最多不复可数。东洲极至十二度中下或十。西洲多至七八少者四五。北洲极多至五少者三四。亦有修梵行者。故多欲者不及畜生。此洲亦有少欲之人乃至梵行。如是多少粗细想相。若取下正明因成。取前六相内动意根。即是所生。相续中云致行事者。为防行事制内相续。非谓相续已有行事。假虚下总知不实。言道理者。对境生心尚知虚假。岂更计于以礼婚聘还精益寿。一月二时通神养生。西方外道为求非想无想等定。尚除下界一切贪欲。况计此理以为正道。次正修观推因成中亦先例四句。若从下用观推。四句下断惑证真结成二空。无欲性空无句相空。利根下结利钝根二行不同。利根二行如上破见中说。上根之人破有见竟即得入真。若未相应亦须用于六十四番。从设未下明六十四番。若钝下标相续示观法。例因成说。次二空中云四句无欲即性空。亦无于四即相空。前破见中破三假后各结二空。此中一一假后。亦皆结无生及以二空。文异意同。初品下明余品亦有三假。例初品说。破贪下余使亦例。九品下结成无生破遍也。问下料简。初问如文。答中明两论判品。由用道异故品不同。故阿毗昙造论缘起中云。问。何故名阿毗昙。答。谓分别未分别者故也。是方便道是胜进道。是无碍道是解脱道。下诸楗度文中但云两道伏两道断。若从下判两道不同。次破色界思中先明所用智不同。言世智者。依于世禅六行欣厌。依无漏理名无漏智。俱解脱人俱得二智。断惑之时随用一智。若初习下判事性两障。如欲入初禅。若犹见有欲界定中床铺等事。名为事障。欲惑未除性障仍在。此惑若破即发初禅。二禅亦尔。觉观未除不发中间。初禅惑破方发二禅。三四两障准说可解。于初禅中初文即是初禅发相。次其中下明初禅惑相。次品品下明初禅中三假之相。若不下明破意。今用下亦明六十四番。次二禅去明因成者。并以下地定体为因。相续相待比初禅说。第三禅中云此乐乃至为难者。圣人及佛弟子修此禅时。于地地中有圣种观。故舍为易。凡夫以于诸地生爱故舍为难。无想定至禅境中略释。五那含者。若以地为名但名第四禅。此禅九处。五是圣居名正含天。无想唯凡。三通凡圣。生五含者。然由修熏禅有五阶差。大品九定通熏九地。此中唯熏第四禅地。先修得已更以多念无漏相续现起。从此引生多念有漏。从此复生多念无漏。如是后后渐渐减少。乃至最后二念无漏。次复引生二念有漏。无间复生二念无漏。名熏加行成相。次唯一念无漏。次复唯有一念有漏。无间复生一念无漏。名根本成。故俱舍云。成由一念杂。言五差者。谓下中上上胜上极。一品有三后品兼前。故第五品合成十五。如是五品如其次第。三六九等生五净居。言夹熏者。谓前后无漏中间有漏。使多念等漏俱成一念无漏。故名夹熏。言五天者。谓无烦无热善现善见色究竟。从此已上皆无烦杂。无烦之始得无烦名。伏烦恼故名为无热。果易彰故名为善现。见清彻故名为善见。色中无上名色究竟。下之三禅复各三天。若依有宗但十六处。于初禅中高胜之处名为梵王。故不别立。次破无色中言有对等三种色者。从第四禅欲入空处。必作方便灭三种色。大论二十一四十一云。三种色者。一可见有对。二不可见有对。三不可见无对。大品云。为过一切色相灭有对色相。不念种种相。入无边空处。过一切色灭可见有对色。灭有对色灭不可见有对色。不念种种色相灭不可见无对色。一切色法唯十一种。谓五根尘法入少分。少分者无表色也。阿毗昙云。一可见。谓色是。二有对有十。谓五根尘。若云不可见有对。应但云五根四尘。三不可见无对。谓法入少分。大经二十一云。眼见色坏名为过色。五根尘坏名过有对。于二种余及无教坏名过异相。此之三色并在色界。欲入无色故灭此三。今此应云及背舍胜处一切处中八色等也。若无表色虽非今文空观所过。得空观时必定离于表无表色。又于可见有对等中。复应明于三有对义。非今正意是故不论。灭色方便具如禅门。先想此身如甑。如笼如网乃至渐空。大论十九云。如鸟在瓶瓶破得出。问。无色界中为定有色为定无色。具如释签。又曾闻有一比丘得无色定定起摸空。他问。何求。答。觅我身。旁人语言。身在床上。于此得定尚不见身。故生彼界于小乘定判为无色。若大乘中如大经诤论中云。无色界色非诸声闻缘觉所知。今且依小。是时下正修观以入空处识处。次无所有处中先破古谬。如禅门中。问。彼无所有处取少许识缘之入定。此事云何。答。不然。应云一切时中但缘无所有处。说有少识者。但以意根对无所有法尘。生少识想。非取少识缘之入定。今文因此便破所有及有用等。先识处下次明非想非非想处。依八圣种此中文略。应云空处如病识处无所有处如文。非想非非想处如刺。今不云者且寄有漏。谓此为极故云胜定。若其通途依圣种观。用病等四及无常等四。前四对治后四缘谛。故以此八缘于无色有总有别。总者。总以八观观彼四阴和合不实。别者。前之四种治四阴事。受如病想如痈。行如疮识如刺。以无常等治四阴理。无常观识苦观于受。空观于想无我观行。以有此八心易生厌。疾能舍离修习无漏。问。四禅但以苦粗障三而为方便。空等四处何须用八。答。空处定细不说八过。过患难识。凡夫亦有依六行者。不及圣种离之速疾。阿毗昙下释非想名。引文存略。立世云。非如四色及以三空故名非想。非无想天及无心定。名非非想。文引婆沙仍不尽语四禅。人师尚不许引色无想天。况总引四禅。既是论文取亦无失。人师释义亦未全非。今家俱存故无破斥。望前三空展转离患。以为释名。故知非想。依同界释不无其义。不破人师意在于此。大论云一常有漏者。小乘经论非想一地并唯有漏。故婆沙云。漏是何义。答。住是漏义。凡夫至此被留住故。浸渍是漏义。至三有顶常浸渍故。流出是漏义。垂尽三有还出下故。持义醉义在内义放逸义并是漏义。准初意释。是故有顶专受漏名。论云。何故非想及以欲界无无漏耶。答。非由器故。无漏之法住中道故。又欲地不定非想愚騃。圣法反此故二处无。若准大论成论。非想同无欲界则有。此定下明非想具惑。言细法者。彼地犹有四阴二入三界故也。所言十种者受乃至慧。受谓识之所受。想谓识之所想。行谓法行。触谓意触。思谓法思。欲谓欲入定。解谓法胜解。念谓念三昧。定谓心如法住。慧根慧力。此之十法及无色爱无明掉慢。心不相应诸行。苦集因缘和合得生于彼。欲入灭定先灭此等。应知下明用观意。既知彼地具细烦恼即有三假。用观破之使入无生。烦恼尽故名事无生。真谛理穷名理无生。故不由地而住有漏。若用下次判二智得名不同。是名下结遍也。此即破思假遍也。
　　○三明破假位中初明三藏位。先出异部者。成论之外并属异部。诸阿毗昙并明见道在十五心。次正释中先释声闻。且依修道至尽等者。若释家家应须先辨欲惑九品能润七生。断品多少对果高下。谓上上能润二生。上中上下中上各润一生。中中中下共润一生。下之三品共润一生。断多少者。俱舍云。断欲三四品。三二生家家。断至五二向。断六一来果。释曰。断上三品则损四生。余三生在为六品润名三生家家。进断中上又损一生并前损五。余二生在名二生家家。更断中中未损一生但名二向。更断中下兼前中中成损六生。余下三品但润一生名为一来。问。何缘无断一品二品及断五品名家家耶。答。必无断二不至第三而命终者。亦无断五不至断六而命终者。谓由圣者起大加行。必无不断大品惑尽。而命终者。言大品者谓三品也。离三成九故三名大。若断至二必至于三。是断初大品也。若断至五必至六者。是第二大品。又无一品能障于果。是故断五必至于六。此次断义与今文同。问。若无不断大品而命终者。何故断八不至于九而有命终。答。断九二义故异三品。一者得果。二者越界。第九一品以有障果及能越界。故断至八有命终者。六唯得果无越界义。是故断五必至于六。二三品中全无二义。断二必三于理不疑。今文中言超断者。即是下文小超之人。本在凡地未得色定。或修欲定欲惑未断。此人至十六心超断五品。名为家家。此之五品同四品故。随其本断品之多少。而得名为家家种子及以无学向果等名。然大师所用并准旧婆沙。若欲知者更检彼文。又家家者。有二不同谓人及天。天谓欲天二三家生而证圆寂。人谓人处或三二家或三二洲而证圆寂。若天三生天三人二。若天二生天二人一。人生三二反此可知。故天家家先于人中得见道已。若超若次进断三四。后于天中三二处生。人中反此。天家家者。于最后生天中余残结断名得圆寂。人中家家准此说之。六种那含位在其中者。大论三十三云。五那含者。谓中。生。行。不行。上流。复有六种。五如上加现。复有七种。六如上加无色。俱舍不立现般但取无色般并五为六。颂曰。此中生有行。无行般涅槃。上流若杂修。能往色究竟。超半超遍没。余能往有顶。行无色有四。住此般涅槃。释曰。不还有五。一中。谓欲界没于色中阴而般涅槃。二者生般。生色界已而般涅槃。三者有行。生色界已长时修行方般涅槃。但有勤修无速进道。四者无行。生色界已不经久修无功用行而般涅槃。勤修速进二道俱无。五者上流。于色界中要转经于四禅天处方般涅槃。上流又二。一者杂修。即乐慧是。二无杂修。即乐定是。有杂修者往色究竟。无杂修者往于有顶。颂中余字是不杂修。又有三种。一全超者。谓在欲界于四禅中已遍杂修。遇缘退失。从梵众没生色究竟。中间尽越故名全超。二者半超。梵众没已中间渐受十四天处。或超一二乃至十三。后乃方生色究竟天。皆名半超。非全超故通受半名。全不能超名为遍没。无杂修者生无色界。唯不能生五净居天。从广果没生三无色。后生有顶方般涅槃。故此那含纵生无色犹属色摄。若欲界没生无色天即无色摄。复有九种中生上流各三种故。如释签引。此六九中未入般前。或得名为罗汉向摄。在色界时或有勤修速进故也。第九无碍等者。从断九惑各一无碍及一解脱。断名无碍证名解脱。阿毗昙中加二如前。三界下结成无生。言尽无生者。毗昙云。尽智者。谓我知苦乃至知道。无生智者。言我知苦已不复更知。乃至我修道已不复更修。又云。我漏已尽不复更生。又云。世智无漏智断。又云。慧解脱人俱解脱人。并从此等得二智名。分别相状等广如诸论。次释通位中初列经正判。言共声闻等者。通教二乘七地已前与菩萨共名共声闻。若尔。八地已上过二乘地。何故亦名共菩萨耶。答。以初名后从本立名。不同别圆始终别故。三藏教中虽有二乘菩萨行远。始终伏惑永异二乘。故不名共。不闻别理复非不共。问。七地思尽何故六地名共声闻。八名支佛地何故七地名共支佛。答。通位从容具如后简。所言下略释也。此意正言三乘共地。何故诸教判断惑位高下差别。何故三乘惑断前后。智行不同。虽复不同而涉共位。以由此故而得共名。干慧下正释也。初释声闻中五停四念。略如玄文及释签引。并望三藏立内外凡。若论观行巧拙虽别。总别等相何妨稍同。未有理水故名为干。薄有理解故名为性。忍者因也。见谓见谛。欲惑稍轻故名为薄。欲惑全亡故名为离。智断功毕故名为办。三别名名通位中。先破立序旧明断见思位皆不同。今核下先总破其断见位殊。秖是不解通教义耳。何者下别责也。通位断见两地不同。断见复应不出入观。人师下人师不晓推过与经。故今折言不解经意。今言下略示。别见下略释。然名下判断。例如下引例。此十六心同是一位。尚判两道。何妨断见二地不同。问。当通教中判断见位。自分二地。何须破他自立借别。立断见位还同通教。答。秖缘同通故得名通。通虽二地断时仍促。三乘共故虽促复长。是故须分三地四地。或时借别别见更长。仍有二意。若约理说通至佛地。若约教道云三四地。虽二意各别见义并长。以别长故故借教道用判两地断见无爽。若依通义云不出观。若依别义但云地地皆能破见。以此为异。以别长故故后两番。通用四地皆断见位。人多不见谓通义足。何须借别。此是大师通申经论。有此判者属借别名名通位也。何者。若定属通不应地前而立伏位。若定属别不应行向属四善根。乃至四地共断见惑亦复如是。故立北式示后学者。使古今异说冷然可见。言借别下正明借位。先借别教始终名通。通教地前无位可论。故借别教内外凡位。但名通教初地二地。通教地后亦无复位。故但以别教法云佛地。以名通教九地十地从容不定。故有或言。大品既云十地如佛。当知即是别名名通。故楞伽第七偈颂品云。远行善慧法云地是佛种性。余者悉是二乘种性。此亦别名名通位也。若是别位岂远行已前属二乘耶近代释位地前伏惑正是斯例。若借下次单借别十地名通十地。则彼此地前通为伏惑。通虽无位即未断惑不入地故。四别名名通菩萨位者。此单约菩萨故。修观断见不定。如此下。略以菩萨断见之位。斥前旧师三地四地断见义也。薄即去菩萨断思位。旧云下重序旧师六七两地为断思位。但六地下今家难也。先难六地。六地离欲。止离欲惑。如何即云与罗汉齐。次纵云。纵带三果行四果向。余一品在亦名为向。如何复得与罗汉齐。若七地下次难第七地。若最后品尽名第七者。此则可然。前六地中既但名离欲将向来属果。初禅初品亦属已辨。断初一品实未办故。故亦不可与罗汉齐。今若下。今为申之则不取通十地之名。但用十度对果名便。以别教义多以十度对于十地。故亦依此以申今意。立此意者。亦恐后人不晓经论对果高低不识别教名通之意。次此皆下谦退推功。次问者。三乘共位借义已成。别立菩萨恐无诚证。次答意者。经论各有两处明文。意并独语菩萨智断。初引大论三处焦炷者。意引干慧别在菩萨断惑之位。若共二乘不名初焰。初焰即是断位故也。论别立菩萨故以初地而为断位。故大论七十八灯炷品云。十地有二。一菩萨初地为初焰。二声闻见地为初焰。若独菩萨地即欢喜地为初焰。论文既以菩萨初地而为初焰。故今取之以为况释。于共伏道尚得以为菩萨初焰。今但退取共断位者。为独菩萨初焰。有何不可。故知此文别判通教菩萨位也。下文自有独菩萨位。即别菩萨位也。所言三种菩萨者。即共地菩萨中根之人。亦同二乘三四地断。又大品下次引大品况释也。第十佛地尚名菩萨。况前诸位无菩萨耶。故云岂得无中及以初耶。言邻极者。以别佛地过十地故。今借别名乃云十地邻极故也。若无下重引大品。从初地来。皆云菩萨修治地业。故大品云。初十。二有八。三五。四有十。五十二。六六。七二十。八五。九十二。十佛(今略为颂)彼文一一具列释之。当知此亦独开菩萨。次引大论。于菩萨边别得忍名乃至游戏神通等名。故知此名别属菩萨。大品忍名亦复如是。如此下正申今意。依向所引尚得别开菩萨地位。准此以为借别名通。别对菩萨何咎。次问者。断欲九品那制两果。答意者。圣制果名休息疲怠。散地惑重名为多难。恐为难退立两果名。次问者。凡禅为治散。欲散既多应多立治。答意者。禅从地立定散相违。岂可于欲而多立禅。次问意者。前别为菩萨立忍名者。六七地前所有智断与二乘同。何故菩萨别立忍称。答中有三义故菩萨名忍。初引十五十六心例。如十五心。虽已有于七智八忍。未入果位故道比忍犹名为因。菩萨虽断诸地见思习未尽故。位未满故。故但名忍。余二意可见。次约别教破思假者。前借别名但显通义。今正在别复显竖义。故次明之。问。开章之初不列别圆。何故至此便释别圆。答。但论空位正在藏通。为显通义更借别名。若论始终竖义似别。若论文旨须知圆融。故于此中明别圆位。言十行出假不复关前者。此中竖意从假入空。故别十行不关前空。但列藏通意在于此。故显体中云。若论三人则有诸位大小。次圆位中。但云八信至第十信断习尽者。习通界外尘沙无明。例亦应云不复关前。此不云者。从初已来三谛圆修。与次第义永不相关。此论粗惑任运断处与次第齐。是故不须云不相关。引华严者。恐人不了粗惑先除。初证初住却望十信故云界内习尽。次华严下证初住位。近代释义地前咸伏。云何销通住过牟尼。此是第二番示文圆旨。云何下释华严意。初文略释。若尔下征难。既有菩萨过佛。岂无声闻过菩萨耶。然以下答。佛道属于别圆地住。尚能过于藏通牟尼。灼然过于藏通菩萨。此约当分作此比决。复次下辨同异。同断见思得名功用。巧拙不同。此虽辨前破思假位智用各别。亦是遥判诸经论中智断异同。初文且列四教断思智用各别。次若言下判向所辨同异文也。初文是当通教三乘自相比望。次若言下即以别圆菩萨比望。通藏二乘同断见思而智各异。亦可云智断俱异。即是通教不断别惑。此中未论断于别惑。故不论也。又通三乘自相望者。亦可云智同断异。习有尽与不尽异也。次问下料简超果等四。初问可解。答中初明有超。虽不下明果虽超而品数不失。如神通人及常人行迟疾不同。岂无里数。次问者。夫论超者。应是利根。身子利根何不超耶。初闻三谛但得初果。答中言七日或十五日者。大论三十八云。身子见舅与佛论议。有云。闻頞鞞说三谛。或云。经七日。或云。经十五日得无学果。阿难为侍者者。大论云。佛求侍者心在阿难。如东日照西壁。至结集时至法会中。迦叶诃云。汝如驴入马群。阿难闻已。于闲静处精勤修习。未得无学。放身欲卧将头就枕。未至枕间得阿罗汉。故知尔前非无智力。以阿罗汉不合为侍。故不取证。如罗什入天竺。国人敬重以沙弥五人为侍。据此降佛已还。并不应以大僧为侍。通教菩萨下一往且明不超之义。故云亦应有超。菩萨无不荷负众生故不论超。论超自约人行不同思假不得不破故也。超果下四种论超。言本断者。本在外道修世禅时已断思惑。名为本断。随本时断品数多少。故使于今入十六心超果不同。本得非想即是已断下八地思。至十六心应名阿罗汉向。但名那含者。以凡地时用有漏智智力弱故但名那含。得那含时此十六心起无漏得替前有漏。名印持定。本得初禅至二三四。比说可知。欲界九品随以世智断之多少者。若本断九今名三向。若七八品得名二果。断六品等名二果向。断五四等但名初果。不同次断意如向说。或三两品名家家者。应云三四品。或恐文误。或婆沙不同。善来者如第四说。正习尽者秖是三藏佛耳。圆人云最超者。问。前云荷负是故不超。云何不同。答。此言超者。以圆望别故得超名。故引璎珞证超不超。彼本业经敬首菩萨白佛言。诸佛菩萨以大方便平等大慧照诸法界。为顿等觉为渐渐觉。佛言。我昔法会有一亿八千无垢大士。即于法会达法性源顿觉无二。一切诸法皆一合相。各于十方说此璎珞。大众皆见一亿八千顿觉如来。故知彼经唯有顿觉。玄文第五判为初住。龙女亦尔。并名顿觉。言无垢者。且约六即以明无垢。净名者。虽成佛道。明初住超。行菩萨道。此即不超。实相理下即第四句。
　　○三四门料简者。初文者明须门意。为通理故故十六门并破见思。今明入空破见思竟。应须更简能入之门。为是义故须明诸门。诸门虽即俱有智断有次不次。见思并障故须明门。若即门通中是今文正意。余三能所为显圆极。彼此乃成一十六门观于是思。又若识诸门。观诸经论冷然可见。以诸经论不出十六故也。初释三藏四门。初明有门中。初引论起观。如此下用观破惑。鹿苑下明得益之人。言俱邻五人者。谓陈如頞鞞跋提十力迦叶拘利太子。佛初成道欲度二仙。以初出家于二仙所习世间定。欲报往恩故欲先度。空声报曰。二仙已死。次思度五人往到其所。五人立制。佛到制破。五人恭敬为敷具等闻法得道阎浮提中五人得道。最在一切人天之前。并是有门之力故也。又頞鞞说三谛者。如论偈曰。一切众生智唯除佛世尊。欲比舍利弗。智慧及多闻。于十六分中。犹尚不及一。因见頞鞞威仪庠序而就问之。汝师是谁。谁之弟子。頞鞞答曰。悉达太子舍生老病死出家修道得三菩提。是吾师也。身子又问。师说何法。答。我年尚幼稚。学戒日初浅。岂能演至真广说第一义。身子言。略说其要。頞鞞曰。诸法从缘生。是法说因缘。是法缘及尽。我师如是说。身子闻已而得初果。初頞鞞晨出佛已告之。今日所见必是利人。应略说法。是故略说四谛中三。诸法从缘生苦谛也。是法说因缘集谛也。是法缘及尽灭谛也。身子闻已还其所止。目连见之先起迎逆而谓之曰。汝得甘露应可共尝。身子便为如闻而说。目连闻之亦得初果。二人见佛。佛命善来并得罗汉。千二百人者。三迦叶千人。优楼迦叶五百。二弟各二百五十。目连身子二百五十。今文阙五十。大论问曰。此诸比丘何故常随世尊。答。如病者得差常随大医。如众星绕月显佛德尊高。大论下明用门者善须方便。言方便者。般若以无著为宗。若无方便于门起著。用有则堕有中。乃至诸门亦复如是。大集下引佛世人依门得益。次明空门。故彼下证门体。云是老死谁老死者。大论引杂含云。十二因缘从无明至老死。若有人言是老死。若言谁老死。皆生邪见。乃至无明亦复如是。若说无谁老死当知虚妄。是名生空。若说无是老死当知虚妄。是名法空。乃至无明亦复如是。彼经佛在调牛聚落。告诸比丘。初中后善乃至梵行清净。所谓大空经。若有问言。彼谁老死老死属谁。彼即言。我即老死今老死属我。老死是我所。若无明离而生明者。彼谁老死老死属谁。老死则断。断其根本则无明灭。无明灭则诸行灭。具二空故名为大空。故知小乘空于我所。名为法空。空于我人名众生空。若诸菩萨以空涅槃恒沙佛法。名为法空。人谓小乘不明法空者。未晓经意。纵有诚教云声闻人但得生空。且让菩萨与夺之言。
　　须菩提空智偏明等者。虽得罗汉何废偏长。石室观空者。佛在忉利一夏安居。佛以神力制诸人天。不知处所。夏受岁已。佛摄神足欲还阎浮。尔时须菩提于石室中住。自思惟言。佛忉利下当至佛所礼佛耶。为不至耶。复自思惟。佛常说法。若人以智慧力观佛法身。是名见佛中最。佛时已从忉利下阎浮提。四众皆集人天相见。座中有佛及转轮王诸天大集。众会庄严先未曾有。须菩提念。今此大众虽复殊特势不久停。磨灭之法皆归无常。因此无常观之初门。悉知诸法空无有实。作是观时即得道证。时一切众皆欲先见如来礼拜供养。有莲华色比丘尼。常为他人呼为淫女。欲除恶名便化为轮王。七宝千子。众人见之皆悉避座。化王见佛还复本身。为比丘尼最先礼佛。佛告尼言。非汝先礼我。唯须菩提最初礼我。所以者何。须菩提观诸法空为见法身。得真供养供养中最。非供养生身名供养也。

　　止观辅行传弘决卷第六之一


　　止观辅行传弘决卷第六之二

　　　　唐毗陵沙门湛然述
　　大品被加等者。凡言加者加于可加。以须菩提空与般若空相应相似。是故佛加令其说空。般若是智故亦加身子。所以但加此二人也。故云欲以大空并小空等。以般若中盛明此二。是故但加此二人也。法华云。我等虽为诸佛子等说菩萨法。大品中佛告须菩提。汝当为诸菩萨说般若波罗蜜。如诸菩萨所应成就。须菩提说已。时诸菩萨声闻四众天龙八部作是念言。为须菩提自力。为是佛力。须菩提知大众心念语身子言。岂佛弟子有所说法。皆是佛力。佛说法相不相违背。二乘之人无力能说。大论五十三云。尔时须菩提作是念。三世诸佛从般若波罗蜜生。须菩提小人。佛云何赞言欲说般若。当如汝所说。答。须菩提说皆承佛旨。正使诸大菩萨大梵王等不承佛意。尚不能说。况须菩提在于佛前能自恣说。身子有说亦复如是。大论下善用方便。意亦同前有门中说。斥非中荡(狄朗切)第三门比说可见。第四门中言车匿者。引人简滥。佛临涅槃阿难心没忧海。阿泥楼豆言。如来不久当入涅槃。若有所疑今悉可问。何以忧愁以失法利。阿难因是前白佛言。一切经初安何等字。乃至恶口车匿云何摈治。佛言。一切经初皆安如是我闻等字。恶口车匿依梵法治。若心调柔软当为说那陀迦旃延经。离有离无乃可得道。言离有无者即是双非。若观境者。亦应云假无同前。非前实法有无俱是。是故双非此即境也。作此观者即名为观。如此下明门中得益之位。言沟港者。古来翻译方言未通。便以预流译为沟港。通水曰沟隈水曰港。四门下明门异理同。初正明门异理同。有法譬证。依理通诤中初正通。跋摩者。宋文帝时来至此土敕住祇洹。临终遗书自说已证。传与此土及外国僧众。偈有四十六行。先归敬三宝已。次说不净观。后说得二果。末后云。那彼阿毗昙说五因缘法。实义修于智名者莫能见。诸论各异端修行理无二等。求那依毗昙得道。故斥成论不得道者。但计异端无行契理。然真谛寂寥等非偈文也(寥亦寂也。空无人也)。祛者去惑也。论主者。诃黎跋摩造成实论。何故下辨诤有无。论文虽分大小辨诤今通用之。顺理必无失理故诤。菩萨无诤中。释迦初值至三祇等者。俱舍云。于三无数劫各供养七万。又如次供养五六七千佛。释曰。初僧祇初供养七万五千佛。二僧祇七万六千。三僧祇七万七千。颂曰。三无数劫满。逆次逢胜观然灯宝髻佛。初释迦牟尼。释曰。第一僧祇初值释迦牟尼。第一僧祇满值宝髻佛。第二满值然灯佛。第三满值胜观佛。大论第二僧祇名罽那尸弃。第三名毗婆尸者。彼此音异。六度具如第三卷引。论因则指释迦等者。彼婆沙中释菩萨义。明因则指释迦三祇百劫。明果则指弥勒当成。何故尔耶。释迦果已成是故指因行。为令慕果而行因故。弥勒因已满是故指当果。皆使观因以知果故。故诸圣教并明释迦之因。如说菩萨昔苦行等。并明弥勒之果。如说弥勒下生经等。龙树难云等者。大论二十七问。观诸法实相及修慈悲令三毒薄。薄故能集清净功德者。如离欲人断下地结犹有上惑。故名为薄。又如初果见尽思存。尚未名薄。如佛所说断淫怒痴名斯陀含。故名为薄。如是等义薄即是断。汝何未断而名为薄。论云。若得无生忍时断正烦恼。得佛果时断余残习。是真实说。此仍存通以破于藏。又大论第五。广斥六度菩萨云。是迦旃延子辈不读衍经非大菩萨。不知实相。自以利根于佛法中作诸论议。作结使智根等楗度。尚处处失况菩萨论。故此初文云释论引迦旃延子明菩萨义。当知大论为破故引。故论斥云。如小人尚不能跳小渠。况度大河岂不没失。云何没失。如云昔菩萨。为大萨他婆度大海水恶风吹船。语贾人言。汝捉我发我当度汝。诸人捉已以刀自杀。大海水法不宿死尸。即时疾风吹至岸边。大慈如是而言不是菩萨。受然灯记身升虚空见十方佛。于空立赞。然灯记言。汝于来世作佛号释迦牟尼。得记如是如何言未是菩萨。三僧祇未有相好。亦无种相因缘。见然灯佛身升虚空见十方佛。岂非大相。为佛所记当得作佛。亦是大相。舍此大相而取三十二相。三十二相轮王魔罗亦能作之。调达亦有三十相。余人各有少。多如青目长臂等。汝何以重相。何经说三祇菩萨不种相好因。如难陀因浴毗婆尸佛。以青黛涂支佛塔作支佛像。愿得端正金色之身。世世受乐处处受生。恒得端正。是福之余。生迦毗罗释种之中。得三十相出家得无学。佛说五百比丘中难陀第一。是相易得。云何九十一劫中种。余一生中得。是为大失。又初僧祇不知作佛不作等者。若藏若衍何处说是语耶。迦旃延子言。佛口虽三藏中不说。义理应然。毗昙婆沙作是说耳。如首楞严说四授记中。有未发心与记。有适发心与记。他人尽知己不知。有他己尽知。云何二僧祇不知作佛。又云。种相好唯在欲界。色界何故不得种耶。如诸梵王常请佛转法轮。云何言上界不得。又不惜身命名檀。不知三空故不名净。乃至般若亦须知三事皆空。言分地息诤者。云二乘及菩萨尚不能分。分地为七分是算数法。是世俗般若中少许耳。又云。要在人中种相因者。如婆伽度龙十住菩萨。阿那婆跋达多龙王七住菩萨。罗睺阿修罗王亦是大菩萨。何故云余道不种相耶。言一思一相者。是心弹指顷六十生灭。一心不住不能分别。云何能种大相。不应不了心中种。多心和合乃能种。犹如重物多人能担。一人不能担。若云释迦弟子机熟者。藏衍等经亦无此说。出自汝心。如是种种破三藏相好。若尔。衍相云何。答。大论二十九云。云何名为衍中相好。十方三世诸佛皆悉无相。何故说相。一相尚无。何故说三十二相。答。佛法二种世谛第一义谛。世谛有相。第一义谛无相。又福道慧道。又生法二身。又相好严身无畏不共严众生。又为二种众生故现二身。著名字者为说相好。知法假名不为说三十二相。问。力无畏亦有相好。云何说法身无相。答。一切诸法悉皆无相。现色身者为见色生喜发道心者。说相无咎。于前多解一一皆开为三教意。以斥三藏方称经旨。问。何故不多不少。唯说三十二相耶。答。丈六身边少则庄严不周。多则杂乱。问。何名为好。答。相大庄严身好小庄严身。若说大者则已说小。复次相粗好细。众生见佛则见佛相好则难见。问。佛断众生吾我。何故相好自严其身。答。既有妙法庄严其心。身无相好或恐度者心生憍慢。谓佛身相不具。不能一心受道。如器不净盛好美食人所不喜。如臭皮囊盛好宝物。取者不乐。是故相好自严其身。又心庄严开涅槃道。相好庄严开人天路。又心庄严三界心息。身庄严者三恶心息。然此中明三祇百劫。与俱舍小异。俱舍则道树已前四波罗蜜满。至佛果位二波罗蜜满。故颂云。但由悲普施。被析身无忿。赞叹底迦佛。次无上菩提。六波罗蜜多于如是四位。一二又一二如次修圆满。初一谓布施。次二谓戒忍。次一谓精进。次二谓禅智。如次对四句。由赞叹底迦其超九劫。故从毗婆尸佛九十一劫禅智二波罗蜜满。若准大论三阿僧祇六波罗蜜满。不相违耶。亦无相违。大论三僧祇但是事禅事智满耳。若至树王下亦是缘理禅智始满。俱舍云。因时已断八地惑者。既未断有顶但用有漏。故大论没前有漏之名至树王下。方云用三十四心断三界见修之惑。故知尔时方得无漏。今文且以大论所斥立三藏菩萨义。故且存之名为伏道。半字者。引证唯小。第五云。譬如长者唯有一子心常爱念。将诣明师。惧不速成。寻便将还。以爱念故昼夜殷勤。教其半字而不教诲毗伽罗论。力未堪故。合喻云。言半字者谓九部经。毗伽罗论谓方等典。释云。此论是字本。河西云。世间文字之根本也。典籍音声之论宣通四辨。诃责世法赞出家法。言辞清雅义理深邃。虽是外论而无邪法。将是善权大士之所为也。故以此论喻方等经。法华称二十年等者。约人即权同二乘。约理即真俗二谛。约惑则见思俱破。问。二义可尔二十云何。答。二乘各有十智。又断见一无碍一解脱。断思九无碍九解脱。贫所乐法等者。如耕夫无帝王之念。织妇绝皇后之窥。二乘亦尔。法华已前虽闻虽说。自鄙绝分而无希取。次通教四门。初是有门。云而有幻化即有门正体。如是下破惑结成。若言假实下空门正体。如此下破惑结成。若明一切法下空有门体。如是下破惑结成。既言下非空非有门体。如此下破惑结成。初有门中云诸法不生而般若生者。大论六十二先引经云。身子白佛言。云何生般若波罗蜜。佛言。色不生般若波罗蜜生。乃至一切种智不生般若波罗蜜生。身子问。云何色不生等。佛言。色不起不生不得不失。乃至种智亦如是。是为般若生。生即是有故证有门。虽具三教今意在通。空门中云乃至涅槃亦如幻化者。大论五十三引经云。诸天子念。谁应闻须菩提说。须菩提知诸天子念。语诸天子云。如幻如化如是闻法。乃至涅槃亦如幻化。论释云。佛于一切众生中第一。涅槃于一切法中第一。以二法名字从因缘生故。假令有法胜涅槃者能令如幻。何况涅槃。以无有法胜涅槃故假设言之。斥三藏如文。体而论破者。此通伏难。难云。通人既观诸法如幻。幻本不生今无所灭。名之为体。体则非破。今何故云体破见思名破法遍。答。此约即体而论破也。不破而破故云体破。次引证中云火焰等者并证四门不可取也。乃至释第一义中。云一切实等四句。四门入池等。并此意也。故赞般若偈云。般若波罗蜜譬。如大火聚四边不可取。无取亦不取。一切取悉舍。是名不可取。不可取而取。是即名为取。释曰。初句明实相般若。即是所通。次句譬所通也。第三句譬能通不可取也。第四句门观俱亡。第五句能所俱亡。第六句总结。第七八句明无取故名为得八义亦兼三且释成通。若不下明门体离诤。问答下与三藏辨异。挡字(丁朗切)谓朋挡也。有门挡有而拨空。空门挡空而拨有。亦名如实巧度等者。大论第七作巧拙二医譬云。如用针药名为拙度。用咒术者名为巧度。亦如二渡若用草筏名为拙渡。用方舟者名之为巧。双舟曰方。声闻化人苦行头陀。初中后夜勤心禅观。苦而行道名为拙度。菩萨化人观诸法实。无缚无解心得清净。名为巧度。巧如喜根拙如胜意。巧拙相形虽复若是。揣心量行无令滥非。此斥小宗事相头陀专根本禅无常等观。苦励身口不知诸法毕竟清净。此以衍教用斥拙度。行道之人善自斟酌。三兽渡河者大经譬也。三人如兽真如水底。象虽得底仍分二别。小象得泥通菩萨也。大象得实即见不空。见不空者。复有二种。谓但不但。今文且用得泥菩萨以共二乘。次别四门中初略辨异。大经下辨行相。经云闻大涅槃有无上道等。具如释签明圣行中。今云事相次第不殊三藏者。且如戒定及生灭慧。此三圣行全如三藏。若无生等三慧圣行则异三藏。今从初说故云不殊。复约教道初不知圆。余如释签次第五行也。初门中云解脱者即是不空等者。是大经第五百句解脱中文。彼百解脱总而言之不出四门。而多明非有非无。当知百句是能通门。三德涅槃是所通理。以彼百句义兼圆别。故使今在别门引之。如来藏十喻者。二文不同。诸文引用。或云佛藏者随语便耳。文在方等如来藏经中。彼经一卷佛为金刚藏菩萨说。文虽有十义但似九。以初二文同一义故。初文云。我以佛眼观一切众生。诸烦恼中有佛智眼有如来身。结跏趺坐俨然不动。善男子。譬如天眼观未敷华中有如来。除却华已便得显现。佛见众生亦复如是。已下九譬总有九番长行偈颂各四五行。今略从要各取一行令知喻相。初云。譬如萎变华其华未开敷。天眼者观见如来身无染。二云。譬如岩树蜜无量蜂围绕。善方便取者先除彼群蜂。三云。譬一切粳粮皮糩未除荡。贫者犹贱之谓为可弃物。四云。如金在不净隐没莫能见。天眼者乃见即以告众人。五云。譬如贫人家内有珍宝藏。主既不知见宝复不能言。六云。譬如庵罗果内实不毁坏。种之于大地必成大树王。七云。譬如持金像行诣于他方。裹以弊秽物弃之于旷野。八云。譬如贫女人色貌甚丑陋。而怀贵相子当为转轮王。九云。譬如大冶铸无量真金像。愚者自外观但见焦黑土。文中各以佛性合喻。若尼楗经云。有城名郁阇廷。王名严炽。有大萨遮来入其国。王出远迎。其见王已坐一树下。王见致敬。因为王说治国之法。乃至为王说佛身相及种性等。乃至令王观如来身云。大王当知依烦恼身观如来身。依阴界入观如来身。何以故。此身即是如来藏故。一切烦恼诸垢藏中佛性满足。如石中金。木中火。地中水。乳中酪。麻中油。子中禾。藏中金。模中像。孕中胎。云中日。是故我言烦恼之中有如来藏。尼楗经中虽亦有于如来藏名。十喻亦与今文大同。然既引弊帛萨遮中无。故知应是引方等经也。涅槃非有等者。涅槃非是能名所名。故云非有。因俗施设名涅槃有。既非色声云何而言见妙有色闻涅槃名。如水酒酪瓶等者亦百句文。彼文云。又解脱者名曰不空。如水酒酪苏蜜等瓶。无水等时犹故得名为水等瓶。如是等瓶不可说空及以不空。若说空者则不得有色香味触。若说不空而实无有水酒酪等。非有非无门中言绝四等者。意指中为所证之理。理无四故。尚无四句焉有百非。此第四门虽四句摄。今约理说故云绝四。乃至有门亦复如是。故引大经非常非断名为中道。以证于理复是双非。如此下判得失也。若得意者得入初地名为见实。若不得意但成地前方便位耳。若准前明三藏四门。一一门后各明得失。为离烦文于此总明。次明圆四门中初辨同异。云何下总征起。观见思下正释也。初明有门。即指见思为不思议因缘生法。生法即假。假是有门。以无空中而不假故。故云乃至第一义亦是因缘。大经下引证也。三菩提法尚是因缘故知一切无非有也。次空门中云三谛者。亦是三谛皆空故也。亦是假中皆空故也。言我及涅槃此二皆空者。我即是俗涅槃即真。二谛俱空唯有中空。中空亦空故云空病亦空。此即三谛俱空故也。次亦空亦有门者。一中一切中约双照说名第三门。无有真实亦空也。分别不尽亦有也。次引多文以为证也。一微尘中亦空也。大千卷亦有也。第一义亦空也。善分别亦有也。大地一亦空也。种种芽亦有也。无名相亦空也。假名相亦有也。乃至佛亦空也。但有字亦有也。既约中道双照二谛。一切无非亦空亦有。次非空非有门者。亦是一中一切中约双非说名第四门。空有乃至非空非有余三门中。皆云一有一切有等。唯第三门言虽稍隐意实周具。云何下明门互融。且寄四门别说其相。三谛之理一一无亏。所以者何下释也。何以故。一门即是三门故也。初举因缘。因缘即空。空即是假。假即法界。今论行相四悉随便根性各别随依一门。初依教门途辙大体。一切且以无生为首。今明教旨辨十六门俱断见思。故料简之出其元意。意在圆门故通列四。又教教虽四随教曲论。一一教中初入复别。故四念处云。藏多用有通多用空。别教多用亦空亦有。圆教多用非空非有。又但以空有相对说者。藏别两教多依有门。通圆两教多依空门。但须分别界内界外。偏用虽尔复顺大途。是故今文无生为首。文中复须具足列四。为偏简故是故通列。如上下结成无生。若尔下开权也。先征起。次正开。三引证。若尔。秖应引法华文以证显实。何须复引大品净名。答。彼部中实不殊法华。所显实同故得为证。既引法华开诸权已。净名大品何权不开。故开彼权还入彼实。即是法华权意本实。他人不说此十六门。将何以为能通之路。破假不同混然难晓。将何以简诸空诸有。乃至诸教非空非有。如上所说且寄一法以之为式。若睹诸教准例可从。又此十六门藏通圆三。随所列门即可为观。唯别闻门稍异前后。如今所列。但是且论初心断见思异。若论远理直在教道。期心极果缘理生信。即以所信立为四门。众生理具为惑所缠。初心顿闻而修渐行。至十行后方始造修。向末地初薄证少分。信后习观初断见思具如藏通。故云次第不殊三藏。从初至后历十六门。自行化他或横或竖。若得下开说即理以结门意。引证如文。上无生下总结用门本意。此言依无生门者。即前大经圆无生门竖破见思。即竖而非横竖皆摄一切。若秖竖破未涉余惑。若得元意本在圆融。故于此中具列诸门破见思位。先简后会。故圆四门皆达见思即是法界并具三谛。恐人迷旨故于此中即示门意。若得意者。终日次第意非次第。故云非方便门。此即第三示文旨归。若销文势不可于一一句见。一一品思频论文旨。若修观者。及寻文旨。不可一句迷于妙体。故四念处中问曰。若尔。应直说大何故先小。答。经具二意。若先大者如照高山纯被于大。仍兼利钝二机不同。若先小者如初鹿苑。然今先小其意有十。一为用故。亦如净名中先为俗众。二为破故。先弟子之砧。后净名之椎。三为摄故。如净名室内先说无常。四为会故。大品会宗皆摩诃衍。五为开故。如法华中决了诸法。六为学者识内外典离邪曲误。七为知故。知佛方便不应辄破。八示末代坐禅内证。邪正空别。九为学者识于内外孟浪行说。十为学者识大小门成遍习故。今约自行似阙前三。兼于利他全须十意。为此意故应遍立门。应以此意该通上下。
　　○次明入假破遍。初文意者大悲利物。是故二乘但住于空。不能从空出假利物。简小正明出假意如文。善巧下示假观相。空中种树者譬出假相。既以大悲为利众生。应于生死善巧方便。如空中种树知病识药。大论二十八引网明菩萨经云。舍利弗白佛。是菩萨所说有能解者。得大功德。何以故。是菩萨乃至得闻其名得大利益。何况闻其所说法耶。世尊。如人种树不依于地而欲令其华果枝叶成果实。者。是难可得。诸法行相亦复如是。不著一切而得菩提。今亦如是。菩萨证空而不住空。能于空中分别药病。虽知不实而常运怀。筈筈相拄者大论云。菩萨虽行诸法未具佛法故不取证不取证者谓不住空。如佛所说。譬如仰射虚空箭箭相拄不令堕地。菩萨摩诃萨以般若箭射三空门。后以方便箭射般若箭。不令堕于涅槃之地。大悲心厚为利众生。此即入假之本意也。若住下结意。
　　○次入假缘中初云同体哀伤者。且约出假。见众生苦同于己苦。名为同体。非谓无缘同实体也。忆本誓者。本拟利生策发令忆。故引二乘以励先志。利智者。应知住空有弃他过不习法过。善巧者。既出假已不为假污。令假智牢强。精进者。誓填本愿无使一念生畏惮想。次引净名三慰喻者。此是大师判释净名问疾品中为三慰喻。所言三者。亦名三观亦名三教。言入空者彼经云说身有苦等。此约通教。亦以三藏助成于通。于两教中但在菩萨。二乘无悲将何慰喻。于彼文中初约果次约因。初约果中谓苦下四行。说身无常不同凡夫计之为常。不说厌离不同二乘自谓满足于身生厌。说身有苦不说乐于涅槃。说身无我而说教导众生。说身空寂不说毕竟寂灭。并如初释。次约因者即约集谛。说悔先罪者。菩萨为他理须悔罪。二乘抵债不同凡夫顺罪不悔不同有部计于罪性从现入过。故云不说入于过去。令诸众生观此因果。并是三假俱顺入空。下入中文云。今我病者非真非有。众生病亦非真非有。入假文在空中中间。故云中间即是入假慰喻。亦名别教慰喻。彼入假文五意具足。故引别教证次第假。彼文三观并约利他。是故三观皆云慰喻。今入空即属自行。虽不引彼意亦大同。言入假五意者。经云。以己之疾悯于彼疾。证今文中同体大悲等者。自悲悲他。我昔有惑生死轮回。是故起悲利彼含识。同体义者具如前释。若以文旨释同体者。见诸众生体性同己。与十方佛体性无殊。我既知已众生不知。非誓而誓观己利彼下之四意准此应知。问。以己之疾悯于彼疾。自既有疾何能利他。既先入空复不应有。如其无者以己悯彼。义云何通。答有二意。一四住已断犹有无明故生念云。我无明尚尔。况众生见思。四轻悯重是故出假。二者无明轻四住重。何得以轻而悯于重。但以昔苦悯彼今苦。故第二意引经云。当识宿世无数劫苦。第二意者。如布衣登极知人苦乐。忆昔四弘以饶益彼。故第二意正当今义。次引经云当念饶益诸众生者。入空则弃他。人假则念彼。次引经云忆所修福念净命者。此语明具福慧二严。福是福严。净命是慧。言净命者。无四邪五邪。乃至不见中理。皆名邪命。故以慧严判属净命。当念于慧忆福利生。次引经云勿生忧恼等者。劝起勇健心也。应如经云。菩萨于生死而有勇。若有忧恼或堕二地。故劝勿忧常起精进。若无精进则生退没。从空下料简也。有法譬合。初法中云利根钝根住空出假等。四句不同。譬与法文前后互列。法中利钝两根。入空在前入假在后。譬中入假在前入空在后。又法说中入空入假。并利前钝后。譬中入空利前钝后。入假钝前利后。随文语便应无别意。又法说中乃以利根对于住空。而料简五事者。利根即是利智。住空即无四事。故将利根以对四事而为料简。有阙四事。未必钝根。具四事者未必利根。次譬中身力譬利智。胆勇譬精进。余之三事并须有进。故且举进以摄余三。亦可胆勇总譬四事。以对身力五譬具足。何能有功者。秖是钝根声闻五事都无。何能有利他之功。今住空下合五缘也。还牒向譬来此帖合。初文总云住空出假各两种者。具如法譬即以利智对四事说。次具五缘者。释第二句五事具足。若对前五少不次第。有亲如天性即同体也。有约谓要约即本誓也。有策谓奇谋即善巧也。有力谓勇健即利智也。有胆谓勇捍即精进也。
　　○次入假观中列三法者。阙一不可。如大经二十三释第七功德中云。善男子。佛及菩萨为大医故。名善知识。何以故。知病知药应病授药。譬如良医善八种术。先观病相后授以药。大经教道真位故在七地。今论似位故在地前。释知病中初列。次释。释初根本先起次息。初又三。初明见根本。次从此下明从本起见。三从为此下起成苦集。自上沉下名为堕坠。升沈更互名之为回。结业为集堕坠为苦。苦集更互如旋火轮。如旋火轮下明息。先譬。知心下合。知起因缘中初标。次释中先以能辨所。所谓内外相。次正释。先释外相。产者养也。育者收也。蓄字应作稸谓积也。散弃也。贫者无福无财也。富者福也。周礼云。丰财也。形貌下内相。伟大肥也忽荣弃位者。如诸经中舍国城妻子及此方先代。若庄子云。古之所谓得志者。非轩冕之谓也。今之所谓得志者。轩冕之谓也。轩冕在身非性命之有。物傥来寄不可却。其去也不可止。故不可以轩冕肆其意。破曰。庄斥今人庄岂非今犹云来寄而不可却。虽似斥彼意在苟求。求之未会反斥求者。与负鼎等曲直天别。与忽荣等是非倍隔。樵渔自乐者。樵如郑弘。渔如渔父此则安贫以自处也。叩牛干相者。非理造求为干。辅佐王者曰相。如宁戚邀齐桓公。乃于城旁饭牛。至夜叩牛角而歌曰。南山岸白石璨。下有寒泉文章焕。中有鲤鱼长尺半。生不逢尧与舜膳。短褐裈衣齐至骭(故旦切。亦下晏切胫也)从朝守牛至夜半长夜漫漫何时旦。黄犊黄犊伍官。何时用汝为国相。桓公夜闻之召为国相。负鼎等者。指事求利曰邀。亦古尧反。伊尹邀相常负鼎而语曰。若使以我为国相者。如鼎调味。鼎者。说文云。三足两耳调五味之宝器也。尔雅云。绝大者曰鼐(奴戴切)汉书郊祀志云。昔太昊兴一鼎象一统。黄帝作三鼎象三才。夏禹作九鼎象九州。故伊尹负之以邀汤也。太公亦以钓而邀文王。专文专武等者。嗜好不同。俗古贤良偏嗜非一。文武可知。如尼干经云。有黑王子多财疾妒。有胜仙王子为性多杀。有无畏王子大悲太过有婆薮天子行事太迟。有天王子轻[跳-兆+參]戏笑。波斯匿王为性贪食。有严炽王子为性大暴。严炽问尼乾子云。有谁无偏过耶。答。唯佛无过。出假菩萨应须渐习。使知众生偏病不同。设药治之。如此下结意。如文。久近如文。知重数中本文多有不同。但依算法合之。应知文中。有直尔合数。有带根本数合。寻之可知。派者别水也如于大水派为小流。今亦如是。此见思重数。文文皆有止观信法等者。正是出假六十四番。但文存略无相资耳。病相下结苦集。言此彼者。以有望无乃至无言。言深浅等者。从有乃至非有非无。单复乃至绝言故也。言轻重者。于一一见皆有轻重。又诸重中皆由能治治于所治。所治未破。破法未尽。有诸重生。又入空下于成入假方便。初正示。言薄修则明者。由初有方便及见思已破。下诸意例然。二乘下斥小。而菩萨下观成破遍。知思病中初列。次略例。释重数中初正释。次举广况略。三准例。并如文。此缘一谛。谛字应从言。四十里水既是四谛下惑。断思但直缘一真谛。或四谛中随缘一谛。如十里水故。称之一谛者字应从水。故大经云。须陀洹所断如四十里水。其余在者如一毛渧。思惑虽多不横起故。二乘直入等者。次明入假方便。并须先预分别。以作后时出假方便。诸教皆尔。但要期克果。长短不同。而分教异。如此习者岂与习法相者意同。故先总知之。后以观助发。别修各有方法者。修观结成。于一一法通以止观研之。况复俗谛恒沙三昧。修各不同。如此修习助开法眼。岂与扶顺宿惑苟遂现情。读春秋诵左传。终朝心游战阵口演诈谋。云助佛法者远矣。又如向说者仍顺教道。若从实义略此预知。但专三昧至六根净。则遍见闻三千色声。欲说一偈不可穷尽。况至初住不思议发。上见思下结劝。五部不填胸者。劝令预作助法眼因。举知五部以为况喻。言五部者。若遗教三昧经。因罗旬喻比丘乞食不得。佛令分僧五部以验僧福。与佛灭后五部名同。其事则别。一昙无德部法名四分。二萨婆多部法名十诵。三弥沙塞部法名五分。四婆粗富罗部律本未来。五迦叶遗部法名解脱。僧祇为根本部。分出前五。如是五部习之在心。岂填胸臆。习止观者亦复如是。广习诸句作不思议开发之由。于理弥明于智弥显。
　　○次明识法药者。楞伽亦云。智有三种。第五又云。五度有三。并云世间乃至上上。但彼经分属三人。大品明逗机设药。即如下文授药是也。此中令习之在心。故与二经为异。初明世间法药中。初引大论。次引大经金光明。并云世法即出世法。然两经语同而有显密。大经在法华后。已开权竟。是故显说。金光明中但云世间皆因此经。此乃密示。又大经虽云是佛所说。仍不云所说即是妙理。显密虽尔顺次第意。且引文证世法是药。亦为治于众生世病。以为出世之梯渐也。深识世法即出世法。一一世法无不为令众生出世。以五戒为出世法者。以佛出世方制此戒。世即出世。故引五行五常及十善法。即是五戒。问。知病中但云见思不说尘沙无明之病。次识药中何故乃云出世及以出世上上法耶。上上法药应治尘沙无明之病。何故药病不相对耶。答。通论药病应如所问。今明知病识药及授药法。并是菩萨从空出假破尘沙惑。应须遍识世法等三。故此菩萨初入空时。先用一门破见思病。后出假时亦先分别众生见思。令其先破。破已亦令广习法药。后入中道。方复自以上上法药。治无明病。故无明病非入假正意。若众生有宜用上上药。亦应为说此上上法。令修假中二种观法。中道亦属假观摄也。言五常似五戒者。如提谓经中长者问佛。何故但五不说四六。佛言。但说五者。是天地之根太乙。之初。神气之始。以治天地制御阴阳成就万物。众生之灵。天持之和阴阳。地持之万物生。人持之五藏安。天地之神万物之祖。是故但五。又云。所持五戒者。令成当来五体顺世五常五德之法。杀乖仁盗乖义淫乖礼酒乖智妄乖信。悯伤不杀曰仁。清察不盗曰义。防害不淫曰礼。持心禁酒曰智。非法不言曰信。此五不可造次而亏。不可须臾而废。君子奉之以立身用无暂替。故云五戒。又云。不杀过于二仪。不盗如太素。不邪行如虚空。不妄语如四时。又五行似五戒者。略以白虎通博物志意。会释其相。木主东方。东方主肝。肝主眼。眼主春。春主生。生存则木安。故云不杀以防木。金主西方。西方主肺肺主鼻。鼻主秋。秋主收。收藏则金安。故不盗以防金。水主北方。北方主肾。肾主耳。耳主冬。淫盛则水增。故不淫以禁水。土主中央。中央主脾。脾主身。土王四季。故提谓经云。不妄语如四时。身遍四根。妄语亦尔。遍于诸根违心说故。火主南方。南方主心。心主舌。舌主夏。酒乱增火。故不饮酒以防于火。五经似五戒者。已略如前释。此中开礼乐为二。不语春秋。又与提谓对义少别以五行名与五经不同。故使尔也。礼云酒者因祭祀而用之。非谓常饮。非祭而饮尚违世礼。况佛制耶。古制礼乐以防淫乱。今习郑卫反增邪浊。故古乐器但吹[(大/云)*包]击缶叩磬鸣钟而已。故魏文侯问于子夏曰。吾端冕而听古乐则惟恐卧。听郑卫之音则不知倦。敢问。古乐于彼如何。新乐于此如何。子夏曰。夫古乐者始奏以文复乱以武。修身及家均平天下。此古乐之发也。夫新乐者獶杂子女不知子父。此新乐之发也。夫乐者天地顺而四时当。民有德而五谷昌。疾疹不作而无妖祥。故曰乐以防淫。诗防杀者。谓毛诗刺上专防暴杀。谓上以风化下。下以风(去声)刺上。尚书防盗者。专明帝王义让之德。故防于盗。易测阴阳等者。如孔子有三备卜经。上知天文。中知人事。下知地理。使诈者不行。如是下结劝。入假下示修观处。欲知此法等者。如向所对未为善修。若通明观以三昧力。知此身中具仿天地。知头圆像天足方像地。身内空种即是虚空。腹温法春夏。背刚法秋冬。四体法四时。大节十二法十二月。小节三百六十法三百六十日。鼻息出入法山泽溪谷中风。口息出入法虚空中风。眼法日月。开闭法昼夜。发法星辰。眉法北斗。脉法江河。骨法玉石。肉法地土。毛法丛林。五藏在天法五星。在地法五岳。在阴阳法五行。在世法五常。在内法五神。修行法五德。治罪法五刑。谓墨劓剕宫大辟。主领为五官。五官如下第八卷引博物志。谓句芒等。升天曰五云。化为五龙。心为朱雀。肾为玄武。肝为青龙。肺为白虎。脾为勾陈。又云。五音五明六艺皆从此起。亦复当识内治之法。觉心内为大王居百重之内。出则为五官侍卫。肺为司马。肝为司徒。脾为司空。四支为民子。左为司命。右为司录。主司人命。乃至脐为太乙君等。禅门中广明其相。大悲下明眼智开发。然世下次判浅深中。云漏器等者。禅法如水。心性如器。心行如漏。世禅如彩衣。心行如雨雨。退失如色脱。次识出世法药者初通列诸法。意通两教。次又如下约增数。具如玄文约教增数中前二教数。即其相也。今文无约教。但有通途以教判之便同约教。此中人天亦可三藏摄。如增一中亦以增数明人天教。今且不论。今增数法遍大小教。且如增一阿含偈云。以此方便了一法。二从二法三从三。四五六七八九十。十一之法无不了。从一增一至诸法。义丰慧富不可尽。一一契经义亦深。是故名为增一含。三藏教化无差别。乃至一切诸大乘经。亦从一法增至无量。又如大经二十八文。亦从二法乃至十法。是一一下明习法药意。为欲下破惑结成。次出世上上法药中有法譬合。初明法中凡约增数者。文遍摄故。一一数中虽至无量。该摄行要莫过二法。如即行人若能总识十重二法始终无阙。方可论道。谓真俗教行信法乘戒福慧权实智断定慧悲智正助。此之十双阙一不可。以摄一切诸增数尽。应细思之以为行相。然此法药文相名目。虽与出世法药名同。释义皆须归于圆别。如四念处六念等文。文相自显自余诸文名犹兼含。如八正九想十智等文。不可聊尔违于深致。如九想中即以四见为污秽阴等。如是四见。凡夫之人谓之为净。得观而变名为不净。乃至白骨即是见真。进至烧想实相无相。初后既然中间比说。十智亦尔。必不可依小乘十智而销此文(云云)。譬如下譬知法药之相。初总譬增数也。为病用药故有增减。又世出世莫不皆为治见思病。故言近而意远。入假下合如文。又如下别譬也。初譬依于佛经以明法药。皮肉汁果如其次第以对四悉。根茎枝叶如次以对信戒定慧。山海水陆以譬四门。以四门中各有四悉及信等故。四方土地以譬四教。于一一教各四门故。如一一方各有山等。采掘干湿。通譬四教各有权实真俗定不定等。有定如顿渐。不定如秘密不定。有入假菩萨用佛正教于定不定用与不同。用苗为采。用根为掘。用权为苗用实为根。根苗各有干湿不同。用真如干用俗如湿。又知下明用药所治不同。善知授法适时不差。入假菩萨虽未能作真秘密化。相似位中亦有分似秘密之义。如一卷明或得不得等是也。入假菩萨下合中。但合四悉。四悉在初遍入诸教。举初摄后咸在悉中。故下信等略而不合。欲治下明法药体遍。大医者别出假位。即十行是。又如大下次譬开权。即是菩萨法药所依依于大地。以随病故。故有增减。地无分别而用药不同。法药下合也。文似于一说多。正当于多会一。何者。若未开权不说多一。观合大地。止合大河。又如下复以四谛譬者。止观所开不出四谛。乃至前来世出世及上上等。不出四谛。故一一谛皆云种种。汤饮等者复譬四谛设治不同。一一四谛各有定慧。即是止观。定慧是道。举道即知具足四谛。谓慧汤定饮。生灭中二。慧吐定下。无生中二。定炙慧针。无量中二。定丸慧散无作中二。则应须以教意释出。入假下合。合中先合四谛。苦集不同集谛也。苦家之集名为苦集。苦果不同即苦谛也。道灭如文。种种下合四止观具四四谛。设治不同故云种种。复次下明出假菩萨造论通经。先譬。次合。譬中先总举譬。所以者何下释。初文云神农者。是黄帝时医。后虽有妙医并则于神农。华他者。列传云。字文化。沛国谯人也。专游学举孝廉。避而不就。晓养生之术。时人以其年且百岁。貌如二十。精于方药心解分剂。不假秤量。若针药不及则饮以麻汤。须臾如醉开腹取病。若在肠中则便断肠湔洗缝肠。膏傅二三日便复。此例甚众。扁鹊者。后语云。越医也。因过齐见桓侯云。王有疾在腠理。桓侯曰。寡人无疾。如何欲治无疾为功。五日后复见王云。有疾在血脉。五日后见云。有疾在肠胃。五日后扁鹊退走。桓侯使人逐之问其故。扁鹊云。疾在腠理可汤熨。在血脉可针炙。在肠胃可酒药。过此后在骨髓。司命所及不可治也。神农如佛。华他等如出假菩萨。依经造论名为作方。次释中乡土等者。诸土不同设药亦异。如似中边机见各别。西方则大小乘局诸部抗行。此土则所习互通以小助大。行事不壅稍顺化仪。人有儜健等者。利钝根也。诸土各有利钝故也。儜病也。食为病缘故醎淡各异。利根钝根病因各别。如大经云。或因解义而生憍慢。或因读诵而生憍慢。贵性颜貌。饮食利养。住处新友。生慢不同。生慢既然。诸惑亦尔。药有浓淡者。顿渐也。渐中圆浓三淡。亦可展转迭为浓淡。病有轻重者。一贪一嗔各有厚薄。良由过现缘习不同。此中并释造论意也。佛初出下合神农。后代下合华他等。释论下引证造论意也。菩萨下明请佛加意。为成法眼大悲利物故也。

　　止观辅行传弘决卷第六之二


　　止观辅行传弘决卷第六之三

　　　　唐毗陵沙门湛然述
　　三授药中。亦先总举药病。众生下别明授药。先明授世法药中。如孔丘等者。姓孔名丘字仲尼。周公姓姬名旦。制礼作乐五德行世。佛教流化实赖于兹。礼乐前驱真道后启。元古混沌未宜出世者。佛教明劫不须此名。且寄此土化初而说。我遣三圣等者。亦云震旦具如前说。清净法行经云。月光菩萨彼称颜回。光净菩萨彼称仲尼。迦叶菩萨彼称老子。天竺指此震旦为彼。准诸目录皆推此经以为疑伪。文义既正或是失译。乃至今家所引像法决疑妙胜定等意亦如是。如涅槃后分本在伪目。至大唐刊定始入正经。岂以时人未决便推入伪。大师亲证位在初依不应错用。次授出世中。初总明随根授药。乃与上上法药合说。虽合二文仍离四教。故知应以藏通而为出世法药。别圆以为上上法药。故销前文须用四教一十六门。门门四悉。若不尔者将何授人。次明别中以四教相望。作下中上上上之名。如大经中四人观因缘智。于一根中皆具四义。秖是四悉。初三藏中初明佛经。虽是下明菩萨论。并有标释结。余之三根准此可知。菩萨论中乐闻即世界。生善即为人。破浊即对治。见真即第一义。下之三教准此可知。下去文略但有二段。先明四悉即是佛经。次明四门即是论也。纵无偏申一门之论。或兼或具。比望可知。若入下总明授药当宜中。初法。云十六道灭者。一十六门。门门四谛。故有一十六道灭。治一十六苦集。门门之中论四悉者。以十六门有佛本经。菩萨出假更于四门。各申佛意以利于他。即是假智之正意也。言随其类音等者。且以出假赴机善说名为妙音。非谓法身一音异解。乃至一云亦复如是。若从文意则是妙益。此之妙益。犹在下文利益中明。是故此文且从竖说。如一云下云现身也。雨说法也。天雨无私所禀各异。三草二木得益不同。随其见闻莫不蒙益。故云生长。应知此中若全不兼文之元意。如何次第出假之位。即能授他圆教四门。
　　○次明入假位者。释中先明位意。若专用前三教下根破假之位。则使凡夫望崖自绝。入空之时先见后思位行长远。如七生思尽若一往来。乃至如上破见破思重数无量。则入空之位尚不可至。何况入假。故云迢递。是故须识诸教明位。权位下根入假未期。实位上根一生可到。一思一见尚即法界。况出假耶。崖者岸也。尔雅云。水滨也。又云。崖重者曰岸。今当下正释。初明三藏。于中先二乘。次菩萨。初文先法。如文。譬如等者譬二乘人。故大经二十六。师子吼难云。众生若有佛性。何故有退有不退耶。佛以喻答。譬如二人俱闻他方有七宝山。山有清泉其味甘美。若有能到永断贫苦。饮服其水增益寿命。唯路险难。其二人者一则庄严一则空往。路值一人多赍七宝。二人便问。彼方审有七宝山耶。答言。实有。我已获得。唯患路险多有贼盗砂砾荆棘乏于水草。往者千万达者甚少。闻是事已一人即悔。一人复言。有人能到我亦能到。如其不达以死为期。于彼多获如愿服水。多赍所有还其所止。供养父母供给亲族。时悔还者见彼心热。彼达已还我何为住。便涉路去。行人下合。涅槃之山有佛性水。二人者。如二菩萨行行不同。生死如险。逢人如佛。贼如四魔。沙如烦恼。乏于水草如不修道。还喻退转。往喻不退。退者二乘人是。退大已后鹿苑取小。至方等中见诸菩萨不思议事。皆应号泣声振三千。于此大乘已如败种。至法华中方生忧悔。悔不对前悔不待后。匆匆取证今方得闻若依此义法华已前无出假事。但于般若义似出假。次明菩萨中。云心又一转者。不待经历渐教座席。本习所熏即能修习。次明通教中破他解云一途之说者。于诸经中有此一往随机之说。未可遍该通方之意。古人不达是故偏执。但佛下正释也。谓二乘人钝根菩萨。至法华中方开入实。入实已后方运大悲。名为出假。若不来至法华座席。如是之人多取灭度。唯识所计即是其流　而于彼土求佛智慧。则非彼论之所修也。若复有人谓此法华偏被下根。判为渐教。若尔法华玄文释用中云。迹门正为生身未入者入。旁为生法两身已入者进。本门正为生法两身已入者入。旁为生身未入者入。又本门增道损生文后。有八世界微尘数人。初始发心。既未游渐此即顿人。岂从数千二乘之人及钝菩萨。而判妙教。况两门得益数倍余经。何不推寻经之本文。正直舍方便。但说无上道。无二亦无三。除佛方便说。已今当说最为第一。不闻此经不名善行。开方便门示真实相。等赐诸子各一大车。草木皆依一地一雨。如是等文不可具述。何不凭兹为顿教耶。若七地下引经斥下根人。大品所诃何必思尽方始出假。思尽即与第七地齐。故引大品。若入七地已堕二乘。故为诸佛菩萨所诃。有大鸟下举譬也。大论七十二问云。行空无相愿。何以一人作佛一作罗汉。答。所谓萨婆若心行于空等。是故作佛。自度心修故成罗汉。言大鸟者金翅鸟也。能从一须弥至一须弥。在于诸天如人间孔雀。所以不来人间者。翅有毒风令人失眼。是鸟初出两翅未成。意欲飞去堕阎浮提。若死若死等苦中道心悔我欲还天奢摩黎树。以身大故翅翼未成不能自举。论合云。鸟身者菩萨也。身大者多习六度。无翅者无方便智。须弥山者三界也。虚空者无量佛法也。未应飞而飞者。功德未满欲从菩萨三解脱门。游于无量佛法空中而欲退没。虽欲作佛而不能得。若死者。罗汉果也。死等苦者。支佛也。痛恼者。失菩萨本功德也。今文两释并是大师随义转用。谓苦等于死名为死名为死等。而犹未死故名为等。故以方便及断见位。名为死等以初果之人思惟全在。义同未死。是鸟下借譬帖合。如人下重举譬以显法华之功。先序所治病重。言不能五欲者。以不能男者。通为不能五欲。用譬二乘根败心死。阉者掩也。掩闭门也。亦曰黄门。黄者主中。中谓圣人居天下中而通理万民。主黄家之门故曰黄门。亦曰黄昏闭门故曰黄门。华严下欲显法华。先序余经。华严已来至于大品。如世间药不能治于被阉之人。诸大乘经融通诸法。菩萨观门愿行该括。而不能令二乘发心。等是融通何不融令二乘作佛。但云在座如聋如哑乃至自悲败种渴仰上乘。而不为我说斯真要。唯至法华得记生喜遍寻法华已前诸教。实无二乘作佛之文。及明如来文成之说。故知并由带方便故。若不尔者。岂部圆妙独隔二乘。问。若言方等不记二乘。何故楞伽第二变化品中。大慧问佛如来何故授声闻记。佛言。三意故记。一为入无余界者。密劝修菩萨行故。二为此界他土菩萨乐求声闻涅槃者。劝舍此心修大行故。三变化佛授声闻记非法性佛。大慧。授声闻记是秘密说。判曰。今闻法华是显露记。不同方等隐密与记。若据斯理净名大品皆应有之。何独楞伽。故方等云。第二第三授我等记。初意自为已入灭者。次第二义但为斥于钝根菩萨。对彼说记何关二乘。第三判非法性佛者。此是以实而隔于权。未若法华显久远本。我土不毁而众见烧。况法性之佛尚不记菩萨。何独声闻。故知三义并异法华。当知大慧发起密说。是故发问授记之事。故知彼经义属方等。与法华异岂待固论。数数斥夺二乘等故。故法华中三周授记偏语声闻者。为显余经所不说故。是故委授劫国之名。菩萨授记处处有文。故但通途云当作佛。乃至本门某生当得。法华称妙斯言可凭。又阐提下更将涅槃对法华教。彼亦能治断善阐提。而但名大不名妙者。一有心易治无心难治。难治能治所以称妙。二者法华已开功非彼得。大阵既破余党不难。虽同醍醐非无斯别。然复涅槃偏被末代。带方便说故复稍殊。别教可见。圆教六根名下根者。出假名同功逾十向。此是相似圆融三谛。不同次第出假之位。又五品下中根也。又初心下上根也。初心即是五品之初。大品下引大品文证上根者。且约通说。五品之初亦约观行论坐道场度众生等。更约六即良由于此。上来下结判如文。次料简中五重问答。初问意者。以空例假。谓情下答中。先分别三根以例出假。以情为上似中真下。情在五停四念处位。似在燸等四善根位。真在见道已上位也。情入者下重释上根。言触人者。于似真前念处位中缘苦谛观。未发相似。所缘之境全同法尘。与此空想法尘相尘。亦得名为情入空也。非谓尔前凡情名入。然此四念人皆能入。故曰触人。恐滥外凡已前。故云非谓散情。或云发八触人方名情入。未审此意(云云)。若尔下更难。但是情入于空何益。此有下答。亦但情益。虽未证空与散情异。即此名益何必似真。为通前难以辨三根。于实入空未为真益。若益下更难。凡云益者。应异退人。既云有益应当不退。不并退者答也。虽未名为不退之位。此位何必一切尽退。设下纵释。设使有退亦能数修。何以故。是人以用五停治法。深重惑谢。故能数修四念处观。次问者。通别上根初心之时。即能入假。当知即假复能入空。是则空假二观相即。以圆空假相即何别。答中列出三人不同。通人虽即正出假时似即入空。此教始终不能入中。故知不同圆教相即。别人虽亦初心出假复即入空。教体终须先空次假。习佛法备后方修中。故名次第。故此两教与圆永乖。况通别入空但照六界。两教出假长短不同。尚未能出佛法界假。岂能九界见即中耶是故两教与圆不同。况复初心空假并用。一往似即二俱未满。纵带此空即十界假。既无法性的非圆融。何须难云与圆何别。从圆人去辨圆异别。而言一心亦能作别者。谓胜能兼劣能别能圆。谓多入下次释圆人次第之相文列五句但成四句。以第五句与初句同。但是文误应无别意。义推应有六句不同。前四如文。除初同句更加假中与空相对。以为两句谓多入空少入假中。多入假中少入空。文无者略。若尔下难向六句。虽有多少三观俱时。何名圆人能观次第。故云则非次第之别。然下答。如向六句即是胜别。别教次第名为劣别。圆观自在胜劣俱能。是故以胜而况于劣。二明出假利益者。欲明出假真实利益。必在别圆初地初住。是知三根虽益而微。此是第四示文妙旨。故知明益正示文意。次第假相利益非无。于中且先总序真应。于中先明真应之由。文云真应复云法眼。故此法眼必非地前。以不思议假为法眼耳。次应以下略明应益以格藏通。验知此益定在法身。三藏下历教正释。判前两教菩萨之人。非真起应。纵约佛者尚非真应况复菩萨。言佛非者。亦且约于当分教道。准彼教门未明法身。是故当教无真应义。若开显说即是法身。与谁相形云无真应。即是玄文跨节义也。应有下明真应相以斥藏通。如释迦过去过去久得法身。于六道中与物结缘。今于王城出家成道。是故名为应有始终。别教地前尚非真应况复藏通。别教下正明真应。即登地已上乃至妙觉。深水曰渊。水本曰源。见众生病知病根本。如人见水知水源底。睹诸法药识药内实。如人见药知药体性。印谓符印。以铜为之使天下同。今亦如是。使用诸教与机不差。故名为同。是则无明为病渊源。中道为药府藏。真种智知如印不差。不思议眼所见无失。和光下释现身也。同四住尘处处结缘。作净土因为利物之始。众生机熟八相成道。见身闻法终至实益。仍存教道以约初地。次明圆教。证道不别。是故但云乃至亦复如是。若得下对邪料简。魔亦能为故须决择。所以者何下释简邪也。言以有漏形作无漏像者。如优波鞠多调伏魔竟。欲见如来在日之形。谓魔曰。汝为我现。魔曰。如教。但现相之时莫为作礼。便于林中放大光明。八部导从乘空而出。鞠多见已生希有心。不觉作礼以偈赞曰。快哉清净业。能成是妙果。非自在天生。亦非无因作。面如紫金色。目净若青莲。端正超日月。奇妙胜华林。湛然若大海。不动逾须弥。安步犹师子。顾视同牛王。无量百千劫。净修身口意。以是故获得如此殊妙身。怨见尚欢喜。况我不欣庆。魔被作礼更复本形。大经四依品云。若魔变为佛形。三十二相八十种好。如是庄严来向汝者。汝当检挍定其虚实。世尊。魔等尚能化作佛形。况不能作阿罗汉像。邪正品云。天魔波旬为坏法故。作四众像四果佛像。老子等者。彼化胡经乃是道士王浮伪造今且纵之。借使老子化作佛者。亦是以有漏形作无漏像。亦同天魔化身之例。况复彼经自化十胡。何关五印。变释为羊等者。大经三十五文。具如释签第三所引。尚非三藏五通者。未断惑故无无漏通。所得神通亦依根本期心异故通用亦胜。彼诸外道尚无念处暖顶等法。故云世智。如是现者。但是如意身通少分。如何得比三藏五通。尚劣三藏岂同别圆。化语下责夺也。雷同者。如阴阳发雷同生万物。亦作雷字字义同前。故知下示真应益。三结破法遍者。准文次第破无明尽方可云遍。亦是取意不次第说。先寄三谛以意斥文。次举要以结示。初三谛中先约真谛。前明文相。于文相中又先出凡情。未破见位尚未次第入真。况不次第入实。初独举见意则兼思。故此次文见思并举。譬中略引三譬。如盲问乳。具如前引。若绳若杵者。大经如来性品云。譬如有王令一大臣牵一白象示诸盲人众盲各各以手触象。王问众盲象为何类。其触牙者言象如莱茯根。其触耳者言象如箕。其触鼻者言象如杵。其触脚者言象如臼。其触脊者言象如床。其触腹者言象如瓮。其触尾者言象如绳。次合喻云。或有说言色是佛性或有说言受是佛性。想行识我亦复如是。各执俱非故云何关。离此无象方知各是。是故总云不即不离。不即故凡夫岂是。不离故离凡复无。是故各计皆名为见。以色等六合牙等七。故七喻通不须的对。呓言等者应作此寱。睡中言也。大经第十八云。譬如二人共为亲友。一是王子(能化)一是贱人(所化)如是二人互相往反(感应相)是时贫人(邪我名贫)见是王子有一好刀净妙第一(佛性)心中贪著(爱乐佛法)王子后时执持是刀逃至他国(菩萨舍应也。感应事密故云逃至。转化余方故云他国)贫人于后寄宿他舍(受五道身)即于梦中寱言刀刀(无明暗寱妄谓有我。从此已下声闻施化。即以似一名为旁人)旁人闻已收至王所。时王问言。汝言刀者。为何所似可以示我。是人具以上事白王(初果)王今设使屠割臣身分裂手足欲得刀者。实不可得(析观)臣与王子素为亲友(曾受小化)共在一处(机感相应)虽曾眼见(闻慧)乃至不敢以手棠触(思慧)况当故取(修慧唯得闻慧无思修故)王复问言。卿所见刀相貌何似。答言。大王刀者如羖羊角(刹利计神黄色)王闻是已欣然而笑。语言。汝今随意所趣勿生忧怖。我库藏中都无是刀。况汝曾于王子边见。王问群臣汝曾见不言已便终。寻立余王绍继王位。复问诸臣汝于库藏曾见刀不。臣答。曾见。问言。何似。答言。如羖羊角。如是展转至第四王登位(即第四果)复问诸臣皆答言见。王复问言。相貌何似。答言。如优钵罗华(婆罗门计神白)复有说言其色红赤如火聚(毗舍计神赤色)有言。犹如黑蛇(首陀计神黑色)王闻大笑。卿等悉皆不见我刀真相。已上注文并是章安疏释。经自合云。说已舍去如王子逃。凡夫说我如彼暗呓。声闻缘觉问诸众生我有何相。或有说言如母指。或言如粟米等住在身中炽然如日。如来出世为断我相言无是刀。贝粖雪鹤摸象呓言并喻邪常。虽云佛性而皆执我故属见摄。故今引之。破见思遍但是入空。就文字下说意也。附文但是破见思遍故云如此。若论元意一见一思无非法界。不同次第故曰意则不然。见思即是下正出文意。若从文说见思障真无明障中。若从意说。见思之外无别无明。无明体性既即法性。当知见思亦即法性。若见见思无明法性。是约名等五即论遍。若取见性应唯第五第六。今通论破何须必至分证究竟名遍。次寄从空出假者。亦先明文相次显文意。故云亦尔。初文相中既是次第。且约法眼论遍不遍。六根已下次明文意。文意本在不次第假。不次第假虽即从初不次第破。复约不次而论次位。即是六根粗惑先除。发得相似不思议假。相似即是中道前相。即是遍位之气分也。障通下约中道观以示破遍。中道既是破遍之法。是故直约双照论遍。不须复于文外论意。即指无明为障不思议化道神通之惑。此惑若破任运双照。虽复文中不论文相。然此中道居二观后。复当次第文相故也。故举要下更总明文旨。谓不次第。具如前文。即观见思即见法性。不复更论三惑三观前后次第。如此结要乃名遍耳。前观法下示结遍意。结遍应在中道文后。如何于此预明破遍。但后文明遍理数而然。秖恐见前空假二观观法重沓。迷于文旨。言文旨者。向之重沓不出一心。故于此中且先略示。见思尚乃即是法性。岂有尘沙在见思外。岂有无明在二观后。三惑既即三观必融。此是第五示文旨也。
　　次释中道四门不同。于中先更牒前空假举后入中。三文相对以显圆妙。生不生等者。次第非实并云一往。自他及以双照自他。并非文旨。言同意殊故皆名似。生不生更牒前从假入空。即不生生等是述文意。自即不自等者。重述前文次第行意。意本在于不次第也。依文次第空是自行。即此自行即是化他。即非自他。不生生更牒前出假。不生不生引后入中。假中二文比入空说。可以意得。故以三文展转相即。使空成妙空乃至假中成妙假中。此即第六示文旨也。种种下结前说意　意虽若是还且附文次第而说。故释中道复开四章。四章初文明中观意者。于次第中初文复先说于文旨。今虽次第即是圆教二惑先除。除非本意意在初心圆修三观。故历四教简其观相前之两教但中尚无。何况圆妙。别虽闻中如眼暗者。是故三教非今所论。三藏可见。次通教中初明理同三藏故无别理可观。虽无等者。此教无中假立中号。亦云不生不灭故也。故知他约缘生色心作三谛名。不能出此。亦得下虽明远通论被接者。是故当教终无第三。次别教中初约谛离合中。言元知中者。但知而已。初虽未观然异通教后心方知。故云元知。照此二谛等者。既以有无共为俗谛以佛法中而为真谛。有异于小故曰从容。虽合真俗以之为俗真谛不出中道理体。通教虽作三谛之名。实无中体。此理下约观譬显真因分齐。初法。次譬。如眼暗等者初标也。云何下释也。亦是合喻。虽标心本眼。以眼暗故但穿旁眼。旁实无眼谓旁有眼。别教菩萨亦复如是。虽初知常而行次第。中理之外实无真俗谓有真俗。名为旁眼。是故此教先破二惑。边外无中期心边外。当知三谛俱名旁眼。例如下举例也。方便如二谛见谛如见中。次明圆教有法譬合。初法中云。先破两惑等者。秖是圆观粗惑先除。故知一生初住可获。故南岳云。望入铜轮领众太早。但净六根。次第行者。借使一生两惑先除。虽不经历亦成次第。或圆接别或别圆接通或解圆行渐。并两惑先除俱非今意。今意一向专在于圆。次譬中初约用兵以譬能所。次以治铁别譬于能。器械譬止。身力譬谛。智谋譬观。械者兵器通名。兵即五兵也。设弓刀槊戈殳也。殳音殊。长丈二两刃。戟有柄也。故淮南子云。用兵如决积水于千刃之堤。转圆石于万丈之壑。即兵利也。今以身壮譬圆三谛。兵利譬圆三上也。权多譬圆三观也。智械并依身力故也。一日者一生也。两铁譬者。约教说之乃有种种烧治故也。次修中观缘者。初正释五缘。五名虽同义与假异。一者假中五事具足方能出假。今此为具五事应须入中。又期心五事方可修中。入空五缘意亦如是。次释中初云无缘慈悲者。具足三慈方名无缘。此慈下结成双非三谛相也。大经十四梵行品文。品初云。慈有三种。一缘众生。二缘于法。三者无缘。众生缘者。缘一切众生如父母亲想。法缘者。见一切法皆从缘生。无缘者。不住法相及众生相。大论二十亦云。慈有三种。众生缘者。谓缘十方无量怨亲中人。法缘者。谓缘无漏罗汉支佛诸佛圣人。破吾我相。但观四缘空五众法。无缘者。不住有无唯诸佛有。与大经文。文意大同须释出之。大论第五明悲亦有众生等三。故知将三慈悲以对三谛义甚显子。今从胜说但云无缘。若得无缘必具前二。故知明于究竟慈悲。不辨此三实未周具。上两与菩萨共者。比斥。乃与藏通两菩萨共也。法缘亦与二乘共也。是故更须第三观也。慈若有无等者。结成三谛。大经梵行品云。慈若有无非有非无如是之慈。非诸声闻缘觉境界。非不异于诸偏菩萨。但偏菩萨闻法易转仍有少分。二乘全阙故独对之。乃至十二因缘七觉八正。十力无畏诸佛神通。无不皆以慈为根本。是故经中遍历诸法皆悉结云。慈即如来如来即慈。迦叶下明慈具德。上慈下结成。手出师子等者。明慈有折伏之用。梵行品云。提婆达多教阿阇世。放护财醉象。欲害如来及诸弟子。尔时踏杀无量众生。象闻血气狂醉倍常。见我翼从被服赤色。谓呼是血。复来奔趣我弟子中未离欲者四散驰走。城中人民谓我终没。调达欢喜快哉适愿我于尔时即入慈定舒手示之。即于五指出五师子。是象见已而生怖畏。失大小便投身礼我。善男子。我于尔时手指实不出五师子。慈善根力令彼调伏。乃至下文举石空中。力士惊怖。现作庄严降诸外道。令狂女人见如己子。患疮女人得药平复。如是皆是无缘慈力。如磁石等者。明无缘慈有摄受用。故大经三十师子吼中。明无缘慈任运能吸犹如磁石任运吸铁。经举六譬以譬慈义。犹如猛火不能烧薪。火然薪坏故名为烧。葵藿随日芭蕉因雷等。其义不别。即是异法相应如磁能摄。夫铁下释修中意。今明慈等具破立义。所言破者。石本不吸火本不烧。如来亦尔本不度生。所言立者。无情尚能异法出生。况复法身依本誓力。不能任运吸众生耶。若无明未破。理虽具足如石隔障不能吸铁。如水生火等者。明慈有能断惑之用。大论三十五释火性不定中云。若火实热云何有人入火不烧。人身中火不烧人身。云中起火以龙力故。水不能灭。以火照之其火则灭。今无明亦尔。因于二观而生无明。二观之水所不能灭。还用中道智火灭之。为灭无明。是故须明第三观也。又大论四十九云。若心著善破者则易。若心著空破者则难。是故著空还须有破。如火起草中得水则灭。若起水中无物能灭。是故还须以火灭之。今亦例尔。若著二惑二智能灭。若著二边二智所不能灭。又律云。本谓水能灭火。不意水中生水。今亦如是。本谓二智灭惑。不意二智生惑。是故须用中智之火灭二智火。次满本誓誓即四弘。四弘亦依四谛而起。枝叶即譬前之二观所断苦集。所未知断即是无明。故以无明譬于根本。次以灯炬譬前二观所修道灭次虽修下。斥遍四谛以显无作。百川者如前二观所修四谛。娑伽下显正。一霔者如今无作所修四谛。中道下合譬无作体遍义也。三求佛智中初明智体。智必有眼故兼明眼。眼智即是能显广大。能显既广所显必深。深竖远横皆以眼智觉了周遍。从因至果究竟具足。上两下以譬比斥。若修下以譬兼合。即是中观之功能也。目足者譬圆解行也。形前两观眼智盲跛。解行阙故终不契中。到池等者。解行所契形前堕坠等也。饮服等者。亲餐理味四德之水。水体不异而有冷等四性不同。佛性理一而有常等四德差别。见池相等者。遍池是水全水是池。池涅槃也。尽果德边穷佛性底。名见池相。见法横周名见方圆。见理竖极名见深浅。同体权实名为方圆。四即不同故云深浅。见即佛眼见也。饮即佛智知也。知见体一。池水不二。法性无染名为清净。四学大方便者。初文通序依体起用。无谋等者大智也。不假先念故曰无谋。住首楞者。大定也。不可思议下总叹智定善巧之用。善巧秖是体内方便。应理称机适时化用。示空风等者。借事显用。风界无色示令可见。世间之火尚能烧草。能入劫火而令不烧。得中体故有斯巧便。故此方便名之为大。为大用故学斯方便。如弥勒下寄于二圣以显善巧。净名弹诃弥勒受折。二圣皆依同体善巧。何者弥勒蒙佛授一生记。若记一生定生兜率。故彼天子预来修敬。弥勒位居偏教不退。天子宿发圆菩提心。弥勒以偏诫诸天子。不鉴天子圆机方成。故感净名正熟诸天。旁折弥勒。先约三世折云。过去耶未来耶现在耶。三世无住。如何自谓得一生记。净名次以如理而诃。如无生灭云何言得菩提记耶。注云云者。经中有并。谓以众生草木圣贤而为并诘。如通凡圣及情非情。若弥勒如得授记者。一切众生小乘贤圣无情草木。亦应记耶。若众生等不得记者。弥勒亦然。何独众生及贤圣等有得不得。如不应同。如体既同记何不等。却覆并决理妙辞穷。所化机成能化久鉴。默受弹折状似招讥。是故讥云。勿起此见。三教菩提见心既破。净名为说圆实菩提。随要略明二十五句。遍一切法无非菩提。故云寂灭是菩提等。应约六即以释发心。而明寂灭及不二等。是诸天子闻菩提已。咸悟无生。是二大士更叩等者。弥勒用权以隐实。大士用实以隐权。故弥勒以说不退转行。如槌叩净名之砧。净名以诃一生补处。如槌叩弥勒之砧。互为槌砧成天子器。故得法忍由闻菩提。令难悟者等者。诸天著乐名难悟者。妙理微密。名难悟法。难悟之人悟偏渐法已自为难。闻圆菩提得无生忍。若非二圣槌砧之巧。焉令天子妙位斯获。岂独高位初心例然。以此而观弹诃不易。泛尔贬挫伤他善萌。等不知机应顺安乐行。犹须待问答以大乘。深爱法人尚诫多说说必有轨无违化仪。初寂忍衣。居大慈室。坐妙空座。方可能为善巧利他。如是利他名字位中已有巨益。何待五品乃至无生。又如来等者。次寄佛化小以明善巧。且据鹿苑而为渐初。一往称为不即说大。言种种者。四时七教盈缩不同。引导皆令离偏小著。无不咸使归会一乘。乃可名为大巧方便。文中语略但云种种。意该鹿苑至法华前。离著之言通七方便。故云然后开佛知见。是故已下更述化意。种种方便意在真实。真实得显方有所归。更以等者重述善巧用权之意。故前三教是异方便。莫不皆为显于法华。佛智等者。叹佛同体权谋叵测。权中之实难可思议。实权体融无能逮者。故以去重牒前文用方便意。结令钝根菩萨来至法华皆悉入实。是则弥显善巧之功。言寰中者。谓法界为域法王所都。法王无偏理性无外受化契理。名悟寰中。若作此环如庄子注。以圆环内空体无际。名为环中。今亦如是。如理无相无始无终。会此环空故云妙契。上二下。次寄文殊化外以明善巧。宝箧经下卷。因舍利弗叹文殊师利神力智慧不可思议。时富楼那语舍利弗。我亦曾见彼之所为。一时佛在毗舍离城。时尼乾子有六万眷属。我入三昧见百千尼干应当受化。往为说法。反见轻笑出粗恶言。于三月中无受化者便舍之去。尔时文殊化为五百异道师徒。往尼干所顶礼白言。我承名德自远而至。汝是我师我是弟子。愿。见哀纳。令我不见沙门瞿昙。不闻彼法。答言。善哉。汝已纯熟不久当解我调伏法。尼干告众。与此摩纳和合共住。互相问讯。彼有所说汝专听受。次第而坐用尼干法。文殊师利威仪殊特。于时赞说三宝功德。亦赞尼干所有功德。令彼亲附。后于异时知众已集。即便语言。我等所行咒术经书。若赞诵时瞿昙所有功德。入我经中来者。是瞿昙实功德。何以故。是瞿昙父母真正转轮王种。百福严身。生时地动梵王扶侍。自行七步口自宣言。一切众中唯我为尊。乃至广赞一代化物。渐次开解示其正法。五百外道得法眼净。八千外道发无上心。时文殊所化五百弟子五体投地言。南谟佛陀南谟佛陀。彼外道中未信解者。亦皆相效供养文殊。文殊领来至佛所已。佛为说法无不得益。如文殊鉴机先同后异。方得名为大巧方便。五明大精进者。初文略出。即以佛乘名为佛事。依乘起行名大功力。法华下引证也力能趣实故云勇健。依理起进故云难事。令佛轮王解权赐实。不动下引金光明果上精进。以况于因。不为二边所动。永不退入三恶不失实相正理。方名菩提萨埵。萨埵者。萨埵王子也。彼经本缘能投身饿虎不惜身命。况余财物以此为因成无上道。虽得佛果精进不休。故于众中起礼身骨。故云虽得菩提犹尚不息。况余凡下端拱成耶。故不共法中有精进无减。上两观下。重约赐珠比决开权以明精进妙功能也。故佛轮王见小乘众破见思贼有微功者。赐事禅定无漏田宅。若见大士应破大惑获大智勋。故云功盖天下。于实法界顶开同体权髻。与实相明珠得法王记莂。法赐之极极在佛记。故云赏穷。施化之意意在开权。故云解髻。如此皆由大精进力。

　　止观辅行传弘决卷第六之三


　　止观辅行传弘决卷第六之四

　　　　唐毗陵沙门湛然述
　　第三正修中观者。初文先举难知难观。若云初心直令观中。破细无明显于实相。凡尚不识欲界无明。故云悬绝。非前四眼二智所及。岂肉眼见情虑知耶。文中隔字故云眼虑见知。二智四眼既未知见中道之理。是故斥之非眼虑等。例如下例释。例易况难引难从易故以空假二观况于中观。何但中道难观。二观应知不易。虽曰不易亦由观成。故知中观亦可例之。初举真况云。观真之时。亦无色像方所可观。但观现在粗阴入心。止观研穷三假四句。渐生燸解发真无漏见真分明。名真智发。如是所见良由观阴。次以假况者。恒沙佛法无量三昧。云何可观。为发眼智但观真空。于空心中渐思诸法。诸法渐发渐深渐广渐利渐明。洞晓药病种智开发。故俗智发但由研真。今观下正举中观。例前二观今使可观。但研二智渐见中理。何者。夫见中道须识无明。二智之体既是无明。以观研之中理可显。即下三重观法是也。但观二智体是无明。无明法性非一非异。观之不已。自然双亡自然双照。如此竖说。中尚非遥。况观阴入一切皆实。故知二智能破所破。并是中道所观之境。于中先释智障。言智障者。有三重释。初重释者。二智即是中智家障。故名智障。次又此智障下。明中智被障名为智障。次又能障下。明能所相对得智障名。初重释者。智障两字全属能障。次重释者。智障两字全属所障。后重释者。障字属能智字属所。至此卷末引达磨郁多罗虽有多解不出此三。准文合在此中引释。彼解稍烦恐妨文旨。故在后明。云何下欲观中道先审观意。云何观此二智无明。以观审之知非智相。既非智相即是无明。故下用观虽分三别。秖是为破无明显中。观此下正明用观。先列三番。三番秖是三假异名。一一假中亦用四句推检研核。初观无明即成因成假。言空假之智与心相应者。法性为因二智为缘与心相应。名所生法。法即无明。即重立无明以为观境。观此下正用观也。四句推检二智叵得。问。既云二智即是无明。应以自他推此无明。何故复云为从无明为从法性。答。中智望之名为无明。今观无明但推二智。为从法性为从无明。乃至共离复推双责。具如破见因成中说。作此等者。次明能推止观之相。初明观相有法譬合。法说可见。至此亦应结成二空二谛等也。止文亦尔并是文略。次譬如下譬说中。云遥望等者。大论十四云。如夜见杌谓之为人。是不实中能令心生谓之为人。人又疑无六分动相。杌如法性人如无明。人之与杌俱未审定。故云不了。起四句下合。既云起于四句执等。故知即是初心观中为成次第。故二观后明于中也。若执四句不会中理。故成无常。若离性执即于无明见于中道生法二空。故名为常。前见思等者。更重述于所破不同。二观但破见思尘沙。故今所破唯二观智。即是无明。言金刚者。亦用大经利钁斸地。唯至金刚不能穿彻。即喻无明非前二观之所能破。能破即是中智龟甲白羊角也。观破下结名也。二观如文。此理不可下即不观观。故云非智非不智。复次下明三止也。初总明用止。亦用四句推检无明。乃至二空与观不别。故略引而已。但体是即寂与前为异。故须辨相。如持下举譬也。故大经第八云。譬如持戒比丘观无虫水见尘似虫。即作是念。此中动者虫耶尘耶。久观不已虽知是尘亦不明了。十住见性亦复如是。今全未见义同不了。故得借用彼十住喻。无明如虫法性如尘。虽用四句推检叵得。亦未了了见于法性。前人杌喻意亦如之。若谓下合喻可知。前生死下结名。可知。复次下用六十四番。如是下重示四句方法之相。句即是门门名能通。由一一句皆能通理。随用一门咸应见实。为不了者及以多人施设多门。虽立多门见必随一。即以四句为修观处。非所观理名之为处。故第五卷中正以四句为修观法。法谓方法。即是能通入理之法。是故此法亦可名处。因能通处至所通处。故云因门。二处名同能所别也。随用一句既得见理。无复余句故名为融。自行既尔化他亦然。他机不同随句见理。即名得入。以之为融。故须诸句一一研试。会有相应相应即融。若执等者更判用观得失之相。虽破四句必离能执。执即门坏故名为烧。次观法性即相续假。何者。由观无明谓无明灭但有法性。虽作此解未破无明。当知此是情想之解。是故更观法性之计为从何生。无明为前念。法性为后念。于中先牒前法性解。此解成惑为所观境。先法。次譬。譬中云尘杌等者。双指前来观无明譬。前观无明即是法性。如观尘杌虫人叵得。今观法性如观尘杌复非明了。即当下正示观法。应须观破不了之相。所以移观而推法性。具如破见相续假中。准前亦应结成三观三止等相。文略不说。如是下用六十四番。亦应如前明得失等。文略不说。虽未等者劝于行者勤用止观。虽六十四不出止观。故劝常学不得余途。三观真缘即相待假。初明自行。先出待相为所观境。即前观于无明法性之观智也。为智为非智者总立也。应知此智未见中理即是无明。无明非智。此之非智待谁得名。故有自他横竖二待。诸佛在现对我为横。我悟在当望今为竖。如是下次列句观法。若缘修下约句破执。但破真缘共离自坏。缘在地前故云无常。非谓分段生死无常。若言缘修生智明者。义当无常生于常也。无此理故故云云何生常。若彼诸佛及我将来是真修者。真即是证证不名修。释此下寄彼异释以辨性过。真自下正判。四句下略明观成无四句计。求横竖相皆不可得。故智障亦不可得。何以故下释也。何故无明体不可得。待诸佛智说为无明。佛智本无无明叵得。所观无明既不可得能观观智亦复非有。故云亦无。若执下辨得失也。初判属智障即是失也。次若不执下即是得也。初云四门即能通门。以成门故名能通得。若得契下明所通理。契此理。故名所通得。虽观四句理实非四。此中阙六十四番者但是略耳。若有下次明化他。问。观前二假何故不明化他相耶。答。前观法未周自行未满。是故至此方名利他。初文总举。所谓下别释。初释缘修中。先法次喻。初法中云无常生常如前所说。前为破故故云不应无常生常。今明随机宜闻得益。语同意异不可一准。无常望常无常是他。故大经破十仙中云。如汝法中因是常果是无常。何妨我法因是无常而果是常。今亦如是。因于缘修无常因故。生于真修常住果也。又云下譬他生。伊兰如无明栴檀如法性故。是故大经阇王闻法得授记已。自述叹云。我见世间从伊兰子生伊兰树。不见伊兰生栴檀树。我今得见从伊兰子生栴檀树。栴檀树者。即是我心无根信也。言无根者。我初不知恭敬如来。今蒙生信故曰无根。如来望我如来为他。法王种性自也。从谷生谷故名为种。谷种不变。故名为性。从我身中法性而生义之如种。无始至今其种不变。故名为性。不同从佛而生信心。故名为自。因灭等共生也。由内法性及外观智无明灭已。即得菩提。故名为共。或言下离生也。非内谓非法性。非外谓非缘修。离此二故名为无因。而得是等者。虽非内外不无所得中道之智。言云云者。一一句末皆应结云得是智慧。以离执故名为得智。无得等者结释前文以成三观。离性过故名为无得。离过得智故云之得。证无得故名得无得。即此无得假名为得。得与无得皆不可得。义兼双遮复能双照得与无得。诸菩萨下次明菩萨作论利他。即是菩萨作论申门。天亲地论法性依持。即属自生。是论正意故云正主。他共无因例此可知。中论申空。空为正主。余有等三准此亦尔。岂离四门者摄教显门。一切诸教四门摄尽。四门虽殊通理不异。若得此意无所乖违。牟楯者。牟字应作矛。或作矛。兵器也。长二丈建于兵车。楯字应作盾。亦是兵器。即旁牌也。此楯是栏楯字耳。此牟是牛鸣也。并非文意如楚有卖矛及卖盾者。有来买矛。语买者言。此矛坏千盾。有来买盾者语买者言。此盾坏千矛。买矛者犹在。买盾者复至。买矛者语卖者言。还与汝矛而坏汝盾为得几盾。卖者无答自相违故。若用下用四门中四论四悉。以修止观。经论下明门功能。如此下明门中观行之功能也。允亦合也。明眼下举得辨失。问下料简也。初问中无明法性既其相即。法性即无明。故应当俱破。无明即法性故应当俱显。二法不二故俱破显。二法若二为理不成。答意者。二法无体但有假名。虽俱假名必无并住。故法性显无明已倾。无明倾时法性尚无。况复更立无明之名。故无破显而破而显。次问意者。如向所答。无明既其即是法性。但唯法性何有无明。而前文云。二法相即。若相即者。何但无明即是法性。复有法性即是无明。今文但举一边为问。故云无复无明与谁相即。亦应更云。法性即无明。无复法性与谁相即。所以不论后一边者。于迷示理明理不二。是故相即。推不二理一对即足。何须重并下一对耶。若示迷性应存后对。答中二喻。初喻意者具用二对。无明如水法性如水。如为不识一句冠下两句。为迷水者指水为水。为迷水者指水为水。如迷法性即指无明。如迷无明即指法性。若失此意俱迷二法。故知世人非但不识即无明之法性。亦乃不识即法性之无明。犹如湿性本无二名。假立二名以示迷者。为计二名不了无二。故以二法更互相即。恐迷水水更引珠喻。珠非水火遇缘故生。理性非二从缘故说。次明位者。初释中位修相证相。亦为且存次第文故。故云两观以为方便。地相体真及以随缘。能为入地双遮方便。故至初地任运双遮。地前空假能为入地双照方便。故至初地任运双照。故体真止以止见思。即以空观。而照真谛。假观随缘准此可知。是故初地名中道位。次修此下斥权位也。先立三位。谓通教八地别教初地圆教初住。若别接下兼序通别修证之位。欲斥于权。是故重序。初明通教以别接者。方乃得云七地论修八地论证。问。第三卷明别接通中。何故乃云八地闻中道。九地伏无明。十地破无明。方得名为佛。以何义故。与此不同。答。始从四地终至九地咸受接名。三根不同故位不等。四地为上六七为中八九为下。文从中说故云七地。前为销经故从下说。故大品云。十地菩萨为如佛。经从下者其位定故。故诸经论多从下说。言如佛者。通第十地名为佛地。被接之人能破无明。无明破已。如彼佛地同得八相。故名为如。如此下斥权位也通别二意虽破无明。权位犹高故须斥破。问。干慧正是初心所修。云何斥言初不得修。答。举劣况胜一往斥之。如干慧中总含三贤。初心但可修五停心尚无念处。况有八地道观双流。即今被接破无明耶。又初心下次斥别教初立信心。尚未入信岂论回向。文中但云至回向者文略故也。故彼权位凡夫无分。言修中者亦寄次第。实而言之三观圆修。以二观心修于中道。是故至此即名圆修。故四念处云。别向圆修即此意也。次今明下正显圆位。初立五品。引法华经释成三观。空座中衣假室。复以定慧助释忍衣。座毕竟故所以空圆。衣寂灭故所以中圆。室慈大故所以假圆。又室衣座三皆云如来。是故圆也。始从下相似位也。见鹤下举譬似也。大经十四云。见有二种。一相貌见二了了见。相貌见者。如远见烟名为见火。虽不见火实非虚妄。空中见鹤便言见水。若见莲华便言见根。篱间见角便言见牛。见女怀妊便言见欲。若见身口便言见心。一一句下广如初句。如是并名相貌见也。了了见者。如眼见色菩萨见道。菩提涅槃亦复如是。及观掌果义亦同之。如是并名了了见也。若相貌见名相似见。了了见者名究竟见。分证亦得分了之名。故此似位引彼相貌者相似见。实非见性。虽未见性不同凡夫虚妄称见。故诸譬云。实非虚妄。五品尚得观行名见。况复相似而非见耶。例如下次引例释成。今五品下正明中位。次引华严以证初住。六根净位界内惑尽。且名无余。进破无明方过牟尼。三藏牟尼未断别惑。教门观行复劣于圆。故初住心过牟尼也。始自下显观功能。不待等者。重斥通教七地方接。何暇欢喜者。斥别初地始证中者。故楞伽第五云。菩萨摩诃萨住如如已升欢喜地。如是次第乃至法云。故知并是初地已上教道之说。前教下正判权实。教弥实。位弥下。教弥权。位弥高。故通在八地别在初地。圆在初住。法华下引证权实也。方便证权实事证实。我即释迦。诸谓十方三世等也。借彼发迹之语。以成开权之文。复次下更历教判也。前但列二双流入中。今更通说故兼三藏。其教更下其位极高。故双流位唯在于佛。应明当分跨节二义。虽言去至略语者。明圆实位。其位虽下破惑功多。至初住时一摄一切。虽云一品品实无量。次举譬如文。次又下引例释也。如四禅是一入者不同。以是而言。品不啻九。故知初住破品应多。前两观后等者。准文次第。至此方可结竖破遍恐迷远文。故预于前二观后结。今至此中正当结处。故但略结还却指前。今中道观下更略结前三番中观。以成二空。名破法遍。无明是结前初番。法性是结前次番。不依等结前第三。不依四句结成性空。无倚无著结成相空。准前破见在三假后。方结二空。故今亦应然。次引净名以证二空。佛具二空故稽首礼。具二空故尽净诸法。以空喻空故曰如空。无复性相故曰无依。若入初住摄一切住。住既破惑是故一破摄一切破。从初至后皆除一分。故名一破一切破也。次约横门者。初明来意。先法。次譬。从浅至深故名径直。门门意等故名为齐。俱列意等故名为并。若横等者次说门意。横竖虽异无不见实。亦是类通。通一切行皆至于极。
　　○横门者下正释横门。先列八不。一论具列故先明之。故论第一归敬序云。不生亦不灭。不常亦不断。不一亦不异。不来亦不去。能说是因缘善灭诸戏论。我稽首礼佛诸法中第一。此之八不。明佛所说第一义谛。一论下举例指广。中论下引论摄相。以二摄六及垢净等。论问曰。诸法无量。何故但以此八破耶。答。法虽无量此八破尽。当知诸文所列门相不出此八。赴缘名异是故广明。故论云。言不生者一切邪计及四性等。生与无生皆不可得。不生无生何得有灭。灭无生故。故生本无。余之六句准此说之。问。不生不灭既已总破一切诸法。何须更列余六句耶。答。为成初二故列余六。又信乐不同随宜说异。故本业璎珞下卷。大经大论第六。明破诸法并列八不与中论同。故璎珞云。八不相即圣智不二。不二故是诸佛菩萨母。诸佛皆说八不故也。故知八不摄门义尽。又今竖门三谛义足。度入横门门门三谛。故使横门无横不竖。以竖望横无竖不横。从始至终并有横故。如一无生一切无生。乃至不出亦复如是。摄此横竖皆入一心。具如后说。此八既尔诸门例然。是故今文度入诸门。具如中论初二入六。是故今文先以诸法悉入无生。余七展转更互相入乃至一切横门亦然是故且明无生度入。初云若无生门至亦如是者。是将无生门中阴入界境十双互发。来入诸门。次若无生门观心下。是将无生门中十法成乘初文。及不思议境。境中十如十界三千。来入诸门。此中存略但云种种五阴。即是略举五阴世间。一性相等即是略举三世间中十如文。来入诸门。次若无生门发真正等。是将无生门中发菩提心。来入诸门。若无生门安心下是将安心止观来入诸门。此前法三列文并略。唯至破遍文相稍广者。正约破遍明度入故。自余诸文相承来耳。既相承来。无住无行理亦应具。彼二门中或时无者是阙略耳。次若无生门识有无等下。是将破遍中竖三观中入空文来。但是空中破见文耳。犹略破思及以诸位四门料简等。若无生门破见等下。是将入假中知病。知病中重数。重数中知见重数文来。余知病中诸义及识药授药等文并略。若无生门观智障等下。是将入中初观无明文来。前文既以四句推破。破已乃云。若于一观得悟。余句即融。故知一句得悟。悟即三观现前。带前二观修中故也。余三句如文。从自灭下是将入中观法性文来。从自待下是将入中观真缘文来。初无生门中明因成假。约无明法性以为自他共无因等。今入中道。中道文初揽前空假与中相即。已具三谛。故今四句一一句内皆结三谛。相续相待亦复如是。又一一假中皆初明自生次明三句。在文可见。相续文中言自灭等者。前观法性中云。为当无明灭法性生等。故此文中以灭为名。无明灭生。无明即是自灭。法性生。即是他生。不灭而生。即是他灭。法性名自。灭不灭生。即是共。灭离灭不灭。即是无因。法性亦尔。何者。不灭生是自。不灭望灭灭即成他。今通无明言之。故皆云灭。相待中云自待等者。前相待中。云待智说无智待于诸佛。名为他待。待我当来名为自待。共与无因例此可知。若无生门三观结成下。是将结破法遍文来。前于二观后结竟。至第三观后。但指前结之。今度入文。既于第三观后说之。第二观后故略不出。故知结遍正应合在第三观末若无生门如上等者。总结若得下次明二经。初通明入相。次所以者何下正明二经。先明无行。次明金刚。初无行中云谛无行者。即是妙境。智是依境起解。菩提是发心。安心如文破见思等者即是破遍生死涅槃中间即是通举始终。行位教等指下文中通塞道品及以正助。位是次位。通摄安忍及以离爱。并在位中。过离爱已入初住位。必有起教故云教也。次金刚者。初且引经六尘不住。次境智下明十乘也。不住境智乃至见思无明等者。且举十乘初三文也。以破遍文是元度入故也。不住地等者。更引经中不住之文。入地尚乃云不应住。以未极故。况复住于初心境智。乃至若未破遍故不应住。即是无住而住。是则亦名不应住。故云虽诸法不住以无住法住般若中。是则三谛复通初后。六即皆得名无住住。此无住下更判位也。故仁王下释判也。通途言之。此之三处皆破无明。是故分得金刚无住。释迦下明究竟金刚。若尔下释疑常途所释但云金刚唯在伏道。故云断道无金刚耳故以等觉为金刚位。妙觉唯断无金刚也。仁王既云释迦所入。故今引之。佛有金刚通至初住极在于佛。无非金刚不住义也。为破他解故引佛有从容释之。有无无在用在等觉。功归妙觉。二论所说亦不出于十乘不住。言度曲者。曲谓音曲。以无生义度入余门。如世弦管。弦管不殊而曲各异。弦管如横。诸曲如竖。初章根本妙慧旨归。度曲之功旷大若是。入道为理余三属事。千从之解少分为言。次更料简者。初问可知。答意者。无生对余名为二义。初正示自行能通之门。故云三十二菩萨。各各说己所入之门。若言下出他解。今解下出今家正解。初示能通之门。此菩萨下明自行。又他缘下次明化他。前明诸菩萨各自说己所入之门。故成自行。此中明三十二菩萨各各说者。非独述己亦为利他。他缘不同故须各说。是则等者。叹门无量无不益他。云何等者。结酬前难。复次下更于门门以明四悉。得四悉益即是其宜。若无四悉应须度入。叹喜即世界。信善即为人。执破即对治。欲悟即第一义。当更下次明无灭等门有四悉益从喜生下八字即四悉门也。譬结如文。
　　○次明一心者。初明来意。始从外外终至佛法。皆有邪执及以诸思。并皆观破。破立兼申一切经论。故见思破位大小不同。四门料简所入各异。出假药病及授药等遍历一切。入中复有诸位不同。度入横门门又无量。是故一一皆云一切。其相既广。欲修观者厝心难当。故须结撮示其正意。名为一心。此即正明一心无生门之来意也。从若无生门千万等者。次明横竖诸门。度入一心。虽种种下结成一心。但一心下分门解释。先释总门。对下贪等一一相别。故名为总。利者举总已了于别。为未了者下更别云。于中初略示观法。若不得等者。次明度入意。寻文可见。言悬超者。一心中具无复次第。不同前竖故曰悬超。出假度入中云复疏到入者。自行虽破未委分别。故名为疏。次为利他更广分别。故名为复。破已复来故名到入。亦名却入。未前进故。如是等相亦入一心。故云妙空乃至双照等。一切双非意亦如是。言双照二谛之假者。以假即中故也。何以故下释结。如是等者。次约一心开佛知见。既于念念止观现前。约此心念名为众生。何者。总撮前来若横若竖既入一心。凡一念起不离于我。我即众生。违念念心而寂而照。寂故名止照故名观。一心既尔。诸心例然。止观为因眼智为果。一一念中无非止观眼智故也。何必初住方名开耶。如开三乘但是开彼执近之谓。谓即众生亦是点示谓情寂照。即是三乘佛知见开。今此但是开许开通之开。未是开发开见之开。故下文云此观成等。以判开位。故法华云下引证六根净中。但引意根者。由意净故诸根清净。故但引意以摄余根。三贤十圣等引仁王者。贤圣居因故有果报。佛无报故。故名为净。今通论之净秽既殊。有报义别可证究竟。大经亦云下借小明大证妙觉报。小乘亦以有现报故。名为有报。故二十七云。众生系缚名色。名色系缚众生等。师子吼难言。若有名色是系缚者。诸阿罗汉未离名色。亦应系缚。佛言。善男子。解脱二种。一者子断。二者果断。言子断者诸阿罗汉已断烦恼诸结烂坏。未断果故名果系缚。不得说言名色系缚。虽未断果必定断故。烦恼即是果家之子。阴果即是子家之果。大乘虽不同彼小乘入无余时永断于果。但有现报无生后报。其义稍同故得相显也。有报身故同于子果。不招后报名无果子次引金光明亦证报身虽同名报报义复别。不同小乘隔世报故。故重引之。境名法身。智名报身。境智相应能起化用。名为应身。准彼经意应字平呼。智应于境名为应身。彼经即以报身为应。起化用者可去声呼。即化身是。故彼经三身品云。化身应身法身。随诸众生现种种身。名为化身。相应如如如如智愿力故。得现具足相好。名为应身。断一切烦恼具一切法。唯有如如如如智也。如如法身为如如智所应依故。次引宝性释金光明。
　　○次历余一心者。以向横竖不二一心。历于诸心。一切诸心无非无明。是故初且总观无明。总既非宜开总出别。无明心中具诸心故。问。前文但云观于识阴。何故得有欲等心耶。答。一者诸心不出于识。二者为对便宜之人。故须兼列。问贪等即是烦恼所摄何名观阴。答。虽是烦恼善恶阴摄。况此但观欲等心王。若尔。与烦恼境有何别耶。答。此是烦恼非烦恼境。彼由观发昔此过现习生。与下不同故合在此。其实烦恼非报阴也虽即属阴摄阴不尽。是故下文复例余阴。所言历者谓巡检也以别望总故名为余。不出无明故云一心。
　　○次前来下例余阴入等者。问。应在第七卷末明十乘竟例余阴入皆修十乘。何故于此即例余耶。答。以义便故。从初至此单约识心。从此已去乃至离爱。具约五阴方成法相。故通塞中既检校谛缘。谛缘必须具足五阴。道品念处不可独明一识阴故。正助秖是助于道品。下三秖是明于观阴次位等耳。故须于此例余阴入。将余阴入共为观境。问。历余一心与四阴何别。答。有同有异具如向简。又历余一心。以心对心而论总别。若例余阴以阴对阴而论粗细报非报异。法相别故。故须别明。虽复别明应知同异。阴不出心心不离阴。阴从能覆。心从能造。造亲覆疏并心为境。次问答料简。问如文。答中先答入空因缘。于中先总答。何者下别列。夫生死下释也。初文释为自脱。自既有下释为脱他。贤圣以下释为慧命。诸神通下释为无漏。又法位下释为法位。然须思择例同出假因缘相者。自脱同大悲。脱他同本誓。慧命同利智。无漏同方便。法位同精进。一一细会令义相当。假在空后故云例后。欲以前后一例五缘故亦五耳。夫空观下次答入假无四门。意。空通大小等者。小藏大衍偏三圆一。此等皆破见思入空。能破之观依门不同。故列十六门使析体不滥。如体空中诸空复别。见思断处三乘共有。别教入空虽独在菩萨。智断复同。标心永异。今文明竖相似别教。文意复殊。故今文云所为处别。故对别简使与别异。以立次第本显不次。故云料简闲也。恐人迷故寄四教简。文意本在唯一圆融。智障者下寄此文后以引达磨郁多罗释智障义。达磨郁多罗此云法尚。佛灭度后八百年出。是阿罗汉于婆沙中取三百偈以为一部。名杂阿毗昙。此论主凡有释义文多委悉。大师引用全无破斥。亦如玄文释十二部经。虽不正用具存彼意。今文初从烦恼至云何说智为障。即征起也。智有二种云。答也。既述彼义且顺彼宗。勿将今文以杂彼意。初征可解。答中言证智者。是佛菩萨智。言识智者是二乘智。二乘之智虽得智名未顺实相。义当于识。能破烦恼义当于智。言体违等者释识智。识顺于想性是分别。此智违体故曰体违。此智顺想故曰想顺。顺二乘智违于佛智。与佛菩萨智而作障故。故云智障。又佛于二障等者。佛烦恼障先已除竟。无明复尽名离二障。故引涅槃证二解脱。心谓无漏智谓证智。智不被障名智解脱。次引地持释涅槃意。地持名慧涅槃名智。名异义同。次若以下转释地持慧解脱也。地持中云。于一切所知知无障碍。名为智净。故释云。以无明故于知有碍。若破无明知无障碍。即是无明障于证智。名为智障。破无明故得智无障。次引入大乘。以证无明是智障义。然无明名同是故须简。出世无明方名智障。二障俱是烦恼下。更转难也。无明与爱俱是烦恼。何故独以无明烦恼。而为智障。从无明下释也。爱是烦恼烦恼异智。无明虽亦名为烦恼。烦恼即智。是故无明不同于爱。所以分于二障不同。次引例释智障。分段是生死生死非无为。若无为生死生死即无为。无明亦如是。即体得名智。是故说无明得名为智障。爱即四住下释烦恼非即智之惑。故有智慧时则无烦恼。有烦恼时则无智慧。是故文云。解惑不俱。烦恼即障名烦恼障。言无为生死者。摄大乘立七种生死中。有方便生死即无为生死。有因缘生死即法界生死。此二生死在变易土。故彼生死即是无为。故借例今即智之惑。复次爱能令诸有相续去。更重释出爱与无明。其体不同。爱从果起能续后果。故云能令诸有相续。此明爱之功能。能令心烦下释爱功能秖是烦恼。虽无明覆蔽下。出无明功能以望烦恼。招生强者不过于爱。故从强受名。是故爱但名为烦恼。不名智障。无明不了下。正释无明功能是智障义。无明与爱俱违解脱。而无明与爱枝本不同。无明为本正违解脱。违即是障。次爱性下明爱是枝。本既已受智障之名。是故爱但名为烦恼。次无明性迷下。重释无明亲能障智。体性复迷。迷即是障。亲障智故。是故名为障智义显。次无明有二种下。重简无明名同体异。以辨二障体相不同。先问云。虽有迷事迷理之殊。二既同得名为无明。云何无明得名智障。次引地持答。若通论者。所障既其俱名智。故使能障俱名障。今别论者。所障智体既不同。故令能障无明别。是故二乘人无我智。而为所障。即以烦恼而为能障。诸佛菩萨法无我智。而为所障。人无我智而为能障。以二乘之所障。为佛菩萨之能障。于二乘人得名为智。于佛菩萨但名为障。此亦即智是障名为智障。若尔下判向地持。人法无我俱是所迷。人法无我二俱名理。二无我智俱名净智。烦恼及智俱是理智家障。从又智所知去。即是事智被障为智障。次若尔下征向所解。迷事迷理俱名智障。何者为定。从照事照理去。会向二解并有道理。以古人释有二不同。或以诸法被障。名为智障。或以无明障于佛智。名为智障。论主俱许故云虽二二无二也。何者。秖是一智能照事理。事理虽殊智体无别。又心智为障下又出异解。有人云。心智为障者。心是分别。分别为事。事碍如实。此释即取以迷理者。名为智障。以灭想灭心去。举小乘法对释于大。如小乘人入灭尽定灭想灭心。亦名灭智。此是断灭。今灭智障心不可灭。即舍分别入无分别。故知分别实不可舍。又非条然下重释智障与中道智。非条然别。智障是无明无明是法性。是故智障不可断也。次是以下引经为证。福尚一毫无不趣极。当知分别智体无舍。为助道故先破烦恼。烦恼若破。此破惑智。体是证智。是故无失。人作一向下次破执见。见者自谓有断不断之别。论其智体体本无殊。如上众释意显无明虽云智障。障体即智。又前来诸解亦不出前释中观初明智障义。开为三释。初云说智为障。即是智为能障。智障两字俱属能也。次云从所障故。名为智障者。即是证智被障。名为智障。智障两字俱属所障。次云又智所知碍。名为智障者。即障字为能智字为所。次问答者重释妨也。初问意者。璎珞经中列位始终。唯云初地三观现前前双流文。何故得有三处双流。答意者。借义相成于理无失。借别八地成通教下。借别初住成圆教高。不可专执璎珞别位定在初地。明位委悉不过璎珞。是故借之以成高下。此一问答拾遗故来。文亦非次。

　　止观辅行传弘决卷第六之四



　　止观辅行传弘决卷第七之一

　　　　唐毗陵沙门湛然述
　　次释通塞中先列异名。次明来意有法譬合。就初法中先正明来意。亦是结前生后。前破法遍者结前也。应入等者生后也。俱用三名以为生后。故云应入不入。当寻得失必滞是非。得失秖是有著无著。若同外道名著名失。当用此门检校除失。若无失者但依前门破塞存通。是故今门意在检校。恐于通中翻起于塞。次不得下诫劝也。若一向作解唯用破遍。恐于通起塞于塞无通。所以立此通塞一门。检彼破遍令塞得通。使彼破门于通无塞。次何者下正明来意。于能生著同彼外道。宜用通塞四句遍破。故知前破遍中但用能破破于所破。犹未悟者必于能所心生塞著。于能生著观法虽正著心同邪。是故须破。故云爱著观空智慧。是故须以四句三假破能著心使无立处。破能著智如所破惑。故云能破如所破也。虽不爱著能破之观。而犹爱著所破之惑。故云若不爱著观空智慧。则能破不如所破。是故但用破遍破惑。是故须以二句分别。则使此文与前永异。一者通途通塞则以所破为塞能破为通。二者别相通塞则以于能起著为塞破塞无著为通。故下文云。法相浅深任有通塞。况复于中起苦集等。上句即是通途通塞。下句即以别相况之。然今此中总有四义。一横通塞。二竖通塞。三横别通塞。四一心通塞。文四义二。前三为成一心故也。一一皆须四句检校若于四通而起塞著。皆须破塞以存于通。如是展转以破为期。故下文云。于一一能一一所。一一心皆悉检校。为是义故立通塞门。所以复须四句分别。一者塞中得通。二者通中有塞。三者塞自是塞。四者通自是通。初之二句即是今文别相通塞。后之二句若塞已破即属破遍。若塞未破度入今文成前二句。又第一句兼于两句。谓通相别相两意故也。次举譬中先譬。除膜养珠但成分喻。若破贼护将便成遍喻。何者。除膜养珠不可珠复为膜。即滥第三第四两句。是故更喻破贼护将。将若为贼此贼亦破。贼若为将此将亦护。如是展转将皆为贼。节节破之。即是此文之正意也。所言膜者皮间薄膜。此膜覆眼名为眼膜。若尔下合譬。若能如是方能导人至于宝所。于中先正合譬。次通五百由旬义也。亦通塞之正意也。破塞存通至宝所故。是故路经五百由旬。经云导师善知通塞。故用法华将导譬也。是故须破古今诸释。方了今文一心通塞。于中总有六师不同。破初家云二乘之道非七八地者。问。二乘正当七地八地云何言非。答。此中用释论意以破彼计。彼释既云六地见思尽以为三百。七地八地以为四百。是故今文以论破之。论以二乘而对四百。汝以六地对见思尽。正当二乘不为四百。却以七八二地而为四百。故汝所释与彼大论通教义违。此师用通义而不识通意。是故还引大论破之。大论通意至后更释。后之二家皆约烦恼为五百者。而前家不数尘沙后家不数于见。是故并失。后辨失中略不更破也。此之名义下通今经也。先正通经。经具三义故知诸师不与经会。诸师下次辨失也。先总次别。初言总者用别如太方。用通如太圆。二乘擅行如太动。界内立城如太静。又约烦恼而不数见及尘沙。约生死而不数有后无后为太静。故知诸师各随一见。或得通而失二。或用别而违圆。或至三百而不立化城。或有擅行于四百五百。或约烦恼而摄或不尽或约生死而取舍不周。欲判圆经恐未可也。如持一孔等者。不可以一师偏解。能释兼三之文。初家下别判。但判四师不判第五第六师者。略无易见。判初家云四百立城者。若约通义七八二地正属二乘彼师七八对于四百。故成四百以立化城。摄家割二死于荒外者摄大乘师。立七种生死。一分段谓三界果报。二流来谓迷真之初。三反出谓背妄之始。四方便谓入灭二乘。五因缘谓初地已上。六有后谓第十地。七无后谓金刚心。汝既自立七种生死释五百义。何故舍二但用方便及以因缘足于三界为五百耶。如汝所释宝渚之外更有有后及以无后。舍而不用故名为割。荒为八荒八极之内亦云四海之外。亦曰九州之外。亦云荒服之外。故曰荒外。如第一卷所引。尔雅云。九夷等四此次荒之国也。觚竹等四此极远荒之国也。今以地极名为远荒。即以所极譬于宝渚。宝渚之外不应有地。摄师犹有二种生死阙而不论。是故破之。次判地家界内立城者。既将住位以对二百。住位复是见思断位。二百对界秖是色界。故知即是界内立城故不可也。次家即以二乘足为五百。经过三百以立化城二乘至此即应入城。何故将对四百五百。故知擅行四百五百唯至法华开权显实。方可出城进四五百。若开权已成大菩萨。那得复云犹是二乘。而云二乘足为五百。言径廷者。二乘本是被覆之权。辄自开权故云径廷。至法华会佛为发权。不名擅行亦非径廷。廷者(他定切)越次之义。又开权竟二乘同八。亦非二乘各对一百。是故不用。城者盛也。盛于所住即行人也。人师过如此下释疑。先征起。次正释。恐人见论疑破初家。论以二乘而为四百。何故不许四百立城。于中先序论文。言论有二文者。大论六十八云。譬如欲过一百二百三百四百由旬旷野险道。言险道者即世间也。一百欲界二百色界。三百无色四百二乘。复次四百欲界三百色界。二百无色一百二乘。菩萨摩诃萨当知不久得菩提记。当知不畏堕于二地。是过四百近菩提城。论文无五百之言者。既云通意过于四百旷野近菩提城。城即五百。今通之下即是今家判于论文但属通义。是故但以二乘对于四百。菩萨至此与二乘齐。仍约钝根未见中者。是故不明五百由旬。故指三乘共得解脱。名为涅槃。复以二乘为一百者。如前引论。寻文可知。今明下今家正解。正显今家依法华明通塞义也。经文既云过于五百。今家准经以为三释。若约生死及以烦恼。不应云过。若约观智即得云过。过前生死烦恼二五。即至涅槃一切种。智故云空观智知三百等。知即是过。初约生死者。五百皆是生死故也。是故不以寂光对于五百。次约烦恼者。见通三界故合为一。下分系欲故合为一。俱舍云。由二不超欲由三复还下。二谓贪嗔上通名类。故合为一。下分有五。谓身见戒取疑贪嗔。言上分者上分有五。谓掉慢无明色染。以此三释即是一念能所无著。方名善知。又诸师下结非显正。斥诸师释唯依权教判位太高。于权位中又释不了。故下正以横竖判权及横别等。方晓权人所行之法。若横若竖俱破五百但非一念。故判属权。辽亦远也。远而又迥。故名为辽。二边之外别立五百故名辽远。此即通结诸师判位大高。初师以十地为五百。摄师在初地地师在十地。如此判者凡下绝分。化城非冀宝所望崖。凡既望崖为谁说教。若其此教唯为圣人。经不应云为令众生。又若定在十地等者。二乘被会尚亦未至。何况凡夫。今明圆门实相宝所凡圣通具六即甄分。旧依权门判位太远。今依实教是故不用。今论下正以由旬释通塞意。先纵横。次一心。初有三义谓一横二竖三者横别。初横。如文。次竖文中先正明竖。次横织竖。竖三如经横三如纬。织之令成三谛文章。若三谛中有苦集等三谛不成故也。如入空时具谛缘度检校心法及以能所。令无苦集无明六蔽。假中检校亦复如是。初入空中析体不同。初明析空中先言三塞者。初是苦集。既不识下是十二缘。次不灭下是六蔽。于六蔽中但举一悭。余五并略。次引大经以证六蔽。蔽即是塞。第十一云。如婆罗门幼稚童子为饥所逼。见人粪中有庵罗果即便取之。有智之人即诃责之。汝净行种。云何取此秽果而食。童子闻已赧然有愧。即答之言。我实不食净洗弃之。智者诃言汝大愚痴。若拟弃者本不应取。章安解云。婆罗门者即譬初修般若净道。幼稚以譬解行浅弱。三途苦逼譬之如饥无常之中有人天果。如彼秽粪有庵罗果。深行诃浅故曰智诃。童子去浅行怀愧。非贪天乐。为欲于中修道弃舍。故云洗弃。智者语言去。菩萨劝令一切俱舍。不须受已复观而舍。故知经意正譬三藏菩萨。观生受生名洗已弃。故知三祇百劫之内。有漏心中修事六度。度与惑俱义同于蔽。若于下次明二通。即谛缘度。谛缘度相寻文可见。当用下次明检校言一一者。不问能所及以心法。有塞咸破如前破贼。故知通塞咸须检校。三谛之中言心等者。心谓体析见思之心。法谓假观知病等三。及中观中无明等三。此等皆有能所故也。又心谓能缘之心。法谓所缘之法。若观若境俱有心法咸须检校。下去例然。复次下次明体空。文亦先明通塞之相。如罗汉下以圣况凡。圣尚名阴凡何得无。若计下次示苦集。结业即集生死即苦。若不识下次明十二因缘。若爱下次明六蔽。亦但举一悭余五并略。用即空慧下检校入空。从于病法等下次明检校入假。并可见。问。前入空中云一一心。今入假中云一一法者何耶。答。三观所观无非心法。初破见思作心名便。入假习法作法名便。以己他心所习成法。入中之时并是法界。从法又便。文略可见。次检校中道正观者还检竖破中观三番。此中存略。但云观于无明法性真缘三假。以示通塞。一一下示检校相。若作如此下至塞乃得通者。明权位太高。通教六地别教初地如是两教经于劫数。乃到实相宝所之位。此位乃是竖三谛相。次引大经以证权位经于劫数。大经前后总有四文。大同小异。第十云。经尔所劫当得菩提。第十九云至菩提。第二十云得菩提。第二十一云住菩提。住者秖是住于初住菩提住处。当谓经劫方得菩提。至之与得名异义同。至谓从于方便中来。得谓得于发心处所。言须陀洹等者。从本为名。经七生已任运入般。生彼复经八万劫竟方发大心。一来六万不还四万。无学二万支佛一万　比说可知从根利钝故使出界经劫长短。发心已后修中道观。断无明惑得见佛性。乃可名为过于五百。此语三藏入灭二乘。通教多分即生能发。如此论者无益初心。然向五人皆云发心若到若得。是故不与唯识义同。长时乃发教尚是权。况计永灭宁非方便。若执权论破佛实经招过既深。良恐未可。此之竖相虽本为成非竖非横。与彼权教次位同故。故须斥破下横亦尔。次明横别者。先法次喻。初明法中先寄三人以明观相。一一文中皆先出观相。次明检校。此三观者依大品文。经云。有菩萨摩诃萨。初发心时行六波罗蜜。上菩萨位得阿鞞跋致。有菩萨摩诃萨。初发心时便成阿耨多罗三藐三菩提转法轮。与无量众生化益厚已入于涅槃。有菩萨摩诃萨。从初发心时与萨婆若相应。与无量百千万亿。从一佛国至一佛国净佛世界。今文所引开彼第三为第一第二。以第二为第三。又经列前深后浅。今列从浅至深。依随义便于理无失。第一文云六波罗蜜即是举行。第二文云便成菩提。即是举位。行位虽殊同显一意。是故今文略于第一。第三文中初云萨婆若。又云净佛土。虽同一文既具二义。是故开为第一第二。余文所引并拟三教初发心也。通虽有假意多在空。别虽有中文多在假。圆虽三观从初观中。是故今引以对三观。同初发心故名为横。分属三人故名为别。如此下斥权异实。圆中虽云从初心修。彼般若部带二教权。犹未开显。是故斥云三法各别。大论下次引论文三喻。亦证横别。于中先喻次合。故大论四十三云是三菩萨未发心前。闻佛说大发菩提心。譬如道行或乘羊去或乘马去。或乘通去。是故到彼有迟有疾。初者钝根次者渐行后者即到。又云。初者罪多福少。次者福多罪少。后者无罪唯净。今此文中以步替羊者以羊迟故不异于步。故知今文用法华意。故得破彼权部纵横。论五十六又云。如三人行。一人避走。一人钱求。一人随王。破意亦尔。横别义意如向所释。次明一心者。初斥横竖。次正明一心功能破权。初斥横竖中。先重列出通相通塞。是即空假两观能破见思尘沙。于当位中虽得为通望于中观仍具无明。故名为塞。若后中观胜下二观。虽得名通隔于空假。故名为塞。横中通塞寻文可知。法相下况出今文横竖别相通中之塞。横竖法相已有通塞。况复于通起著成塞。当知横竖通别并塞。故云皆塞无复有通。欲出通相一心为通。故先辨于横竖之塞。若一心下正明一心。即是检校一心破遍。前破遍中既已结成出其元意。秖应立于一心检校。于义即足。又为成就前横竖门。故更节节以论检校。复引法华善知通塞显今检校须破诸师。论其正意秖在一念。故前之三种为显一心举破遍等。例之可见。又前三种望于破遍但成于竖。至下度入方始以竖而入于横。如谛缘度横织竖成竖横别之横三俱初发。虽名为横。三观望之终名为竖。今破权功能正显一心。初破横竖中破竖者。竖通渐入虽属一人。前后次第三时各异。以各异故。故非一三。今一心具三破次第之三。故云一心三观破竖通塞。三观一心能破横者彼横三观离属三人并在初心。故三不合一。今以三秖是一破彼分张之三。故云三观一心破横通塞。应知一心三观与三观一心。言互理同。为破横竖翻对而说。如此横竖一一谛中。具谛缘度若通若塞。横竖若破。谛缘度中通塞随破故不烦破谛等通塞。故向文云。况复于中起苦集无明蔽等。况出此塞以圆破之。有人云破谛缘度横名为破横。深不见文旨。故前文中先明竖竟。次横织之。一一皆具谛缘度三。况复于通复起苦集无明等塞。故知破竖苦等自破。不须更指苦等为横。空即三观等者。次圆三观。观观具三以破横别。一一所破各别不同。故云空即三观乃至中即三观。有人云。破神通者。破第一卷圆顿止观通者腾空。腾空被破知前非顿。如此说者殊乖文义。论文神通近在目前。何须远求序中之说。又若破彼顿更何所传。师资不成付法安在。祖乎龙树其言徒施。又彼顿譬文在序中。说止观时未有此序。岂得将己正说预破弟子序耶。又序中所述师资所传。若破所传便成自坏。良以下正叹功能。能破横竖及横别者。良由一心圆妙故也。众魔等者。众魔者即天魔也。群道者即外道也。又群道者偏小通名。故以一心皆能对破。终不等者若步涉乘马避险从夷。若神通腾空从虚避下。是故初修二观先破二惑。次修中观更破无明。今三观一心初后无碍。不同三譬。故云终不等也是故去下陵高斥前腾空。空假如下中道如高。避山从谷斥前步马。终不两字冠下两句。若于下明一心中用通塞意。一心不当横竖通塞。于此一心复起塞著。而生苦集无明蔽等。此苦集等即是见思。见思既生即空尚失。岂复更有去边求中。故云非但失于中道神通。亦失空假步马。此是一心别相之塞。尚须检校令塞得通。若于下令检校此一心通塞。是为下正判也。如此释者。一切众生理性五百。乃至诸佛究竟五百。不同旧义令凡望崖。次问答料简。初一问答料简异名。问文可见。次答文者先通次别。既云一意故名为通。亦有差别故名为别。别中分为三意不同。言约解者。解圆无著是名为通。解偏起著是名为塞。言约行者。解为行本行从解生。由解偏圆令行得失。言约字者。字即教也。有名有实名为知字。有名无旨名为非字。如虫蚀木偶得伊名。是虫不知是字非字。况知是字有旨无旨。次引金光明者。总证三名。即散脂品文也。次一问答料简通塞。问中四者。约此卷初立横竖义。而为此问。更列前文令此可解。四谛因缘六度名为横通。苦集无明六蔽名为横塞。先空次假后中名为竖通。见思尘沙无明名为竖塞。横竖通塞更互相对。以为四问。问出圆意以显文旨。然此问意虽以三惑三智为竖。别指无明以为竖塞。最细极故。别指中道以为竖通。最高远故。若横织竖及以检校谛缘度三。虽至中道若不织竖。但在即空。故下答文指于界内苦集等三。别为横塞。即空真谛别为横通。问则通途泛问。答则分于两途。先立两途。次释两意。初然者下先释一往。然谓然可。如向所问横竖皆悉更互通塞。此即圆顿不次第意又前既具明次与不次。问中一往似问不次。而实通问次与不次。是故答中分为两意。以所治惑有即有离。故使能治亦有即离。若次第修通塞俱别。如后二往。若不次第一体无殊。如前一往。言一往者。无明无别体全指于见思。见思障谛缘无明亦能障。谛缘既被障亦作横中塞。此但据初心三惑全未破。故真谛谛缘亦被无明障。中智治一切者。圆人修中智非独破无明。亦治真谛障界内之苦集。是故名竖通亦通于横塞。亦据初观中得作如此说。文中若准前问文。仍阙余二句。是故应更云横通通竖塞。所谓谛缘度非但治见思。亦破于无明。一空一切空故三惑俱破。横塞障竖通所谓苦集等。非但障真谛亦障于中道。一苦一切苦故障于三谛。所言二往者。见思中苦集及无明六蔽。唯障于真谛不能障中道。真谛谛缘度但能破见思不能破无明。无明自障中故不关真谛。中智破无明亦不关见思。是故今文云竖义对当别。
　　○次明道品调适者。先通列释四道品相。文四义四意在调停。此四通论俱通大小。别而言之第三唯小余三在大。言当分者互不相假。既云当依念处得道念处既而当知余品并为所依皆能得道。故云当分。又云下引证。亦得将念处以例余品。故云亦然。此从别义故引念处是道场及以衍等。若从通义。教教七科无非当分。言相摄者。大小乘教凡论道品随其科品。皆互相收。次引论证。文意可知。言约位者。如大师自有四念处文。四教各以念处为位判在外凡。故诸教位并对道品。此文从小且对小位。若从通论。诸教皆得以内凡为燸顶等。言相生者。如文云念处生正勤乃至生八正。由此相生。故下七科次第调停。亦名相生。调停乃是诸品调试。何者相应可入法性。故此七科初心可修。虽有四文亦但二义。前三为成第四故。次所以下次明来意。于中初文略明来意。于上破遍及以通塞。若不悟者由无调停。真法下释向道品所证之法。初住已上分得无漏。自尔已前皆名有漏。是故初心调停道品。能为初住无漏作因。如酿酒下举譬也。此方即以麦麴为酵。西方或用草华等酵。真法在迷犹如水米。道品调停犹如酵燸。调停得所变有漏米。成无漏酒。调停失度理味不成。次引大论证须道品。能为无漏作近因故。如大论云。不净开身念处。身念开四念处。四念开道品。道品开三脱。三脱开涅槃。涅槃是无漏。是故有漏能为无漏而作因缘。论文虽以不净为首。语且约小正在衍门。随教不同理观各别。皆是有漏为无漏因。及道品后次明三脱。次问答料简中初料简大小。问答具在大论二十一中。今文答中先用论意。次引净名大经大集。助论答意。净名由之成佛。得道之处及摩诃衍。大经见性及譬醍醐。大集是名菩萨宝炬。宝具诸法炬能破暗。摄一切法名陀罗尼。故总结云皆不云小。若大经下既折不许专在于小。次复纵云通于大小。故云无量助菩提法。是大涅槃因。亦是释疑。恐人疑云。更有无量助菩提法。方得名为大涅槃因。故知道品非大乘因。故即释云。道品之外无别道品。虽云无量不出道品。是故道品是大乘因故复更引大经四谛而为例释。四谛之外无别四谛。三十七品既是道谛。故道品外无别道品。故四含中所明四谛云为声闻。如殃掘中及诸大乘所明四谛。并为菩萨故知通也。故殃掘云。云何名为四。所谓四谛法。此是声闻宗。斯非摩诃衍。大乘无量谛。言如爪土者。大经三十一迦叶品中。佛取少土置于爪上。告迦叶言。是土多耶。十方世界地土多耶。迦叶答言。爪上土者不比十方。今借此文校量四谛。三藏四谛如爪上土。所未说者如十方土。即余三教四谛法也。若未说者如十方土。应有五谛。佛言。无第五谛。但言四谛有无量相。非诸声闻缘觉所知。且指别教四谛以为无量。故殃掘云。大乘无量谛。言十六门者。虽借别教始终十六。意实通于四教十六。又有漏下约五味判。由向申难一十六门俱有道品。故云无量。而不无浅深。故以五味判其优劣。初言有漏者既属界摄随其多少并有漏摄。今之所用意在醍醐。二十二等者。大论十九云。欲界二十二除七觉八正。未到三十六除喜觉。初禅三十七。二禅三十六除正行。正行即是正思惟三禅四禅及以中间。并三十五除正行及喜。三无色三十二除喜觉正行正语业命。有顶二十二除觉道。若婆沙中不辨欲界。于无色中但三十二。不辨下三与非想异。大论云正行。婆沙云正觉。余文并同大论。婆沙。又复分别几法现前。问曰。诸地之中各有几法现前。答。未到三十六。三十三法一时现前。初禅三十七。三十四法一时现前。中间三十五。三十二法一时现前。三四三十五。二禅三十六。无色三十二。并除三念以缘异故。三念者谓身等不俱。故无量之文须兼五味。次或言下料简正助。释大经疑。前引大经乃云无量阿僧祇助菩提法。是大涅槃因。及五味中有正有助。今文何故复以为正。故引两文或正或助随其深浅。皆以前前助于后后。教文意兼故皆云似。故今文意须有正助。此文即正。助道即助。是故引教两文俱存。前五味中具引诸经。故并有正助。文若言下料简有漏无漏者。由前五味中。云有漏道品欲界二十二等。初文征难。准婆沙文。七觉既是修道之位。何得总判道品有漏。故引法华证成无漏。云何下又难。婆沙七觉既是修道之位当知八正在七觉前。即是见道依此问之。何故八正在七觉前。此应下答也。由前二文相违不定。故须开为三句解释。先列三句。如大论下解释。先略释有漏。云何下释三十七品是有漏相。皆是下释三十七品皆是无漏。从来下重更印许前引大论之文。而婆沙去释第三义。何以故下释婆沙文。若八正在七觉后。八正已前虽是有漏。若至八正入无漏故。故此道品亦漏无漏。若言八正在七觉前是无漏者。如常所说。经论皆尔。故云可解。即属第二意。又婆沙五十三云。四念处有二种。谓有漏无漏。乃至八正亦复如是。是则始终俱属第三。又杂含第六云。七觉八正一一皆有漏及无漏。是则婆沙及以杂含。具有三义。俱属第三。今文但列初义证成。引婆沙证成二意者。亦漏无漏及以无漏。及亦漏无漏是对位者。重以对位释前八正在七觉前。世第一前是亦有漏。见道已去是亦无漏。是则八正在七觉前。具于二义。谓第二第三。诸道谛下次正释于无作道品。今文正意也故且置余三。初明来意亦是去取。此之七科文七义七。意在随益顺机不同。此但通论文义及意。于七科中各论文义。具如下列。于七科中先明念处有总有别。下之六科别别而用。今初释念处。文四义四同显一境。境一品四随何相应。于中初正释。次结前生后。初正释者。且引三经而以后后释于前前。初引大品释于念处。使成三谛。次引华严以释大品。明四念处具一切法。即念处境也。如大地一具种种芽。次引法华结华严意。云何种种谓相性等。正用十如以为观境。故最后结凡言一切。不出百界千如故也。又下释中皆先约一界次以九例。一中皆云一切等者。以一界中复十复百三千故也。常途云下次斥旧解。第一经中。一切诸法相性体等。秖是第三经一相一种。及第三一地实事。种相体性秖是一种。故此一种云是佛性。次卉木下即是正解。卉是草之总名。木是树之通称。众草成丛众木成林。卉木秖是三草二木。三草二木譬七方便。此七方便本是一实。今一念去正释念处。先更牒前不思议境。为念处境。既一一界各具十界。故不相妨。前总立阴名观既不悟。故离为四而调停之。法性因缘去示念处观。委悉具如四卷别行圆念处说。四文皆以一念百界千如三千世间摄成三谛方得名为无作念处。故知前来境等五法。并依于阴。乃至觉道亦复如是。今一一念处皆先趣举一界为境。次以余九例之可知说之则四法先后。观之则不出一念。于一念中有总有别。又为约法相令具足故。及示识心以为境首。故先于破法遍后例于余阴。以为通塞道品之本。若欲显于不可思议还须约于一念心辨。则具观于阴入界等。一切皆然。如是下总结念处。义意兼广破倒显理。下释兼广文自有四。一一念处皆悉先明空假破倒。次以中道结成秘藏自他俱满义兼大小。言俱破者。既以中道显秘密藏。故四念处咸皆破倒。何者。以即空故即破常倒义兼于小。以即假故破无常倒义兼于大。中道为正故曰义兼。以即中故双照大小双非大小。即是双照双破八倒。三谛相即兼无前后破无次第。即破即立即照即遮。言枯荣等者。大经云。东方双者喻常无常。南方双者喻乐无乐。西方双者喻我无我。北方双者喻净不净。四方各双故名双树。方面皆悉一枯一荣。荣喻于常等。枯喻无常等。如来于中北首而卧入般涅槃。表非枯荣荣即表假枯即表空。即是于其空假中间而入秘藏。后分云。东方一双在于佛后。西方一双在于佛前。南方一双在于佛足。北方一双在于佛首。入涅槃已东西二双合为一树。南北二双亦合为一。二合皆悉垂覆如来。其树惨然皆悉变白。常无常等二即不二。常乐我净遍覆法界。故二二合垂覆如来。即是如来契于秘藏。亦是念处无非寂灭。白者即是众色之本。常等称本故名为变。言北首者。增一阿含云。表于佛法久住北天。长含第四云。佛告阿难。安我头南首面向北。则使佛法久住北天。机见不同不须和会。小乘经文尚表佛法久住不灭。况涅槃终极不表秘密藏耶。然一代教门凡诸所表文义显著莫过双树。以四念处能为大小观行初门。是故尔也。殷勤遗嘱意在于斯。治倒已下释念处名。一切下结成三谛。三谛秖是秘密之藏。即是释成释名义。祗一等者。总结成行相。劝行者观之。能如是观即义。同如来于双树中而入秘藏。是故念处是得道之场。场是所依。所依即理。治于四处无明之糠。显于四德实相之米。依此境故从因至果。境为乘体智为白牛。空假破倒名庄严具。发心起观名为乘始。故云若能深观。究竟至果名为乘终。故云入般涅槃。法界非四而不离四。以无所住住此四法。非始而始非终而终。诸法具足故不余修。但为未入故进后品。自行化他始终具足。念处既尔余品亦然。名异义同。用为调试。随所宜乐得入不同。次若不下结前生后。次明正勤。秖是于前念处精勤除恶生善。故此四文义唯善恶。意在四品次第竖进。文从语便。先除二恶次生二善。据行必以已生善恶居先。未生善恶居次。并先灭恶次明生善。虽云已生未生善恶。文似次第意实圆融。故云前四勤而观之。但粗惑浮疏细惑沉隐。故分已生未生之相。先以三观勤观已生令速不生又更勤令未生不生。是以粗惑任运先除。且得名为已生不生。入六根净进修三观。复伏细惑名为除断。粗惑先去真谛先成。即名真谛为已生善未得无生名未生善。次明如意足者此之四法文四义四。意在随入随何相应。此四属定。六神通中身如意足藉兹而显。又通因定生。亦可六通因兹并发。当是不勤等者。此四正勤是有定之慧。慧观不勤。念处不成反招散动。故释欲中云如风中灯。今修如意如加密室。于此四法一一调试。定慧若等。方可名为有慧之定。三智圆发三惑圆除。是故此四通名断行。四法皆是断惑之行。名为断行。言成就者从果立名。故四正勤四法同观。二二异时位相别故。今如意足四法各用。初云欲者。希向慕乐庄严彼法言彼法者。谓念处境。言庄严者。修希向心令法端美。凡所修立一切诸法。若无乐欲事必疏遗。言精进者。唯专观理使无间杂。无杂故精无间故进。凡所修立一切诸法。若无精进事必不成言一心者。专注彼境一心正住。若无一心观法断绝。言思惟者思惟彼理。由思惟故心不驰散当知四法是入定方便。次明五根者。此之五法文五义五意亦随入修前诸品。纵善萌微发根犹未生。根未生故萌善易坏。今修五法使善根生。故此五法皆名为根。释此五法一一具二。一释根当体。二摄后归前。又此二义前后不定。初释信中先释当体。谓信三谛。次从但念处修下摄后归前。谓此信根必依念处。若无信境根何能生。问。前修念处既不得入。何须更依念处境耶答秖为念处未能得入。更于此境修令根生。是故五根咸依念处正勤如意所依亦然。次释进中先摄进入信。故云信摄诸法。次信诸法故下释进当体。次释念中先释当体。必依念持无使邪妄偏小得入。从又此法者下摄念入进。念进不遗。故云不忘。次释定者。先释当体。一心恬寂故名为定。从而行精进下先摄定入进。从又此法下正摄定入念。有念故不忘有进故不动。次释慧者。先摄慧入定。从内性下释慧当体。有定之慧照本有性。是故名为内性自照。结前生后中言遮诸烦恼者。即以中慧破于三惑。次五力者。文义及意。准根可知。问。名同为根何须更立。答。善根虽生恶犹未破。复更修习令根增长。是故此五复受力名。根成恶破。故名为力。故大论二十一云。天魔外道不能沮坏。是故此五复名为力。若自若他皆得力名。信力信谛不为偏小诸疑所动。进力观谛必无间杂。本求极果未证不休。念力持谛破边邪想。不令三惑之所破坏。定力若成。能于诸禅互无妨碍。不同单修根本之相。言破散者。能破欲界一切诸散。或复虽用欲界语法而不碍于初禅支林。或住初禅觉观之法。而不碍于二禅内净。或住二禅与喜相应。而不碍于三禅乐受。或与四禅舍受相应。而能教化一切众生。纵妨四禅不妨诸定。妨谓妨碍碍谓遮止。纵有因缘不入四禅。不妨一切禅定自在。总而言之。秖是诸定互不相妨。所言不舍不随等者。不舍世禅不随禅生。故经云。虽行禅定解脱三昧。而不随禅生是菩萨行。总而言之。正用中定是故方能不舍不随。次释慧者。能破一切偏圆等慧。能破一切权实等执。而能双照执慧实相。次释七觉者。文七相三义二。意亦随入。通一别二。故曰相三。不出定慧故曰义二。还以寂照除等进等而调停之。复以寂照安之起之。定慧各三。各随用一。得益便止无假遍修。若全无益方辄后品。念能通持定慧六分。是故念品通于两处。次释八正。文八义八意亦不定。品位既极无复生后。初二如文。释正语者。听法说法俱得解脱。化功归已故益自他。释正业中先列四业。次释四业。言小乘可解者。若小乘中则不得云非白非黑而有来报。具如第一卷中料简有无。今云有者。约大乘说则无漏为因无明为缘。生于界外受法性身。酬于此因名之为报。文中更约三观释业。不次第者名圆正业。言邪命者。自圆之外皆名为邪。迦叶自述即其意也。问。何故释业而云邪命。答。缘理义通故得互释。圆业不正常命成邪。破无不遍故名为尽。依遍而行方名为正。见他得利已下。文虽附事例前亦应以为理释。且约事者。圆修之人必离四邪方名正命。见他得利事解可知。若理释者。若偏若小名为他利。具三谛益名为己利。终日圆修不起圆想。而于无想不生染著名知止足。善故名精入故名进。得中名正。心不动等者。不动故正直不失故不忘。上句为因下句为果。不动中道于念不忘。故名正念。正住释正字决定释定字。正住于理决定不移。因是下结八正。如是下通结道品。初结示道品在一念心中。初心可修未论深位。大论下。引证道品并在念处。是故道品初心并修。故知等者。明修道品功能故也。如此下结判。

　　止观辅行传弘决卷第七之一


　　止观辅行传弘决卷第七之二

　　　　唐毗陵沙门湛然述
　　次举譬者。婆沙大论并依树譬道品。故名道树。二论并与今文大同。但今结果位在初住。与婆沙异。于中又二。初别约无作道品。次通约三观。初文有譬合结。譬及合文并阙如意。譬中应云茎干上耸即如意足。法性下合。先正合。次明果上异名。道品善知识下结前合譬。准方便中有三知识。从初引导令至宝所。即同行也。由是道品令行无误。即教授义。诸品防护妄误不侵。即外护义。忍辱为衣法喜为食。资于慧命益以定身。并外护义。由三知识。令入初住三身正觉。能与众生真善知识。通途下通约三谛。前但约圆别别对位。此通约谛谛谛各辩。于中先别对。次总对。总别二对但寄喻文。非约修行。又约竖位以譬圆者。观行为叶。相似为华。分真为果。若通约四教准说可知。次明三脱门者。明道品功能。大论二十一问。涅槃唯一门何故三耶。答。法一义三。三秖是一。又随人不同故分三别。见行从于空。爱行从无作。见爱等者从于无相。论局三藏今通三教。别教初心同二教故。诸教并以证道为无漏城。唯圆义通。六即辨异。是故今文释道品竟。次明三脱。若准文正意。秖应但明无作三脱。亦为比决使识无作。是故具明诸教三脱。于中先明来意列名。次正释中先总释。次历教。初文先辩王臣旁正亲疏。次约伏断。三约名体。以总冠别。诸教各各三义不同。准望圣教不可专一。故并云或。下约教释。但注云云不复别辩。应随其教出其相状。初王臣中先明三昧为王。次明三脱为王。三脱从慧三昧从定。于空等上立二名者。由二种人入无漏异。故有三昧三脱不同。以亲入无漏者为王。旁助发者为臣。见与思惟属慧。即是从慧发定。从定发慧准此可知。断伏名体寻文可见。次历教者。初三藏教约十六行以分三门。俱舍婆沙诸文皆尔。但分三昧及以三脱。互为王臣。诸论未辩。故三藏中由观此行。上忍发真。故以此行而为三门。又此行相但取与其三门类同判属门耳。通教从初但观幻化。是故不复依十六行。但约空观以辩三相。还约定慧以辩王臣。空等三义虽皆观幻。不妨亦有王臣不同。亦由入道根异故尔。初空门中具引古今释论本者。既是古今互出不同。今双引之以证假实。此教三门不同三藏三门体殊。此中得空即无相愿。次明别教先通约三观。次别约出假。初文意者。即以三观为三三昧。三脱亦然。一一谛中止即三昧。观即三脱。王臣伏断等准三藏说。即以初地为无漏城。次别约出假者。约此一谛既义立三。当知亦具王臣等义。于别教中立二释者。约教始终虽具三谛。不得意者但在于假。是故此教应须两释。又一教始终虽具三谛。若入证道不复名别。是故别教但在于假。凡释别义悉皆准此。既约出假以释三门。亦通行向为无漏城。故大集云。欲度众生修于空。护持诸法修无相。不舍诸有修无愿。岂非纯于出假以立三门。出假尚尔。余任运具何假义求。次明圆教者。前释三教直尔释之。今明圆教云别约者。当知前三通途泛列。此文正意别在于圆故圆三门与前永异。圆王臣等亦复天隔。故圆教中空即无相无作故也。语似道教意复永乖。定慧体一圆伏圆断。圆名妙体二义融通。于中先引论文总比决之。次正解释。初比决者。所缘不同能通门异。所缘即是初住无漏。故使能通近远亦异。智者等者。明空体不同。智者之言亦通别教及以接通。今唯在圆成圆三脱。空即不空皆能通极。故并名中皆能见性。又所见之空空无大小。以智异故大小名生。是故此中以智判空。智既圆融二空则合。合故名中复能见性。又二乘下因辩大小十八空异。若得此空必具十八。是故次此辩十八空。空若不同余门自别。所以二乘观十八空。如观梦事。今圆下大十八空。圆人观之如观眠法。法如无明梦事如取相。取相枝末无明为本。是故梦事必依眠法。故观无明即见实相。但观取相唯见真理。若与二乘辩空异者。则两教二乘及通别入空。任运可识。纵使别教诠于不空。非初心观何须比决。故并不与圆教空同。故但约二乘不论诸教。以此文中义犹含隐。是故下文更重简之。如前下正示门相。先寄前修中观中三假以辩三相。故云如前。既用四句观破无明。即具二空皆不可得。即是空门不见四门之相。即相续假破。尚无法性岂有无明。是故不分四门之异。即无相门。门秖是句即四句也有真有缘故有能所。有能所故故有作者。今非真缘故无作者。即无作门。虽寄三假实无前后。前通教中尚空即无相及无作等。况复圆妙更立次第耶。王臣云云者。亦具三义与前不同。如是等者。明三门相即。又四门下明门门三脱一一互通。如此下重更约教以辩空异。初结成圆门。故云三门意非次第。别虽下仍许别教亦缘实相。以次第故与圆不同。又异等者。尚不同别况复藏通。能知异相方可观同。是故劝物须善识之。又华严下约五味判。初文正约五味以判。明四念处秖是观阴。若至涅槃成五解脱。解脱秖是秘密之藏。念处既居道品之初。双树枯荣复表念处。是故还约枯荣以判。初华严中虽具二义文多明别。故云偏多四荣。所以住前十种梵行全明别义。初住虽即略明圆义。二住已去乃至十地多明别义。虽行向中辩于普贤行布二门。而诸位中普贤义少。入法界品唯见弥勒文殊普贤广明圆融。余诸知识多明别相。是故今云偏多四荣。三藏可解。方等般若文中处处虽有圆义。多为调于钝根菩萨及二乘人。故净名中弹斥声闻贬挫菩萨。念座致屈去华招讥。闻不思议事犹如根败。睹大士现变自鄙如盲。方信摩诃衍甚深。伏诸菩萨志大。至般若会乃堪委业。故佛加之以说二空。所以两时教意多调枯以入荣。使二乘之辈稍成通别。虽未显说义已成荣。至法华时会诸枯荣入非枯荣。尔乃方堪授作佛记。且顺大经越而未说。即云鹤林施化已足。二经同味虽越而兼是故判云为极钝根来至双树。方等般若显入密入。故云菩萨处处得入。既引涅槃逢指法华。故知法华为醍醐正主。所以经喻秋收冬藏。至涅槃时犹如捃拾。故大经第九云。譬如暗夜若诸营作一切皆息。其未讫者。要待日明。学大乘者。要待无上大涅槃日。是经出世如彼果实多所饶益安乐一切。能令众生见如来性。如法华中八千声闻得授记莂如秋收冬藏更无所作。一阐提辈于诸善法无所营作。八千声闻即是持品八千人也。此据五时相生以说。若论教旨法华唯以开权显远为教正主。独得名妙意在于此。又云下约人结成所表正意。秖是结成念处功毕耳。所言六人及如来者。二十八云。尔时师子吼菩萨白佛言。世尊。何等比丘能庄严娑罗双树。佛举六人及以如来。六人在因如来居果。因果俱得庄严之名。因果始终四德具足。所表义显故云庄严。因六人者。经云。若有比丘受持读诵十二部经。正其文句。如是比丘乃能庄严娑罗双树。师子吼言。如我解佛所说义者。阿难比丘即其人也。得净天眼指阿那律。少欲知足指大迦叶。无诤空行指须菩提。善修神通指目犍连。得大智慧指舍利弗。于一一人广如阿难。后举果人云。若有比丘能说众生悉有佛性。得金刚三昧具足四德八自在我。如是比丘最能庄严娑罗双树。师子吼言。如我解佛所说义者。唯有如来乃能庄严娑罗双树。如其无者则不端严。唯愿如来常住于此。佛言。一切诸法性无住住。云何请住。前之六人虽曰多闻乃至大智。要必宣说一切众生悉有佛性。已于法华闻得记已。非不能说但不及果人。故云如来最能庄严。因人果人皆具四德。因人始入故云唯佛。声闻尚尔下举劣况胜。若入涅槃成五解脱者。结四念所表以成秘藏。秘藏秖是涅槃。涅槃秖是解脱四念处观。既观五阴念处既成中间涅槃。即是五阴成五解脱。故经云。色解脱乃至识解脱。不即等者。次结四念及以解脱成三佛性。此三佛性与计六法不即不离不即故非不离故是理具故是本迷故非。言六法者。谓五阴神我。故大经三十。作盲人摸象譬竟。即合譬云。或有说言。色是佛性。乃至说言。我是佛性。当知佛性与彼六法不即不离。三佛性者。准第三卷意。念处中文。正因不即不离于色。了因不即不离于识。缘因不即不离受想行及我。当知六法秖是三因。故此三因与五阴等不即不离。转于五阴以成四德。三德三因。具如第三卷三德文末。彼具圆别。今但在圆。大同小异各有意旨。前之二解以五阴四念对三德四德。今对五阴复加神我。置于四德唯对三因。是故开合有少同异。
　　次释对治助开。初明来意中。先克出所助之体。故云为一切三昧作本。故四三昧必依圆教不思议三三昧为本。此即前六名为正行。正行不显良由有遮。当分说者。当教三昧即为当教诸行之本。今文唯约无作三昧为诸行本。若入下别明为今文行本。根利下正约根遮以简助意。四句之中三句不须。唯根钝有遮用此对治。次句中云但专三脱者。但专修前无作道品以开三脱。夫初果下况释。斯须二果为根利有遮。及世智断结。虽非出世根利。亦是无遮之限。言两条者。二果为一条。世智为一条。如此两条初条尚有事惑。次条无事为理成障。破事理障义当用治。况根钝遮重不修对治。第三果人欲结尽故不说须治。世智虽断下八地思。以计我故犹须治道。故五停中著我多者。尚须对治为说界法。若准此意。唯根利无遮根钝无遮。及无漏智尽欲结者。不须对治。然初二果但缘理治惑。名为用治。实不同于凡夫治相。当知无遮但专上来境等六法。若有遮根钝等。治道不成三昧安克。助道无量下明用治所依。助道无量但用六者为对六蔽。故且立六以示治相。准下文意。虽复初教展转为治。此科正为治于重蔽。是故且立事六为治。问。前通塞中。塞有横竖。此中治塞何故但将横中六度。以辨治相耶。答。横则事理俱障。六则摄事略周。况复苦集无明名略对治不足。及竖中尘沙等惑非治正意今明事治故不论之。又若有苦集即具无明。具无明故六蔽具足。但治六蔽余二则去。此之蔽相复重于阴境所历余心。是故别生此文用观。若人下初治悭中。云若人修四三昧至脱门不开。此文冠下五度之首。下五但云修三昧时。余文并略。激者水冲也。次破戒中。云穬者芒稻也。粗涩貌也。防过曰制限分曰度。淳谓淳朴。亦渍也。沃也。悖者此非字体。谓背逆也。应作[愍-民+孛]字。乱也。事字托跋正应作懒。儢者。玉篇云。心不力也。谓懈怠也。春蛙者虾蟆之流。面墙者无所见也。诸蔽下总结也。前六蔽中各有厚薄(云云)。若用下具辩四随回转治相。前之对治已用四中一对治竟。忽非其宜。应须转用。或兼或具若第一义。是故总云当依四随。初总举。次别示中如治一悭者。略于一蔽示四随相。问。文中若是已明对治。此中秖应更明三随。何故约悭具列四耶。答。前虽明对是直尔用治。未辩用治有益以不益。谓恶破善生等也。今示随相教其回转。是故具列四随之相。又于四中若乐不乐以明转相者以不乐檀即转用尸乃至般若。若善心生乃至开等。是转兼具及第一义。又于对中破即是对不破。即是转兼具等。故总举之为转等式。所言转者。或转用尸乃至般若。或次或超超一至四。逆顺间杂病去便止。五度为头但越本位。余同于檀。此病不转而治转也。一度转用余之五度即成五句六度合有三十句治若乐病俱转名亦对亦转。成三十句。是转非对亦三十句。又是转是对是转非对。一往且立为三十句。若超杂等句相不定。行者自知。岂可具记。又一度转用至二三四。亦可名转亦可名兼。若至五度名转名具。不得具名者以转用故。若言具者不得云转。但具用六以治一蔽。亦以转故复失兼名。故虽兼具但名为转。故转至五不名具者。转则单用具则兼俱。故不同也若病转药不转。不名转治亦非兼具。或第一义名一向治。亦有超顺逆间等也随其病转以为五蔽。亦成三十句一向治也。所言兼者。药兼一两乃至三四。至五名具是故但四。度别四句成二十四。一度至五但成六句。正名具治。今文无具者。但是文略。第八卷有。此约圆人用事治相。若藏通别初心为四念处等。用事治相准此可知。言第一义者。唯观无相真如寂理。若约教者。各以当教真理为治。乃至圆人亦用三教理而为对等。又四教初心皆须事治。如向所说。若以四教展转为治以前助后者。还以前六转望后教六蔽之相。为对转等。如通教人用三藏六。别人则用藏通两六。圆人用三并有转等。如治一悭看悭何等。财身及命所悭不同。既知悭已用事为治。别人用二例此可知。圆人用三者。如用事治悭。悭虽似破因兹乃计三舍为实。但增生死无正可论转用即空治其计实。实计若破即应得与法界相应。破实存空则应转用恒沙佛法。舍身命财十界无知。作此观时计假为实。但得名为爱见大悲。则应转用观身命财悉是法界。圆教观法得对治名良由于此。此中唯有药病俱转终无病转而药不转。亦可得有药转而病不转何以故。计实不转而亦容用后之三药。兼具比说思之可知。又此转治始从生灭终至无作。名为渐转若从无作转至生灭。及以互转名为不定。若第一义名为顿转。一蔽既尔余蔽亦然。是则于一病中转用藏教五及以三教六。成二十三度。六蔽合有一百三十八治。俱转名对及亦名转。各有一百三十八治。兼具等相思之可知。若见其意方了此文。于助六度下。次更总明合行式中。明其治相其事非一。于一一事皆有合行。非此可具。故指后文相摄中说。有人下欲明合行先出异解。然后破异明须合行。是故今家下文则有四种六度。初文正出异解者。显十与六但是开合。古人不见开合之意。滥用楞伽宗教之文。彼楞伽云。二乘菩萨有二种。一者宗趣法相。谓自所证离分别相入无漏界。二者言说。谓说九部离于四句令众生入。然彼通举二乘菩萨所证及说。成共三乘理教之相。古师不了谓宗无说为理为大。以属菩萨。谓教有说为事为小。以属二乘。宗教有无具如法华维摩玄文所破。次引大经大品。以证六度摄一切法。故知六外无复余法。如前四谛但云四谛有无量相。不云四外更有余法。何故云六但在通教。次若得下略示文意。若六若十既是开合。不应以此而判大小宗教等别。如禅下正示开合。合故即是事理合明。开之则是事理别说。又明六则通于大小。明十则唯在于大。又此十中通则通于四教。别则唯在别圆。如三藏菩萨即以伏惑为一切智。以三祇假为道种智。佛果以为一切种智。能起神通有胜愿用。故三藏菩萨亦得有十。若据未断惑边则般若亦无。非从空出种智不成。未得法身无愿智力。且以分地而为般若则但有六。通教菩萨从但空边开出方便佛果种智及愿智力。以为十度。未得法身与三藏同。已断通惑从空出假。从容进退多少不同。是则两教或六或七或八或十。今文且约别圆义边。开六为十。余诸增减文中未论。又存教道且兼于别。意本在圆。泥滓与愿婆罗与力方音异耳。言定守禅度者。若开禅为三则根本定守第五度名禅度也。余所开者。名力名愿。空智守于第六般若。余所开者名沤和等。沤和出假智也。阇那入中智也。亦是方音不同也。次明摄法者。正示合行故能摄法。若不达于一切诸法。皆入此之对治门中。如何对治摄一切法。初明六度摄道品者。下文广释。意虽可见今预通说。至文易明。何者。檀摄二觉谓除舍也。文中阙一下文具列。尸摄三谓正语业命。忍摄四。谓念根念力念觉正念。进摄八。谓四正勤进根进力进觉分正精进。禅摄八。谓四如意定根定力定觉正定。慧摄十。谓四念处慧根慧力择觉喜觉正见正思合三十五。余有二信通三十五。一切诸法信为本故。若准婆沙以实体十一摄三十七。故婆沙中先以七觉收余六科。余不入者。谓二信为一及正思惟一。以语业命三实体但二。足成十一。俱舍唯十。以合戒支故也。言入七者。谓四念处。及慧根。力。正见。入择法觉分。四正勤进根力及正方便方便。是进入进觉分。四如意足及定根力正定入定觉分念根力正念入念觉分。是则二十四法摄入七觉。并本七觉合三十一。并信等六合三十七。今于七中摄喜入择摄除入舍。则合七成五。以念为忍语等为尸。择喜属慧除舍是檀定等是禅。二信依前以为通入。所以七觉六度义足。故今开合与论不殊。开合虽尔义与论别。今此六文义通四教各含十故。即此六度文为六段。一一段中皆有六义。初三藏文是事治正意。故文稍广。初明事檀摄二。文相可见。若三藏下。正明事舍仍举理以况之。虽未成理檀有事治之益。次引论征问。舍能下答。又舍下明檀能成五。通别如文。次明圆舍中。圆是今文与事合行正意故也。复顺今文正修之体。是故引文广明其相。初正明圆舍中。言十法界色身等者。但观三事。心冥法界则十界三事冥然自亡。正报是身依报是财。所言命者。连持为义。即诸界中各有连持。如六道中报命不同。及四圣中有慧命常住命等。即此三事在一念心三谛具足。能除三惑故名为舍。入不二边者。秖是中道不二之舍。此约最后理观檀义。若辩合行应具事理。故下文中结偏失云。理观深微而不存事行。即却举三藏事治之相。事治文竟又复斥云。而不存理观。即以度品六句料简。是故当知修理观者。重惑若起必须事助。事与理俱名为合行。是故六句正显度品俱有事理。故有相破相修相即。人不见之秖谓泛尔分别而已。若如是者何益修行。何以故下释也。先明不二之舍。次引殃掘以证圆舍。于中初列经文。从有边下解释经意。言不坏者。即于百界生死之身达常住理。于悭成治复显法身。法身既尔财命亦然。次引金刚者四句是教。依教修观观教即具三种般者。故实相般若资于法身。舍一切身。观照般若资于慧命。舍一切命。四句文字资常住财。舍一切财。复以修三资于理三。故理显时一切能舍。又文字能诠三种般若。观照修得三种般若。实相本有三种般若。故古人云。日舍三恒未免有生。四句般若累灭道成。是故当知。四句功深三恒力劣。故知四句与舍身。岂可校其优劣耶。如此下斥偏也。初文即是互失之相。故云两皆有过。或唯修圆观事行全无。或专修事度圆理绝分。是故二失并阙合行。檀度既然余五咸尔。又二失相望不无优劣。今劝并行是故俱责。言剜身等者。仍是三藏菩萨之事。报恩经云。释迦菩萨为轮王时剜身千灯以求半偈。偈曰。夫生辄死此灭为乐。得此偈已令诸大众读诵书写石壁要路。令凡见者发菩提心。身灯光明亦说此偈。闻者皆悉发菩提心。其光上至忉利天上。诸天光明悉皆不现。诸天相问此光因缘。即以天眼见此轮王。以大慈悲为众生故求于半偈剜身千灯。此光是彼身灯光明。天帝因即至菩萨所。问菩萨言。作此供养为求天帝等耶。答言。为众生故求菩提故。天帝问曰。以何为证。答曰。若使不虚身当平复。言已其身平复如故。具如彼经广明。亦如月光菩萨经。有王名曰智闻。剜髀肉以救病比丘。大论月光太子出血髓以救癞人。出胁肉以贸猴子。露脊骨以济跛兔等。舍国城者。如大论中鞞施伽王为邻国所伐。四兵垂至安然不惊。诸臣白曰。何法却之。王曰。有法。如是至三皆云有法。贼既至已王语诸臣。汝等事主有何彼此。汝可事彼吾今去矣。乃从后门逃走而出。后王坐已即便敕云。若有能得前王者。当加重赏。后时他人先知此王为性好施。来诣王乞。不知此王弃于国城。道逢此王而复不识。遇便问曰。我闻鞞施伽王其性好施。我欲诣乞。王乃语言。汝可缚我将送新王。必得重赏。其人闻已生大恭敬。不敢诺之。王云。随去至城汝可缚进。至已诸臣见王大哭。新王问之诸臣具答。兼从乞者亦说其事。新王下阶拜为兄弟。递知国事。救鸽饴虎舍身兼命。今明下明得相。若人下广明失相。抚者击也。臆谓胸臆。循心自责知行不周。保护下不能舍财。辞惮下不能舍身。贪惜下不能舍命。触事下总结无三。今于道场等者。立行请加。自行教他等者。大论五十六云。菩萨摩诃萨自不杀生。乃至种智。教人不杀赞叹不杀法。亦欢喜不杀者。乃至种智。是菩萨爱佛法。知身口意无常故。不说无益之语。以令善法得增益故。令诸烦恼不能覆心。行者作是行时。结使虽起智慧思惟不令覆心。若恣结使失于今世后世善财。妨于佛道。设使心起不令口起。设若口起不令身起。设使身起不令作大罪如凡夫人。是菩萨虽复卑陋鄙贱。以行胜法得在胜人数中。是人深乐功德故。能行四种胜行。二乘不能具足四种。以不深乐佛法故也。是菩萨自既不杀以慈悲故。教人不杀。慈悲是一切贤圣善法。故须赞叹。菩萨常欲令人得乐故。见他不杀心生欢喜赞叹。乃至种智亦复如是。若不自行何能利他。若不利他何能成就一切众生。若不成就一切何能净佛国土。何以故。众生净故世界即净。又八十八云。此四种行是菩萨摩诃萨初心之要。不可不识。何以故。此四不具。不名菩萨摩诃萨故。何者。或能自行不能化他等(云云)。四法交互为句广辩互相。始从不杀不盗乃至种智。以不具故不成极果。心若真实等者蒙加得益。能感乃至思益等者。彼经佛放一切法光。今文且引六文以证六度。经云。又如来光名曰能舍。佛以此光能破众生悭贪之心。能令行施。又如来光名无悔热。佛以此光能破众生破戒之心。令持禁戒。又如来光名曰安和。佛以此光能破众生嗔恚之心令行忍辱。又如来光名曰勤修。佛以此光能破众生懈怠之心令行精进。又如来光名曰一心。佛以此光能破众生妄念之心令行禅定。又如来光名曰能解。佛以此光能破众生愚痴之心令行智慧。乃至四仪一切诸法亦复如是。下诸文中不复更引。以蒙光故。至一一须释出之者。既蒙光已随其宿缘及现加行。得与四种行相相应。文中语略但云舍若遗芥。而不委明观行浅深。故令后人一一释出四种檀相。以对四教。令蒙益者识益知加。若以释之。应云若与三藏檀舍相应。能舍事中身命财也。与通相应知三事空。与别相应达施诸法。与圆相应见施法界。过现和合与四相应。檀度既然余五亦尔。能毕竟下明理具事成。若无因缘等者。我此身等无益物缘。权寄臭躯以进己道。忽若于他有微利益。舍此身等犹如草芥。俗中尚能杀身成仁。岂出世高士而迷臭躯。是为等者。总结得益正助行成。以斥不成。正智如火阴境如炷事度如油。火若不明炷则不焦。乃由事行油竭故也以油竭故。无明大暗何由可灭。若如上去次明尸度摄三。初明摄法列教斥失。如文。请加中云瑕玷者。瑕玉病也。玷玉缺也。毁重如玷破轻如瑕。毒龙等者。大论十三云。如释迦菩萨本身曾为大力菩萨毒龙。若触嗅视。弱者便死强者气嘘乃死。此龙曾受一日一夜戒。入静林中独坐思惟。坐久疲怠而便卧睡。龙法若睡形状如蛇。文章七宝。猎者见之便惊走曰。如此希有难得之皮。若上大王不亦宜乎。以杖按头以刀剥皮。龙自思惟。我力如意倾覆此国犹如反掌。此之小人岂能困我。我今持戒不计此身。当从佛语。于是自忍眠目不视闭气绝息。怜愍此人。一心受剥不生悔意。既失皮已赤肉在地。时为日炙宛转土中。欲趣大水。见诸虫蚁唼食其身。为护戒故复不敢动。自思言。我今此身以施诸虫蚁。为佛道故今以肉施用充其命。后成佛时当以法施以益其心。如是誓已身乾命绝。即生第二忉利天上。猎师者调达六师等是。诸小虫辈今初转法轮八万诸天得道者是须陀等者是大论中名。仁王名为普明王。经云。为班足王而捉将去。从其乞愿。一日行施。饭食沙门顶礼三宝。班足许已还国依七佛法请百法师。一日二时讲仁王般若。第一法师为王说偈云。
　　劫烧终讫　　乾坤洞然　　须弥巨海
　　都为灰飏　　天龙福尽　　于中雕丧
　　二仪尚尔　　国有何常(一)　　神识无主
　　假乘四蛇　　无明保养　　以为乐车
　　神无常主　　形无常家　　形神尚离
　　岂有国耶(二)　　有本自无　　因缘成诸
　　盛者必衰　　实者必虚　　众生蠢蠢
　　都如幻居　　三界皆尔　　国土亦如(三)
　　生老病死　　轮转无际　　事与愿违
　　忧悲为害　　欲深祸重　　疮疣无外
　　三界皆尔　　国有何赖(四)

　　偈意皆悉劝王舍身及国土等。大论中云。尔时法师说此偈已。王还至天罗国班足王所。于大众中告九百九十九王言。就死时至。人各诵过去七佛仁王经偈。诸王皆诵。班足闻已问诸王言。为诵何等。普明以偈而答班足。班足闻已得空平等三昧。诸王同证。班足因兹而放诸王。心诚下蒙加护益。二世罪者。谓过现罪。亦应一一释出四尸罗相。三藏可知。凡通教中云非持非犯者。不见持相故曰非持。持相尚无犯相本灭。故大论云。若见持戒人喜见破戒者嗔。如是持戒名罪因缘。亡持犯相方名不见。故尸文后云与理观正业等相应者。事中正业即是事尸。此尸若与圆理相应。方名具足。别圆二尸例檀可见。此后四度结文不同。忍度文后但云相应。不云一一释出者但是文略。故进度文后即具列生生等四。禅度文后但云得与四观相应。数存义略。是故重引大论五门禅相。于门门之后具云四种。般若文末列四倒者。且出三藏三乘故也。后文即具列云四种十慧。虽互存没须知一准。又施戒中直明度相。不明蔽相。忍中先委明蔽次方明度。进中略示蔽相。禅中具列。随文逐要故此不同。若释义者。应须一一具存蔽度及四种相。结得益相如文。下分文大同。次释忍者。即以四忍为四教者。诸经论中明五忍义多约别教。以别教中。竖具四义。今借义用且除信忍。即以余四用对四教。但依于义而不依语。又以忍为名但在菩萨。此意唯在大乘故也。三藏不断故宜名伏。通在衍初。扶顺于理。故宜名顺。别教后心亦破无明。宜名无生。圆理本寂宜名寂灭。次斥失中但出嗔相。而但有理解无事忍故。事嗔具如第二卷释。言屑屑者不安之相。亦云琐琐小陋貌也。郭璞云。往来貌也。亦碎貌也。即小嗔也。隆者高也。尔雅云。宛中隆。郭璞云。山中央高也。谓嗔起时如高可见。既知下立行请加。一切行中嗔害尤甚。故忍最难。大论云。如天帝问佛。若行忍者。唯有一事最不可耐。小人轻慢谓为怖畏。故不应忍。佛言。若以小人轻慢谓为怖畏。欲不忍者。不忍之罪甚于此也。何以故。不忍之人贤圣善人之所轻慢。忍辱之人而为小人之所轻慢。二轻之中宁取何轻。故知宁为小人之所轻。不为贤圣之所贱。何以故。无智之人轻于不可轻。贤圣之人贱于可贱。为是义故弥须行忍。如富楼那等者。增一云。其成道已欲还本国利益村人。佛言。彼国土中人多弊恶。于汝云何。答言。我当修忍。若毁辱我我当自幸不得拳欧。拳欧时自幸不得木杖。得木杖时自幸不得刀刃。刀刃时自幸早离五阴毒身。佛言。若如是者。乃得利益可还本国如揩金等者。忍力如金如镜。违境如揩如摩。故弥揩弥摩转益明净。羼提等者。具如第三卷所引。割截是强。王悔是软。强软不变故身平复。二境不变名曰俱安。次明进度中大论下列教。文略。前三易行等者。具如第一第三卷引。此则举别知通。若无通者则二俱不成。阿难说精进觉等者。准大论三十。佛告阿难。我今背痛小息。以郁多罗敷以僧伽梨枕。令阿难为诸比丘说法。阿难乃说七觉。佛时问言。说精进觉未。阿难云。已至。如是三问三答。佛即惊起告阿难言。汝赞叹精进由是得菩提。若第十七即云。佛闻说已即从座起。又长阿含中有八精进八懈怠。于四种事各有前后生于进怠。谓乞食执作行李病患。如乞食时若不得时。即作是念。乞食不得身体疲极。不能堪任坐禅读诵。精勤行道。宜令且息。二者若乞食得复作是念。身体沉重不能堪任。是为乞食前后生于懈怠。设少执作便作是念。我今疲极不复堪任。若欲执作便作是念。明当执作必有疲极。设少行来便作是念。我朝行来身体疲极。设欲少行复作是念。我明当行必有疲极。设遇少患便作是念。我今重患因笃疲极。所患差已。复念病差未久身体疲极。一一句下皆云未得欲得未获欲获未证欲证。由此八故皆不成就。故名懈怠。八精进者。若乞不得。念我身体少于睡卧堪行精进。若乞得食。念今饱满气力充足。堪行精进。我向执作废我行道今宜精进。若明当执作念当妨行道须预精进。若行来时。念朝行来废我行道。若明当行念当废行道。若得重病当念命终。若少病患或恐更增。一一句下皆云宜应精进。未得者得未证者证。此意宜对随自意意。大施抒海如第三卷。抒者除也。苍颉篇云。酌取也而今下斥失。如穴鼻等者。大论三十三云。如驼穿鼻一切随人。有为法中若有智慧上圣所亲。若无智慧犹如穴鼻。翻倒一切所有功德于生死中。无钩醉象者。大经二十三云。譬如无钩醉象狂逸暴恶多所杀害。有调象师以大铁钩用拓其顶。即时调顺恶心都息。婆沙广有调象因缘。喻八解脱。薳者本是草名。亦是人姓。今以过度之言。借用此字以替方言。稆者自生稻耳。恐应作此儢。心不力故空度时日。当发下立誓请加。刻骨等者。誓身精进如刻至骨。誓心精进如铭其石。铭者名也。书之为诫刻石纪功。今亦如是。誓要其心。如刻石纪功使永不昧。为法输身名为许道。唐者虚也。无复等者。无复难心。结上行法匪懈不以行为难行。无复苦心结上端直其身。不以身为疲苦。感佛下蒙加获益。以生生等对四精进者。进是发起策励之相。故以生等释成四进。三藏三祇进犹润生。故曰生生。通亡进相名生不生。别已入空为生故进。故不生生。圆理本寂。进亦不生。故不生不生。又于进境亡能亡所。次释禅中先总约禅度。但是等者列教。初云根本即三藏也。越中二教故云乃至。虽云无作楞严不成。中间应云虽云无生理定不成。虽云恒沙佛法。俗谛三昧不成。若无下斥失中。云无定等者。引大经况释。如世间人。若无十大地中心数定者。世路平地尚亦颠坠。况修出世无定岂成。为是下总标请加。略举应须修禅。故总云一心。至下方乃别出五门。感佛下蒙加。此总明禅。阙结文者下五门中具明故也。为避烦文故互存没。次大论下明五门禅中。初明来意。以禅门中门户多故。故更明此五门禅相。若禅下正释也。初明数息。至第九卷中更释。言七依定者。成论七三昧品云。谓依初禅得无漏。乃至依于无所有处得无漏。依此七处得圣果故。故名七依。有人自谓有漏为足。是故佛说七依无漏。问何故依禅得无漏耶。答。得初禅时观初禅阴。起八圣种心生厌离。乃至无色观于四阴亦复如是。问。何以不说欲界为依。答。如须尸摩经说更有无漏。所谓欲界。故知亦有少故不说。问。何故不说非非想处为无漏耶。答。彼不了故。定多慧少故不说依。问。七想即七依耶。答。外道无真是故云想。圣人破想是故说依。故今文中且云发得欲定乃至七依。未判有漏及无漏等。准论分别二义并通。请观音下明助益行成。次明不净治贪欲中。酖者尔雅云。久乐也。从酉者酖酒耳。非此文意。亦可以酖酒喻淫。故作酖字。亦与湎字义同。湎者酖于酒也。亦可作湎。故大经云。若常愁苦愁遂增长。乃至贪淫嗜酒亦复如是。不净观者。即假想观。如求证人经说。佛在舍卫。有比丘至冢间路游他田。田主骂言。此何比丘不修道业。常游我田。便往问之。比丘答言。我有诤事来求证人。田主问言。证人是谁。比丘即唤。田主随去见尸狼藉。比丘言。此诸虫鸟是我证人。田主问故。比丘答言。心之漏患观已还房。观身亦尔。我今欲识心之本源。是故观之。田主闻已垂泪哽咽。彼田主者于迦叶佛法中。千岁修习是不净观。比丘及田主俱得初果。九想在第九卷。引大论中言八背舍等。因便兼列非文正意。但言皆由九想而成。故云皆以九想而为初门。此明九想功能故也。若实观者如撰择长者缘(云云)。次以慈治嗔者。上释忍中但通途云如桥地等。故云通治。未治重嗔。今专修慈以治嗔恚。是故云别。因明慈定兼说余三。恐修慈心非己所宜。故云余之三心或乐欲等。等取余三。是依四随修四无量也。对转兼具准上可知。释治愚痴文相最略。应例诸文。毗昙以界方便破我等者。我及断常并计性三并属痴故。初破我者经论不同。故杂阿毗昙云。著见行者以界方便。愚夫不了宿业烦恼积聚五阴。于缘计我。当于自身以界方便。观察种种性种种业种种相。谓地等六界。彼地界者为水所润。而不相离。彼水界者为地界持。故不流散。火界成熟故不淤坏。风界动故而得增长。空界空故食得出入。有识界故有所造作。由众缘故故知无我。又观此身不净充满。如吹散[卄/積]沙。于无色法前后相续。如是观者则得空解脱门种子。于彼生厌得无愿解脱门种子。正向涅槃得无相解脱门种子。是名界方便。若准大经云。著我多者。则为分别十八界法。此与六界总别之异。论四大界是十色界半。论识界是七心界半。但合色为四。合心为一。更加空界。教门随机离合不定。今准禅经。因缘破我。大集亦以二世破我。为简异故故俱列释。言三世破断常者。三世相续故不断。三世迭谢故不常。又过去破常。未来破断。现在因果双破断常。二世破我者。现未二世具十二缘。于父生爱于母生嗔。名为无明。父遗体时谓是己有。名之为行。从识支去至老死支。与三世同。言一念者。具如玄文第三卷境妙中说。念佛治睡如文。

　　止观辅行传弘决卷第七之二


　　止观辅行传弘决卷第七之三

　　　　唐毗陵沙门湛然述
　　般若度中初明摄法。此理下斥失如文。应当下请加。文二。先立行。次请加。立行中先总明念处有破倒之功。如文。次别明四念。初不净有五。初列五种不净者。大论二十一广说之。初言种子者。如论偈曰。是身种不净非是妙宝物。不从白净生。父母邪想忆念风吹淫欲之火。肉髓膏流热变为精。业因缘故识托种子。在赤白精中。故云揽他遗体。吐泪等者。大论云。身内欲虫人和合时男虫白精如泪而出。女虫赤精如吐而出。骨髓膏流令此二虫吐泪而出。生处不净者。如论偈曰。是身为臭秽不从华开生。亦不从薝卜又不出宝山。今云住处者。所居曰住。从出名生。是故二文秖是一意。猥者杂恶也。亦众也。厮者贱役也。自相不净者。衣服澡浴种种华香。饴以上馔众妙美味。经宿之间皆为不净。假令衣天衣食天食以身性故。亦成不净。何况衣饴人间衣食。如论偈曰。地水火风质能变除不净。倾海洗此身不能令香洁。譬如死狗以海水洗。余一尘在亦如初臭。粪秽亦尔。[月*寧]者饤[月*寧]也。耳垢也。眵目汁凝现也。淋尿者应作此麻。即病也。其尿臭故。自性不净者。大小便道目泪涕睡常流不息。如论偈云。种种不净物充满于其身。常流出不止如漏囊盛物。脓者。玉篇云。痈疽血也。身肉所有与彼不异。膏者身滑泽也。说文云。有角曰脂无角曰膏。身中不净以类于彼。礼云。大膏[月*參]。鸡膏腥。羊膏膻。若云鱼臭应云鯹臊。肪者肥脂。[月*冊]者亦脂肪。今云腥[月*參]如犬鸡等也。故四念处云。外十二物名相不净。内十二物名性不净。中十二物名性相不净。今文但分相性二种。不共立为相性不净。应合中间以属于性。究竟不净者。如论偈曰。审谛观此身终必归死处。难语无反复。背恩如小儿。剧者甚也。如是下结。蜣螂亦曰蛣蜣。即丸粪虫者是也。此虫唯知美粪。而不辩欢喜丸味。次明苦观者。论云。复次此身一切皆苦。屈伸俯仰无非苦者。如初坐为乐坐久则苦。行住卧等亦复如是。如淫为乐求女色时。得之逾多患生逾重。如疥病得火乐为苦因。行者知身但是无常苦不净者。不得已而养之。譬如父母生于恶子。子虽极恶从己生故。要必养育令使成就。身实无乐。何以故。不自在故。如风病人不能俯仰行来去就。如病咽者不能语言。以是故知身不自在。故云于下苦中横生乐想。准诸论文应以三途为苦苦。名为上苦。诸天五衰相现。天乐坏时生于大苦。名为坏苦。人间为行苦。念念常苦故名为下。凡夫横计以之为乐。故俱舍云。如以一睫毛置掌而不觉。若置眼睛上为损及不安。凡夫如手掌不觉行苦睫。智者如眼睛缘极生厌怖。望三途苦为下苦耳。今文从义直约人间以立三苦。虽是下苦具三苦故。不应于中横生乐想。故大经十一迦叶难云。若于下苦生乐想者。于下生苦。乃至于下五盛阴苦。亦生于乐想耶。下生者三恶。中生者人。上生者天。又亦应云于下乐中生于苦想耶。佛言。如汝所言是故昔为释摩男说于三受三苦。一一受中皆悉三苦。故今文中于行苦中立三苦义。次明无常观中。云如系鸟等者。如论偈云。鸟来入瓶中罗[縠-士+十]掩瓶口。縠穿鸟飞去神明随业走。释曰。乘业受报如鸟入瓶。为业所系如罗縠掩。果谢随业如縠穿鸟去。去必逐业故名随走。今此文中以笼喻果以瓶喻因。言得绳者准于有部。立以得得。渐以后得得于前得。故使往业能至未来。故有部中业入过去。得至未来。身死得谢未来报起。如一业成以一大得得于业法。又以小得得于大得。第二刹那以三大得。得前二得及以业法。初念之得俱成法故。又三小得得前三大。并初刹那九法成就。第三刹那二十七法。此之得义出自法相。释作无作引论云。初念作现在成。第二念过去成。若无作者。初念现在成第二念二世成。所言作者。第一念中但有法俱。第二念中唯有法后。言法俱者。谓初念本法及大小得。言法后者。第二念去前前之念转成法故。故后后念大小得得。言无作者。初第一念亦但有法俱。亦如作中初念说也。至第二念有法俱得及法后得。言法后者。亦如前作中第二念说。言法俱者与法后得。同时而起一无作法及大小得。是则第二念中有三大得及三小得。得初三法。同时复有三法俱起。故第二念九法俱生。并初念三成十二法。所以第二念中六得得于过去。名过去成。又有二得得现在法。名现在成。故云初念无作现在成。第二念无作二世成。凡云大小得者。皆以大得得于本法。复以小得。得于大得。还以大得得于小得。故大小得更互相得。故知第三念去。如是展转得遍虚空。凡有所作善恶诸业若下劣心。唯有于作则无无作。若增上心则有于作及以无作。作与无作各起得得。业入过去得至未来。能招后报。作无作得但与形俱。是故得名得非色心。故俱舍论不相应行有十四种。谓得非得同分无想二定命相名身等类。是则一生之中于一业思之所起得。尚已无量。况无量生无量业得以至来际。若经部宗得既是假。但云意与身口和合成业。假立为种至未来生。又复业名通于方便根本后起。今对根本立以业名。若大乘中藏识盛持以至来世。虽有此异凡受报处。必为精血四大所笼。未得择灭非得已来。常为得绳之所连缚。连缚未断去已复还。现阴若坏名为去已。复受生有名为复还。至无学果方名笼破。生有业尽名为不返。阴质不续名空笼存。此坏等者复斥凡夫。此五阴坏生有阴成。出阴入阴现生后等(云云)。印坏文成等者。重显笼瓶文仍少异。笼瓶二喻但喻因果。此蜡印喻更加中阴。故大经二十七云。如蜡印印泥印与泥合印灭文成。文非泥出不余处来。以印因缘而成是文。经合喻云。现在阴灭中阴阴生。是现在阴终不变为中阴五阴。亦非自生不从余来。因现阴故生中阴阴。提譬合云。如印印泥印灭文成。名虽无差而时节各异。是故我说中阴五阴非肉眼见天眼所见。释曰。现阴如印。中阴生处义之如泥。现在阴灭。名为印坏。中阴阴起名为文成。于此复以中阴为印。业逼受胎名为印泥。中阴阴灭名为印坏。未来阴起名为文成。业种未断文复为印。印复为文。文印相成。不可穷已。中阴生阴俱名为阴。此等灭时俱名印坏。此等成时俱名文成。生灭名同故曰无差。生处不同故云各异。若文不为印名为因灭。印不为文。文亦自坏。名为果亡。故大论云。先世业自作转为种种形。虚空不受害无业亦如是。毗昙命是非色非心法者。亦属十四不相应行摄。大集等者引证命也。一期为寿连持曰命。一期连持息风不断。故出入息名为寿命。比丘不保七日等者。大论二十五。佛为比丘说死想义。有比丘白佛。我能善修死想。佛言。汝云何修。答言。不过七年。有云。不保七月。有云。七日乃至六五四三二一日。佛言。是名放逸。不得名为善修无常。有比丘言。不保从旦至食。有云。食顷。佛言。皆是放逸。有一比丘言。出息不保入息。佛言。是名精进善修无常。殃者咎也。罪也。尔雅云。肉烂也。若遭殃时义如肉烂。无父何怙无母何恃。理性法身犹如婴孩。若无二智父母所养。是故当知必死不疑。云何安然而生常想。溘者去也。冥者北方幽冥即是阴方幽道故也。或精进灭火者。精进之水破懈怠火。犹如救火不可少息。懈怠火灭故云灭火。虽不少息与道尚乖。身虽精进不悟无常。不得名为身心精进。大论十八云。菩萨摩诃萨行精进者。四仪不废。宁失身命不废道业。譬如失火瓶水投之。唯存灭火不惜于瓶。诸行如舍懈怠如火。身如水瓶心如盛水。身心精进如合瓶投。是故精进以心为本以身为助。所以应须正助具足。若以空瓶投火拟灭。而不知水堪能灭火。徒自疲劳火终不灭。但身精进亦复如是。又精进者。亦如野雉见大树林为火所烧。恐众鸟无依。以自身力飞入水中。渍其毛羽来灭大火。火大水小往来疲极。不以为苦。是时天帝来问之曰。汝作何事。答言。我为众生以此林树阴育处广清凉快乐。我诸种类诸宗亲族及诸众生。皆依仰此。我之身力岂敢懈怠。问曰。汝此精进当至几时。答言。以死为期。天帝言。汝言虽尔谁当信汝。即自立誓。若不虚者火当即灭。是时净居诸天知菩萨誓广。即为灭火。自古及今唯有此林。独常滋茂不为火烧。喭云等者。喭传也。应作谚字。若作喭者吊也。凡诸谚言皆似圣语。故自昔来用为实录。颜氏家训往往引之。可怜如精进五媚如道心。媚者好姿也。山海空市等者。法句经第二云。有梵志兄弟四人各得神通。知后七日一时皆死。自共议之。我等四人五通之力翻覆天地扪摸日月。宁不避死。一云。吾入大海。下不至地上不出水。一云。入须弥腹还合其山。一云。轻举空中。一云。入大市中。各云。如是处避无常杀鬼岂知我处。议讫辞王述其去意。过七日已。各各命终如熟果落。市监曰王有一梵志卒死市中。王云。有四人避对。一人已死余三岂免。王即问佛。佛告王言。有四事不可离。一者已在中阴不可不生。二者已生不可不老。三者已老不可不病。四者已病不可不死。白驹日也。乌兔月也。又俗典中云。月中有兔日中有乌。如野干等者具如第四卷引。次又复当下无我观也。忽闻赞骂等者。如人持瓶闻骂持者或赞持者。揽他彼说云赞骂己。一切事业亦复如是。况复骂己全是骂他。以身属他四大造故(云云)。心性如手执如涂胶。取境名为随执随著。酷者虐也。赫者盛貌。隆者如前。如彼夜房等者。大论九十三云。嗔者本无一切皆虚妄事。故生嗔恚如于逆害。乃至夺命起重罪业。因兹重业必堕三恶。慎勿无事受大苦恼。如一山中有一佛图。中有别房常有鬼来。故诸道人皆舍此房。有客比丘暮投其宿。维那处分令住此房。而谓之言。此房有鬼喜来恼人。能住不耶。此客比丘自恃戒力及多闻力。而不畏之。谓此小鬼有何所能。我能伏之。即便入房。至暮复有一客比丘求觅住处。维那亦令住此鬼房。亦如前说。客僧亦复如前人说。先住比丘闭门端坐伺待鬼来。后来比丘夜已黑闇打门求入。先者谓鬼不为开门。后者复以极力打门。内者复以极力拒之。外者得胜排门得入。内者以极力打外者。外者亦以极力打之。如是相打以至明旦。相见乃是故旧同学。各相愧谢。众人聚而怪之。众生亦尔。五阴本来无人无我。空取其相生于斗诤。若披在地但有骨肉。无复人我。当尔之时谁论彼此。是故菩萨语众生言。汝慎勿于本空之中起斗诤罪。二鬼争尸等者。大论十三云。如人远行独宿空亭。夜中有鬼担一死尸。来著其前。复有一鬼从后而来。嗔骂前鬼云。是我尸何以担来。前鬼复言。本是我物我自担来。二鬼各以一手争之。前鬼语曰可问此人。后鬼即问。是谁死人谁担将来。是人思惟。此之二鬼皆有大力。实语虚语皆不免死。我今不应妄语答鬼。便答后鬼前鬼担来。后鬼大嗔拔其手足。出著地上。前鬼愧之。取尸补之补之便著。臂手足等举身皆易。于是二鬼共食所易活人之身。各各拭口分首而去。其人思惟。父母生身眼见食尽。我今此身尽是他肉。为有身耶为无身耶。如是思惟心怀迷乱不知所措。犹如狂人。天既明矣寻路而去。至前国土见有佛塔。凡见众僧不论余事。但问己身为有为无。诸比丘问。汝何人耶。答曰。我亦不知是人非人。即为众僧广说上事。众僧皆云。此人自知己身无我易可化度。即语之言。汝身本来恒自无我。但以四大和合聚集。计为本身。如汝本身与今无异。时诸比丘度为沙门。断烦恼尽得阿罗汉。是故有时于他人身亦计为我。以无我故。有时于我谓为他人。故文殊问经云。有老人夜卧手捉两膝。而便问云。那得有此两小儿耶。身若有我云何不识谓为小儿。故知横计皆无定实。若修下结成三乘行异。初声闻。先法中云如为怨逐等者。四倒如怨逼心如逐。身如怨国观如叛出。不出五阴而于中行。若至见道方有出路。獐闻下譬。三乘之人虽复观于谛缘度别。通而言之俱观念处。虽同念处自行化他。有悲无悲宿福不同。故分三别。故于此后分出三乘。初文譬者。声闻观法义之如獐。生老病死犹如猎围。三界五欲犹如水草。不遑视听如不暇饮啖。希离二缚如志在免脱。次支佛行相中支佛观法义之如鹿。观因缘智犹如透围。断结侵习如小免难。自智如驰愍他如顾。悲智兼行故名为并。部行说法名为悲鸣。但赞出苦名为呦咽。呦呦鹿鸣也。咽字应作噎。饮食不下也。悲心愍物如食不进。自厌有余名之为痛。亦悲他人名人为恋。昔同彼苦名为本群。欲去念住恐非永益。名虽踟蹰。言踟蹰者行不前貌。有少悲心似住生死。利物事微名为何益。说已入般。名为茹气。教法不住名为吞声。茹者饮也。虽愍而逝如衔悲前进。从自出下合譬。文略。悼者哀也。矜也。次明菩萨者譬文可知。次合譬中。文相皆是事助之益。是故当须事理合行。故下文若全无下。更说合行之意。若不见之如何进行。前声闻中。先法次喻。次支佛中。先喻次合。此二合文。文相并略不委对合。是故于喻扶文委销。今菩萨中合喻文足。故直合之不复别释。大象合菩萨。从无常去至水火者。合虽闻围合。从又起慈悲去至独去者。合不忍独去。从安耐生死合自知力大等。从以智去至俱安者。合令群安隐。事度为功德。五分为法身。伏道为慧命。后后为增长。三祇为大象。从若小象子去抑扬也。小不及大抑也。初心可叹扬也。初僧祇初名小菩萨。虽未免退实异凡小。故可称叹。次引证中不住不调等者。初心菩萨事度誓愿异凡夫故。名不住不调。异二乘故名不住调。虽知已去三句例此。而不取证故并云虽。但以伏道为无我等。不同通别二种菩萨。多修下结行成也。狼者兽也。似犬而狼。此三藏中三乘之智。同观无常苦空无我。为三乘行异。并可以为助道事智。自行下正请加。蒙如结益并如文。若全下明合行之意。先斥失。次辩得。佛印者。印谓印可。可谓称可。事理相称故可圣心。为圣冥印障去理显。既具众失又迷理观。印无是处。次所以下引昔化事。释成助意。有法譬合。初法中二。初引昔化。谓昔曾系珠义如正道。退大轮回义如重蔽。以小起之义如用助。初曾禀大。退大流转不堪大化。先小导之方堪入大。是故名为以小起之。次从又佛初欲下。引现化仪以证助意。本是大缘义之如正。大机未熟义如重蔽。寻用方便义如用事。以当宜故如梵音赞。十方诸佛尚赞助道。况今重蔽而不助耶。如富家子下次举譬。若论观蔽应用无生。事不获已用事助者。如大经十九云。譬如有人闭在囹圄从厕孔出。譬如有人惧于冤家依旃陀罗。如婆罗门病食不净药。菩萨摩诃萨行于事度亦复如是。为是义故应须事助。况复今文正助合行。一切助行无非法界。合譬可见。此六度文并在大论第十五至第二十一。每于一度众释不同。然亦不出此之四意。次以六句料简事理者。先问意者事度属三藏。道品是无作。本以无作正行道品。通至无作三三昧门。今此乃云不修事度。无作三昧不成就者。事度应胜无作道品。次答意者。度之与品俱有事理。况复度品更互相摄。是故胜劣亦互受名。但作度名于治义便。所以对治从度为名。今文以事而助于理。故上文云。无事理定不成。前文已约佛今昔化。及以大经诸譬之文。足显以事助理之意。为显行门何论胜劣。为欲更显通别治相。是故更为三对六句。于中先列六句。次释。释中先别次通。所言别者三对不同。且以事度对理道品。生灭道品对圆六度。以明相破相修相即。言相破者。文云如上道品不能契真。指前第六正修道品。故知即是无作道品。若修六度即能破蔽。即是今文对治助开。即是六度破道品也。若修圆六度不能契真。修事道品即能破惑。是名道品破六度也。六度之下云波罗蜜。故云彼岸。相修者。修事六度为对治竟。更须进修无作道品。治道成就。故云任运。若修生灭道品为对治已。更须进修无作六度。言如上所说者。如上六度摄生灭道品中。即是生灭道品破事蔽竟。而理观全无毫末。必须进修无作六度。言相即者。生灭六度即圆道品。生灭道品即圆六度。约事须有生灭等别。据诸法体本来相即。故引经云皆摩诃衍。檀度举六度之初。念处举道品之首。故知相破相修约判权实。而成助道。相即即是约开权实。而成合行。若且一往为无作故。修事为治如向所说。若以四教递为助者。应以通教对事六度。别教对事圆教对事。别教对通圆教对通。圆教对别。总合六重度品不同。通论下次通论诸法。皆得相对以辩六句。文中略举四谛因缘。言有无等者。有谓有益。无谓无益。非有无者。即是相即。人见有无及以双非作三谛释。甚失文旨。若不论助则于当教随所宜乐。以论有益无益等也。是故当教亦有相破相修相即。次明摄调伏诸根者。初正明调伏中四教不同。一一教中皆具六度。一一度中皆调六根。即是一一根中皆具六度。四教乃成二十四番六度。亦是二十四番道品。若望随自意中更对六作。又成度品各二十四。乃成度品各四十八。于一助治丰富若此。世人不识读者尚迷。今文既云调伏诸根。即是置作论受。一一教中皆悉。先释次结。今初檀中不复论财者。且从调根。具足应如随自意中。但约六作六受以明六度。度既有四以四种度调伏诸根。故调伏诸根亦有四别。即是助道遍于作受。治于六根六蔽之相。而于六根显究宽六。故此因门已摄诸法。此之四教六度六根。若消释者。必须顺于当教教意。皆以后教展转融前。方名助道展转为治。次明戒中言不伤者。伤秖是破。护戒无缺故曰无伤。言习应者如是修习使得相应。故大品习应品中。舍利弗问。菩萨摩诃萨。云何修习般若波罗蜜。与般若波罗蜜相应。论释云。舍利弗知般若波罗蜜难行难得难可受持。故作是问。大品云。佛告舍利弗。菩萨摩诃萨习应色空乃至一切种智空。是名与般若波罗蜜相应。论问云。习应是何义。答。习谓随般若波罗蜜修行不息不休。是名为习。譬如弟子随顺师教不违师意。是名相应。随顺般若不增不减。如函盖相称是名相应。圆教中先引经。殃掘云者。准殃掘经。其杀千人唯少一人。欲害其母。佛随至来复欲害佛。初缘具如第二卷引。佛徐行不疾。殃掘疾走趁佛不及。说偈唤言。住住大沙门等三十六偈。佛以二百七十六行偈答。每三行偈结成一答。合九十二答。其三行内但换第二行初句。余句并同。初云。
　　住住殃掘摩　　汝当住净戒
　　我是等正觉　　输汝慧剑税
　　等住无生际　　而汝不觉知
　　汝殃掘摩罗　　我是等正觉
　　今当输汝税　　无上善法水
　　汝今当速饮　　除汝生死渴

　　余第二行初句者。
　　我住无作际　　我住无为际
　　我住无老际　　乃至无病际

　　无染际等。殃掘惭愧犹如盲人为毒螫脚。佛说偈已复告殃掘云。云何名为学。殃掘答言。一切众生命皆依饮食存。此是声闻宗斯非摩诃衍。所谓摩诃衍离食常坚固。云何名为一。谓一切众生皆以如来藏毕竟恒安住。如是增数至增六中云。云何名为六。所谓六入处。此是声闻宗斯非摩诃衍。若言摩诃衍。所谓彼眼根于诸如来常。明见来入门具足无减修。所谓彼耳根明闻来入门(已下并略第二第四句也)所谓彼鼻根明嗅来入门。所谓彼舌根明尝来入门。所谓彼身根明触来入门。所谓彼意根明说来入门。乃至增数以至十力。答竟佛命善来成阿罗汉。经中不云了了。今文义说一念眼根具权实理。故云了了及分明也。又今意根与经不同。亦是随义。是故尔耳。经从外用故云明说。今从内证故名为知。经从外用名为说者。如法华中释意根云。月四月至岁分别无穷尽。即是意根以说辩用。如是助者方助圆极。即名合行。彼九界下释经。自谓等者。九界自谓当界为极。不知理体究竟真实。是故名为自谓非真。又具下释六度举例结成眼智。次例六尘总结。此则下合行。当知下结遍。并如文。大品云下。次引大品证也。云亡三者。此圆亡三语似通教。须简同异使教相别。通教但以能所财物为三。别教约三亡于十界药病授药等三。圆教约三亡于空假中三。又若以能所财物之三。而为所亡。三教能亡观行别者。义亦可然。通教即空而为能亡。别虽缘中用空不别。圆教即用不思议空。即此正是亡于三谛。常亡常照论亡论照。乃至无著亦须料简。如是名为事理合行。应是具足者下正释合行之相。先略立。次自他下释也。具足事理自行化他。方名具足。然理通三教且从胜说。以圆对事方名具足。事则破其悭法等者。略语舍财。准例亦应释舍身命。应云摩拭保重毫力不施名悭身法。资具长养不能倾生。名悭命法。封闭藏隐不欲人知。名悭财法。今不惜身命而行事施。身如聚沫命若电光财如粪土。名破悭法。虽能事施犹滞远理。不能遍舍十界依正。悭义犹存名为悭心。心观渐明不见十界身命财相。常与法界理檀相应。故云理则破其悭心。心悭若破则是遍舍一念十界百界依正。故入位时遍能逗会十界机缘。是故名为而能舍法。财施助法。法施融财。正助合行斯之谓也。结中二破谓破法破心。二舍谓舍财施法。事理二圆二舍周备。理施为体事施为用。此约自行以论体用。故云体用事理具足。度二死海至三德岸。名波罗蜜。作此观时名为观行。六根若净名相似位。具如法华六根清净。若入铜轮具如华严十种六根。次明摄佛威仪者。前之二科略摄因行。此去十科略摄果德。佛以无缘慈悲摄物。不动法性现诸威仪。必依不共力无畏等。故十力等名佛威仪。初文总标来意。今逐已下别明摄相。既以六度而为助道。即应六度摄佛威仪。六度名陕摄义不周。故随名便以道品摄。前既六度以摄道品。当知道品不异六度。又道品秖是四谛之一。若有道谛方有四谛。若无道者苦集非谛。何况灭耶。道名复陕故具用四。文中虽分四种十力。十力之外无别十力。亦如四谛无量相等。故引殃掘力有无量。非诸声闻缘觉所知。如处非处声闻经中。即以六道而为非处涅槃为处。今摩诃衍约四四谛十界四土。辩处非处。故大乘力如十方土。大经既对二乘四谛以明无量。今亦且对二乘经力以明十力。于中初正摄四种十力。故一一力中皆须四义。初释处非处中。言乃至无作者。中越二教。若欲例知。即以无生例于生灭。无量例于无作。巧拙虽殊所缘理等。下九力中一一皆须诸教对辩。方晓四种广陕浅深。应知后之三力即三明也。大论二十七广明十力。须者往寻。问。十力既不出四谛。何不但明四谛。何须明力。答。谛通所观之境力明如来胜能。四谛在因十力唯果。四谛通小力唯在大。故须别说。是一法门等者。释疑也。初释四种疑。力必利生。生机不同能被必别。故须四种药病相对以辩四法。不令等者。显露法轮利益不等。同一座席所禀各殊。小不闻大令不谤大。大得密闻是故不抑。能仁者。亦曰能儒。直林。度沃焦等。具如华严名号品明。菩萨智臣等者。明五时中诸大菩萨知佛口密扣机而问。如王但云先陀婆来。智臣善知盐水器马。于一言音密被四类。机应主伴不差毫厘。郑者亦重也。故汉书云。皇天所以郑重。即频降命也。菩萨亦尔。为众生故频烦扣圣。问十力去释因果疑。初问意者。助道但在初心十力唯居果位。何得初心而摄果力。答意者。引三处文。以证初心可修十力。况助门遍具摄始终。十力既然诸法例尔。故但难力余不复论。是故下文但直尔释乃至不共及相好等。初引大论者。引论二释并是初心已修十力。引初文者。既许菩萨修般若时十力不应住。初心若住望佛有过。非初心无故云初心。但未究竟。为是义故。故不应住。当知初心已有力分。又菩萨下释是分得。若尔下次引华严。先更难论。论中但云初心许修岂名为得。此斥初解云多生著。故知即是修而未得。言后语入位者。次难后解云未究竟。应在初住方名入位。何关初心。准此二义不名初心具足十力。若依下正引经答。住前已得十力之分。是故当知非初心无。后云乃至如是观者便成正觉。即是初住分证十力。言先当分别十种法者。自古讲者。云十梵行。既在住前义当十信。文言三业及佛法僧戒者。此中语略。应云身身业口口业意意业及佛等四。旧经十七云。法慧菩萨承佛神力说十住竟。次正念天子问。具如今文所引者。是法慧答云。此菩萨一向专求无上菩提。先当分别十种之法。身乃至戒应如是观。观此十法皆同法界。且从皆非梵行而说。以此菩萨弃俗出家修梵行故。为无上道。复观事行不可得也。何者。具清净戒名为梵行。从缘方具。缘谓三业三宝戒法。对于心因方能成就。今初推因缘皆无自性同法性理。故云如空。故彼经云。若身是梵行。当知梵行则不清净。则为非法。则为混浊。则为臭秽尘垢谄曲八万户虫。一一皆如初句说之。若身业是梵行。当知四仪即是梵行。余如今文。一一皆云应是梵行。若口是梵行。当知舌动即是梵行。唇齿和合即是梵行。若口业是梵行。当知语言为梵行。所说作无作称讥毁誉。即为梵行。若意为梵行。当知觉观忆念不忘思惟梦幻等为梵行。若意业为梵行。当知想是梵行。寒热饥渴是梵行。苦乐忧喜是梵行。若佛是梵行。为色受想行识。为三十二相八十种好神通变化等。是梵行耶。若法是梵行。为正法邪法寂灭涅槃生非生实不实等法为梵行耶。若僧是梵行者。为四果向。为初果乃至阿罗汉果僧为梵行耶。为三明六通八解脱时不时解脱为梵行耶。若戒为梵行者。具在今文。又约三世五阴种种推求。梵行叵得。观此十已。次修十力。既初心许修即是有分。次引地持。言菩萨知如来藏者。义通别圆今意在圆。故前后文引九大禅。或通证二或唯证圆。故今藏义应从圆释。若尔。何故复云在初地耶。答。义兼别故寄教道说。别教次第初心尚具。何况圆耶。故引地持助成华严。闻思前位既是十信。信中已修出生十力。故准华严不须疑也。二乘除入者。除者舍也。入者解也。舍烦恼故而得解悟。悟即是入所入是处。即八胜处也。故大论仁王并云八除入也。故知初地自性禅中摄得一切大小诸定。岂非等者。十信心修初地有分。三据明矣者。结前三文。道品下结摄如文。十住下释名。诸佛菩萨如实智用通达一切了了分明。无能坏者无能胜者。又无过失。是故究竟乃名无过。故云得胜。方便化物故曰堪能。又至果时化用最胜名胜堪能。今明摄法义虽通初。且约极果以释力名。故毗昙婆沙问云。何故如来身中之智以立力名而非余耶。答。无障碍义是力义。了见三界是力义。名虽在小义意通大。广陕为异比说可知。言扶助者有此力能扶于法身。用无穷尽。地持中意有自行故。外用无穷。然佛力下重释疑也。言此二释者。此十化生足为一释。殃掘无量力为一释。此力云十。复云无量。当知一一皆无量也。虽云无量不出于四。故云弥显。此之十力及下九科。大论法相卒不可尽。今略存名目以显摄法。次摄四无畏者。诸十力智内充明了。故对外缘而无所畏。故次十力而摄无畏。如释力名中第二释也。全从化用得无畏名。于中初正释。次道品下结成。次引大论释名。通名无畏者。谓于大众广说自他及智断等。决定无失。无恐畏相名为无畏。以于内心诸德具故。故于大众广说无畏。言大众者。谓若人若天。若沙门婆罗门。若魔梵等及以余众。十住下次引十住释疑。初文难起。于四事中下正释。佛应于一切下重难。举大要下重释。初文以略而难于四。次文以广而难于四。故知四是处中之说。此四次第者。大论云。初如药师示一切药。第二如示一切病灭。第三如示药法禁忌。第四如示所应食物。应随四教分别相状。今文存略例力可知。大论第七问曰。菩萨无畏与佛何别。答。有二意。一者一切处。二非一切处。非一切处是菩萨法。故知初心亦修无畏。大论二十八广解无畏。次摄十八不共法者。初文正明摄者。既十力内充外用无畏。显所有德超过物表。异于一切凡圣所得。故次无畏摄不共法。文阙释名。应云通言不共者。极果之法不与下地等共。若别解者。应云圆果不与偏小因等共也。大论二十四问曰。迦旃延子复以十力四无所畏大悲三念。为十八不共者何耶。答。以是故名迦旃延子所说。若释迦子所说。应如今文所说者是。又十力等二乘有分。十八不共二乘无分。又云。十八不共二乘有分但有过失。当知无失方名不共。文云凡十二法者。恐此文误。准文会数但阙十一。初文七法已属三度。谓身口无失此二属戒。无不定心无不知已舍。此二属定。欲进念无减此三属进。余十一者。谓慧无减。解脱无减。解脱知见无减。三业随智慧行。此六已列在文。余五谓智慧知三世意无失无异想。此之五法文虽不列已。合在于慧无减解脱无减中明。以十一法同属慧故。是故合说。其相云何。论云。于诸众生等心普度。名无异想。如来意业不须更观。常无漏失名意无失。佛智穷了达去来今。名知三世。论释慧无减。但云十力无畏圆极故也。今文释慧无减中。云常照至而为说法属无异想。不失先念一句属意无失。此之二义十力无畏圆极故也。余三合在解脱无减中。何者。论释解脱无减中。但云具足有为无为二种解脱。有为者谓无漏智慧相应。言无为者谓烦恼都尽。今文中云忆三世事不忘属智慧知三世。以解脱具故能知三世。以义同故故得合说。六度之中但出三学及进度者。以此三学略摄六度足。加精进者。以此三学非进不成故加精进。阙施忍者。如前引论料简易行故也。又可但是文略。若义取者应以念为忍也。无不知已舍为檀也。即六度义足。结成摄法中。云意如上说者。略结不共。与前诸义展转相摄结成助道。准道品末比说可知。次摄四无碍者。诸佛于此四法智慧自在。捷疾无碍了了通达。故名无碍。法界次第中判为菩萨法者。法身菩萨皆具此四。此亦是通途大概判之。即如十力义通因故。此之四法初二是识药。第三是知病。第四是授药。故释第一即约四教。第二同入一实咸是法药。释第三法即约十界病相。释第四法还约四教以明授药。故知授四法药。被十界生用乐说辩。令他知名说前第一。令他知义说前第二。故用第四说于前二授与第三。次重释云。辞约四种苦谛不云十法界者。据机缘说。应委悉约十法界中四机不同。故初略释。次对四谛。次总结乐说。故乐说中令他闻说一切字一切义等。用前二也。赴一切音辞即是赴于第三十界音辞。又为对谛是故重释。与前少异。次摄六通者至下禅境释六通中说。璎珞释名云。神名天心通名慧性者。天然之慧彻照无碍。故名神通。眼耳如意指调伏诸根中者。随何等通指入何教调伏诸根。余之三通指十力者。他心即是欲力。余二名同。亦应随依何等漏尽。而知何等他心宿命。亦应皆有结成摄法。文无者略。次摄三明。言如六通中者。六中天眼宿命漏尽此三属明。故婆沙中问。何故余三不立明名。答。身通但是工巧而已。天耳但是闻声而已。他心缘他别想而已。是故不立此三为明。余三立者。宿命知过去苦生大厌离。天眼知未来苦生大厌离。漏尽能作正观断诸烦恼。复次前世智证明知过去相续。未来因果智证明知如散微尘。又前世智证明知自身衰。未来智证明知他身衰。复次前世智证明治常见。未来智证明治断见。无漏智证明治二边。又前世生空门。未来生无愿门。无漏生无相门。问。在无学人何故立明。在于学人何故不立明名耶。答。从胜立故。又无学无无明不杂无明。故立明名。大论第三问曰。通明何别。答。直知过去名通。知过去因缘行业名明。直见死此生彼名通。知因缘际会名明。直云漏尽名通。知漏尽不复生名明。此明即是大罗汉所得故也。若尔。与佛何别。答。满不满别。是故通通于六。明唯局三。小乘中诸阿罗汉皆能得之。今此文中云佛菩萨之所得者。异于偏小故也。所依别故观智异故。又小乘唯修大乘发得。应简四教广陕不同。次摄四摄中同事者。又亦应云同其苦集。为令断故。先同后异。陀罗尼者。别则唯在于大不通于通。通则尚通三藏菩萨。况复通教后心。如毗尸王得归命救护陀罗尼。即三藏义也。大论第六云。陀罗尼者能遮能持。一切善法持令不散。如完器承水。故名为持。一切欲恶遮令不作。故名为遮。又或心相应。或不相应。或全有漏。或是无漏。若云无色不可见。行阴法入。九智除尽智。意识所识等。并阿毗昙中陀罗尼义。若但云或相应或不相应等。则通于大小。若云菩萨摩诃萨得陀罗尼。一切时一切处常相随逐。则唯在大。若别论者。如文所指。唯在无作正勤。若通论者。但云遮恶持善。则可以通四教释之。苦集为恶道灭为善。溉者灌水也。次摄三十二相者。应具明四教相好不同。初三藏中。引婆沙云阿毗昙相品者。十住婆沙引小乘中相体业果。以为初心菩萨立观法故。具如第二卷记。从还用至终不出施戒慧者。取六中三以摄相因。施戒生人天以慧导诸行。略举此三摄相亦足。次通教中云不同上者。即空心修。岂三祇后方百劫耶。故知通教相体业果并与藏异。故引般若相即非相。及引十住空为相体。既异三藏不同相海。故知属通。故大论十三。初以一施生三十七品。次以一施而为相因。复云。一一度各为相因。此并属于通教意也。复次前两道品下欲明别圆。更重比决有本无本如铜如镜。以分前后。次从无量寿观下。正明别圆法身现相。萨遮华严等者。萨遮尼干经中。此尼乾子为严炽王说。无过人者唯有瞿昙。因此广说如来相好种性化物。华严广列八十四名。于一一名。皆云相好云等。初云。如来有大相好名庄严云等。有十莲华藏海微尘数佛大人相好。又小相光明功德品明十种菩萨从兜率下放大光明。名幢王普照。照十世界微尘数佛刹。令彼十种众生六根清净。如是相好岂与丈六三十二空慧等同耶。故知前二但是教门权说之耳。

　　止观辅行传弘决卷第七之三


　　止观辅行传弘决卷第七之四

　　　　唐毗陵沙门湛然述
　　次明知次位者。先明来意。既用前七以为所修。二世善发入位不定。或未入位未得谓得。恐极下根生重罪故。故须明位令行者识之。四教各有真似二位。在贤名似入圣名真。真位究竟名为解脱。证已了位能为他说。名为知见。知见秖是智眼异名。次举喻云朱紫等者。朱正色如真位。紫间色如似位。如赤黑合以成于紫。真妄尚杂故名为似。终不下正释次位。于中具释四教不同。初文通列四门明一一教位意。意在断惑以证真故。故三藏中四门名异。谓空有等四门。位别即七贤七圣二十七贤圣等。故云有殊。一一门中皆断见思缘真谛理。故云断及谛理孱然不异。孱者现也。二乘多论一生等者。辩门门中二乘不同。言一生者。虽有百劫三生种解脱分等。从念处去乃至一生。或二或三或七生等。论其元意即生取证。元意虽尔非皆一生。是故云多。虽有四门明位小异得果大同。如判第十六心见修不同。故云小异。自余三果多分楷定。故云不过迭动。菩萨三祇百劫故曰时长。六度百福名为行远。不同二乘一生断结。故云亦别。奢促不同名径路殊。咸趣真谛名归途一。菩萨之人望于圆教。虽权实异。心愿易回不同于小。五功德者。具如第三卷引。次此教下斥滥也。此科正谓简滥故来。是故须斥。次明通位中云简名别义通。如玄文第五卷初十义料简名通义圆。名别义圆等。次明别位中。先明别位意。次略指经论。摄论华严。多明次第四十二位。言一往者诸教不同。且指此教以为大略。然华严中有别有圆非专一教。如经列位位位皆有行布普贤二门故也。又诸经论别位多途。故云一往。但别下示别位相。初示经。次示论。通论者如中摄等。通释大乘。别论者如智论地论等。别释一经。那得等者破执也。论申当门为引偏好。晚人不达抑有扬无。失有方便。毁无赞有失无通途。三四二门亦复如是。虽欲引进翻为哽塞。今明等者次述论意。意在通理。阡陌等者。南北为阡东西为陌。经如阡。纬如陌。四门如纬诸位如经。门门位殊皆至极果。故云一也。此方等者准此望彼。文举通别意兼藏圆。此中正明别教次位。故且举别以望通教。辩于所通真中不同。是故未云藏圆两教。若以四门通理摄教。借使西方诸论尽度。门理勘之则易可识。诤论自息矛盾不生。经言等者。证向门异理同故也。开权显实。三教诸门尚归一实。岂况当教诸门不融。世不达者。谓智者大师多好破斥。而不见融会令归一乘。况十意融通除疑释滞。销通经论教法不壅。结及指广如文。次以十意融通经论者。人见十意之初有谛理之言。便将十乘以对十意。深不便也。若以境对理稍似相当。如何发心用对八教。况下八义对意永殊。如四悉销经翻译胡汉。将对安忍甚为不类。又第四文虽云破遍。乃与通塞共为一文。况今文中通塞之名。与十乘中通塞意别。况复自云融通佛法。佛法则指一期佛教。故十法成观且在行门。故知定不得用十乘释此。又圆教诸位经论易同少生诤计。别教既是界外析法。所明次位附近教道。文多互异故有多途。是故因以十意融通。今之次位即是十中之一意也。然此十意一一皆遍一切经论。所以前之六意借用释经五重玄义。后之四意用附文意。于前六中初五正对五重玄义。第六即是今家开拓用义方法。令后学者识一法多含无量归一。就前五中第一云道理乃至开合等者。一期佛教并以所诠而为教体。教既半满偏圆不同。体亦随教权实不一。诸谛离合随智随情。归会法华唯一实相。具如境妙中说。此用显体意也。第二意者。先举譬。次即是下合譬。便将合义以释譬意。纲谓纲纪如纲之外围。格谓格正如物之大体。以教判释得教远度。故云纲格。教随机异如纲目也。外正曰匡内实曰骨。四门外正一理内实。横周为盘竖。穷曰峙。门门诸行各有横竖。又用渐顿秘密不定如匡。用藏通别圆如骨。横用诸门如盘。竖归一理如峙。以此八教收摄无外。名为包括。八中秘密为密。余七显露名露。然余七中皆有密露。又秘密不定名密。显露不定名露。泾清渭浊。顿教如清渐教如浊。顿中别浊圆清。渐中藏浊余清。又法华唯清。鹿苑唯浊。方等般若有清有浊。又此八教用各有意。藏等四教是教门法式。顿等四教是敷置引入。如来权巧善达物机颁宣藏等以为顿等。或开或合。宜盈宜缩。名虽有八用必不俱。具如法华玄文第一卷释。及第一卷释签中明。此用判教意也。第三意者。一代教法首题名字。名该一部。部内义兼大小时节因果互形。如是等相莫不相违。或一义多名。或多义一名。或离或合或但或兼。言义相乖一多违诤。不可以世情和会。不可以文字博解。自古迄今。无能达者。得四悉意无处不通。诸法相望互为彼此。于赴机教情何所疑。此用释名意也。第四意者。祛执遣迷。有执咸破。单复具足无言等见。渐顿诸教破立不同。计能计所执性不等。用法华意。遍破遍立。情无滞碍能所适然。此用明用意也。第五意者。凡有所说结成法门。以对真似渐顿诸位。位是所阶行是能修。能所相带则方便与证因果不混。一切权位皆归实果。此用明宗意也。第六意者开拓法门使佛意不壅。虽广开拓乃符本文。仍使不失部中正意。纶者绳索也。绪者丝头也。纵横开合不失次第。亹亹者文彩顺也。亦犹风之偃草也。谓声韵义理无烦杂过。第七已下附文意中。开章等者。如诸义疏凡开章段。无不生起如钩锁也。如今止观十章十乘。无不前后次第生起。八帖释等者。虽文前撮要义门玄解。横竖并沓总别离合。或广张旁布。或一辙竖深。复须附文次第帖释。不广不略有事有理。总用前七法据理销释。无涉华辞意存文旨。九翻译等者。前朝诤轻未多纷竞。怛是西语。咸曰胡音。后因黄冠虚构伪制。近代方始胡梵甄分。葱岭已西并属梵种。铁门之左皆曰胡乡。言梵种者。光音初下展转出生。是故五天并云梵种。近代著述特讳胡音。第十意者。附文成观文不虚设。观与文合名为印心。如释法华。一一句经皆为四解。一者因缘。二者约教。三者本迹。四者观心。若释他经唯阙本迹。三意咸通。事理存焉。行解具足。又如玄文一一科义。亦为四解。一者分别。二者粗妙。三者开显。四者观心。玄释附文无不成观。非数他宝等者。华严偈云。譬如贫穷人昼夜数他宝。自无半钱分。多闻亦如是。譬如盲瞽人本习故能画。悦彼不自见。多闻亦如是。譬如聋聩人善奏诸音乐。悦彼不自闻。多闻亦如是。此斥偏闻之人。唯翻译下谦退斥夺。方音不同非关义理不可卒备。故云未暇。文字法师者。内无观解唯构法相。事相禅师者。不闲境智鼻隔止心。乃至根本有漏定等。一师唯有观心一意等者。此且与而为论。夺则观解俱阙。世间禅人偏尚理观。既不谙教以观销经。数八邪八风为丈六佛。合五阴三毒名为八邪。用六入为六通。以四大为四谛。如此解经伪中之伪。何浅可论。纵以心王解王五阴释舍。念一体为持钵。离二见为洗足。将解般若持钵之名。终不可也。用释法华王舍之称。殊无所拟。既无分别浅伪何疑。是故今家观心销经随经部别。义势不等。以理为本。诠行各殊。次位者下正示十乘次位一意。即彼十中次位之一。为明别教次位难会。故演十意指一通之。若是十乘何不但云此之十法是十乘耶。至此但指十中之一。次释圆教次位者。先明五悔为入位之方。他人圆修都无此意。将何以为造行之始。但云一念即是如来。空谭举心无非法界。委捡心行全无毫微。若修四种三昧至重作方便者。明方便来意。四种三昧通用二十五法。为通方便。若行法华别加五悔。不通余行。故云唯也。若方等中以求梦王为别方便。常行常坐及随自意。直尔行之。逆顺十心一切通具。先知下明五悔意为入观之方。是故重牒前文观法。但心理下明用向观法不能发真。是故应须更加五悔。此之五悔为圆位初因。若复悠悠道法安克。忏名下次正明五悔。虽有劝请等四不同。莫非悔罪。故名五悔。具如下文明悔意中各有所治。今僧常仪前四出十住婆沙。愿文在大涅槃。若占察经亦但列四。南山云。占察不须更加发愿。以其四悔皆是愿故。若尔。经论皆四。今何故五。答。如弥勒问经云。昼夜六时勤行五悔。不假苦行能得菩提。故必须愿。此五次第者。若皆名悔莫非治罪应无次第。若准婆沙占察次第并同。若如是等长悔之文。亦五悔义足。初如是下即忏悔也。次今诸佛下即回向也。次众罪去一偈。即重举忏悔略例余三。次一偈重举世尊以为归礼。故无次第。且依次第为生起者。若旧罪不除徒施劝请。既劝请已睹相闻教依教修行。若嫉妒不除自善微劣。尚不喜他何能回向。四法具足以愿导之。如此五法尚能入位。况灭罪耶。比来行人都无介意。徒劳赞者急诵未与耳识相应。一生若斯枉招信施。业不他受试为思之。初忏悔者。初文释名。陈露者。陈列也首也。悔者伏也。金光明疏释忏悔品。彼广释名云。忏名白法。悔名黑法。白法须尚黑法须舍。又忏名改往悔曰修来。又忏名披陈悔名断续。五体者如前所释。又今文但是说其忏意。忏辞具在法华三昧。亦可随己智力任意广陈。次劝请者。大为二意。一者请住于世。二者请转法轮。大论至云云者。大论十五具释。问。诸佛之法。法应说法。何须劝请。又若诸佛现见在前请佛可尔。今乃不见云何可请。答。佛虽必说而不待请。请者得福何得不请。犹如大王虽多美膳若有请者必得恩福。录其心故是故有益。如修慈心令众生乐。众生虽无得乐之者。念者得福。请佛亦尔。复次佛法待请为说。又众生虽不面见诸佛。诸佛何尝不见其心闻其所请。假令诸佛不闻不见请亦得福。何况闻见而无益耶。又破外道作如是言。道法常定何须多言。防其谤故。故须待请。又外道言。诸佛不应贪寿住世。为防此谤。是故须请。又若不请谓佛爱著。令知无著故须待请。又诸外道皆无请说。故今须请。次谓转下至住世者。尽是论文。有此诸意故须二请。若佛初成先转四谛。今为求圆是故通请。夫命至得住等者。明劝请所指。所言请者为请何等。谓请佛大悲非请色阴。若大悲不息身则久住。故举命业以譬请住。报命如佛我心如业。又报命如色身业如大悲心。我心请佛不息。愿佛大悲住世。变化亦尔。作意神通随心所期。期心未息变化不止。我心如心佛身如化。我心不息愿佛莫灭。又佛身如化大悲如心。愿莫息大悲则色身不灭。我今请佛如大炬火为破无明。我心不息愿佛勿灭。次随喜者。佛转法轮众生得三世益。我助彼喜者。喜前劝请也。过去下种。现在重闻得成熟益未曾下种。现在成种未来方益。故三世益皆因法轮。故我随喜众生得益。大论六十一云。随喜者有二种。一者世间。二者出世。若人无有出世善根。我今随喜众生世福。是故随喜通于有漏无漏。俱名为福。又福德者是菩萨摩诃萨根本。能满菩提。圣人赞叹。智者行处无智远处。是福因缘能得轮王诸天乃至一切种智。知如是等得正知见。是故见福而生欢喜。复次我应与众生善。其自修福是故我喜。复次众生有善与我相似。是我同伴。是故我喜。复次菩萨摩诃萨于十方三世佛及菩萨二乘一切修福者。而生欢喜故名随喜。若无福德畜生无异。但同饮食淫欲斗诤。修福之人众生尊敬。犹如热时清凉满月。是故随喜。大论三十二云。如卖买香等。问。云何随喜心过二乘上。答。以随喜善回与众生故。观众生至正缘了等者。如法华中常不轻品。不轻菩萨见诸众生具足三因。皆当作佛。故不敢轻。此但敬其正因故也。正因之中三因具足。况无始时曾闻一句即了因种。弹指合掌即缘因种。故此菩萨凡见众生皆悉与记。乃至身行不轻之行等(云云)。毒鼓者。大经第九云。譬如有人以新毒药用涂大鼓。于大众中击令出声。虽无心欲闻。若有闻者远近皆死。唯除一人不横死者。谓一阐提。才闻即能破无明惑。名为近死。闻未即益作后世因。名为远死。诸教诸味及经时节。以论远近。四念处云。若有闻者远近不死。谓但破于见思尘沙。法华随喜法等者。随喜品中从法座起。至于余处为他人说。他人闻已复随喜转教。如是展转至第五十。校量闻法而生随喜。故云随喜法。大品随喜人者。经云。若声闻人能发心者我亦随喜。声闻是人随喜其人。名随喜人。人必有法法必藉人。故云互举。回向者。以随喜福与众生共及向菩提。菩提如文。施众生者。然修因福不可得共。若得果时则以此福施于众生。是故菩萨得世四事利益众生。又自以福净其身口。人见欢喜所说信受今得十善乃至种智。乃至舍利能令一切众生得道。是故果报与众生共。今因中说果故云与共。若言福因与他共者。从初发心所修善根尽与众生。后时将何以为成道之因。以善法体不可与人。故今直以无畏无恼。以施众生。用无所得故至菩提。故净名云。回向心是菩萨净土。回向为大利等。故法华梵天施宫殿时。皆发愿云。愿以此功德等(云云)。如回声入角等者。大论三十二云。回向者。如少物上王。如回声入角。问。菩萨功德胜于二乘。有何奇特。答。今此不以功德比之。但以随喜回向心比。如巧匠指示倍得价直。执斧之人倍用功力。直不足言。声闻自行如执斧者。菩萨教他而行回向犹如大匠。大论问曰。何故名二乘为自调自净自度。而不回向。答。戒为自调禅为自净慧为自度。二乘唯自修此三故。不取等者。释上断三界等四。谓不取苦不念集。不见灭不得道。于此四中而不分别世及出世因果等相。名不分别。如是名为正回向也。实相无取乃至无有分别故也。能回向至妄想等不生者。大论云。菩萨心空檀波罗蜜乃至种智。一切皆空。一相无相如佛所说。如是回向如箭射他无不中者。以见无相不见不得一切诸法故尔。能谓回向之心。所谓众生佛果。如是能所及一切法。一心推求皆不可得。亡能亡所。如是一切所回向之法。无不归实故不可得。无已今当等者。三世推求此之能所生灭不住。又发心为已。回向为今。所回向处为当。又所回向中极果为当众生为现。又众生者亦有当现。即诸众生名之为现。共福当得名之为当。如是三世毕竟叵得。如三世诸佛所知等者。唯一实相是佛所知所见所许。于中能知即种智。能见即佛眼也。能许即是本时弘誓及一切行。是名真实等者。如佛所知方名真实。非向权果。权果虚妄即对破藏通所期之果。言最上者非上中下之上。即指圆教名为最上。最上故具足。此破别教也。则不谤佛等者。计佛果为有乃至非有非无。皆名谤佛。何以故。佛果非有乃至非有非无。非苦故无过咎。非集故无系著。有道故无毒。有灭故无失。此依无作四谛为回向也。言无苦集唯有道灭。且约事说。理即苦集本是道灭。何但等者。前三谓忏悔劝请随喜。后一谓发愿。前后皆例今回向意。依无作谛而不见谛。名真五悔。能发真位。故引婆沙证成圆意。故知五悔并依无作。方令忏悔见罪性本空。劝请知法身常住。随喜了福等真如。发愿达能所平等。次明发愿者。初释名云如许人物等者。卷者约也。亦契也。说文云。券别之书以刀判其旁。故谓之契。故字从刀。御者侍也。主也。一切诸法以愿侍之。以愿为主。亦名下至盛物者。四弘誓中众生烦恼为恶。法门佛道为善。遮恶为遮持。持善为总持。诸行如坯誓愿如火。坯者瓦未烧也。堪任利他名为盛物。四弘为总愿等者。一切诸愿四弘摄尽。故名为总。法藏等者。观经悲华并云。弥陀因名法藏。于自在王如来所。闻说二百一十亿佛刹发愿又观经云。法藏比丘为欲摄取诸佛土故。发四十八愿发是愿已地为六动。为佛所记。大阿弥陀经云。为菩萨时发二十四愿云。不得是愿终不作佛。愿数不同部异见别。不须和会。悲华经中则无别愿。但云为取佛土故发四弘誓愿。故知一切菩萨凡见诸佛。无不发于总愿别愿故大论第八问曰。菩萨修行自得净报何须发愿。答。福若无愿。如牛无御则无所至。如佛所说。不知法人闻天中乐心便念著。问。若无愿者不得报耶。答。虽得不如有愿。有愿则少福而得大果。华严者。新经第十四。历事别愿。又如梵网发十大愿十三誓等。大经圣行愿文大同。又第十四梵行品云。若施食时令诸众生得大智食法喜食般若食。若施浆时令诸众生趣涅槃河。饮八味水得甘露味。准如此例及华严等随境发愿。随其智力。何必如文。若有文者幸依佛说。如此等文并别愿也。今五悔中义兼总别。故知五悔非小行所宜。如弥勒问经。佛告阿难。弥勒往昔不修苦行。但修善巧方便安乐之道。积习无上正等菩提。阿难言。云何名为善巧方便。佛言。弥勒昔行菩萨道时。但昼夜六时勤修五悔而得菩提。彼经悔文有二十三行。亦无别列五悔辞句。但数数请佛数数说悔。余三亦然。如云有罪悉忏悔。是福皆随喜。我今请诸佛。愿成无上智。若准此例未必各说。但修行者智力微弱。缘心难当。故须一准。如婆沙四悔虽僧常仪。亦须善其意以为运念。具如南山正行仪中注解。从令于道场等者。总结悔意。皆为破罪故也。昔作大恶三业俱重。故今忏悔三业并运。发大勇猛方破大恶。劝请破谤法罪者。亦应先云忏悔破于三业遮性等罪。文阙义足。次文者。昔闻诸法而生诽谤。今请佛说令一切闻。是故能翻谤法之罪。随喜破嫉妒罪者。昔对境生嫉。今随喜一切。故得翻破昔嫉妒心。回向破为诸有罪者。昔所作福但顺生死。为诸有因不能自免。岂能令他离于有因。今具二回向自免免他。是故回向。顺涅槃门故云顺空无相等也。亦应更云发愿者破邪愿罪。即导前四令至所在。若能下正释圆位。于中初明五悔功能能入品位。由此五法助开初品。乃至入住远由此五。一一品文皆先正释。次引证释。初品引文。据疏分文乃是现在四信之文。言四信者。一者一念随喜。二者解其言趣。三者广为他说。四者深信观成。与佛灭后五品之初。两处随喜文义大同。故今互引以证初品。第三品引文中。云不须复起塔寺等者。此第三品观行犹弱。且以说法增其观心。观心成就方行第四。第四未能事理相即。故云旁行。至第五品事理不二。即云若人起立僧坊。供养赞叹声闻众僧。乃至具六。岂执第三永令舍事。岂执第五一概令行。故修行者应善教意。入第五品营事未迟。初心行人必以此五善自调御。委识进否应止应行。又此五品品品之中令修五悔。况常人乎。以品品中各有障故。故四念处中以此五品拟五停心。防初心故。其相云何。初三藏教以数息停散。今以随理除于疑散。三藏以不净停贪。今以读诵除于杂染。三藏以慈心除嗔。今以说法治秘法恚。三藏以因缘除痴。今以六度治无明暗。三藏以念佛除障。今以理观除于事相。若尔。通别云何。答。别教中但以戒定二行而停其心。通教中五。应观息等不生不灭而为停心。若尔下辩同异。复次下约阴界入以明次位。前虽约教以明圆位今复约凡圣明五阴位。言五种人者。果地二乘及后三教断惑菩萨生界外者。此位之后既对四德以为佛位。故知降佛皆是三种菩萨所摄。是故次品而明其位。于中次明十信位者。五品已能圆伏五住。岂至此位别断见思。但是圆修粗惑先断。犹如冶铁粗垢先除(云云)。人不见之。便谓法华六根为圆。仁王长别三界为渐。既云法华部是渐顿。云何释位即是顿顿。况所引仁王本证法华。如何离开分属两种。又除圆位已一切诸位无有十信破见思者。委释圆信具如四念处文。今文但略释初信而已。今依菩萨戒疏以十法成乘竖对十信。复以十法横入十信。言竖对者。今文初信以对于境。次修慈悲以对念心。善修寂照以对进心。善修破法即入慧心。善修通塞即入定心。善修道品入不退心。善修正助入回向心。善修诸位入护法心。善修不动即入戒心。善修安忍即入愿心。今止观文少不次第及名不同。今云陀罗尼即彼不退也。余不次第者但将向列戒疏之文。对之可见。言横入者一一信心各具十法。故璎珞云。一信有十十信有百。又四念处云。五品各有十法成观。五品尚尔。何况十信。所以十信各具十法。故至初住转名十大。次入下真位。四念处中及菩萨戒疏。并略明初住已上圆教圣位。亦略录之。何者。初发心住三种开发即正缘了。谓境智行三法相应。是故名为分证三德。故华严云。初住所有功德三世诸佛叹不能尽。初发心时便成正觉。了达诸法真实之性。所有闻法不由他悟。净名云。知一切法是为坐道场。大品云。初发心坐道场。阿字门等。并是圆教十住位相。若别教位十地方与圆十住齐。故璎珞云。初地一分无相法身。智行成就。百万阿僧祇功德双照二谛等。具如第三卷引。乃至等觉功德难思。但约化道以辩功用。如初地百界二地千界乃至万亿等界。现身亦尔。十住之后实相更复十倍增明。更十番智断破十品无明。念念流入平等法界海。诸波罗蜜任运生长。名为十行。十行之后无功用道。真明复更十倍开发。愿行事理自然和融。回入平等法界海。更破十品无明。名十回向。向后复破十品无明。无功用道犹如大地能生一切功德。荷负一切佛法。荷负法界众生。入三世佛智地。地后观达无始无明源底。边际智满究竟清净。断最后微细穷源无明。登中道山顶与无明父母别。是明有所断者名有上士名等觉位。此位后心究竟解脱无上佛智。无所断者名无上士。十法至此方受大名。谓理大愿大。庄严大智断大。遍知大道大。用大权实大。利益大无住大。次第以对十法成乘。释名对义亦应可解。
　　○第九安忍中初亦先法。次譬。后合。初法中云。爽者明也。次喻中云锋等者。又以飞霜喻于锋刃。聪善于听心敏于事。睿者说文云。深明也。智也。喻过也。越也。疏者记也。洞者疾流也。即彻过也。亦深邃也。怀者安也。诗云。怀我好音。术者道艺也。邺洛禅师者。邺在相州即齐魏所都。大兴佛法。禅祖之一王化其地。护时人意不出其名。洛即洛阳。群者友也。辈也。武津叹曰者。南岳大师。陈州项城武津人也。武津是所居地名。传中不云领众太早。但云有智断师咨疑禅要。思因为说十地法门。惊异心目。智断曰。恐师位阶十地。师曰。吾是十信铁轮位耳。应是习传者异闻。著愿文者其文现行。然文引四择者。有人将此以对三术。非但数不相当亦乃文意永别。三术是天台密意。四择是南岳愿文。引彼对此多恐未便。今言大师所引意者。用诫后学善须决择。勤勤不已四度言之。故天台大师指南岳为高胜之人。垂于深诫以为后轨。后代学者可以为镜。镜可以照不整之形。次引大论菩萨深山等者。大论十九释禅度中。问云。菩萨摩诃萨应教化众生为事。云何深山自静。弃舍众生违于慈悲利他之行。答曰。身虽远离心不远离。犹如病人服药将身身康已后方可复业。康者安和也。菩萨亦尔服般若药烦恼病损法身康复。为化未晚。若至六根等者。此语初依最后极位。通前五品并属初依。故大经云。具烦恼性能知如来秘密之藏。无明全在名具烦恼。大象捍格等者。即以久行名为大象。不同前文对治文中。但以三祇名为大象。不惮生死名为捍格。捍者卫也。格应从土(户白切)。礼云。发然后禁则捍垎而不胜。注云。捍垎者坚不可入也。从木从手并非今意。前既以五品为小象。今且以六根为大象。既离界系自在堪能。烦恼不染如刀箭无施。种智化物如日光照世。物无始苦犹如长水。机熟获益名为自治。象喻现身应世利物。若被名誉等者。为此三事之所动坏。前二如妨蠹令观法散灭名为内侵。眷属若集令诸行破坏。名枝叶外尽。犹如大树外集众鸟内抱虫蝎树必死坏。蠹者害物之虫也。亦云。食桂虫也。言三术者。如上文自列。一莫受莫著。二缩德露玼。三一举万里。内三术者。谓空假中。外障是软贼谓名誉等。内障是强贼谓烦恼等。是故内外用术不同。沦者没也。毗岚者猛风也。此风在大铁围山外。若无铁围吹须弥山犹如腐草。故引为况。文举片禅少恶为违顺之端。故知违顺未堪不应领众。如弥沙塞律佛因调达领众。乃引事云。往古有仙在山中诵刹利书。有一野狐而便诵之。自思惟言。我解此书足为兽王。因出游行。逢一困狐而欲杀之。困狐曰。何以见杀。答云。我是兽王。汝不伏我故当杀汝。彼困狐云。汝勿杀我我当随汝。如是展转伏众师子。师子伏已便作是念。我今不复以兽为妇。乃将诸兽绕迦夷国百千万匝。王令使问。使回答意。诸臣皆许。唯一臣言。自古及今。未曾见人王以女嫁兽。臣要当杀令此狐走。王问如何。此臣答曰。遣使克求从期一愿。必令师子先战后吼。彼谓吾等畏师子吼。必令师子先吼后战。师子若吼诸兽必散。王如其计。至日出军事果如计。狐等才闻师子吼声。心破七分堕象而死。群兽皆走。佛说偈言。
　　野狐憍慢盛　　求欲爱眷属
　　行到迦夷城　　自称是兽王
　　人憍亦如是　　现领于徒众
　　在于摩竭国　　法主以自号

　　早领众者亦复如是。名成损己益他盖微。庄子云。名者功之器不可多取。坯器庵华者并在大论。喻以初心。堆者聚土也。若作堆字义亦通于堆阜也。庵罗华者多华少实。若得此意不须九境者。若能于此阴境安忍。必得入于六根清净。尚离二乘菩萨二境。况复烦恼等七。故约此人不须更明下九。不忍违顺故九境生。违即是恶。顺即是善。具如前文互发中判善恶等相。故知上根唯观阴境。故于阴安忍不顺下九。
　　○十无法爱中。行上九事过内外障等者。内外如向分别。安忍此已。已入六根。不得发真良由住著。著相似法名为顶堕。应通历四教明顶堕义。初文且寄三教顶堕。从既不入位去。正明今文顶堕之义。初明三藏顶堕。具如毗昙中说。文中先简非顶堕位。谓燸一向退不名顶堕。忍位过顶复不名堕。于三位间住顶名堕。何者。五根忍位不复出观。上忍发真是故不堕。于顶位法中多生爱心。则应入顶而不得入。由退顶故造于重逆。故名为堕。通教顶堕例此可知。别教顶位在十行中。故无堕义。于行向中纵起著心。但未地之名为顶堕。终无造过。大论云下出圆似位有爱。今人下今论圆教至十信时。若生爱心不入初住。而六根净位定不堕小。则以住顶名之为堕非谓退堕。以六根中无退义故。况复更有造重逆耶。故此顶堕异前通藏。故大论三十。明顶堕义二种不同。一者顶退名之为堕。二者住顶名之为堕。小乘教中虽具二义住顶多退。故今圆位见思已落但有住顶一堕义耳。故大论四十三问曰。顶不应堕。云何言堕。答。垂近应得而便失者。名之为堕。若得顶者智慧安隐则不畏堕。此约初义以退为堕。若第二义但以住顶不进不退。名之为堕。是则十信初心犹名为燸。今止观下总结示之。初从妙境终至离爱。行解具足正助不亏。已送行者至于初住。入无功用自堪进道。入住已去今文不论。故云齐此。故诸经论初住已去。多明辅佛化他之相。不复委悉论于自行。是故今云入住功德今所不论。今意且赴末代修行。后当重说者。至菩萨境中应更广辩。夏终不说下无所论。始从第五卷初来至此中。正当法说。明于阴境十法成乘竟。是十下次引法华大车。以譬十法。初略标。次列经文。次合。次结。且顺经次第不复依于十法次第。今以十法随对整足。大车高广不思议境也。幰盖慈悲。宝绳交络即发心也。安置丹枕。枕有内外。若车内枕休息众行。即安心也。若车外枕或动或静。动静秖是通塞义也。破塞存通即塞而通。其疾如风即破无明。是破遍义也。大品云。法爱难断。故处处说破无明三昧。始自白牛终至平正。道品义也。又多仆从即正助也。颂中云傧从。礼云。导也。又云。侍边也。游于四方。即次位也。安忍离著在次位之初。是故更加复次结位。始从初心终讫究竟。安忍秖是忍于五品违顺二境令入六根。离爱秖是离六根中相似法爱。綩綖者。埤苍云。綩者衣绣裳也。綖者席也。应作莚字。此綖字是天子覆冠曰綖。亦可通用。又次位者秖是行之所阶。恐行者生滥。故于次位中别出五品六根清净。劝励行者令离障离爱。故知前七正明车体及以具度。后三秖是乘之所涉。若无所涉运义不成。是故十法通名乘也。次结位者。夫有心者悉具三轨。此之三轨通于六即。理性车体。具度资成。白牛观照。在一念心即是理性。闻名起观名为等赐。诸子乘乘入位不同。故有观行相似等别。乃至四方直至道场。道场犹受果乘之号。是故因果乘义不无。今人下斥邪也。设谓假设。借字(子谢切)设使借之与乘名者。但是邪乘。乘者本以运载为义。邪法无运故名为借。既是邪法不出诸见。诸见即具六十二也。从正法下显正也。不同恶空故云正法。正法御邪故云大城。不可坏故名为金刚。具足诸法名为宝藏。具足者释宝藏也。无缺者释金刚也。如此妙乘岂同恶空。与而言之但有车体。既无具度故名为秃。夺而言之体用俱非。故名为秃。故引大经乘坏驴车。非但阙于白牛般若。为驴所乘。任运非正故非高广。又复言坏全无庄严。况复起见入三恶道。
　　○端坐观阴界入境。所云端坐者。岂隔余仪。四三昧中常坐居首。是故先明。常行等三亦可通用。历缘对境自摄余三。是故且判以为端坐。问。五阴尽在端坐观耶。答。阴通三性不隔余义。前文且明端坐用观。余义在后历缘对境。次明历缘对境。者先序来意。次下正释。正释文中先明历缘。次明对境。就历缘中初于行缘具明十法。次是约下结意也。次行缘既尔下例余五缘。次三三昧下释疑。次昔国王下引证。故大论二十云。昔有国王园中游戏。朝见华林茂盛可爱。食已卧息。夫人采女皆共取华毁折林树。觉已见之。悟一切法皆悉无常。如是思惟悟辟支佛。宿福既厚。藉少因缘易得圣果。次对境中亦先约眼色具足十法。次例余根等。初境中次结数引例引证结非。若观下不思议境。初引经总立三智五眼。次别释三观。假观中云外道打髑髅作声者。增一阿含云。佛在耆阇崛山与五百比丘俱。从于静室下灵鹫山。与鹿头梵志俱行。至大畏林。取死人髑髅授与鹿头。而作是言。今此梵志明于星宿兼善医药。善解诸声知死因缘。问云。此是何人髑髅。答曰。男子。问。云何命终。答。众病皆集百节酸疼。故命终也。何方治。答。呵梨勒和蜜治必不终。又问。生何处。答。生三恶道。又打一髑髑问之。答。女人。何病死。答。怀妊死。何方治。答。服好酥醍醐。生何处。答。畜生中。又取一髑髅打。问曰。何故死。答。食过差死。何方治答。三日绝食。生何处。答。生鬼中。以想水故。又取一髑髅打之。问曰。何人。答。女人。何死。答。产死。生何处。答。人中。又打一髑髅。问曰。何死。答。被人害死。生何处。答。生天。佛言。为人害死必生三恶。更打之。答云。此人持十善。又夫饿死者生人天中。无有是处。凡一一答佛。佛皆语云。如汝所言。香山南有优陀延比丘。入无余界。佛申手取髑髅来。问。生何处。答。无本。非男非女不见生处。不见周旋往来八方。都无音声。未审是谁。佛言。止止。又重问佛。佛具答。鹿头叹曰。此未曾有。我观蚁子尚知来处。鸟兽音声尚别雌雄。观此罗汉不见生处。如来正法甚奇甚特。九十五道我皆能知。如来之法不识趣向。唯愿世尊听在道次。佛言善来。得无学果。听声既尔。余尘亦然。外道之法听死骨声能达远事者。良由声中本具诸法。故使外道得其少分。冥依其本日用不知。况今妙观直观本理。理具诸法不足置疑中观如文。虽无下释成五眼。次引二经证。次结成一心次明互用。问答并如文。引证中净名云不来相等。举六作中初行缘也。不见相等举六受中初见色也。当知根尘无非法界。故云不来而来等。如四念处中引唯识云。言唯识者唯是一识。复分二种。一者分别。二无分别。分别识者名为识识。无分别者名似尘识。一切世间皆为似尘识之所成。三无性等色心之法本来不二。彼既分于二识。例亦分于二色。问。色之与识如何同异。答。若色心相对则有色有心。论其体性则离色无心离心无色。若色心相即二则俱二。一则俱一。故圆说者亦应得云唯色唯声唯香唯味唯触。何但独得云唯识耶。若合论者。无不皆悉具足法界。复次若从末说。一切众生二种不同。上界多著识下界多著色。若约识为唯识揽外向内。令观内识皆是一识。识既空已十界皆空。识若假者十界皆假。识若中者十界皆中。专于内心观一切法。观外十界即见内心。是故当知若识若色皆是唯色。若识若色皆是唯识。虽说色心但有二名。论其法体秖是法性。如是即是心地法门。不动寂场现身八会。诸佛解脱于心中求。心为佛种心即菩提。当用此意通一切心通一切教。理行位等准此说之。识次位中若渐见等者。普贤观云。行者若能随普贤教正心正意。渐以心眼见东方佛黄金色身端严微妙。见一佛已复见一佛。如是遍见东方诸佛。心想利故遍见十方一切诸佛。顿见者。不轻品云。彼比丘临欲终时于虚空中。具闻威音王佛先所说法华经。二十千万亿偈。悉能受持即得六根清净。经文不云渐见一佛乃至诸佛。故名顿见。次譬大车结成佛事。若眼入等者即自行也。次引净名或有佛土光明等者。自行化他皆名佛事。若云或有佛土等者。即化他也。如楞伽第三云。不瞬世界。妙香世界。令诸菩萨瞪视不瞬得无生忍。即眼为法界也。更有诚教准此思之。次例中先例余受。次例余根。次明大车。如文。若能下劝修。初总中先法。次引譬斥中。云黑蚖秖是长蛇。绮文互说耳。不修止观如长蛇。善解止观如怀珠。解而不用为无益。大论第十释因不同故果不等中云。有一黑蚖怀摩尼而卧。有罗汉乞食不得。论明破戒而犹有福。故使堕蚖尚怀宝珠。今借斥之。以譬有解而不能行。如蚖怀珠于蛇何益。次别引三譬者。皆先譬次合。初譬中云。赐者与也。亦惠也。禄者。尔雅云。福也。孝经注云。食廪曰禄。杨承云。上古无禄。人食野禾因朝阙食。猎者赐鹿以当于食。故变为禄字。匹夫所得薄禄也。械是兵器总名。戟者短戈。钩子槊也。郭璞注方言云。戟中有小刺谓雄戟也。若为麴蘖等者。尚书殷高宗聘傅说于傅岩之野云。若济巨川用汝作舟楫。若岁大旱用汝作霖雨。若作酒醴尔惟麴蘖。若作和羹尔惟盐梅。帷帐者。说文云。旁曰帷上曰幕。帐者。说文云。四合象宫室张之曰帐。淮南子云。将军帱帐也。折冲者。折者截也。冲者。说文云。通道也。广雅云。突也。弋击也。用而屡北者。说文云。北者乖也。又军走曰北。又北主阴方。阴主杀也。即被杀者为军败也。解髻等者。尚书云。德懋懋官功懋懋赏。懋者勉也。今圆破烦恼得实相赏。赏中之极如解髻与珠。如诸声闻来至法华。功之极也。故譬轮王解以权髻显实相珠。野巫者。男师曰觋。女师曰巫。谓阴神也。说文云。巫者祝也。祝者祭主申赞辞者也。三事不办者。不能破魔军。不能除烦恼。不能显法性。对前三喻如文可知。区区者踦区屈曲终日故也。军者众也。万二千人曰军。今之魔军何必定数。但言众耳。

　　止观辅行传弘决卷第七之四



　　止观辅行传弘决卷第八之一

　　　　唐毗陵沙门湛然述
　　释烦恼境者。自此以下现文六境及略三境。咸是发得。此九境外所起烦恼。乃至四弘但属阴境三阴所摄。是故寻常非无烦恼乃至发心。亦并须观非不名境。今文谓辩观阴发得。故须辩异。读者行者无惛本宗。如前七只分别中。云此之十境是三障摄。非即现在所起三障。现三障者。如大经第十云。菩萨摩诃萨求种智者。为除众生三种障故。烦恼障者。所谓三毒缠盖八慢四邪等。业障者。谓五无间报障者。谓三恶道诽谤正法及一阐提。故知举恶能障。故名为障。今以流类摄彼后两。初总明来意中。先结前生后。上阴下结前。而观察下生后。次前诃欲下正明来意。先且与上诸文辩异。有法譬合。初明与上方便中诃欲弃盖辩异。次与上阴境辩异。上之欲盖及阴入中。虽有惑相未过增盛非烦恼境。故诃欲中且知五尘是生行者贪欲之缘。生欲是过。因过生罪是故须诃。盖中但是缘落谢尘妨于入观。应须舍弃。又此二五若诃若弃。但成方便未正用观。前观阴入观于报阴。报阴无记于彼阴上求于妙解。故彼阴境未名烦恼。又前别历一心文中。虽观贪嗔非今境意。但是现起善恶诸惑。皆阴入摄。是以因阴所起烦恼。皆名阴境。今境必须因观阴发。发重贪等方名今境。从今观去。正举今境异阴盖等。故云起重贪嗔。从如铁下举譬也。铁如阴火如观。阴未遇观宿惑冥伏。故云但黑。因观阴境阴解未生。习起异前故曰赫然。又报法下次辩难易。更牒欲盖及以阴入。与今烦恼总辩难易。故欲盖之体通属阴入。故与阴入通名寻常。何者下别释也。与前三法对辩难易。初正明相对中先法次譬。法中出前三毒与今对辩。前是报法及现烦恼。是故易息。今发既重是故难制。倒想是痴。贪者可见。言死马者。十诵初戒天魔欲坏难提。变为女人诱至马所。便隐形去。是人欲盛乃至不简。此惑下更辩助缘。所发烦恼已过于常。复加外缘致令狂逸。譬如下举譬也。流水如阴法。用观如概木动习如[泳-永+豹]起。涟漪等者。风行而流水成文。今以木概彼风行急流蹙水[泳-永+豹]起。又涟漪者重波也。波上又波故曰重波。[泳-永+豹]者本音豹字。即豹变也。今是水起借从水作。健人譬意与水大同。烦恼下合譬也。如触卧师子下更重以譬释成前譬。若不下结劝令识。非唯下明因境起过。如第五卷云随之牵人向恶。即此意也。次正释中初释相者。先释名中有二解。初合字释者。三毒是能烦。心神是所烦。次分字解。烦为能烦恼为所恼。当知通名通于见思。此一往分下明钝中有利。如虫兽凡夫亦能起我。我即是利虽利属钝。故云实不推理乃至自大。蠕者小虫有识能动者也。举螫等者蟹类也。埤苍云。其一螫遍大。名为拥剑。亦名执火以螯赤故。亦如螳螂拒辙等是。鬐者项毛也。说文云。马鬐鬣也。如狼等嗔必张鬐怒曰。此举虫等劣类以况于人。此尚计我何况人耶。底下凡劣下举钝使凡夫而亦有利。五利至何尝等者。次明利中有钝。如诸外道依于诸见而起嗔恚。若未发禅来等者。问。如佛弟子次第修人亦未发禅。何故名为须陀洹人所断见惑。答。今判利钝约现发见见所起惑。如未得禅来纵起宿习所有烦恼。及因现阴起于我见。仍属钝使。初果所断凡夫共有。冥伏在身障真无漏。若见谛理此惑自除。故名此惑以之为见。故不同于禅后所起。若诸外道由未见谛。得禅定已虽断钝使。仍未曾断一毫见惑。见惑现行。故不同于未发禅来所有见惑及冥伏者。是故不以八十八使中见惑为例。故八十八使义属阴境所摄。对简利钝方受见名。复异禅后见惑之相。今但对禅后见简。故云若得禅起见。纵有贪嗔同属于利。如两学人下举例也。得语如钝得意如利。二俱得语得意诤强。二俱计我得禅见盛。若发下简示境体。身中虽具八十八使。然所起者但属钝使而在今境。若利中下次判根条。先且征起也。若利中有钝。断见惑人但名断利。利中之钝此惑应在。若不尔者。利中有钝不名为钝。故次引毗昙释云。利虽有钝此钝属利。从于利使背上而起。底下之人虽起于利。此利属钝。从于钝使背上而起。故云思惟亦如是。若开等者次明开合。开为八万合但三毒。八万既不出于三毒。今观三毒即观八万。为是义故须辩开合。三毒下明为障不同。初明四分俱能障定。唯有无记不属善恶。即不障定。是即不障定者仍属阴境。若为障者两属不同。谓发不发。如前简也。经云下引大品证无记不障。即师子等定所入散心。此并依毗昙意也。次依成论人意亦许毗昙四分俱散。而不云四分俱障。但云散中无不并有相应痴惑。故云散兼无知。能障定者则在于痴。若尔下难成论人。四分俱散。散兼无知。痴能障定。此相应痴。痴必嗔欲。痴既障定。痴有嗔欲何不障定。而独立云痴能障定。今释下今家正解。言别意者。如上释盖随人不同。若贪重者贪即为盖。嗔痴为障亦复如是。故今为障准彼应知。故毗昙家所引大品以为证者。是义不然。彼大品经明超越三昧。从灭定起入散心中。故言此散而不障定。今所论散障与不障。应辩凡夫所有三毒。如何引于罗汉胜定出散等相。但烦恼下明今辩相为所观境。但云四分相实未周。若论自行足得为境。故引法华明观境意。意在除弃分别非急。言二十年者。疏有多解。见思未除大机未熟。故二十年且令除粪。又破见惑用一无碍一解脱。破思惟惑用九无碍九解脱。合为二十。又二道中断结总名二十。又上分下分总名二十。又依二使人共断见思。亦名二十。初解即以离系得数而辩二十。后解并以二义而为二十。若尔下释疑。疑云。若意在除弃。五百罗汉岂非除弃。而婆沙中种种分别耶。为持下释疑。五百本于一门入道。亦未分别得罗汉已。为持佛法使久住故。既为众首须通外难。是故五百广演分别。若不为众首纵成罗汉。非入假位亦未必须种种分别。复次下。明此惑相。正为十观所观之境。是故须辩是通是别思议不思议等。既云各具四分。今境但是钝中四分。今文语略不暇简之。但且简通别等耳。若委简者。属阴利钝非今所观。所发利钝是今所观。所发复二。禅后之利属下见境。见慢业外是今所观。初辩通别中。云利钝合各为四分者。为对前开为八万故。故今云合但有四分。界外既立四分之名。开合之义义同界内。但是别惑异界内耳。若作相关等者。次辩思议不思议等。明向通别随教不同。若作相关即是别义。不明相即故曰相关。通惑如枝枝谓枝叶。别惑为本本谓根本。枝本但得相关而已。即别义也。若作不思议者。应云通惑如华法性如空。以眼病故于空见华。若能体病知华即空空华体同。即圆义也。已如第一卷以三止观结发心中说。故知思议不思议二皆观界内通惑为境。以所发者必非别惑故也。下起观中先明思议。故今预辩亦双明之。意在相即。于通惑上二义俱通。故云若作。次释因缘有三。如后说者。谓习等三。起相下先以四句判其起相。于中先列四句。次判境相。前文虽复辩其离合通别等义。而未明内心起之相状。故于此中重辩起相。故知今起异于欲盖及阴入等。因缘下正明因缘。集因谓因熏习相续为缘。意业为因身口恶行为缘。魔行为因十军摄擒为缘。有此三故今修道品。此三复发又名为缘。初集有法譬合也。言道品者。秖是正观阴入境耳。顺流曰沿。不修观故顺生死流。若修道下即现在观阴复发宿种。逆流曰溯。有即二十五有。谓四域四恶趣。六欲并梵王。四禅四无色。无想五那含。嵬谓崔嵬高起貌也。嵬字(五回五非五韦三切)惑被观制是故嵬起。次明业中。那者何也。卓者高也。业相已起名为成就。品位不成名为不立。譬中云如河等者。湉水定也。无水者非也。波如连山者。庄子云。白波如山。文选海赋云。波如连山。阴境如河湉。修观如风起。惑发如大波。纵身口如掷帆。失一心如放柁。由此放掷行船破坏。若心柁决断正身口帆。则正观船必免业败。过烦恼河至涅槃岸。次明魔中言十军者。大论释四魔中问曰。何处释烦恼为魔。答。如杂宝藏经中佛说偈语魔言。
　　欲是汝初军　　忧愁为第二
　　饥渴第三军　　渴爱为第四
　　第五睡眠军　　怖畏为第六
　　疑为第七军　　含毒为第八
　　第九利养军　　著虚诳名闻
　　第十军自高　　轻慢出家人
　　诸天世间人　　无能破之者
　　我以智慧力　　摧伏汝军众
　　汝虽不欲放　　利汝不到处

　　今烦恼起由魔为缘。以此十军遮逻行人。不令出界故即属下魔境所摄。是故所起虽是烦恼非烦恼摄。但名十军。并由魔立故曰魔军。喻海等者。纵无前二魔能击动。流如习种风如业力吸如魔扇。吸者内息也。水随息入故曰吸水。大论第七云。五百贾客入海采宝。值须摩竭鱼王开口。船去甚疾。船师问楼上人。何所见耶。答言。见三日及大白山。水流奔趣如入大坑。船师云。三日者。一是实日二是鱼目。白山是鱼齿。水奔是入鱼口。我曹了矣。时船中人各称所事都无所验。中有优婆塞语众人言。吾等当共称佛名字。佛为无上救苦厄者。众人一心共称南无佛。是鱼先世曾受五戒得宿命智。闻佛名字即自悔责。鱼便合口众人命存。魔扇如摩竭吸水。重惑如水流奔趣。身口散善所不能制。如不可以力拒。唯寂照止观能达。如专称佛名。次总以火譬者如文。魔业下简示境处。虽通列三今唯观集。次明治法。初明大小两乘治法不同。次约四悉以判大小。初文先小次大。初明小中先略标列。次示阙文处所。将五门禅对治四分。唯阙治障道一故指在下文。即业境中六蔽及障不障等是也。对治等五具如助道记中。此但更加不转一种。彼治六蔽此对四分。句数多少准说可知。今对治中云十二者。此下文中十法成观第七对治文中具释也。不净实观如上第七助治摄法中说。亦如华首选择长者。假想如下禅境中说。但彼发今修以此为异。余慈心等具如禅境。初病不转而治转者。如不净境转为亲想。即指亲想以之为净。不应于亲起欲想。故。即此不净而生亲想。名为慈观。慈若转为不净观者。即见父母膀胀烂坏亲不应嗔。况令烂坏。痴中修因缘为治。痴若不破却用邪慧思边无边。此独头痴心多沉没。故用思惟以为对治。此边无边是六十二中未来四句。本是邪慧今翻成治。若用数息不能治散。应思出世无漏法相。缘于杂境散乱便息。四药互转为十二句。俱转为转亦名为对。准前可知。次明大乘非对等者。唯第一义如阿伽陀药。此且一往夺小以明治相。未论具用诸教互治。及以对治治摄法等。在下修观第七门中。今此且用第一义治。名为阿伽陀治。此大乘治具如上文随自意中观贪欲等。故下诫言。善取其意。若失意者。具如随自意中师资之失。次云小乘中多用下。以四悉判治。大论云。余经多用三悉檀。即指三藏经名之为余若通论者。大小俱四。今舍通从别故且依论。前阴入中意亦如是。虽复通具但在通圆。藏别必无用第一义而为治也。空无生中等者。正宗无生第一义相。如梦中救火能所俱无。次修止观者。从此已下讫菩萨境。观法同前。但对境有殊随病别说。今先正明十观。次会异名。先十法者。先思议境中。畜以无惭为本。故使亡于礼度。礼度在人。故失礼度名失人种。亦悭他家者。非但己境不欲人侵。亦不欲人侵他欲境。鬼以悭贪为本。复以谄故悭他。鸩陷者。陷他如鸩故也。郭注山海经及广雅云。其鸟身有毒。大如鹗紫绿色。颈长嘴赤。长七八寸而食蛇。雄名运日雌名阴谐。以其尾历食食则杀人。故以言之。婚者昏也。昏时行礼故曰婚也。尔雅云。婿名为姻妇名为婚。娉者娶也。周礼曰。众来曰俯寡来曰娉。俯字(土调切)娉者。谓执玉帛而趣问也。撙节者。有礼仪也。礼云。君子恭敬撙节。鄙人欲粗者。如难陀等。又观欲心诃弃等者。弃如弃盖中。呵如呵欲中。以呵弃故发得初禅。虽胜难陀尚未出色。又若观欲是蔽而行于舍。乃至痴者。略举六中初后二蔽。次不思议中。先正释。次销诸经意以释成妙境。初正释中先引经立境。次释。释中初略明进不。次引净名不断等释不随等。次引不住等释不断等。初文正以净名转释无行者。不断痴故起于三明。痴即无明无明即明。不同二乘断于无明起小三明。不断爱故起八解脱。爱是系缚系缚即脱。不同二乘断贪爱已起小八脱。于明于脱诸法具足。是故不同凡夫二乘。及教道中诸教菩萨。次引不住等释不断等者。先列句。次所以者何下释。初释经意开为四句。次从今言下。开为八句。初四句者。初释经斥过。彼经本立不思议意。正为菩萨兼斥偏邪。今欲明不思议境。亦先斥偏邪。次立妙境。故判凡小住于第一第二句失。次从不断烦恼下斥于邪伪。即是住于第三第四句失。初凡夫下斥凡夫中云很戾等者。很者诤讼也。亦戾也。戾者曲也。如犬出户而身曲。此悷字悲吟也。非今意。驯者。字林云。性行调驯。驯字(余轮切)亦旬音。二乘下次斥小。阿罗汉者下重辩小失。三界惑尽无惑可调。此释不调意也。不同大乘不生不生名为不调。以用拙智分断通惑。通惑尽处分明不调。此之不调正名为调。从焦种去更斥小失。故净名云。如焦谷芽。亦如迦叶见诸菩萨不思议事。乃自鄙云。我等于此已如败种。菩萨下举胜况劣以辩于得。初双立。次双释。释中先释有勇中。云如华在泥等者。经云。高原陆地不生莲华。卑湿淤泥乃生此华。故知涅槃高原不生菩萨大悲之华。生死泥中乃有菩萨利他胜用。虽在生死而生死不染。医譬大同。又华譬菩萨身轮。医譬菩萨意轮。亦可俱譬菩萨三轮。故大论云。佛如大医王。经教如药方。僧如看病人。故知至佛方名大医。又云。菩萨化生虽见众生种种烦恼不肯受化。反嗔菩萨。菩萨尔时犹如大医治人鬼病。病者反骂医于尔时不责病者同其嗔恚。即知其人为鬼所使。菩萨亦尔。知诸众生为烦恼鬼之所驱使。次释不味中。云如鸟飞空等者。菩萨摩诃萨断惑入空而不住空。必应出假利益众生。初淤泥喻喻苦不能污。次疗病喻喻集不能染。后鸟飞喻喻不著灭道。文中虽对出假菩萨。正意为成不思议境。即成出假不思议用。故以菩萨异于二边。正显真常中道妙境。前引净名。初文既云不断痴爱起于明脱。当知此文须约无作以明菩萨真应自在。不断烦恼下斥邪伪也。初正斥不住第三第四句失。于中初正辩第三第四句失。次重辩第四句失。初辩第三第四句者。先标出所迷句相。次以结前兼生后失。次今末代痴人下斥失。言刻核太过者。大经第十云。善男子。譬如有人食庵罗果吐核置地。而复念言。是核甘味。即便还取破而尝之。其味甚苦。心生悔恨恐失果种。即便收拾种之于地。勤加修治以酥油乳酪。随时溉灌宁可生不。不也世尊。假使天降无上甘露犹亦不生。不生者名一阐提。尝者试味也。末代痴人亦复如是。闻不断等以为双非。谓此双非不碍双住。以为无碍。便背二边行于无碍。背调伏法如失甘味。背不调伏如失果种。菩萨不尔。得明脱故。故曰双非。双照二边化益无穷。故曰双住。故知痴人但背如来伏惑方便。名不住调。纵于生死不住观察。名不住不调。故知此人二种俱失。失第四句谓不碍于调不调也。闻于双非谓不碍双住。广行非法而为双住。故知即是失第三句。此是下以譬结失。斥前无碍恶空。啖盐太过者。盐者。此土齐灵公臣煮海为盐。彼方久有。言不识者应是有盐之始。或是假设为譬。故大论十八云。如田舍人初不识盐。见人种种菜肉之中而皆著盐。问他人言。何故尔耶。答曰。此盐能令诸味皆美。是人便念。盐既能令诸味皆美自味必多。便空器满口食之。咸苦伤口。而怪他言。汝何故言盐能作美。他言。痴人。此当筹量多少。和之令美。云何全食。无智之人闻空解脱门。不行诸功德但欲得空。是为邪见断诸善根。若解空三昧则知诸义不相违背。能知是事即般若力。若得般若入一切法皆不邪见。又论九十九云。譬如有人食酱太过。譬不行五度但行般若。有欲著故但生邪见。不能增进一切善法。应以五度和合功德。具足义味方名无碍。今文失于双非等意。义亦同之。当知失意之人行于无碍。非但失于诸法中味。亦乃伤于常住之口。如贪盐酱失味殒身。经云下引证也。初引无行证乖法之失。次引大经以非修往验。此人下总斥。复有行人下重辩第四句人。同第二句失。不住调与不调望求中道。虽求中道此但成住于第二句故。是故名失。次北方下结北方双具三四句失。文中虽结成住第一第二句失。此失本从第三第四句生。又初学中观下结失之相。初结双住即成失者。一切经论不云初心断于贪欲。又云修中非圆非渐。是故相违。况复尔后恣行无碍。周家下引事为验。如前随自意中引宇文邕等。皆第四句失。亦是住不调及住调者。是住双住及双住失。初学中观断于贪欲似住于调。住调无益放心入恶。名住不调。是人执中以为不住调与不调。后复纵心成住不调。并前乃成住于调不调失。何关不住等者。正斥双非之失。是名大碍等者。斥前住第三第四句无碍之失。此并失于净名无行经意。如是下总结前文四句。复成住第二句失故云不调。是故皆失不思议意。从今言下广开八句摄一切法成不思议。先列两四句。何以故下释也。先释不住四句。初之二句可解。次第三句云即中故不住两亦者。两亦即是中道双照。双非即是中道双遮。以双照故不住双非。以双非故不住双照。总而言之。秖是非一二三而一二三。次虽不住下明住四句与不住四句相入相即。住不住中各但举初二两句。等取余二。准文具义。亦应更释住四句已方与不住四句。相入相即。为避烦文故便明相即。准不住义释住四句者。即空故住调伏。即假故住不调伏。双非故住第三句。双照故住第四句。问。住与不住俱有第三第四两句并是遮照。二文何别。答。不住是不住遮照。住中是住于遮照。虽有住与不住并是中道体用。住是中道之用。不住是中道之体。若准此意亦应更问。住与不住俱有第一第二与第三第四何别。应云初二单明住与不住。三四双明住与不住。此仍别对故作此说。若通论者。八句并是中道体用。以边即中故。故有两重三四二句。中即边故。故有两重初二二句。既观贪欲即是八句。当知贪欲即是法界。何以故下释法界也。次用此下结贪欲。遍一切法随其所属。或复于此相即句中作随宜说。是则随顺方便教意及迷法者。并为八句摄尽故也。依此而说乃得名为自在说之。故知依于观境之妙。方可穷劫说不出此。如是体达等者。寄能乘人释住不住得失之相。于中先得次失。初明得中先明近益以释于得。于中又先明住不住得益。次云何下释也。文中引和须蜜者具如第二卷。此住四句俱云益者。以一一句皆具诸句。虽复或云住调乃至俱观等。以一一句中皆不思议。是故俱益。亦应更云不住调等无不得益。文无者略。如喜根下次明远益。大论第七释巧拙二度中云。草筏为拙。方舟为巧。拙谓声闻。巧谓菩萨。如文殊白佛。昔过无量劫佛号师子音王。及诸众生寿十万亿那由他岁。以三乘化人。宝树常出不生不灭之音。闻者得道。诸菩萨众皆得无生法忍陀罗尼三昧。新入道者不可称计。佛涅槃后树无音声。时有二比丘。一名喜根。二名胜意。喜根容仪质直不舍世法。亦不分别善法恶法。喜根弟子聪明乐闻深义。其师不赞少欲持戒行头陀等。但说诸法实相。语弟子言。淫欲痴相即是实相。无所挂碍。以是方便于众人中。无嗔无悔得无生忍。于意法中不动如山。胜意持戒头陀四禅。弟子钝根多求分别。胜意异时至喜根弟子家。赞说持戒头陀闲静毁訾喜根。此人教他入于邪见。说淫怒痴无所挂碍。是杂行人非纯清净。而是弟子已得法忍。问胜意言。大德。是淫欲法名何等相。答。烦恼相。又问。内耶外耶。答。是烦恼不内不外。若在内者不应待缘。若在外者于我无事。居士言。若如此者烦恼非内非外。非在十方求不可得。即不生灭。云何能作烦恼事耶。胜意闻已其心不悦。不能加报。从座起去言。喜根诳惑诸人令著邪见。胜意未得音声陀罗尼。闻佛说便喜。闻外说便嗔。闻三善则喜。闻三恶则嗔。从居士家诣林树间。至精舍中语诸比丘。当知喜根诳惑诸人入邪见中。其言淫欲是无碍法。是时喜根作是念言。是人大嗔恶业所覆。当堕大罪。我今当为说其深法作后世因。即集众僧一时说偈云。淫欲即是道。恚痴亦复然等。七十余行偈。三万天子得无生忍。八千声闻皆得解脱。胜意即时见身陷入地狱受千万亿岁苦。出生人中七十四万世常被诽谤。无量劫中不闻佛名。是罪渐薄得闻佛法。出家为道而复舍戒。如是六万二千世常舍于戒。无量世中作沙门。虽不舍戒诸根暗钝。喜根菩萨今于东方。过十万亿佛刹作佛。土号宝严。佛号光逾日月。尔时胜意即我身是。文殊白佛。人有求三乘道者。不应著相而怀嗔恚。佛问文殊。汝闻诸偈得何等利。答。我闻诸偈得离众恶。世世利根得诸法根本。巧说诸法。于菩萨法得最第一。巧观下结得益相。近谓居士闻喜根说得无生忍。远谓胜意久方得益。得益不出八句之相。若不下反以失结得。自行必依于妙境。教他必位在法身。方可称于八句体用。若一念等者正明八句成不思议境。先法。次喻。喻中云暗中树影等者。初譬理性暗中有明。次譬智障明中有暗。三譬神珠中道智光。此三意明明暗不二。以成不可思议境也。初文意者。大经第三释三宝常住中云。譬如因树则有影生。若有三宝即有归依。迦叶难言。暗中有树而无有影。佛言。暗中之树非无有影。但非肉眼之所能见。如来智眼乃能见耳。初佛立喻云。若有树必有于影。若有三宝必有归依。迦叶难者暗树无影。应有三宝而无归依。佛转答云。暗树有影当知三宝悉有归依。今云凡有树处必障光明。若障光明必有影生。暗亦有明是故生影。但非肉眼之所能见。如无明中有法性明。但非四眼之所能见。故烦恼体本不思议。但非偏小之所能了。今示烦恼即是法性。故知暗体与明不二。是故名为不思议境。智障下明明中有暗。二智之体智虽曰明。体是无明。故知明体与暗不二。是故名为不思议境。亦如下次为智障作初灯譬。灯如智障暗如无明。如是下观明暗性。先喻。次合。喻中先立。何以故下释。释中意者。暗体即明。明体即暗。秖指智障即是无明。义云暗来。暗实不来。秖指二智即是无明。故云灯灭。亦指二智能破二惑。义云暗去暗实不去。从求暗无暗去。正譬用智而起于照。照于明暗。从虽无去合。合中先正合也。体虽不二破盖宛然。破谓破暗盖谓盖明。不受等者。重显妙境行相故也。初不受等先列四句。次新起下释也。中智为新无明为旧。理性为内诸法为外。若以十二因缘根尘为新旧等。自是三藏通教等意。从若世智灯去。复以神珠喻显中智。中智常明不同二智兼明兼暗。始从树影终至神珠。由识智障及灯喻等。故识中体智光不二。即指烦恼以为妙境。故总结云。观烦恼暗即大智明。显佛极果无明永尽。方名不来。准上等者。阴境不异无明故也。如是观时下二明发心。还约烦恼以为明暗。约此明暗而起弘誓。约明起慈约暗起悲。即是约于无作四谛具发四弘。故云俱起。具如阴境。为满下次明安心。先寄次第三种止观。次善巧下示于总别安心之相。如前五百一十二番。以明一心智眼成就。若眼智未开下。次明破遍。准依前文唯阙授药及三假中无明法性。但是文略。于即空中下次明通塞也。言翻构者于通起塞。故曰翻构。此则正当别相通塞。

　　止观辅行传弘决卷第八之一


　　止观辅行传弘决卷第八之二

　　　　唐毗陵沙门湛然述
　　又观下次明道品。文相既略。便结枯荣及以三脱。若遮障下次明对治来意。但列事治不暇明于合行之相。外贪欲等一十二治。前文所指即此文是。四分各三故成十二。次释文中。观于他身成九想故。故治外贪。背舍先观自身骨锁。故能治内。胜处因于自身骨人。观成渐见十方依正。是故能治自他贪欲。违法嗔者嗔他顺理。故观众生作己亲想。顺法嗔者嗔他违理。事虽顺理嗔违观心。故观诸法及众生空。乃至涅槃亦不可得。戏论嗔者。横于诸法而计性实。或执权破实。或执实破权。如净名云。若言我当见苦断集。是则戏论非求法也。二乘执权尚成戏论。况今凡下诤计是非。当观法性无权无实绝诸名字。二世三世具如第七。言一念者。非谓极促一刹那时。谓善恶业成名为一念。异于三世二世连缚等相。故名一念。皆是无常故无性实。具如法界次第中释。名义俱舍婆沙委论。具有四种十二因缘。一者刹那。二者连缚。三者分位。四者远续。后三秖是三世因缘。以约能顺生后等受。故开三耳。论中仍阙二世因缘。大论问。佛说因缘甚为难解。云何令于痴人观耶。答。非如牛等令观因缘。求实道者生于邪见名为痴人。于未开顷下次明次位中。云鼠唧等者。不达谛理谬说即名。何异怪鼠作唧唧声。即声无旨滥拟生死即是涅槃。亦如怪鸟作空空声。岂得滥同重空三昧。故下合云所以成怪。叨者贪也。若内外下安忍。得是下离爱。以大车譬如文。下去诸十法后皆譬大车。岂可不信是法华妙乘。次是名下结也。一切诸法不出十乘。故以十乘结摄总示。亦名等者会前烦恼十乘观法异名令同。前观烦恼即是法界。亦名行于非道乃至不断而入涅槃等。即是会前十观异名。广说下广说异名。总有三番三十六句。初三十六既言涅槃。涅槃即是解脱德也。此开净名不断烦恼而入涅槃一句。为三十六。此会异文准大论意。大论云。若如法观佛般若与涅槃。是三则一相其实无有异。虽复不异不异而异。此中且属解脱德故。今初标但言三十六者。且从一种根本而说。准初列文。即是出入各作根本。故初根本但作入名。至出涅槃十六句初。即自列出根本四句。故下结云。若各立两根本四句成四十句。问。何故立两根本四句。答。所生各别。又可但是开合异耳。开者即是出入各四。合者共为一个根本。即以出入相参为四。如云断入不断入断出不断出。若开此为两根本四句相者。于两入句更加第三第四句也。于两出句亦加第三第四句也。故有三十六四十不同。然根本四不须预释。至下释文两根本句各在入出两十六句中。故知实句但三十二。问根本并在十六句中。何句是耶。答。同者即是。文列并在四句之初。今亦略释。次别释中细寻诸句。文甚分明无劳委释。今约其文相稍隐略者出其相状。初四句中并以凡夫具缚名为不断。第二四句去并约体照。名为不断。第二四句中。亦断亦不断者。义须两兼。一者析法名断体名不断。二者既是学人已断名断。余名不断。所言入者。惑即未尽分得有余。亦名为入。亦可应云析体无学。恐文误耳。非断非不断者。理体双非其性冥真。得名为入。第三四句中。第一句者。不得准前作两兼释。即应先将亦断亦不断为析体竟。次将已断之惑名为亦入。余残未尽名亦不入。余之三句例此可知。第四四句中。第四句者。义亦兼两。例前第二四句中两兼义释。此十六句凡云入者。意并在于从假入空为对令成十六句故。以凡夫外道为第一四句。故初四句并是空观所观所破。后十六句皆云出者。并是从空入假名出。亦是为成十六句故。对入空说。此之空假正在藏通。义兼别圆。如后问答料简中具出其意。又前十六句初四根本句。虽并以义而属对竟。至下释中复属对者。为示同相故重对耳。出中例入亦应例前。为知同故。故但直列根本四句。而不释相。次明出者。第一四句中。第三句者。此是中根出假菩萨。分断烦恼名亦不出。复能出假名为亦出。若下根者断见思尽方能出假。则不应云亦出不出。第二四句中初句者。初鹿苑中已入无学。不入涅槃而常辅佛。以至方等及般若中。亦得义云二乘出假。第三四句中。初句者。此是体门兼用析者。析为亦断。体为不断。初入空时名亦不出。后必出假名为亦出。非谓正用三藏析法。故皆云兼。二乘亦尔用体兼析。第三句中有析有体。故云亦断不断。并是二乘故云不出。第四四句中。凡言理者。即是双非。初句应云析体真理。云体法者但是语略。下之三句皆应云理。谓体法出假菩萨理。以出假故名之为出。出假之时已有真理。纵是上根亦先缘理。第三第四句准第二句说。次问答料简中。云体法意通通三教故对析成四。又云更约别圆四门分别者。四门如文。故前文中义在藏通。所以更对后之两教。若还准前作于析体入空出假冥真等名。销别圆意义亦可矣。但是界外空假之别。及冥中道不思议理。以此为异。文以别圆四门。一一门中四门四悉。随其相貌不无阶差。初明入中根本四句者。既以别圆共为四门。故四门中言不断者。界外圆体体惑性空。义当空门。空无所断亦复无入。言断入者。界外析法次第断惑。既有所断义当有门。有所断故则名有入。第三门者兼用析体。第四门者谓析体理。次于一一下明于四门开成十六。复以一一门中各具断等四义。复以四义随顺四悉。以十六悉成十六句。如空门中虽体达惑。名为不断。世界既无生善灭恶及以见理。故名不入。下之三悉不断如上。若为人中善既已生。义之如入。若对治中约治病边。名之为入。不对病故名为不入。第一义中理性不当入与不入。余之三门其门虽异。对四悉边其义不殊。次又更下。置前四悉于一一门复开四门。以十六门为十六句。即以空等对不入等。具足如前根本中说。其根本句虽名空等。以空等中又有空等四义不同。故以所开空等四义。亦可对于不断等四。故析体二教并皆具于入不入等四义不同。入谓诣理必然。不入谓理无所入。第三句以理双照二义。第四句还以理为双非。然以即与不即以分析体。并以三德为涅槃也。所言出者起用故也。所言入者冥理故也。断及不断四义同前。一门既然三门亦尔。出中虽即但对四门。准例亦应更对四悉。但是文略。次此则下复以别圆该通通藏。以由出入体析名同故也。应细思之不能具记。次明三十六句般若等者。虽因涅槃准论问起。答者。此中亦是即同而异属般若德也。言生等者。此准大品照明品中。舍利弗问佛。云何应般若波罗蜜。佛言。色不生般若生。乃至一切种智不生般若生。虽历诸法但成一句。今准此句开为三十六句也。经从色心以至种智为摄经意。不可委历但云诸法。诸法既远般若通深。故约三智以释般若。亦约三谛以释诸法。若作与前名异义同。诸法秖是烦恼。般若秖是涅槃。涅槃从断般若从智。智断虽殊共破诸法。故得称为名异义同。且从智断不同义边。复名为别。又此般若诸法一十六句。各摄前来两处三十六句。此乃句句从圆说也。若从次第即如前明烦恼涅槃出入。先约藏通入空出假。义兼圆别摄在衍门。依此则应诸法诸智生不生等。俱通四教。是故前文三十六句。次因料简方复别出别圆之相。今般若中即对三智三境。则一切智中已含析体。余之二智。即是假中。三智宛然不须重问。是故则无料简之文。又前名烦恼及以涅槃。而论出入。宜且先约前两教以明。今云般若。般若本通。是故即约三智俱释。又前烦恼一向约于显露定教。是故但论断与不断入空出假。今般若中乃以显露不定对说。故有境智对发不同。根本开合准前可知。于中先明互发一十六句。次明互照一十六句。所言发者。发有二义。一约不思议中不别而别以论相发。发智既尔照境亦然。又若境互发智可论宿习。若智互照境则有二义。若转智互照不论发习。若逐境互照亦是发习。又若空假二智互照两境。则通通别。义亦通于三藏菩萨。中智照二惟在别圆。义亦通于圆别接通。若立中名无中体者。亦通通教八地及三藏佛。唯不通于空假照中。照中但在别圆及接四处故也。又若从别说。二乘犹可互照真俗。三藏菩萨至菩提树方乃照真。是故应以诸教诸位。谛智高下。观实有无。若次不次。断位伏位。上中下根。若单若复。以立境智。自在说之。义有通别故须遍说。若得此意例释诸句诸义可从。总此诸文互发互照。大括文旨及以开权。秖是妙智及以妙境相照相发。成于圆教十法成乘。是故得是十法异名。般若既然。涅槃及身亦复如是。不复委明甚有深致。次明三十六身者。准前引论为问答中。如法观佛。佛即法身。法身义当涅槃般若。所应所照义当烦恼诸法。故得名为是三一相。若不别而别。此中正当法身德也。身身相望成三十六。若名异义同不劳分别。具如第二卷末以三般若而对三身。境智既其互发互照。故使身亦互起互入。照境如入发智如起。今若更约别义分别直于佛身作三十六。从应更开出于化身。以对法报故得为四。言出入者。化兴为出化息为入。问。但闻三身从法身起。不闻余三从化身起。及以法报从应身起。答。从胜起劣即是施权。从劣起胜即是开权。跨节明义不可思议。无非法界。故得相起相入无妨。其相云何。如化应自说吾今此身是法身。况不是报能起既然。相入例此。理无起入约化缘明。岂可从缘而亡于理。又应以玄文三十六句感应对之。化应报三名之为显。法即是冥。又报身者。亦得是冥亦得是显。报身分于自他受用不同故尔。是故今文与论冥合。论云是三一相是故义同。虽一而三故复别说。
　　○次释病患境者。先总明来意中。初文略明权实二病。初明实病中。云四蛇者以譬四大。于中复以鸱枭性升以譬火风。蟒鼠居穴以譬地水。此并金光明文。枭者食父母不孝鸟也。蟒者大蛇也。毒器重担苦薮。此三并譬阴苦。薮者大泽也。此中无人唯聚水草。故可以譬苦无主宰众法聚集。若一大违反能造诸恶。故大经二十一云。四蛇害人不堕诸恶。四大害人定堕三恶。四大相违故造诸恶。名为害人。毒器重担思之可知。四国为邻等者。邻者近接也。四大和合即邻近义。此亦金光明文也。虚者弱也。乘者接也便也。休者美也。否者衰也。故空品云。业力机关假伪空聚。地水火风共相残害。犹如四蛇同共一箧。四大蚖蛇其性各异。二上二下诸方亦然。心识二性躁动不安。诸佛问讯等者。问者命也。此以上问下。故郑玄云。小聘曰问。又以下启上为问。今文意者同辈相问。汉书云。令问休预。讯者亦问也。亦广辞也。广以己意宣其问辞。如法华中分身佛集。皆遣侍者问讯释迦少病少恼等。大论广解佛问讯辞云。佛示同人故但云少。病有二义下次分权实。若偃卧下初明权疾。即如净名托疾方丈。国王长者大臣人民皆往问疾。因以身疾广为说法。即凡俗众也。言斥小者如弟子品。言呵大者如菩萨品。又因文殊传如来旨问果疾竟。即自问云。居士。是疾何所因起其生久如。当云何灭。问因疾也。净名因为广说因疾。因兹以明三观调伏四教慰喻。广说因疾及以果疾。他云净名弹呵声闻。是故经初不欢声闻。若尔。下文亦呵菩萨。何以经初亦叹菩萨。有叹无叹自是经家或存或略。此乃不关呵与不呵。又古人云。净名经意折挫声闻褒扬菩萨。失意同前。今家但云折小弹偏叹大褒圆。同用八字得失天隔。故今略云斥小呵大。三观折伏等。已如前说。寄灭谭常者。大经文中寄应迹灭度谭法身圆常。故于序中因纯陀请住与文殊往复。已开常宗。至第五卷云。我为声闻诸弟子等。说毗伽罗论。谓如来常存无有变易。若有说言如来无常。云何是人舌不堕落。文中处处研核问答。显于佛性常恒不变。若不因于唱灭请住。无由谭于斯身不灭。因病说力者。现病品中迦叶问佛。如来往昔已于无量万亿劫中。修菩萨行常行爱语。利益众生不令苦恼。施诸病者种种医药。何缘于今自言有病。世尊。世人有病。或坐或卧不安其处。或索饮食教诫家属修治产业。何故如来默然而卧。不教弟子声闻人等。何缘不说尸罗诸禅及解脱等。何缘不说大乘经典。何故不以无量方便。教大迦叶人中象王。令其不退菩提之心。又不治于诸恶比丘。云何默然右胁而卧。如经广说(云云)。又云。如来四大无不和适身力具足。迦叶又以三牛十四象。力士钵健提。八臂那罗延。后后十十增较十住一节。是故菩萨力为最大。况如来成道初坐道场逮得十力。今者不应如彼婴儿。如来因即放大光明种种神变已。语迦叶言。我于往昔无量无边亿那由他百千万劫。已除病根永离倚卧。是诸众生不知大乘方等密语。便谓如来实有病恼。如是说者并因现病迦叶请问。又因疾者三惑也。果疾者二死也。实疾者。众生实惑及断未尽者。权疾者诸大菩萨随断何惑。则能示现权同实疾。如是权实并非今所观。从今所观下判也。今所观境是凡夫四大实疾。仍因观阴及烦恼等。四大增损。即前所引金光明经所明病相。为今境也。上智利根等者。正明来意。先法次喻。初法中云上智等者。上智之人解前阴入境中安忍不随强软。已入十信不须至此。故前文云。若安忍者不须余九。谓安于内外烦恼病患。是则病患前已安竟。如躄树等者。躄者倒也。斫者如第三卷释。钝根病重故须重重辩于观行。如大树巨石非一下一斧可穿可断。故重于此更辩十乘。如亿下万斧。夫长病等者。通举经中病能为障。今此文意未必须长。但能障禅即须观察。故阿含中四法能退阿罗汉果。谓长病远行谏诤营事。今非全尔。下结云四悉者。初文即世界。从经云下证为人。既明三学即生善意。戒定如文。从起邪倒下即是失慧。以失显得得即生善。戒定亦然。从复次下即对治意。从又下即第一义意。次正释中文自为五。初病相中先略明辩脉所以中云。诊者候脉也。云今不须精判等者。不须如向上中下医委论脉法。今略明之。脉者血气所行道也。夫脉法者本在医道。非可具知。今须略知五藏之相而用治法。四时脉相者。春弦夏洪秋浮冬沈。土王四季。用对五行五藏相生相克。以辩脉相。略明候法者。从鱼至贯名为尺泽。即大拇指后大横文前名之为鱼。大横文后名之为贯。贯后三寸名为寸口。尺后寸前名为关阳。肝心出左脾肺出右。左肾为命门。右肾为命根。肺脉来时如顺榆叶曰平。如风吹毛曰病。如连珠者曰死。心脉来时如管曰平。如连珠曰病。前曲后直如带钩曰死。肝脉来时薄弱曰平。如张弓弦曰病。如鸡蹈地曰死。脾脉来时阿阿如綖曰平。如鸡举足曰病。如鸟啄水漏曰死。肾脉来时微细而长曰平。如弹石曰病。如解索曰死。诸脉暂大复小为阴。暂小复大曰阳。然诸候体文中易了。而指下难明。今且略知未烦委悉。今文明五藏相者。非是相生亦非相克。但当藏太增而成于病。如木性多直今太洪直。次大性升今多轻浮。金性坚利今太尖锐。水性流注今则滴沥。土性坚涩今太沉重。或性过分致病或衰弱故而致患也。若相克者准五行可知。从面无光泽下。五藏体减故致成病。木主肝。若枝叶枯燥是木之病。故无光泽等如木无润。火主心也。火若失色不赤是火之病。故面青皅而成病也。金主肺肺色白而今色黑。是肺病也。水主肾。流处壅滞令体无力。故肾病也。土主脾。如堆阜不平即脾病也。从肝上有白物去。五行相克故五藏病生。故用六气治于五藏。治法应在下治法中。今文对此略明为便。故预列之。后文治中不复更出。然此六气但取呼吸带声出气为治。亦不全用字体为义。如吹者亦云冷气。次嘘气者云出气。呼者暖气也。[口*熙]呵[口*詩]此三全无此之字体。但有嘻字即痛声也。但须呼吸。声似五音即属五藏还治五藏。用者应于牙齿唇舌调停出声使不失五音。呵属商吹呼属羽。嘘属征[口*熙]属宫[口*詩]属角。五行对之以属五藏。今并用本藏上气以治本藏。所以用本藏者。既克他藏令他藏病。故用本气牵归本藏。不令害他。如肺害肝是金克木。还用肺气收取金行。余之四藏准此可知。淋字亦应作麻。其病鬼如灶君者。秖是黑色耳。肾被脾害即成肾病。病鬼还随本藏之色。故如灶君。第一本中具约五色明五藏鬼。今文但略于肾藏明之。准文次第应在病因缘中。即鬼病也。文随便故寄此中列。次释脾云其色笼桶者。应云黄笼桶也。从有多惛惛去。是六神病相。此准俗说。故一神各守一藏王于六根。阴是身之根本。通于五藏五根。如经律异相中云。昔有国王令人觅师子[豸*童]。如其不得当断汝命。惧王命故处处求觅。得师子[豸*童]送来上王。中道睡卧。六根六神各诤其功。目神言。由我视故知师子[豸*童]处。耳神言。由我听故知师子[豸*童]处。足神言。由我至故能取是[豸*童]。手神言。由我捉持得师子[豸*童]。鼻神言。由我嗅故得师子[豸*童]。诸神皆言舌最无功。舌神不伏倍索其功。有一罗汉因行遇见是人神诤。恐王错杀即随[豸*童]者以至王所。[豸*童]者前至。王问[豸*童]者。为是师子[豸*童]不耶。答云。不真。王令杀之。罗汉具为大王说之。其人免死。彼文本喻处众之人。各伐其功则无德之人最为尤害。此喻虽似各有根神。非他有情。次明病因缘中文自为六。次食不节以成病者。亦如博物志云。若杂食者百疾妖邪之所钟。食逾少心愈明。食逾多身逾损。故食不可过度。故要览云。夫病从口入祸从口出。故君子慎言语节饮食。次明损益相。云从腰三孔入四支者。大论二十六释十想中云。譬如酿酒。滓浊为粪清者为尿。腰有三孔。风吹腻汁散入百脉。与先血合凝变为肉。从于新肉生膏脂骨髓。从此生者名为身根。乃至生于五情诸根。如此并以资长为生。癖者水不能行也。又身火下教调食法。次引世谚。次食五味下约藏增损。可见。次坐禅不节成病中。初明身仪不正。心增怠慢招病来魔。次与发触相违中。云重如沉下等者。明八触相。此八触者四上四下去。明对息辩触。触顺四大故顺八触。若发重触下明违触成病。又但下明用止观以动病也。初用止中过分太增故病。次明用观不调。五尘五藏五行相生相克。一一尘中复各有五。应须善知相生相克主对之相。初五色者。如白虎通博物志云。东方木。其帝太皞。其佐句芒。执规而治春。其星太岁。其兽青龙。其音角。其日甲乙其味酸。臭膻。南方火。其帝炎帝。佐祝融。执衡而治夏。其星荧惑。鸟朱雀。音征。日丙丁。味苦。臭焦。西方金。帝少皞。佐蓐收。执矩而治秋。星太白。兽白虎。音商。日庚辛。味辛。臭腥。北方水。帝颛顼。佐玄冥。执权而治冬。星辰星兽玄武。音羽。日壬癸。味咸。臭腐。中央土。其帝黄帝。佐后土。执纲而制四方。星镇星。兽黄龙。音宫。日戊己。味甘。臭香。佐者主五行之官。具如前授世法药中说。故五声亦属五行五音。呼唤属角木。语言属征火。哭属商金。吟属羽水歌属官土。五触中。木体实火性暖。若对四大西方属风故轻。如文。此准大集经意。若准俗文如博物志等。[月*參]腥等气如前释。婴儿者。婴颈饰也。苍颉篇云。男曰儿。女曰婴。今言婴者通男女也。故释名云。人之初生曰婴儿者。胸前曰婴。接之婴前而乳养之。故曰婴也。如国王等者。第二本无此文。拱者合手也。亦如张华治李子预病。病鬼在膏肓不肯治之。华乃走避。预自乘马逐之。华乃下道隐。闻草中有鬼。而相问言。弟何不隐去。答。我住其膏肓针灸不至。何须隐去。但惧其用八毒丸耳。须臾子预至。华便以八毒泻之。其鬼叫唤而走。出本草郭注。鬼亦不谩病人下明有病之由。由行者邪念。亦如譬喻经中。有清信士初持五戒精进不杀。后时衰老多有废忘。尔时山中有渴梵志。从其乞饮。田家事忙不暇看之。遂恨而去。梵志能起尸使鬼召得杀鬼。敕曰。彼辱我往杀之。山中有罗汉知。往诣田家语言。汝今夜早燃灯勤三自归。口诵守口身莫犯偈。慈念众生可得安隐。沙门去后主人如教。通晓念佛诵戒。鬼至晓求其微兀欲杀之。睹彼慈心无能得害。鬼神之法人令其杀。即便欲杀。但彼有不可杀之德。法当却杀其使鬼者。其鬼乃恚欲害梵志。罗汉蔽之令鬼不见。田家悟道梵志得活。不获杀罪。田家专注念佛全一门之命。当知正念鬼不得便。此等亦可比诵戒序防鬼魔之文。正是观音经中还著于本人之文。亦如太公为灌坛令龙神尚不以暴风疾雨至其境。况佛法之人长心正念者耶。当知邪鬼得入者。皆由邪念。兜醯罗鬼等者。即前文中五色之鬼。能病五藏者是。五魔病中初与鬼病辩异。次辩有病之由。亦由行者生邪念故。六业病中若杀罪等者。此破五戒之病病属五藏藏属五根。与前不杀防木等意同也。若欲治者随何藏病。知破何戒以增治损。若持戒者动宿业病。随根判戒以验罪灭。然后用治者。六治之中观心治也。次明治法。先示同异中云不可操刀把刃等者。用治失宜如操刀失柄把刃伤手。旧疾不除反增新病。次正用治中。初止齐中云令气调恂。恂者均也。带系在脐者。脐既为诸肠胃之源。在胎之时以母之脐注子之脐。故母所食从脐而入。以资于子。气息亦尔。子初在胎依于母息。故俗名子以之为息。膂者脊也。次止心丹田等可知。心多上缘等者。上热助火。火销诸食五藏易调。下分属阴。太阴伤冷少火故乱。蒋吴毛者谓蒋添文。吴明彻。毛喜。此陈朝要官。皆禀息法脚气获除。具如百录。此等亲承智者大师以禀法训。得事治之益。是故引之。引皇帝五行相生相克者。皇匡正也。帝者德像天地曰帝。初从金化而水生下明相生。从火得水下相克。水遇土而不行。行字(户郎切)与五行义同。为取韵故借此音耳。如金克木下正明用治。如金克木则肺强而肝弱。名为肝病。则止心于肺。故知不必止心病处。又用止治四大者。此中即是相翻对为治也。如水性宽以急治之。余大准此。六气治者。文但略明。先列。次释。释对四大病中。痰癊者正体作阴。五藏如前病相中已说。言平常吐纳等者。吐谓散除粗气。纳谓内入安息。如平常坐禅。皆须长吐身中粗气。但一两度为之即足。非专为治病故也。用息中言依息者。假想十二息也。依于报息而起假想。如嗔由心变而使息粗盛。故知皆是心转报息。令报息粗。今假想息亦复如是。次假想中云辩师治瘿者。第一本云。如高丽辩师治瘿病法。假想此瘿如露蜂窠。蜂子在巢须臾蜂子穿巢而出。脓溃膏流蜂子俱去。众孔娄娄如空蜂巢。想心成已瘿病消差。如患症人用针法者。应作症字。第一本云。如人患症症结在腹。想作金针入腹刺之使症对过。如是数数为之不休。一过相值症结便去。从是得差而常患痛耿耿。然后更问他人云。此患已差而耿耿常痛。他人答言。汝想针破症症破而针犹在应更作想除其金针。依语即差。如阿含用酥者。第一本云。想燸酥在顶滴滴入脑。灌注五藏流润遍身。治人劳损当有验也。若准杂阿含都有七十二法。以想为治乃非末代钝根所宜。其一云。佛在给孤独。有比丘夏五月在林间修三昧。琉璃王子与五百释子。乘象而戏。诸象斗。有黑象声如霹雳。复有细声如猫子。释子比丘入于风观发狂痴想。从定起如奔醉象。诸比丘闭门恐为所伤。有一比丘往舍利弗所问。唯愿哀愍救诸释子。身子起牵阿难至佛所。白佛言。诸释子五事发狂。一因乱声。二因恶名。三因利养。四因外风。五因内风。云何能治。佛因为阿兰若比丘七十二患。说修阿那般那法。外恶声触内心根。四百四病脉持心急故。一时动乱。风力强故一时入口。应教服酥蜜及呵梨勒法。谓系心一处先想颇梨镜。自观己身在彼镜中见诸狂事。见已更教。汝于镜中除声举舌著上腭。想二摩尼在两耳中。想于珠中如乳滴流出醍醐。润耳根使不受声。如膏油润终不动摇。此想成已次想九重金刚从摩尼出覆行者身。下有金刚华行者坐上。有金刚山四面围绕。绝于外声。一一山中出七佛座。说四念处。尔时寂然不闻外声。随于佛教。汝当修习慎勿忘失。今且依第一本用酥有益。又云。春时入火三昧太温身成病。入地三昧见身成无石山。须急治之。入水三昧见身如大水泉。入风三昧见身如九头龙。须急治之。余文广如经说。如吞蛇法者。第一本云。如人啖食吞于蛇影。谓为蛇也。因而为病。他人问之知病源已。即以下药密以死蛇。著其痢盆。唱言蛇出。病即差也。壁画蛇影入酒杯中亦复如是。如阿含云。舍卫有一长者名晨居。有一婢极丑。常外使役令刈樵草汲水等事。野外有泉泉上有树。树上有一端正女人。自缢而死。影现泉中。婢见之谓为己影。便嗔大家。我端正如此使我田园。乃扑瓶破归家入堂宝帐中坐。大家谓其狂病乃问之。婢以前事答。云何大家不别不见敦遇。即与镜照之乃见丑形。犹尚不信乃谓镜丑。大家先知彼泉水处而有死女。乃送至泉处。见是死女影心解惭愧。观心治者。亦如南岳大师苦肿满病。用观力推病则消差。次明方术中先用世治。云如治哕法者。第一本云。以畏怖之即差。杂含云。用心息太急。又眠处单薄因外风寒。动胃管肾等上逆胸塞。节节流水停住胸中。名之为哕须急治之。治法如经甚广(云云)。如治齿法者。第一本云。向北斗咒云。齿牙疼北斗治之。痛差自知。痛即差也。又以狗牙从阴地向阳地咒云。令人牙痛差。不差暴汝。差还本。痛即差也。如捻大指治肝等者。五指主五藏。故大指主肝。头指主肺。中指主心。无名指主脾。小指主肾。次用中邀者亦(邀居遥切)咒不翻者。如法华疏。以四悉因缘故不翻也。今文多是对治意也。命出入息言者。口令为命诵此咒已。仍须命云阿那般那。痛打四五十者。令心止痛处故也。如江乡人卒患。皆以手打臂至一二百下。患即差也。次明损益中。心利病轻顿益。心利病重渐益。心钝病轻渐损。心钝病重顿损。又虽复心钝善解观法。亦得成于益中渐顿。
　　世间下伤叹。言庸者等者。庸者凡常辈也。
　　无奇人也。广雅云。愚也。韵高等者。如匠伯辍釿于郢人。伯牙绝弦于子期。故僧彪诗云。钟期不可遇谁辩曲中心。钟期若闻伯牙抚山曲曰。巍巍乎焕然其高。闻弹水曲云。洋洋乎盈耳哉。故知声韵若高和者必寡今治法妙故信者亦希。

　　止观辅行传弘决卷第八之二


　　止观辅行传弘决卷第八之三

　　　　唐毗陵沙门湛然述
　　次明十法中有列释结。释中云如癞人信血为乳者。乃至信骆驼骨为舍利者。亦如荆根得戒羊骨放光等。轸者枕也。若修四三昧至而不调差者。此有四意故无病不差。一者道力。二者冥加。三者治法。四者不惜身命。陈针大师兄也。开善寺藏法师。此举罪灭障转之人。陈针年在知命。初得相师张果占之。死在晦朔。后时大师令行方等忏见天堂上有牌云。陈针之堂。至年六十五。此乃一行方等增十五年寿。后再遇张果。张果问云。作何福力。此非一两百万钱福。计君必无如此等钱。为何方便。答云。有小行法不向君说。故知应死之业。行能转之。如帝释下举例也。勇进之心如帝释。别行道场如释堂。道场神护如辅将。小横诸非如小鬼。故知道场神护诸病不侵。城主等者。恇怯也。忧惶也。忙遽也。城如身。主如心。守者如身神。与身同名与身同生。名为天神。自然有故名之为天。虽常护人必假心固神守则强。身神尚尔下以后况前。身两肩神尚常护人。况道场神。大论精进鬼等者。第十六云。释迦先世曾为商主。将诸贾客入险难处。中有罗刹以手遮之言。汝住莫动。商主以右手击之。拳即著鬼挽不可离。又以左拳右脚左脚。如是次第皆被粘著。复以头冲其头复著。鬼问。汝欲作何等心休息未。答。虽击五处心终不休。以精进力与汝相击。要不懈退。鬼闻之生欢喜心。念是人胆力极大。语言。汝精进必不休息。我今放汝。行者于善法中初中后夜身心不懈。亦复如是。次明修止观者。思议境中亦应有上中下罪。文中已有地狱罪竟。若因病故谄诳求活即鬼界也。或求眷属将养病身。即畜生界也。造三善界者。文中乃是通总之言。虽知因果而常猜忌不病之人。谓我善心胜于健者。是修罗界。善心无改是为人界。誓持十善是为天界。怖畏生死是声闻界者。亦如毗昙婆沙云。差摩比丘病极重。诸比丘令陀摩比丘往问讯。差摩言。我病不差犹如壮士取于劣者。绳系其头两手急绞。我之头痛亦复如是。又如屠者以刀割牛腹。我之腹痛亦复如是。亦如壮者取一劣者。悬著火上火炙其足。我之足痛亦复如是。陀摩还具白诸比丘如上诸事。诸比丘复令重往语言。佛说五受阴。汝能少分观察非我非我所不。答言。能观。后复更令陀摩问之。能观五阴得阿罗汉果不。亦如教。如是观故得漏尽平复痛差。又增一中均头比丘病怨如来不看。佛及诸比丘往看。问言。何如所苦损无。佛又问。汝修七觉意不。比丘言。病。佛言。药中之要不过七觉。令比丘受持。次从又观此病去。缘觉界。此文难见须分为五。初推现果知往因。次推现因知现果。三从狂渴人下。观现果息现因。四从若不随下。现因息故十二支息。五从既不得下。结成支佛界。初如文。次文又二。初观有支以至名色。次从观此根大下。推现名色以至于识。初如文。次文又二。先推现色。次推于识。初文又二。初推色从缘生故无自性。次推色从心生故无自性。初文又二。初推五行。次推五藏。初文又二。先横次竖。次推五藏亦二。先横次竖。从如是下次推色从心生故无自性。于中先横次竖。初横者。明由心持四大故四大不坏。识生诸心故识如地。想取像貌如风动转。受性领纳如火坚物。行心为作如水去来。次此之下竖推四心展转相生皆无自性。次识从下次推现识从往业生。如狂渴下次推现果息现因中。先譬推。次亦复不得四字譬息。南走下合推。如是下合息。次若不随下因息。既不得下总结十二支灭。故云不得也。异于渐破名为不得。为成十界义故。是故三藏但出声闻。通教但出缘觉。又观下三藏菩萨。先列六蔽。次今以下明愿行。初六蔽中初是悭。亦是持戒下破戒。亦是心志下嗔恚也。亦是精进下懈怠。言补禳者。有精进者内则补助正道外则禳于灾难。亦是无禅下乱意。既有病已唯专爱身。忘于正念故云所动。亦是少智慧下愚痴。不达苦空。次愿行中先愿次行。愿即四弘。行即六度。初之四字是檀。顺理两字是尸。安忍两字是忍。勤加两字是进。正意两字是禅。觉悟无常四字是智。次通别菩萨。如文可见。菩萨界中既为三别。由发心所期。智愿各异。同怀利物并名菩萨。两教二乘有离有合。智异界一。思应可知。又初标十界皆名思议。今此释中但至别教。佛界亦可指别初地。以别初地证道同圆。亦可一教总名菩萨。以别教道通始终故。具如第二卷中已料简竟。次明不思议中。云直闻等者。彼经第三治病品云。佛告菩提树神。过去有佛名曰宝胜。灭后有长者名曰持水。善知医方救诸病苦。持水有子名流水。是时国内天降灾变。流水见已自思惟言。我父年迈不能至彼城邑聚落。便至父所问医方已。因得了知一切方术。遍至城邑作如是言。我是医师。我是医师。善知方药疗治一切。一切众生闻许治病。直闻是言所患即除。譬闻妙境得入初住。言初观者。即是初观不思议境。复有下次譬下九。经云。复有无量百千众生。病苦深重难除差者。至长者所授以妙药。亦得平复。今文从义即譬观境无明未除。如是发心乃至离爱。故云众药。如是用观亦得入于初住位也。纵未入位得入五品。名小除差。一切下次明发心。初文明总发心之相。亦先寄次第三观。一一观中皆有四文。初以誓自调。次慈悲现生。三现生得益。四结教观名。如是下结成一心。唯彼下引人为证证今依病起于弘誓。即同净名住常寂光。而三土现化。故知法身菩萨一切皆然。唯彼文殊等者。净名既依不思议化。若非文殊道力相亚。焉能扣机承旨问疾。先传如来无量之旨。次自设于起等三问。答云下居士答。初答病因起。众生病故下答病久如。众生病愈下答当云何灭。菩萨初发菩提心时。即名大悲。当知此疾与发心同有。众生无始有因果病。菩萨亦念无始之病。是故菩萨自念念他。故知此病与发心同起。菩萨遍缘一切众生。于诸众生悉皆有病。故一切众生病菩萨亦病。众生病愈菩萨亦愈。从夫众生下。即以所化显于能化。方丈等者。皆是承昔依病起誓。故成道已有斯胜能。言茅城背痛者。茅城俱尸城也。翻名具如第一卷释。言背痛者。如前因病说力中引也。准兴起行经。佛告舍利弗。昔久远时罗阅大城。国节会日。国王有病力士。一刹利姓。一婆罗门姓。俱来在会自共相扑。婆罗门语刹利言。卿莫扑我当与钱宝。刹利便不尽力令其屈伏。二人俱获王赏。婆罗门竟不报所许。至后节日复来相扑。婆罗门复如前求许。刹利复饶亦不相报。如是至三。刹利念彼数欺于我。便语之言。卿三诳我我不用物。便以右手捺头左手捉腰。蹙折其脊如折甘蔗。擎之三旋令众人见。然后扑地。堕地即死。王大欢喜赐钱十万佛告舍利弗。刹利力士我身是也。婆罗门者调达是也。我以嗔故扑杀力士。由是堕地狱中烧煮榜治经数千岁。今虽成佛以残缘故患于背痛。此约迹说用病法门。以利于他。大经云。吾今此身即是法身。为度众生示同毒树。以疾利物即此意也。誓愿去明初心誓广。后心方称即誓体也。慈悲下明誓功能。云法喜等者。此是章安私语。第一本云。如喜禅师天台大师。发心真实随念即除。若望差心即不真实。此再修补移真诚文。为后得失。喜禅师者。初从光州与法喜等二十七人同至建业。即其人也。喜师年逾耳顺。大师时年二十有七。毛喜戏曰。尊师何少弟子何老。喜曰。所敬在德不在年也。问曰。何者是德。喜曰。善巧说法即后代之富楼那。降魔除障即后代之优波鞠多。毛喜善其识人。谭之朝野以为口实。尝行方等雉来索命。神王遮曰。法喜当往西方次生得道。岂偿汝命耶建业咸睹天下共知。若发心下判得失。言不真实要三宝等是也。要谓要勒。亦遮亦约也自无专志要佛加持云。佛若不加大慈何在。故俗云。要君者无上。言规者或求近果。或求速差。具斯二失名诳众生。若能真诚翻前二过。尚有至于初住之力。乃至极果何但除病而已。次安心中云体解等者。夫欲安心。必先了境次起弘誓。故合安心先牒二法。体解者。识境也。发心者起誓也。唯止唯观者。唯寂唯照更不余求。次善巧下用五百一十二番。言大药者。第一义治。兼无缘慈悲。是名大药不须纷扰对转兼具。次破法遍中。从初至此病推病由心。从今观去正明用观。于中从初至如幻故。破因成也。不得病心生灭者。破相续也。余之相待及假中等其文并略。初因成中云非地大不离地大等者。病由心造故非地大。病实病身故不离地大。举地为首余亦复然。四大无病故非身合。心既如幻幻本无病。通塞如文。次道品中云非四大等意亦同前。言非净等者。约破倒说。有真等者。约谛境说。即前文云。我病众生病并非真非有。亦是观病以为中道。共在此中说之。空假等者。约观智说。枯荣等者约所表说。具如前文义兼大小。枯荣双立等。秖是一念圆四念处。助道中云若修正观者。即是正行。正行即是道品等六。但观前六障若不除。当借前来止观气息想术六治。以之为助。正助合行具如第七。尚入初住得无生忍。况四大病而不销差。释次位中云如彼琉璃等者。水清故见深故未得。虽观即是而未入位。应约六即以辩始终。不免众灾者。即三小灾。谓刀疾饥。若三大灾谓火水风。六根虽净实果缚身。在欲色界或遇三小。纵逢劫末法尔离灾。若入无生如昙无竭尚有果身名为果疾。我今不证如上诸位。岂得自谓齐彼上人。次大车譬如文。
　　○次明业境者。先明来意中云今修止观等者。止观如日光。业相如万像。疑者云下料简也。初引二经以证大小悉皆有相。次引法华。由深达故见十界相。次引净名。由第一义善分别业。四经明文大小有相。如何疑云大乘无相。次开章别解者。初因缘中先示内外因缘。内因缘中云心渐明净者。亦可云明静。明净语通通于止观。若云明静即以两字别对止观。以止观故善恶有生灭者。由二世善恶。恶有轻重善有邪正。及修止观动过去业。又因止观善恶生灭者。但是因于止观见生灭相。非谓止观令善恶生灭。故举譬云。如镜被磨等。理性如镜暗散如尘。止观如磨业如像现。次明外缘者。诸佛菩萨望己为外。文中示相虽即内外二缘各说。据理必须内外和合。文别说者。从强受名。如第一卷释感应中。亦因缘各说。此亦如是。修观是显机。诸佛是显应。亦得是亦冥亦显机。亦冥亦显应。亦有不修而感。修而不感。不修不感以判机应冥显四句众生等者。有四悉机能令诸佛不起灭定。示善恶相。禅力能示名善恶禅。示相显了如华示人。若得等者。明识相已自益益他。今但等者明立境所以。次正明业相发中言六意者。第一第二单发习因报果。第三第四因果互发。第五俱发。第六间杂。总而言之。秖是习因报果发相。此六种发通冠于下善恶二相。至下释文但明二相。余但略指此文云前后俱杂可以意知。初文先释习因习果。次释报因报果。习果报因文虽不立。有二义故亦须释之。一者相对故释。二者或互受名。是故文中引论通释。言习因是自分因等者。新经论中名同类因。故俱舍云。能作及俱有。同类与相应遍行并异熟。许因唯六种。今且依大论略出六因相。次销今文。论三十二云。言六因者。所作因共因。自种因遍因。相应因报因。言四缘者。谓因缘次第缘。缘缘增上缘。新译次第缘名等无间缘。缘缘名所缘缘。余二名同。然龙树立名什公翻译。虽小不同应非全失。以大论是一家承用。名字稍同。故且依之。大品云。欲知四缘当学般若。大论释云。般若中四缘皆不可得。云何说言欲知四缘当学般若。答。汝不知般若相故。是故云般若无四缘。般若于一切法无舍。毕竟清净无诸戏论。如佛所说言四缘者。但说少分。无智之人著于四缘而生戏论。为破著故说诸法实相空无所有。破此诸心如梦如幻。故知四缘非为深极。复是般若诸法少分。是故虽说应知离著。何等为著。谓为究竟是则名著今为明于事度事蔽善恶相发。是六因中四因所摄。四缘之中多少不同。是故略明四因及以六因。若下修观应观因缘即是法界。欲知四缘先明六因。所作因者不碍于他。相应因者心心数法。同相同缘。以心心法共相应故。名相应因。心心数法以心相应为因。名相应因。如亲友知识和合成事。共因者。一切有为法各共生因。以共生故更相佐助。如兄弟同生互相成济。自种因者。过去善法与现在善法为因。现在善法与未来善法为因。恶无记法亦复如是。一切各各有自种因。遍因者。苦集谛下十一遍使名为遍因。报因者。行善恶因得善恶报。名为报因。言四缘者。如上五因名为因缘。心心数法次第无间相续而起。名次第缘。心心数法托缘生故。名为缘缘。诸法生时不生障碍。名增上缘。复次心心数法从四缘生。无想灭定从三缘生。除于缘缘。诸余心数不相应行及色从二缘生。除次第缘及缘缘。余有为法劣故。无有从于一缘生者。报生心心数法从五因生。除于遍因。无漏心心数法从三因生。谓相应共及无障碍。成论但应三因四缘。具如玄释签第十记。今业相发属习报两因。习因者自种因。文兼释于习果报因。因于前世前念善恶。故后世后念善恶得起。并名习因。既心心数法共相因依。亦得名为相应因也。不障碍故亦得名为所作因也。俱有助作故亦名共因。若蔽相起亦名遍因。以此习因未能招报。不名报因。言报果者。亦但四因。所作。自种。共因。报因。当果相现故云报果。据理实是报因而已。不与五部染法为通因故。非遍行因。非心心所无相应因。若以习因对四缘中。得是因缘等三。不托缘而起无所缘缘。习因起时亦有增上及有无间相续之义。亦名次第。报果但在增上因缘。夫因缘之义佛法根本背邪向正之始。入道修观之源。故习佛法者。不可全迷。今为判业相未及广辩。亦于修观广辩非急。故依大论略出名相。文从云何下先释。次明发相。初先明习因习果。于中先正释。次判三性。言习果是依果者。依于习因而有习果。即等流果。以约刹那释习果故。故约前念后念明之。次从此义下判三性者。从刹那说耳。若始终说者。即无漏果不通三性。次从论家下释习因习果不通三性。次明报因报果者。既合习因习果。以为报因。当知名虽有四但成三义。但以二习望于来报。复受因名。次就今下论家复释习因习果。隔世所起同类习果。以此二习望后名因望前名果。是则因果之上复立因果。望前因之与果俱名为果。望后则因之与果。俱名为因。此亦有漏故约三世。此与毗昙二释不同。彼论二释俱不望于三世故也。次数家下更明数家与论。判报果习果小异。虽判多淫所属不同。释义亦与论家不别。数依毗昙论依前释。又今生下论家重释稍异前解。二因二果悉皆隔世。约于成业未成业等。以判习因报因。约于隔世重起以为习果。酬前世报名为报果。此之四名则有四义。不同前释但成三义。从若坐禅下次明相现。初明报果相现中。云互受名者。此相起时即名果相。由昔报因应招来果。故名报果。亦得名报因者。此之报果亦得名因。未酬因故。故又能下明此报果相现之时。即是能起之因故也。此因必定招于当果。是故此相亦得名为报因。今但下判相也。后报果相预于今现。是故名为报果相现耳。所以名为互受其名。次若于坐下明习因发相。于中亦云互受名者。此有漏因心习起时。名为习因。能牵下能作后时成就习果也。亦得名习果者。明此习因心起之时。由昔曾起故云酬昔。则名此相亦得名果。名为互受名也。应知此中习因报果并约相现。名互受名。若如毗昙。当世习果望报为因。及隔世习果望后为因。虽亦名为互受其名。与今相现义意则别。若将此意以判蔽度。善恶虽殊其相可见。从善相众多下别明发相。初六度中先明施相。诸相不同随见一种。即表报相。其中虽有见人而不见物。或有见物而不见人等。但使见相与习因别即名报相。下之五度准此可知。次都不见下明习因发中。直尔起心名之为习。表过表现其相不殊。下之五度亦准知之。言法门者。过现二世或单分别布施法门。或欲施时先简邪正偏圆等心。故此心现总名习因。此度既然诸文例尔。次戒相中言十师者。且寄中国一法而言。言衣裳者。上曰衣下曰裳。故古人服饰如道士无帔者是。至魏朝时。道士方始加于横帔。今出家人亦以袈裟涅槃僧等。以例衣裳。第一本云。陈留一人坐禅发习忽然讲律。忍进禅等相略可知。智相中云菩萨境者。通论通取三教菩萨。若论现相多在于事。三藏菩萨亦有无常伏惑之智。乃至别教住前望理。亦得名事。若二乘智通取亦应寄在般若文中。别论六度唯在大乘。虽此分别通别去取。其相定属二乘菩萨境中。是故但指在于后境。六度习报下劝诫。前第五卷已劝诫云。慎之勤之重之。但细寻六意无事不了。诸方等师下次明判须偿不同中。贷字应作貣。求物也。曾于三宝借物未还。即(他得切)若作贷字。先曾借与他。即(他代切)非此中意。小乘取果尚许不偿。况今大乘本为利他。近期无生远趣极果。广能益彼供养三宝。故知大小两乘正为入道并未偿责。旧责虽然终无新造。抵字亦可作抵。抵者拒也。次明六蔽相现者。悭中云惙者疲也。诟者(许遘乎遘居候三切)耻辱也。次明破戒中唯举七支性戒之相。遮戒非一略出一酒。通例诸遮。嗔故即杀贪故是淫。此二并盗及口四过。即七支也。若口过同一妄者。即五戒也。复次内心下略举四分习因之相。余略不论。次料简者。初约障不障料简中。先列四句。次释。次判。初约事生灭判。次约三谛中言初善者。总约有漏及以三谛。故以有漏名为初善。次约作无作中言性与无作者。习因既以内心验之。但依心判善恶易知。报果相现于禅心中。忽见外境不由于心。是故难判若善报相下正判也。今以性之善恶。因时必假相扶而起。故后相现亦须相扶。若无作善恶一发已后未舍失来。任运恒有。故今相现不假内心。此且据发得形俱无作。若作俱无作亦假内心。以作事时必须于心。是故若有外相复有内心。或是因时作俱无作。既成无作。后时违教及违本要。名违无作。故无作后复以十法三相往验。复次诸恶下更约三时。以判善生恶灭之相。文云初嗔后喜则恶灭相。以此例知初喜后嗔即善灭相。初后俱嗔即恶生相。初后俱喜即善生相。谏者。字书云。以道训人名之为谏。又云。谏有五。谓讽顺窥指陷。此中即讽谏也。天发心下约解行简。若自正正他下约师证简。谓他判相实不容易。故须自证方可彰言。所言证者。非谓入位。但是曾感以自证他。若全未感卒无师氏。应以此文及禅门中验善恶相。并大师口决此附略知。若不尔者。但以不思议观观之。令成不思议境。一切诸障无如之何。即如向文观解者是。文中所以诫者。恐后学辈自无微行倚傍少解。徒占师氏之位。辄[(伭-〦+工)*(白-日+丁)]判断之能。翻为自沈益他无几。若近师氏理须咨疑。仍须善用观力抵拒。氏者族姓也。古人从师为姓。是故自古名为师氏。自安公来同称释种。问下简现相疑。问中本问诸恶业相现。答中不非相现之问。故初文但云实尔者。凡道场神非护怨责。如军虞候。但业是实责非神所防。所言防者。防于横扰耳。言虞候者。军中游逻伺候之官。虞者助也。专也。备也。候者伺也。亦云掌山泽之官。候于山泽非常之过。觇亦候也。亦窥见也。复次诸业下释阙略疑。云彼二家互有所阙者。毗昙阙观法。中论阙业相。今略明业相足辩邪正。竖明观法入门深诣。自行入道诚为有余。若望二家虽曰未足。二论但横明法相而已。约法成观彼论疏遗。次正明修观中。初思议六界之文。略列而已。次总结。云如是等业招于色心者。善恶等业不出界内分段生死。故曰色心。色心尚摄十界善恶。何但六界。今且列六。具如阴入境初所引经论。次声闻观业是集。缘觉观业是行。并不云无常与幻化者。意通两教声闻等故。通教不云菩萨者。通三乘故。又此文中不列三藏菩萨者。前所发度义当三藏菩萨次明不思议境。初重比决。引于法华遍照十方等者。下文既云依正二报。此之十方即具二意。若作正报即以十方表于十界。虽曰百界千法等不出十界。若作依报。三千世间亦不出十方。能照即是不思议观。所照即是不思议境。十界依正二意具足。其致甚深。次正明中先出境。次引证。问。证中所引华严者。与前别教引经既同。今成圆教如何辩异。答。前明别教但云地是能生。能所不同故成别义。今明圆教地体生性一切具足。况复牙坚全是地坚。能生所生无非法界。既深达业下发心也。为对业故。下一一文皆约善恶。亦先寄于别相三谛。次方总约一心三谛。一一皆云非违非顺。当知并寄次辩不次。次安心中从业空去。亦奇次第以明不次。一一谛中皆云善顺恶息者。善顺即观恶息即止。次破法遍中先引二论。虽复各计共成三世。三世即是所观之境。次从今观下即能观观。亦且约次第故先观空后结成三谛。三世相望名之为竖。次若言下于过现中。以时与者相对为横。者谓宰主。主者我也。一一世中皆推四句。复名为横。三世下结成空观。而言下假观。所以下中观。次通塞中四句者。业即有漏非业即无漏。亦业非业即出假也。先已入空得名非业。又复出假名为亦业。双非即是中道非漏非无漏业。于一一句捡挍能所具如阴境。次道品中从成论至身念处者。是念处也。意业单起是心念处。意得实法者。领纳名得是受念处。想得假名是想阴。行则同缘是行阴。想行两阴共成法念。并身口业名身念处。总成四念处。依经部宗次第而起。得作此说。毗昙如文。此且略述三藏念处。从今观去。正辩无作四念处也。言同类者。虽十界别。同名五阴故名同类。余如阴境中说。次明助道中。念佛治障障即是业。故用念佛以为对治。念三十二相及报佛功德。共破习因恶业者。是恶习因也。恶业粗重须加色相。是故须念应佛三十二相。复念报佛所有功德。方可为治。若单善习因心起。则但念法门佛。以为对治。若善报果相现。报是色法。故但念应佛色相为治。若恶报果相现令念法门佛者。准例习因恶业。既念三十二相及以报佛无量功德。今但令念法门佛者。文从胜说。若本缘理不能治恶。言恶业障转者通论善恶俱皆是障。六蔽业重最能障故。故从恶说。
　　○次明魔境者。言魔事者。天魔正以顺生死贪五欲退菩提。嫉眷属为事。行者宿行魔业。今违宿因宿事来遮。故云魔事。大论魔以破人善法为事。具如魔事品中说。初来意中具破四悉。言修四三昧者。重牒前来通修阴入。从恶将欲谢去。牒前业境。前观业境为不思议。事恶将谢理善将生。魔恐出境作损坏事。是故须观魔事境也。故有此境次业境来。言出境者破世界意。从又当去。恐生理善破为人意。从又虑其去破对治意。得大神通止也。得大智慧观也。彼止观或必能坏我。是故我今应预破之。遽及也。言坏善根者。夫魔唯忌菩提之善不忌有漏。有漏同魔故魔不忌。言当界者。近以欲天为界。远以非想为界。若知众生不出生死不慕佛乘。魔于是人犹生亲想。戍者。尔雅云。遏也。守以止贼故字从人执戈。故佛于魔如怨贼也。经云去。大品魔事品文。所言罪者。因魔有事因事生罪。故名魔罪。又但顺生死皆名魔罪。大品云。教菩萨离六波罗蜜皆名魔事。又有恶知识亦名魔事。又魔罪者。菩萨摩诃萨不语众生作是言。魔作佛菩萨像僧像来教言。用是六波罗蜜为。或云。汝无真菩提非不退行。亦不得菩提。或云。空中无一切法用是菩提为。或云。空中亦无三乘用是菩提为。不名菩萨皆名魔事魔罪故也。大论八十云。有微细魔事者。未得跋致诳言已得。准今文中即是魔罗能作如上等事。故须略知如是等事。若不为他善分别者。名恶知识皆名魔罪。若达下略示观境破恶之相。恶若已破怀抱憺然。知魔界如下即第一义意。魔佛理一故名为如。首楞严云。说此经时佛记众中二百魔女。已曾五百佛所深种善根。过七百阿僧祇劫。当得作佛同号净王。魔闻诸女得记作佛。来白佛言。我今于自眷属不得自在。是时天女示怯弱相而宣妙理。便语魔言。汝莫愁恼我等今者。不出汝界所以者何。魔界如佛界如不二不异。我等不离如是魔界。魔界即佛界故。魔界无有定法可示。佛界亦无定法可示。一切诸法皆无定性。无定性故无有眷属及非眷属。次别释中初辩异同者。与前四境对辩异相。业境文中略无对辩。从然四倒去。与四倒辩异。文云四倒秖是烦恼魔者。如前烦恼境中所引十军。此十军中具足四倒。若望四魔虽但烦恼。由烦恼故生后三魔。若前十军是魔所置。复属今境。若界外下约界辩异。依涅槃第二十文既以无常等四。为界外四魔。此乃通途立魔名耳。非今魔境。若且以涅槃。而例此文。界内烦恼亦为四倒。对余阴死天子等三。合成七魔。准例界外亦成七也。内外合成一十四魔。故须料简内外阴死天子三魔。今言异者。但不得以无常四名以对阴等。若各论者。界内名为常等四。界外名为无常等四。此之四魔名体俱异。内外阴死天子等三。体异名同。是故应须辩同异也。大论第六问。何处说阴为魔。答。佛在莫拘罗山教罗陀云。色是魔乃至识是魔。此即且据界内说也。言乃至等觉三魔已过等者。此璎珞经教道说也。若从实说过则俱过。言无第六天魔等者。既至等觉三魔已过。唯有一分死魔在耳。此仍从教。故等觉已前四魔具足。问。尔前秖应有烦恼阴及变易死。如何得有天子魔耶。故文释云。实无第六天天子魔也。但是赤色三昧未穷。于中义立天子魔耳。是故名为具足四魔。故知凡界内名通至界外。并是义立体不得同。故赤色三昧观于他化自在天有。破彼天有三惑未尽。是故通名天子魔也。大经十三具列二十五三昧名。玄文第四委释。次引经文以辩同异者。新经五十八离世间品云。菩萨摩诃萨有十种魔。一者阴魔。生诸取故。二者烦恼魔。生杂染故。三者业魔。能障碍故。四者心魔。起高慢故。五者死魔。舍生处故。六者天魔。自憍纵故。七者善根魔。恒执取故。八者三昧魔。久耽味故。九者善知识魔。起著心故。十者菩提法智魔。常不舍故。若将彼十以望今文。有通别二意。所言通者。十魔一一通界内外。谓界内阴及界外阴。乃至二乘菩提法智。别教菩萨菩提法智。若别论者。六唯界内。余通内外。界内六中初一五六。界内三魔。第二三四。合为界内烦恼魔也。余四通者如前通释。故与界内四明。同者。则从别释。若名异者。即从通释别义复通。故如前释虽有通别仍不出四。余四摄在烦恼魔中。是则内外俱十各四。亦如前文俱七各四。彼经复有十种魔业十离魔法。具如彼经不能委引。又大品十三魔事品文。并是第六天子魔摄。大论六十七六十八魔相甚广。何但于三昧中现。乃至一切事业中恼乱行者。经云。若魔若魔民恶因缘故。入人身中娆乱人心。或令书者疲极。国土事起。或书者不得供养。若读诵时师徒不和。若大众中说。有人来说法师过失。言法师不能如说而行。何足听受。或言虽能持戒。而复钝根不解深义。听之何益。或言大乘是空灭之法无可行处。或时作好敬信沙门。云般若波罗蜜空无罪福名。无有道理等。如下发相中云令堕恶者。即其意也。或云可取涅槃。即发相中令堕二乘者是也。又云。或法师不受弟子信施。或师好施弟子不受。论释云。弟子法应供养于师。何以言师施于弟子。然弟子作是念。师少物尚不舍何能舍身。虽赞布施乃是欺诳。名不和合。是故师须布施弟子。弟子复以四事供师。师少欲故而不肯受。便羞愧言。如卖买法是故不受。或师多知识无乏。能养弟子。弟子自念。人当谓贪师之衣食。是故受法。或云德薄不胜师施。如是等心虽好。不成般若波罗蜜。亦是魔事。此等即前发相中令堕善者是也。虽非因观而发。或当亦是宿缘相关。或行三昧师与弟子有上诸事。妨三昧故不可不觉。此等既尔诸行例然。故略记之以示后学。次明发相中初辩民主。可知。次开释中初文可见。啾[言*祭]者。楚词云。啾[言*祭]虫鸣。又云啾啾鸾声。[言*祭]者小语也。魔似彼声故云也。次时媚中初辩权实。大集十二时兽者。若五行中名十二肖。肖者似也。此十二神似彼故也。大集二十四云。东方海中有琉璃山。高二十由旬中有虎兔龙。南方海中有玻璃山。高二十由旬中有蛇马羊。西方海中有白银山。高二十由旬中有猴鸡犬。北方海中有黄金山。高六由旬中有猪鼠牛所住之窟(经各有窟名)东方树神南方火神。西方风神北方水神。一一方各有二罗刹女及五百眷属。随其方命。各自供养其方三神。其窟皆云是菩萨住处。一一兽皆云修声闻慈。昼夜常行阎浮提内人皆恭敬。已曾于过去佛所发愿。一兽每一日一夜遍阎浮提。余十一兽安住修慈。从七月一日鼠为其首。二日牛乃至十三日还从鼠起。是故此土多有畜兽能行教化。故他方恭敬。经云。若此佛四部弟子欲得大智大定大神通。欲受一切所有典籍。增进善法。应作白土山。方广七尺高一丈二尺。种种香泥以金薄薄之。四面二丈。散薝卜华以铜器盛种种非时浆。安置四面。清净持戒日三洗浴敬信三宝。去山三丈正东立诵如是咒(云云)。经十五日当于山上见初月像。即知已见十二时兽。见已所有愿求随意即得。此十二兽或时作鬼鸟等像。行阎浮提教化同类。菩萨秖作人天等像是未为难为兽则难。此兽既云一日一夜行阎浮提。故知即是权化者耳。今下文言随其时来恼行人者。乃是支流实行之辈。若邪想下正明发相。今欲下以时验之。此九属东方木等者。如东方九兽但三为正。故以三正而对孟仲季。言前后者。孟者首也。正兽则在三中之后。仲者中也。正兽则在三兽之中。季者末也。正兽则居三中之初。余之三方亦复如是。居初之后居末之初。故云传作前后。欲使九座均调。孟仲季等。是故传作前后分之。余五行法并但十二。唯六壬式中列三十六。准彼文者。已有三。谓蝉鳝蛇。今文云鲤。多恐字误。又列子云燕鼠伏翼。今文云猫。仍恐彼误。余诸兽名并与式同。豺者犬足。貉者应作貈(胡各切)尔雅云。雌者曰[豸*(止/(止*止))](乃老切)今江东呼为狯[狂-王+吏]。羭字从豸。猰貐类貙虎爪食人迅走。貙(敕俱切)若更开为一百八兽。但为时分犹宽。恐在时间不识。故更开为一百八也。随其时分还以十二收之。随其时来但称十二兽名。或称三十六名。其媚则去。故知鬼法惧人识名。识名尚不敢来。况复识形。故识其形名。不敢为非。次魔罗发者。初明破意及破方法。前堆愓时媚并波旬远属。今魔罗者。皆波旬近属。或天主自来最为难伏。二善二恶者。四弘为已善诸行为未善。见思为已恶无明为未恶。大论云下引证。言华箭等者。大论问曰。何名为魔。答。魔者破慧命坏道法。是故名魔。诸外道辈云是欲主引人生著。复名为华。从五根入破坏五根。复名五箭。破佛法善法故名魔罗。复次作世间结使因缘。亦魔王之力。为诸佛怨仇破一切圣人。逆流人事。不喜涅槃法。又云。是魔有三种事。能破行人。谓戏笑语言歌舞邪视等。是从爱生。缚打鞭拷斫刺。破截等。是从嗔生。五热灸身自饿投岩等。是从痴生。此等即是三贼之流也。乃至贪染世间皆是魔事。又云。或作种种形恐怖菩萨。或作上妙五欲恼乱菩萨。或转世间人心作大供养。贪供养故则失道法。或转人心令恼行者。随前人趣向因而恼之。论文甚广随要而记。五根各一刹那者。五根取尘必为魔罗之所得便。魔罗得便良由失念。失从于根故曰五根各一刹那。故婆沙第九云。佛著衣持钵入城乞食。波旬作是念。当坏其道。便作御车人类把鞭觅牛。著弊坏衣头发蓬乱。往至佛所问佛见我牛不。佛念是魔乱我。即语魔言。恶魔何处有牛用是牛为。天魔作是念。沙门知我是魔。即白佛言。眼触入处是我乘。乃至意触入处是我乘。沙门何所之。佛言。我到彼无六触处。汝所不到处我当往彼。波旬意以我如御者。六触如乘。能御此乘运诸众生。至于三界。所以涅槃非其到处。故佛语言。我到无六触。及汝所不到处。即涅槃也。故大品诸文魔罗作恼。不出六触。故今文中外扇内恼。不出六触。天魔波旬尚以色等恼乱于况佛。悠悠行人者耶。令云五触意即兼六。以从五根转入意故。即有法触。故云共坏。根尘相对即有十八。复次下广释外来。初令堕恶次令堕善。若本是出世高士得作此说。若本是散善之人元是魔属。何所论堕。如此之人若废善法却成魔事。次令堕二乘中。言行当者指示也。次令堕无方便空等者。恶空假也。不先观于缘生四句。不了诸法皆无自性。不解诸法性空相空。虽生空解不损烦恼。名无方便空。若不为菩提无大悲心。虽云化物但增生死。如是名为偏事邪假。尚不及三藏菩萨之假。况余教耶。乃至亦能令人入于三藏之假。如为阿难亦似别教。但非从空故云偏耳。阿难下举深况浅。阿难如来临涅槃时在娑罗林外。为六万四千亿魔之所恼乱。佛问诸大众。阿难今者为在何许。答曰。今在娑罗林外十二由旬为六万四千亿魔之所恼乱。诸魔皆自变形为如来像。或说诸法从因缘生。或说不从因缘而生。或说从缘生者皆是无常。或说是常。或说阴入是实。或说是虚假。或说十二因缘有四种。或说如幻化。或说因闻因思因修。或说不净观出入息。四念处四善根。三空门无学。初地乃至十住。十二部经三十七品。现十八变八相成道。阿难念言。如是等相昔所未见。谁之所作将非如来作耶。欲起欲语都不从意。魔入骨故。复自念言。佛于今者所说不同。我于今者为受谁语。阿难今者极大苦恼。佛令文殊以咒术力破坏诸魔。然诸魔所说。唯不能说圆顿法门。以圆顿法非其境界故也。言笈多者于魔突罗国半月说法。所谓施论戒论生天之论。欲为不净出要第一。魔王波旬便生愁恼。而作是念。忧波鞠多作大集会。必当教令出我境界。我今当往坏其众意。于说法处。雨真金华璎珞华等。化作白象七宝庄严。化为七人端正殊特。举会观察无听法者。于三日中演说深法。无有一人得道果者。魔王欢喜深自庆幸。鞠多即入三昧观之。谁之所作。即知波旬魔王所作。复以璎珞著尊者顶上。知已便作是念。恶妒弊魔坏乱正法。如来何故而不调伏。即观佛心知佛令已而调伏之。即以三尸蛇人狗等。化为璎珞。感魔令至而谓之曰。汝与我鬘深感厚施。令还以此用酬赠汝。魔大欢喜舒颈受之。至其颈上还见死尸虫蛆欲出。魔见是已深生厌恶。语鞠多言。汝今云何以此死尸而系我颈。答曰。比丘不应以华鬘庄严。汝先何以为我著之。今为汝著正得其宜。魔以神力欲去。不得。此尸在颈如须弥山不可动转。踊身虚空请求诸天为脱此尸。诸天皆言。此是大圣之所为作。非我庸下之所能脱。诣梵王所求为脱之。梵王言。十力弟子所作我不能脱。假使劫风旋岚所吹。亦不能动。如因地倒还从地起。若能归依优波鞠多。容有得脱。魔受梵王教至鞠多所。深生敬重五体投地白言。大德。佛初成道我率官属而逼恼之。未曾一言而见轻辱。汝阿罗汉少慈悲力。于人天前见陵毁我。鞠多言。汝大愚痴无有智慧。以声闻人用比如来。欲以芥子比须弥山。萤烛之光齐辉日月。我今陕劣故相毁辱。又如来使我调伏于汝。汝因斯故。有善心生不堕恶道。魔闻欢喜生希有心。今可为我除此三尸。尊者答言。汝于正法莫作恼害。然后乃当为汝脱之。魔言受教。乃至令为现如来相等(云云)。宁免自他三十六箭者。一根有三三五十五。转入意地又有三箭。故成十八。魔自作恼名之为自。扇动檀越名之为他。自他各有一十八箭。故三十六。若知下正约理调。违实际故见魔异佛。若入实际魔佛不二。魔不为违佛亦无顺。大经下引证。小乘断惑故说调魔如鞠多等。大乘体法魔为法界。如楞严中说三昧时。魔欲为恼自见被缚。无人调之。又小乘人既未能破。但名为伏。大乘之人无魔可调。乃名为断。次明妨乱中。对空等十法简二十邪法。文望正法皆名太过。其实若过不及各各有十。至禅境中当辩。次结数中云三百邪法者。且约邪从外来。故云三百。若兼度入意地则三百六十。故文中云。而其初入必因五根。故且从因以明三百。治堆惕中云偷腊等者。盗增法岁意避僧役。希利贪食故得此名。腊者猎也。于此月中猎取禽兽以祭其祖。从事而立故名为腊。或曰腊者接也。史记云。始皇名腊夏曰嘉平。殷曰清祀。周曰大蜡(锄架切)自汉后为腊以至于今。吉支者鬼名也。此鬼本由破戒所致。故闻戒序犹生愧心。况戒神为护今破戒鬼去。亦如前所引五戒缘起则一切鬼神皆惧戒法。俗有相传云。请僧禳灾。僧诵戒序尸被戒神移之旷野。即其事也。治魔罗中。云一切物莫受者。空无所得也。具如玄文第四卷初引。增一二十七云。魔有五力所谓五尘。佛圣弟子一力能拒。谓不放逸。大论问。新学菩萨道力尚弱。云何能使魔不得便。答。诸菩萨护故。又云。是人善修空故魔无如之何。如身无疮毒不得入。是故修空魔不得便。次明修观者初三恶者(云云)。大经云。有四善事堕三恶道。一者为胜他故读诵经典。二者为利养故受持禁戒。三者为他属故而行布施。四者为非想故系念思惟。言他属者施物本为摄他从己。今以他属为三善者。且据施边从事而说。若从心说则属三恶。虽生善道世世相染等者。意令他属而反属魔。是故世世为魔所娆。经云下大品文也。大论八十一云。阿难问佛。魔为都娆一切菩萨。亦有不娆者耶。佛言。有娆不娆。阿难白佛。何者被娆。佛言。或有菩萨先世闻般若不能信解。远善知识亲近恶友。离般若行恶法。闻深般若语他人言。我尚不得其底汝何用学。又轻余菩萨言。我行般若汝无是行。又有菩萨恃姓轻他。天魔欢喜云。我宫殿不空益三恶道。又有菩萨与求声闻者诤。魔言。秽萨婆若。或与求萨婆若。者诤。魔言。两失萨婆若若无是事甚深清净者则无魔恼。虽在善道与魔相关。如是菩萨为魔所恼言拙度者通至别教。如魔为阿难说法等(云云)。次不思议境中言一魔一切佛等者。魔既即理故一魔即一切佛。如此下明妙观功能。言治魔显理者。降魔是道场。即是治于魔糠显于理米。魔为侍者者。夫为侍者随顺人意。故观魔界随顺实相。缘修不能寂照等者。即净名中持世菩萨住于静室。天魔波旬从万二千天女状如帝释。鼓乐弦歌至持世所。持世谓是释提桓因。而慰之言。善来憍尸迦。次复责言。虽福应有不当自恣。当观五欲无常以求善本。魔言。受是万二千天女可备扫洒。意以闻法用申供养。因兹作恼坏菩萨心。持世未晓故但答言。无以此非法之物。邀我沙门释子等。时维摩诘为调魔属。诃持世言。是为魔来非帝释也。时维摩诘即语魔言。可以此女与我。如我应受。大士意言。我是俗流正应受之。彼出家之人非所应也。今文便释经意云。持世但是别教菩萨。缘修出观不觉魔娆。净名是圆教菩萨真修寂照。观无出入。故斥持世不能寂照为魔所谋。从魔界即佛界去发心也。慈与众生魔界即佛界之乐。故云慈无量佛。悲拔众生佛界即魔界之苦。故云悲无量魔。从欲满此愿去安心。文中寄事故约悉达降魔。以明止观。从但以下结成行人用安心相。次随魔下破遍。初总。次历教。历教中三藏伏四在三祇百劫。坐道场时三十四心破烦恼魔。尔时乃名为菩提道。入无余后名法性身。由菩提满故成佛果。由成佛故。故入无余。入无余故破于阴魔。由破烦恼及得法性身故。永无分段故也。是故此两共破死魔。故三藏佛虽降天魔断烦恼魔。有余身在仍未免阴。八十入灭仍未免死。故得菩提。及入灭已至法性身。方免阴死二魔。文中存略但言死耳。得不动三昧等者。具如大集云。天主初令诸军。次遣太子。次遣三妃。皆不能坏。后自领军为佛所降。大军退败王颠倒堕冠盖剑三各在一处。此并大论第六文也。今文义通至后三教。通教见位同三藏伏。至六地时得菩提道。同三藏断。两教声闻不破天子魔故初为所恼。修得神通。虽复调伏亦不名断。据教全未识于赤色三昧。别依教道故前后断。是则前之三教并属教道。若不尔者。岂有断通惑伏利惑而能破魔。圆教俱破无复前后。应约六即以辩浅深。初住俱破八魔者。大论二十云。若欲修习首楞严定。须破八魔。应当亲近大般涅槃。谓阴等四及无常等四。义通内外如前所说。从于上一一下通塞。道品如文。从门若未开下助道。此之六种于魔成度。于行人成蔽。为生死故即成魔度。违菩提道所以成蔽。今以依理而斥事度。以此事六治于魔六。此六蔽者虽似六度不为菩提。皆属魔摄。前之四度灼然生死。所得禅定与鬼交通。所得船若不离见著。言正度者。四教六度皆名为正。具如助道摄法中说。兼治者。以魔中兼二故须借用。若杂烦恼及业如前两境中用治。杂业借念二佛者。谓色身法门身。杂中有恶当用念色。杂中有善当念法门。闻慧者。四教并在外凡。故今圆教在于五品。黜者退也。贬去也。此十法后亦应以大车为譬。文无者略。但云直至道场。复次通用一意为观下。结观通别。十乘观法有通别二意。一以阴境十法冠下九境。名之为通。秖是一法不思议观。人根钝故开对十法。先了通意节节入别。境境皆然观法易了。故引中论通别为例。次料简中问如文。答中先违问答。故云缘别。次引论文证者。即顺问答。虽顺问答此成不定。故不同于寒去春来。魔若去已好法来者。不必全尔。是故不同。大论云。乐法梵志于十二年。遍阎浮提求知圣法。而不能得。时世无佛佛法亦尽。有婆罗门言。我有圣法一偈。若实乐法当以与汝。答言。实乐。婆罗门言。若实乐法。当以皮为纸。以骨为笔。以髓为水。以血为墨即如其言书得佛偈。偈言。如法应修行非法不应行。今世若后世行法者安隐。又有说云。魔来诳乐法令剥皮等者。意欲退乐法心。乐法心坚即便剥皮等。魔便隐去。感下方佛为其说偈。后释与文合。与论稍别。

　　止观辅行传弘决卷第八之三



　　止观辅行传弘决卷第九之一

　　　　唐毗陵沙门湛然述
　　初释禅境中先释来意。长病等者。准诸部阿含。总有五法退罗汉果。一长病。二远行。三谏诤。四营事。五多读诵。尚能退果况复退禅。文虽在小意则通大。如四三昧人有此五事。非唯妙境不成。亦不发宿习诸定。是故引之。文殊问经三十六垢未检。次从上诸境下正明来意。到池者初住也。入流竟者。初住已去无功用故。若此位兼发一切事禅。任运即理不须更观。今令观者在于假名五品位中。故云入流不须观也。问。若入流已何得事禅。答。如九禅初自性等禅。并是事禅即对初地。亦如南狱发得相似。亦与一切事禅俱发。但此位发不同下位。故不须观。若魔事等者。魔事既过无境可对。故无别修。依前观阴故云通修。释中云垢腻日增者。诸禅既发。若不于禅更修观法。烦恼日增起见起爱。乃至因禅能起重过。如诸外道及调达等。并是因禅起过之人。为是义故须观禅境。从若谓是道至方便者。又更从容进退判之。若存而不观。即如下文无所知人。得欲界定未到定等。谓为无生。若弃而不习还入散心。散心为境用观则难。若以禅为境用观则易。若用世禅为妙境方便。多入五品故不可弃。但禅支等者引教叹美。明大小乘皆修事禅。地持九禅虽非今境。且引大小通显修禅。况九禅中通有事禅。但约自行化他。而分大小。故知事禅大小称赞。言四禅八定者。四在八数重兼列者。若色无色二界相对。则色界名禅无色名定。若总以上界望于下欲。则上二界俱名定地下欲为散。自性等九。地持十地二论俱约六度明九。九名皆同。如彼广解。法界次第略注销释。若直发九禅即属菩萨境摄。今对引称叹非为辩发。次开章别释中。初明开合者。先列今文十门。次以五门及十五门。征问同异。言五门者。即小乘中七方便初五停门也。大小两乘初皆因入。故名为门。远为对治入理之由。是故今文以为对辩。十五门者。于五停门各开为三故成十五。则大小事理诸禅并足遍摄一切大小乘教。今明修发但在事禅。理属通修及后二境。故下文云。若五门者有所不收。若取十五义滥于理。今演略令广故开五为十。去理存事故撮十五为十。恐人不晓诸门多少。若开若合去取之意。故今以十而对广略问答料简。故云十门与五门等。云何同异。答中先总。次别。别中开五门以为十门。但对五中事不足者。则从事更开。若无事可开者。则存事守本。所以数息不净所开属事。随开合取。故此两门并本各三。慈心因缘念佛。此三无事可开。但存事守本故但各一。念佛毗昙云界方便者。如第七助道中引。神通先非五门之数。但从禅起用。九门咸有故须明之。是则前二开而不合。次三合而不开。神通一门非开非合。总指五门亦开亦合。次明合十五为十者。初之六门开而不合。次有九门但合为三。慈心有三但取众生缘一。没余二者。以法缘无缘属理故也。若开即属二乘菩萨境者。即开法缘以属二乘。开无缘属菩萨。文不别对但通指两境。以二乘境独在法缘。菩萨则通法缘无缘。故不别对。问。无缘应在圆菩萨。何故云在菩萨境耶。答。一者别教初地亦属无缘。二者圆教亦寄在菩萨境后明之。又别地前属众生缘法缘。通八地前亦复如是。三藏菩萨三祇全是众生缘慈。今据菩萨初异二乘及诸凡夫。是故法缘无缘通指在彼二境中说。次因缘门[日*隹]存三世者。二世一念细故附理。言果报者即是二世。一念即是刹那。具如前第七第八卷引。此两因缘虽非即理细义顺理。故亦属理。若开亦属二乘境中。念佛中法报属理。此意易知故不别出。神通若取无漏通者。亦属二乘境中所摄。若但下。结前十五门中简理。五门中开事。神通既依事禅而有。故亦属事。虽开合等者。若合为五治障义足。可得通为入道方便。开为十五为摄事理大小观法。合为十门为判法习。习虽通于有漏无漏内外邪正。今为简异后之两境及异阴等。是故须辩。次判漏无漏者。先略斥二论。二论俱判事禅有漏。谛智空心方名无漏。今小下总判。今非全夺故云小异。今明事禅是有漏者。如二论说。不缘谛智则异二家。故云胡瓜能为病缘。有漏亦尔为无漏缘。如根本禅。本是有漏不为无漏。但修根本。故云专修即属有漏。乃至自行化他等四。俱名有漏。具如下文。非一向有漏故云小当分别。四十八年者。引证有漏。自行等四各十二门。故四十八俱是有漏。彼第二经旧医语新医言。卿今若能随我走使四十八年。然后乃当教汝医法。此四十八古有多解。宗师云。法华已前犹是外道弟子。故云四十八年。开善云。八禅各有六行。故云四十八。章安云。四见各三假一假各四句。是故三假合四十八。若阿含中外道必先四十八年。供给走使然后与法。今文正当旧医之法。新医权同旧医之法。名随走使。若尔者。阿含经及今所引两四十八总当其意。故今文云。自行等四合四十八。十二门者。四禅四空四无量心。然本业璎珞上卷明第十地入如幻三昧中。亦明十二门禅。于中亦云圣人现同凡夫法故。如迦絺那下。引证事禅皆属无漏。如禅法秘要经云。阿难问佛。此迦絺那比丘。何因缘故随转法轮者。五百比丘为其说法都无益耶。佛言。此比丘过去然灯佛所出家。名阿纯难陀。聪明多智憍慢放逸。不修念处。身坏命终堕黑暗地狱。地狱出已五百身为龙。五百身为猴。以前持戒力故复得生天。天寿既尽来生人中。前读诵三藏力故今得值佛。以放逸故今不觉悟。佛因为说不净观法。先从脚起初指一节。如是具如八背舍观之次第。九十日中不移心念。至僧自恣时得第四果三明六通。既因此观成阿罗汉。不应称为有漏禅也。故知二论未为全当。次引大经等者。第十一圣行品中。明戒定慧。并是事戒及以事禅。既是菩萨圣人之行。经文仍云非是声闻缘觉所知。二论云何判属世间有漏。又戒圣行末云。诸佛菩萨圣人所行。名为圣行。戒行尚尔况复定耶。佛说等者。慧圣行末云。如是开示演说。二乘及诸菩萨闻己奉行。故云佛说此法二乘行之。尚名圣行。况复此法。元是诸佛菩萨之法。复云非是二乘所知者。二乘但行少分自谓真极。是故斥云二乘不知。此指生灭慧圣行也。生灭之慧属佛菩萨。二乘行之亦名圣行。故诸事禅亦属菩萨。云何判言是有漏耶。引大品者。既是出世法施。复是涅槃初门。验此事禅非唯有漏明矣。所引大品九想等者。九想能开诸不净开。故大小不净大小背舍乃至胜处一切处等。皆用九想而为初门。不净成故身念处成。身念成故余三念成。四念成故三十七品一切俱成。是故不应唯是有漏。譬二石者譬诸事禅能发无漏。如南石性冷。北石性热。此二石膏虽同名石。而冷热不同。故事禅虽同而有漏无漏异。若无漏缘下次通他难。难云。若九想等为无漏缘。故称九想为无漏者。依根本禅六地断见七地断思。此地亦为无漏作缘。应当根本亦名无漏。何但独在九想等耶。言六地等者。此准婆沙六十一云。云何得天道为得决定。为得漏尽。答。若决定者但应六地。谓未到中间及四根本。俱舍文同。成论无未到。故取欲定中间四根本为六地。若漏尽者应云九地。于前六地更加三空。亦以此得决定亦以此得无漏。得初果时名为决定。得至无学名为漏尽。故俱舍云。道展转九地。言七地者有余师说。不取未到及以中间。若大论中。以随人故并有欲定未到中间。婆沙妙音亦同此说。言中间者。或言唯在初禅。或言唯在初禅之上二禅之下。有言。八定节节皆有。且从初意故但为一。虽诸说不同皆从根本而得无漏。云何独判为有漏耶。次从六地下答。前言事禅单能作缘。若六七地必依谛智。义既不例何须此疑。故单根本非无漏缘。所以下次明去取。所以不取十想等者。十想断惑故不属事。何者。如法界次第及禅门中。依大论意并云此十想者前三断见中四断思后三无学。彼禅门中明修次第。是故具列事理诸禅。此明发习故唯在事。次慈心下判从所依。慈心等者。始慈心禅终至神通。并约他阶级者。根本禅中非无慈等判属根本。余禅亦尔故随他判也。次来意不同等者。先问。何故有此十门禅来。而此禅境与次第禅门中明诸事禅。及与五门对治事禅何别。答者。先与次第禅门对辩。各有利钝故次第不同。彼禅门中列章次第。至第六章明方便中云。方便有二所谓内外。外谓二十五法。内有五门不同。一者止。二者验善恶根性。三安心。四治病。五魔事。止门又三。一系缘。二制心。三体真。体真止后。明发五轮。五轮禅后方始验于善恶根性。故云禅门先发后验善恶。又禅门发已。一一复将善恶门验。善恶是业。并病患魔事等。并在五轮禅后。今文先阻烦恼境业境魔境。后方发禅。是故当知利钝不同。此且据文前后发相。则成利钝两处意别。若也今文先观阴入。即发诸禅还成禅利。若彼修禅先发烦恼业魔等相。然后发禅还成禅钝。据不观阴终成智钝。是故得与今文对辩。次对治中下。与五门对辩可见。次明深浅者。即是十门生起次第。初明根本。何故特胜次根本来。乃至神通次念佛来。前浅后深故云深浅。亦名十门各有来意。初言凡圣共者。以通共故得根本名。如树枝叶通共一根皆由而生。故云根本。外道佛法一切皆修。故云世出世之根本也。特胜禅中有念处观得净禅名。根本但味唯闇证故。故次味后而明净禅。特胜虽净见相犹总。通明细故故名为别。故次总后以明于别。此三同是根本者。根本特胜通明。此三通约根本而有。九想已去不假根本。治惑又强故次三后。问。特胜通明佛未出时凡夫亦修。何殊根本。答。佛虽未出。以宿习力能知诸阴苦无常等。是故特胜不同根本。然佛未出无念处名。以念处名在道品故。道品即是四谛法轮。故知其名佛出方有。如佛未出虽得神通。故亦无有通明之号。从此已下通名不净。故此九想名为初门。九想之中治于外境。未治自心谓从外治内。今之背舍专从内治。故云治心。虽破内外者。九想已治于外背舍复治于内。况复背舍渐至海际。无非白骨。对治自他故云内外。虽总别者九想但总。大不净别。十二因缘名世正见者。能观三世破断常故。既破断常亦除人我。前对治中从别说故。故云二世破我。今从通说。三世皆破断常人我及以性等。凡为下因圣为上果。次明互发不同中。初文中云八种者。前阴境中九双七只。七只但是义摄十境。三障四魔不出十故。故今不论三障四魔。于九双中又除作意。前以九境对于阴境。阴境作意修习。烦恼下九咸是任运发得。今唯发得是故不论。故十双中但唯八种。故知九境唯不作意。无可对故。故全不列。
　　○大章第二禅发因缘者。内种为因外加为缘。初明内种。法譬各二。初文先发。次譬。初引大经。一切众生皆有初地味禅等者。一切众生皆曾两缘得根本定。从近情下释上劫尽不修而得。火灾起时一切有情任运皆得第二禅定。水风次第准火可知。此劫初成始经九减。去前劫尽经时未遥。名为近情。从久远下释曾修得。纵非劫尽无始亦曾修得初禅。是故名为离欲五盖。故知众生莫不皆有根本种子。故因通修发得不定。次譬习近远。次明习因不同。初法次譬后合。初法中。云当知昔有等者。次不次。是八双之初。乃至事修事发者。即是修不修。修即作意。不修即是不作意也。修不修门虽非最后略却余七。又取作意故云乃至。欲辩过去曾修事理诸禅今发不定。是故复取修不修门。如初修阴入即是非事非理修。发得诸禅名为事发。彼禅门中具列四修。谓有漏无漏。亦漏亦无漏。非漏非无漏。漏即是事。无漏即是真理。第三即是两兼。第四即是中理。中理即是非事非理。事理修发。相对合为一十六句。今止观文。则无事修理发事发等十二句。但有非事非理修事发等四句。故更泛论事修等句。今文四句者。事发正在此中。理发在二乘境中。亦事亦理发半在此中。非事非理发在菩萨境及阴境中。次譬中云梅四等者。此四树性虽同禀天雨熟时不等。如发不同。次宿习去合中。总言八种者。互发八双也。昔曾修习名内因缘。今发不同有八差别。又虽有下次明外加。先明所加。次明能加。初所加中。有法有譬。初法文者。虽有宿种现修因缘。必假诸佛冥加外护。次譬文者。心性地中虽有宿昔诸禅种子。必假止观之雨圣加之日。方可成于诸禅枝叶果实。次能加中。有法譬合。初法中次第不次第。自在众生。佛常普被不谋而应。次譬中云鸿者大也。故大者曰鸿小者曰雁。次合如文。大论下引证感应。次引净度经者。彼经下卷云。如是人辈亿佛不能度。况一佛耶。是故人为自度佛不度人。净度菩萨云。众生须闻十二部经等。同是一经二文似异。今家意者。言乖意顺皆共成一感应意耳。秖缘众生自度为机。则感佛说十二部经。故知秖是感应一意。即与大论必加意同。
　　○次正明发相。先明根本发中。初文略约四种三昧。以判多少。应云三三昧。独云般舟者。常行最少常坐最多。故对辩也。亦非全无故但云少。如前引经明三昧住处。即约根本二三四禅等。当知常行亦发根本。但不及于常坐多尔。次今且下正明发中九地不同。初欲界中辩欲定有无。二论不同今依成论。成论十善相应等者。十善是欲界善法。发得欲定与十善法相应。正判如文。次正明久。次引证。云遗教电光者。彼经云。初入法者闻佛所说。即皆得度譬如电光。正当初果也。初得无漏故云初入。次引大论阿难者。未得无学至结集处。迦叶诃言。汝未得无学。入结集众如驴入马群。阿难言。佛记我言。若取无漏如掷石空中。未至地顷。即得无学。便于空间之处而修习之。未得之间放心就枕。头未至枕便得无学。当知电光非但独发初果。亦能漏尽。是故电光亦名金刚。从金刚下释疑。疑云。如何欲定名金刚三昧。释云。此是尽无生智名为金刚。此用欲定断最后品。入无漏疾。故名金刚以为电光。非全欲定得金刚名。次明定法经时如文。从是下明未到定相冏者光也。月圆明也。苍颉篇云。大明也。无所知下斥伪中有法譬。譬中云如灰覆火等者。有漏如火未到如灰谬计如蹈。大经第九云。愚人作恶不知受报如乳成酪。如灰覆火上愚者轻蹈之。今借用之。愚人不知未到粗浅。妄计此定以为无生。计成堕苦若依下辩未来有无。先出二论。论家唯明欲定。即指毗昙所明未来。秖是欲定意者。斥他毗昙无未来禅故也。毗昙有者。指尊者瞿沙所说。非无凭据。释论下次引释论准佛意说。不同二论随物偏伸。今则下判佛意也。机缘不同不可偏计。若节节下明上界八地。初以诸禅对欲界。辩难有无。次通判四分。初标。云通有四分者。即四种相分位不同。欲取进分为今文相。禅门名达分此中云护分。达谓体达护谓防护。以达自防故名为护。余三名同。言退分者。有因缘退名缘触退。无因缘退名任运退。二十五法等者是外缘触退。吐者去也。纳者取也。五缘五法为取。诃欲弃盖为去。调五事中有去有取。除不调等名之为去。使调停等名之为取。于静心下内缘触退中。三障四魔者。通论既各摄十境故。得以三障摄于三魔。加天子魔即四魔也。若尔。亦可四魔摄于三障。次护分中。云善以内外方便者。如前所引禅门明二十五法中内外之相。住分者从于初心以至上地。或守护住或任运住。横竖者。如第五卷辩互发中说。于四分中分分皆具四者。辩四分互通也。禅门中云退分中退分者。从九品至初品并失也。退住者。至初品便住也。退进者。至初品已更能策进至二品。乃至九品亦能更进。退护者。退已将护使从初品以至九品。勿使更退。余之三分例说可知。次正解释中四分之中。且明进分者。意欲通辩诸禅发故。于进分中除勤策进。且从任运进至非想者说也。初明初禅中。先辩八触。次明十功德。次五支。次品数。初正辩触相中。初明外发。次若言下。明触内发。言一切众生皆有初地味禅者。上八地中初。故云初地。既云众生皆有。何必外来。故大经二十三云。如欲界众生。一切皆有初地味禅。若修不修必定当得。彼二家者各据内外未为应理。故今评云。若定执自出外来堕自他性。准根本禅未应破自他性。今取衍门之意破其互执。故三藏学者尚未破性。况根本耶。又八触下判体用。言体用相添者。轻暖冷重是体。动痒涩滑是用。若动下次约八触以四分判。或从头发等者。既知三发是三种相。宜应作意以防退相。动触下次明十功德。前魔境中未暇委辩。今此正明故应广释。问。何故前文以解脱为爱憎。以相应为祸福耶。答。名异意同。言解脱者。秖是离盖以太过不及故。不能离盖但生爱憎。相应秖是与初禅相应。亦以若过若不及故。不得相应。不相应故名之为祸。若相应时亦名为福。释善心中。云信一切贤圣具深妙法者。意亦如前简性过说。故知根本即是贤圣之行。或是过现皆以大乘心修此根本故也。[怡-台+龍]悷者不调之貌。出字书。如脑等者熟皮之药名脑脑者头中髓也。次或一下明触功能。次判横竖。次结五支。次示不得俱成。并如文。次此下明不同。初法。次譬。沸羹热臛等者。明一一触皆具十德。虽是一触十德不同。沸羹与热臛同一热触。而热味不同。鲭鱼与沈李同一冷触。而冷味各异。余六亦尔。当知一触十味不等。若欲下略示邪正。次释中初劝识。云如开门等者。带欲界心如开门。邪法得入如贼进。邪法若入鬼随邪入。名为鬼禅禅实非鬼。次示邪触相。次示二十邪法相。结数判有无并如文。若单下判处所可见。次明邪法功能中。云大论有风等者。大论二十三释三觉云。谓贪嗔恼。此三粗觉能坏于禅。如风坏雨。有三善觉能成于禅。如风成雨。即无贪等。今借以喻邪正二触。东北等者。第一本云。东北风云屯而雨。西南风云散而晴。释上风譬也。若一下明主伴如文。次明五支中。初明支相中。云恬愉者。恬静也。庄子云。无为也。愉者悦也。乐也。和也。毗昙下辩方便正体。二十三心数者。婆沙第四云。云何有觉有观禅。谓通大地十。大善地十。及心。云何无觉有观禅。谓通大地十。大善地十。及心。云何无觉无观禅。谓亦如是。心者第六识。余识不能次第入定。故不说之。觉观并二十为二十二。欣厌随一为三十二。中间已上随义减一。谓中间无觉。第二已上觉观俱无。今辩五支故在初禅二十三心。故五支起时非无余数。但二十三中五支强故。得五支名。婆沙中问。初三何故五。二四何故四。答。自古相承释云。欲界五欲为外乱。初二禅喜为内乱。二禅治外乱之始。三禅治内乱之始。故各有五。二禅外乱息。四禅内乱息。是故二四但立四支。又初禅五支治欲界五欲。为治二禅喜故。三禅立五。二四无如是事故。但立四支。大集默然支者。大集于四五支外。各更立一默然支也。有人云下明判支处不同。初出他解。言欲界第九心等者。欲定九品。他云。至第九心即属五支。若云在欲定前。即指粗细住以为五支。此大落漠。次今家正释如文。次明强弱中。初总明五支。初法中云五支同起等者。依毗昙门。若依成论。五支前后次第相生。次如一下举譬。初下槌时名为大声。非无中细但初粗声翳于中细。粗声若过中细方现。初从强受名。名为大声。五支亦尔。初从强受名名为觉支。觉支息已。观等方现。五支下别明五支。亦初法。次譬。次如初开宝藏等者。次第相生而显一心。故大论十九偈云。离欲及恶法有觉并有观。离生得喜乐。是人入初禅。如贫开宝藏大喜觉动心。分别则为观。入初禅亦然。今此文意觉是宝物。名为觉支。觉支成已。亦知珍贵是已有观支。喜乐是已有喜乐支。定想是已有一心支。虽于觉支已有余四。为觉所翳而未成就。未受四名。观等未现亦复如是。次分别去譬于余支成就之相。分别是观成。生喜至一心是三支成。次如人下别显一心。如人食时譬前四支。若足食已无所复须。譬于一心。亦如下重更以譬别显一心。对欲虽乐久则疲睡。故大论十九偈云。譬如人大极安隐睡卧时。若有呼唤声其心大恼乱。摄心入禅时以觉观为恼。大论则以呼唤之声喻于四支。今文以五欲喻四支。故四支虽安不如一心。故四支后明入一心。如五欲后疲极则睡。论中明入一心不须余四。故入一心以四支为恼。用譬虽别两意不殊。若四禅下释疑。疑如文。次今分下释。若进下释别支之意。次释五支名义者。今文指在修证中。彼文具列五支名义也。婆沙问。支是何义。答。随顺义。圆满义。成就大事义。坚固义。别异义。最胜义。言随顺者随顺彼地而立支也。诸义比说亦应可知。又问。禅支十八实体有机。答。实体十一。初禅有五。二但内净。三有四支。四唯不苦不乐。复有说者。实体唯十。初二三禅同一乐故。不应别说。四空无支不得名禅。若修证中始从初禅。一一皆以三门分别。一释名。二修习。三证相。修习中二。一修方便。二证中间。证相中六。一明禅支。二明支义。三明因果体用。四明浅深。五明进退。六明功德。四空处中余文。悉同。唯至第二明支义中。辩有支无支。是故四空无支可立。又禅支。是触有一十六。四大名。四故也。地大四者。重沈坚涩。水大四者。凉软滑冷。火大四者。暖热猗痒风大四者。动调轻浮。问。四大何故各四触耶。答。互相兼故。火兼水故暖。兼地故猗。兼风故痒。热是火体。风中地调火轻水浮。水中风凉地软火滑。地中风重水沈火涩。婆沙又以四句分别。问曰。初禅支是二禅支不。答。有初禅支非二禅支。谓觉观。有二禅支非初禅支。谓内净。有亦初禅支亦二禅支。谓一心。有非初禅支非二禅支。谓除尔所事。即三四禅支。次以初禅对三禅。次以初禅对四禅。次以二禅对三禅。次以二禅对四禅。次以三禅对四禅。此等例初皆为四句。言五支者为是何义。答。觉悟名觉。细心分别名观。庆悦名喜恬愉名乐。寂然名一心。为对五欲名为五支。若对善法名为五法。复次下明品数。初明品数之由。次正明品数。次举譬。言应对者应作应字。若作应者感应意耳。出散下功能。若欲下次明二禅。先设方便。言但诃觉观者。亦应云总诃五支。但此二为首诃此二已余者随去。又此二难断故但诃之。言即发中间单定者。诃离初禅即灭五支。名为单定。前虽一心一心从于四支后得。今此单定从于一心支后而得。一心支后复更一心。故云转寂。言退禅者。以舍为退非谓退下。无前功德故云蔑屑。若不下明发二禅。言混四大色者。若在初禅八触四大体用各别。若入二禅同成一色。故名为混。照心下释。言四支者。离觉观垢依内净心皎洁分明。名为内净。此内净定与喜俱发。名庆名喜。受于喜中胜上之乐绵绵美快。名之为乐。受乐心息。名为一心。若欲诃喜准初禅说。故第三禅亦先设方便。如初禅法。忽发下正明发相。言五支者。乐生舍喜名之为舍。护令增长名之为念。善巧离著名之为慧。快乐遍身名之为乐。此乐不同二禅中乐。二禅中乐猗喜而生。又亦不同觉观生乐。此受乐息名为一心。次引教如文。次明四禅亦先设方便。次正发中言四支者。与不苦不乐相应。名不苦不乐。舍下胜乐不生忧悔。名之为舍。等智照了名之为念。无下地染名为清净。定体无动名为一心。次明空界四处相者。灭三种色如第六卷。又诸经论。唯大璎珞说四空处各有五支。名字并同。深浅各异。一想。二护。三止。四观。五一心。天台云。支名虽同处既四别。恐是修时方便既用八圣种等。致有五支之别。大论十九问。应明禅波罗蜜。何事明事禅定。答。以众生但于五欲求乐不知禅乐。菩萨知故。示其乐相。次即令其入于道味。今虽明发兼示人知。若不知者则有二失。一不知禅乐。二滥谓何疑。

　　止观辅行传弘决卷第九之一


　　止观辅行传弘决卷第九之二

　　　　唐毗陵沙门湛然述
　　次明亦漏无漏禅。初明来意者。准禅门中根性有三。故慧多定少为说六妙。此六妙门多于欲界发无漏故。是故未必备须上地。又历一切因缘六度。是故判属慧多定少。若定多慧少为说特胜。特胜禅中慧性少故。故至上地方发无漏。若定慧等为说通明。通明禅中定慧性等。观慧深细具发根本。从下至上皆发无漏。此是随机顺习之说。若对治者。沈多应修慧多定少。散多应修定多慧少。沈散等者应修等观。彼明法相则辩随机对治之说。今此明发但随发判。问。今文何故不明六妙门耶。答。初数及随在前根本中说。后四入理非今所论。况俱是修相。故此不论。言来意者。问。何名特胜。答。修九想起过。是故佛令修于特胜。此观特出胜于九想。故名特胜。如律云者。十诵律云。佛在跋耆国婆求河上。四分律云。婆求园。园在河上故也。令诸比丘修不净观。诸比丘如教修习。于身生厌。如人以蛇而系其颈。或有诸比丘发心欲死。叹死求刀自杀。或服毒药自系自坠。或转相害。有一比丘。便往鹿杖梵志所赞言。善人。汝能杀我与汝衣钵。时彼梵志即以利刀断其命根。有血污刀至河上洗。时有天魔从水中出。住水上立赞梵志言。善人。汝得大福。是沙门释子未度者度。未脱者脱。兼得衣钵。如是乃杀六十比丘。因半月说戒。佛问阿难。不见诸比丘。阿难具答。因斯立制等。尔后改观令修特胜。问。若尔者。何不在不净观后列之。答。若依对治应如所问。今依深浅故在前列。故大品广乘品。九想等禅皆在特胜后列。是则经亦依于浅深。大黄下明爱策。初譬者。无漏观如身。贪欲如热病。九想如泻药。自害如太过。未知尽漏名为身弱。唯专厌身如弊之。药本治病令身康复。今病虽去令身困弊。故云弊之。更修特胜如并补。犹带不净如并下。进发无漏如身复。策胜下判。有观下明假实。初法。次譬。云如廉食人者。即治贪欲人也。存身修观如啖猪猪。念处观身如著粪物。不即自害如犹强食。九想观成犹如臭猪。雇人自害如不复食。廉字非体应作此馅。即薄食也。合如文。特胜发者下正明发相。此十六法对四念处及四根本。一一念处中皆云若对道品者。念处属道品此从通说。故指道品。从初知息出至除诸身行。有五特胜名身念处。初云入出息者。入至脐出至鼻照之不乱。乃至知于入轻出重。入粗出细。入滑出涩。入冷出燸等。知息长短者。大论五十三云。如旋师旋师弟子知绳长短。而根本暗证下。举前根本与此辩异。如灰覆火等三譬。并譬前根本无观慧也。火食妇如有身。灰夜盲如根本。今有观慧如除灰白日眼开。故知特胜并异根本。前八触触身去。亦斥根本。仓者谷藏也。谷等即五谷也。谷即五之通名。谷者实也。五种成实名之为谷。五谓黍稷麦稻麻。次从心受喜下。三特胜对受念处。次心作喜下。三特胜对心念处。大集等者。此引大集证无内净。今但云心作喜。即似无内净故同大集。从观无常下。五特胜名法念处。言余处亦观。未为别治等者。从知息出入来。并观无常。此但通相知无常耳。至第四禅此禅息断。故外道计之以为常也。故观无常偏治此地。又至四空弥须辩异。故空处文其言犹略。应云空散是欲识其欲散。故名离欲。又以观慧观此离欲。应云离是离欲。名观离欲。无所有处言若多若少者。识处为多无所有处为少。今有观慧离是多少。故云皆无。少即是灭故云观灭。此十六下总结也。横对念处理异根本。竖对根本复依念处。依念处故异单根本。故举譬云如食无盐等。单发根本如食淡。特胜有观如加盐。根本浅深故云竖。念处法等故云横。文初虽不列数。名义已足不须别释。唯初身念五法。名相稍隐。一知息入。二知息出。三知息长短。四知息遍身。五除诸身行。余文可见。禅门中问特胜依何地。答。解者不同。有师云。但在欲界未到乃至初禅。上地非不得之。以观法不足故。如第四禅无出。入息及以喜乐。以明念处不便故也。又有一师。具如今文及法界次第禅门中说。并依经故作此释也。有一师云。对四念处可尔。但分之不调。应如无漏十六行相一谛各四。于一念处各四特胜。身行者何必指出入息。必须心受乃能造行。是故第五入受念处。此师对地亦与今同。但对念处小不定耳。
　　○次明通明者。初来意中。言见三十六物者。前特胜中明三十六与此不异。又诸文皆云内外中间各十二物。唯禅门中但分内外。外有十物。内二十六。于中二十二是地。十四是水。而不分名相所属地水。应云发毛爪齿薄皮厚皮筋肉骨髓(十)脾肾肝胆肺大肠小肠心胃胞(十)屎尿垢汗泪涕唾脓血脉(十)黄痰白痰癊肪[月*冊]脑膜(六)此三十六中发毛爪齿垢汗泪涕唾屎尿。此十属外。余者属内。十中除发毛爪齿加脓血肪[月*冊]黄痰白痰癊髓脑。此十四属水。余者属地。若各分十二随相可知。华严等者。禅门中问何名通明。答。此禅观法无别名目。北国诸师修得此禅欲以示人。既不知名立名不定。试欲安置根本禅中。而法相迥异。若对特胜名目全殊。始对背舍观行条别。所以诸师名为通明。又有二解。初云。修时三事通观。故名为通。此法明净能开心眼。观一达三所见无障。故名为明。此释与今文异。又更一释与今文同。所以得通明名者。因中说果故云通明。问。若尔。余禅亦得何但此耶。答。余禅虽得不如此疾。是故诸师以之为名。问。大集中释名为如心乃至住大住等。何不依之而名通明耶。答。大集经中但云宝炬。名犹通漫未足可以与诸禅辩异。请观音中观于心脉亦似此禅。故云是此意也。亦未足释此禅名也。从当知下既无的判。是故但以通明为名。次正明发中。初约大集五支。先列。次释。释文且依大集宝炬以释其相。禅门虽云无的名目。释义必依大集之文。不同诸师云无安致处。初释觉支。经有五句合而为三。初别约二谛释二觉。次合约真俗释二思惟。三约三谛以释心性。初释如心可见。次又识俗谛下释大觉。准禅门释九十九等者。大小骨三百六十。髓九十九重。此骨间复有诸虫。四头四口九十九尾。其数非一。脑有四分分有十四重。五藏叶叶相覆如莲华。孔窍空疏内外相通。各有九十九重。亦有八万户虫。于中住止互相使役。音声言语去来动息等。具如禅门修证中说。从思惟去所言真俗者。秖是向所明真俗耳。乃至定支渐深细故。辩异如文。心行下释观支。言上觉支是解者。上根本支直觉八触。暗证无观故斥云解。心住下释定支。不释喜安二支也。指广如文。发此下明诸地位。言初禅如泡。乃至第四如镜像者。展转相望渐渐深细。故约喻体以辩相貌。入无色界无色可喻。是故喻支但至四禅。无色但云三事空等。灭非想三种受想者。若法行比丘作是思惟。若有识想触想及虚空想。若修无想永灭此想。想虽有三并是所灭。又灭大地通心所中受想心所。是故通名灭受想也。婆沙云。是定亦灭余心所法。何故但云灭受想耶。答。有云。唯灭此二。有云。此二胜故。有云。亦灭余心所且从胜说。又云。此二极为行者作疲极故。受于色作疲劳想于无色作疲劳。又此二法于二界中为胜故。受于色胜想于无色胜。又能生于二种惑故。受生爱想生见。又问。此定为是有心为是无心。答。尊者陀提婆说云。有心若无心者。云何说从彼定起名死耶。如有比丘于日初分欲乞食去。时天大雨恐损衣色。立誓入灭定乃至雨止。雨经两月乃止。比丘定起即死。色界不须段食入则经久。问。入时不立誓何法而起。答。如有心定法自应起。又问曰。三业之中何业先起后灭。答。若入定时先灭口次灭身后灭意。起则逆次先起于意。不可身起而意不起。问。灭定何别。答。灭是一刹那定是久相续。问。心不动名定。此定无心云何不动。答。虽无心不动。有四大相续。次有俗观下判漏无漏者。此中判前如心等行大行等中真俗及漏无漏也。仍带皮肉等相。故名为俗及有漏等。有深细如空之观。名之为真及无漏也。此禅等者斥成论师。有漏名事无漏名理。故知此禅一一地中。皆有观慧真俗相即。况过非想至灭受想。尚过特胜况根本耶。故斥论师不知用之为八解脱。而但以根本为事禅耶。道谓道共。定谓定共。次引毗昙斥成论师。毗昙明义不失义理。如汝所解。但有无漏理定。无八解脱事禅。当知汝论无俱解脱。约外道下破成论师。还将彼论戒慧难彼论师。是则下结难。客医等者既无八解则无客定。将何以异外道禅耶。言八术者。大经第二云。复有明医晓八种术从远方来。经文自解八术有八复次。一一复次皆自结喻云。除一阐提。古人共云。喻于八正以治八倒。章安云。有十种医。但除圆教后心即是如来。余有十人。并须治之。果未满故。谓圆初心中心。三教菩萨两教二乘。断结外道苦行外道。空见外道。此十医中二是圆医。善下八法名晓八术。当知成论既无客定。但有断结苦行等三。又云。三达五根名为八术。又云。无常常等各四为八。据此二义则成论人八术全无。无常等四尚自不成。云何异于断结等三。余在释签中明。
　　○次不净下明无漏等。禅门明修故通列九。谓九想八念。十想背舍。胜处一切处。九次第师子超越。今文无者。八念十想已如前简。胜处一切处合在背舍中明之。九定等三是果地法。若昔已得不复生此。是故此三今亦不论。今文加彼大不净慈心因缘念佛神通者。大不净与九想但是粗细总别之殊。慈心彼文合在根本为十二门。念佛彼文在八念中。神通既是诸禅之用。彼但明修是故不列。今恐习发故须列之。故知所列法相广略。各有其意。今初九想者。若欲修习应往禅门。委寻其相。然此行者必须戒净念心不悔。易受观法能破贪欲。初标二人。次明二人发相。先明坏法人者。初此人下明坏法意。既无骨人可观。是故进至第九烧想。既无下辩异。愿智顶禅者。此坏法人不修背舍乃至超越。此超越禅最为高上。故名为顶。此禅又能转寿为福。转福为寿名为愿智。大论十九云。欲知三世事随愿即知。亦名无诤。能令他心不起诤故。此超越禅亦具四辩。俱舍二十七云。以愿为先引起妙智。如愿而了故名愿智。虽言烧灭等者。身想虽无而身实在。如灭受想。受想虽灭而身实证。此人下辩坏法人有退无退。如毗昙等者。婆沙中问。阿罗汉退。不应二三两果亦退。答。阿罗汉退牵二果退。犹如沙井上下有砖中间唯砂。上砖若颓。从上至下。其中间砂。岂得不颓。四果如上砖。二果如中砂。初果如底下。若至底竟不复得去。问。若至初果亦应言退第二第三。答。如人堕于三层之屋。彼亦如是。虽即不言退第二三。二三实退。复次二三是第四因。其果既退其因亦退。若尔。初果亦是第四果因。亦应说退。答。初果之前更无有果。若彼退时更无住处。若许初退则有多妨。本是见谛今非见谛。本是得果今非得果。本是决定今非决定。本是圣人今非圣人。离如是过故不说退。问。退经几时。答。经少时乃至自不知退。若自知退当修胜进方便。复次彼烦恼现在前时。心生惭愧速作方便。如明眼人昼日平地颠蹶。寻即还起四方顾视无见者不。彼亦如是。若佛若圣弟子善人无见我者不。亦如暖身体人有小火堕在身上。寻即除却。问。既退两果。两果不应作者为作不耶。答。不作也。果人所行异凡夫故。然慧解脱亦不并退。有退义故故说有退。阿含下引第三果退以为类例。亦是不得事禅之人。此人虽退不失道共。此生还得。故知阿含与婆沙意同。既言欲饱自来。即是于初果身中。作初果人所作事也。皆不失道共故得为例。若然下判无事禅成慧解脱。并依世道用欣厌断。故名世智。若无漏道随依一地。断自上下三界诸惑兼得灭定。是故不退。若不坏下次释不坏法人。初明不坏法相。言观练熏修者。具如法界次第中说。言练禅者即九次第定。具如摩耶经云。入初禅已次入二禅。如是次第至灭受想定。依于九处次第而入。故得名也。又入无间故名为次第。言熏禅者。即师子奋迅。犹如师子奋诸尘土。谓奋迅入出。所言入者具入九定。从下以至灭定为顺。所言逆者。从灭定起复入非想。如是次第复至初禅。所言出者。逆顺皆经入一散心。言修禅者即是超越。谓超入超出各有若逆若顺及以逆顺。顺者。离欲入初禅。从初禅超入非想处。非想处超入灭定。灭定超入二禅。二禅超入灭定。如是乃至非想。所言逆者。从灭定起入初禅。初禅起入非想。非想起入初禅。如是无所有处乃至二禅。言逆顺者。从上超下从下超上。相对交过还至灭定及以初禅。三种出者如入无异。但逆及顺。皆须经一散心中已次入诸定。委在法界次第及大品大论。若依涅槃后分练熏义同。修禅稍异。经云。有二种。一者与此文同。二者超一超二。或至全超。言一二者不能远超。言远超者必能一二。若修时下对修辩发。爱多等者。今此并约九想自身他身以为内外。广如大论二十一释背舍中说。又云。初习观时俱观。习熟除内。亦可爱多观外谓九想。见多观身谓背舍。内外俱观谓胜处。于坐下正明发相。不坏法人但至第八。[月*曾](粗邓切)溃者散也。[泳-永+柴][泳-永+柴]者汁流貌。字无正体。滂沱者亦流貌。未见下明功能。初明治欲功能。初法二譬明观成生厌。如捉净法婆罗门者。大论二十二释十想至食不净想中云。如一婆罗门修净洁法。有因缘事至不净国。念言。我当云何离此不净食得清净食耶。见一老母卖白髓饼。便语之言。我有缘住此百日。常作此饼来送与我。多与汝直。老母日日送之。婆罗门欢喜贪著饱食。后时作饼日渐无色无味。即问之言。何缘尔耶。老母答言。痈疮已差。婆罗门言。此何语耶。答言。我大家夫人隐处有痈。以面酥甘草傅之。痈热脓出和合酥饼。日日如是。是故饼味及色俱好。今夫人痈差。何处更得。婆罗门闻之。以拳自打槌胸干呕。我当云何破此净法我为了矣。弃舍缘事驰还本国。行人亦尔。著好饮食观见不净。不复可贪。今借喻假想意亦如是。身如痈饼谓之为净。若知不净还于涅槃清净本国。若证下观成。尚不下举况厌相。呜字应作歍。口相近也。若作呜呜呼字耳。如是想者下与特胜辩异。如贪食人等者。爱身如贪食秽身如猪猪。实观如审知。存身如强食见虫如假想。厌强如不食。前特胜下合喻。特胜是实观。九想是假想。故下引证。六贼者六欲也。此九通能治于六欲。若别治者。死想治威仪言语二欲。胀坏啖三治形貌一欲。血涂脓烂青瘀三治色一欲。骨烧二治细滑一欲。九想又复通治所著人欲散治人相欲。能动九十八使山故。所治最强。言怨诈者。爱如怨家诈为亲友。令人起贪如诈亲。牵人入恶如怨家。具如大经二十一。如是下明助大小乘功能。初正释。次引证。初文者。或随本习或随现观。故大小乘同为贪欲之所障碍。障去习发遂本所期。今时行者言虽尚深宁免爱缚。不信此观岂会真理。释论下破谬。兼证九想能发大乘。故知诸师不体论意。
　　○次释背舍。初重判浅深。前三是根本是有漏名根本味。特胜通明名根本净。九想已去观练熏修名四事定。今于事定但说观禅。于观禅中文犹未尽。次九想后以明背舍。复应简云练熏修三非今所明。文在后简大小别故。言总别者。总与不坏人共。别在菩萨行。又背舍下判因果以释名。言因中说果者。有人云。背舍即是解脱异名。今以衍门往验意则不然。大品云。菩萨依背舍入九定。及身证那含虽得九定。亦复未受八解之名。故知因时厌背舍离烦恼。名为背舍。后时具足观练熏修。发真无漏三界结尽。尔时背舍转名解脱。故知背舍在因解脱在果。若名背舍为解脱者。即是因中说果义乃至果中说因义。亦可通。若言异名乃成大妨。故婆沙中问。背舍是何义。答。背舍是弃义。初二弃色爱心。第三弃不净心。从第四去至非想处。弃下地法。灭受想法弃一切有缘。尊者和须蜜云。得脱义是解脱义得脱烦恼故也。又虚想得解名为解脱。故知论文亦是背舍从因解脱从果。故今文中从背者已下。重述从因义边以释背舍。言净洁五欲者。禅门中云。欲界凡夫迷情贪著不净之法。以为净妙。名不净五欲。从欲界定乃至非想虽有著心。犹名净洁五欲。今以背舍无漏对治厌离不著。故名背舍净洁五欲。若破下次明对治。外约九想。内约背舍。随人不同故立观各异。一内有去。略列初后二名。释中一一标名解释。故不烦预列。所言下正明。初背舍发中初略释。次若修下广释。于中先对禅门辩异。次行者下正明发。初内有色中先正释。云忽见自身等者。以初修时皆从足起。今发亦然。又从足起易成故也。如发八触足发多进等。[聲-耳+空]者亦作[害*空]。深山谷也。此不净尸如空山谷。故曰也。萨埵等者。明此观法能助大乘菩萨之行。故令萨埵自厌其身。即金光明萨埵王子。投身饿虎者。并由得此背舍观故。大经下引正。圣行品云。依因指骨以拄足骨。依因足骨以拄踝骨。依因踝骨以拄膞骨。依因膞骨以拄膝骨。依因膝骨以拄髀骨。依因髀骨以拄臗骨。依因臗骨以拄腰骨。依因腰骨以拄脊骨。依因脊骨以拄项骨。依因项骨以拄颔骨。依因颔骨以拄牙齿。上有髑髅。复因项骨以拄肩骨。依因肩骨以拄臂骨。依因臂骨以拄腕骨。依因腕骨以拄掌骨。依因掌骨以拄指骨。如是三百三十六骨展转相依。一一谛观皆悉遍知。今此文云指[(爾/虫)*皮]如泡乃至顶者。先想坏皮肉从下向上。一指二指乃至头顶。乃至逆缘从上向下至骨想成。次明外观色中初欲定。次未到。此法增进等者。经论不同。或云青黄赤白。光随向上等者。此是光未成相。渐至成就则遍十方。如须弥等者。如须弥山四方土地有情海水。皆随山面而为一色。今此四色亦复如是。皆遍十方各同其色。一一色处复不相妨。如是下发初禅。初正明定相。薳久等者更却牒前。光初发时但久观骨光应自发。次一色下明支林功德。初总标列。初色下释五支。言八色者。见地色如黄白净洁之地。见水色如深渊清澄之水。见火色如无烟清净之火。见风色如无尘回净之风。见青色如金精山。见黄色如薝卜华。见赤色如春朝霞。见白色如珂贝雪。见色分明而无质碍。复练骨人从头至足。逆顺数缘使速成就。玄文释背舍中。云光中见佛者彼明圣行衍门故也。今且明事故略不论。忽发宿习准彼应知。黮黮者(他感切)应作[黑*敢](乌敢切)忘也。但此下辩异。云彼带皮肉者。彼特胜通明犹带三十六物九十九等。若论下明邪相。暗证下辩异。次明大小。初小中言若三藏等者。真谛三藏也。若准三藏意触从外来。此依下今家判三藏释。但在有漏。从大乘去明大者。今文探取衍门开权意说。故下结云界外法也。文中先举三学况释八色。故知三学之中非但慧道经生不失。戒定亦然。何者。戒是有为色法。定是有为心法。命朽之时形俱无作。戒体虽谢无作戒业得得不灭。以随业道至未来故。由诸事定能伏结惑。如蛊残藏。由伏故断如蛊害命。以无漏慧得初果已。慧道势分流至未来。经于七生以尽残惑。是故当知以戒例慧。小乘事法尚至无漏经生不失。故知实说一切事法并属界外。当知此法本如来藏中不思议法。覆相赴机以为权说。二乘不了以为近计。故知不得专依有漏。若发下结位如文。次明异解。此中所引成实毗昙。成论同昙无德。毗昙同萨婆多。然毗昙云。初二在未到中间及二禅。此中云欲界及二禅者。准妙音师说。复有人云。又更一释。并前二论三意不同。今依下正释。今依大论并异三释。前三虽异各有所以。成论据不净边。前二在欲第三既净故通四禅。毗昙前二两向说之。据骨人边应在欲界。据放光边应在色界。后师据第四禅既证舍受无厌背义。虽各一途终非通允。故今家解依大论文并破三解。此一位既然。已下余位并准大论。次内无色相等者。明第二背舍。于中先明内无色相。仍先明析灭。次明体灭。体灭中又二。先法。次喻。喻如好马等者。欲灭骨人骨人即灭。名任人意。好人亦尔。用此析体二种观者。依于藏通二种门故。准前文云是界外法亦可通于别圆法也。亦恐宿曾修此门故。若但用小不须衍门。若通教事禅亦可用衍。有此众意故用两门。骨人去已新法未发者。位在中间未发内净。以不净下明外观色。初简示色体。次释所以。若修下辩发不同。忽见下正释前文中间定相。又见下发二禅相。次明五支结位。如文。三明净背舍中初出异释。成论四禅共净背舍者。前云成论判第三背舍在于色界。故知四禅共净背舍。今以两禅下今文正判。用此一意尽破前三。何者。以极净故在第四禅。胜处一切处非第四不成。有身证故在第三禅。仍约初后以分三四。若定结位应归第三。故准此解前三俱坏。缘净故净者。以第四禅为极净缘。此色起时莹于八色者。三四起时莹练初二。故名三四以为初二色之净缘。是故三四独得净名。是故更开四句释之。前三属初二第四属第三。初句者。实是不净上更加假想故也。禅门云。不净有三。一者出处不净。谓骨人。二者所照不净。谓外不净境。三者光体未被净缘莹练故也。故初二禅虽有光明未名为净。今言净净离三不净净义具足。名净背舍。空处中云过一切色等。具如第六卷略释。但彼依根本今在净禅。以此为异。又根本亦灭有对等三。今此背舍可见不可见有对。前二背舍已灭。第三唯有不可见无对。故至空定但灭无对。以此为异。若凡夫等者斥根本。圣人等者立圣斥凡。然背舍者实通凡夫。又识生灭下释无所有。前空识处具有能所。今无所有灭于所缘。故云无所有。次释非想者。能忘前三故云舍识无识。无识即是不用处也。故名非想非非想。言识处如痈等者。八圣种观亦具如第六卷说。次此无下释灭受想中。言犹有细烦恼者。细惑有十。谓受想行触思欲解念定慧。此斥非想有惑故也。今舍能缘之受想等者释灭受想名。依名出体。非想地中犹有能缘非想之心。今灭受想中灭彼能缘。复灭能灭方得名为灭自他地。言水鱼者取命根在例如蛰虫。蛰者藏也。易曰。龙蛇之蛰以藏身。从若以所灭为名去。正破旧解。若但灭他地何殊根本。从今从下正解释。释前初解舍能缘等。即灭他地。无复能灭即灭自地。故不同旧单从所灭。次叙二论。如文。斥成论师云后四等者。缘成论人执无客定。但以无漏依于根本。是故文中以背舍中前三背舍以难论人。然此难辞有纵有夺。八中且除灭受想一。于前七中后四空处已灭骨人。唯缘空等。既无别法。但以无漏之心修此四空。此则可然。是则以四空背舍纵之。若前三背舍观不净境。八色光明异于根本。名为背舍。此则正是俱解脱义。何意弃此而不肯用。但约外道根本禅耶。此即夺也。故知成论但用世禅实为违理。若过下判习。前七解脱摄得八定。故约八定以论发习。灭受想定不论发习。是故前文不以为难。又第八定不关根本。故不为难。九次第定等者。释九想初既以具列四种事定。未暇简出。故今重释。准于小乘则无发于练熏修义。大乘或有。如南岳大师通名背舍一时俱发。即其相也。

　　止观辅行传弘决卷第九之二


　　止观辅行传弘决卷第九之三

　　　　唐毗陵沙门湛然述
　　次明大不净。初标异名。前所下辩异。云约此等者。前小不净后明背舍是。总共二乘别在菩萨。今大不净亦复如是。次正释中初示相。丘者聚也。小陵也。墓者冢也。礼云。凡葬而无坟谓之墓。白虎通云。天子坟高三仞。一仞七尺。树之以松。诸侯半之树之以柏。大夫八尺树之以栾。栾者说文云。似木栏。士四尺树之以槐。庶人无坟树之以杨柳。是知坟墓俱通贵贱。汪者水深也。广雅云。万顷陂也。羹作秽汁等者。大经十三。因迦叶难佛言。如是思惟无有实利。亦如比丘观不净时。见所著衣悉如皮想。而实非皮。所可食啖皆作虫想。观好美羹作秽汁想。观所食物犹如髓脑。观骨碎粖犹如于麨。于坐下正明发相。次譬。如文。初观下对修辩发。如文。复次诸下明境转所由。由心转故。故引二缘以例想境感果不同。如观不净等。感果是过去心力。不净是现在心力。今明发相亦由宿因。过现虽殊同皆心造。是故得以二种为例执石等者。如大经中释摩男执诸瓦砾皆悉成宝。亦是过去心力所致。僧护所见意亦如是。彼经云。舍卫有五百贾客欲入海采宝。有一长者告众人言。我有门师名为僧护可请为师。咸共往请。僧护曰。可白和尚舍利弗。便至舍利弗所白舍利弗。舍利弗复至佛所以事白佛。佛便听去。即共入海未至宝所。有一龙王从海而出。众人言。汝是何神。龙王现身云。与我僧护。贾人等即便与之往采宝所。还至失师所作如是言。至世尊所当何所言。龙王知贾人还即以僧护还诸贾人。贾人于是共僧护归。贾人贪近从陆路还。贾人夜发误弃僧护。失伴独行而去。至一僧蓝即见僧温室地狱。僧入火然。问曰。是何人。答。阎浮提人难信汝可问佛。如是次第见五十三狱。至已问佛佛为解说。温室狱者。迦叶佛时恣用僧器。楗槌狱者。不打楗槌。用僧物故。肉地被烧狱者。私耕僧地故。肉瓷地狱者。为僧中上座无有禅律。饱食而睡说世言论。好食自啖恶者僧中行。净人先自啖粗者僧中行。所受苦相亦复如是。肉瓶火烧狱者。为僧当厨朝食留晚。晚者复留以至后日。檀越送食隐待客去亦复如是。不均行僧果亦如是。刀劓鼻火。烧狱者。唾僧净地故。栓打肉狱者。钉僧壁上悬己衣钵故。火烧肉台狱者。当生卧具将户钩游行。妨僧受用故。自住好房余与不好者。苦亦如是。烧房狱者。住僧房如己有。不移不依次分故。火烧床狱者。用僧床不依法分故。破僧木然火。苦亦如是。火烧敷具狱者。脚踏僧具故。火烧肉厕狱者。净地大小便故。身坐高座火烧狱者。颠倒说律故。为利说法。苦亦如是。火烧果树狱者。私啖僧果及与白衣故。四肉树火烧狱者。无德断事故不均等。与僧卧具。苦亦如是。二沙弥被中火烧狱者。沙弥相抱卧故。彼经仍为利益檀越及比丘故。乃云如是比丘虽不持戒。四事供养犹得大果。况复供养四方僧众。如是等狱于海洲畔随处而有。或身为床林瓶等也。当知色法皆随人感。色无定体随心所变。观法若成皆能转色。若执下明由境转故。有破结之功。言此观契转变之道者。假想若成。实见诸境转为不净。如神通人令物实变。假想变境如彼得通。故云契转变之道。又诸物中一切皆有可转之理。故神通人及修观者而能转之。此理元是如来藏中不思议法。随心取著成外成小。汝等所行是菩萨道。平等法界方寸无亏。若根本下辩漏无漏。若根本一向有漏已如前说。小大不净及背舍等。是无漏缘未即无漏。若正用智以断于惑。随依一地故云自上皆除。故俱舍云道展转九地。若人下约大不净以明背舍。若人等者。始终俱破依正二报。若论下约于背舍。以明胜处及一切处。先标。婆沙云。胜于烦恼名为胜处。以于依正俱不著故。故于依正转变自在。大论云下引论辩根。禅门中云。修背舍竟别修胜处。下根也。若处中说具如今文。更不别明初修胜处。但于第三背舍中。却观前二背舍成四胜处。次于第三成后四胜处。是故不须更别修也。若上根者。亦不须待至第三竟时。方更重修前二背舍作前四也。于初背舍。即能分别若多若少好丑知见。成二胜处。次于此后成余胜处。此仍准教辩上中下。犹约背舍以明观法。若上上利根又不须依向三根之法。如育王经第十八摩偷罗国有一男子从鞠多出家。闻说不净观法自谓已作所作。后往犍驮罗国见于女人而生欲想。即便自取钵中之麨以与女人。女人见之露齿而笑。亦于比丘而生欲想。比丘见已乃至观身如见齿骨。骨想成已得阿罗汉。从若多若少乃至好丑皆不净者。正明发相。初正明发相。次判位。初文者。约初背舍立二胜处。大千为多减者为少。如此多少皆有好丑。乃至最后好丑皆悉不净。前背舍中虽观净色皆是不净。未能展转比决好丑。今善观知故云胜知等。又复直尔约小不净。但依正报以明好丑。若依大不净起胜处者。亦于依正二报得胜知见。具如别教四念处中说。若内下约第二背舍立二胜处。初明发相。次释知见。次判位。若胜处下明功能。上古下引事。推位让国者。如吴太伯为太王长子。次弟仲雍。幼弟季历。太王有疾让弟承嫡。故托采药入于东吴。余如助道中说。还牛等者。尧聘许由为九州长。由闻之诣河洗耳。巢父因饮牛而见之。问曰。夫人洗者先洗于面。子何洗耳。答曰。尧聘我为九州长。恶闻其声故洗之也。巢父曰。吾闻豫章之木生于深山之巅。上无通车之路。下无涉险之迳。工匠虽巧而不能得。子欲避世何不深藏。而浮游人间苟求名利。吾欲饮牛污吾牛口。乃牵牛上流而饮之。又婆沙中问。胜处依何身得。答。依欲身得。问。能于佛身作不净不。答。能作。但唯佛能非余声闻等。佛身无垢。一切不净观者。不能于佛身作不净想。三明后四胜处。初对位。次明大小。次辩假实。大论青黄等者。后四胜处但有四色。今列八色其意云何。答。经论不同今文双列。是故判之。青等从实地等从假。此约三昧意缘色判。非是五根所得之色。故三昧所见十方遍皆四色。故四色是实。若见地等亦是四色。而更立地等四名。故是假也。以十一切处见八色故。若但言八色则俱从实说。若判五根所得之色。应云青等从假地等从实。如俱舍云。大种谓四界即地水火风。能成持等业坚湿暖动性。此明实四大种也。能成持等明四大用。谓地能成持。等谓等取余水等三。即水能成摄火能成热风能成长。次云。地谓显形色随世想立名。水火亦复然。风即界亦尔。既云世想故形显色悉皆是假。显色者谓青等也。形色者谓方等也。水火亦具形显二色故云亦然。风者。论云。风界者无色可见。有言。亦尔者亦如水火。谓黑风等及团风等。此假实色。于五根中假色则为眼识所得。实色则为身识所得。若三昧所见并非身眼二识所得。故判假实有此不同。况三昧所见青等地等。各见不混。若如俱舍秖于地等实法之上。有显形色无别地也。是故不同。故四念处云。大论但云青等璎珞云地等。此亦无在。四色是名地等是体。名即假名体即实体。彼文仍云有对之色。作如是说。而不云三昧所见。故知止观从三昧所见边说。若三昧成则遍见十方无形色也。若光势未成有显有形。若从成判故应唯显。今文虽即假实俱列。必须存四以没于四。四兼前四名八胜处。此四下辩法有无。内外色尽者。自骨人为内。他骨人为外。既无内外唯有八色故无好丑。但有多少者。骨人虽尽非八色尽也。言多少者八色广陕也。次明十一切处者。初略判位。八胜处中除前四已。于后四中假实俱观。故得云八。更加空识故得为十。皆遍十方故名遍处。唯不动念慧者。至第四禅不为内外诸灾所动。即初支也。并念慧即三支也。且约小乘如此分别。次以青下正明发中。先明十一切处。次明十一切入。教有二文恐人不了。故兼释也。遍一切处于十方界。处处皆遍。故名遍处。十法相入复得入名。从此乃下破他人解。云八胜处者缘外八色。今意不然。此是骨人自放。以内心法自有色故。若内无色安能变外令遍十方。故前文判为界外色。意亦如是。故知不必缘欲粗尘。次引大论。云取优钵罗华等者。青莲华色也。恐人不解内心放色。是故借外以喻内心。此文又兼通申伏难。恐人引论而为难曰。若不缘业何故论文缘优钵罗。故引论文销其伏难。从若通明观者下。为其辩异更却纵之。若通明观后即修胜处。通明无色容借外色。今背舍后方修胜处。净背舍中自有八色。故云不坏法人内自放也。复次菩萨下更明菩萨修发。胜处尚冥诸度。况复八色。故后结云随心即成。此以通别初心菩萨为况。文中六度初檀可见。次尸中略明三戒。害彼下是杀。引物下是盗。欺诈下是妄。乃至慧中云不生不灭者。故知不是三藏菩萨。一切下何但具足六度而已。一切法门无不具足。道秖是慧定慧所摄。一切诸行胜处中足。如快马等者譬于胜处。心于诸法去住自在。是时下明胜处功能。初明有调魔功能。行四三昧人去。有入位功能。圆人发已转此为境。多入五品。由五品故乃至六根。近于初住故云近池。齐此等者。言齐此者。且明分齐所发。亦得是摩诃衍者。具如前文所破诸师不达论意。即此意也。尚得入品乃至六根。况后通论摩诃衍耶。
　　○次明慈心定。初略辩前后。次正明所发。云善修得解者。寄修辩发。准教修习故名为善。修成就已名为得解。所缘有三者。谓怨亲中人约处即是广大无量。缘此三人乃至十方令得上乐。即是慈心成就之相。婆沙云。怨亲各三。中人一品。大经梵行文意大同。经论二文各有修相。禅门中亦明修法。谓初修时令上亲人得于下乐。次修令上亲得中乐。中亲得下乐。次修令上亲得上乐。中亲得中乐下亲得下乐。次修令中亲得上乐。下亲得中乐中人得下乐。次修令下亲得上乐。中人得中乐下怨得下乐。次修令中人得上乐。下怨得中乐中怨得下乐。次修令下怨得上乐。中怨得中乐上怨得下乐。次修令中怨得上乐。上怨得中乐。次修令上怨得上乐。是名修慈成就之相。悲喜二心亦复如是。若修舍心从中人起。若先舍亲恐生爱著。若先舍怨恐生嗔恚。是故应须先舍中人。于怨亲中怨易舍故。次舍怨人。于怨人中先上次中次下。次舍亲人先下次中次上。若舍心成就。等无分别。修既不等。发时准知。问。何人不能修四无量心。答。有二种人。求过人者不能修之。不求过者而能修之。求过之人乃至罗汉亦求其过。求善人者而能修之。求善人者乃至阐提亦求其善。现在虽无。过未或有。婆沙中广明其相。言广大无量等者。约三人如文。三人虽遍处若未遍不名成就。故又约方。故婆沙云。为缘一众生为缘多众生。答。初修之时缘多众生。成就之时或一或多。方所亦尔。大论二十一广明修相。言隐没等者。若依根本。内外俱隐没。及外隐没内不隐没。余则内外俱不隐没。因缘已下例同此判。若先下明与诸禅互发。初明发初禅。初标先后。次明发五支。释观支中。云或得人中天上乐等者。婆沙问。为与众生何处乐。答。有说。与三禅乐乐中胜故。有说。与四事乐已曾得故。有说。与曾经行处所有乐。至所住处思惟令得。愉者亦乐。论语云。愉愉如也。此名同根本等者辩同异。支名触名并同根本。根本如水慈如蜜和。若发等者。亦是寄修以辩功能。梵民为梵众梵臣为梵辅。婆沙问。梵福云何。答。有云。一切众生福。有云。轮王福。有云。帝释福。有云。自在天福。有云。梵天福。有云。除近佛菩萨余一切人福。有云。梵王请佛转法轮福。评家云。梵福无量。如上所说皆称美耳。有说。四种得梵福。一未起塔处以舍利起塔。二未有僧坊处起僧坊。三和合僧破。四修四无量。故净名云。修四无量开梵天道。次明初禅发慈定。次明慈定发二三四禅。如文。次但慈心下判大小。佛或时等者。婆沙云。佛说慈定报不过遍净。乃至舍心不过无所有处。具如今文。婆沙小乘尚至不用处。况复菩萨法耶。当知小乘具有二说。从菩萨恒与慈悲俱下方属大乘。地地皆有四无量心。婆沙中又问。余三无量心。何故在无色。答。此事弥勒始知。当知教权赴机而说。未穷实理。故云一往。从若先得根本下。明二三四禅发慈定。但云根本者从略。具足应须明位及判大小等。若依特胜下。次约根本净禅发慈定。云所依之定自是一边等者。特胜已去既有观慧与慈相别。又与慈心俱起及前后等。故得名为自在一边。不净取众生破坏相等者问也。观其破坏与得乐反慈定不成。虽无下答。破坏之相。顺涅槃乐即与法缘慈义相应。况复涅槃乐中之极。故知且以法缘慈答。此因通难此无漏定似于涅槃。故权立法缘。法缘应在二乘境中。问。慈缘众生等者。重问意者。二义相违云何相发。答意者。定法难思但须深信。大乘尚得诸禅俱发。今但慈心与不净禅。更互相发未足为妨。慈定亦能下。重作庄严义释。何但直尔相发而已。二种更互慈定益美。慈心既尔。悲喜亦然。或互相发此之四字。明大小不净发于慈心。今文存略。云相发者。语虽兼前此文正明不净发慈。余三无量心准慈可知者。例余三心准慈心说。又婆沙问。四无量中何心胜耶。答。舍心最胜。大经十四亦名四等。四等从心无量从境。境既无量慈亦无差。等心对四。故云四等。若四无量下判漏无漏。即从所附以判漏等。因缘不同等者。明慈定所依。依因何禅而发慈定。所用既多慈亦无量。故云百千不可称说。次譬者非但直言有漏等异。于一一禅一一地。一一品一一功德。支相味殊不可具说。故以欲界依正为譬。譬中又为二番不同。初譬法体深广。次譬法妙难信。初譬如文。次合中初正合慈。次兼合四。次释合如文。次譬有法有喻有合。譬云山左等者。如太华已东名为左儿。不识京畿珍羞之味。有作修字者非也。羞者。周礼注云。备百物曰荐。置滋味曰羞。珍者明滋味中之贵者。井蛙等者。井字应中心著点。四边像栏中点像瓶。尧臣伯益造也。世云市井者因井造市。故云市井。今但云井。井中所居欲非海族。蛙者小虾蟆也。言海若者海神名也。非者斥也。欲斥海陕而炫井宽。
　　○次明因缘禅者。此因缘门。行者立观之要境。翻邪向正之始行。况能成就摩诃衍乘。体即三因佛性正种。故于此门广明乘相。此中既明三世因缘。辩十二时等。广如玄文引婆沙释。现在是苦。识名色六入在胎内。触受在胎外。爱取有三亦属现在。初二是惑。次一是业。生老死属未来亦是苦。于中初辩内外。云有大功勋内习力也。诸佛赐者外加力也。次正明发中初推现三支。云能缘所缘等者。观十二缘凡有二种。一者推果知因。如先推受以至无明。既知无明生于受等。则不起爱等起于当果。具如玄文释因缘境。二者推因知果即如今文。文明发得还寄修辩。于定心中所缘善恶能所和合。得名为业。业必招果故名为含。业即有因故有能含果。次推此业还由于取。取于善恶乃至无明。故息现因令灭当果。爱因下推现五果。六疱者。头身二手二足。又云。眼耳鼻口及二十指为二十四疱。识由下推过去二因。次推过至未。次结。次如是下明互发。初正明发根本。此因缘下明发之由。惑根本下辩同异。次判隐没。次明十功德。次结。乃至下发诸禅。若因下根本发因缘。则根本诸禅皆属因缘。初通明九地有支。何者。始自粗住终至非想。皆是因缘。因缘和合名为所成。即以欣慕定心为因。禀教为缘。定体成就为所成法。即名因缘以为能成。推此定体从因缘生。生即有支。随何地定成何有支。言诸定者。既且约根本。但约根本竖论诸定。此粗细下别明九地有支。如是等至取初禅相者。明九地发十一支。应云乃至取非想相。初禅在初从初而说。文中虽有粗细住等。非所期心。但因期心求于初禅。而发此等。是故不论粗细住等。如前二十五方便者。修初禅人本为初禅设二十五法。乃至非想亦复如是。故用前二十五而为行法。具如第四卷释五法中。约初禅释五法者。即其相也。言种种希望者。即五法中欲为希望。若通论者。初修净戒乃至一心。皆为希望初禅等故。又知此受由入触等者。此约观境立触入等名。不同诸论十二时等。上至非想等者。既约观境以明十二。但属界系皆具因缘。不同婆沙约界料简。云无色界无色有名等。此是根本发因缘竟。如向因缘发根本者。初发因缘。谓推三世增减四生不同。具如玄文因缘境中。及俱舍婆沙等文。又复亦有于胎生中不因精血而生者。义同湿化染香处故。支义亦足。如分别功德经第五云。如昔长者有女名善施。未嫁因向火暖气入身怀妊。父母责之乃至达王。女言。更无改异。王许之以死。女言。今乃有此无道之王。枉杀无罪之人。我若不良可以保试。王即验试果如其言。王语父母欲娶此女。父母言。用此死女为。即内宫中后生子。端正出家得罗汉果。复有多缘得胎不同。一一善达。并于定中所见分别。乃至三世相异立十二名。推根本等以成十二。复从十二发根本等。乃至特胜通明等例者。明诸禅发因缘。应云特胜等因因缘发。以因缘等多依根本。今从所依故云因根本发。又因等者。亦同慈依心依根本发。判属有漏。特胜通明亦同慈心。故云例此可知。次此观下明受名不同。禅经及五停立名不同。五停名慧禅经即作三昧之名。故云因缘三昧。三世等者。次判事理。此因缘观虽云慧性而不能破惑。如密室下举譬。五停如密室念处如明灯。由五停故能作理慧。当知五停虽名为慧。但是事观不能破惑。如富那下。证闻因缘即能破惑。方得名为理观因缘。言闻慧者。正指四念处位。言富那领解者。大经三十五。外道富那。佛问之曰。汝见世间有常耶。乃至世间有边无边等。若言世间是常是实。余皆妄语。是名为见名业名著。乃至边无边亦复如是。又问。若汝然火是火灭时汝知灭不。答言。如是。又问。是火然时从何而来。灭至何处。答言。赖缘而生缘尽则灭。灭时不至一切方所。佛言。若五阴爱生故然。若爱灭故二十五有灭。富那领云。如有一树死来百年。枝叶脱落唯有贞实。佛言善来成阿罗汉。然十仙中凡有领解。多云我已知已。我已解已。富那文中虽无此言既得罗汉。亦可通用领解之言。此因缘观者。判今因缘既属事观。是故不及富那有破惑之力。次引经论所出因缘不同。并可得为今文观境。璎珞十种十二缘者。上卷明第十地中。十种观法。第六观缘起智观十种因缘。具如第二卷引。
　　○次明观者。若此十禅别别修观。则始自根本终讫神通。一一皆论十乘观法。若通总作者。即后所列者是。今于因缘禅后别立观者异九禅故。九禅唯待发方可观。因缘一禅义虽须发。亦可即观。况因缘门所摄宽广。若偏若圆若正若助。若因若果若自若地。无不摄在因缘观中。是故于此别立观法。于中初龙树下引龙树明用观意也。龙树中论通申大小。论意亦观因缘为宗。论师下明诸师谬解。但以二谛为中论宗。今言下破古诸师。言论宗者应明此论别显宗致。若言二谛此属通途。言何品者且指此论品品。无非二谛意也。况复二谛遍诸教门。故不可二谛为中论宗。言而皆破尽者。论诸品题皆破为名。如云破六情品破染染品等。品内观法破皆尽净。六情是俗破尽是真。故二谛破非论别宗。论初下正示论宗。若通若别皆观因缘。是故此论因缘为宗。故论初文名因缘品。通观下文故名为通。下诸品中虽随义别。而实不出观于因缘。此师下重斥旧解。北师虽以因缘为宗。不了一部通别之意。而却指后品小乘救义。小乘非正救义又旁。如何用此而为论宗。故论后文立因缘品及邪见品。申于三藏二乘观法。故立六因四缘用救小宗。论云。已闻摩诃衍今明二乘义。是故次列因缘等品。况取品内救义为宗。论虽明小小是所破。如何即用所破义为宗。故不可也。佛去世下正出中论用观之意。若佛在世利根之人。闻即得益。是故不须广明观法。佛去世后。若闻因缘反计三世定有轮转。是故龙树广作观法。但破因缘不事分别因缘之相。今既下次明今文用中论意。广立观法十乘入道。广破发得修得之相。故知论语通总不出十乘。次思议下正明观法。初明境中引大经四种观因缘义。则前三为可思议。后一为不可思议。故前诸文明思议境。或有至别教而止。即同今文。或有至圆教者。意则少殊。具如前简。言下智等四智者。初六道因缘正当四智所观之境。下智观故得声闻菩提等者。即是能观之智。智有差别。故大经二十五师子吼品云。十二因缘凡有四种。谓下中上上上。具如第一卷引。此文别教十住位中。言不了者即全不见。圆教即约六即位判。皆名了了。故四智当体复是今文四圣界也。并前六界即十法界十二因缘也。声闻乃至上上皆云若转者。今通约大乘意说。秖转惑为智智无别体。声闻中言七种学人者。三果四向也。随其余思生数多少生欲色界。故云善界。此下智中若从教判应有缘觉。今文且从声闻判之。次明缘觉中云结业尽不尽同前者。前是声闻有尽不尽。今明缘觉不应隔生。既摄属通教。亦约教论有声闻义。故得断惑例前声闻。尽则出界。不尽同前七种学人。次若转下明六度菩萨者。前下中智声闻缘觉器类异同。故可互摄。菩萨发心不与小共。又复为成十法界故三教菩萨同为一界。是故诸文多少皆尔。六度菩萨虽云般若犹在伏惑。通菩萨中云转无明为即空慧等者。空慧已成般若度竟。又云转行有为六度者。六中即是生灭助观以为般若。还以即空之慧导彼生灭。此通菩萨八地已上。则应随愿利物受生。八地已前惑既未断。是故今文随惑判生。故云同前。以即空心行于五度。故云福胜。即空胜拆故云慧胜。福慧既胜报生亦胜。但能胜彼三藏二乘。不及别圆初心菩萨。故名为小。应言八九地前。何故但云六七地前。八九是断后位。六七是正断位。举正断边以望未断。故云六七。次若转为上智者。既云历别即别义也。转见思等三种无明。为一切智等三种智明。此中但至行向者。且约不得意边。复让初地去以为佛界及上上智。又显证道无差别故。言同前者。住中见思同前二乘。界内尘沙同前藏通两教菩萨。界外尘沙虽不同前。同是尘沙故且同前。次若转下明上上智。先明上上智观为不思议境也。次重释不思议境。初中先总立三佛性。次若通下辩通别。虽有通别共成圆义。所言通者。一一支中皆三佛性。次若别下别对三佛性。何以故下判别对意。以此三道即三德故。故别对之。若尔。何故复有前通解耶。答。若别对者翻对义便。若通对者据理通故。是故别对三佛性中。一一无不具正因故。次性德下释前三德不纵不横初后不二。净名下证初后不二。众生是初。即是佛故。故知不二。若五品下判佛性位。言未断同学人者。同初果向。铁轮同无学者。且从总说。若从别论。应从初信乃至第十。节节依惑以判浅深。故六信已前犹同学人。所言同者智虽分于下中上别。据通惑断齐是故云同。若伏别惑一向不同。是故下文三贤十圣即与两教三乘不同。虽复变易等者。六根净位据通惑尽。虽同二乘受变易身其处亦等。依正胜劣永异二乘。五根属福故云生福。内智巧拙从初永别。释论下引证二乘变易身劣。既云根钝即是五根劣于圆人。若别圆下更明别圆福胜前教。此即圣位不与前同。证道同圆是故合说。仍随教道立本别名。若三贤下证圣因位始终皆胜。是故前文明别教位但在行向。初地已上摄在此中三贤位内。是故约证不分别圆之异。但语三贤十圣位耳。若最后下次明果位。于中先明三德。次三涅槃。净名云下证前善恶成方便净。善恶是缚。即缚以论不缚不脱。恶中举极故云五逆。极恶之理。理是极善。是故名为即缚论脱。复次下对不思议十如十境等。及问答料简。即是显前因缘三德不可思议。初对十如。文中两番对者。以十二缘两重因果故也。次对十境者。若通论者境境无非十如之理。今从名便故复别对。文虽别对正在一念。十二因缘摄于十境。问。若尔。十界阴等属苦烦恼。及业魔禅属行有者。此可然。如何十界行有亦摄二乘菩萨境耶。答。若通论者。二乘菩萨具有三道。今从别义故二乘菩萨不属苦等。问。若从别义四圣亦应不属苦及烦恼。何故从通。答。虽俱通通别。二乘菩萨从别义便故一往且然。夫对当义不可尽理。
　　○次十二因缘下摄十如十境以入一念。具如前文阴入境中不思议说。华严大集等者。经文但云一念心具不云十界。故知存略。凡诸大乘云一念者意皆如是。若不尔者。云何遍收一切诸法。此犹下举略摄广。问。十二门等者释疑也。缘谓因缘法谓所生。因缘生法悉皆无生。此以论中问意而问今文。今文处处皆云缘生在一念心。论中云为在一心为在异心。论问意者。为在一人之心。为在众多人心。为在一人多人一念心耶。如是一念异念。并在今文一念心中悉具足耶。答中初引华严一多相即总答论意。多人一人于今一念悉皆具足。多人一人所起之心不出百界。百界为多一念为一。一多相即非一非多。次引大品以释相即。一切诸法皆趣因缘。百界因缘不出一念。是故名为是趣不过。故得名为一念具足。今说下翻破前难。且直尔云十二因缘者。指前华严大集两文。并云一念具十二缘。其实两经意兼十界。复次下定前一念以成观境。又有二义。一者以禅为境不同世心。二者即此境心复须离著。向辩禅心既言一念一多相即。为是何等一心能具。故简示言不得同于妄计一念。能了妄念无一异相。达此无相具一切心。三千具足方能照于一多相即。此据初心习观之人。恐滥托于妄情境观。是故应须简示入门。若据理论无非法界。亦何隔于取著妄情。此中一文及第一卷佛法界属可思议。第三卷初地即是初住。第四卷以思议释不思议。第五卷不思议初明一心任运具于三千。及下约十禅修观中云。行人观法极至正助。及魔境后明阴入十乘度曲入别。如是七文检验诸部唯一处出。若寻文者请以例诸。譬如下举譬。具如阴境三喻中说。故指法华安乐行等。真正下次明发心。初简偏中。还约不思议一念十二因缘。而分因果以论悲境。转此因果以明慈境。故简生灭无生假名。假名即是别教。即是简却藏等三教。次引华严者三教皆是菩提心魔。仍于别教须简教证。次若因下显正。拔苦下明誓境。次约此下正明发誓。约一念心生此十境。还翻此境以发弘誓。次安心中即以十界一念心中而分三道。苦即法性非止非观。业即解脱解脱是止。烦恼即般若般若即观。结业烦恼不离一念。当知此二亦即法性。故约法性而论寂照。心安法性名为安心。次破遍中与阴入境宽陕异耳。彼文宽故先明横竖。次非横竖。此中文略。即于双非以论横竖。若横若竖并推一念。次通塞文中亦先寄次第以明不次。出假文中云不通不塞者。不通秖是塞。不塞秖是通。随文便故是故语异。次从于番番下明检校能所。亦是一心以论能所。约有作等四及通别惑也。三假等者并是且寄次第而说。次道品中亦先明道品。次明三空。道品既以念处为初。故以因缘先对念处。于中复约通别二番。初约通中初身念处。已约十界。故下三念但云一切。十界皆四故名为通。次别明中复有二义。秖是二义两番对耳。初番阙受念处。应云无明行名色生死。爱取有支中受阴。受念处摄。然别中两番同立十二支。皆具五阴而取义少异。初番但取现文当体以属念处。或时下次文即以当位及以现在望于过未。二义不同。故过去二支及未来二支堕世。故属法摄也。若当位者与前大同。次料简中先问中。云云何三念者。依数人生死是不相应行。属法念处摄。云何通释皆具四念者。故毗昙俱舍十四不相应行。生死属四相。故不相应行摄。及初番别释中生死支何以并云具三念处耶。谓身心法。答中意者。于前通释恐义不了。故引大经释成通义。经文既云若生若灭皆具五阴。即是生死各具四念。如俱舍中十二因缘。一一皆以五阴为体。不同经部。于别对二义一一支中并立五阴。即是从胜。虽借彼权文寄事相说。而分位别。并须约于一念十界。当知是约一念之心通别二对。一切色分即身念处。一切心分即三念处。故与阴入境中道品义同。若通别等者。指前通别二对结成四德。并须观为不思议境。次此四下结非枯荣中道佛性。次通例余品。并如文。观根本下结成三空。在文可见。准前阴境可以意得。是故还约观无明等三假以说。不取法性四相者。先列不受等四。次列新旧等四。即是不受新不著旧。不念内不分别外。新谓爱取旧谓无明。内谓内心外谓外境。于一念心十界法性亡此四相。无依倚等者。不依四句即四相。无所见者。不见四句不见无句。不住亦尔。理本非修亦非造作。无因可修无果可得。次明对治者。于中初文略明来意。前道品等者。前道品中虽观十界念处。并是一向观理故且云转无明何以故下释用治意。无明行有各通浅深。今从别说。即以障中无明为理恶。事中行有为事恶。理恶已覆于理慧。事恶更助而覆之。故举譬云贼多我一。事理两恶为贼多。理慧非多为我一。如贼多将一应须索助。真理如王理慧如将。两恶如贼故加助破。开前道品之后三解脱门。三空即是涅槃之门。道品正行即是我一。六蔽所覆名为贼多。准前诸文亦应须用转兼具等及第一义四教展转递为治等(云云)。若起下正明用事。若有下判进否。六种俱重六皆名蔽。若一重余轻。但治一重轻者自去。若六俱重。事须遍治。助道下次明摄调伏诸根等。初摄前十二科。又佛威仪下重明不尽之法。如前十力不共法等。初列成道等四以为威仪。前文但明不共功德。不别显示三密四仪利物之相。故今更引大品是名坐道场。释成法华诸佛于此而坐道场转法轮入涅槃等。言于此者。秖是三德实相一乘。三德秖是十二因缘。此等四法依于因缘故得用此释佛威仪。是故四佛坐道场时。并观因缘而成正觉。道场是所依。觉智是能依。能契所故而成正觉。大品下释。一一文中有标释结。释成道中有四不同。并于同居现此四相。亦应结云此是同居成道之相。文无者略。故一代教法不出此四成道之相。次转法轮中亦标释结。释中具有八教之相。初顿教。次四教。次不定。次秘密。四佛成道本为利生。是故次明转法轮义。此文既依法华经意。不明八教无以显妙。是故于此委悉明之。前已料简今更略明。然藏等四教遍收一切大小乘经因果显了。各立教主各被机缘。始终备足不过此四。顿等四教但是如来不思议力。布措藏等盈缩调停。成熟物机破邪立正。引小归大废偏显圆。会权入实。故有诸部五味相生。利物无方适时出没。若寂灭道场为别圆机。此一座席未曾经渐。名之为顿。即此文引华严是也。此乃约部约味得名为顿。部内之教教仍兼渐。约教乃成有渐有顿有权有实有粗有妙。故法华独显望此为粗。华严尚尔。况复方等及以般若带二对三是故两味及以鹿苑俱名为渐。况法华显本诸部所无。具如玄文第一广释。若尔。岂得顿部在初。兼粗带别。文具两教谓过四教。可不误哉。故知不可于斯妙经生乎异计。然此八教非但直为判教而已。观行明义亦假斯八。收摄行仪使行周备。前偏圆中虽明八教。文仍间杂又阙秘密。今于此中文相委足。略谭大旨竟。次销文相者。初华严是顿。次若鹿苑下是渐。法华涅槃非渐顿摄。但是会渐而归于顿。故所会之顿与华严中圆顿不别。但彼部兼别且总判为粗耳。涅槃中云如乳有醍醐性者。譬涅槃中凡夫阐提之乳尚知佛性。况复余耶。故云乳有醍醐性也。藏等四教处处说之。故今但云四教两字。五味不同去。总收前来若渐若顿。乃开显之。此五味者。前文虽用并是施设。今文正是五味本意。大经释二十五三昧竟。尔时有菩萨名无垢藏王。白佛言。如佛所说。诸佛菩萨成就智慧功德。百千万亿实不可说。我意犹谓不如此经能生诸佛阿耨菩提。佛印可竟。佛言。譬如从牛出乳。譬从佛出十二部经。从乳出酪。譬从十二部经出修多罗。从酪出生酥。譬从修多罗出方等典。从生酥出熟酥。譬从方等出般若波罗蜜。从熟酥出醍醐。譬从般若波罗蜜出大涅槃。醍醐者譬于佛性。佛性者即是如来。如是皆由观因缘得。又复置毒下不定教。又复下引证秘密教。此是大经第三迦叶设三十六问竟。佛赞迦叶。善哉善哉。汝今未得一切种智。我已得之。然汝所问如一切智等无有异。善男子。我初坐道场菩提树下初成正觉。尔时无量阿僧祇恒河沙等。诸佛世界有诸菩萨。亦曾问我如是深义。然其所问句义功德。亦皆如是等无有异。如是问者。即能利益无量众生。故知渐初已有菩萨密闻斯义。所以者何下至意也者。此是今家依中论文。用大经意立此因缘生灭等名。证密闻义也。次约因缘明入涅槃。亦标释结。释中云假名中道者。前之两教已明空竟。故略不说。为辩异故唯论住后。故云假中。约证道同别教唯假。具如前说。此是至出像法决疑经者。彼经云。成见此处娑罗林地。悉是土沙草木石譬。或见金银七宝清净庄严。或见乃是三世诸佛所游居处。或复见是诸佛境界。乃至现身闻法亦尔。次例二土中方便实报至可解者。若转法轮准第一卷横竖对谛。及净名疏明诸土说法用教增减。比说可知。若入涅槃二土相者。方便土中通佛涅槃。不可亦同界内通佛灰身入灭。唯留舍利等。彼法性佛机息应转。名之为灭。若于彼土别机起时。即见无量相好之身。圆机即见虚空之身不生不灭。方便既尔实报准知。是名下文中语略。应云十二因缘助道摄法义也。次明次位者。亦约因缘证悟浅深。初有漏。次四教。迦罗可知者。既以迦罗例二解脱。即以有通名大如俱解脱。无通名小如慧解脱。大论二十一云。迦罗此翻因缘觉。亦云独觉。出值佛世闻因缘法。名为缘觉。出无佛世自然得悟。名为独觉。此二各有大小之别。若七生初果值无佛世名小迦罗。百劫种相名之为大。种相不同。或三十相二十九八。乃至一相。此独觉大小也。又若七生尽值佛出世。名之为小。种相修福。直佛闻教名之为大。此缘觉大小也。又两大中各有现通不现通。现通者大。不现通者小。现通中说法者大。不说者小。从翻五度至三祇位。三藏菩萨也。翻五度等者。准下句意。应云翻无明以为般若。翻行有为五度。文似倒。若翻无明至下也者。通教也。四忍者。伏忍信忍干慧位。顺忍性地位。无生忍八人见地等位。仁王用五忍以判别位。即加寂灭忍也。次从无明至六轮位行高下者别也。前明智行但论出假。虽云无明但是障俗之无明耳。至结位中则具列六轮者。明智行则简于向后等。具如前简。言六轮者。依璎珞中明位有六。六位展转从浅至深。故名为轮。又一一位皆破结惑。故约轮义以明摧碾。谓十住十行十向十地等觉妙觉。如次对于铁铜银金琉璃摩尼水精轮。经有多六以释六位。今明因位退加十信。以为六轮不取妙觉。从翻无明至高下者。明圆位即有六即不同。初理即。云一人一念悉皆具足者。即先立理境也。痴如虚空等者。痴即无明无明即法性。法性如虚空老死亦如是。空即法性法性无尽。次又转释空云。何故不可尽空体无有尽与不尽。次又转释空既无有尽与不尽。当知此空即是大乘。何故得知空是大乘。故引十二门论为证。次以普贤观证者。又以能乘之人所乘之理。证空是大。空若非大何故能乘之人是普贤等。能乘大故所乘必大。大故理遍。故引大品不动不出。以证理遍。若人下复以大品况释理遍。法性实际本不动出。设使能令法性动出。而此大乘亦不动出。法性即是大乘之理。还以其体而为设况。故今文中不动出义独在于圆。若通论者。共菩萨中。动谓柔顺忍出谓无生忍。若共声闻乘。动谓学人出谓无学。若别菩萨。动谓出假出谓登地。故今圆人不断烦恼为不动。不破生死为不出。是故动出通于诸教。不动不出唯在于圆。七番者。明次位前七重观法。故知前七即是所行。故云行处。今明次位即是所阶。第四品中云戒少急者。前之三品非全不持。但正尚理观事相非正。所以自护止作必无亏点。众法作行或当稍缓。又止持中双持双犯。事必须具。单持别犯作中无止。或当未具。又止作中自行从制。事必不废。为物从开或可未具。又理全事阙名之为宽。故前四品通名为缓。入第五品事理不二。众行别行。若作若止若性若机。一切具足。分证中初总释。次别以月爱结成三德及究竟即。如文。大小诸位皆约十二因缘者。小位明七八法界十二因缘即六道法界藏通等位高下也。大位明九十法界。即别圆等四菩萨位。又藏通菩萨或六或七或八九十。未断惑故六。入空故七八。弘誓故九。果满故十。果头无人一切俱九。以实形权一切七八。开权显实一切俱十。别教或九或十分教证故。圆教始终不二而二。此等各有断伏高下。若寂灭下释疑。先立疑。疑云。诸地相即如无分别。况复众生即是涅槃。众生极下涅槃极高。高既即下有何次位耶。次不生不生至有因缘等下释。如虽无位位约事生。事谓惑智因果等也。是故见如诸位随生。凡夫迷如岂有诸位。见如惑灭如实无灭。见如不等有诸位生。真无生灭俗有生灭。真俗不二生灭义一。自行既满能为他人遍说如位。是故名为为生作因。如画虚空等者。自行真满犹如虚空。大悲益物如画如种。是故菩萨为众生故。不谋不作而画而种。乃得名为方便善巧。若人下结斥。菩萨旃陀罗者。旃陀罗此翻杀者。自滥上位杀常住命。若为他说害他慧命。以此而推斯困者众。安忍者。初明所忍之境。即三障也。三障秖是十境。具如第五卷说。业下明能忍之相。今又别对。业魔禅三别属业障。见慢二境别属烦恼障。二乘菩萨既有正助两行。是故分对烦恼及业。报障可知。还以十界因缘对于十境。即一念心具足十界。一一界中无非三障无非十境。若似解未发。应于十境若违若顺而生安忍。结如文。住忍辱地等者。证安忍也。亦是观行寂灭忍也。即是中道寂忍安三谛地住于真谛。名为柔和善顺。住于俗谛名为而不卒暴。安住俗谛而不为俗动。名为心亦不惊。由是得入相似三谛。如声闻下辩异。如文无法爱中言有真似者。初泛标二位。次释二位。初释似位。先列相似三法。以智下诫勿于似法而生爱著妨入真位。若于下示顶堕相。云何下示起爱相。若不著下示无法爱得入真位。真位尚不著。况复著似位。入理下正示真位离爱之相。从此下明入位。次引大论明证真位。又于真法起爱名为法爱。爱名虽同真似义别。是故住前未入无功用道。不名自然。非真法性不名流入。若得初住无生百界作佛。九道垂形。分身九界辅佛行化。化功归己不假勤修。故名任运。
　　○次明念佛者。初略明与诸禅有前后。次明发相。经论称叹不可具列。今文且明发得之相。神力从解脱德起。智慧从般若德起。福德是相因从法身德起。念佛起时因见诸相。具知三法从三德生。复知三法能益他人。益他不等亦分三别。亦识相好修因不同。故云如是相好从此功德生等。如是相好有如是福。即是识相用相体业果。具如前说。言深解相海者。但是色身相好无边。故名为海。非谓报身不思议海。定心下明发根本五支。念佛根本各是一边者。念佛与根本禅各不相妨。如是下明不同所以。但佛下正明不同。是为下结略诸位。特胜下明念佛发诸禅。次诸禅发佛中。初明初禅发念佛。三种法门者。即感动相好善业。感动是相用。相好是相果。善业是相因。次略明诸禅发念佛。如文。次判邪正。初列二门。次释中初正次邪。初言三念自他等者。大论释六念中云。佛僧天三是他。法舍戒三是自。论判所念分于自他。今明所发具自他义。大论第八问。云何名为念佛三昧。答。有二种不同。声闻法中于一佛身心眼渐开。满于一方。菩萨法中于十方三世佛土。诸佛常现在前。论问。于六念中何故但赞念佛。答。念佛三昧能除种种烦恼灭种种罪。善有大福能度众生。今发宿习义亦同之。若得下明念佛意。现丈光等者。大论第九云。一丈光者众生少福少智。若受多光眼根不堪。若利根福厚见无量光。今此文意通于利钝。既明发得须寄事说。故云丈光。丈光者示端正人耳。意正密明无量光明。所以得约四悉说之。随诸众生宜乐不同。岂直丈光。或复更劣于丈光者。如见杂类身等是也。所喜是世界。所宜是为人。对治如文。得度是第一义。
　　○次明神通中诸不委论。但略知相状以备发得。初举数列名。大经二十二。略明大小。经释第二功德云。通有二种。一外二内。外与外道共。内有二种。一者二乘。二者菩萨。菩萨修行大般涅槃。所得神通不共二乘。是故菩萨昔所不得。而今得之(身如意)昔所不闻而今得闻(天耳)昔所不见而今得见(天眼)昔所不知而今得知(他心宿命漏尽)今明发通不论无漏。经中广明修通之相。大论亦略明修相。并非今正意。今略明之以拟发者。天眼通者如前释五眼中辩天耳者。得色界清净四大造色。闻六道声。所闻多少远近等。例眼可知。修法者忆念种种音声。识宿命者大罗汉知八万劫佛知无量劫。修法者常忆日月年岁乃至胎中。及过去世中千万亿世。他心者知他心所垢无垢生灭等。修法者常忆诸人喜怒怖畏。见相知心。身如意者有三种。一转变。二圣。三能到。能到又四。一身飞行。二移远令近不往而到。三此没彼生。四一念能至。所言圣者。外六尘中不可爱物不清净物。能令可爱清净。唯佛独有故云圣也。转变者。大小一多更互能作。乃至能作一切诸事。若外道变化极不过七日。若佛弟子不论久近。修法者依四如意足作身轻举想。然诸神通未得圣果并不许修。是故不合广明修相。况今文中为明发得。略辩大道令识其致。又诸曾得无漏通者。如大菩萨大小罗汉支佛诸佛。不复论发。今言发者。但是过去曾修事通。既非无漏则未出界。今因止观发过去习。大论又广明生得报得如诸天鬼神等。发得如无生忍菩萨等。修得如诸圣等。并非今意。唯得下明互发有无。若通论下依神通别判发。初略辩神通不同。云特胜通明多发身轻举等者。以此两禅存身观故。见身息心三事微细。息性轻举。心如镜像身如云影。是故身通从此两生。于理稍便。余非不发是故云多。背舍胜处多发身如意通。转变自在者。既于好丑得胜知见。心能胜色故于转变而得自在。多义如前。次辩通明中。云但非无漏明者。三明之中容发余二定非无漏。有无之意如前分别。第七卷中已广料简。是故此中但得五通二明者。明是通中胜者。所发既细名之为明。实未得明。况无量下合。一一通中皆五支者。此略语耳。应言一一通中种种五支。以通从于多种禅故。
　　○正明修观中初明来意。言贪著禅味等者。彼经本斥菩萨住禅。不能利物义当于缚。故云以方便生是菩萨解。今亦例之。得上九禅不能观察令成佛界。随禅受生。是则自阙出要。何能利他。况复因禅起六法界。胡瓜之譬良有以也。次正修观中初明思议境。先以胡瓜譬禅为十界之由。由得禅故依倚于禅生过生德。故有十界差别不同。是故得禅应须观察。为成二乘尚须观察。况无上乘。故云观察十意。次初虽下正释中。四禅比丘至喜根是地狱界。飞狸是畜生。名利是鬼界。胜意堕狱如前巧拙二度中说。谤喜根者。良由著于根本事禅而谤大化。飞狸者大论十九如第四卷释。若用禅观熏十善等者。上二界禅。或熏性戒或熏无作。今且从熏性善为语者。以无作戒至解脱故。若根本未发即指欲天。以为天业。于欲天中空居四天。以粗细住等熏于十善。如是节节不同名上界业。文阙修罗但是略耳。为修胜他等大意可知。如大通至一百八十等者。彼劫诸梵及今不来者。即戒急及得世禅乘宽之人。三恶即乘戒俱宽。故知诸梵来者。虽得世禅乘戒俱急。叙昔俱宽及乘宽边。故云了无一人见佛得出生死。从若专修不净等去至声闻法界。明依九想等无漏禅故得声闻界。所言等者。等特胜通明及大不净等。以特胜禅兼有漏故。故不标初。从若观至菩萨法界者。更作两义释之。若约能观破蔽边说。名菩萨界。若约具于四谛边说。名声闻界。文既两具故云亦是六度菩萨界也。从又禅必弃去。别明六度菩萨界。前四谛中虽即破蔽成六度义。但成声闻法界总相破蔽。菩萨依禅别别破蔽。时长行远又加弘誓。故更别明六度菩萨。若尔。两兼释意与声闻何别。答。约出苦边即属声闻约悲誓边即属菩萨。若别释者准此可知。承向两兼释义便故且释菩萨。又观禅是因缘去。两教缘觉界。何故尔耶。既不别辩生无生异但云因缘。又文中已列居在三藏菩萨声闻之后。通教菩萨声闻之前。前三藏文中。又未辩缘觉但云声闻菩萨两乘。通教中言等者亦等取缘觉。次别教者。三谛文中虽皆云即。约次论即非谓融即。即名既混故别判云十界从禅有生有灭。何以故下释生灭相。有五节文。若初生六灭四。若生无生共灭六界。则不得云无生灭七。今文且从传传灭边。故从无生灭七法界。乃至一实巧度灭九法界。从第八去展转秖是灭一法界。以一如前故云灭七乃至八九。成王下若入证道无复生灭。同归一实。又前虽云生生还复灭。若至第十成无生灭。是故地前诸法若至初地。摄末归本同一咸味。致使事禅至此会实。案位入实不须改途。摄成初地乃至果德。结成五行中云举要言之至婴儿行者。本是次第五行。来至初地王三昧内。悉皆成一不思议法。言九法界戒定慧者。菩萨亦在九界中收。故云九界。又在九界皆修三学。唯在地狱纵无现行。亦容发习。至此通收咸入五行。梵行以慈悲为体。不得偏说。余并如文。秖是一行而立五名。一五相即非一非五。名一五行。仍由本因故成次第。次以是五行生十功德者。约次第边由五行满得入初地。故云五行生十功德。初地即是第一功德。五行文末虽复重释第一功德。乃是重显初地功德之相。乃至第十以对十地。若作总别解者。始从初地至第十地。恒具五行及十功德。十德对地又复宛然。如释签中说。次是名下结成思议。次明不思议境中。言无量定散者。明一念禅心具十界定散。从何以故下释。若未识法性则十界俱散。若解法性十界俱定。如此定散非迷非解。故知一念定散不二。法性无明不一不异。名不思议。虽超越下释句法性无明定散即离等。非二乘所知。二乘不知亦是常情所摄。亦应云。三教菩萨皆不能知。理性本寂故云超越。无始未显故云不离。经言下引大经证。虽即下释经意。灭尽本是小宗事定。经文既云即众生。是故不得以小乘而云即是。当知即指众生心性。理本灭尽故不非不是。何以故下转释。理虽本灭。若以此理望于众生。非即非离。性尚无性何有众生。恐迷理境故未始非。恐凡滥圣故未始是。以不即故未始是。以不离故未始非。言未始等者谓无始等也。此中语略故但云始。即无始未是无始未非故也。故云不即不离。是故须以六即判位。六故不即。即故不离。常作是观一切妙定不出众生。难量若空者。显究竟即唯佛能了。不杂毒等如前第五发心中简。安心中云善巧等者。即六十四番。若观去明不次第三止三观。寄显体中三止三观之名。一一止观三谛具足。如体真中云二边寂灭者。当知三谛俱寂名为体真。故体真义不与次第体真同也。空观中云照法性净。当知三惑为不清净。照三谛空名为空观。初止初观尚具三谛。余二止观准例可知。为令识知不思议止观。不别而别。是故初观但云即空假云即空即假。中方具三。恐涉次第故后结云在一念心。为破二边名一名中等者。三谛之体本无一三中边之异。约破二故名一。为破边故名中。为破偏故名圆。为破生灭故云寂灭。为破次第故名一心。妙理实无如是等别。从何意不悟去。约禅治蔽。六治不同广如前文。味著十禅望真谛理。尚自是蔽故云随禅受生。况望妙理而非蔽耶。问。九想已去既云无漏。云何名蔽。答。此但能为无漏作缘。秖指无漏尚为中障。何况于缘及于缘生著。是故名蔽。若委释者。历一一禅一一位。皆须别识六蔽之相。并以六治而治诸蔽。故以不舍十禅名悭。檀中尚舍十界依正。何但事相十禅而已。若著禅味尚破空假道共自在等戒。况复随道具足戒耶。余之四蔽准例可知。黑齿梵天者。随禅生彼尚自有嗔。况发薄禅宁免嗔恚。皆云当苦到等者。禅体是蔽尚须苦到。况烦恼业魔纵而不悔。世人自谓无罪不须悔者谬矣。一一治中皆用事度治于事蔽。使生理度。故云破随道戒等。次结中具如第七卷中事理摄法。行人观法极至于此等者。始从观境终至助治观法已足。下之三番意如文说。又次位者止谓防滥。余之二法策浅令深。当知并非正观之体。余文准望阴入亦应可见。

　　止观辅行传弘决卷第九之三



　　止观辅行传弘决卷第十之一

　　　　唐毗陵沙门湛然述
　　初释见境中。先总释。次开章别释。初言诸者。自解云非一者众也。所起虽多不出一百四十。起不当理名之为见。又解知下重释见字。于一百四十中。各起一见皆推理不当。故名为邪。夫听学等者。辩失非见。听学之人自谓有凭。义之如生。斥修观者名为无证。义之如死。庄子云。有说则可。无说则死。夫习禅下明习观者内观观理。自谓情通以为妙悟。斥学问者名为守株。彼言情者所谓情性非谓妄情。言守株者。如宋有耕者。于野有兔触株而死。后遂废耕恒守此株。冀复有兔。旁人喻之逾不肯止。故俗相传以执迷者谓之守株。此之二人本是信法二种根性。以不晓通意而互相非。复未成见。故判被破及能破者。并非见发故各有滞。今乃评之谓为俱失。若见解去。略示见发。问之与答并无穷尽。初是问无穷也。若解释下是答无穷也。言曲射者喻发问无穷。书云。如羿善射。尧九年洪水。七日并出。羿射落其六。此亦书家过分之说。又云。如养由基善射。去树叶百步射之百中。与楚襄王出猎见群猿绕树。王命左右射之。群猿腾跃更甚。王命由基射之。猿乃抱树长啼。见解是禅所发见。名字是闻所发见。具此二故。故不同前学问坐禅无见之辈。是故问他如曲射绕鸟。随文语便且举一边。具足应云如曲射以绕禽兽使飞禽走兽无不失路。以此发见谙名之人。能破习禅无见之人。如令飞者失路。能破学问无见之人。如令走者失路。一百四十一一皆然。绰者。郭璞云。宽裕也。诗云。绰绰有裕。如射太虚喻答无穷尽。此即辩异无见之人。坐禅学问之人并由学成。不同发见从定而生。此见下明所因不同。例如下举例。信行如因闻。法行如因禅。闻思准知。聪辩问答者。发见之人善能问答全似四辩。有如妙达者。所有破会如达妙理。此二属见不关辩悟。南方习禅者寡等者下。正辩非。旧陈齐地隔指陈为南。此约处辩发见之人多少有无。言真道者。因禅发见者滥也。言陀罗尼者因闻发见者滥也。闇于知人等者。彼无识辈为闇于知人。判发见者以著高位。乃至谓为无生佛地。或复不信判为鬼狂。二判俱非。今言下判结非狂非圣。从夫鬼著下释非狂非圣。见属慧性故云见慧。通论下正明见境来意中。言两义则多者。禅已发见及禅见俱发。此两则多。若先发见后方发禅。此义则少。不是全无故但云少。今此文意不论前后。是见皆观兼辩不同。故云多少。例如诸禅下例释禅见前后不同。所言诸禅通发等者。通举欲色无色。即六地九地发者。如前两义。未到亦有发无漏义。但不及依禅发多。是故云少。故将此例见已发禅。六地者。四禅中间欲定。九地者。于前六上更加三空。此依成论以判。非今文意。若准毗昙则取未到而除欲定。应云六地九地通发无漏。而未到发少。余地则多。然此引例稍似未齐。若云禅与无漏俱发。及禅后发无漏。此两义多。若云得无漏后发禅此义则少。则稍似齐。义虽似齐亦是一往。禅与无漏虽有先后。亦不全同禅与见发。定有多少前后不同。若人下明损益。能自裁整等者。谓寻经论遇善知识。皆能自整执见之过。但除执性非除见体。见既因禅发禅者寡。得禅发见又能自裁。故云难得。养见研心即此意也。真法等者。引大论文证难得之人。真法证所寻经论。说者证善知识。听众证自裁之人。真法说人已自难得。况著见者而为听众禀受真法。以邪入正改执研心。是名难得。稠林等者曳牵也。亦可作拽。字林云。卧引也。生死如稠林。邪画如曲木。由不值师又不自整。见心不息难出生死。如曲木也。故大论三十八云。心若邪曲难得免济。如稠林拽木曲者难出。次开章解释中。三人宗计者。一切外人所计不过二天三仙。言二天者。谓摩醯首罗天毗纽天。亦云韦纽天亦韦糅天。此翻遍胜亦遍闷亦遍净。阿含云。是色天。俱舍云。第三禅顶天。净影云。处住欲界之极。大论云。遍净天者四臂捉贝持轮骑金翅鸟。有大神力而多恚害。时人畏威遂加尊事。劫初一人手波海水千头二千手。委在法华疏中。疏云。二十四手千头少一化生水上。齐中有千叶莲华。华中有光如万日俱照。梵王因此华下生。生已作是念言。何故空无众生。作是念时他方世界众生应生此者。有八天子忽然化生。八天子是众生之父母。梵王是八天子之父母。韦纽是梵王之父母。远推根本世所尊敬。故云世尊。譬喻经云。诸外人计梵王生四姓。口生婆罗门臂生刹利。胁生毗舍足生首陀。中含云。刹利梵志居士工师。名为四姓。长含云。刹利婆罗门居士首陀。事业皆同名少异耳。摩醯首罗天者。此云大自在色界顶天。三目八臂骑白牛执白拂。有大威力能倾覆世界。举世尊之以为化本。大论云。大自在天有菩萨居名摩醯首罗。华严云。是第十地菩萨。乃至四天王天是初地菩萨。当知诸天迹为凡下本是大权。言三仙者。第一迦毗罗此翻黄头。头如金色。又云。头面俱如金色。因以为名。恐身死往自在天问。天令往频陀山取余甘子食可延寿。食已于林中化为石如床大。有不逮者书偈问石。后为陈那菩萨斥之。其书偈石裂等。得五通前后各知八万劫。遍观世间谁堪度者。见一婆罗门名修利人间游行。问言。汝戏耶。答曰。然。又过二千岁。问。能修道不。答。能。因为说三苦。一者内苦谓饥渴等。二者外苦谓虎狼等。三者天苦谓风雨等。说经有十万偈名僧佉论。此云数术。用二十五谛明因中是果。计一为宗。言二十五谛者。一者从冥初生觉。过八万劫前冥然不知。但见最初中阴初起。以宿命力恒忆想之。名为冥谛。亦云世性。谓世间众生由冥初而有。即世间本性也。亦曰自然。无所从故从此生觉。亦名为大即是中阴识也。次从觉生我心者。此是我慢之我非神我也。即第三谛从我心生色声香味触。从五尘生五大。谓四大及空。尘细大粗合尘成大。故云从尘生大。然此大生多少不同。从声生空大。从声触生风大。从色声触生火大。从色声触味生水大。五尘生地大。地大藉尘多故其力最薄。乃至空大藉尘少故其力最强。故四轮成世界空轮最下。次风次火次水次地。从五大生十一根。谓眼等根能觉知故。故名为根名五知根。手足口大小遗根能有用故。名五业根。心平等根。合十一根。心能遍缘名平等根。若五知根各用一大。谓色尘成火大。火大成眼根。眼根还见色。空尘成耳根。耳根还闻声。地成鼻。水成舌。风成身。亦如是。此二十四谛即是我所。皆依神我名为主谛。能所合论即二十五。二者优楼僧佉计云遍造。但眼根火多乃至身根风多。具如金七十论说。此外道中有一众首至金地国。头戴火盆铁叶其腹。声王论鼓命僧论议。有东天竺僧与彼论议。彼立世界是常。僧难云。今必有灭以世界坏时世界必灭。故证知今灭。彼云。必不灭如金山等。彼王彼时朋彼外道。遂令此僧乘驴受辱。王重外道以七十斤金遗之。因此造论名金七十。后世亲造七十论广破其宗救前僧义。王重前僧复令国人广行世亲所造之论。发外道尸及证义者。以鞭其骨。彼宗又计自在天有三身。具如第三卷引。优楼僧佉此云休留仙。其人昼藏山谷以造经书。夜则游行说法教化。犹如彼鸟故得此名。亦云眼足足有三眼。其共自在天论议。彼天面有三目以足比之故得其名。其人在佛前八百年出世亦得五通。说论亦有十万偈。名卫世师。此云无胜。以六谛为宗。一陀骠谛此云主谛。谓五大及时方神意。此九为万物所依。故名为主。二者求那此云依谛。谓色等五尘一异离合数量好丑愚智爱憎苦乐勤堕。此二十一依前九法。故名依谛。三者羯磨谛此云作谛。谓俯仰屈伸出入去来等。故名为作。四者三摩若谛此云总相谛。谓总收万法为一大有。故名总谛也。五者毗尸沙谛此云别相谛。谓森罗万像各各不同。故名别相。六者摩婆夜谛。谓尘成瓶不相妨碍。于求那中计一日三洗再供养火。以为善法。又计恒水能灭罪障。故须三洗。又谓火为天口。天因此食故云天口。两时烧香苏等。令气上天以为供养冀求福灭罪。三者勒沙婆此云苦行。未知出时节。以算数为圣法。造经亦有十万偈名尼乾子。此人断结用六障四浊为法。计因中亦有果亦无果。亦一亦异为宗。大论中具四计。三如前更加若提子。末知出世时节及所造经多少。计因中非有果非无果。非一非异为宗。尼乾子云六障者。如方便心论云。一不见障。二愚痴障。三受苦障。四命尽障。五性障。六名言障。言四浊者。谓嗔慢贪谄。又方便心论云优楼僧佉迦毗罗所计。与此不同。彼论复有那耶摩计十谛。又约闻思二慧。闻慧有八。一天文。二算数。三医方。四咒术及四韦陀。是为八。思慧有八。一长寿天。二星宿天。三四天王天。乃至他化自在。是为八。苦行即是长寿天行。五热炙身等总有六行。一自饿。二投渊。三赴火。四自坠。五寂默。六持鸡犬等戒。有人云。意谓胜沙门故有苦行。沙门袒肩其即裸形。沙门剃头其即拔发。如此说者深为不鉴。彼以苦行为宗是苦皆行。不论胜彼沙门等也。今言自相胜。以见诸师苦未切故。故拔发等。彼未投岩故我投岩。见彼三洗故我赴火。见彼五熟故我自坠。若准外道元由经说。有一比丘遇贼偷衣。有婆罗门见皆效之。裸形乃至自坠等。如后说。因此故成外道宗也。又计马祀以为常福等。故文殊问经云。杀马四千除去五藏。内以七宝施婆罗门。杀人内宝亦复如是。又箭射四方若走马极处布宝以施婆罗门。若杀尔许地内众生。若烧一切。若礼一切树木。若礼一切山神。如是总有二十六邪。又外人有计五种为常。一空理非无故常。二时非生灭故常。三者方谓十方皆有故常。四者微尘以极细故不可分故常。五者涅槃以无变故常。问。何故不计非数缘灭。答。是佛法内义。以小乘中有三无为。如是等计不可不识。若不识者自行难分。秖如虚空及以涅槃与佛法计。有何殊异。次明入大乘论四宗。作与作者一者。大论云。身手足等名之为作。妄计神我能有所作。名为作者。若计手等与神我一。是计神与作业一也。义同计于色即是我。相与相者一等者。相谓身色四大生等四相。相者即是神我。此计神我与四相一。分与有分一者。分谓手足头等身之少分。有分谓身身有手足等分故也。计身即是头手足等。虽有前来三种不同。前二秖是计身与神一。后一秖是计于身分与身一耳。若优楼佉计异。乃至泥中有瓶等。亦复如是。细历四见(云云)。秖是神与身异。相与分等准前可知。三四两句例亦可知。又破四宗论云。僧佉计一毗世计异。尼干计一异。若提计非一非异。又准破涅槃论。有二十师所计不同。各计一种而为涅槃。此之二论若提所造。准殃掘经明立异元由者。佛问文殊。汝闻有外道不。过去时有佛名俱留孙。彼佛出时无有外道唯一佛乘。佛涅槃后有一比丘住阿兰若。名曰佛慧。有人施其无价宝衣。为猎师所劫夺。将此比丘去至山中。坏身裸形悬首系树。有婆罗门见而叹曰。先著袈裟而今裸形。必知袈裟非解脱服。因此效之自悬裸形。以为真道。此比丘自解得身。以赤石涂身。树皮自障结草以拂蚊虻。见者复谓著如此衣捉如是拂。是解脱道。即便效之。出家外道婆罗门因此而起。比丘至暮入水洗疮。以衣覆头取牧牛人弊衣缠身。见者复效。一日三洗被发苦行外道。因此而生。此比丘洗己身疮复为蝇蜂所唼。白土涂疮。见者复效。涂身外道从此而起。此比丘然火炙身。见者复效。五热炙身外道因此而起。炙身转痛不能堪忍。投岩自害。见者复效。投岩外道从此而起。乃至九十五种皆是诸婆罗门。效此比丘至今未绝。次列七师者。元祖即是迦毗罗等。支流分异遂为六宗。今先列什公所释。次列大经辩异。初言富兰那者。什曰。迦叶母姓也。富兰那母字也。计一切法犹如虚空不生不灭肇云。其人计一切法断灭如空。无有君臣父子忠孝之道。末伽梨者。什曰。末伽梨字也。俱赊梨母也。计众生罪福无有因缘。肇云。其计众生苦乐不由因断。自然而尔。删阇夜者。什曰。删阇夜字也。毗罗胝母也。计要经生死弥历劫数。然后任运自尽苦际。肇曰。计其道不须求。如缕丸转于高山之上。缕尽则止。何假须求。阿耆多翅等者。什曰。阿耆多翅舍字也。钦婆罗粗衣也。非因计因著粗衣拔发烟熏鼻等。以诸苦行而为道也。肇曰。今身苦行后身常乐。迦罗鸠等者。什曰。外道字也。其人应物起见。若人问言有其即答有。无等皆然。肇曰。迦旃延姓。余是字。计诸法亦有亦无。尼乾陀等者。若提母也。计罪福苦乐尽由前世。要必当偿。今虽行道亦不能断。此之六师皆悉裸形。自称一切智人。又此四宗六宗并不出于本劫本见。末劫末见等六十二句。具如第五中说。比之可知。肇曰。尼干是出家外道总名。如佛法中沙门名也。此之六师佛未出时。皆道王天竺。至佛出世其宗已盛。故云至佛出时。次引大经以辩同异中。言出罗什疏等者。什公无别净名疏。但有与生肇等诸德注经。今文所用义兼生肇。将彼所释以望大经。六人名同所计则有三同三异。三异者。谓二四五彼此文异。言三同者。谓大经初与什公初同。三与六同。六与三同。经中因阇王障动遍身生疮。又无良医能治身心。有六大臣各白王言。若常愁苦愁遂增长。如人喜眠眠则滋多。贪淫嗜酒亦复如是。今有大师各在某城。为诸弟子说如斯法。富兰那说无黑业无黑业报。无有上业及以下业。此与注经初文同也。注经云。一切诸法犹如虚空。无有业报等。二者末伽梨说一切众生身有七分。谓地水火风苦乐寿命。如是七法不可毁害。安住不动如须弥山。投之利刀亦无伤害。无有害者及以死者。故大经文与注经第二异。彼注经第二云。苦乐无有因缘等。三者删阇夜说。诸众生中。王者所作自在如地净秽等载。三大亦然。等洗等烧等吹。如秋髡树春则还生。以还生故当有何罪。此间命终还生此间。苦乐等报不由现业。由于过去。现在无因未来无果。以现持戒遮现恶果。此与注经第六文同。彼注经第六师云。罪福苦乐皆由前世。四者阿耆多翘舍钦婆罗说。若自杀若教人杀。盗淫妄等。亦复如是。若杀一村一城一国恒河已南布施众生。恒河已北杀害众生。无罪无福。此与注经第四异。彼注经第四云。今身受苦后身受乐。五百迦罗鸠驮说杀害一切。若无惭愧不堕地狱。犹如虚空不受尘水。有惭愧者即堕地狱。一切众生悉是自在天之所作。自在天嗔众生苦恼。自在天喜众生安乐。此与注经第五异。彼第五云。亦有亦无随问而答。六者尼乾陀若提子说无施无受。无今世后世。经八万劫自然解脱。有罪无罪悉皆如是。如四大河悉入大海。更无差别。此与注经第三同。彼第三云。计一切众生道不须求。如缕丸极。又饰宗所引律文与此复异。而开为十人宗但有六。一迦叶富兰那。二末伽梨。三劬奢离。四阿夷头。五翅舍钦婆罗。六牟提移婆休。七迦旃延。八训若。九毗罗吒。十尼乾子。乃会云。涅槃第一当此第一。涅槃第二当此二三。涅槃第三当此八九。涅槃第四当此四五。涅槃第五当此六七。涅槃第六当此第十。然罗什三藏亲至五天。翻译焕然流行当世。如何以母显子。饰宗分为二人。未审此意。又诸外道姓虽多种。多在婆罗门中。通计婆罗门姓。姓中最胜。如长阿含第十云。有梵志名阿昼。与五百弟子来至佛所。作如是言。刹利等姓常尊敬婆罗门。佛念言。当调伏之。便语言。汝姓何。答。姓声王。佛言。汝是释奴种。五百弟子皆举手言。此摩纳真族姓子。颜貌端正辩才具足。能与瞿昙共论。佛告五百弟子。若汝师不如汝当舍师与汝共论。若师胜汝汝当默然。于是五百弟子便默。佛告摩纳。过去久远有懿摩王生四子。一名光面。二名象食。三名路指。四名庄严。四子少有所枉摈出雪山。懿摩王有青衣名曰方面。与一婆罗门交通。遂便有娠生一摩纳。堕地能言故名声王。从是已来婆罗门种。遂以声王为姓。又问摩纳。汝昔曾闻先旧大婆罗门说种姓因缘以不。彼便默然。再问皆默。佛言。吾三问不答。密迹持金刚杵在汝左右。即当破汝头为七分。时力士持金刚杵。在摩纳顶上虚空中立。若不时答即时下杵。佛告曰。汝仰头看。即便仰看便见。见已恐怖。即移座近佛依怙世尊为救为护。即白佛言。世尊。当问我当答。佛即问。答言。亦曾闻先旧诸婆罗门说。五百弟子皆举手大声言。摩纳是释奴种。佛复作是念。恐五百弟子憍慢称彼为奴。今当方便灭其奴名。即告五百弟子。汝等诸人勿谓摩纳以为释奴种。婆罗门是大仙人有大威德。伐懿摩王索女。王以畏故以女与之。由此佛言得免奴称。次明附佛法外道者。亦因佛经以为生计之由。此二宗计出大论第一。二宗通云龟毛兔角无常无我。方广复计空幻为宗。言犊子所计我在第五藏者。出四句外。问。论明四句何故与今文异。今文与五阴各四合二十句。即是外计二十身见。先列四句竟。次引论证。论文并与毗昙不同。答。文异义同。论第一释犊子中云。如犊子阿毗昙四句云。五众不离人人不离五众。不可说五众是人。不可说人是五众。人是第五不可说藏中所摄。故知毗昙前之二句。即摄身见二十句。二十句秖是四句。约于五众成二十耳。毗昙后之两句。明我在于四句之外。故云不可说五众是人等也。今犊子下辩同异。今犊子计我与外外道总有四异。一外外计我在四句内。今犊子在外。二者外外从本四人开成二十。今犊子计但是一人。三者外外计我为真或常或断。今犊子计仍为俗谛。四者外外计于神我。今犊子但是人我。为是义故名附佛法。异于六师。所以今文引二十身见。正当犊子所破之我。我即四句一异大小。又云三世及无为者。三世可解。无为即是虚空无为。以外道亦计虚空是常等。故今犊子谓我过于四句之外。必不以数缘为第四句及不可说藏。犊子亦用数缘而破于我。次释方广道人者。初出所计。言读佛十喻等者。前犊子所计依于小乘。今方广所计依于大乘。故因十喻而生计也。十喻如前释。应知方广亦具四义非大乘门。一者不识所依真理。二者不识所起惑相。三者不识能计生使。四者观法不能破计。是故宗虽附于佛法犹名外道。故龙树于大论中引来斥之。三学佛法中先小次衍。初引大论不得般若方便等者。犊子失于小乘方便。方广失于衍门方便。论文意云。学佛法者尚堕有无。乃至衍门失意亦为邪火所烧。况复犊子方广等耶。言方便者。谓通真之门计以为实。失能通门名失方便。况犊子等能所俱失。宁非外道耶。中论云执非有非无等者。引大喻小。衍门虽胜若执双非以破空有。尚成愚痴。况复小乘执第四门而非见耶。故百论等者。此中诸意正斥论师破小为外。若生执见大亦成外何独小乘。若无执见小门亦是何独大耶。如何顿破同彼外人。初明百论正意。大乘论师下明谬破之失。所言炎者。如火之炎炎即是旁。立大破小为正。破小为外是旁。亦云。论师名炎作如是破。若破二论师能计之心。起爱起恚。实同外道。今大乘论师直破他二论为计有无外道。故成失也。所以下文救云。论起之处人皆得道。乃至不可雷同迦毗罗等。若大破小秖可巧拙偏圆相形。一往贬挫引进而已。不应顿尔同彼外道。故大乘师此破成谬。从然成论云下。引论文救。实是空义不同外计。言似无者。正空之无似于无见。而实显理永异邪无。若以小无似于邪无。而便破者。大乘亦似何独小乘。又同百家之是等者。次评家判于论师与百论宗破立同异。二家并以论宗为是所破为非。论师与百论同宗大乘。故云同百家之是。论师破小百论破外。故云异百家之非。次出破宗似小似外。捉义出没等者。若论大体百家破外亦应破小。今但破外。即是没于破小而出破外。论师破小亦应破外。今但破小。即是没于破外而出破小。所以楞伽宗于大乘。文中处处破外破小。即是双存双破故也。又似因中等者。此责大乘论师。破他二论同彼外道。何异勒沙破于因中有果无果。自立亦有亦无计耶。亦非全同故但云似。又似昆勒者。重更与之。何但似于勒沙所计。亦似小乘第三门计。亦非全小故亦云似也。当时下正斥炎师谬破之失。正救二论不同三外。流行论处。入道者众。如何顿斥同彼外宗。纵执者成非何关正法。故云此应从容。有执则非。无执则正。住小则非。通入为正。故云不可雷同等也。等取优楼。若以大破小等者。此通伏难。难云。若云二论不同外计。何故净名斥须菩提云。外道六师是汝之师。彼师所堕汝亦随堕。是故通云。此且斥其不见中道挫同六外。非是夺其小为大门。次明邪人执法不同中。初引关中疏云一师各有三计者。什曰。一师有三。谓一切智神通韦陀。六师各三合成十八。一切智神通如前三仙及第五卷本劫本见等说。又神通中言变城为卤等者。卤碱土也。扪手摸也。余如释签第二卷记。言韦陀者。即是外人一切典籍。如摩蹬伽经上卷云。有旃陀罗名帝胜伽。求婆罗门女以为子妇。诸婆罗门及诸人等悉皆毁訾旃陀罗姓。帝胜伽言。汝婆罗门姓。若因韦陀名婆罗门者。如昔梵天修学禅道。有大知见造韦陀论流布教化。其后有仙名曰白净。造四韦陀。一名赞诵。二名祭祀。三名歌咏。四名攘灾。一一韦陀各四万偈。偈三十二字。复有婆罗门名曰拂沙。有二十五弟子。于一一韦陀广分别之。遂成二十五韦陀。于后展转弟子别造。遂成一千二百一十六韦陀。当知韦陀分散之时。婆罗门种亦应分散。若韦陀坏时。婆罗门种不散坏者。如何得名婆罗门种因于韦陀。今言韦陀且从根本以四为定。谓赞诵等。星医等者。说文云。万物之精以为列宿。多在攘灾祭祀二韦陀中。此土亦有。彼如摩蹬伽中。又有莲华实婆罗门。问帝胜伽言。汝知星不。答言。密要尚知。况此小术。广说二十八宿及七曜等。然经列四方七星与此方稍异。此方者。西方七。奎娄胃昴毕觜参。南方七。井鬼柳星张翼轸。东方七。角亢氐房心尾箕。北方七。斗牛女虚危室壁。经所列者。西方从昴星起。终至柳星。如是递迁一方各七。应是地异故星移三座。经中一一各出其星名数。星之形状及以星姓。祭法所须。日行度数。又有六宿一日一夜共月俱行。谓毕井氐翼牛壁。言七曜者。日月及五星。五星者。谓荧惑星镇星岁星太白星辰星。复有罗睺星彗星通为九星。复云因于星行离日近远。辩所生人善恶之相。复占诸宿离月近远。辩于起立成坏之相。复占月在某宿。天雨多少并日月薄蚀所主诸事。复占日月所在地动吉凶之相。后乃为佛广破其相。大论第十亦略辩星法。谓若月至昴张氐娄室胃地动。属水地神。是岁无雨不宜麦。若至柳尾箕壁奎危地动。属龙神。灾同前。若至参鬼星轸亢翼地动。属金翅鸟。灾同前。若至心角房女虚井毕觜斗地动。属天帝。安隐丰乐宜五谷。余如星书非今所要。医法者。如此方华他岐伯。扁鹊神农。黄帝葛仙。公张仲景等所集。西方如耆婆持水流水等。兵法者。如黄石公太公白起等六韬所明。次对三种念处。文在大论二十一三十七广明。共谓事理俱得。事谓得灭尽定。理谓无漏缘理断惑。缘谓当教四门文字教法。教法皆以所诠为境。境即所念之处谓身受等。故云境法。次引如毗昙云烦恼障解脱等者。烦恼是能障。解脱是所障。禅定障解脱者。禅定即解脱解脱是所障。一切法亦如是。若障破已。即得禅定及一切法。是故云也。且寄三藏分别如是。次执下衍门三种。准四念处四教各三种念处。三藏如前。正是今文三宗翻对。若通教者。以自他等四句观破爱见四倒。皆如幻化。名为性念处。亦以九想等一切事禅。名共念处。见生无生等四谛。一切佛法。名缘念处。别教三种有通有别。通则位位皆有三种。别则十住为性。十行为共。十向为缘。登地三种分分而发。性显法身共显般若缘显解脱。圆教三者。性谓观十界色一色一切色一切色一色。了达色中非净非不净性。余三亦如是。名性念处。观十界色非垢非净双照净不净。其性不二。不二之性即是实性。余三亦尔。是名共念处。观此身受心法。起无缘慈悲。寂而常照不动而运。普覆法界名缘念处。三种念处一心中具。以智慧观名为性念处。定慧均等名为共念处。所有慈悲缘九念处名为缘念。后三即是衍门三种破见。后三教四门是也。前言唯佛得第三者。问。前何故云千大罗汉并是无疑。今云唯佛。答。罗汉非不得。但推佛为最。

　　止观辅行传弘决卷第十之一


　　止观辅行传弘决卷第十之二

　　　　唐毗陵沙门湛然述
　　次明见发中有标。有双释两因。有开释两缘。有譬有合。初双譬两因。决却下双譬两缘。浚者深也。暗障下合。不合两因但合两缘。如是下明见发之由。次明见发之势举譬。次明见成不。从此下正明见发。外等六人并三藏四门及结。并如文。骏者马之美称。亦速疾也。何但下衍门中。初生起引同。今于下正释。初通教见真四门。初释。次结。次若于下明入中四门。正门既有利根见中。今明发见亦有利根生于中见。此见起时亦谓障中幻化。从障中无明眠法而生。此之无明亦即法性。或言下别教。初正明四门。次结。初圆发中初正明四门。次明互融。所破下重明见发之相以简滥云谓是无生忍。者。得未到定尚谓无生。况圆门起见而生谬解。是知时代罕有识者。次结如文。大乘下总结成内邪。实语是虚语等者。大乘实教本是实语。以其依语各生见故。故成虚语。涅槃是生死等者。举例以释语见之相。生死之法本是涅槃。今成生死者。由生著故。多服甘露等者。举譬重释语见之相。佛教如甘露起见如多服。失理如夭命。夫四见为诸见本等者。明破立枝本。如单四见并为复具无言等本。但破于单复等自破。如单四句中有见若破。余三自破。故第五破见中云。此见破已一切皆除。自他复为共无因本者。然自等四句亦与有等四句义同。亦与因中有果等同。是故今文彼此互用。如计泥中有瓶。亦名为有。亦得名为因中有果。亦名计自。初句既尔余句亦然。是故今文约自等四而为破立。既识自等四句枝本。余二四句准此可知。何故自他为共等本。由自他合故得有共。由破共故故立无因。故知自他为共等本。次引龙树证者。但广破自他。共生既以自他为本。若破共生是故但云若言共生。俱有自他二过。是故不可复计自他。无因既以共生为本。若破无因是故但云从因缘生尚不可。况无因缘而有生。所以但云无因则不可。当知单四但破自他。共无因见。随例而破。本倾枝折即此意也。今大小乘下次以佛法例释。内外虽殊枝本义一。若欲推破。但破根本枝条自去。此但通例。次若三藏下约教释相。于中先明藏通。次明别圆。初藏通中先明两教。次判自他界内外别。若通而言之。四教各有四性义也。若别论者。如第三卷即以四句各对一教。三藏为自乃至圆教以为无因。今此文中复非通别。即以四句中之二句。约枝本说。故以四教但对界内界外自他根本。根本若破界内外破。共及无因例亦可知。故搜前后诸文。不出此之三意。然知所对虽即不同。名下之意各有所以。次释别圆先正释。次判君臣。言强弱等者。君者可以理天下。亦尊也。即是教主可理万机。臣者助也。下也。今言互有强弱者。藏别两教方便道中主未有功。故云君弱。主既无功功归于臣。故云臣强。通圆两教生之与灭并由法性。法性是君故云君强。生之与灭非关方便。方便是臣故云臣弱。此中且判别圆二教。前谓别教。别教人谓生之与灭。既由黎耶及缘修智。缘修黎耶既非正主。名之为臣。虽非正主生灭由彼。故云臣强。真即是君既不由真。故云君弱。今即圆教。圆教人谓迷悟由理。不关黎耶及缘修智。故云臣弱。生灭由真故云君强。言余二者谓藏通两教。虽不见中以真为君。三藏生灭既不由真。故云臣强。通教君强比圆可见。君臣强弱虽即若是。判自他性意则少殊。由界内外对惑对真自他翻倒。故使所对自他交互。次从夫因闻下略明多少。次明发异所伏。结前生后如文。次行者下正明见发。虽云因闻必须先有禅定。禅定未能发见。于此禅后复藉少闻力。故云因闻。非全散心得为因闻。以散心中无发见义。初外外中云余三亦如是者。依初三祖但云余二。依入大乘故云余三。次附佛法中应具列二人文但列一。所言等者等取方广。第五不可说是犊子法。及以幻化是方广法。次明佛法。先小。次衍。衍中初正明发。虽发此解下判见体性。此见虽依大乘门发。见生执盛。不成大乘入道方便。故云非大方便。故知此见不名衍门三教贤位。亦复不入三藏内外凡中。故云不入小贤中耳。震旦有二福者。一无罗刹二无外道。傥使此土有得通外道。此方道俗谁不归之。如姚秦时有天竺外道。来至此土。颜容可畏眼光外射。姚主见已请求角试。帝问什公。什公曰。恐此土无人能对此外道。又云。于此众中融公应得。命来问之融受斯命。乃令姚主请此外道师徒。七日入内供养。融窃读其书七日之内究其宗旨。便克日论议。才登论席。融先叙其宗而广破之。次引此土经书问之。默无言对。什公嘲之曰。君不闻大秦学海而欲以蚊嘴倾之。于是外道便还天竺。若使此时不破其宗。此土学宗皆为所坏。验知此地有不受邪人之福也。又西方外宗及大小乘经论所载。此土咸谙。故彼方外宗多不敢至。次寄此以辩于彼者。此方既无外道宗计。泛将庄老以例韦陀。次结数者。一种有三约人成七合二十一。准入大乘亦应合有二十八人。次依佛法不同中初小次衍。初云通慧自在者。通谓通神慧谓一切智。下通韦陀等者。迦毗罗见尚自窃读三藏及行。今人信他所引经论。谓为有凭。不寻宗源谬误何甚。次别明不同中。初一切智中云论力者。大论云。有外道名论力。自谓论议无与等者。其力最大故云论力。受五百梨昌募撰五百明难。来难世尊。来至佛所而问佛云。为一究竟道为众多究竟道。佛言。唯一究竟道。论力言。我等诸师各说有究竟道。以外道中各各自谓是毁訾他人法互相是非故有多道。世尊其时已化鹿头成无学果。在佛边立。佛问论力。众多道中谁为第一。论力云。鹿头第一。佛言。其若第一云何舍其道为我弟子。入我道中论力见已惭愧低头归依入道。神通中引大论云所因处等者。如禅境中根本九地。并有通用。以诸外人不得特胜等故。依所因地用通则广。非所所因处用通则陕。九地展转迭为强弱。此则从禅以判强弱。乃至佛法内邪或因特胜等。但发轻举身通等。具如第九卷中简。韦陀中云治家济世等者。如孔丘姬旦经籍三皇五帝之书。孝以治家。忠以治国。辅国利民。故云济世。结会中先叙意。次如迦罗下出法相。次正示。云验之以元始等者。问一切智由何而得。观其所计从何宗来。故云元始。观其所引为证何等。以此而推识其归趣。故云察之以归宗。复以旧惑新惑勘之。则正之与邪宛然可识。菽豆也。清浊自分如菽麦异一一见别如清浊异。故云殊类。何意下结责邪正。既以混和等者。邪正尚自不分何能简大异小。拔谓简出不令混同。
　　○次明过失中先释。初约此方。言周弘政释三玄者。广雅云。玄黑色谓幽寂也。此三似幽而不出阴阳等道。初易中云易判阴阳等。约有明玄者。如云太极生两仪。分而为天地变而为阴阳。故曰是生两仪。两仪既立变化生乎其中。又云。天地变化能生能成。君臣变化能安能理。故知君臣父子之道不出于阴阳。八卦六爻亦不出于阴阳变化。变化相易吉凶生焉。吉凶虽生穷理尽性。以至天命。故知即是约有明玄也。又复周易但论帝王君子之道。卜筮阴阳之理。故并不出于有。老子守雌保弱去泰去甚。如云有生于无不可名焉。复归于无。如是等并约无明玄。庄子内篇自然为本。如云雨为云乎。云为雨乎。孰降施是。皆其自然。又言有无者。内篇明无外篇明有。又内篇中玄极之义皆明有无。如云夫无形故无不形。无物故无不物。不物者能物物。不形者能形形。故形形物物者。非形非物也。夫非形非物者。求之于形物。不亦惑乎。以是而言虽有变非之言。亦似四句而多在不形而形等。即有无也。又云。有信有情无为无形。如此等例其相非一。故知多是约有无明玄。礼制下明破果不破因。许有卫身安国等。是不破因。但立德下释不破因。但立德卫身不言招报。即是亦无。庆流后世即是亦有。次斥行相中初斥善行。于中初如云下明行相。次得有下斥。斥中初判属初禅。次以小涅槃难。又法下大涅槃难。云妙此等者。即以此妙妙此诸欲。唯妙无欲。是欲皆妙。妙不可得。故云皆无。妙谓涅槃。欲即界系。故证真者欲妙皆无。不得彰言了义说者。纵是菩萨迹在彼教。未得彰灼显了而说。说彼教主即是大权。世人常云。孔子是儒童菩萨。故三教殊途而同归。此约释教开迹而说。方有此言。若开未开。教终是俗。秖缘教法犹是有漏世间之法。是故教主未得彰言名为殊途。但息下结行相。诐者险也。佞谄不忠也。次明无记中先明行相。次斥。如文。明恶行中初明行相略斥。次引例。云如庄周斥仁义等者。庄谓孔子为仁义贼。以行仁义虽防小盗。不意大盗。大盗者谓竭仁义以谋其国。竭字非应作揭(去列切)高举貌也。如负建鼓而求亡子。讵可得乎。亡者逃也。负鼓击之以求逃者。未之得也。谓孔子负仁义而求自然。未可得也。本以下结斥。斥孔子揭仁义为恶。不意庄周揭自然而为恶也。次明西方。初叙来意。次例外见为三者。破因不破果者。不说往因名为破因。犹存现果名不破果。立现因故名不破因。不言当果名为破果。第二俱破不破一切法者。往因现果现因当果。并破云无故云俱破。而不能破三无为法。名不破一切法。以外道中立虚空常。若择灭非择灭。外道法中本无此二。犹存不破故云不破一切法。若复不许立三无为。名破因果及一切法。第三外道与佛法何异者。以第三师难佛法。佛法亦破世间因果。如断三界一切见爱。亦破三无为。何者。数缘灭处尚自非真。但因此灭而会于真。证位非数亦复如是。此二尚非况复余一。故知佛法亦破因果及三无为。又大乘亦破小乘因果及三无为。当知第三与佛法不异。大论去。答邪正不同。我正法中虽体析殊。并是正法。外道亦有下重难。外道邪因缘下重答。邪正既别体析不同。有人下复出他难。他人云。外道但云破因破果破但是析。不名为体。当知外道唯析无体。今明去正释也。破语意通兼于体析。若邪若正俱有破名。如佛法中大乘名体。中论大乘首尾皆破。岂以名破则非体耶。故知破名兼于体析。是故但依大论邪正因缘。以判大小及邪正等。次明行相自三。初释恶行。先举况。云真观空人等者。出世观于无漏真空之人。尚不作于有漏诸善。况作有漏三途恶耶。故知作恶非出世士。起空下明空见为惑所依。同我下正释空见三法。初一切智中初明空见生使。云人不知空等者。见他一切不解空人。慢他如土。次引六师为例。云若有惭愧等者。此指六宗迦罗鸠驮。具如前说。背脍等者。无惭之人以木像背用切鱼脍。将佛经论用糊屏风。天雷之时而井中尿。佛法因果隔世方现。岂以现在未报而谓无碍。次自行下斥失。次是人直发下明神通。空见既盛但成鬼通等三。又广寻下明韦陀以韦陀见广破于他。嘊犬斗也。喍者齿不正也。嗥者犬怒也。吠者犬鸣也。兼略释疑使。次明化他亦三不同。自恶劝善。既以恶为实以善为权。下文自行善自行无记。还以善及无记。以之为实余则为权。次明内邪。先小次大。初文先标门相。次明四门行相。初明有门自行中。初略明三行。九十下引证邪门。次明正法本意。次斥人成失。次略例化他。次例三。次大中初自行。次化他。次斥失总结。并如文。并决中初举四譬。初云金铁二锁者。大论二十五云。譬在囹圄桎梏所拘。虽复蒙赦更系金锁。人为爱系如在囹圄。虽得出家更著禁戒如系金锁。今借譬此内外生著。在狱铁锁如外计。逢赦金锁如内计。金铁虽殊被缚义等。佛法虽胜见系无差。玉鼠二璞者。璞者玉也。郑重玉璞。若有得者与其厚赐。周人闻之规其厚赐。周人风俗名死鼠为玉璞。乃将诣郑。郑人笑之。其人悟已答郑人曰。楚人凤皇其实山鸡。以楚王重凤有不识凤者。路行见担山鸡者。问之曰。此何鸟。担者知其不识。乃戏曰凤皇。其人谓实便问担者。贩耶。答。贩。问。几钱。答。万钱用价买之。拟欲上王得已便死。楚王闻之愧而召问。王亦谓实乃以十万赐之。故知周郑之体净秽永殊。无著如郑起见如周。名同体异。此之谓也。有于三藏乃至圆教四门之名。义之如璞。起于见爱其如死鼠。牛驴二乳者。大论二十云。余处或有好语。亦从佛经中出。若非佛法初闻似好。久则不妙。譬如驴乳其色虽同抨但成粪。故佛法外语同有不杀慈悲之言。搜穷其实尽归虚妄。今此亦尔。外计虽有有无等言。研核其实尽归虚妄。佛法大小一十六门。虽云有无。但破执心自归正辙。故云有成不成。于外起计如驴乳。藏等起计如牛乳。乳名虽同其体永别。见名虽等所执各异。外虽除执无理可成。藏等离著自入正辙。研练者谓核归本宗。迦罗镇头等者。大经第六四依品简田中云。善男子。如迦罗林其树众多。唯有一株镇头迦树。二果相似。是果熟时。有一女人悉皆拾取。镇头迦果唯有一分。迦罗迦果乃有十分。女人不识持来诣市。凡愚不识买迦罗迦。啖已命终。有智人辈闻是事已。问是女人。汝于何处得是果来。女人示处。诸人即言。彼方多有迦罗迦树。唯有一株镇头迦树。诸人知已笑而舍去。经譬僧蓝恶众清众。今借以譬内见外见。二见名同有害不害。如外见发说无因果。归于邪无。若内见起。犹执大小经论所诠。害谓损其善根。次广斥中初约神我斥。各执下总斥非谛。自谓下斥有苦集而无道灭。自言下斥非正解。虽起下约愿行斥。次约三法斥。根本变化者。依于根本十四变化。所谓初禅初禅化。初禅欲界化。二禅三变化。三禅四变化。四禅五变化。上能兼下通成十四变化不同。十八变者亦属身通。一右胁出水。二左胁出火。三左出水。四右出火。身上下出水火为四。并前为八。九履水如地。十履地如水。十一从空中没而复现地。十二地没而现空中。空中行住坐卧为四。十七或现大身满虚空中。十八大复现小。凡如意通皆名变化。又瑞应经中佛为迦叶。作十八变。亦是如意通相。所读韦陀至非法界流等者。既是世智则非法界任运流出陀罗尼总持之力。非不思议三轮化益。虽断钝使下。通约邪道斥。既计非想等以为涅槃。但能断于下八地惑。厌下欣上犹如屈步。非想寿尽。顺后受业之所牵生。随道受报。二约所依中。初三外下斥失。此虽下开权。次引况。举无情华叶尚悟支佛。故如发见能助正道。所以见发不须卒断。然支佛下比所依法邪正不同。华叶虽非正法能令悟理。外见亦尔。纵因外见令入正法。然所依见体终是邪。末代痴人闻密得见意。复闻华叶为支佛因。便以己见谓为真实。故重斥云。皆由著心故法非正。若三藏下次内法中。先约四教。初三藏中先经。次论。引妙胜定经等者。彼经佛告阿难。吾却后二月于拘尸城灭度之后。八十年中多有众生端坐树下。观除入舍。十亿众生九亿得四果。二百年时百亿众生十亿得四果。三百年后五百年前。我诸弟子渐著恶法。心怀嫉妒邪命自活。五百亿人作沙门。一亿人得沙门果。五百年后我诸弟子身著俗服。畜养猫狸驴马积聚谷米。自作自啖畜养奴婢。当知尔时十万亿人出家。一万人得沙门果。八百年后千年之前。亿亿人出家作沙门。百人得四沙门果。今初举百即八十年也。总举大数故云百年。故知去佛世远。人根转钝得道弥少。若以著心闻无著法。亦皆起著。如辟支佛以无著心缘于华叶。尚得悟于无著之果。当知下结意。譬如下斥依法起计。知门下合。速出下劝进。复次下斥能计者阙行之失。初法。如文。譬云久住城门等者。正法所都为城。通法之教曰门。四门相望互有精粗及巧拙等。巧拙秖是重明精粗。以著心故习四门法积岁方成。修习时过第一义谛。此生非冀。谓南是北非者。略举二门。即是四门互相是非。不能入道。著者下合。媒者和合之主。炫者行卖其身。今以自身为主行卖其见。自媒自炫以求显达。宣媒炫言故云打自大鼓。处众自高故曰竖我慢幢。方等问桥等者。譬长时之失。彼方等陀罗尼经第三云。我于往昔作一居士。受性憍慢不求出世之典。有一比丘来诣我所。从我乞求济身之具。我时问言。沙门释子汝从何来。何所求索。为姓何等。学何等律。习何等经。三业之中常求何业。如是重重问无穷已。得患便死。是故施时不须分别莫择上下。又我于往昔作一比丘。时有居士设大施会。施于一切沙门婆罗门贫穷下贱。所须珍宝衣服饮食。我时贫穷故诣会所。于其中路见有大桥。于其桥上见众多人匆匆往来。时诸人中有一智者。我以愚意问彼人言。是桥何人之所作耶。是河从何来。今向何处去。此木何林所生。何人所斫。何象所载。此木为是青松白松。如是次第设于七千八百问已。尔时智者便语我言。咄痴沙门。居士请汝但涉路去。至于会所可得悦意。汝今徒问如是等事。于身无利。咄痴沙门。今且速去。还当语汝。我时闻此便到会所。食已荡尽财物无余。见已懊恼结恨嗥叫。是何苦哉。却到桥上见向智人。智人问言。汝为憔悴多不吉耶。答言。我向徒问无益之言。使我果不值于饮食财物。智人语我。夫为沙门。于身无益理不应问。应观诸法于身利者。宜应须问。云何为利。谓不赞己不毁他。观平等法。自既利己复能利他。是时有九十亿诸忉利天。听智者说发菩提心。是故当知正法四门皆可入道。然于一门为己所入。三门非宜尚非己利。况复世间有漏法耶。人亦下合。老无三味者大经十一云。譬如甘蔗既被压已。滓无复味。壮年盛色既被老压。无三种味。一者出家。二者读诵。三者坐禅。次通教中先判同异。有法譬合。天门直华等者。以直对曲以华对陋。此以通教为直为华。不假观于无常苦等。径观于理故名为直。巧拙如前二医之譬。华谓华整。观幻空等不同析有龟毛之拙。别圆相望亦复如是。天门者皇城正门。余门者偏门也。前之两教见真谛王。后之两教见中道王。若法华玄中。则以真谛如见使君。复次下依门起见。有法譬合。利根下叹失。别圆中先辨同异。次斥失。并如文。以此而观下结劝。须辨内外大小能所是非巧拙曲直。能知此者。如明眼人自晓清浊。清浊者。诸教诸门有著无著展转相形。次明见起所由。初通标头数。云五番者。总以外见及犊子等。为邪宗一番。四教为四。言广论无量者。如上九禅禅中地地皆能发于一百四十。又因禅发为百四十。若更因闻又百四十。是则无量二百八十。良以下判所因通别发法不同。云通修止观者。观阴入境也。通修之时止观体一。凡有所发必有所依。故见是慧性。发必依观。禅是定性。发必依止。次判难易中初法。次譬。如人久别等者。名如一切智。智则难忘。面如通等故事易忘。若先世下明邪正。有鬼缘等者。发心邪僻与鬼交往。名为鬼缘。是故今世鬼则加之。则能发鬼神通。圣加亦尔。可以比知。复次先未识下。明见境意。初法。次譬。初法者。恐不识之随见造行。或匆匆卒断失于方便。如蛊等者。蛊字应作蛊。谓事毒也。谷之久积变为飞蛊。因食入腹而能害人。如本有蛊病复患寸白。则不须先治寸白。且养之以啖蛊病。其虫色白身长一寸。故曰也。蛊病差已方治寸白。钝使如蛊见如寸白。养利啖钝钝尽方更治于利使。翰珠者薏苡子也。以根为汤可泻寸白。亦可治螝。所以下合。先明所以。次正合。雷者阴阳荡动也。震者霹雳也。今以法音如彼雷震。而无机钝使如聋不闻。若入下明教观不同。初观次教。初文先明养见意。小乘卒断名为动见。大乘达见即是道品。且养见惑以啖钝使如由破贼。后方达见即是道品。名为勋成。是故达见即道品也。故举譬云如对寇破贼等。勋者功也。是为下结。以见为侍者。夫为侍者出入随人。今以养见如出。观成如入。此养外见为侍。外见尚然。况佛内见不为侍耶。次历教。初三藏及通教中。先明见境助道力大。次引证。先引大论。三恶亦有得道等者。论第三释天人教中。如来为度诸道众生故。亦在余道中生。何故但云天人师耶。答。余道少天人多。如白人黑黡不名黑人。三恶如白人得道如黑子。三恶得道良由有慧。见属慧性故悟道甚疾。诸经不说三恶道中有慧性者。以少故耳。福德生天不悟道者。良由无慧。故知带见沉沦。纵堕三恶闻法易悟。胜于人天。如诸下引佛化仪。[豸*爪]獠等者。此则通举边鄙无礼教者。尚不解于人间世语。何况出世妙理之教。故佛于此等则未出世。[豸*爪]獠等类亦堪感佛。况复西方本无[豸*爪]獠之名。但是举此以拟彼耳。今文意者举于四远。如前所引。分形等者。佛既未出。明如来权巧尚教其见。令诸菩萨先同其见为师为导。后示受破俱入正道。法华下引证权人先同后异。引况如文。若先下约别圆教断不断以判。言过同三外者。但谓所起之见增长新惑。云同三外。非谓所依别圆之门言先世已断通惑等者。或是断见或侵少思。云同二乘。若见思都尽亦不生此。既分断见思。当知起见不同凡下。外外见等尚养。况二乘见耶。净名乃至进退解之等者。引证二乘不可一向名见。挫同诸见为进。依本二乘为退。二乘被斥同诸见者。取其不见中理边。外见尚以为侍何况二乘。若拨若取。乃是抑扬之言。是故不可一向名见。今生下明功能如文。
　　○若作宗等者。比决宗途。今之见境有一百四十宗。且依佛法内门。亦有一百一十二宗。比地摄等论彼论但是当教一门。如中论中。虽具大小两乘观法。委论其门门则不足。言邪正途辙等者。今家所辨若邪若正。邪是见正是观。邪正各有一百四十。如是途辙与彼诸论优降天殊故云几何。夫佛下引佛化为例。两说等者。谓摄及折。摄谓养见研心。折谓破无遗芥。故引二经以证折摄。大经执持刀仗等者。第三云。善男子。护正法者不受五戒不修威仪。应持刀剑弓箭矛槊。护于清净持戒比丘。文中广说觉德比丘昔缘。于过去欢喜如来灭后。此比丘广说九部制诸比丘。不许畜八不净物。为破戒者执持刀剑之所逼切。尔时有王名曰有德。往说法所共破戒者极生斗战。命终生于阿閦佛国。觉德亦同生于彼国。而为彼佛声闻弟子。下文又云。护法优婆塞应持刀仗。拥护如是持戒比丘。若有受持五戒不得名为大乘人也。不受五戒执持刀仗为护正法。乃名大乘。乃至下文仙豫国王等文。又新医禁乳云。若有更为当断其首。如是等文并是折伏破法之人。一切经论不出此二。见心亦尔。如前进退二种解者。亦是折伏摄受二义。又一切圣教不出四悉。故四悉中世界为人即摄受意。对治即是折伏意也。药珠二身破法立法二种方便。如是等例即此二义。若诸见下次以今文破见例之。约多下明见不俱起。唯一事实者。空见既成谓已为实。约一一见等下今家分别见相。如上百四十见。一一各作十乘观法。种种巧说皆可经夏。次束成观门。一一见等者。束向百四十见。共作一番十乘观法。亦不可尽。诸见下正示观境。次正明修观自具十法。境中初思议境。先标空见为十界因。次引二论。次以见境例论。今此空见亦具二义者。亦似成实毗昙两门意也。何者通论秖是不善。义同成论。别论亦得名为因等起心。一切善恶因之而起。能生十界义同毗昙。由空造恶即三途界。义同成论。由空下正示境中十界。地狱中云阐提尚存等者。犹有怜妻爱子之善。不同空见逆父慢母。故知空见不及阐提。尚不及极恶阐提。况大经通明一阐名信。提名不具等悭贪破斋等者。因无净命果时啖秽。因时破斋果常饥饿。次声闻界中初总斥空见云其实不识等者。先举不识。以显于识。凡夫于见增长流转。非唯不识道灭二谛。亦乃不识苦集二谛。所以者何下释出四谛相也。初文先明苦谛。五阴具足故名为苦。初文是色。纳受是受。取空是想。缘空起行是行。分别空心是识。次从空见是嗔处等下。是集谛先明五钝。五钝阙痴应云不了空见因果名痴。次明五利。非鸡狗等戒者。简戒取不同。谓空为道岂同啖粪等。次结成八十八使。集迷下举过劝识。次道谛文中四念为四。初身念。如文。次受念文中。云受第二句者。依大品中受有四句。谓受不受亦受亦不受。非受非不受。既受不受即是受于四句之中第二句也。但诸下总明念处。从勤破下略明余品。小乘亦得通约观行而论道品。如第七卷初。相生相摄等文是也。灭谛中先灭五钝。次灭五利。次灭八十八。次灭果缚。若于下结成功能。云单复等者。此见若破。第五卷中诸见皆破。缘觉文中初略明十二支灭。言毕故不造新者。以不造新能所故毕。若造新者新还为故。中论云。云何声闻观十二缘乃至不相应等者。彼中论观十二缘中。初文设问。即问十二因缘。至答文中。即答六十二见。何故问答殆不相应。殆者滥也。此问意者问彼论文。论文初十二因缘品。及下文观因缘品。并指云如毗昙中广说者。广说破六十二见。故邪见品属观因缘。一往观之似不相应。是故问出令知不别。令云秖此是答者。正以邪见答观因缘。非不相应。即破三世二世并是邪见。故净名云。深入缘起断诸邪见。故因缘观正为破邪。故非不相应。从又观刹那空见去。正明起于十二缘观。先明十二缘生中。初推现三因。有支中云有能含果等者。且约初迦毗罗等说。亦应遍约附佛法起。乃至佛法一十六门随所计者。皆是有支。次推现五果。次推往二因。无明下推往至现。若知下推灭。初明灭十二支。次例灭诸见。若于下明得失。先得。次失。鼻隔者。无深观行唯止心鼻隔。因此观故发得空见。此人尚不识小乘真谛。岂能观于空见之心令成妙境但随见转堕于见网。散心法师置而不论。暗证等者。尔雅云。龟有十种。一神。最神明故。二灵。边如玳瑁可卜者是。三摄。腹下折食蛇者是。四宝。五文。甲有文负河图。六筮。在蓍丛下。七山。八泽。九水。十火。其犹火鼠。故知摄山水泽等皆凡龟也。暗证无智其犹凡龟。散心不了其犹盲吠。故知散心尚自不能善分别空见相状。及空所起苦集无明。岂论发得。故云稆吠。稆者野也。菩萨界中初三藏文。先明起誓之由。誓即愿也。既识空见谛缘即知病识药。识苦集是知病。识道灭是知药。因缘六度准此可知。虽自欣识药愍彼有病。然须入三昧修习令知。既识空见谛缘者。牒前二乘所观之境。以为起誓之由。即以此由用为誓境。次明四谛誓境。如一空见等下。正约空见而起弘誓。文自为四。此中四弘义兼内外。内即内心。约一空见刹那之心。名为五阴。五阴即是众生故也。一人一生凡几刹那。此约内也。一人尚尔去。约一有情以为况释。别别有情众生尚多。况复刹那为一众生。即是约外。若内若外众生无量。下三弘誓准说可知。烦恼为因众生为果。因果无量对治法门理须无量。一一刹那一一无不开佛知见成无上道。问。因之与果既约刹那。如何分于二弘誓别。答。空见依色领纳取像行空了别。揽此五法以成众生。一人既尔多人亦然。还约多念论此众生而为弘誓。有空见故违嗔顺喜等。乃至生于八十八使六十二见。名为烦恼。此则因中一人尚尔。多人亦然。还约多人辨此弘誓。此则自成两弘誓别。若众生下明誓愿之意。观空下约空起行。即是六度。初结前生后。若执下释。自为六文。初言魔施者。空心虽即属于外道。以此施心顺生死故。故名为魔。此诸境中修观之文。唯至此中一时总明三藏三乘。方明通教。是则三藏三乘通属声闻界也。与上诸文欲辨总别二种对十法界。俱通故也。若有下结果满。观空见即是无明去。明通教二乘界也。无明标缘觉法界。生苦集标声闻法界。谛与因缘但开合异。准第一卷。是故今文得作此说。次从二乘知空下。次明通教菩萨。于中重牒二乘与菩萨辨异。次虽度下正明菩萨依境行愿。言如前如后者。前谓前境中及第三前诸圆文等。后谓此文不思议中圆教是也。从复次见惑下。因此广明四教之人治见不同。当知见惑是一。能治四异。前诸文中四教之人皆治见惑。即是此意。次示任运者。且约见断不入三恶。非谓初地初住任运之位。成论去。斥成论文空能治见。今见从空起则空不能治。当知此见则非成论之所能治。故云当设何治。从如水生火去。举喻斥论不能治空。从今知空见去至治之。即是今文四教治见不同。成论但是三藏一门而已。三藏下明四教治见前后。藏通两教智虽小异缘谛同故。是故结云皆先除见。别缘谛异故云别亦先除。圆教可知。然教虽有四。若辨初心不过有二。一者前三教人治见入空。二者圆人见为法界。二意自显勿生异途。更于二外别立疣赘。除坚牢见去。结四教文以斥成论。云何四教共治一见下释疑。如何一病而设四治。从如患冷去引世治释。先譬。次合。一理如身力。空见如冷病。姜桂如无常。见真如复力五石如即空。见色即空名为益色。言五石者。白[王*央]紫英石膏钟乳石脂。故神农经曰。上药养命谓五石炼形六芝延年。中药养性谓合欢蠲忿萱草忘忧。下药治病谓大黄除实当归止痛。重娄如观法。加寿如假智。能飞如入假本草云。重娄者蚤休也。亦名黄精。博物志云。皇帝问天老曰。天地所生有食者。令人不死乎。天老曰。太阳之草名曰黄精。食可长生。太阴之精名曰钩吻。入口则死。钩吻者野葛也。若不信黄精之益寿。亦何信钩吻之杀人。金丹者圆法也。初发心时成佛大仙。准龙树法飞金为丹。故曰金丹。治见既尔下举例。且以思及界内尘沙。故云亦然。若界外尘沙及障中无明。则不关前二。此四下总明念处有出宅之功。举佛遗嘱通四治故。所以者何下释遗嘱意。四人有见不出六道。故举见所造果名为苦具。见之结业以譬鬼神。故法华中以虫鸟譬钝鬼神譬利。竞共下通举三车皆能出宅。三车下历教以释三车同异。此中四教总有九种念处。三藏三一乘各。以谛缘度不同故也。支佛束十二缘为四念处。菩萨行虽六度。观念伏惑还用二乘所观念处今从人别故成三种。故玄文云三因大异。故得为三。通教三乘同一念处。同观无生故也。故玄文云三因大同。故得为一。别教地前名为方便。入空位中体析二种。入假位中但用无量。初地入中名为真实。圆教始终唯用一种。故如三车义兼藏通及别方便。经文出宅正指三藏。故云即是。三乘义通通于通教。故云亦是。别教方便无三乘名。观行不殊藏通两教。故云又是。故知即亦又三不无亲疏。故对三教示不同相。别教入地即是真实。圆教始终与前永乖。故亦云又而不言是。若将别教入地证道。及以圆教始终。名同大车。故下文从但释迦去。约化仪释一代教门。只是先与三车后赐一大耳。次明广略不同。言略说为念处者。念处即是道谛。三十七品七科之一。故云略也。全说七科即是道谛。故名为中。既有能治必有所治。能所俱举即是四谛。故云广也。结意如文。从释迦去。更叙化仪以判权实。且从渐至顿诸教念处虽复不同。各有其意。鹿苑正用三藏。方等旁用三藏。正用三教以斥二乘。令二乘人密成通教故云三人同一念处。次至般若旁用通教。正用别圆加于二乘。密成别益。故指大品名为不共。来至法华会八归一。若除教道但须会七。约此空见去。至不违背者略示妙境。不思议治一治一切治。不违诸教从一开诸。如思议中亦不违诸教。故以一尘喻不思议兼于思议。空见如尘诸治如经。不思议中初总立。从净名去正证。空见心中十界五阴。名为众生。众生即解脱。解脱不出六十二见。是故三法不得相离。一切众生下释上解脱心行中求。谓三解脱。佛解脱下释上诸佛解脱。又观下复释上心行中求。求谓用观观见心已。唯有法性无复见心。能一色下结成不思议境。即是五阴众生两世间也。但阙国土准例可知。不纵不横结成三谛。乃至如意珠等譬。此境下发心。从究竟说。故但举无明法性。亦应愍伤事中苦乐。观此下安心。本性空寂总相止也。净若虚空总相观也。善巧下别相六十四番也。见阴等者破遍也。只此八字摄得横竖及一心等。单复下通塞。唯出别相通塞故云句句。文列似横。实摄横竖及一心等。若不入下正助。昔以空见而行六蔽。今须舍空见复修事度。方乃成治。故一一文中皆举空见及以一蔽。如桥地海等者。具如大论屈如桥梁人马践之等。地海例此亦应可见。释文略讫。故序中云。才至见境法轮停转。后之三境比望可知。增上慢者。如得未到谓无生忍四禅比丘等。乃至遍于大小诸位。未得谓得并名增上。两教二乘三教菩萨。前诸文中处处有之。即后两境一一皆以十观观之。后三大章具如五略后三是也。既云将送行者至彼萨云。后三大章并无生忍已后之相。故略不论。大品法施品云。化恒沙众生令得六通。不如书般若令他读诵。又以此令他读诵般若之福。不如正忆念般若波罗蜜。又此忆念般若之福。不如为他说令易解。云何易解。谓不二相观不入不出。说不共般若波罗蜜功德尚尔。况说法华开权妙教。况复今文即是法华显实妙观。故法华云。施四百万亿阿僧祇世界六趣四生。以四事供养令得四果。不如初随喜人百千万倍。是故愿说令他得闻。生随喜心其功若此。此第五十人随喜之心。亦何必须即是五品之初随喜位耶。准大品文说犹胜于自生忆念。况复能说而能修行。以如说行起于多闻。即此意也。故劝后学勤说勤行。

　　止观辅行传弘决卷第十之二终


