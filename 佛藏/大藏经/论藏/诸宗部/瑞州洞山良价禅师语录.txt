  瑞州洞山良价禅师语录
　　明 语风圆信．郭凝之编




　　瑞州洞山良价禅师语录

　　　　径山沙门语风圆信无地地主人郭凝之　编集
　　师讳良价。会稽俞氏子。幼岁。从师念般若心经。至无眼耳鼻舌身意处。忽以手扪面。问师云。某甲有眼耳鼻舌等。何故经言无。其师骇然异之云。吾非汝师。即指往五泄山礼默禅师披剃。年二十一。诣嵩山具戒。游方首谒南泉。值马祖讳辰修斋。南泉问众云。来日设马祖斋。未审。马祖还来否。众皆无对。师出对云。待有伴即来。南泉云。此子虽后生。甚堪雕琢。师云。和尚莫压良为贱。次参沩山。问云。顷闻南阳忠国师有无情说法话。某甲未究其微。沩山云。阇黎莫记得么。师云。记得。沩山云。汝试举一遍看。师遂举。僧问。如何是古佛心。国师云。墙壁瓦砾是。僧云。墙壁瓦砾。岂不是无情。国师云。是。僧云。还解说法否。国师云。常说炽然说无间歇。僧云。某甲为甚么不闻。国师云。汝自不闻。不可妨他闻者也。僧云。未审甚么人得闻。国师云。诸圣得闻。僧云。和尚还闻否。国师云。我不闻。僧云。和尚既不闻。争知无情解说法。国师云。赖我不闻。我若闻。即齐于诸圣。汝即不闻我说法也。僧云。恁么则众生无分去也。国师云。我为众生说。不为诸圣说。僧云。众生闻后如何。国师云。即非众生。僧云。无情说法。据何典教。国师云。灼然言不该典。非君于之所谈。汝岂不见。华严经云。刹说众生说三世一切说。师举了。沩山云。我这里亦有。只是罕遇其人。师云。某甲未明。乞师指示。沩山竖起拂子云。会么。师云。不会。请和尚说。沩山云。父母所生口。终不为子说。师云。还有与师同时慕道者否。沩山云。此去澧陵攸县。石室相连。有云岩道人。若能拨草赡风。必为子之所重。师云。未审此人如何。沩山云他会问老僧。学人欲奉师去时如何。老僧对他道直须绝渗漏始得。他道。还得不违师旨也无。老僧道。第一不得道老僧在这里。师遂辞沩山。径造云岩。举前因缘了。便问。无情说法。甚么人得闻。云岩云。无情得闻。师云。和尚闻否。云岩云。我若闻。汝即不闻吾说法也。师云。某甲为甚么不闻。云岩竖起拂子云。还闻么。师云不闻。云岩云。我说法。汝尚不闻。岂况无情说法乎。师云。无情说法。该何典教。云岩云。岂不见。弥陀经云。水鸟树林悉皆念佛念法。师于此有省。乃述偈云。也大奇也大奇。无情说法不思议。若将耳听终难曾。眼处闻声方得知。师问云岩。某甲有余习未尽。云岩云。汝曾作甚么来。师云。圣谛亦不为。云岩云。还欢喜也未。师云。欢喜则不无。如粪扫堆头。拾得一颗明珠。师问云岩拟欲相见时如何。云岩云。问取通事舍人。师云。见问次。云岩云。向汝道甚么。云岩作草鞋次。师近前云。乞师眼睛得么。云岩云。汝底与阿谁去也。师云。良价无。云岩云。设有。汝向甚么处著。师无语。云岩云。乞眼睛底是眼否师云。非眼。云岩即喝出师辞云岩。云岩云。甚么处去。师云。虽离和尚。未卜所止。云岩云。莫湖南去。师云无。云。莫归乡去。师云无。云。早晚却回。师云。待和尚有住处即来。云。自此一别。难得相见。师云。难得不相见。临行又问。百年后。忽有人问还邈得师真否。如何只对。云岩良久云。只这是。师沉吟。云岩云。价阇黎。承当个事。大须审细。师犹涉疑。后因过水睹影。大悟前旨。有偈云。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。他日因供养云岩真次。僧问。先师道只这是。莫便是否。师云是。云。意旨如何。师云。当时几错会先师意。云。未审先师还知有也无。师云。若不知有。争解恁么道。若知有。争肯恁么道(长庆棱云。既知有。为甚么恁么道。又云。养子方知父慈)师。因云岩讳日营斋。僧问。和尚于云岩处。得何指示。师云。虽在彼中。不蒙指示。云。既不蒙指示。又用设斋作甚么。师云。争敢违背他。云。和尚初见南泉。为甚么却与云岩设斋。师云。我不重先师道德佛法。只重他不为我说破。云。和尚为先师设斋。还肯先师也无。师云。半肯半不肯。云。为甚么不全肯。师云。若全肯。即孤负先师也。师自唐大中末。于新丰山。接诱学徒。厥后盛化豫章高安之洞山。权开五位。善接三根。大阐一音。广弘万品。横抽宝剑。剪诸见之稠林。妙叶弘通。截万端之穿凿。又得曹山。深明的旨。妙唱嘉猷。道合君臣。偏正回互。由是。洞上玄风。播于天下。故诸方宗匠。咸共推尊之。曰洞曹宗。
　　云岩示众云。有个人家儿子。问著无有道不得底。师出问云。他屋里。有多少典籍。云岩云。一字也无。师云。争得恁么多知。云岩云。日夜不曾眠。师云。问一段事。还得否。云岩云。道得却不道。
　　院主游石室回。云岩问。汝去入到石室里许。为只恁么便回。院主无对。师代云。彼中已有人占了也。云岩云。汝更去作甚么。师云。不可人情断绝去也。
　　云岩问一尼云。汝爷在否。尼云。在。云岩云。年多少。尼云。年八十。云岩云。汝有个爷。不年八十。汝还知否。尼云。莫是恁么来者么。云岩云。犹是儿孙。师云。直是不与么来者。亦是儿孙。
　　师参方到鲁祖。礼拜起侍立。少顷而出。却再入来。鲁祖云。只恁么。只恁么。所以如此。师云。大有人不肯。鲁祖云。作么取汝口辩。师便礼拜。乃侍奉数月。
　　僧问鲁祖。如何是不言言。鲁祖云。汝口在甚么处。僧云。无口。鲁祖云。将甚么吃饭。僧无对。师代云。他不饥。吃甚么饭。
　　师参南源。上法堂。南源云。已相见了也。师便下去。明日却上。问云。昨日已蒙和尚慈悲。不知甚么处是与某甲已相见处。南源云。心心无间断。流入于性海。师云。几合放过。师辞。南源云。多学佛法。广作利益。师云。多学佛法即不问。如何是广作利益。南源云。一物莫违。
　　师到京兆。礼拜兴平和尚。兴平云。莫礼老朽。师云。礼非老朽。兴平云。非老朽者不受礼。师云。他亦不止。师却问。如何是古佛心。兴平云。即汝心是。师云。虽然如此。犹是某甲疑处。兴平云。若恁么。即问取木人去。师云。某甲有一句子。不借诸圣口。兴平云。汝试道看。师云。不是某甲。师辞。兴平云。甚么处去。师云。沿流无定止。兴平云。法身沿流。报身沿流。师云。总不作此解。兴平乃拊掌(保福展云。洞山自是一家。乃别云。觅得几人)。
　　师与密师伯参百岩。百岩问。甚处来。师云。湖南。百岩云。观察使。姓甚么。师云。不得姓。百岩云。名甚么。师云。不得名。百岩云。还治事也无。师云。自有郎幕在。百岩云。还出入也无。师云。不出入。百岩云。岂不出入。师拂袖便出。百岩次早入堂。召二上座云。昨日老僧对阇黎。一转语不相契。一夜不安。今请阇黎别下一转语。若惬老僧意。便开粥相伴过夏。师云。请和尚问。百岩云。岂不出入。师云。太尊贵生。百岩乃开粥同共过夏(天童杰云。明投暗合。八面玲珑。不犯当头。转身有路。曹洞门下。足可观光。若是临济儿孙。棒折也。未放在。当时若见他道不委姓。劈脊便与一拳这里拶得身转。非但开粥相延。亦可明窗下安排。有么。有么。喝云。漆桶参堂去)。
　　师与密师伯。到龙山问讯。老僧云。此山无路。阇黎从何处来。师云。无路且置。和尚从何而入。老僧云。我不从云水来。师云。和尚住此山。多少时邪。老僧云。春秋不涉。师云。和尚先住。此山先住。老僧云。不知。师云。为甚么不知。老僧云。我不从人天来。师云。和尚得何道理。便住此山。老僧云。我见两个泥牛斗入海。直至于今绝消息。师始具威仪礼拜。
　　师行脚时。会一官人云。三祖信心铭。弟子拟注。师云。才有是非。纷然失心。作么生注(法眼代云。恁么则弟子不注也)。
　　师初行脚时。路逢一婆担水。师索水饮。婆云。水不妨饮。婆有一问。须先问过。且道。水具几尘。师云。不具诸尘。婆云去。休污我水担。
　　师在泐潭。见初首座。有语云。也大奇也大奇。佛界道界不思议。师遂问云。佛界道界即不问。只如说佛界道界底。是甚么人。初良久无对。师云。何不速道。初云。争即不得。师云。道也未曾道。说甚么争即不得。初无对。师云。佛之与道。俱是名言。何不引教。初云。教道甚么。师云。得意忘言。初云。犹将教意向心头作病在。师云。说佛界道界底病大小。初又无对。次日忽迁化。时称师为问杀首座价。
　　师。与神山密师伯过水。乃问。过水事作么生。神山云。不湿脚。师云。老老大大。作这个语话。神山云。尔又作么生。师云。脚不湿(一。作师与神山渡水。师云。莫错下脚。神山云。错即过不得也。师云。不错底事作么生。神山云。共长老过水)。
　　师。一日与神山锄茶园。师掷下钁头云。我今日一点气力也无。神山云。若无气力。争解恁么道。师云。汝将谓有气力底是。
　　师与神山行次。忽见白兔走过。神山云。俊哉。师云。作么生。神山云。大似白衣拜相。师云。老老大大。作这个语话。神山云。尔作么生。师云。积代簪缨。暂时落魄。
　　神山把针次。师问云。作甚么。神山云。把针。师云。把针事作么生。神山云。针针相似。师云。二十年同行。作这个语话。岂有与么工夫。神山云。长老又作么生。师云。如大地火发底道理。
　　神山问师云。智识所通。莫不游践。径截处乞师一言。师云。师伯意何得取功。神山因斯顿觉。下语非常。后与师过独木桥。师先过了。拈起木桥云。过来。神山唤价阇黎。师乃放下桥木。
　　师与神山行次。指路傍院云。里面有人。说心说性。神山云。是谁。师云。被师伯一问。直得去死十分。神山云。说心说性底谁。师云。死中得活。
　　师问雪峰。从甚处来。雪峰云。天台来。师云。见智者否。雪峰云。义存吃铁棒有分。
　　雪峰上问讯。师云。入门来须有语。不得道早个入了也。雪峰云。某甲无口。师云。无口且从。还我眼来。雪峰无语(云居膺。别前语云。待某甲有口即道。长庆棱别云。恁么则某甲谨退)。
　　雪峰搬柴次。乃于师面前。抛下一束。师云。重多少。雪峰云。尽大地人提不起。师云。争得到这里。雪峰无语。
　　师。于扇上书佛字。云岩见。却书不字。师又改作非字。雪峰见。乃一时除却(兴化奖代云吾不如汝。白杨顺云。我若作洞山。只向雪峰道。尔非吾眷属。天钵元云。洞山云岩。平地起堆。雪峰老汉。因事长智)。
　　雪峰作饭头。淘米次。师问。淘沙去米。淘米去沙。雪峰云。沙米一时去。师云。大众吃个甚么。雪峰遂覆却米盆。师云。据子因缘。合在德山(琅玡觉云。雪峰与么去。大似抛却甜桃树。寻山摘醋梨。天童觉云。雪峰步步登高。不觉草鞋跟断。若也正偏宛转。敲唱双行。自然言气相合。父子相投。且道洞山不肯雪峰。意在什么处。万里无云天有过。碧潭似镜月难来。雪窦。宗云。直木不栖鸾凤。金针已绣鸳鸯。若不是新礼老人。便见冰消瓦解)。
　　师。一日问雪峰。作甚么来。雪峰云。斫槽来。师云。几斧斫成。雪峰云。一斧斫成。师云。犹是这边事。那边事作么生。雪峰云。直得无下手处。师云。犹是这边事。那边事作么生。雪峰休去(汾阳昭代云。某甲早是困也)。
　　雪峰辞师。师云。子甚处去。雪峰云。归岭中去。师云。当时从甚么路出。雪峰云。从飞猿岭出。师云。今回向甚么路去。雪峰云。从飞猿岭去。师云有一人不从飞猿岭去。子还识么。雪峰云。不识。师云。为甚么不识。雪峰云。他无面目。师云。子既不识。争知无面目。雪峰无对(琅玡觉云。心粗者失)。
　　云居道膺来参。师问。甚处来。云居云。翠微来。师云。翠微有何言句示徒。云居云。翠微供养罗汉。某甲问。供养罗汉。罗汉还来否。翠微云。尔每日瞳个甚么。师云。实有此语否。云居云。有。师云。不虚参见作家来。
　　师问云居。汝名甚么。云居云。道膺。师云。向上更道。云居云。向上即不名道膺。师云。与老僧祇对道吾的语一般。
　　云居问。如何是祖师西来意。师云。阇黎他后有把茅盖头。忽有人问。如何只对。云居云。道膺罪过。
　　师。一日谓云居云。吾闻。思大和尚生倭国作王。是否。云居云。若是恩大。佛亦不作。师然之。
　　师问云居。甚处去来。云居云。蹋山来。师云。那个山堪住。云居云。那个山不堪住。师云。恁么则国内总被阇黎占却。云居云。不然。师云。恁么则子得个入路。云居云。无路。师云。若无路。争得与老僧相见。云居云。若有路。即与和尚隔山去也。师乃云。此子。已后千人万人把不住去在。
　　师因与云居渡水次。师问。水深多少。云居云。不湿。师云。粗人。云居云。请师道。师云。不干(五祖演云。二人恁么说话。还有优劣也无。山僧今日因行掉臂。为尔诸人说破。过水一句不湿。库藏真珠堆积。过水一句不干。无锥说甚贫寒。干湿二途俱不涉。任他绿水与青山)。
　　云居一日作务。误刬杀蚯蚓。师云。这个聻。云居云。他不死。师云。二祖往邺州又作么生。云居无对。
　　师问云居。大阐提人。作五逆罪。孝养何在。云居云。始成孝养。
　　师谓云居云。昔南泉。问讲弥勒下生经僧云。弥勒甚么时下生。僧云。现在天宫。当来下生。南泉云。天上无弥勒。地下无弥勒。云居随举而问云。只如天上无弥勒。地下无弥勒。未审。谁与安名。师被问。直得禅床震动。乃云。膺阇黎。吾在云岩。曾问老人。直得火炉震动。今日被子一问。直得通身汗流。
　　后云居结庵于三峰。经旬不赴堂。师问。子近日何不赴斋。云居云。每日自有天神送食。师云。我将谓汝是个人。犹作这个见解在。汝晚间来。云居晚至。师召膺庵主。云居应诺。师云。不思善不思恶。是甚么。云居回庵。寂然宴坐。天神自此竟寻不见。如是三日。乃绝。
　　师问云居。作甚么。云居云。合酱。师云。用多少盐。云居云。旋入。师云。作何滋味。云居云。得。
　　疏山到。值师早参。出问。未有之言。请师示诲。师云。不诺无人肯。疏山云。还可功也无。师云。尔即今还功得么。疏山云。功不得。即无讳处。
　　一日师上堂云。欲知此事。直须如枯木生花。方与他合。疏山问。一切处不乖时如何。师云。阇黎。此是功勋边事。幸有无功之功。子何不问。疏山云。无功之功。岂不是那边人。师云。大有人笑子恁么问。疏山云。恁么则迢然去也。师云。迢然。非迢然。非不迢然。疏山云。如何是迢然。师云。唤作那边人即不得。疏山云。如何是非迢然。师云。无辨处。
　　师问疏山。空劫无人家。是甚么人住处。疏山云。不识。师云。人还有意旨也无。疏山云。和尚何不问他。师云。现问次。疏山云。是何意旨。师不对。
　　青林师虔参师。师问。近离甚处。青林云。武陵。师云。武陵法道。何似此间。青林云。胡地冬抽笋。师云。别甑炊香饭。供养此人。青林拂袖便出。师云。此子。向后走杀天下人在(鼓山永云恁么只对。滴水难消。因甚别甑炊香饭)。
　　青林一日辞师。师云。子向甚么处去。青林云。金轮不隐的。遍界绝红尘。师云。善自保任。青林珍重而出。师门送。谓青林云。恁么去一句。作么生道。青林云。步步踏红尘。通身无影像。师良久。青林云。老和尚何不速道。师云。子得恁么性急。青林云。某甲罪过。便礼辞而去。
　　龙牙问德山。学人仗镆鎁剑。拟取师头时如何。德山引颈近前云。[囗@力]。龙牙云。头落也。德山呵呵大笑。龙牙后到洞山。举前话。师云。德山道甚么。龙牙云。德山无语。师云。莫道无语。且将德山落底头。呈似老僧看。龙牙方省。便忏谢(后有举似德山。德山云。洞山不识好恶。这汉死来多少时。救得有甚用处。保福展拈云。龙牙只知进前。不知失步。翠岩芝云龙牙当断不断。如今作么生断。东禅观云。龙牙抱剑伤身。自招过咎。德山为头作主。幸好机筹。忽被洞山指踪。不觉尾巴露出)。
　　龙牙问。如何是祖师西来意。师云。待洞水逆流。即向汝道。龙牙始悟厥旨。
　　华严休静问师。学人无个理路。未免情识运为。师云。汝还见有理路也无。华严云。见无理路。师云。甚处得情识来。华严云。学人实问。师云。恁么则直须向万里无寸草处去。华严云。万里无寸草处。还许某甲去也无。师云。直须恁么去。
　　华严搬柴次。师把住云。狭路相逢时如何。华严云。反侧反侧。师云。汝记吾言。向南住。有一千人。向北住。止三百而已。
　　钦山参师。师问。甚处来。钦山云。大慈来。师云。还见大慈么。钦山云。见。师云。色前见。色后见。钦山云。非前后见。师默置。钦山乃云。某甲离师太早。不尽师意。
　　钦山与岩头雪峰坐次。师行茶来。钦山乃闭目。师云。什么处去来。钦山云。入定来。师云。定本无门。从何而入(老宿代云。大有人与么会。雪窦显别云。当时但指岩头雪峰云。与这两个瞌睡汉茶吃)。
　　北院通到参。师上堂云。坐断主人公。不落第二见。通出众云。须知有一人不合伴。师云。犹是第二见。通便掀倒禅床。师云。老兄作么生。通云。待某甲舌头烂。即向和尚道。通后辞师。拟入岭。师云。善为。飞猿岭峻。好看。通良久。师召通阇黎。通应诺。师云。何不入岭去。通因有省不入岭。
　　道全问师。如何是出离之要。师云。阇黎足下烟生。全当下契悟。更不他游。云居进语云。终不敢孤负和尚。足下烟生。师云。步步玄者。即是功到。
　　师与泰首座。冬节吃果子次。乃问。有一物。上拄天。下拄地。黑似漆。常在动用中。动用中收不得。且道。过在甚么处。泰云。过在动用中(同安显别云不知)师唤侍者。掇退果卓(五祖戒别首座云。朝来更献楚王看。琅玡觉云。若不是洞山老人。焉能辨得。虽然如是。洞山犹欠一著在。沩山哲云。诸人还知洞山落处么。若也不知。往往作是非得失会去。山僧道。这果子。非但首座不得吃。假使尽大地人来。亦不得正眼觑著。云盖本云。洞山虽有打破虚空钳锤。而无补缀底针线。待伊道过在动用中。但道请首座吃果子。泰首座若是个衲僧。吃了也须吐出。南堂静云。洞山坐筹帷幄。决胜千里。泰首座通身是口。有理难伸。沩山果云。洞山压良为贱。泰首座有理难伸。山僧路见不平。要为雪耻。当时才见与么问。只向道。灵山授记未到如此。待他拟议。拈果子劈面便掷。不唯塞断咽喉。免见后人妄生卜度。净慈昌云。洞山虽然掇得果卓去。要且塞泰首座口不得)。
　　师见幽上座来。遽起向禅床后立。幽云。和尚为甚么回避学人。师云。将谓阇黎不见老僧师看稻次。见朗上座牵牛。师云。这个牛。须好看。恐伤人苗稼。朗云。若是好牛。应不伤人苗稼。
　　僧问茱萸。如何是沙门行。茱萸云。行则不无。有觉即乖。别有僧举似师。师云。他何不道。未审是甚么行。僧遂进此语。茱萸云。佛行佛行。僧回举似师。师云。幽州犹似可。最苦是新罗。(东禅齐拈云。此语还有疑讹也无。若有。且道。甚么处不得。若无。他又道。最苦是新罗。还捡点得出么。他道。行则不无。有觉即乖。却令再问。是甚么行。又道佛行。那。僧是会了问。不会了问。请断看)僧却问。如何是沙门行。师云。头长三尺。颈长三寸。师令侍者。持此语问三圣然和尚。三圣于侍者手上。掐一掐。侍者回举似师。师肯之。
　　京兆米和尚。令僧问仰山云。今时还假悟也无。仰山云。悟即不无。争奈落在第二头。又令僧问师云。那个究竟作么生。师云。却须问他始得。
　　陈尚书问。五十二位菩萨中。为甚么不见妙觉。师云。尚书亲见妙觉。
　　官人问。有人修行否。师云。待公作男子。即修行。
　　师示众云。兄弟。秋初夏末。东去西去。直须向万里无寸草处去始得。良久云。只如万里无寸草处。作么生去。后有举似石霜。石霜云何不道。出门便是草。师闻乃云。大唐国里。能有几人(大阳玄云。如今直道不出门。亦草漫漫地。且道。合向甚么处行履。良久云。莫守寒岩异草青。坐著白云宗不妙。白云端云。若见得庵主。便见得洞山。若见得洞山。便见得庵主。见洞山即易。见庵主即难。为他不为住持之绊。不见道。云在岭头闲不彻。水流涧底太忙生。沩山果云。斩钉截铁。豁开向上玄关。语谛言诚。且指当人要路。且道。尔作么生会出门便是草。石霜恁么道。上封恁么举。尔诸人不得动著动著三十棒。径山杲云。师子一滴乳。迸散十斛驴乳)。
　　僧问。欲见和尚本来师。如何得见。师云。年牙相似。即无阻矣。僧拟进语。师云。不蹑前踪。别请一问。僧无对(云居代云。恁么则不见和尚本来师也。后皎上座。拈问长庆。如何是年牙相似者。长庆云。古人恁么道。皎阇黎。又向这里觅个甚么)。
　　僧问。寒暑到来。如何回避。师云。何不向无寒暑处去。云。如何是无寒暑处。师云。寒时寒杀阇黎。热时热杀阇黎(投子同云。几乎与么去。琅玡觉云。我即不然。如何是无寒暑处。僧堂里去。云居舜云。大小琅玡。作这个去就。山僧即不然。如何是无寒暑处。三冬向暖火。九夏取凉风宝。峰文云。大众。若也会得。不妨神通游戏。一切临时。寒暑不相干。若也不会且向寒暑里。经冬过夏。上封才云。洞山一句。可谓主宾交参。正偏涉入。诸人如今向甚处回避。无事上山行一转。借问诸人会也无。[泳-永+防]潭准云。若为人时水也暖。不为人时火也寒)。
　　上堂。还有不报四恩三有者么。众无对。又云。若不体此意。何超始终之患。直须心心不触物。步步无处所。常无间断。始得相应。直须努力。莫闲过日。
　　师问僧。甚处来。云游山来。师云。还到顶么。云到。师云。顶上有人么。云无人。师云。恁么则不到顶也。云若不到顶。争知无人。师云。何不且住。云某甲不辞住。西天有人不肯。师云。我从来疑著这汉。
　　僧问。如何是西来意。师云。大似骇鸡犀。
　　僧问。蛇吞虾蟆。救则是。不救则是。师云。救则双目不睹。不救则形影不彰。
　　有僧不安。要见师。师遂往僧云。和尚何不救取人家男女。师云。尔是甚么人家男女。云某甲是大阐提人家男女。师良久。僧云。四山相逼时如何。师云。老僧日前也向人家屋檐下过来。云回互不回互。师云。不回互。云教某甲向甚处去。师云。粟畬里去。僧嘘一声云。珍重。便坐脱。师以拄杖敲头三下云。汝只解与么去。不解与么来(昭觉勤云。大凡行脚人。正要透脱这一件事。这僧既是大阐提人家男女。直至四山相逼。手脚忙乱。若不是洞山具大慈悲。放一线道。与他平展。争解恁么去。所以古人道。临终之际。若一毫头圣凡情量未尽。未免入驴骀马腹里去。只如洞山道。我也向人家檐下过。粟畬里去。鼎鼎碍四山。不碍四山。到这里。须是桶底子脱始得。且道。洞山意作么生。还会么。金鸡啄破琉璃壳。玉兔挨开碧海门)因夜参不点灯。有僧出问话。退后。师令侍者点灯。乃召适来问话僧出来。其僧近前。师云。将取三两粉来。与这个上座。其僧拂袖而退。自此省发。遂罄舍衣资设斋。得三年。后辞师。师云。善为。时雪峰侍立。问云。只如这僧辞去。几时却来。师云。他只知一去。不解再来。其僧归堂。就衣钵下坐化。雪峰上报师。师云。虽然如此。犹较老僧三生在。
　　师问僧。甚处来。云三祖塔头来。师云。既从祖师处来。又要见老僧作甚么。云祖师即别。学人与和尚不别。师云。老僧欲见阇黎本来师。还得否。云亦须待和尚自出头来始得。师云。老僧适来。暂时不在。
　　僧问。相逢不拈出。举意便知有时如何。师乃合掌顶戴。
　　师问德山侍者。从何方来。云德山来。师云。来作甚么。云。孝顺和尚。师云。世间甚么物最孝顺。侍者无对。
　　师上堂云。有一人。在千人万人中。不背一人。不向一人。尔道。此人具何面目。云居出云。某甲参堂去。
　　师有时云。体得佛向上事。方有些子语话分。僧问。如何是语话。师云。语话时。阇黎不闻。僧云。和尚还闻否。师云。不语话时即闻。
　　僧问。如何是正问正答。师云。不从口里道。僧云。若有人问。师还答否。师云。也未曾问。
　　僧问。如何是从门入者非宝。师云。便好休。
　　僧问。和尚出世几人肯。师云。并无一人肯。僧云。为甚么并无一人肯。师云。为他个个气宇如王。
　　师。问讲维摩经僧云。不可以智知。不可以识识。唤作甚么语。僧云。赞法身语。师云。唤作法身。早是赞也。
　　僧问。时时勤拂拭。为甚么不得他衣钵。未审甚么人合得。师云。不入门者。僧云。只如不入门者。还得也无。师云。虽然如此。不得不与他。师又云。直道本来无一物。犹未合得他衣钵。汝道。甚么人合得。这里合下得一转语。且道。下得甚么语。时有一僧。下九十六转语。并不契。末后一转。始惬师意。师云。阇黎何不早恁么道。别有一僧密听。只不闻末后一转。遂请益其僧。僧不肯说。如是三年相从。终不为举。一日因疾。其僧云。某三年请举前话。不蒙慈悲。善取不得恶取去。遂持刀白云。若不为某举。即杀上座去也。其僧悚然云。阇黎且待。我为尔举。乃云。直饶将来。亦无处著。其僧礼谢(雪窦显云。他既不受是眼。将来必应是瞎。还见祖师衣钵么。若于此入门。便乃两手分付。非但大庾岭头一个提不起。设使合国人来。且款款将去。翠岩芝云。总不合得他衣钵。却与古佛同参。且道。参阿谁。天童觉云。长芦则不然。直须将来。若不将来。争知不受。将来底必应是眼。不受底真个是瞎。还会么。照尽体无依。通身合大道。灵隐岳。举翠岩语了云。到江吴地尽。隔岸越山多)。
　　有庵主不安。凡见僧便云。相救相救。多下语不契。师乃去访之。庵主亦云相救师云。甚么相救庵主云。莫是药山之孙。云岩嫡子么。师云不敢。庵主合掌云。大家相送便迁化僧问。亡僧迁化向甚么处去。师云。火后一茎茆。
　　师因普请次。巡寮去见一僧不赴普请。师问。尔何不去。僧云。某甲不安。师云。尔寻常健时。何曾去来。
　　僧问。师寻常教学人行鸟道。未审。如何是鸟道。师云。不逢一人。僧云。如何行。师云。直须足下无私去僧云只如行鸟道。莫便是本来面目否师云。阇黎因甚颠倒。僧云。甚么处是学人颠倒。师云。若不颠倒。因甚么却认奴作郎。僧云。如何是本来面目。师云。不行鸟道(后。夹山会问僧。甚处来。僧云。洞山来。师云。洞山有何言句示徒。僧云。寻常教学人三路学。夹山云。何者三路。僧云。玄路鸟道展手。夹山云。实有此语否。僧云。实有。夹山云。轨持千里钞。林下道人悲。浮山远云。不因黄叶落。焉知是一秋)。
　　师谓众云。知有佛向上人。方有语话分。僧问。如何是佛向上人。师云。非佛(保福别云。佛非。法眼别云。方便呼为佛)。
　　师问僧。甚处去来。僧云。制鞋来。师云。自解依他。僧云。依他。师云。他还指教阇黎也无。僧云。允即不违。
　　僧问。如何是玄中又玄。师云。如死人舌。
　　师洗钵次。见两乌争虾蟆。有僧便问。这个。因甚么到恁么地。师云。只为阇黎。
　　僧问。如何是毗卢师法身主。师云。禾茎粟干僧问。三身之中。阿那身不堕众数。师云。吾尝于此切(僧后问曹山。先师道。吾常于此切。意作么生。曹山云。要头便斫去。又问雪峰。云峰以拄拄。擘口打云。我亦曾到洞山来。承天宗云。一转语。海晏河清。一转语。风高月冷。一转语。骑贼马趁贼。忽有个衲僧出来道。总不与么。也许伊具一只眼。妙喜云。恁么葛藤。也未梦见三个老汉在。复云。何不向膏肓上下一针)。
　　会下有老宿。去云岩回。师问。汝去云岩作甚么。宿云。不会。师代云。堆堆地。
　　僧问。如何是青山白云父。师云。不森森者是。僧云。如何是白云青山儿。师云。不辩东西者是。僧云。如何是白云终日倚。师云。去离不得。僧云。如何是青山总不知。师云。不顾视者是。
　　僧问。清河彼岸。是甚么草。师云。是不萌之草。
　　师问僧。世间何物最苦。僧云。地狱最苦。师云。不然。在此衣线下。不明大事。是名最苦。
　　师问僧。名甚么。僧云。某甲。师云。阿那个是阇黎主人公。僧云。见只对次。师云。苦哉苦哉。今时人。例皆如此。只认得驴前马后底。将为自已。佛法平沈。此之是也。宾中主尚未分。如何辩得主中主。僧便问。如何是主中主。师云。阇黎自道取。僧云。某甲道得。即是宾中主(云居代云。某甲道得。不是宾中主)如何是主中主。师云。恁么道即易。相续也大难。遂示颂云。嗟见今时学道流。千千万万。认门头。恰似入京朝圣主。只到潼关即便休。
　　师上堂云。道无心合人。人无心合道。欲识个中意。一老一不老(后僧问曹山。如何是一老。曹山云。不扶持。僧云。如何是一不老。曹山云。枯木。僧又举似逍遥忠。忠云。三从六义)。
　　举五泄到石头处云。一言相契即住。不契即去。石头据坐。五泄便去。石头随后召云。阇黎。阇黎五泄回首。石头云。从生至死。只是这个。回头转恼作么。五泄忽。然契悟。乃拗折拄杖。师云。当时不是五泄先师。也大难承当。然虽如是。犹涉途在。
　　僧辞大慈。大慈问。甚么处去。僧云。江西去。大慈云。我劳汝一段事。得否。僧云。和尚有甚么事。大慈云。将取老僧去得么。僧云。更有过于和尚者。亦不能将去。大慈便休。后僧举似师。师云。阇黎争合恁么道。僧云。和尚作么生。师云。得(法眼别云。和尚若去。某甲提笠子)师又问其僧。大慈别有甚么言句。僧云。有时示众云。说得一丈。不如行取一尺。说得一尺。不如行取一寸。师云。我。么道。僧云。和尚作么生。师云。说取行不得底。行取说不得底。
　　药山与云岩游山。腰间刀响。云岩问。甚么物作声。药山抽刀蓦口作斫势。师举示众云。看他药山。横身为这个事。今时人。欲明向上事。须体此意始得。
　　药山夜参不点灯。药山垂语云。我有一句子。待特牛生儿。即向尔道。有僧云。特牛生儿也。只是和尚不道。药山云。侍者把灯来。其僧抽身入众。云岩举问师。作么生。师云。这僧却会。只是不肯礼拜。
　　举药山问僧。甚处来。云湖南来。药山云。洞庭湖水满也未。云未。药山云。许多时雨水。为甚么未满。僧无语。道吾云。满也。云岩云。湛湛地。师云。甚么劫中。曾增减来。
　　药山问僧。见说汝解算。是否。僧云不敢。药山云。汝试算老僧看。僧无对。云岩举问师。汝作么生。师云。请和尚生月。
　　师。作五位君臣颂云。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。
　　师上堂云。向时作么生。奉时作么生。功时作么生。共功时作么生。功功时作么生。僧问。如何是向。师云。吃饭时作么生。云如何是奉。师云。背时作么生。云如何是功。师云。放下钁头时作么生。云如何是共功。师云。不得色。云如何是功功。师云。不共。乃示颂云。圣主由来法帝尧。御人以礼曲龙腰。有时闹市头边过。到处文明贺圣朝。净洗浓妆为阿谁。子规声里劝人归。百花落尽啼无尽。更向乱峰深处啼。枯木花开劫外春。倒骑玉象趁麒麟。而今高隐千峰外。月皎风清好日辰。众生诸佛不相侵。山自高兮水自深。万别千差明底事。鹧鸪啼处百花新。头角才生已不堪。拟心求佛好羞惭。迢迢空劫无人识。肯向南询五十三。
　　师因曹山辞。遂嘱云。吾在云岩先师处。亲印宝镜三昧。事穷的要。今付于汝。词云。如是之法。佛祖密付。汝今得之。宜善保护。银怨盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯。羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续。名主中主。师又云。末法时代。人多干慧。若要辨验真伪。有三种渗漏。一见渗漏。谓机不离位。堕在毒海。二情渗漏。谓滞在向背。见处偏枯。三语渗漏。谓究妙失宗。机昧终始。学者浊智流转。不出此三种。子宜知之。又纲要偈三首。一敲唱俱行。偈云。金针双锁备。挟路隐全该。宝印当风妙。重重锦缝开。二金锁玄路。偈云。交互明中暗。功齐转觉难。力穷忘进退。金锁网鞔鞔。三不堕凡圣(亦名理事不涉)偈云。事理俱不涉。回照绝幽微。背风无巧拙。电火烁难追。
　　师不安。令沙弥传语云居。乃嘱云。他或问和尚安乐否。但道。云岩路相次绝也。汝下此语。须远立。恐他打汝。沙弥领旨去传语。声未绝。早被云居打一棒。沙弥无语(同安显代云。恁么则云岩一枝不坠也。云居锡云。上座且道。云岩路绝不绝。崇寿稠云。古人打此一棒。意作么生)。
　　师将圆寂。谓众云。吾有闲名在世。谁人为吾除得。众皆无对。时沙弥出云。请和尚法号。师云。吾闲名已谢(石霜云。无人得他肯。云居云。若有闲名。非吾先师。曹山云。从古至今。无人辩得。疏山云。龙有出水之机。无人辩得)僧问。和尚违和。还有不病者也无。师云。有。僧云。不病者。还看和尚否。师云。老僧看他有分。僧云。未审和尚如何看他。师云。老僧看时。不见有病。师乃问僧。离此壳漏子。向甚么处。与吾相见。僧无对。师示颂云。学者恒沙无一悟。过在寻他舌头路。欲得忘形泯踪迹。努力殷勤空里步。乃命剃发。澡身披衣。声钟辞众。俨然坐化。时大众号恸。移晷不止。师忽开目。谓众云。出家人。心不附物。是真修行。劳生惜死。哀悲何益。复令主事办愚痴斋。众犹慕恋不已。延七日。食具方备。师亦随众。斋毕乃云。僧家无事。大率临行之际。勿须喧动。遂归丈室。端坐长往。当咸通十年三月。寿六十三。腊四十二谥悟本禅师。塔曰慧觉。

