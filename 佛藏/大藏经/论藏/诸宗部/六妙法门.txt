  六妙法门
　　隋 智顗说




　　六妙法门

　　　　天台大师于都下瓦官寺略出此法门
　　六妙门者。盖是内行之根本。三乘得道之要迳。故释迦初诣道树。跏趺坐草。内思安般。一数。二随。三止。四观五还。六净。因此万行开发。降魔成道。当知佛为物轨示迹若斯。三乘正士。岂不同游此路。所言六者。即是数法。约数明禅。故言六也。如佛或约一数辩禅。所谓一行三昧。或约二数。谓一止。二观。或约三数。谓三三昧。或约四数。所谓四禅。或约五数。谓五门禅。或约六数。谓六妙门。或约七数。谓七依定。或约八数。谓八背舍。或约九数。谓九次第定。或约十数。谓十禅支。如是等。乃至百千万亿阿僧祇不可说诸三昧门。悉是约数说诸禅也。虽数有多少。穷其法相。莫不悉相收摄。以众生机悟不同故。有增减之数分别利物。今言六者。即是约数法而标章也。妙者其意乃多。若论正意。即是灭谛涅槃。故灭四行中。言灭止妙离。涅槃非断非常。有而难契。无而易得。故言妙也。六法能通。故名为门。门虽有六。会妙不殊故经言泥洹真法宝。众生从种种门入。此则通释六妙门之大意也。六妙门大意有十。
　　第一历别对诸禅六妙门　第二次第相生六妙门　第三随便宜六妙门　第四随对治六妙门　第五相摄六妙门　第六通别六妙门　第七旋转六妙门　第八观心六妙门　第九圆观六妙门　第十证相六妙门
　　释第一历别对诸禅定明六妙门。即为六意。一者依数为妙门。行者因数息故。即能出生四禅。四无量心。四无色定。若于最后非非想定。能觉知非是涅槃。是人必定得三乘道。何以故。此定阴界入和合故有。虚诳不实。虽无粗烦恼。而亦成就十种细烦恼。知已破折不住不著。心得解脱。即证三乘涅槃故。此义如须跋陀罗。佛教断非非想处惑。即便获得阿罗汉果。数为妙门。意在于此也。二者随为妙门者。行者因随息故。即能出生十六特胜。所谓一知息入。二知息出。三知息长短。四知息遍身。五除诸身行。六心爰喜。七心受乐。八受诸心行。九心作喜。十心作摄。十一心作解脱。十二观无常。十三观出散。十四观离欲。十五观灭。十六观弃舍。云何观弃舍。此观破非想处惑。所以者何。凡夫修非想时。观有常处如癕如疮。观无想处如痴也。第一妙定名曰非想。作是念已。即弃舍有想无想。名非有想非无想。故知非想即是两舍之义。今佛弟子观行破折。义如前说。是故深观弃舍。不著非想能得涅槃。随为妙门。意在此也。三者止为妙门者。行者因止心故。即便次第发五轮禅。一者地轮三昧。即未到地。二者水轮三昧。即是种种诸禅定善根发也。三者虚空轮三昧。即五方便人觉因缘无性如虚空。四者金沙轮三昧。即是见思解脱。无著正惠如金沙也。五者金刚轮三昧。即是第九无碍道。能断三界结使。永尽无余。证尽智无生智入涅槃。止为妙门。意在此也。四者观为妙门者。行者因修观故。即能出生九想。八念。十想。八背舍。八胜处。十一切处。九次第定。师子奋迅三昧。超越三昧。练禅。十四变化心。三明。六通。及八解脱。得灭受想。即入涅槃。观为妙门。意在此也。五者还为妙门者。行者若用惠行。善巧破折。反本还源。是时即便出生空无想无作。三十七品四谛。十二因缘。中道正观。因此得入涅槃。还为妙门。意在此也。六者净为妙门者。行者若能体识一切诸法本性清净。即便获得自性禅也。得此禅故。二乘之人。定证涅槃。若是菩萨。入铁轮位。具十信心。修行不止。即便出生九种大禅。所谓自性禅。一切禅。难禅。一切门禅。善人禅。一切行禅。除恼禅。此世他世乐禅。清净禅。菩萨依是禅故。得大菩提果。已得今得当得。净为妙门。意在此也。
　　次释第二次第相生六妙门者。次第相生。入道之阶梯也。若于欲界中。巧行六法。第六净心成就。即发三乘无漏。况复具足诸禅三昧。此即与前有异。所以者何。如数有二种。一者修数。二者证数。修数者。行者调和气息。不涩不滑。安详徐数。从一至十。摄心在数。不令驰散。是名修数。证数者。觉心任运。从一至十。不加功力心住息缘。觉息虚微。心相渐细。患数为粗。意不欲数。尔时行者。应当放数修随。随亦有二。一者修随。二者证随。修随者。舍前数法。一心依随息之出入。摄心缘息。知息入出。心住息缘。无分散意。是名修随。证随者。心既微细。安静不乱。觉息长短遍身入出。心息任运相依。意虑恬然凝静。觉随为粗。心厌欲舍。如人疲极欲眠不乐众务。尔时行者。应当舍随修止。止亦有二。一者修止。二者证止。修止者。息诸缘虑。不念数随。凝寂其心。是名修止。证止者。觉身心泯然入定。不见内外相貌。定法持心。任运不动行者是时。即作是念。今此三昧。虽复无为寂静安隐快乐。而无惠方便。不能破坏生死。复作是念。今此定者。皆属因缘阴界入法和合而有。虚诳不实。我今不见不觉。应须照了。作是念已。即不著止。起观分别。观亦有二。一者修观。二者证观。修观者。于定心中。以惠分别。观于微细出入息相。如空中风。皮肉筋骨。三十六物。如芭蕉不实。心识无常。刹那不住。无有我人。身受心法。皆无自性。不得人法。定何所依。是名修观证观者。如是观时。觉息出入遍诸毛孔。心眼开明。彻见三十六物。及诸虫户。内外不净。刹那变易。心生悲喜。得四念处。破四颠倒。是名证观。观相既发。心缘观境。分别破折。觉念流动。非真实道。尔时应当舍观修还。还亦有二。一者修还二者证还。修还者。既知观从心生。若从折境。此即不会本源。应当反观观心。此观心者。从何而生。为从观心生。为从非观心生。若从观心生。即已有观。今实不尔。所以者何。数随止等三法中。未有即观故。若从不观心生。不观心为灭生。为不灭生。若不灭生。即二心并。若灭法生灭法已谢。不能生观。若言亦灭亦不灭生。乃至非灭非不灭生。皆不可得。当知观心本自不生。不生故不有。不有故即空。空故无观心。若无观心。岂有观境。境智双亡。还源之要也。是名修还相。证还相者。心惠开发。不加功力。任运自能破折。反本还源。是名证还。行者当知。若离境智。欲归无境智。不离境智缚。以随二边故。尔时当舍还门安心净道。净亦有二。一者修净。二者证净修净者。知色净故。不起妄想分别。受想行识。亦复如是。息妄想垢。是名修净。息分别垢是名修净。息取我垢。是名修净。举要言之。若能心如本净。是名修净。亦不得能修所修及净不净。是名修净。证净者。如是修时。豁然心惠相应。无碍方便。任运开发。三昧正受。心无依恃。证净有二。一者相似证。五方便相似无漏道惠发。二者真实证。苦法忍乃至第九无碍道等真无漏惠发也。三界垢尽。故名证净。复次观众生空故名为观。观实法空故名为还。观平等空故名为净。复次空三昧相应故名为观。无相三昧相应故名为还。无作三昧相应故名为净。复次一切外观名为观。一切内观名为还。一切非内非外观名为净。故先尼梵志言。非内观故。得是智惠。非外观故。得是智惠。非内外观故。得是智惠。亦不无观故。得是智惠也。
　　次释第三随便宜六妙门。夫行者欲得深禅定智慧。乃至实相涅槃。初学安心。必须善巧。云何善巧。当于六妙门法。悉知悉觉。调伏其心。随心所便。可以常用。所以者何。若心不便修治即无益。是故初坐时。当识调心。学数次当学随。复当学心观还等。各各经数日。学已复更从数随。乃至还净。安心修习。复各经数日。如是数反。行者即应自知心所便宜。若心便数。当以数法安心。乃至净亦如是。随便而用不简次第如是安心时。若觉身安息调。心静开明。始终安固。当专用此法。必有深利。若有妨生心散闇塞。当更随便转用余门。安即为善。可以长轨。是则略明初学善巧安心六妙门。是知便宜用心大意。复次行者。心若安稳必有所证。云何为证。所谓得持身及粗住细住。欲界未到地初禅等种种诸禅定。得诸定已。若心住不进。当随定深浅。修六妙门开发。云何名浅定不进修六门令进。如行者初得持身法。及粗细住法。经于日月而不增进。尔时应当细心修数。数若不进。复当修随。随若不进。当细凝心修止。止若不进。当定中观阴入界法。观若不进。当还更反检心源。还若不进。当寂然体净。用此六法。若偏于一法。增进之时。当即善修之。既渐进入深禅定。便过数境。数相既谢。进发随禅。于此定中。若不境进。当善修随止观还净等五法。定进渐深。随境已度。若发止禅。禅若不进。当善修止及观还净等四法。止定进渐深。观心开发。虽有止法。知从缘生无有自性。止相已谢。若观禅不进。当更善巧修观及还净等三法。观禅既进。进已若谢。转入深定。惠解开发。唯觉自心所有法相。知观虚诳不实亦在妄情。如梦中所见。知已不受。还反照心源。还禅经久。又不进。当复更善反观心源。及体净当寂。还禅既进。进已若谢。便发净禅。此禅念相观已除。言语法皆灭。无量众罪除。清净心常一。是名净禅。净若不进。当善却垢心。体真寂虚。心如虚空。无所依倚。尔时净禅渐深寂。豁然明朗发真无漏。证三乘道。此则略说六妙门。随便宜而用增长诸禅功德智惠。乃至入涅槃也。复次行者。于其中间。若有内外障起。欲除却者。亦当于六门中。随取一法。一一试用却之。若得差者即为药也。治禅障及禅中魔事病患。功用六门悉得差也。上来所说。其意难见。行者若用此法门。当善思推取意。勿妄行也。
　　次释第四对治六妙门。三乘行者。修道会真。悉是除障显理。无所造作。所以者何。二乘之人。四住惑除。名得圣果。更无别法。菩萨大士。破尘沙无明障尽故。菩提理显。亦不异修。此而惟之。若能巧用六门对治。破内外障。即是修道。即是得道更无别道。云何功用六门对治。行者应当知病识药。云何知病。所谓三障。一者报障。即是今世不善。粗动散乱障界入也。二者烦恼障。即三毒十使等诸烦恼也。三者业障。即是过去现在所起障道恶业。于未受报中间。能障圣道也。行者于坐禅中。此三障发。当善识其相。用此法门。对治除灭。云何坐中知报障起相。云何对治等。分别觉观心。散动攀缘诸境无暂停住。故名报障起。浮动明利。攀缘诸境。心散纵横。如猿猴得树。难可制录尔时行者应用数门。调心数息当知即真对治也。故佛言。觉观多者。教令数息。二者于坐禅中。或时其心亦昏亦散。昏即无记心。闇即睡眠。散即心浮越逸。尔时行者。当用随门。善调心随息。明照入出。心依息缘。无分散意。照息出入。治无记昏睡心。依于息治觉观攀缘三者于坐禅中。若觉身心急气粗心散流动尔时行者。当用止门。宽身放息。制心凝寂。止诸忆虑。此为治也。复次云何烦恼障起。云何对治。烦恼有三种。一者于坐禅中。贪欲烦恼障起。尔时行者。当用观心门中九想。初背舍。二胜处。诸不净门。为对治也。二者于坐禅中。嗔恚烦恼障起。尔时行者。当用观心门中慈悲喜舍等。为对治也。三者于坐禅中。愚痴邪见烦恼障起。尔时行者。当用还门。反照十二因缘三空道品破折心源还归本性。此为治也。复次云何对治障道业起业即三种。治法亦三。一者于坐禅中。忽然垢心昏闇。迷失境界。当知黑闇业障起尔时行者。当用净门中念方便净应身三十二相清净光明。为对治也。二者于坐禅中。忽然恶念。思惟贪欲。无恶不造。当亦是过去罪业所之作也。尔时行者。当用净门中念报佛一切种智圆净常乐功德。为对治也。三者于坐禅中。若有种种诸恶境界相现。乃至逼迫身心。当知悉是过去今世所造恶业障发也。尔时行者。当用净门中念法身本净不生不灭本性清净。为对治也。此则略说六门对治断除三障之相。广说不异。十五种障也。复次行者。于坐禅中。若发诸余禅深定智惠解脱。有种种障起。当于六门中。善巧用对治法也。粗细障法既除。真如实相自显。三明六通自发。十力四无所畏。一切诸佛菩萨功德行愿。自然现前不由造作。故经云。又见诸如来自然成佛道。
　　次释第五相摄六妙门。夫六妙门相摄。近论则有二种。远寻则有多途。何等为二。一者六门自体相摄。二者巧修六门。出生胜进相摄。云何名自体相摄。行者修六门时。于一数息中。任运自摄随止观还净等五法。所以者何。如行者善调心数息之时。即体是数门。心依随息而数故。即摄随门。息诸攀缘。制心在数故。即摄心门。分别知心数法及息。了了分明故。即摄观门。若心动散。攀缘五欲。悉是虚诳。心不受著缘心还归数息故。即摄还门。摄数息时。无有五盖及诸粗烦恼垢身心寂然。即摄净门。当知于数息中。即有六门。随止观还净等。一一皆摄六门此则六六三十六妙门。上来虽复种种运用不同悉有今意。若不分别。行人不知。此则略说六妙门。自体相摄一中具六相也。复次云何名巧修六妙门出生胜进相摄相。行者于初。调心数息。从一至十。心不分散。是名数门。当数息时。静心善巧。既知息初入中间经游至处。乃至入已还出亦如是心悉觉知。依随不乱。亦成就数法。从一至十。是则数中成就随门。复次行者。当数息时。细心善巧。制心缘数法及息。不令细微觉观得起刹那异念分别不生。是则于数中。成就止门。复次行者。当数息时。成就息念巧惠方便。用静鉴之心。照息生灭。兼知身分刹那思想。阴入界法如云如影。空无自性。不得人法。是时于数息中。成就息念巧惠观门。复次行者。当数息时。非但成就观智。识前法虚假。亦复善巧觉了观照之心。无有自性虚诳不实。离知觉想。是则于数息中。成就还门。复次行者。当数息时。非但不得所观能观以惠方便。亦不得无能观所观。以本净法性如虚空。不可分别故。尔时行者。心同法性。寂然不动。是则于数息中。成就净门。以五门庄严数息。随止观还净。皆亦如是。今不别说。此则六六三十六。亦名三十六妙门。行者若能如是善巧修习六妙门者。当知必得种种诸深禅定智惠。入三乘涅槃也。
　　次释第六通别六妙门。所以言通别六门者。凡夫外道二乘菩萨通观数息一法。而解惠不同。是故证涅槃殊别。随止观还净亦复如是所以者何。凡夫钝根行者。当数息时唯知从一至十。令心安定。欲望此入禅受诸快乐。是名于数息中而起魔业。以贪生死故。复次如诸利根外道见心猛盛见因缘故。当数息时非但调心数息。从一至十。欲求禅定。亦能分别现在有息无息。亦有亦无。非有非无。过去息如去不如去。亦如去亦不如去。非如去非不如去。未来息有边无边。亦有边亦无边。非有边非无边。现在息有常耶无常耶。亦常亦无常耶。非常非无常耶。及心亦尔。随心所见。计以为实。谓他所说。悉为忘语。是人不了息相。随妄见生分别。即是数息戏论。四边火烧。生烦恼处。长夜贪著邪见。造诸邪行。断灭善根。不会无生。心行理外。故名外道。如是二人钝利虽殊。三界生死轮回无别。复次云何名为声闻数息相。行者欲速出三界。自求涅槃故。修数息以调其心尔时于数息中。不离四谛正观。云何于数息中。观四真谛。行者知息依身身依心。三事和合名阴界入。阴界入者即是苦也。若人贪著阴界入法。乃至随逐见心。分别阴界入法。即名为集。若能达息真性。即能知苦无生。不起四受。四行不生即钝使利使。诸烦恼结。寂然不起。故名为灭。知苦正惠。能通理无壅。故名为道。若能如是数息。通达四谛当知是人必定得声闻道。毕故不造新。复次云何于数息中。入缘觉道行者求自然惠。乐独善寂。深知诸法因缘。当数息时。即知数息之念即是有支。有缘取。取缘爱爱缘受。受缘触。触缘六入。六入缘名色。名色缘识。识缘行。行缘无明。复观此息念之有。名善有为业。有善因缘。必定能感未来世人天受。受因缘故。必有老死忧悲苦恼。三世因缘。生死无际。轮转不息。本无有生。亦无有死。不善思惟心行所造。若知无明体性本自不有。妄想因缘和合而生。无所有故。假名无明。无明尚尔。亦不可得。当知行等诸因缘法。皆无根本。既无行等因缘。岂有今之数息之实。尔时行者。深知数息属因缘空无自性。不受不著。不念不分别。心如虚空。寂然不动。豁然无漏心生成缘觉道。复次云何名为菩萨数息相。行者为求一切智佛智自然智无师智。如来知见力无所畏。愍念安乐无量众生故修数息。欲因此法门入一切种智。所以者何。如经中说阿那般那。三世诸佛入道之初门。是故新发心菩萨欲求佛道应先调心数息。当数息时。知息非息犹如幻化。是故息非是生死。亦非是涅槃。尔时于数息中。不得生死可断。不得涅槃可入。是故不住生死。既无二十五有系缚。不证涅槃。则不堕声闻辟支佛地。以平等大惠。即无取舍心。入息中道。名见佛性得无生忍。住大涅槃常乐我净。故经云。譬如大水能突荡一切。唯除杨柳。以其软故。生死大水。亦复如是。能漂没一切凡夫之人。唯除菩萨住于大乘大般涅槃。心柔软故。是名大乘行者。于数息中入菩萨位。此则略说数息妙门凡圣大小乘通别之相。数息虽通。须解殊别之相。当知数息虽同共修。随其果报差降。余随止观还净一一妙门。凡圣大小乘通别。亦复如是。
　　次释第七旋转六妙门。上来所说六妙门。悉是共行。与凡夫二乘共故。今此旋转六妙门者。唯独菩萨所行。不与声闻缘觉共。况诸凡夫。所以者何。前第六通别妙门观中说。名从假入空观。得惠眼一切智。慧眼一切智。是二乘菩萨共法。今明从空出假旋转六妙门。即是法眼道种智。法眼道种智。不与声闻辟支佛共。云何菩萨。于数息道中。修从空出假观。起旋转出一切诸行功德相。所谓菩萨行者。当数息时。当发大誓愿怜愍众生虽知众生毕竟空。而欲成就众生净佛国土。尽未来际。作是愿已。即当了所数息不生不灭。其性空寂。即息是空。非息灭空。息性自空。息即是空。空即是息。离空无息。离息无空。一切诸法。亦复如是。息空故非真非假。非世间非出世间。求息不得息与非息。而亦成就息念其所成就息念。如梦如幻。如响如化虽无实事可得。而亦分别幻化所作事。菩萨了息。亦复如是。虽无息性可得。而亦成就息念。从一至十。了了分明。深心分别如幻息相。以有无性如幻息故。即有无性世间出世间法。所以者何。无明颠倒。不知息性空故。妄计有息。即生人法执著爱见诸行。故名世间。因有息故。即有阴界入等世间苦乐之果。当知息虽空。亦能成办一切世间善恶因果。二十五有诸生死事。复次息相空中虽无出世间相。而非不因息分别出世间法。所以者何。不知息相空故。即无明不了。造世间业。知息空无所有故。即无无明妄执一切诸结烦恼。无所从生。是名出世间因。因灭故。得离后世世间二十五有等果。名出世间果。能出世间颠倒因果法故。是名出世间法。于出世间真正法中。亦有因果。因者知息空。正智惠为出世间因。妄计息中人。我无明颠倒。及苦果灭故。名为出世间果。故知菩萨观息非息。虽不得世间出世间。亦能分别世间及出世间。复次菩萨。观息性空时不得四谛。而亦通达四谛。所以者何。如上所说世间果者。即是苦谛。世间因者。即是集谛。出世间果者。即是灭谛。出世间因者。即是道谛故观于息想。不见四谛。而能了了分别四谛。为声闻众生。广演分别。复次菩萨。了息空中。不见十二因缘。而亦通达十二因缘。所以者何。过去息性空无所有。妄见有息。而生种种颠倒分别。起诸烦恼。故名无明。无明因缘。则有行识名色六入触受爱取有生老死忧悲苦恼等。轮转不息。皆由不了息如虚空无所有故。若知息空寂。即破无明。无明灭故。则十二因缘皆灭。菩萨如是了息非息。虽不得十二因缘。亦能了了。通达十二因缘。为求缘觉乘人。广演分别。复次菩萨了息无性。尔时尚不见有息。何况于息道中。见有六蔽及六度法。虽于息性中不见蔽及六度法。而亦了了通达六蔽六度。所以者何。行者当数息时。即自了知。若于非息之中而见息者。是必定成就悭贪蔽法。悭有四种。一者悭惜财物。见息中有我。为我生悭故。二者悭身。于息中起身见故。三者悭命。于息中不了计有命故。四者恼法于息中不了。即起见执法心生故行者为破坏如是悭蔽恶法故。修四种檀波罗密。一者知息空非我。离息亦无我。既不得我。聚诸财物。何所资给。尔时悭财之心。即便之心。即便自息。舍诸珍宝。如弃涕唾当知了达息性。即是财施檀波罗蜜。复次菩萨。知无身性。息等诸法。不名为身。离息等法。亦无别身。尔时知身非身。即破悭身之执。既不悭于身。即能以身为奴仆给使。如法施与前人。当知了知息非息。即能具足成就舍身檀波罗蜜。复次行者。若能了息性空。不见即息是命离息有命。既不得命。破性命心。尔时即能舍命。给施众生。心无惊畏。当知了达息空。即能具足舍命檀波罗蜜。复次行者。若达息空。即不见阴入界等诸法。亦不见世间出世间种种法相。为破众生种种横计。迷执诸法轮回六趣。故有所说。而实无说无示。以听者无闻无得故。是时虽行法施。不执法施。无恩于彼。而利一切。譬如大地虚空日月利益世间。而无心于物不求恩报菩萨达息性空。行平等法施檀波罗蜜。利益众生。亦复如是。当知菩萨知息性空。不得悭度而能了了分别悭度。以不可得故。知息性空。具足尸罗羼提毗梨耶禅那般若波罗蜜。亦复如是。是中应一一广旋转诸波罗蜜相。为求佛道善男子善女人。开示分别。是即略说于数息门中。修旋转陀罗尼菩萨所行无碍方便。菩萨若入是门。直说数息调心。穷劫不尽。况复于随止观还净等。种种诸禅。智惠神通。四辩力无所畏。诸地行愿。一切种智。无尽一切功德。旋转分别而可尽乎。
　　次释第八观心六妙门。观心六妙门者。此为大根性行人善识法恶。不由次第悬照诸法之源。何等为诸法之源。所谓众生心也。一切万法由心而起。若能反观心性不可得心源。即知万法皆无根本。约此观心说六妙门。非如前也。所以者何。如行者初学观心时。知一切世间出世间诸数量法。皆悉从心出。离心之外更无一法。是则数一切法。皆悉约心故数。当知心者。即是数门。复次行者。当观心时。知一切数量之法。悉随心王。若无心王。即无心数。心王动故。心数亦动。譬如百官臣民悉皆随顺大王。一切诸数量法依随心王。亦复如是。如是观时。即知心是随门。复次行者。当观心时。知心性常寂即诸法亦寂寂故不念。不念故即不动。不动故名止也。当知心者即是止门。复次行者。当观心时。觉了心性犹如虚空。无名无相一切语言道断。开无明藏。见真实性。于一切诸法得无著惠。当知心者即是观门。复次行者。当观心时。既不得所观之心。亦不得能观之智。尔时心如虚空无所依倚。以无著妙惠。虽不见诸法。而还通达一切诸法。分别显示。入诸法界无所缺减普现色身。垂形九道。入变通藏。集诸善根。回向菩提。庄严佛道。当知心者即是还门。复次行者。当观心时。虽不得心及诸法。而能了了分别一切诸法。虽分别一切法。不著一切法。成就一切法。不染一切法以自性清净。从本以来。不为无明惑倒之所染故。故经云。心不染烦恼。烦恼不染心。行者通达自性清净心故。入于垢法。不为垢法所染。故名为净。当知心者即是净门。如是六门。不由次第。直观心性即便具足也。
　　次释第九圆观六妙门。夫圆观者。岂得如上所说。但观心源。具足六妙门。观余诸法不得尔乎。今行者观一心。见一切心及一切法。观一法见一切法及一切心。观菩提。见一切烦恼生死。观烦恼生死。见一切菩提涅槃。观一佛见一切众生及诸佛。观一众生。见一切佛及一切众生。一切皆如影现。非内非外。不一不异。十方不可思议。本性自尔无能作者。非但于一心中。分别一切十方法界凡圣色心诸法数量。亦能于一微尘中。通达一切十方世界诸佛凡圣色心数量法门。是即略说圆观数门。随止观还净等。一一皆亦如是。是数微妙不可思议非口所宣。非心所测。尚非诸小菩萨及一乘境界。况诸凡夫。若有利根大士闻如是无法。能信解受持。正念思惟。专精修习。当知。是人行佛行处。住佛住处。入如来室。著如来衣。坐如来座。即于此身。必定当得六根清净。开佛知见。普现色身。成等正觉。故华严经云。初发心时便成正觉。了达诸法真实之性。所有惠身不由他悟。
　　次释第十证相六妙门。前九种六妙门。皆修因之相。义兼证果。说不具足。今当更分别六妙门证相。六门有四种一者次第证。二者互证。三者旋转证。四者圆顿证。云何次第证。如上第一历别对诸禅门。及次第相生六妙门中已略说。次第证相细寻自知。今不别说第二互证。此约第三随便宜。第四对治。第五相摄。第六通观。四种妙门中论证相。所以者何。此四种妙门修行方便。无定次第。故证亦复回互不定。如行者当数息时。发十六触等诸闇证隐没无记有垢等法。此禅即是数息证相之体。而今不定。或有行者。于数息中。见身毛孔虚疏。彻见三十六物。当知于数息中。证于随门。复有行者。于数息中。证空静定。以觉身心。寂然无所缘念。入此定时。虽复浅深有殊而皆是空寂之相。当知于数息中证止门禅定也。复次行者。当数息时。内外死尸。不净膀胀烂坏。及白骨光明等。定心安隐。当知于数息中。证观门禅也。复次行者。当数息时。发空无相智慧三十七品四谛十二因缘等巧惠方便。思觉心起。破折诸法。反本还源。当知于数息中。证还门禅也。复次行者。或于数息之时。身心寂然。不得诸法。妄垢不生。分别不起。心想寂然。明识法相。无所依倚当知于数息中证净门禅也。此则略说于数息中。互发六门禅相。前后不定。未必悉如今说。余随止观还净。一一互证诸禅相亦如是。所以有此互证诸禅者。意有二种一者修诸禅时互修故。发亦随互。意如前四种修六妙门相。二者宿世业缘善根发。是故互发不定。义如坐禅内方便验善恶根性中广说。第三云何名证旋转六妙门相。此的依第七旋转修故发。所谓证相者。即有二种。一者证旋转解。二者证旋转行。云何名为证旋转解发相。行者于数息中。巧惠旋转修习故。尔时或证深禅定。或说浅定。于此等定中。豁然心惠开发。旋转觉识。解真无碍。不由心念。任运旋转。觉识法门。旋转有二种。一者总相旋转解。二者别相。总相复有二种。一者解真总相。二者解俗总相。别相复有二种。一者解真别相。二者解俗别相。于一总相法中。旋转解一切法。别相亦尔。云何名为证旋转行相。行者如所解。心不违言。心口相应。法门现前。心行坚固。任运增长。不由念力。诸善功德自生。诸恶自息。总相别相皆如上说。但有相应之异。入诸法门境界显现之殊故。今则略出证旋转行。如一数门。具二种证旋转故余随止观还净亦如是。略说不具足者。自善思惟。取意广对诸法门也。证旋转六妙门者。即是得旋陀罗尼门也。是名无碍辩才巧惠方便遮诸恶令不得起。持诸功德令不漏失。任是法门。必定不久入菩萨位。成就阿耨多罗三藐三菩提也。第四云何名为圆证六妙门。行者因第八观心。第九圆观。二种六妙门为方便。是观成时。即便发圆证也。证有二种。一者解证无碍巧惠不由心念。自然圆证识法界故名解证。二者会证妙惠朗然开发。明照法界通达无碍也。证相有二种。一者相似证相。如法华经中明六根清净相。二者真实证相。如华严经中明初发心圆满功德智慧相也。云何名相似圆证。为六妙门。如法华经说眼根清净中。能一时数十方凡圣色心等法数量。故名数门。一切色法。随顺于眼根。眼不违色法。共相随顺。故名随门。如是见时。眼根识寂然不动。故名止门。不以二相见诸佛国。通达无碍。善巧分别。照了法性故名观门。还于眼根境界中。通达耳鼻舌身意等诸根境界。悉明了无碍。不一不异相故。故名还门。复次见己眼根境界。还于十方凡圣眼界中现故。亦名为还门虽了了通达见如是事。而不起妄想分利。知本性常净无可染法。不住不著。不起法爱。故名净门。此则略说于眼根清净中。证相似六妙门相。余五根亦如是。广说如法华经明也。云何名真实圆证六妙门。有二种。一者别对。二通对。别对者。十住为数门。十行为随门。十回向为止门。十地所观门。等觉为还门。妙觉为净门。二通对者。有三种证。一者初证二者中证。三者究竟证。初证者。有菩萨入阿字门。亦名初发心住。得真无生法忍惠。尔时能于一念心中。数不可说微尘世界诸佛菩萨声闻缘觉诸心行。及数无量法门。故名数门。能一念心中。随顺法界所有事业。故名随门。能一念心中入百千三昧及一切三昧。虚妄及习俱止息。故名为止门。能一念心中。觉了一切法相。具足种种观智惠。故名观门。能一念心中。通达诸法了了分明。神通转变调伏众生。反本还源。故名还门。能一念心中。成就如上所说事。而心无染著。不为诸法之所染污故。亦能净佛国土。令众生入三乘净道。故名净门。初心菩萨入是法门。如经所说。亦名为佛也。已得般若正惠。闻如来藏。显真法身。具首楞严。明见佛性。住大涅槃。入法华三昧不思议一实。境界也。广说如华严经中所明。是为初地证不可思议真实六妙门也。中证者。余九住。十行。十回向。十地。等觉地。皆名中证不可思议真实六妙门也。云何名究竟圆证六妙门。后心菩萨入茶字门。得一念相应惠。妙觉现前。穷照法界。于六种法门究竟通达。功用普备无所缺减。即是究竟圆满六妙门也。分别数随止观还净诸法门证相意不异前。但有圆极之殊。故璎珞经云。三贤十圣忍中行。唯佛一人能尽源。法华经言。唯佛与佛。乃能究尽诸法实相。此约修行教道。作如是说。以理而为论。法界圆通。诸佛菩萨所证法门。始终不二。故大品经言。初阿后茶其意无别。涅槃经言。发心毕竟二不别。如是二心先心难。华严经言。从初地悉具一切诸地功德。法华经言。如是本末究竟等。

　　六妙法门一卷


