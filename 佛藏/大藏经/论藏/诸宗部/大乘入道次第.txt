  大乘入道次第
　　唐 智周撰




　　大乘入道次第一卷

　　　　沙门智周撰
　　稽首无等善调御　　能拔生死苦沉溺
　　如空性相无去来　　若影从形应所化
　　实相一味妙甘露　　等流八万甚深法
　　三贤永截爱流人　　十地长驱正路者
　　故我归诚此三宝　　将显入大乘位行
　　愿法恒朗长夜中　　有情永拨重昏暗

　　夫欲趣求大菩提者。当知二事。一行位修断。二所求菩提。初复分二。一列位。次明修断。位次复三。第一列名。第二释名。第三出体。初中复二。初总后别。总者。今依唯识杂集等论略开五位。一资粮位。二加行位。三通达。四修习位。五究竟位。初四是因。后一是果。次列别名。初资粮位有三十心。所谓十住十行十回向。言十住者。一发心住。二治地住。三修行住。四生贵住。五方便住。六正心住。七不退住。八童真住。九法王子住。十灌顶住。言十行者。一欢喜行。二饶益行。三无恚行。四无尽行。五离痴乱行。六善现行。七无著行。八尊重行。九善法行。十真实行。言十回向者。一救护众生离众生相回向。二不坏回向。三等诸佛回向。四至一切处回向。五无尽功德藏回向。六随顺一切坚固善根回向。七等心随顺一切众生回向。八如相回向。九无缚无著解脱心回向。十法界无量回向。二加行位中复有四位。一暖位。二顶位。三忍位。四世第一法位。三通达位中复有二种。一真见道。二相见道。四修习位中复有十位。一极喜地。二离垢地。三发光地。四焰慧地。五难胜地。六现前地。七远行地。八不动地。九善慧地。十法云地。其究竟位辨如果中。始从资粮终尽法云经三大劫。其初资粮加行二位是初大劫。从通达位至七地终是第二劫。从第八地尽第十地是第三劫。时毕三祇。行备四位。方登究竟菩提果矣。
　　二释名。初辨资粮。先总后别。总言资粮者。资益己身之粮名为资粮。欲趣菩提要资于行。此位创修入佛之因名资粮位。故唯识论云。为趣无上正等菩提。修集种种胜资粮故。又此亦名顺解脱分。言解脱者。所谓涅槃。离烦恼缚名为解脱。即所求果。顺者不违。分者因义。即所修行不违于果。是果之因名解脱分。故唯识云。为有情故勤求解脱。由此亦名顺解脱分。别名者。一者十住菩萨在此创安其心。于六度等行未殊胜。但得住名。此十别者。一此位菩萨创首发于大菩提心。名发心住。二者菩萨净治三业悲及有识。名治地住。三者菩萨修胜理观起上妙行。名修行住。四者菩萨从诸圣法正教中生。名生贵住。五者菩萨所修善根皆为救物。名方便具足住。六者菩萨所闻赞毁心定不动。名正心住。七者菩萨间说三宝三际有无。心坚不转。名不退住。八者菩萨三业清洁悟二世间。真简伪虚。童表无咎。亦犹涅槃婴儿之行。名童真住。九者菩萨解真俗谛。悟法王法。将有所袭。名法王子住。十者此位菩萨如王太子堪受王位。行渐胜故。名灌顶住。二者十行。此位菩萨行六度等诸行胜故。名之为行。言其十者。一此位菩萨为大施主。一切能舍。三时无悔。利誉不悕。愍生慕法。睹者欢敬。名欢喜行。二者菩萨常持净戒。不染五欲。能令伏众魔一切众生立无上戒得不退地。名饶益行。三者菩萨常修忍辱。谦卑恭敬。和颜爱语。不害自他。悟身空寂。怨对能忍。名无恚行。四者菩萨假设多劫受诸剧苦。求法济生念念不息。名无尽行。五者菩萨常住正念恒无散乱。于一切法乃至生死入住出胎。无有痴乱。名无痴乱行。六者菩萨善入人法皆无性相。三业寂灭无缚无著。而复不舍化众生心。巧能随类现生救物。名善现行。七者菩萨历诸尘刹供佛求法。传灯度生心无厌足。然以寂灭观诸法故而于一切心无所著。名无著行。八者菩萨尊重善根智慧等法。皆悉成就。而由得斯诸尊重法。二利之行更增修习名尊重行。九者菩萨得四无碍陀罗尼门诸善慧法。能为众生作清凉池。守护正法佛种不绝。名善法行。十者此位菩萨成就第一诚谛之语。学三世佛真实之语无二之语。如说能行。如行能说。语行相应。色心皆顺。名真实行。三者十回向。在斯位已凡所修行皆为回向。立回向名。其十者何。一此位菩萨而行六度四摄法等。悉为救摄一切有情。令离生死得涅槃乐。名救护众生。入平等观。不见怨亲众生等相。称离生相。初回向名因斯而立。二者菩萨于三宝所得不坏信。因持诸善。回向众生令获善利。名不坏回向。三者菩萨学三世佛。不著生死。不离菩提。修回向事。名等诸佛回向。四者菩萨修习一切诸善根时。以彼善根如是回向。令此善根功德之力。至于一切三宝之所一切世界众生之所。作诸供养利益之事。譬如实际无处不有。名至一切处回向。五者菩萨修悔过善根。离一切业障。于诸如来一切众生。所有善根皆悉随喜。以此善根皆悉回向。庄严一切诸佛净刹。常作佛事。善巧方便具诸功德。离诸虚妄而无所著。由回向已得无尽善根。名无尽藏功德回向。六者菩萨以内外财。随众生意而惠施之。见诸苦者。悲以身代。坚固安住自在功德。以如是等诸善功德而回向已。令一切生得大智慧。除灭大苦。名随顺一切坚固善根回向。七者菩萨而能增长一切善根。修习究竟安住忍力。闭恶趣门。永离颠倒。不著诸行。一切善根由皆悉回向。为一切众生作功德藏。音覆一切。拔出生死。令得众善。等无差异。名等心随顺一切众生回向。八者菩萨成就念智。安住不动心。无所依。寂然不乱。不违一切平等正法。严刹度生。所修诸善皆顺如相而为回向。名如相回向。九者菩萨所摄善根离憍慢等。所有缚著得解脱心。行普贤行。所习诸善不执为己及以他人。以无缚著解脱之心回向。饶益品物一切故。名无著无缚解脱心回向。十者此菩萨离垢缯系。受大法师记。法施化生。严净世界。出生智等悉同虚界而无限量。凡有善根修于回向。悉等法界故。名法界无尽回向。如此等义广如华严。恐繁不具。前二十九心全第三十少分而属资粮。三十少分属后加行。问此位初首而有十信。谓信进念定慧施戒护愿回向。计心四十。何故但言三十心耶。答即十住中初住离出。以初发心而甚难故。故离出也。设有圣教言四十心。当知即据总别说也。理实三十。
　　第二加行位者。亦分总别。总言加行者。加功用行而趣见道故。名加行。故唯识云。近见道故立加行名。即此亦名顺决择分。言决择者。体即是智。决简于疑。疑不决故。择者简见。见不择故。智异于彼。故名决择。分者支分。此决择体即是见道。七觉支中是其一支。故名为分。顺者趣向欣求之义。加行位中暖等善根欣求趣向彼决择分。故暖等善名顺决择。故唯识云。此四总名顺决择分。顺趣真实决择分故。其别名者。一暖。此位菩萨初得见道火。相前故。名为暖。然见道体能断烦恼。如火烧薪。故喻于火。暖位菩萨未得火体。而得火相。故名暖也。二顶。此位菩萨依寻思智观所取空。此位功极。故名为顶。顶者极义。如山之顶上之极也。三忍。忍者印可达悟之义也。此位菩萨知忘执识及心外境而体皆空。故名为忍。四世第一法。此位菩萨所得智等。一切世间所有法中无先此者。名世第一。
　　第三通达位者。亦分二种。一释总名。言通达者。证会之义也。此位菩萨无漏之智了证真如。故名通达。即唯识云。加行无间此智生时。体会真如。名通达位。此通达位即是见道。唯识等云。通达位者。谓诸菩萨所住见道。见道名者即无漏智。照理名见。故唯识云。初照理故亦名见道。道游履义。行人游履趣于极果。或通运义。通运行人至于极果。故名为道。次释别名。一真见道。体离虚妄。亲能证理。实能断障。故名为真。又释。真者是理。见者是智。证真之智。名真见道。二相见道。相者类似之义。真见道后而起于此行解。安摸仿像真见所有功能。不能证理及断于障。类似于真。故名相见。
　　第四修习位者。亦开二种。一释总名。此位菩萨而更进修无分别智。断所余障。故名修习。唯识等云。为断余障证得转依。复数修习无分别智。是以此位名修习也。二显别名。又分为二。初释总地名。后解十别号。此修习位能为依持生长之义。故名为地。唯识等云。与所修行为胜依持。令得生长。故名为地。十别号者。一此地菩萨始入于圣证二空理。能利自他。所以大喜。是故此地名极喜地。故瑜伽等云。得未曾得出世间心。具证二空。能益自他生大欢喜。二此地菩萨具清净戒弃破戒惑。破戒惑法染污行人。名之为垢。此地能舍。名离垢地。故瑜伽等云。远离一切微细犯戒。三此地菩萨由得胜定及殊妙教四种总持。以此为因能起三慧。三慧而能照法显现。名之为光。此地定等能起慧光。所以此地名发光地。故瑜伽等云。能为无量智光依止。四此地菩萨妙慧殊胜能断烦恼。如火焚薪。是故此地名焰慧地。故瑜伽等云。烧诸烦恼智如火焰。五此地菩萨能令俗谛有分别智而与真谛无分别智同时俱起。以互违法。令不相违一时并生。故名难也。前之四地而未能得今乃得之。故称为胜。胜前地也。是以此地名难胜地。故瑜伽等云。方便修习最极艰难方得自在。六此地菩萨能起胜智观十二缘。不作染净二差别行。有此胜智现生起故。所以此地名现前地。故瑜伽等云。观察诸行。又于无相多修作意。方现在前。七此地菩萨唯修无相不起功用。功用之行创绝斯地。是以此地无相之行逾于二乘世间等行。故名远行地也。故瑜伽等云。能远证入无缺无间无相作意。八此地菩萨妙无相智不被一切有相功用及诸烦恼而能鼓击。所以此地名为不动。故瑜伽等云。不为现行烦恼所动。九此地菩萨得胜妙智。能善说法以利含识故。此地名为善慧地也。故瑜伽等云。说法自在。获得无量广大智慧。十此地菩萨而有胜智。能藏众德。能断诸障。能遍法身。义同于云能蔽于空而含于水。是以此地名法云地。故瑜伽等云。粗重之体广如虚空。法身圆满譬如大云皆能遍覆。
　　第五究竟位者。功成事毕。故称究竟。简资粮等。彼之四位功未毕故。亦简二乘。二乘所得菩提涅槃非高胜故。唯佛独能所作皆办功德最胜。得名究竟。
　　三出体者。资粮加行此之二位克性。皆以有漏加行智为其体故。见道克性。而以根本后得无漏二智为体。真相别故。其修习位十地皆以有为无为诸功德法。以为自体。究竟位者。即以如来菩提涅槃。以为其体。上虽列位释名出体三节不同。总当第一辨位次也。
　　第二明修断者。复开为二。一明所修之行。二说所断之障。初修行中复分为二。初境后行。所言境者。谓即三性三无性等多种差别。今且略明三性之境。谓遍计所执。依他起性。圆成实性。是智所观名之为境。故摄大乘名所应知。所应智者即是境也。问此三名体其义云何。答遍者周普。计者量度也。普计一切故名遍计。此能周遍量度之心。妄执一切五蕴等法为我为法。此所妄计我法等类。名为所执。所执之法但有假名。无其实体。故瑜伽云。谓随言说依假名言建立自性。自性即是我法等性也。问所缘蕴等体性不无。能计妄情亦复是有。何故论云名计所执无自体耶。答蕴等缘生不离于识。非有似有。而非我法。妄情不了执为实有。计为我法。而离于识非一异等。此等所执离识我法及实有等。今说为无名计所执。不言识内非横计者所有蕴等亦名无体。故唯识云。一切心及心所由熏习力所变二分。从缘生故。亦依他起。遍计依斯妄执定实有无一异俱不俱等。此二方名遍计所执。问遍计所执其体已明。能遍计心未知。何是。答有漏第七及染第六。此之二识妄执我等名能遍计。故摄论等言意识名为能遍计故。故八识中唯此二也。问第六妄执缘一切起。可名遍计。第七但缘第八起执。何得名遍。答第七执心是第六识执之类。故亦名遍计。依他起者。依者依托。他者非己。由仗于他自方得生。名依他起。起者生也。体即一切有漏无漏心及心所色等五尘从因缘生。皆名依他。故瑜伽云。谓从众缘所起自性。圆成实者。圆者圆满体。周遍义也。成即成就。非生灭义。实乃真实。非虚谬义。唯一真如具斯三义。名圆成实。故瑜伽论云。谓诸真如。圣智所行圣智境界。又释。无漏有为亦名成实。故唯识云。无漏有为离倒究竟。胜用周遍。亦得此名。此意说云。无漏有为亦具三义。同于真如。亦名成实。言离倒者。而是实义。烦恼染法虚妄颠倒。不得实名。无漏不然。故名为实。言究竟者。即是成义。究竟能断烦恼染法。成就此能。故名成也。胜用周遍者。是其圆义。能普断惑。遍缘诸境。故名圆也。由此真如有为无漏并圆成也。辨中边论第二亦云。真如涅槃无变异。故名圆成实。有为总摄一切圣道。于境无倒。亦名成实。摄大乘论亦取无为有为无漏名圆成实。故知成实通二种也。问何故瑜伽论但以五法中如为成实耶。答辨圆成实而有二门。一常无常门。但是常者名圆成实。离生灭故。无常即非。瑜伽据此。故以如如而为成实。正智体是生灭法故。故不取也。二漏无漏门。但是无漏即名成实。离颠倒故。有漏即非。所以中边摄论唯识通据二门亦取正智。诸无漏法亦圆成实。故不相违。即此遍计其体全无。依他圆成体性是有。故契经云。有为无为名之为有。我及我所说之为空。有为无为依他成实。我及我所是遍计也。三性有无谅可知矣。观遍计境我法体无。但可令知不生妄执。观依他性。染者惑业及以苦果。可须断除。净者即是资粮加行见道修道所行之行。可令修习。观圆成实而令求证。三无性等所余之境恐繁不说。
　　次修行中又分为二。初明发心。后明修行。发心又二。初明发心。后明发愿。初发心者。将求大果。必要先发菩提之心。由发此心。欣彼果故。因能修行断诸惑障。证大涅槃心。若不发。便无欣趣。欣趣既无。谁有修行。行若不修。何能断障。障不能断。讵得菩提。故华严经十住初首名发心住。般若经论十八住中。第一亦名发心行住。唯识亦云。从发深固大菩提心。是以第一先须发心。由发心故入僧祇数。发心之义准诸经论。今者略以十门分别。一明菩提心之体性。二彰所因。三显行相。四辨所缘。五明胜利。六谈德量。七挍胜劣。八辨其喻。九明退缘。十彰守护。一体性者。以信精进正念正定正慧为体。故摄论云。清净增上力坚固心升进名菩萨。初修无数三大劫增上力者。即信等五。故以信等而为自体。二彰所因者。按诸经论。因不一徒。略陈梗概。故大集经云。众生成就十六种法。能发菩提心。一常修上心莹磨诸根。二勤修诸善庄严功德。三至心持戒不生悔厌。四修集大悲怜愍众生。五信佛世尊有大慈悲。六为诸众生受行诸苦。七能坏众生所有苦恼。八调伏诸根具足正见。九心无所畏不求诸有。十乐求佛智不乐二乘。十一受乐不慢。受苦无悔。十二恭敬智慧破坏憍慢。十三知恩报恩。十四具足身力。十五护持正法。十六不断三宝。又瑜伽论菩萨地说。菩萨发心由四种缘四因四力而能发心。言四缘者。一见诸佛菩萨有不思议神变威力。或从可信闻如是事。既闻是已。于大菩提深生信解。因斯发大菩提心。二虽不见闻佛及菩萨神通功德。于菩萨藏闻已深信。为得如来微妙智故发菩提心。三或有一类。虽不见佛及以听说如是正法。而见一切菩萨藏法将欲灭没。便作是念。菩萨藏法久住世间。能拔无量众生大苦。我应住持菩萨藏法发菩提心。为灭无量众生大苦。为护菩萨藏增上力故。于如来智深生信解而得发心。四者或有一类。虽不睹见正法欲灭。而于末劫见诸浊恶众生身心十随烦恼之所恼乱。谓多愚痴。多无惭愧。多诸悭嫉。多诸忧苦。多诸粗重。多诸烦恼。多诸恶行。多诸放逸。多诸懈怠。多诸不信。见是事已便作是念。大浊恶世于今正起。诸随烦恼之所恼乱。能发下劣声闻心者。尚难可得。况于无上正等菩提能发心者。我当应发大菩提心。令此恶世无量有情随学于我起菩提愿。由见恶世发心难得增上力故。发菩提心。云何四因。一谓诸菩萨菩萨种姓而得具足。二赖佛菩萨善友摄受。三于诸众生多起悲心。四于极多时生死大苦。难行苦行无有怯畏。云何四力。一谓诸菩萨由自功力。能于无上正等菩提。深生爱乐。二由他功力。深生爱乐。三宿习大乘相应善法。今得暂见诸佛菩萨。或暂得闻称扬赞叹。即能速发大菩提心。况睹神力闻其正法。四于现法中。亲近善士。听闻正法。谛思惟等。长时修习种种善法。由此加行发菩提心。三显行相者。希求为相。希求有二。一求菩提。二求利生。故瑜伽论云。菩萨起心求菩提时。发如是心。说如是言。愿我决定当证无上正等菩提能作有情一切义利。又云。最初发心。于诸众生发起二种善胜意乐。一者利益意乐。谓欲从诸不善处拔济众生安置善处。二者安乐意乐。谓于贫匮无依无怙诸众生所。离染污心。欲与种种饶益乐具。又般若经论发心行住而有四义。一者广大心。四生三界咸是慈悲所度之者。二第一心。咸令有情得无余依涅槃胜果。三常心。虽度众生。不见身外有众生相。皆即我身。故能常度一切众生。四不颠倒心。不起我执执有自他有情我等。此等诸教皆以决定希求二利。为发菩提心之行相。四辨所缘者。恒以所求所度而为所缘。故大般若经云。善现白佛。初发菩提心菩萨何所思惟。佛言。恒正思惟一切相智。又瑜伽论云。以大菩提及诸有情一切义利。为所缘境。缘菩提故。自求当证。缘众生故。悲心希济。五明胜利者。大集经颂云。若乐喜发菩提心。如是乃能断恶有。能为人天开正路。能闭八难邪险径。诸根具足不盲聋。皆由至心发菩提。又颂云。能见十方诸世尊。能闻无上甘露味。若能至心发菩提。是故能破疑憍慢。无量智慧得自在。能为众生说法界。华严经云。若有发菩提心。则为不断一切佛种。则为严净一切佛刹。则为成就一切众生。则为了达一切法性。则令一切诸众生界悉得安稳。瑜伽菩萨地云。发心菩萨所摄善法有二种胜。一因二果。谓所摄善法皆是无上正等菩提能证因故。所摄无上是此果故。尚胜二乘。况余一切世间因果。又云。发心菩萨有二胜利。一者初发心已即是众生尊重福田。一切众生皆应供养。亦作一切众生父母。二者发心即能摄受无恼害福。由此菩萨成就如是无恼害福。得倍轮王护所守护。由得如是护所护故。若寝若悟若迷闷等。一切魍魉人非人等。不能娆害。又此菩萨转受余生。由如是福所摄持故。少病无病。不为长时重病所触。常益众生无劳无损。六谈德量者。华严经颂云。发心功德不可量。充满一切众生界。众智共说无能尽。何况所余诸妙行。又云。若有菩萨。初发心誓求当证佛菩提。彼之功德无边际。不可称量。无与等。又云。菩萨于生死最初发心时。一向求菩提。坚固不可动。彼一念功德深广无边际。如来分别说穷劫犹不尽。发菩提心论云。如来言。如诸菩萨最初发心下劣一念福德果报。百千万劫说不能尽。况复一日一月一岁。乃至百千所习诸心福德果报岂可说尽。何以故。菩萨所行无尽。欲令一切众生皆住无生忍得无上菩提故。辨中边论亦云。胜故无尽故。由利他不息。七挍胜劣者。大集经颂云。若有能发菩提心。是则能胜一切乘。能净一切众生心。亦能演说无上道。又云。如恒河沙等众生悉住声闻辟支佛乘。欲比菩萨初发心业。百分千分不可为喻。何以故。二乘之人自为解脱观于烦恼。菩萨不尔。常为众生得解脱故观诸烦恼。又颂云。如恒河沙等世界。满中妙宝持用施。虽有如是无量福。不如怜愍发菩提。无量亿等恒沙佛。净妙华香以供养。如是福德犹不如。发菩提心七卓步。八辨其喻者。大集经云。譬如小宝亦不可轻。何以故。如是小宝能作大事。多所利益。菩萨亦尔。初发心时亦不可轻。又云。如余小王一切悉属转轮圣王。一切人天亦复如是。悉来归属初发心菩萨。又云。无苷[這-言+蔗]子则无种种石蜜诸味。若无菩提心者亦无种种三宝诸味。又颂云。若有菩萨勤精进。即能破坏诸烦恼。如火能焚干草木。菩提心能烧烦恼。又发菩提心经论云。菩萨初始发心。譬如大海初渐起时。当知为彼下中上价乃至无价如意宝珠而作住处。此宝皆依大海生故。菩萨发心亦复如是。为三乘人禅定智慧一切功德之所生处。又如三千大千世界初渐起时。当知便为二十五有其中所有一切众生。悉皆荷负作依止处。菩萨亦尔。一切初渐起时。普为一切无量众生六道四生乃至四姓。一切荷负作依止处。又大庄严论广有喻事。恐繁不引。九明退缘者。瑜伽论云。有四因缘能令菩萨退菩提心。一种姓不具。二恶友所摄。三于诸众生悲心微薄。四于长时生死大苦。难行苦行怯畏惊怖。十显守护者。大般若经云。菩萨摩诃萨常勤守护是菩提心。犹如世人守护一子。亦如瞎者护余一目。如行旷野守护导者。菩萨守护菩提之心亦复如是。因护如是菩提心故。得阿耨多罗三藐三菩提。
　　次发愿中又分为二。初愿后誓也。愿者所习本矣。誓者能赞缘矣。将备成功。阙一无可。亦犹轮翼待而飞御。故发菩提心论云。菩萨云何发趣菩提。以何业行成就菩提。发心菩萨住干慧地。先当坚固发于正愿。摄受一切无量众生。我求无上菩提。救护度脱令无有余。皆令究竟无余涅槃。是故初始发心大悲为首。以悲心故能发转胜十大正愿。何等为十。一者愿我先世及以今身所种善根施与一切。悉共回向无上菩提。令我此愿念念增长。生生不忘。为陀罗尼之所守护。二者愿我回向大菩提已。以此善根于一切生处。常得供养一切诸佛。恒常不生无佛国土。三者愿我得生诸佛国已。常得亲近。随侍左右如影随形。无刹那顷远离诸佛。四者愿我得近佛已。随我所应说法。即得成就菩萨五通。五者愿我得五通已。即达世谛假名流布。了第一义得正法智。六者愿我得正法智已。以无厌心为生说法。示教利喜皆令开解。七者愿我开解诸众生已。以佛神力遍至十方无余世界。供养诸佛听受正法广摄众生。八者愿我于诸佛所闻正法已。即能随转清净法轮。十方世界一切众生听我法者闻我名者。即得舍离一切烦恼。发菩提心。九者愿我能令一切众生发菩提心已。常随将护除无利益与无量乐。舍身命财摄受众生荷负正法。十者愿我能荷负正法已。虽行正法。心无所行。如诸菩萨行于正法而无所行亦无不行。为化众生。又瑜伽论有十大愿。若诸菩萨愿于当来。以一切种上妙供具。供养无量无边如来。名第一愿。愿于当来。摄受防护诸佛正法。传持法眼令无断坏。名第二愿。愿于当来。从睹史多天宫降下。八相成道。名第三愿。愿于当来。行一切种菩萨正行。名第四愿。愿于当来。普能成就一切有情。名第五愿。愿于当来。一切世界皆能示现。名第六愿。愿于当来。普能净修一切佛土。名第七愿。愿于当来。一切菩萨皆同一种意乐加行趣入大乘。名第八愿。愿于当来。所有一切无倒加行皆不唐捐。名第九愿。愿于当来。速证无上正等菩提。名第十愿。诸圣教中愿行非一。恐繁不具。
　　既发愿已。次立于誓。准庄严论。由五义故立六种誓。五义者。一能坚固其心。二能制伏烦恼。三能遮放逸。四能破五盖。五能勤修六度。云何立誓。若有人来种种求索。我于尔时随有施与。乃至不生一念悭吝。若我持戒。乃至失命建立净心。誓无改悔。若我修忍。为他侵害。乃至割截。常生慈心。誓不恚碍。若修精进。遭逢寒暑王贼水火师子虎狼无水谷处。要必坚固誓不退没。若我修禅。为外事恼不得摄心。要系念境。誓不暂起非法乱想。若修智慧。观一切法如真实性。随顺受持于善不善有为无为生死涅槃。不起二见。若我心吝悔恚碍退没乱想。起于二见如弹指顷。以施戒忍精进禅智求得报者。我即欺诳十方世界无量无边阿僧祇现在诸佛。于未来世亦当必定不证菩提。菩萨以十大愿持正法行。以六大愿制伏放逸。必能精进修习六度成无上菩提。
　　次求善友者。善友之义大矣哉。将越艰险会常乐者。无莫由之。故摄大乘唯识等云。要善友力方成菩提。佛菩萨等是为善友。胜利无极。难以具言。且略举三用表求意。一者能为菩提近因故。涅槃经云。佛告诸大众言。一切众生为阿耨多罗三藐三菩提近因缘者。莫先善友。何以故。阇王若不随耆婆语者。来月七日必定命终堕阿鼻狱。是故近因莫若善友。二者趣向如来智时有十功能。故华严经云。善知识者则是趣向一切智门。令我得入真实道故。善知识者趣向一切智乘。令我得至如来地故。善知识者则是趣向一切智船。令我得至智宝洲故。善知识者则是趣向一切智炬。令我得生十力光故。善知识者则是趣向一切智道。令我得入涅槃城故。善知识者则是趣向一切智灯。令我得见夷险道故。善知识者则是趣向一切智桥。令我得度险恶处故。善知识者则是趣向一切智盖。令我得生大慈凉故。善知识者则是趣向一切智眼。令我得见法性门故。善知识者则是趣向一切智潮。令我满足大慈水故。三者能令越生死海故。大集经偈云。若得亲近善知识。至心听受无上法。观察内外空三昧。即能越度生死海。问于善知识起于何心而求于彼。答华严经云。于善知识生十种心。谓于善知识生同己心。令我精勤办一切智照道法故。于善知识生清净自业果心。亲近供养生善根故。于善知识生庄严菩萨行心。令我速能庄严一切菩萨行故。于善知识生成就一切佛法心。诱诲于我令修道故。于善知识生能生心。能生于我无上法故。于善知识生出离心。令我修行普贤菩萨所有行愿而出离故。于善知识生具一切福智海心。令我积集诸白法故。于善知识生增长心。令我增长一切智故。于善知识生具一切善根心。令我志愿得圆满故。于善知识生能成办大利益心。令我自在安住一切菩萨法故。成一切智道故。得一切佛法故。
　　后明修行者。夫天池别乎行潦者。百川纳而莫遗。地岳殊于推阜者。众尘积而无弃故。求无上正等菩提。一切诸行莫不备习。于中分二。一总二别。总者。其资粮等五位中。皆具自利利他二行及福智二十波罗蜜。故唯识论云。十波罗蜜五位皆具。然修习位其相最显。即此六度慧为性者。皆名为智。非慧为体。并名为福。六波罗蜜通相皆二。别相前五说为福德。第六智慧。又此六度为济于他而修六者。六皆利他。若为自修。六皆自利。既云十度通五位修。又即六度通于福智二利所摄。故知十度二利福智通五位也。
　　问菩提分法及四摄等。皆是功德所修之法。二利等中是何所摄。答据增相说。菩提分法自利行收。四摄事等利他行摄。若依实言。皆通二利。
　　问菩提分等体义云何。答分之为三。初菩提分。次明四摄。后显六度。菩提分法略为二门。一者释名。二略问。答初中又二。先总后别。三十七菩提分法者。菩提梵音。此译名觉。即如来等尽无生智。照境穷源故称为觉。分者因也。此三十七能为觉因。故名为分。次别名者种类不同。分为七例。一四念住。二四正断。三四神足。四五根。五五力。六七觉支。七八正圣道。一四念住者。谓身受心法。身等四法是所观境。慧是能观。慧与念俱。故慧从念称为念也。住者即境是能观慧所住之境。总称念住。别言身者。五根四大积集名身。领纳于境目之为受。集起名心。轨持称法。二四正断者。体一精进。义用不同。分之为四。已生恶法断之令灭。未生恶法令永不生。已生善法修令增长。未生善法修令得生。此四功能断自所除懈怠障故。故名四断。三四神足者。神谓神通。妙用难测故名神也。即慧之用。足者彼因。体即胜定。由依胜定能发通故。故名神足。足虽一定。定因有四故名四也。其四者何。谓欲勤心观。于境乐观名欲。止恶进善曰勤。定能摄心称心。于境简择名观。此四非足。足之因也。四五根者。增上之义是根义也。由五能生诸善法故。故总名根。其五者何。谓信精进念定慧也。谓于三宝四谛等中。能深忍乐清净之性。名之为信。勇猛进修。目为精进。于境忆持。故称为念。专注所缘。号之为定。简择德失。故得慧名。五五力者。不可屈伏故名为力。即前五根据不可屈转立力名。故瑜伽云。谁不能屈。答此清净信若天若魔乃至诸烦恼缠亦不能屈。故名难伏。体即五根。更无别也。六七觉支者。觉者是智。支者分类。分类不同而有七种。名七觉支。其七数者。一念。二择法。三精进。四喜。五轻安。六定。七舍。于境明记。名之为念。观察德失。故名择法。炽然修善。号为精进。于意适悦。故得喜名。调畅身心。名为轻安。专注所缘。故名为定。远离沉掉平等寂静。目之为舍。问择法是慧。可名觉支。余非慧收。何得名觉。答念支觉法所依止故。择法自体而是觉故。精进是觉出离支故。喜是觉法利益支故。轻安定舍此三是觉无染支故。是以自体及余非慧总名觉支。何故此三名无染支。答粗重为因能生诸染。轻安近能治此粗重。名无染因。由依定故方能离染。定即名为离染所依。舍正除染。即是无染之自性也。故此三种得无染名。七八圣道者。契理通神。目之为圣。运载游履称之为道。其八者何。谓正思惟。正语。正业。正命。正精进。正念。正定。正见。筹量义理。名正思惟。语离四非。称为正语。身远三过。名为正业。无漏身语离五邪命。名为正命。修善断恶有胜堪能。目为精进。明记所缘。称为正念。摄心不乱。号为正定。推察谛理。故名正见。二略问答者。问小乘之人修菩提分教有诚文。何以得知大乘亦学。答智度论云。问三十七品是声闻辟支佛道。六波罗蜜是菩萨道。何故于菩提道说声闻法。答菩萨摩诃萨学一切道品。既云一切。故知亦通菩萨所学。问菩提分法通诸位者。何故瑜伽摄论皆云四地方得菩提分耶。答彼据三地得定戒等。相同世间。四地相同二乘出世。道品无漏而是出世。故言四地方得起也。问三乘同修行相何别。答中边论云。二乘之人以自相续身等为境。以修对治。菩萨通以自他相续身等为境。而修对治。声闻独觉于身等境。以无常等行相思惟而修对治。若诸菩萨于身等境。而以无所得行相思惟。修于对治。声闻独觉修念住等。但为身等速得离系。若诸菩萨修念住等。不为身等离系。但为证得无住涅槃。由此三缘。与二乘别。
　　次明四摄。略分二门。初释名字。后辨行相。初中又二。先总后别。总者。以此四事摄诸有情。故名四摄。或摄者益他。以施等法益有情故。故瑜伽云。所有摄事能成就他一切有情。能成就者即是益也。释别名者。一者布施运心普及。称之为布。辍己惠人故名为施。二者爱语音声屈曲表彰名语。闻者悦乐故目为爱。三者利行。行是所修之行。即是因名。利是所得利益。即是果称。故瑜伽云。由此能令于现法中得身轻安。于后法中。般涅槃等此现轻安后般涅槃。皆并名利。有所益故。四者同事。同者等也。事者事业。谓与有情等修行业故名同事。二行相者。菩萨若欲摄化有情。不过此四。若欲化彼。先行于施。谓随于彼所须。外财金银等物。及以内财手足等类。随求皆与。由随意与故。诸有情亲附菩萨。是名施摄。既亲附已。次以爱语悦豫彼心。令其受道。故瑜伽云。云何菩萨自性爱语。常乐宣说可意语等。略有三种。一慰喻语。对诸有情含笑先言。命进问安。随宜慰喻。二庆慰语。见诸有情有昌盛事而庆悦之。三胜益语。为诸有情宣说一切圆满殊胜微妙法教。既行如上所有爱语。令所化生心起爱慕归依菩萨。既归依已。次教修行。瑜伽云。谓诸菩萨由彼爱语。为诸有情示现正理。随其所应。于诸所学。随义利行。此意即说。随彼诸乘根性差别。而教行彼三乘等行得自乘果。又若菩萨如是行中。必住悲心。无爱染心。劝导调伏。起利行已。次与所化同其事业。问但化彼行。何假身同。答自若不行。人焉肯学。为令彼修故。要自作。故瑜伽云。谓诸菩萨若于是义于是善根劝他受学。即于此义于此善根自现受学。如是菩萨与他同事。故名同事。由此四事摄诸有情。不增不减。
　　后明六度。六度之义乃有多种。今者略示八门差别。一辨列。二释名。三显相。四加行。五净相。六不增不减。七相摄。八胜德果利。一辨列者。施有三种。一舍财等名为财施。二以三藏等教施于有情。名为法施。三令他离怖。名无畏施。戒亦三种。一者能离不善防护受持。名律仪戒。即沙门等七众所学戒等是也。二以一切佛法为体。名摄善法戒。三者以此戒善资物。名饶益有情戒。忍亦三种。一者怨对能受。名耐怨害忍。二者贫病寒热种种苦至。忍而修道而不退屈。名安受苦忍。三者于甚深法能谛思惟审观义理。名谛察法忍。精进亦三。一者若修诸行。发起勇悍于行不退。如入阵者被铠甲。故即无怯退故。名被甲精进。二者修诸善品而勤进趣。名为摄善精进。三者能以精勤利乐含识故。名利乐精进。定亦有三。一者而能安住现法乐故。名为安住静虑。二者以此能发六神通故。名为引发静虑。三者用此能成利有情事故。名办事静虑。慧亦有三。谓生空无分别慧。法空无分别慧。俱空无分别慧。如次即是别缘我法及俱缘彼根本之智。简异后得言无分别。
　　二释名者。先总后别。言总名者。解深密经及瑜伽云。何缘此名波罗蜜多。由五缘故。一无染著。不染著波罗蜜多相违事故。二无顾恋。谓于一切波罗蜜多诸果异熟及报恩中。心无系故。三无罪过。谓于如是波罗蜜多。无间杂染法离非方便行故。四无分别。谓于如是波罗蜜多。不如言词执著自相故。五正回向。谓如是所作所集波罗蜜多。回求无上大菩提果故。又对法论云。到所知彼岸名波罗蜜多。又波罗是所知彼岸义。蜜多是到义。释别名者。摄论云。能裂悭吝贫穷。及能引得广大财位福德。故名为施。能息灭恶戒恶趣。及能引得善趣等持。故名为戒。能灭尽忿怒怨仇。及能善住自安隐故。故名为忍。妙能远离所有懈怠恶不善法。及能出生无量善法。故名精进。能销除彼所有散动。及能引得内心安住。故名静虑。能除遣一切见趣诸邪恶慧。及能贞实品别知法。故名为慧。
　　三辨相者。问但施等即得名为波罗蜜多。为不尔耶。答有得不得。故唯识云。要七最胜之所摄受。方可建立波罗蜜多。一安住最胜。谓要安住菩萨种姓。二依止最胜。谓要依止大菩提心。三意乐最胜。谓要悲愍一切有情。四事业最胜。谓要具行一切事业。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。若非此七所摄受者。虽行施等。但名施等。不得名为到彼岸也。
　　四加行者。问将修此六。以何加行方能进习。答二利为心能修此六。故大般若经一百二云。菩萨摩诃萨行六波罗蜜时。当作是念。我若不行布施波罗蜜多。当生贫贱家尚无势力。何由成就有情严净佛土。况当能得一切智智。我若不护净戒波罗蜜多。当生诸恶趣。尚不能得下贱人身。乃至况当能得一切智智。我若不修安忍波罗蜜多。当生诸根残缺容貌丑陋。不具菩萨圆满色身。若得菩萨圆满色身行菩萨行。有情见者必获无上正等菩提。若不得此圆满色身。乃至况当能得一切智智。我若懈怠不起精进波罗蜜多。尚不能获菩萨胜道。乃至况当能得一切智智。我若心乱不入静虑波罗蜜多。尚不能起菩萨胜定。乃至况当能得一切智智。我若无智不学般若波罗蜜多。尚不能得诸巧便慧超二乘地。乃至况当能得一切智智。又三百五十一云。于此六种波罗蜜多勤修学时。恒作是念。世间有情心皆颠倒。没生死苦。不能自脱。我若不修善巧方便。不能解脱彼生死苦。我当为彼诸有情类。精勤修学布施净戒精进安忍静虑般若波罗蜜多善巧方便。以此念观故。能炽然修六度也。
　　五净相者。二种不同。初总后别。总者。解深密经及瑜伽云。总说一切波罗蜜多清净相者。当知七种。何等为七。一菩萨于此诸法不求他知。二于此诸法见已不生执著。三即于如是诸法不生疑惑。谓为能得大菩提不。四终不自赞毁他有所轻蔑。五终不憍傲放逸。六终不小有所得便生喜足。七终不由此诸法于他发起嫉妒悭吝。行六度时离此七种。方得名为六度清净。次别相者。大集经云。一成就八法能净檀波罗蜜。谓离我能施。离为我施。离爱结施。离无明见施。离彼我菩提相施。离种种相见施。离悕望报施。离悭嫉其心平等如虚空等施。离此八法。是谓清净。二成就八法能护净戒。谓不忘菩提心能护于戒。不求声闻辟支佛地能护于戒。境界无碍能护于戒。不特诸戒能护于戒。不舍本愿能护于戒。不依一切生处故能护于戒。成就大愿故能护于戒。善摄诸根为灭烦恼故能护于戒。是谓八法。言护戒者。即灭净相。三成就八法能净羼提波罗蜜。谓善净内淳至修羼提波罗蜜。谓善净外不悕望修忍。于上中下究竟无障碍修忍。随顺法性无所染著修忍。去离诸见修忍。断一切诸觉修忍。舍一切诸愿修忍。除一切诸行修忍。是谓八法。四成就八法能净毗梨耶波罗蜜。谓净身故发勤精进。知身如影。不著于身。为净口故发勤精进。知口声如响。不著于口。为净意故发勤精进。知意如幻。无所分别。不著于意。为具足诸波罗蜜故发勤精进。知诸法无自性因缘所摄。不可戏论。为得照菩提分法故发勤精进。觉了一切法真实性故无所碍著。为净一切佛土故发勤精进。知诸佛国土如虚空故不恃所净。为得一切陀罗尼故发勤精进。知一切法无念无非念故不作二相。为成就一切佛法故发勤精进。知诸法人一相平等故而不坏法性。是为八法。五成就八法能净禅波罗蜜。谓不依诸阴修禅。不依诸界修禅。不依诸入修禅。不依三界修禅。不依现世修禅。不依后世修禅。不依道修禅。不依果修禅。是为八法。六成就八法能净般若波罗蜜多。若菩萨精勤欲断一切不善法。而不著断见。精勤欲生一切善法。而不著常见。知一切有为法皆从缘生。而不动于无生忍法。善分别说一切字句。而常平等无有言说。善能辨了一切有为无常苦法。于无我法界寂静不动。善能分别诸所作业。而知一切法无业无报。善能分别垢法净法。而知一切法性常净。善能筹量三世诸法。而知诸法无去来今。是为八法。能净般若波罗蜜多。若有人能依总别净相所修六度。真实而能到于彼岸。
　　六不增不减。如深密经瑜伽等云。世尊何因缘故。施设如是所应学事但有六数。善男子二因缘故。一者饶益诸有情故。当知前三。谓诸菩萨由布施故。摄受资具饶益有情。由持戒故。不行损害等饶益有情。由忍辱故。彼损害等堪能忍受饶益有情。二者对治诸烦恼故。当知后三。谓诸菩萨由精进故。虽未永伏一切烦恼等。而能勇猛修诸善品。彼诸烦恼不能倾动善品加行。由静虑故。永伏烦恼。由般若故。永害随眠。由斯六种不增不减也。
　　七相摄者。大般若经第三云。以无所得修行布施。了达一切施者受者及所施物皆不可得。如是布施能满布施及余五度。以无所得修行净戒。了达一切犯无犯相皆不可得。如是净戒能满净戒及余五度。以无所得修行安忍。了达一切动不动相皆不可得。如是安忍能满安忍及余五度。以无所得修行精进。了达一切身心勤怠皆不可得。如是精进能满精进及余五度。以无所得而修静虑。了达一切有味无味皆不可得。如是静虑能满静虑及余五度。以无所得修行般若。了达一切诸法若性若相皆不可得。如是般若能满般若及余五度。又摄大乘云。谓于一切波罗蜜多修加行中。皆有一切波罗蜜多互相助成。谓修施时。禁防忍受策励专心能善了知业果相属。如是施中即有余转。若修戒时。远离悭吝忿恚懈怠散动邪见。如是戒中即有余转。修习所余亦如是说。如有颂言。施时无贪无犯戒。无嫉无恚起慈心。诸来求者便施与。无惓无乱无异见。
　　八胜德果利。言胜德者。如深密经瑜伽论云。一切波罗蜜多各有四种最胜威德。一正行时。能舍悭吝犯戒愤恚懈怠散乱见趣所治之法。二正行时。为无上菩提资粮。三正行时。于现法中。能自摄受。饶益有情。四正行时。于未来世。能得广大无尽可爱诸果异熟。言果利者。由行六度。而为胜因。能感当来种种妙果。远则菩提。近人天等。故华严经第五颂云。昔于众生起大悲。修行布施波罗蜜。以是其身最胜妙。能令见者生欢喜。昔在无边大劫海。修治净戒波罗蜜。故获净身遍十方。普灭世间诸重苦。往昔修行忍清净。信解真实无分别。是故色相皆圆满。普放光明照十方。往昔勤修多劫海。能转众生深重障。故能分身遍十方。悉现菩提树王下。佛久修行无量劫。禅定大海普清净。故令见者深欢喜。烦恼障垢悉除灭。如来往昔修诸行。具足般若波罗蜜。是故舒光普照明。克殄一切愚痴暗。此即由行六度之因具佛果德。又深密经瑜伽论云。世尊如是一切波罗蜜多何果异熟。善男子当知此亦略有六种。一者得大财富。二者往生善趣。三者无怨无坏多诸喜乐。四者为众生主。五者身无恼害。六者有大宗业。如其次第配其六度。此通因中所得之果。然六度义乃有无量。粗示八门。余略不说。
　　上来所明菩提分法四摄六度。并通相修。通相修中。按诸经论。而更广明四无量等。恐繁且止。
　　二别修者。且资粮位。三十七种菩提分中。修四念住四正断及四神足。何以为证。中边论云。由四神足。心有堪。能顺解脱分善根满已。复应修习五种增上。既云由四解脱分满。明知神足在资粮位。四念四断在神足前。是故亦在资粮位也。问此之三四何在先修。答先修念住。次四正断。后四神足。问何尔耶。答无始来于身等境。作诸染净差别之相。起于爱憎沉没苦海。是以创观身受心法。此之四种以为无相。故中边云。若诸菩萨于身等境。以无所得行相思惟而修对治。虽观身等四境无相。未能除障。次修四断断所断障。故中边云。今为远离所治障法。及为修集能对治道。于四正断精勤修习。虽能伏障。未能随意所欲皆成利乐事等。是故次修四种神足。故中边云。修四神足。是诸所欲胜事因故。问神通要定方能发起。此位得通。明已有定。何故余论言资粮位而住外门。外门即是非定摄故。答余论但言多住外门。不言唯外。故亦有定。散多定少。故言多住外门转也。
　　又此地中而亦别修十种法行。故瑜伽云。谓诸菩萨先于胜解行地。依十法行极善修习。即此资粮加行二位名胜解行地。未能证解。但信解故名为胜解。十法行者。准显扬论云。一者书写。于菩萨藏。若多若小。尊重恭敬。谓自书写。若使他书。二者供养。若劣若胜。诸供养具。谓自供养。若将己物令他供养。三者施他。若自书已。由矜愍他而施于彼。四者谛听。若他阐读。由宗仰故。五者自读发净信解恭敬重心。六者讽诵。从师受已而讽诵之。七者受持。既讽诵已。为坚持故。以广妙智而温习之。八者开演。悲愍他故。传授与彼。随其广略而为开演。九者思惟。独处闲静。极善研寻。十者修习。如所思惟。修奢摩他毗钵舍那等。
　　问此十法行何德须修。答能为闻思修等三慧。作助伴故。故中边颂云。此助伴应知。即十种法行。又云。由修此十。而得无边诸功德故。
　　问于何乘教。行斯十行得无量福。答于大乘教。非余二乘。故显扬云。于菩萨藏。中边亦云。此于大乘有十法行。
　　何故尔耶。答中边释云。一由最胜。二由无尽故。于大乘修福无边。非二乘也。
　　问法门一轨适绝踌躇。教辙分岐履。焉不惑。且夫阿含至教摈我法留。般若幽筌无非若幻。华严一切心起法性不亡。涅槃四德无为我体照。立有无纷乱。人法交驰使乎弱丧。归方何路。若存乎法我。外道之藉足依。触类皆空。日亲之典徒习。岂可擿空华为璎珞。堰焰水为华池者哉。法类于斯。诸何可效。一切靡作。十行徒施。鉾楯斯存。物疑那遣。答法体无异。应感有差。文虽不同。理实何别。良以有情无始执我不无。初折彼迷说我非有。二乘由是计我为无。妄执离心而有实法。复除其病总说为空。如来说空空心外法。有情不悟执一切空。空病既增。理当除遣。故华严说三界唯心。涅槃乃陈无为我净。言心内有。空病因除。说境外无。有疾便荡。既殊外道。诚堪所依。又不全空。十行须习。
　　问既说皆空。明总非有。若内心有。何曰皆空。故般若说。照见五蕴等皆空故。答密意总说一切为空。至理但言。遍计非有。依他成实识内非无。不说此二亦为非有。问何以为明。答解深密经瑜伽等言。胜义生菩萨白佛言。世尊我常独在静处。心生如是寻思。世尊以无量门曾说。诸蕴所有自相。生相灭相。永断遍知。未生令生。生已坚住。不忘修习增长广大。世尊复说。一切诸法皆无自性。无生无灭。本来寂静。自性涅槃。未审世尊依何密意作如是说。世尊答言。胜义生当知。我依三种无自性性。密意说言一切诸法皆无自性。谓相无自性性。生无自性性。胜义无自性性。一谓诸法遍计执相。此由假名安立为相。非由自相安立为相。是故说名相无自性性。意云。遍计无其体相。名相无性。而言相者。依名假立。非是遍计有体相。故方立为相。即以相无自性为初无性。故重言性。余二准知。二谓诸法依他起相。此由依他缘力故有。非自然有。是故说名生无自性性。意云。依他不以自然之法而生。名生无性。三谓诸法圆成实相。亦名胜义无自性性。法无我性名为胜义。无自性性之所显故。由此因缘。名为胜义无自性性。意云。真如是无我性。体即胜义。而非无性。然因我法二空所显。从彼能显二空为名。亦名无性。又云。我依如是三种无自性性。密意说言一切诸法皆无自性。又云。我依相无自性性。密意说言一切诸法无生灭等。何以故。若法自相都无所有。则无所有生。若无有生。则无灭。若无生灭。乃至于中都无少分所有更可令其般涅槃故。
　　此中既言。依三无性说诸法无。明知不说成实依他亦为非有。成实依他而体非是三无性故。又一切法若皆是无。如来往昔说彼为无。正当其理。佛今何故称为密意耶。凡言密意。不尽理故。此即说彼依他等上无遍计。故言无一切。非依他等实总无矣。明知阿含般若经等。随所化宜覆相谈也。生由渐深。堪闻至言。故深密等而谈诸法非空非有。方名了教。
　　问何以知然。答深密经云。胜义生菩萨白佛言。世尊初于一时。在婆罗痆斯仙人堕处施鹿林中。唯为发趣声闻乘者。以四谛相转正法轮。虽是甚奇甚为希有。一切世间诸天人等先无有能如法转者。而于彼时所转法轮有上有容。是未了义。是诸诤论安足处所。世尊在昔第二时中。唯为发趣修大乘者。依一切法皆无自性无生无灭。以隐密相转正法轮。虽更甚奇甚为希有。而于彼时所转法轮乃至诤论安足处所。世尊于今第三时中。普为发趣一切乘者。依一切法皆无自性无生无灭本来寂静自性涅槃无自性性。以显了相转正法轮。第一甚奇最为希有。于今世尊所转法轮无上无容。是真了义。非诸诤论安足处所。今略释云。婆罗痆斯此乃梵音。是河之称。仙人堕者。昔有一王。将诸婇女在园游戏。有五百仙。腾空欲度。见已堕落。而失神通。从事为名言仙堕处。施鹿之事如常应悉。初为一乘偏谈四谛。法非至极。名有上容。当恐二乘著于空见。但说依他圆成为有。不说遍计而体是无。名为未了。即四谛教。诸部小乘因此互乖。名诤安处。第二时中。为初发趣大乘菩萨。破其有病说大般若。约遍计执明诸法空。恐有病增。不说依他圆成为有。名犹未了。第三时中具辨三性。遍计名无。依他圆成称之为有。名真了义。更无法过。名无上容。言二性有。当为发趣二乘之人。谈遍计空义。当为初发大乘者。具辨三性。即当为彼久学菩萨。由此故云普为发趣一切乘者。大师既自断唯空有。名不了义。故不可执唯有唯空。以为至极。以斯三性通释诸经。说有谈无。何爽通理。若唯言有。明从成实依他。若总说空。显依遍计所执。有空双举。对三性言。空有俱亡。据绝言义。是以迷心不悟一行。尚不能依。达士通性。十法齐修何咎。
　　问有情沈浪本因烦恼。此位未伏。尚住外门。云何而能进修胜行。于无上果勤求不退。答摄论第六唯识第九皆云。此位二障虽未伏除修胜行时有三退屈。而能三事练磨其心。于所证修勇猛不退。一闻无上正等菩提广大深远。心便退屈。引他已证大菩提者。练磨自心勇猛不退。二闻施等波罗蜜多甚难可修。心便退屈。省己意乐能修施等。练磨自心勇猛不退。三闻谓佛圆满转依极难可证。心便退屈。引他粗善况己妙因。练磨自心勇猛不退。由此三事练磨其心。坚固炽然修诸胜行。初二意云。彼是丈夫。而能成佛。能行难行所有施等。我亦丈夫。何乃不能修行成佛。第三意者。如世间者修微小善。小善犹感人天大果。我所修行殊胜无边。何故不能感菩提果。又摄论颂云。无量十方诸有情。念念已证善逝果。彼既丈夫我亦尔。不应自轻而退屈。由此练磨故不退也。
　　其加行位修五根力。故中边云。决择分中。暖顶二种在五根位。忍世第一在五力位。决择即是加行位也。问先修何者。答先根后力。故中边云。顺解脱分善根满已。复应修习五种增上。五种增上即五根也。次修五力。即前五根能伏于障。不为障伏。功能转胜。改立力名。故中边云。即前所说信等五根有胜势用。复说为力。谓能伏灭不信障等。亦不为彼所陵杂故。又大集经云。五根五力非体有别。故知约用分为二也。问此五何乃有是次第。答此依因果相引而立。谓若决定信有因果。为得果故发此精进。精进发已便住正念。住正念已心则得定。得定心已能如实知。既如实知无事不办。故由此义有是次第。暖顶二位而修五根。忍第一法修其五力。引证如前。
　　又此暖等四位之中修唯识观。暖顶二位观所缘境离识皆无。忍世第一印所取境。观能取心亦非实有。谓自无始[穴/俱]伏昏夜。见林櫕耸。疑网交密。匪悟一切皆唯己心。妄执六尘识外他造。因乎溺浪浮沉莫停。往返游行。下上焉息。由是菩萨依因善友作意资粮。自益益人。修唯识观。先依暖顶观无所取。所取者何。谓即名义自性差别。此之四种识外无也。四体者何。答摄大乘论云。此中名者。谓色受等。义者。如名身等所诠表得。蕴界处等。自性者。即是名义二种自体。差别者。即是名义等上谓无常等差别之义。寻思此四唯假非实。似外相转。实唯在内证知。四种虚妄显现。依他起摄。了达四种遍计执义皆不可得。此中意云。名义等四摄一切境。境依于识众缘而生。非有似有。依他起摄。不了此四依识缘生。妄执识外有实自体。其心外法而实无也。名计所执。菩萨观此观外名义自性差别悉皆是无。是名观无所取境也。非是观于不离识境亦为无也。设尔何失。答成颠倒过。不离识法缘生似有。拨有为无故成颠倒。故楞伽经云。由自心执著。心似外境转。故我说一切唯有识无余。又厚严经。如愚所分别外境实皆无。习气扰浊心。故似彼而转。又大集经言。有为法一切皆以识为种子。又华严经云。世间所见法但以心为主。随解取众相。颠倒不如实。准此等经。故知识外诸法皆无。若不离识可许似有。问不离识法体既非无。何故称似。答诸法离言言诠不逮。愚夫妄执。假相当情。不了内心。执为外有。今显内法似彼妄情。是故称似。非言似者即称于法。以法本体而离言故。对彼妄情故称似也。问虽授圣旨斥境留心。以事详参。物有乖返。至如天盖所[雨/復]。坤舆所载。川岳万类卉木千殊。事验目存。何断非有。答海楼崇耸。蜃气虚构。色境纷杂心相幻起。楼非越蜃。迷者执蜃异楼。境不离心。惑者计境非识。若信境非实。随心可见不同。执境是真。何乃同观觌异。是以人瞻净水。鱼瞩华堂。天视琉璃。鬼瞰炎火。其处一也。见四有差。谅可由心否臧渝别。又若层峰岩石中。非游步之辙。大工威神出入排于坦路。斯谓凡情自碍山拥莫通。圣智融贯石空何隔。山虽是一。通塞两殊。改转既自于心。离识明非实有。以斯言矣。存没照然。何乃临岐永怀犹豫至理言矣。万法由心。无有一物而非心也。故华严经云。心如工画师能画诸世间。五蕴悉缘生。无法而不造。又云。若人知心行普造诸世间。是人则见佛。了佛真实性。此即菩萨居暖顶位观所取也。暖顶名义如前已辨。问以何等智作斯观耶。答以四寻思加行之智而作此观。智体是一。对境分四。四境即前名义自性差别是也。以智推寻。此之四种假有实无。故能推智名四寻思。故摄论云。于加行时。推求行见假有实无。说名寻思。故知寻思即观四种加行之智。
　　次依于忍印所取无。观能取识亦复不有。世第一法双印能取所取皆无。问何故尔耶。答前四寻思观所取无未重印可。今重印彼决定是无。故名为忍。又能取心对境而立。境既非实。心焉实欤。亦犹因风浪起风息浪沈。籍境心生。境无心灭。此忍虽亦印能取空。而未双能印于识境。故世第一而能双印识境皆空。问外境本空。谈无未乖正理。内识因起。不有乃爽中宗。华严三界唯心。大集识为法种。准斯圣旨。有义皎然。何得今言同境非有。答依他幻识似有非无。执有实心遍计非有。今观无彼遍计执心。不说依他识体非有。故唯识云。若执唯识是实有者。亦遍计摄。由斯圣教并不相违。问依他识有即名唯识。内境非无。应名唯境。答依他识有复能变境。境虽内有。不能变识。故言唯识。不名唯境。又境之体通于内外。外无内有。识唯是内。若境言唯。恐滥外境亦是实有。由境有滥。境不言唯。识无斯过。故言唯识。问何智能观遍计识等为无等耶。答四如实智。此智是前寻思智果。故摄论云。了知假有实无所得决定行智方便果相。名如实智。所言了知假有实无。即寻思也。故知实智是寻思果。问虽观遍计心境皆空。空此境心修乎无相。复何摄益。答不了内心妄执外境。外境既执。因增贪等。贪等既炽。盲无圣眼。圣眼莫起。不达真理。真理未证。讵亡惑业。惑业犹存。沉溺五趣。五趣不息。岂登极果。了达内心。不执外境。外境不执。便息贪等。贪等息矣故生圣眼。圣眼既生能达真理。真理既证便除惑业。惑业因亡五趣果息。五趣息已便登佛果。有斯胜利故修此观。深密瑜伽而有颂云。若不了知无相法。杂染相法不能断。不断杂染相法故。坏证微妙净相法。不观诸行众过失。放逸过失害众生。懈怠住法动法中。无有失坏可怜愍。
　　问此加行位能观遍计心境皆空。何不此时即证真如。答此位虽观遍计心境。而犹未能除空有相。由有此相不能证理。要二相亡方达真理。故唯识云。以彼空有二相未除。带相观心有所得。故非实安住真唯识理彼相灭已方实安住。
　　又此位中双修安立非安立观。即四谛等名为安立。二空观等名非安立。此乃略明加行位中别修行相。
　　其通达位别修相者。修七觉支。故中边论云。由此觉支位在见道。故见道中修其七觉。七觉名义已如前说。又见道中真相不同。真见道中。或说三心二心刹那。二即无间及以解脱。三谓无间解脱胜进。故唯识云。断惑证灭期心别故。无间断或。解脱证灭。相见有三。三心相见。杂集唯识瑜伽等云。初内遣有情假。法缘心生。能除耎品见道所断烦恼粗重。二内遣诸法假。法缘心生。能除中品见道所断烦恼粗重。三遍遣一切有情诸法假。法缘心生。能除一切见道所断烦恼粗重。释云。先计有情。以之为有。今缘有情。但有内心。似有情现。实无其体。名之为假。能除妄执假有情故。是故名为遣有情假。生空所显真如之理。名之为法。缘此智生名缘心起。第二观法。余同于前。第三双观人法二空。余亦同上。
　　次十六心相见道者。对法等云。谓于苦谛有四种心。一苦法智忍。谓观三界苦谛真如。二苦法智。谓忍无间观前真如。证前所断烦恼解脱。三苦类智忍。谓智无间无漏慧生。于法忍智各别内证。言后圣法皆是此类。四苦类智。谓此无间无漏智生。审定印可苦类智忍。释。苦者苦谛。法者。谓是苦谛所起增上教法。智者。谓于方便道中缘苦法智。忍者。谓于苦谛之中所起现证无漏之慧。二苦法智谓忍无间者。次前忍后而起缘如。名无间也。余可悉矣。苦谛既尔。余之三谛谛各有四。准苦谛说。又此十六。八观真如。八观正智。法忍法智而缘于如。类忍类智而缘于智。
　　次修习位别修相者。菩提分中修八圣道。中边论云。于修道中而建立故。又云。一分别支。谓即正见。此虽是世间。而出世间后。得由能分别见道位中自所证故。此意说云。此正见体是后得智。故名世间。非是有漏。名为世间。既言世间。复说分别见道所证。故知修道修八圣道。又修习位十地不同。通而言之。地地皆修十波罗蜜。若依别说十地。如次各修一度。其究竟位众德明备更无修习。说修何过。答若许更修。不名无学。亦不得言诸佛平等。进趣不息。先后异故。既云无学。复称平等。明果无习。义无惑矣。故唯识云。此遮佛果圆满善法无增无减故非能熏。彼若能熏。便非圆满。前后佛果应有胜劣。言能熏者。即修习义。佛果既不许有能熏。故知佛位即无修习。上来虽有总别不同。合当第二大段之中。明修行讫。
　　次明断障。分之为二。初明二障。后辨断位。初中复四。一释二障总名。二随列别释。三约识分别。四显俱生分别。言烦恼障者。烦者扰也。恼者乱也。扰乱有情不令出离生死苦海。故名烦恼。障者覆也蔽也。即此烦恼覆蔽涅槃不得解脱。名烦恼障。二所知障者。有漏无漏有为无为一切诸法。是应知境。由障障彼所知之境。碍能缘心。令心于境而不解了。名所知障。据实。二障俱障二果。约别而言。初障涅槃。后障菩提。
　　二随列别释者。先明烦恼。后列所知。烦恼之中初明根本。后彰随惑。言根本者。总有六种。谓贪嗔痴慢疑恶见。谓此六种是随烦恼之根本。故得根本名。所言贪者。谓耽著为性。嗔者。损害为性。痴者。于诸理事迷闇为性。慢者。恃己于他高举为性。疑者于诸谛理犹豫为性。恶见者。于诸谛理颠倒推度染慧为性。性是不善。或复有[雨/復]无记所摄。故总名恶。此恶见中差别有五。一萨迦耶见。于五取蕴执我我所。萨迦耶见者梵言。唐云移转身见。此见执彼五取蕴法为我我所。故亦名为我我所见。二边执见。谓即于彼随执断常。此意说云。我见后起。执彼我见所执之我。为断为常。故称边也。三者邪见。一切倒见。于所知事颠倒而转。皆名邪见。四见取者。谓于诸见及所依蕴。执为最胜能得清净。意云。言诸见者。六十二等差别不同。故名为诸。随自所学二别见。计而此见及见所依五蕴之体。而为最胜能得清净解脱出离。名为见取。五戒取者。谓于随顺诸见戒禁及所依蕴。执为最胜能得清净。意云。谓诸外道各依自见而受诸戒。戒因见起。名顺见戒。妄执此戒及戒所依五蕴之体。而为最胜能得涅槃清净之果。故名戒取。后随烦恼者。而是根本等流品类。复依彼立。故得随名。故瑜伽云。如是所说诸随烦恼。当知皆是烦恼品类。随惑不同有二十种。一忿。依对现前不饶益境愤发为性。二恨。由忿为先。怀恶不舍结怨为性。三[雨/復]。于自作罪恐失利誉隐藏为性。四恼。忿恨为先。追触暴热佷戾为性。五嫉。殉自名利不耐他荣妒忌为性。六悭。耽著财法不能惠舍秘吝为性。七诳。为获利誉矫现有德诡诈为性。八谄。为网他故矫设异仪险曲为性。九害。于诸有情心无悲愍损恼为性。十憍。于自盛事深生染著醉傲为性。十一无惭。不顾自法轻拒贤善为性。十二无愧。不顾世间崇重暴恶为性。十三掉举。令心于境不寂静为性。十四惛沈。令心于境无堪任为性。十五不信。于实德能不忍乐欲心秽为性。十六懈怠。于善恶品修断事中懒惰为性。十七放逸。于染净品不能防修纵荡为性。十八失念。于诸所缘不能明记为性。十九散乱。于诸所缘令心流荡为性。二十不正知。于所观境谬解为性。次所知障根本亦六。随有二十。与烦恼同。何故如是。答烦恼依于所知障立。能依所依故数等也。故唯识云。所知障者。随其所应或多或小。如烦恼说。如此准知数同烦恼。更不别列。
　　三约识分别者。问此等烦恼八识之内何识相应。答且根本十准唯识云。第八藏识全不相应。第七末那有四俱起。谓贪痴慢及我见。第六意识十皆相应。眼等五识但有三种。谓贪嗔痴。问何所以耶。答第八唯是无记性摄。烦恼染污。性既不同故不俱也。第七相续恒内执我爱所执我。故得有贪。实非其我。迷无我理。故有无明。特所执我令心高举。故得有慢。于非我法妄计为我。故有我见。何故无余。答由爱我故不得起嗔。我见决定不得起疑。有我见故故无余边见。以此五见体皆是慧。不可一心多慧并起。所以第七但四惑俱。第六意识遍通三性。缘内外境有胜功力。故得具十。眼等五识不能称量故无有慢。无分别故不得有疑。不起执故故无五见。随烦恼者。此唯染故非第八俱。第七识中唯有大八。谓掉举。惛沈。不信。懈怠。放逸。失念。散乱。不正知。第六意识容一切俱。五识得与无惭无愧掉举等八十种相应。问何所以耶。答第八第六义同前释。以掉举等八遍诸染心。第七是染故得八俱。五识有染亦得有八。无惭无愧遍不善心。眼等五识得有不善。故得相应。次所知障者。数之多少诸识相应亦同烦恼。故唯识云。七转识内。随其所应。或多或少。如烦恼说。论既例同。故今不说。
　　四显俱生分别者。若是烦恼不因邪教及邪分别邪师等力。自任运起。此等之类名曰俱生。若要恶友及邪分别邪教等力方得生者。名为分别。其根本惑十种之中。贪嗔慢痴身见边见。此之六种而通俱生及以分别。若疑邪见见取戒取。此之四种唯分别起。而由恶友或邪教力自审思察方得生故。其随烦恼既依根本烦恼而生。若依根本俱生起者。即二十种能依随惑皆名俱生。若依根本分别惑起。能依随惑皆名分别。故唯识云。二十皆通俱生分别。随二烦恼势力起故。其所知障亦有根本及是随者。俱生分别亦同烦恼。故不别言。四段不同。总是第一辨其障也。
　　后明断位者。然断烦恼总有二种。一断种子。令永无余。二但折伏。令种力衰不生现惑。若断其种。唯无漏智。若令力衰。有漏无漏二智皆得。且资粮位顿悟菩萨无漏之智未起现行。一向不能断其二障。虽有四力信唯识理。然亦未能伏于二障。故唯识云。此位未证唯识真如。明知未得无漏之智。又云。此位菩萨依因善友作意资粮四胜力故。于唯识义虽深信解。而未能了能所取空。故于二取所引随眠。犹未有能伏灭功力。令彼不起二取现行。言二取者。即是烦恼所知二障。即二障种名为随眠。以此种子随遂有情三界流转。名之为随。恒常处在第八识内故。名为眠。问若言此位不伏二障。略而言之。且违三教。一者唯识自成。何须彼论复云。菩萨住此资粮位中。二粗现行虽有伏者。二违华严。解十住位菩萨颂云。能灭诸烦恼。永尽无有余。十住即是资粮位摄。三违中边。彼论亦云。今为远离所治障法。及为修集能对治道。于四正断精勤修习。别修四断在资粮位。准此三文。皆伏断惑。何故第九乃云未伏。答障有俱生分别不同。其俱生者。此位之中全未能伏。分别起者。有伏不伏。若自思惟而所起者。此位能伏。若因邪师邪教起者。即未能伏。或复翻此初言未伏。约彼俱生及邪教等所起者说。后说伏者。约自力等分别起者。中边论义准亦同之。会华严经而有二义。一依自等分别起者。此位全伏名为永尽。二据佛法功力可能永灭烦恼。非言此位即已尽讫。若一切惑此位实除。何不此时即成正觉。后过十地方得佛耶。故对望别。诸教无违。其加行位已经资粮。备修福智练磨心。已有胜功力。欲入见道而能伏除分别二障。二障俱生犹未全伏。俱生分别二种种子并全未断。以未证得真无漏故。有漏观心有所得故。有分别故。未全伏除。未全能灭。此前二位并以加行有漏之智而能伏惑。问此有漏智以何等力而能伏耶。答如瑜伽云。以修三种对治力故。能伏烦恼。一了知烦恼自性过患。知能发业能招现后二世苦恼。二思惟对治所缘境相。学观二空所显真如。三以胜善品慈心相续。修六度等。以资于心。当知此是永断正见前行之道。
　　次通达位者。真相不同。其真见道而能断彼三界分别烦恼所知二障种尽。得入初地。断行相者。对法论云。问从何而得断耶。答不从过去。已灭故。不从未来。未生故。不从现在。道不俱故。然从诸烦恼粗重而得名断。为断如是如是品粗重。起如是如是品对治。若此品对治生。即此品粗重灭。平等平等犹如世间明生闇灭。由此品离系故。令未来烦恼住不生法中。是名为断。今逐难释。所断粗重及能治道而皆非一。重云如是。能治正生。所治正灭。生同灭时。是一平等。灭同生时。复一平等。是以重言平等平等。总意不说断三世也。又瑜伽论。初约遮门。不断三世。同于对法。后约诠言。容断三世。即彼论云。正见相应能对治心。于现在世无有随眠。于过去世亦无随眠。此刹那后离随眠心。在未来世亦无随眠。后此已后于已转依已断随眠。身相续中所有后得世间所摄。善无记心去来。今位皆离随眠。是故三世皆得说断。此意说云。就于一身前后相续修圣道力。令本识等三时皆得离随眠。故名断三世。问其真见道但唯一心。何故对法于能治道重言如是。答据彼三心见道者说。或可见修治道合言。故瑜伽云。诸修行者断烦恼等。明通一切断烦恼说。不唯见道。二相见道亦分为二。初三心相见所断之惑。谓软品等所有粗重。名如上列。问何品烦恼名软品等。释。上品烦恼名为软品。上品法障名为中品。二障下品总名第三。问初之二障是上品者。何言软中。答以能断道是下中故。障从其智。名软中等。问准此二障。但分上下。何乃不立第二中品。答中品不定。或属上下。故不别开。上下不尔。故不相摄。即如经中而但说有根上下力。不说中力。斯意亦尔。
　　后十六心所断惑者。此亦二种。谓能所取及上下谛二种不同。然所断惑数同无异。今者但依能所取观。对法等云。谓苦谛下有四种心。一苦法智忍。谓观三界苦谛真如。正断三界见苦所断二十八种分别随眠。释。欲界苦谛具十烦恼。谓根本十上之二界苦谛各九。上无嗔故。所以三界但二十八。三界苦谛既尔。集灭道三三界合言。一一皆有二十八也。都计四谛。百一十二分别烦恼。是相见除。问真见道中断分别尽。更何得有分别烦恼言相断耶。答理实相见不断烦恼。拟宜于真假说断也。问何故上界而无嗔耶。答嗔唯不善。上二界中由定力故无有不善。
　　次修习位。初总后别。且总断者。俱生烦恼。七地以前诸识中者犹得现起。八地以上而能折伏毕竟不行。十地满已金刚喻定现在前时。一刹那中三界所有俱生烦恼一时断尽。得成正觉。其所知障。十地之中地地渐断。至金刚定而方断尽。前六识中所知之障。八地已去永不现行。由第六识纯无漏故。前之五识虽非无漏。由能引识是无漏故。无漏势伏。故眼等识亦无其障。其第七识八地已去亦得容起。以第六识入生空时。其第七识即是有漏故。障得起。若入法观。其第七识即平等智。故不俱起。问十地菩萨何不断彼烦恼障种而但伏耶。又七地前总伏不起。有是能不。答以烦恼障不障十地。所以不除。由碍涅槃。金刚永舍。又菩萨力初地即能然欲济生。故留不去。七地犹起。故唯识云。其烦恼障。初地以上能顿伏尽。令永不行。如阿罗汉。由故意力。前七地中。虽暂现起。而不为失。又摄论云。留惑至惑尽。证佛一切智。准此等文。但故意留非不能伏。问七地菩萨既许起惑。应为染失。答虽起烦恼。无染无失。何以为明。答瑜伽七十八深密等云。是诸菩萨于初地中。定于一切诸法法界已善通达。由此因缘。菩萨要知方起烦恼。非为不知。是故说名无染污相。又云。于自身中不能生苦。故无过失。菩萨生起如是烦恼。于有情界能断苦因。是故彼有无量功德。又云。今诸菩萨生起烦恼。尚胜一切有情声闻独觉善根等。准此等教。虽起烦恼。无染失也。
　　次别断者。烦恼障体十地不断更无差异。其所知障准瑜伽论深密经等。有十重障。十地之中地地别断。能证十如。今略言之。一异生性障。由此能碍三乘圣性。故立障名。得入初地方断斯障。问异生性障依于分别烦恼所知二障种立。二障既是见道即除。明异生性亦随彼断。何故今言初地方除。答异生性障虽见道除。然此见道而是初地初心所摄。今明十地断于十障。隐见不论。言初地断。故亦无失。问此障亦依烦恼障立。断异生性。烦恼亦除。如何但说十障皆依所知障立。十地不断烦恼障耶。答此异生性虽依二障初地并除。然大乘意取所知障名异生性。又二乘人亦断烦恼。令显异彼。但说所知。余之九障实唯依彼所知障立。问俱生所知初地断不。答实亦能断。论等且说最初断者。言断异生。理实初地住出心等亦能断彼俱生障也。二邪行障。而行有亏。三业违犯。故名邪行。此能碍彼清净禁戒。名之为障。是所知障俱生一分。入二地时而能永断。下诸地中所断之障一一皆是所知障中俱生一分。三闇钝障。能令三慧所习之法而有妄失。故名闇钝。复能碍彼胜定总持及胜定等所发三慧。名之为障。入三地时而便能舍。四微细烦恼现行障。最下品故。不作意缘。远随现行。故名微细。此能碍彼菩提分法故立障名。是第六识所知障中身见等也。由此身见昔时多共烦恼身见任运而生故。今此见立烦恼名。实非烦恼。入四地时即能除此。五于下乘般涅槃障。二乘名下。菩萨同彼乐涅槃乐厌生死苦。故名下乘般涅槃也。由此能碍生死涅槃无差别道故名为障。入五地时方能除也。六粗相现行障。执灭道二。以之为净。苦集为染。执此二心粗于后地而起未息。名粗现行。由此能碍无染净道。乃名为障。入六地时即能除灭。七细相现行障。观十二缘。而尚见有微细生灭。细生灭相而未能息。名细现行。由此能碍第七地中妙无相道。故名为障。入七地时乃得除矣。八无相中作加行障。生灭等相皆不当情。名为无相。无相之智未能自在任运而行。然以加行方乃得起。名作加行。由此加行碍于八地无功用道。故得障名。入八地已即能永灭。九利他中不欲行障。能济有情离苦得乐。名为利他。今求己利。不乐导人。名利他中不欲行也。由是能碍九地之中四无碍解。故名为障。入九地已方得除灭。十于诸法中未得自在障。诸定总持神通事业诸功德等。并名为法。此法非一故名为诸。于此法中未能专擅。名未自在。由斯能碍十地之中大法智等。故称为障。入十地已方能除尽。以上虽有多门不同。总当第一辨因位讫。
　　第二大门明所得果。初明其障。后显得果。第十地中诸功德法虽得自在。而有余障。未名最极。谓有俱生微所知障。及有任运烦恼种子。障于佛地。故此十地不名为佛。金刚喻定现在前时。彼皆顿断入如来地。后显得果。问三祇时满万行德备嘉因毕矣。胜果如何。答彼大菩提圆寂二法。是所得果。故集论云。顿断烦恼及所知障。成阿罗汉及成如来。证大涅槃及大菩提。是其果也。如来罗汉依菩提等义别说也。非别有体。今涅槃等分之为二。先明涅槃。后辨菩提。涅槃之义义类甚多。今者但依佛所得者。分之为二。一依唯识辨其四种。二据涅槃明其三事。言四种者。一本来自性清净涅槃。谓一切法相真如理。虽有客染。而本性净。具无数量微妙功德。无生无灭。湛若虚空。一切有情平等共有。与一切法不一不异。离一切相一切分别。寻思路绝名言道断。唯真圣者自内所证。其性本寂。故名涅槃。释。自体本来而非杂染。虽与容尘烦恼为依。而不被染。故名本净。此体即是七真如中实相真如。故名相如。诸法无常。涅槃是常。故与诸法不得名一。复是诸法真实性。故不得名异。异应非是诸法之性。如色异声色非声性。其性本寂。显涅槃名。圆满寂静是涅槃义。二有余依涅槃。谓即真如出烦恼障。虽有微苦所依未灭。而障永寂。故名涅槃。释。所依身在名有余依。余依之中烦恼皆尽所显真理名有余依。而言虽有微苦依者。异熟有漏苦果之身名微苦也。此据二乘有余涅槃。不约佛说。如来有漏悉皆总尽。何得有苦。三无余依涅槃。谓即真如出生死苦。烦恼既尽。余依亦灭众苦永寂。故名涅槃。四无住处涅槃。谓即真如出所知障。大悲般若常所辅翼。由斯不住生死涅槃。利乐有情。穷未来际。用而常寂。故名涅槃。释。出所知障得大悲般若。不同二乘乐住涅槃。不同凡夫乐于生死。二皆不住故名无住。然其四种体一真如。约义分也。今者佛果四义皆具。问如来有漏苦依身尽。如何得说具有四耶。答苦惑依尽说无余依。非苦依在说有余依。是故世尊可言具四。无漏五蕴名非苦依。次明三事入涅槃者。准涅槃经。秘密之藏犹如伊字三点。若并即不成伊。纵亦不成。如摩醯首罗面上三目。乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法。为众生故名入涅槃。如世伊字。释。能证生法二空之智名为般若。所证生法二空真如名如来身。由智证理。离诸障染。不为染缚。名为解脱。言伊字者。据西方说。彼国伊字两点在上。一点居下。下点喻理。是所依故。上二喻于般若解脱。依理起故。何故别三不成涅槃。答言涅槃者。是圆寂义。若唯般若。真如未证障未解脱。何名圆寂。若唯真理。能证智无烦恼不断。亦何名寂。若唯解脱。解脱体假。理智俱无。谁名圆寂。是故三别不名涅槃。此言总意要非即异。三法俱时方名为入大涅槃也。智是有为。理即无为。理智是实。解脱是假。故非即一。有为无为假实异故。智为能证。理是所证。解脱离缚。故不得异。若别异者。智证于谁名为能证。理等准此。故知三事不得条然而别异也。如是方名入大涅槃。涅槃之义其事寔多。恐文繁广故不具尽。
　　次辨菩提。分之为二。初明菩提。后身相摄。菩提种子有自无始。但为二障之所覆蔽。令不得起。三祇伏断。十地修习。至金刚位二障都尽。智从种生。名得菩提。即此菩提相应心品总有四种。故佛地论等云。一大圆镜智相应心品。谓此心品离诸分别。所缘行相微细难知。不忘不愚。一切境相离诸杂染。纯净圆德。无间无断穷未来际。如大圆镜现众色像。释。与智俱时。心所非一。总名心品。我法等执及能所取。此等皆无名离分别。能缘所缘俱不可侧。故名微细。而于其境不迷不暗。故名不愚。一切现前而不忘失。名为不忘。有漏永尽名为离染。无杂称纯。离过名净。净德备矣。故得圆名。于一切处能现身土。名为无间。长时相续现而不息。故称无断。如大明镜众像托起。今依此智身土影生。法待喻明。故称圆镜。二平等性智相应心品。谓此心品观一切法自他有情悉皆平等。大慈悲等恒共相应。一味相续穷未来际。释。真如理性名为平等。智缘此理名平等智。又昔凡位由执有我。自他不平。今我执亡观自他等。故名平等。以无转易称为一味。起无间断故云相续。三妙观察智相应心品。谓此心品善观诸法自相共相。无碍而转。摄观无量总持定门及所发生功德珍宝。于大乘会能现无边作用差别。皆得自在。雨大宝雨。断一切疑。令诸有情皆获利乐。释。神用莫方。称之为妙。遍缘诸境名为观察。六度等法名为珍宝。因定而起故称发生。四成所作智相应心品。谓此心品为欲利乐诸有情故。普于十方示现种种变化三业。成本愿力所应作事。释。三业化等是所作事。智能成彼名成所作。
　　问此之四智为体即识。为不尔耶。答如次与彼第八七六前五识而相应故。非体即识。王臣异故。识为其王。智是所故。问何故佛地庄严摄论等中并云转彼八识得四智耶。答唯识论中而有两释。一智虽非识。而依识转。识为主故。说转识得。二若有漏位智劣识强。无漏位中智强识劣。为劝有情依智舍识故。说转八识而得四智。理实非以识为智也。问无漏智强。复何须识。又以何明佛果有识。答凡言心所必依心王。若无其识。智依何立。又准如来功德庄严经云。如来无垢识是净无漏界。解脱一切障。圆镜智相应。准此经文。岂佛无识。问此之四智几通因果。及唯果耶。答圆镜成事成佛方得。妙观平等初地等中而即分得。佛果圆满。问品犹品类。四智言品。品类几何。答一一各定有二十二。二十二者。谓遍行五。别境亦五。善有十一。并一心王成二十二。二十二法名义云何。答遍行五者。体遍三界三性诸识。故名遍行。其五者何。一令心心所而触于境。故名为触。二能警觉应起心种。引令趣境。故名作意。三能领纳顺违中容境。故名为受。四能于境安立分齐取其境像。故名为想。五能令心造善恶等。故名为思。言别境者。此所伏境而非是一。缘别别境。故名别境。其五者何。一于所乐境希望名欲。二于决定境印名胜解。三于曾习境明记名念。四于所观境专注名定。五于所观境简择名慧。言善等者。能于此世他世顺益故名为善。十一者何。一者能于三宝四谛真净德中。深忍乐欲心净名信。二崇重贤善故名为惭。三轻拒暴恶。名之为愧。四于三界等不耽著故名为无贪。五于苦事等不起于恚名为无嗔。六理事明解名为无痴。七勤修善事勤断恶法而能勇决故名精进。八远离粗重身心调适故名轻安。九防恶修善名不放逸。十令心平直无功用住名为行舍。十一不损有情故名不害。问遍行等法凡夫等有。理即无疑。佛果云何亦具斯也。答遍与一切心恒相应名为遍行。故佛必有。若佛无者。何名遍行。信等十一善心必有。佛唯是善故有信等。如来常乐证所观境故得有欲。于所观境恒印持。故得有胜解。于曾受境恒明记。故亦得有念。世尊无有不定心。故亦得有定。于一切法常决择。故得有其慧。
　　问如来之身具无边德。何故但说二十二耶。答此二十二摄佛一切有为功德莫不备矣。依此二十二法之上所建立。立种种名。非离此外别有体也。
　　二身相摄者。初辨于身。后明相摄。佛身不同而有三种。一者法身。谓诸如来真净法界。具无边际真净功德。是一切法平等实性。即此实性是大功德法所依止。名为法身。依止之义是身义故。又此法身唯有真实常乐我净。离诸杂染。众善所依。无为功德。无心色等差别相用。又正自利。寂静安乐无动作故。亦兼利他。为增上缘。令诸有情得利乐故。居法性土。虽此身土体无差别。而属佛法相性异故。据性名土。是所依止故。约相名佛。是能依止故。又此身土俱非是色。虽不可言形量大小。然随相事其量无边。譬如虚空遍一切故。以所遍法而无量故。其能遍法亦名无量。二受用身此有二种。一自受用身。谓诸如来三无数劫所集无边真实功德及净色身。相续湛然尽未来际。恒自受用广大法乐。以自受乐。名自受用。又唯自利。不为于他说法等故。居自用土。由昔所修自利功德因缘成故。从初成佛尽未来际。相续变为纯净佛土。周圆无际。众宝庄严。自受用身常依而住。如净土量。身量亦尔。眼等诸根及诸相好一一无边。由无限善根所引生故。又功德智慧既非色法。虽不可说形量大小。依所证理及所依身。亦可说言遍一切处。二他受用。谓诸如来示现妙身。而为十地诸菩萨众。现通说法。决众疑网。令彼受用大乘法乐。名他受用。又具无边似色心等。利益他用化相功德。又唯利他。为他现故。居于自土。由昔所修利他无漏纯净佛土因缘成就。随住十地菩萨所宜。变为净土。或小或大或胜或劣。前后改转。他受用身依之而住。能依身量亦无定限。合此自他二受用身。总名受用。三变化身。谓诸如来变现无量随类化身。为未登地诸菩萨众二乘异生。称彼机宜现通说法。令各获得诸利乐事。方便示现。名变化身。唯具无边似色心等利乐他用化相功德。唯利他摄。为利他现故。居变化土。由昔所修利他无漏净秽佛土因缘成就。随未登地有情所宜化为佛土。或净或秽或小或大。前后改转。佛变化身依之而住。能依身量亦无定限。
　　二明相摄者。此之三身而与五法相摄云何。答真如一种摄于法身。所以者何。准赞佛论解深密经瑜伽论天亲般若论等皆云。法身无生无灭。唯真如体无生灭故。又佛地对法摄大乘等言。佛法身诸佛共有。唯真如理诸佛共有。余即不尔。若尔何故摄论中云转去藏识得法身耶。答第八识中含二障种。谓由能灭此二障种。方显法身。据此故说转藏识得。实非以识为法身也。二以圆镜等四智之中真实功德镜智所起常遍色身。摄自受用。何以知者。庄严论说。大圆镜智是受用身。摄论亦云。转诸转识得受用身。故知总以四智心品实有色心为受用体。三以平等智所现佛身摄他受用。成所作智所现随类种种身相摄变化身。此之二身所有色心皆似非实。何所以然。皆为化他方便示现故。不可说实智为体。
　　夫一乘位行理幽事广。若匪圆德。余何言哉。是以大阶等觉谷月犹迷。小位声闻衣珠尚翳。彼智犹若。况乎聋鼓。但以波因海起。光乘日耀。物既若斯。法何不有。故托圣言编为阶次。贻诸同好。冀修有绪。斯志未极。故重颂云。以依众圣言。辨大乘位行。福冀诸有情。常住成等觉。

　　大乘入道次第一卷(终)

　　夫此章者殊开出苦之户牖。正示入道之阶级。行人之目足。能诠之肝心也。所以年来虽发刊印板弘遐迩之愿。斋餐常空一钵之中。资贮全绝三衣之外。因兹徒抱流通志。未及雕刻营之处。幸蒙一乘院家之厚助。忽遂多年恻隐之本望。偏是冥感之所致也。请愿采手触眼。同益本性之种。读文解义。速成菩提之果而已。
　　文永八年(辛未)三月日　愿主西大寺沙门睿尊偏为正法久住利益有情而已。

