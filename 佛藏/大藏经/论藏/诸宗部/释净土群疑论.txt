  释净土群疑论
　　唐 怀感撰




　　释净土群疑论序

　　　　屯田员外郎平昌孟铣撰
　　虚空无际。天地生其中。墟宇既形。品庶滋其内。于是群生竞起。众识齐奔。沉浮爱欲之河。驱驰生死之躅。因报纷纠。非累墨之能分缘对循环。岂积尘之可计。前佛后佛。报身化身。各返行迷。咸祛溺丧。敞三明以济俗。临八苦已宣慈。皇矣弥陀聿采净国。发弘誓愿。现大光明。既疏方便之门。又阐感通之路。十念云就。俄引伏于金地。九辈往生。遽偕游于银国。理浮夐劫。事验无边。道安幽赞于秦中。慧远始通于晋末。爰兹已降。同赞前声。其有克任绍隆。遥膺付嘱。思成就于往法。将究竟于来今。疏奥旨于贯华。赞微言于贝叶者。其唯怀感法师乎。法师以本无今有。既生则逝。信力坚正。戒品清严。妒路之文。既弘宣而走誉。毗尼之旨。乃演畅以驰声。虽善说而不穷。恐有言之为累。思练神以息际。伫依定而保光。舍义学共遗踪。遂诚求而取证。霜怀特发。冰践孤超。功由理谐。机与神会。敛容赴寂。乃觐安养。法师则意归真。即是阿鞞圣侣。虽念存有相。而情体无著。众所知识。俗共归仰。胜幢虽建。魔垒尚高。未悟圣力所牵。多以常途致惑。青眼以之鹗视。赤髭由其猬张。始则干非。后遂凌讟。请战之曹踵武。设伏之党肩随。法师先据不竭之赀。次命无前之语。洪钟才振。短兵已北。烧须之渠折角。鍱腹之侣流肠。领屈者。拔旗以祈生。吞负之者。与榇而归西。安养之师告捷。般舟之旅载宁。式诠酬问之机。遂有释疑之论。当其诘朝相见任气争前。问既直锥以起心。酬亦推锋而陷脑。故有疑必问。客无问而不深。有问必酬。主无酬不当。因权告实。语为四部所宗。即生宣常。理为五众攸报。信往生之逸路。乃净域之亭衢。撰次未修。门成乃化。遗编累复。有怀恽法师恽与感师。并为导公神足。四禅俱寂。十胜齐高。契悟之深。讵止同游七净。缘习之重。宁唯共趣一乘。[門@外]岁易掩。长年先逝。三门徒然。七众同悲。恽以。昌言之书。既成之于旧友。释疑之论。敢行之故人。以平昌孟铣早修净业。凭为序引。资以播扬。辄课芜旨。式旌宝昌。言之为七卷。宣之为一部。云尔。

　　释净土群疑论卷第一

　　　　西都千福寺大德怀感撰
　　问曰。佛有几身。净土有几种。
　　释曰。佛有三身。土有三土。三身者。一法性身。二受用身。三变化身。土有三种者。一法性土。二受用土。三变化土。法性身居法性土。受用身居受用土。变化身居变化土。法性身土。俱以真如清净法界。以为体性。如般若说。彼如来妙体即法身。诸佛如法界体性经文殊师利礼云。无色无形相。无根无住处。不生不灭故。敬礼无所观等。维摩经云。如自观身实相。观佛亦然。法性土者。如般若云。庄严佛土者。即非庄严。又维摩经云。虽知诸佛国及与众生空。又云。诸佛国土亦复皆空。又云。十方佛国皆如虚空。虽知身土并一真如。夫如者不一不异。而言法性身居法性土者。此以觉照性义名身。法真理体名土。是施设安立谛门说。二受用身土者。此有二种。一自受用身土。二他受用身土。自受用身土。以菩萨行八万四千波罗蜜行。修习圆满恒沙果德。自利利他四智周圆净五蕴等。为自受用身体。即以智上所现微细周遍广大清净四尘。唯佛与佛乃能知见。自受用身所依止处。为自受用土体。他受用身土者。为初地已上诸大菩萨。平等性智。击发镜智利他功德。随其所应现一分细相。为他受用身土体性。变化身土者。为于地前菩萨及二乘凡夫。以成所作智。击发镜智利他功德。随其所应现一分粗相。为变化身土体性。此受用变化二土体性者有三。一摄事归真体。二摄相归心体。三本末别明体。摄事归真体者。一切众法。皆以真如为体。此报化二土。即以真如为体。二摄相归心体者。此报化二土。皆如来等净心所现。故维摩经云。随其心净即佛土净。即唯识论及摄大乘论等明。一切万法皆不离自心。三本末别明体者。此二净土。俱以众宝庄严为体。
　　问曰。今此西方极乐世界。三种土中。是何土摄。
　　释曰。此有三释。一是他受用土。以佛身高六十万亿那由他恒河沙由旬。其中多有一生补处。无有众苦但受诸乐等故。唯是他受用土。二言。唯是变化土。有何圣教。言佛高六十万亿那由他恒河沙由旬等。即证是于他受用身土。何妨净土变化之身。高六十万亿那由他恒河沙由旬。以观经等皆说为凡夫众生往生净土。故知是变化土。三通二土。地前见变化土。地上见他受用土。同其一处。各随自心所见各异。故通二土。由此经言。是阿弥陀佛非凡夫境。当作丈六观也。
　　问曰。前第一释。若是他受用土者。云何地前凡夫生。若变化土者。云何地上圣人生。
　　释曰。计彼地前菩萨声闻凡夫。未证遍满真如。未断人法二执。识心粗劣。所变净土。不可同于地上诸大菩萨微细智心所变微妙受用净土。然以阿弥陀佛殊胜本愿增上缘力。令彼地前诸小行菩萨等。识心虽劣。依托如来本愿胜力。还能同彼地上菩萨所变净土。微妙广大清净庄严亦得见。故名生他受用土。佛地论等说。初地已上生他受用土。地前菩萨生变化土。此据自力。分判地前地上居二土别。不据他力别愿胜缘而说。只如肉眼论言唯见障内色。唯见欲界不见色界。唯是离中知不是合中知。然法华经说。父母所生清净肉眼。见于内外弥楼山等。乃至阿迦尼吒天色。岂不是肉眼能见障外等色。及见色界诸天色耶。又解深密经及摄大乘论等说。如人照镜自见本面。以彼镜中无有面像。当见自面黑白之精。此扶根尘与眼根合。何见彼扶根色尘。此岂不是合中知。若言见障外色界及自扶根色尘者。便与论文相违。若不见者。复与经文相违。故知。佛地论师。据大分自因而说。不据他殊胜力别缘而说。而定自在所生色。非是色尘。不合为眼所见。若得大威德定。所变定自在所生色。即能令凡夫人眼所见。今此亦尔。以本愿力。令彼地前菩萨等生受用土。不可一向判令不生也。又如观经第九观云。阿弥陀佛真金色身。高六十万亿那由他恒河沙由旬。八万四千相好。唯是他受用身佛。非是地前所能观见。下文言。然彼如来宿愿力故。有忆想者必得成就。故知乘宿愿力。观见受用之身。亦乘宿愿之力。生受用土。佛地论中亦作是问。前说净土最极自在净识为相。云何会中有声闻等。而不相违。有何相违。诸声闻等同菩萨见。同菩萨见故闻说妙法。一论师言。或复如来神力加被。令暂得见闻说妙法。此是如来不思议力。不可难以根地度等。此师意明。说佛地经时。在他受用土。诸声闻等见彼净土。闻佛地经。此由如来不思议力。彼是一时化缘。令暂得见。今此是不可思议本愿力。令亦得生。斯有何过也。
　　问。若然者此亦有过。地前不合生他受用土。以乘本愿。得生亦可。地上不合生自受用土。应乘本愿得生。
　　答。自受用土名为自。不可乘愿令他用。他受用土既为他。乘彼胜缘亦得往生。又自受用土极微妙。不可乘愿而得生。他受用土为他现。纵有微妙令下见。又他受用土有本愿。乘其本愿凡夫得生。自受用土无本愿。为此不令菩萨见。
　　问。若自受用土名为自。他亦若得生自义不成。自受用土佛同见。他佛得见无自义。
　　答。佛是究竟解脱身。圆证一如应他自。菩萨惑障未除尽。不可生佛自土中。如是等众多问答。不可一一具说。诸有智者。随义应思也。又纵令地前菩萨等。自识相分见粗相净土。不见微妙清净国土。同诸菩萨所见微妙清净宝土。然以诸大菩萨受用法乐。无有一切身心忧苦。唯有无量清净喜乐。无有恐怖。或喜乐。或生厌离。或断疑。故亦得名为生他受用土。又起信论云。从初发意乃至菩萨究竟地心所见者。名为报身。此之论文已通地前。得见他受用身。若得见他受用身。何妨得生他受用土。此以一义。通佛地论一师所解。或起信文。据初地已上证发心说见佛。言变化土地上菩萨生者。此有现一身理通报化。随宜见者。凡圣各别何妨。下不得生上受用土。以下不能见胜妙之土。又业劣弱不得往生。上能见下。为欲接引地前凡夫。生变化土。有何妨废。又地上菩萨生变化土者。皆是化身。亦无有过。
　　问曰。极乐世界既许凡夫得生。未知。为是有漏土。为是无漏土。
　　释曰。如来所变土。佛心无漏。土还无漏。凡夫之心未得无漏。依彼如来无漏土上。自心变现作有漏土。而生其中。若约如来本土而说。则亦得名生无漏土。若约自心所变之土而受用者。亦得说言生有漏土。虽有漏以托如来无漏之土。而变现故。极似佛无漏亦无众恶过患。
　　问曰。若是有漏土。三界之中何界所摄。
　　释曰。此有二释。一有漏净土是欲色界摄。以有漏心不离五界故。三界即有漏。有漏即三界。既言有漏。即三界摄。若未离欲界欲。以欲界生得善或方便善。读诵大乘方等经典。修三福行又十六观等。以此善根生于净土。此心所变即欲界摄。若已离欲。得色界心。修十六观生于净土。即色界摄。故彼净土通欲色二界。无色界众生无实色身可生净土。以净土是众宝庄严故。实非无色界摄。定心示现其理可然。彼净土宝地上者。是于欲界。虚空中者。是欲色天。故无量寿经。阿难白佛言。彼佛国土若无须弥山。其四天王及忉利天依何而住。佛语阿难言。第三炎天乃至色究竟天。皆依何住。阿难白佛言。行业果报不可思议。佛语阿难言。行业果报不可思议。诸佛世界亦不可思议。其诸众生功德善力。住行业之地。故能尔耳。下卷言。尔时佛告阿难。汝见彼国。从地已上至净居天。其中有微妙严净自然之物。为悉见不。以此准知。彼之净土有漏心所变。即欲色二界摄。二释虽是有漏所变净土。不得名为是三界摄。
　　问。既是有漏识心所变。有漏之心即三界摄。无有漏心而出三界摄。心既三界摄。所现净土宁非三界耶。
　　释。虽知有漏体性不出三界。然以别义。但得名有漏。不得名三界。故三界名局。有漏名宽。只如凡夫得生西方非五趣摄。故无量寿经言。横截五恶趣。恶趣自然闭。又阿弥陀经言。彼佛国土无三恶趣等。又无量寿经言。彼国众生非天非人。因顺余方。故有人天之号。故知彼土无五趣。既许生是凡夫。而非五趣所摄。何妨土名有漏。而非三界所收。
　　问。彼土凡夫是人是天。于义何废。经文但言无三恶趣。何妨得有人天趣耶。而经言非天非人者。此说大菩萨等非天非人。因顺余方故有人天之名。非据凡夫得往生者。凡夫生彼。或是人趣。或是天趣。于理无妨。
　　答。若是凡夫得生净土。是人天趣者。若是人趣。人趣有四。为是南阎浮提人。为是东西二洲及北郁单越人趣耶。若是天趣。为是四天王天乃至色界阿迦尼吒天耶。若是四天下人趣者。彼北郁单越。应是八难之中郁单越难。若是色界等。应是长寿天难。此是难处。云何名净土。劝众生生耶。若言是人趣而不得名四天下人等。亦得名天趣。而非四天王天等。若然者。四天下外。别有人趣耶。四天王天等外。别有天趣等耶。若言有者。何即净土众生是人天。非四天下等人天耶。亦有净土有漏非三界有漏。其义何妨。若言四天下人趣等外。无别人趣。四天王天等外无别天趣。净土凡夫亦得名凡夫。不得名人趣天趣者。何妨净土亦得名有漏。不得名三界也。以彼五趣例此三界。其义显然。不可迷执也。又诸法相中。有宽有狭。只如世间名宽有漏名局。有漏名宽三界名局。三界名宽四生名局。四生名宽五趣名局。何者只如如来所变秽恶国土。虽似三界非如三界。虽是无漏而名世间。此则世间名宽有漏名局。有漏名宽三界名局者。即是凡夫等有漏识心所现净土。亦得名有漏。不得名三界。故大智度论言。净土非三界。无欲故非欲界。地居故非色界。有形故非无色界。此论义意。非是净土无漏识心所现净土名出三界。但有漏识心所变净土器世间相布置法用安立有情利乐等事。不同于此三界等相。名非三界也。三界名宽四生名局者。四生唯取异熟五蕴有情世间。三界通三性及器世间。故三界名宽。四生名局也。四生名宽五趣名局者。中有是化生而非是五趣。及净土众生等是化生非趣。如是等名字宽狭。体性差别。此经论等有此不同。岂得有漏识心所变净土之言则令是三界摄也。又如第八识有三名。一名阿赖耶。二名阿陀那。三名异熟。若得阿罗汉辟支佛果。及入八地诸菩萨等所有第八识。但名阿陀那。及名异熟。不得名阿赖耶。岂依无阿赖耶名。即遣阿罗汉无第八识。执持诸法种子耶。岂以无三界名。而令凡夫众生生于净土。有漏识心不变化净佛国土。受用种种大乘法乐也。又托如来无漏净土。虽以有漏心现其净土。而此净土从本性相土。土亦非缘缚相应缚缚。不增烦恼。如有漏心缘灭道谛烦恼不增。犹如观日轮损减眼根也。故非三界。非三界系烦恼增也。
　　问。若不许是欲色界摄者。何因无量寿经言乃至净居天等。
　　答。此是施设为天。不可即为实天分欲色界也。若实天者。如来净心所变。岂是欲色界摄。又言若是色界者。已下欲天为胜为劣。若劣者。如何色界反劣欲界。若胜者。如此娑婆世界欲色两界胜劣不同。欲色有情优劣差别。彼土亦尔。生色界者胜生欲界。何因四十八弘誓愿。说国中人天形色不同有好丑者。不取正觉。彼色界形既胜欲形。如何说同。故知假安立说为净居天等。非实即是欲色界也。于前二解初释为正。异熟识体是实有情。生彼众生诸菩萨等未灭异熟。何得说彼非实天人。
　　问曰。若凡夫所变净土是有漏。非三界所。感之生彼者。不同余人天造恶受苦果。说非人天。如胜鬘经。说变易生死非三界摄。非彼生死实报。是化生非人天趣者。未知净土化生凡夫非三界。璎珞经说。三界之外有众生者。是洴沙王国安多偈师义。非佛说。故是三界身。实非三界身耶。依此后解复为斯问。
　　释曰。此何所惑更为斯问。净土器世间虽有漏识心所变。而不得名三界。即有漏义宽。三界义局。净土凡夫但名化生有情。不得言人天二趣。此即四生义宽。五趣义局。今此亦尔。虽是凡夫有漏之身。不得名为三界身也。
　　问曰。此义更难。若尔者即应身非三界之身。业非三界之业。若业非三界者。当在娑婆孝养父母。修行三福。作十六观念佛等业。此等业当起之时。未得色界心。即是欲界生得善闻慧思慧心。若得色界定。即是色界修慧之心。生色界已。愿生西方。即是色界生得善闻慧修慧心。无漏之心不能感报。业既是其界所摄。以业招报。还须三界所收。因果决然。岂得乖斯道理。而言生净土非是三界之身耶。
　　释曰。前言是其有漏非是三界。已广成立。此但失名。而不失体。斯有何过更复重征。虽知造业之时此业是于欲色二界有漏善心。有漏善心所感之报。即是净土之形。不名欲色界摄。而此业报以果摄因。不得名为欲色界业。但得名为净土之业。若言是欲色界身起欲色界心而造于业者。宁容不是欲色业者。欲界之业所感人天受报。极长不过万六千岁。若感净土遂得寿命无量无边阿僧祇劫。岂欲界业能感彼命无量阿僧祇劫耶。斯亦乘阿弥陀佛不可思议弘誓愿力。令其业力感报极长。非是凡夫所测度。经文显然。不可不信。大乘道理意趣难知。诸佛境界非凡所测。但知仰信专诚修学。不可一一依诸法相楷定是非。论是三界非三界也。
　　问曰。凡夫众生所生净土。凡夫未得无漏净心。随心所变土还有漏。有漏之土即名秽国。何得亦言生净土。
　　释曰。净有多种。有真实净。有相似净。有究竟净。有非究竟净。真实净者。谓无漏善心。相似净者。谓有漏善心。究竟净者。谓诸佛世尊。非究竟净者。谓十地已下乃至凡夫。有体净相秽。有体秽相净。有体相俱净。有体相俱秽。体净相秽者。谓佛心无漏清净。故所现之土亦复清净。然所现土现于秽相名体净相秽。故维摩经言。为欲度斯下劣人。故示是众恶不净土耳。体秽相净者。如十地已还本识及有漏六七识并地前凡夫一切有漏心所现净土。是有漏故名为体秽。以依如来清净佛土。自识变似净土相现。故名相净也。体相俱净者。如佛及十地已还无漏心中所现净土。名体相俱净。体相俱秽者。如有漏心所现秽土等。是也。今此得生西方。虽是凡夫。然前第二句。体秽相净也。
　　问曰。如维摩经说。若菩萨欲得生净土。当净其心。随其心净即佛土净。此之心净经文。乃约十地菩萨方名净心。如何凡夫即欲生于净土。若言得生净土。应言己净其心。且具缚凡夫见修诸惑纷纶竞起。无暂时停。今既不净其心。如何得生净土。
　　释曰净土有多种。非是一途。有究竟净心。有未究竟净心。有有漏净心。有无漏净心。有有相净心。有无相净心。有伏现行净心。有断种子净心。有自力净心。有他力净心。其义非一。不可为难。诸佛如来逗机说法。或就究竟作语。或就未究竟为语。如是等说其义不定。不可唯依维摩经说究竟净心。十地之位心净土净之文。不信观经伏现行惑。依藉他力得生西方。云心不净不生净土。譬如得通之人方能陵空。何妨未得通人依得通者亦陵空也。又彼言净。谓究竟净心能为他有情现无漏净土。今往生净土。谓依佛净相而现其净土。彼本此末。依他他依。师弟道殊遂分胜劣。彼据胜说。此约下论。不相妨也。
　　问曰。彼西方净土之处为亦有秽土不。若有者如何名净土。若无者亦如卢舍那佛千叶莲花一一花上有百亿国。此一一国皆是秽土。如何莲花藏世界卢舍那佛所坐花王之座净叶之上而有秽土。又身子见秽。梵王见净。此并净秽二土同处而现。何故极乐唯有净土。而无秽土耶。
　　释曰。此有二释。一云极乐世界唯有净土。于彼方处无秽土相。以是净土极净妙故。如其有者。即有亦净亦秽之过。又色法质碍不可同处。秽净二相俱时现行不相容故。杂乱过故。观经等文曾不说故。四十八愿无斯愿故。如其有者。往生众生应亦生故。亦应得见。不生不见。故知无也。有说。亦有秽土。同处同时不相障碍。言二色法不相容受。此是小乘不了之教。净秽两土皆遍十方无边限故。如此秽土即有净土。如卢舍那净花王座即有千百亿秽土之相。皆悉净处有秽。秽处有净。不相杂染。不相障碍。各随所见净秽不同。各随所生净土秽土。如前所难并是小乘。非大乘宗。作如是说。广如摄大乘论等及诸大乘经所说。不烦广述。虽知同处净秽可成。然彼西方唯净非秽。心秽众生不生彼故。经唯说净不说秽相。令余方众生欲生彼故。
　　问曰。如安法师净土论说。净秽二土为一质异见。为异质异见。为无质而见。彼释言。一质不成故净秽亏盈。异质不成故搜玄即冥。无质不成故缘起万形。虽有此释文义幽隐。请为开示。广陈玄旨。
　　释曰。安法师慧悟开明。神襟俊爽。制造斯论。妙穷深旨。于时大乘经论文义未周。已能作此推寻。实为印手菩萨。可谓。凿荒途以开辙。标玄旨于性空。然且文隐义深。读者罕知其趣。今当为子广宣其义。净秽两土由净秽二业。令其自心变现作净秽相。此净秽相是净秽心现。心净土净。心秽土秽。各由自心。心既有殊。土宁称一。故曰一质不成故净秽亏盈。佛未足指按地。秽盈而净亏。佛已足指按地。净盈而秽亏。如维摩经说。故知。身子梵王二心各异。所现之土净秽有殊。不可言其一。故曰一质不成故净秽亏盈。虽复净秽两心现净秽二土。心有两体。土成二相。然同处同时不相障碍。不可言有净处无秽。有秽处无净。别处而现而有障碍。以同处同时现净秽故。故曰异质不成故搜玄即冥。搜者搜求也。玄者幽玄者。搜其幽玄旨趣。净秽两相冥然同在一处。不可分成二所也。计此应言异质虽成搜玄即冥。此法师犹未全解唯识义。故以同一处言异质不成也。亦可。净秽相殊其体无二。搜其实体唯是一如。故言搜玄即冥。无质不成故缘起万形者。此净秽土虽同处现。而二相别。皆由净秽两业因缘差别。变现种种棘林琼树瓦砾珠玑。从缘所生依他起性。方成土相。不同于彼空花龟毛兔角遍计所执性情有体无无形质体。故曰无质不成故缘起万形也。
　　问曰。净秽二土如同处者。此二土相虽珠玑瓦砾净秽有殊。莫不皆是四尘色香味触四大所造地水火风八微合成质碍为性。如何同处同时诸微不障。坏彼色性无质碍能。既法相违。义难通释。请除此滞。以显微言。
　　释曰。唯执极微有质碍性。此乃是萨婆多宗部执异计。岂是大乘通相妙旨。只如大乘时节长短世界大小皆悉不定。时即演七日为其一劫。促千载而为片时。量即纳须弥于芥子。内巨海于毛孔。岂限长短巨细者哉。质碍亦尔。碍无定碍。其碍即以木碍木。以石碍石也。不碍者。人水鬼火天珠鱼宅。本同一处。何有异方。以兹类彼义可知矣。故身子丘坑本无别处。梵王净刹岂指殊方。盖由万境万心。随心净秽。唯识妙旨岂局质碍者哉。
　　问曰。有漏之心体既是秽。秽心所现诸器世间。只应能现秽土之相。如何能现净土之相。如彼无漏净心所现出过三界净土相耶。若彼秽心能现净相。维摩经何故说言。众生罪故不见如来佛国严净也。
　　释曰。体既是净。得现秽相。何妨体是其秽而得现其净相。故一心之上有种种净秽等相。心有多功能。现众多相。又由以本愿与众生。令为现净土。众生宿。于佛所有生大愿。深厌秽心。修清净行。诧彼如来净土相上。虽是有漏。而能现彼清净佛土。还如世尊所现无漏清净佛土。此由他力为增上缘。令此有漏之心现其净土相也。又佛有大神力。能令上人见秽不见净。如众香世界九百万菩萨来此娑婆。唯见秽国不见净土。或能令下人见净不见秽。如以足指按地。令舍利弗等见三千世界纯是珍宝庄严。或令净秽俱见。如宝盖之中现十方净土及此秽国也。今此得生净土者。盖是诸佛之力。不可以凡夫之智测量大圣作此疑难。但须依教修行也。
　　问曰。如大品经等。说内空外空内外空等。今净土即是外空。众生即是内空。既尔有何众生为能生。有何净土为所生。又维摩经言。诸佛国土亦复皆空。又问。以何为空。答曰。以空空等。又言。菩萨云何观于众生。维摩诘言。如第五大第六阴第七情十三入十九界等。法法花经言。诸法从本来常自寂灭相。般若经言。如来说。庄严佛土者即非庄严。又言。实无众生得灭度者。如是等诸大乘经究竟了教。咸言诸法空寂。何因今日说有西方净土。为所生之土。众生为能生之人。劝人著相起行依不了义经。此乃不得诸佛深义。取著有相。不名习学大乘法也。
　　释曰。如向所说。大乘空义究竟了教。深生敬信。不敢诽谤。究竟出离二种生死。断人法执。证大涅槃。唯此一门。更无二路。小行菩萨二乘凡夫。修菩萨行。欲求佛果。未证无生法忍。不免退转轮回。非无种种法门句义。依之修学。趣求出世。如何所引诸大乘经。说毕竟空破人法相。唯此等教是真佛说。今观经等所说西方净佛国土。劝诸众生往生其国。此亦是于真佛言教。既俱佛说。并为真语。何为将彼空经。难斯净教。信彼谤此。岂成理也。然佛说法不离二谛。一俗谛。二第一义谛。俗谛是因缘生法。依他起性。非有似有。第一义谛是无相真法。圆成实性。诸圣内证。妙有真有。然其二谛非一非异。以真统俗。无俗不真。即一切诸法皆归寂灭。若不以真摄俗。即一切诸法缘会故有。缘离故无。万法宛然。不可言无也。佛或破众生相。令归无相。欲除人法二执见修两惑。偏明第一义谛。说一切皆空。欲令众生舍凡成圣。断恶修善。欲求净土厌离秽土。具说种种法界因果差别。凡圣两位净秽二土。今遣舍秽归净隔凡成圣。即于此门中。说种种诸法。皆为成就佛法利益众生。化宜方便。逗机善巧。理宜如此。故教有二门。不可读第一义谛之经毕竟无相之理。即谓净土因果等教将非是佛真言。不为究竟之说。便谤而不信也。不可读种种因果差别言教。不信说一切空寂。甚深般若波罗蜜多无相玄宗。便毁而不持也。此即于诸大乘经三藏圣教。有赞有毁。怀疑怀信。亦修善法。亦造重罪。信不具足名一阐提。如十轮经具明其罪。可须俱生敬信。善会二宗旨趣也。故维摩经言。能善分别诸法相。于第一义而不动。能善分别诸法相者。此依世谛门说也。于第一义而不动者。此依第一义谛门说也。又言。诸法不有亦不无。以因缘故诸法生。不有不无者。第一义谛。离有离无等四句也。诸法生者世谛。从因缘等世间出世间种种诸法生也。又言。虽观诸佛国永寂皆空。而不毕竟堕于寂灭。是菩萨行。虽成就一切诸法。而离诸法相。成就一切诸法者。世谛法也。而离诸法相者。第一义谛无相也。又言。虽知诸佛国及与众生空。而常修净土。教化于群生。上两句第一义谛。下两句世谛。大品经等虽说内外空等。第一义谛也。而言净佛国土教化众生。世谛也。如是等众多大乘言教。皆说毕竟空寂法门。即言净佛国土教化众生。子须具读经文。上下参综。自相和会。除其信谤之心。为人宣说。勿有赞毁之语。此即自利利他。同得离苦解脱。而乃披寻圣教。文义不同。自信不具毁陷其身。令他听徒成阐提业。自损损他也。解深密楞伽经及瑜伽论。摄大乘论唯识论等。三性三无性义。一圆成实性。二依他起性。三遍计所执性。圆成实性离相真实。依他起性非有似有。遍计所执性情有理无。犹如龟毛兔角等物。汝引大品经等。或约圆成实性毕竟空理。佛说为空。实非空也。或约遍计所执犹如空花。佛说无法。今说净土等。教约依他起性。从因缘生法。非有似有。因果之义万法宛然。而子但见说圆成实性。无相之教破遍计所执。毕竟空无之文。遂不信说依他起性因缘之教法也。即是不信因果之人。说于诸法断灭相者。故经文宁起我见。如须弥山。不起空见如芥子许。斯言诚可诫也。又说。空有皆俗随机。第一义谛非空非有。故说净土佛国空者。皆俗。随机令其入法。何是何非。
　　问曰。净佛国土离众秽恶。一得往生。超绝生死。永离三恶道。无复五烧苦。皆是正定之聚。悉是阿鞞跋致。无量寿经言。次如泥洹之道。若尔者。不可著相凡夫具众罪业。心有所得而得往生。当须依诸大乘经文及中百等论。广学无所得法。方可往生净土。今乃劝人。依观经等。作十六观宝树池等及佛菩萨相好色身。或称名号。存心住相。岂非是有所得心住著诸相成于病也。既是有病。未免轮回。如何得生西方净佛土也。
　　释曰。若能观一切诸法毕竟空寂。无能观所观。离诸分别及不分别。作此观察。得生西方。咸为上辈生也。如观经中说。上品生等于第一义。心不惊动。此人临命终时。阿弥陀佛与诸圣众来迎行人。赞言。法子由汝解第一义谛。我来迎汝。即生西方无量寿国。然凡愚之人在俗。纷扰不能广习诸大乘经。观第一义谛。作无所得观。或复净持禁戒。孝养尊亲。或修行十善。专称念佛。虽有所得亦是不可思议殊胜功德。皆得往生西方净土。如经具说。但往生净土行门非一。往生之人九品差别。岂得唯言无所得法而得往生。不信三福十六观等往生净土也。又有所得心通于三性。善不善业咸能感报。今三福等悉是善业。经言。是三世诸佛善业正因。既是善业。宁容不感净土之报。子今云何唯以无所得而得往生。有所得心不得生者。出何经教。既无圣典。何所依凭。今观经等具明三福十六观等。作此相业。说得往生。文义显然。不可诽谤。宁容不依圣教自率凡情。言有所得心不得生于净土。以有所得心是善性有殊胜福。能灭娑婆重罪。得生西方净土。如地观等言。作是观者。除八十亿劫生死重罪。舍身他世必生净土。心得无疑。此岂不是作有相观等生西方也。若不信如是等言教。便成不信受佛语轮。成就十恶轮罪也。又言。称佛名故。于念念中灭八十亿劫生死之罪。得生西方极乐世界。如此等经文诚证非一。不可非废众多圣教。言不得生唯言学无所得而得往生也。以往生众生有凡有圣。通小通大。有相无相。或定或散。利根钝根。长时短时。多修少修。咸得往生。而有三辈九品差别。花开早晚有异。悟道迟速不同。故知往生既有品类差殊。修因亦有浅深各别。不可但言唯修无所得而得往生。有所得心不得生也。以往生者非唯圣人。凡夫亦生也。又佛净土有理有事。有报有化。故修彼因有种种异。生理净土修无相因。生事净土修有相因。生报净土修无漏因。生化净土修有漏因。土既有本末。因亦有胜劣。故非无相一因得生一切净土也。

　　释净土群疑论卷第一



　　释净土群疑论卷第二

　　　　西都千福寺大德怀感撰
　　问曰。生彼西方。为过去心生现在心生未来心生。若过去心生。过去心已灭。不可言生。若未来心生。未来心未至。如何说生。若现在心生。现在心不住。复如何生。以此三世求生不得。以何今劝生西方耶。
　　释曰。以三世推。已灭未生及现不住。无有生理真实可得。犹如灯炷。非过去焰烧炷。已灭故。非未来焰烧炷。未生故。非现在焰烧炷。不住故。非不烧炷。破闇发明。念念相续。新新谢灭。相似相续。犹如水流。能一时中有于四用。破闇发明。热器烧炷。此亦如是。由净土业感生时熟。圣众来迎。归趣净土。舍娑婆秽质。成极乐净身。三世缘生。不常不断。虽复诸法寂灭。业报宛然。诸法无生。生死相续。即不坏世谛。建立第一义谛。即其义也。故维摩经。净名大士诘身子言。汝所得法有没生乎。舍利弗言。无没生也。维摩诘言。若诸法无没生相。云何问言汝于何没而来生。此明第一义谛诸法寂静无去无来。故言无没生也。下经言。有世界。名曰妙喜。佛号无动。是维摩诘于彼国没。而来生此。维摩诘言。没者为虚诳法坏败之相。生者相续之相。此明世谛假名非真生灭相。今劝舍兹秽土生彼净方。而于第一义谛之中。三世推之。竟无往生之义。世谛因缘假名生灭。非无舍此娑婆往生佛国也。子岂得直论第一义谛之理。而坏世谛种种因果作用等法耶。此亦于世谛因果门中说。劝往生净佛土也。
　　问曰。金刚般若经云。若以色见我。以音声求我。是人行邪道。不能见如来。又云。离一切诸相。即名诸佛。如何今日作有相。观佛行于邪道。而愿求生。此实难矣。
　　释曰。般若观经俱是圣教。相无相观并非凡言。互说是邪。深有旨趣。不可依其般若毁彼观经。何但信谤交怀自成重罪。亦乃于佛圣教未解融通。何者此两经就人就学。就解不同作斯说也。由人者浅根之人。未能观理。为作色观。观报化身。深根之人能观实相。为说无相。观于法身。浅人学深。深法非药。甘露夭命。经有诚文。深人学浅。不成进道。遂名退业。何能进修。故佛对两根说斯二教。由学者。初学之人创初入道。观行犹昧。未能学深。不可教令作是实相观。且教观色。调练其心。后学方成。修进无相。譬如入海从浅至深。久学之人堪能进学彼无相观。而乃滞彼初学色相。为进彼行。毁前是邪。非谓此是邪见摄。如悭人学布施。悭障除已滞修初度。佛欲劝彼进学尸罗。若不毁前。无由习后。故毁其檀舍。赞行持戒。此是大圣善逗物机。愚人莫知执文迷义。今言邪道理亦如斯。由解者。若知色即空。观色非邪。若迷色不空。观色是邪。若知空即色。观空非邪。若知空异色。观空是邪。此乃解误异途。自分美丑。何关由色空二境。以辨其邪正哉。子若晓此宗途。即常色观。而恒正。迷斯旨趣虽空观以恒邪。善哉妙旨。愿详其致矣。
　　问曰。金刚般若言。如来者无所从来。亦无所去。故名如来。维摩经言。我观如来。前际不来。后际不去。今即不住。文殊师利言。不住亦不去。不取亦不舍。远离六入。故敬礼无所观。准此大乘诸圣教说。佛本不来。亦无有去。何因观经说有化佛来迎随化佛往。有来有去。与前经相违。
　　释曰。甚深实相平等妙理。法身如来本无生灭。以佛本愿无限大悲。接引众生。从真起化十方世界。如来引接三辈九品。以化即真。不来不去。随机应物。有往有还。前经据化体即真。说无来去。观经据从真流化。现有往还。又西方有释言。实无有佛从彼西方而来至此授手迎接。亦无有佛引彼众生往生净土。但是如来慈悲。本愿功德种子增上缘力。令诸众生与佛有缘念佛。修福作十六观。诸功德力以为因缘。自心变现阿弥陀佛来迎行者随佛往。言彼佛遣来。不是实遣。但是功德种子。与所化生时机正合。令见化佛来迎。故言彼遣。而实不遣。阿弥陀佛悲愿功德。湛然常寂无去无来。众生识心。托佛本愿功德胜力。自心变化。有来有去。迎接行人。见有往生。是自心相分。非关他也。故前经说不来不去。约佛功德说也。观经说有来有去。约众生心相说也。又有释言。如来应机亦复变现。现作诸化身十方。迎接往生众生。彼诸化佛从佛镜智大悲流现。故言彼佛遣化来迎。然遣化迎。如摩尼天鼓无思成此事。然所现化有往来而言不往不来者。此或约真而作是说。前已释竟。或约生灭念念不住。生已即灭。不可移动。当处生当处灭。异处生异处灭。相似相续。假说往来。如火焰行非轮轮相。假说来往。实无来往也。故肇法师物不迁论言。旋岚偃岳而常静。江海竞注而不流。野马飘鼓而不动。日月历天而不周。此皆以生灭迅速。不可移动也。
　　问曰。涅槃经说。舍无常色。获得常色。受想行识亦复如是。又言。诸佛所师谓法也。以法常故诸佛亦常。此即三身凝然不迁不变。今乃言生灭不住。斯何义耶。
　　释曰。此之诤论非唯今日。一般大德涅槃学者言。三身并常不生不灭。广引涅槃经文及菩萨本业璎珞经等。证三身并常。此多依教也。有一般大德依摄大乘论等。释佛有三身常有三种。一凝然常。谓法身佛。二不断常。谓受用身佛。三相续常。谓变化身佛。虽各名常义有差别。以后二身从生因生。般若论说。报化二身生因生故。诸所作者皆是无常。若是凝然。应同法身了因所证。又应非阴亦无缘虑言说动作。以此众多义理推之。非凝然常也。广如唯识论等成立。又约遍计所执。众生横计佛有去来。为破妄执心外有佛有往有来。为破妄情故。言不来不去故。维摩经言。善来文殊师利。不来相而来。不见相而见。如是等。今此观经说有往来。与诸大乘经不相违也。各据一义。悉为妙说。
　　问曰。法句经言。佛告宝明菩萨言。善男子汝且观此诸佛名字为是有耶。为是无耶。为有实耶。为无实耶。善男子若名字有。说食与人应得充饱。若得充饱。一切饮食即无所用。何以故说食。寻饱不须食故。按此经义。欲明名字性空不能诠说诸法。今既教人专称佛名号。能消重障之罪。往生西方。何异说食充饱谈浆除渴也。
　　释曰。依诸大乘微妙经典。咸言名字虚假无有定实。故经言文字性离无有文字。又言。名义互为客。菩萨应寻思。然即寂默无言。湛然宴坐。即拘邻无得道之望。须跋靡证果之辰。唯能所说殊。不可谈食得饱。终名有诠表。而因言会理。因言会理故。指月之譬兴焉。名字性空故。舍船之喻作矣。佛以愚夫执著。缘名生惑。或爱或恚。具造愆非。骂我赞我。起生起杀。具十恶业。颠坠三涂故。破彼惑情。言文字虚假。纵令赞毁何荣辱汝身。若言因赞即荣华汝身。毁谤即损汝形质。亦应说食得饱言火焚躯。虽终日口谈味珍。不免饥虚之困。竟夕说于炬火。莫见焚身之殃。故知名字体虚。本无真实。凡夫莫悟。浪起爱憎。诤名于朝。沉沦恶道。若言名字无用不能诠诸法体。亦应唤水火来命男女至。彼即一一呼召。无有参差。故知筌蹄不空。鱼兔斯得。故使梵王启请转正法轮。大圣应机弘宣妙旨。三藏奥旨焕烂于龙宫。十二部经照彰于鹫岭。人天凡圣咸禀至言。五道四生并遵遗训。听闻读诵利益弘深。称念佛名往生净土。亦不得唯言名字虚假不有诠说者也。
　　问曰。瑜伽师地论云。三地菩萨方生净土。今劝地前凡夫声闻等生。有何意也。
　　释曰。诸经论文说生净土。各据一义。取舍不同。或上人下人义论。净土既有粗妙胜劣种种殊异不同。得生亦有种种上下阶降。亦如仁王经说。唯佛一人居净土。三贤十圣住果报土。此即十地已还并不得生于净土。以佛大圆镜智所现净土是无漏故。名之为净。十地已还本识所变诸净妙土。是有漏。故不名为净。以第八识是果报识故。所变之土名果报土也。若约行施戒修离无漏定障。能以定力处处净土受生自在。即三地菩萨得定自在。故瑜伽论言。三地菩萨方生净土。若以得无分别智。断人法二执见道烦恼。证得遍满法界。悟百法明门。得生诸佛净土。则初地已上得生净土。若以本愿大悲引一切凡愚众生乃至下品下生五逆十恶。但发菩提心悉得往生。具如经说。不可直依瑜伽论言三地得生。即谓初二地菩萨亦不得生净土。龙树菩萨佛记位登初地生于西方极乐世界。岂为未至三地。言不得生净土。便与此经相违也。又初地菩萨依仁王经。说得百法明门见百佛净土。如何言不得生净土也。又华严经说。初发心凡夫菩萨愿生净土。即得往生。故知瑜伽论文。别据一相得定自在。离障而说也。
　　问曰。摄大乘论对法论等。无著天亲诸大论师。释诸经论种种文义。有四意趣四秘密言。唯由发愿而得往生西方者。此是别时意。今日劝人修西方业。即得往生。岂成道理。自摄论至此百有余年。诸德咸见此论文。不修西方净业。今即言得生。岂不与论相违也。
　　释曰。摄论言。唯由发愿而得往生者。此别时意也。然古来诸德。咸以此文证。是别时之意。言未即得生。今详此文。证是即得往生。显其论主之意。何者。论言唯由发愿者。是简持义。简去念佛之行。持取唯空发愿。更无有行。孤有此愿。故曰唯由发愿。若唯发愿而得生者。此即是别时意也。非即发愿之时。终后即生净土。故曰别时。今时念佛至心。即意业善行也。称佛名号。即语业善行也。合掌礼拜。即身业善行也。由此三业善行。能灭八十亿劫生死重罪。行愿相扶。即得往生。此岂唯是其愿哉。论主说此唯由发愿之言。意显兼行非别时之意。惑者不细寻文义。朦胧总谓别时。若以念佛行亦是别时。论文何因不言如念阿弥陀佛得生西方者此是别时也。既不言以念佛修十六观行三福善之文是别时之教。故知念佛等生西方。非别时之意也。有释者言。念佛修十六观等。即是发愿。又有释言。论师虽举愿言。意亦取其念佛。亦是别时之意。今此二释。为显利益。为显解义。若显利益。作此解文。更令无量众生流转秽土。巡历三途。不得往生净土出离生死。若为解义者。细依文句取义。犹恐不合宗途。朦胧以释论文。翻将得其旨趣。何斯谬也。如俱舍论等。诸部诤义。引其圣教。楷定旨归。拾取一字两字。以成诸部得失。况乃观经等教。备陈种种行门。或述三种散善。为净土正因。或说十六妙观。为西方正业。如何总将为发愿文也。又所以得知论师不以念佛是别时意者。此有八意。一论师释经。本以经意难知。为甚深之教。凡夫披读。莫能晓悟。造论解释佛教。欲令愚智咸知。只如观经无量寿经阿弥陀经等所说。念阿弥陀佛。得生西方。文义显然。愚智皆解。何用所不了须论释耶。二法藏比丘发四十八弘誓愿。接引众生。欲令生佛净土。岂将别时之意。而发弘誓。引接众生耶。彼愿之中。即言。念佛不得往生不取正觉。不言唯发愿人不得生者不取正觉。故知。念佛等行定得往生。入在四十八愿中。非别时也。唯由发愿不即往生。不在四十八愿中。故是别时意也。三称赞净土经。十方恒沙诸佛出广长舌相。证得往生。岂证别时之意。诸佛舒舌。本为难信众生。将为念佛功德不多。尽此一形即生净土。咸生疑谤。不信是经。故现不虚诳之舌相。发诚谛之真言。令众生睹相听言除疑生信。乃谓别时之教未即得生西方。后至初地得生。众生有何疑惑。须佛舒舌相证往生西方耶。四阿弥陀经。先劝应当发愿生彼国土。后教称念佛名一日至七日。即言圣众临命终来迎行者得生。若言念佛即是愿。言前已劝。言令其发愿。后更何须教令念佛。故知前文是愿。后文是行。行愿相扶。得生净土。岂容念佛而是愿耶。五净土论与摄论。同是世亲菩萨所造。宁容世亲制净土论即言念佛得生西方非别时之意。释摄论乃曰念佛等是别时之意非即得生耶。造论如是两人。容许二师意别。何必摄论得经旨趣。净土论迷其圣言。况两论同世亲所造。文义故非鉾楯。以论求于人意。故知愿是别时也。六净土论说有五门。一身业礼拜门。二口业念佛门。三意业观察门。四发愿门。五回向门。若修行即是发愿。前三业行与第四发愿门。有何差别也。若是其一。即应无有五门。若是其异。故知前是行门也。七起信论马鸣所造。言其念佛得生西方。正是行门。非别时意。故知天亲所造论意亦同然。不以念佛等门而为别时意也。如马鸣菩萨所造起信论教初学菩萨言。有八因缘。而造此论。至第七缘。为示专念方便。生于佛前必定不退信心故。复次众生初学是法。欲求正信。其心怯劣。以住于此娑婆世界。自畏不能常值诸佛亲承供养。惧谓信心难可成就。意欲退者。当知如来有胜方便。摄护信心。谓以专意念佛因缘。随愿得生他方佛土。常见于佛。永离恶道。如修多罗说。若人专念西方极乐世界阿弥陀佛。所修善根回向。愿求生彼世界。即得往生。常见佛故终无有退。若观彼佛真如法身。常勤修习。毕竟得生。住正定故。八若以念佛非是行者。三福十六观等是行。非行耶。若是行者。如地观中说。作是观者。除八十亿劫生死之罪。舍身他世必生净佛国。心得无疑。念阿弥陀佛。亦于念念之中。灭八十亿劫生死重罪。得生西方。何故灭罪是同。而彼是行。此非行。彼得生。此不得生耶。若俱非行者。韦提希夫人及五百侍女。佛记得生为由作此观等得生。为由余行得生。若由此观等得生者。此既非行。如何得生。若作观不得生者。何须夫人请说不生之法。如来为说不生法耶。又若总是愿门。即应唯是其一。何须分别为十六观耶。又为此解。非但不晓经文。亦乃毁其正见。自损损他。于人于法。总无益也。
　　问曰。若唯发愿是别时意者。如何别时意耶。
　　答。佛以众生烦恼炽盛。流转生死沉沦苦海。无有出期。是以称赞西方极乐世界依正两报四种庄严。劝诸众生令生净土。诸众生类。虽闻佛法。障有轻重。悟有浅深。遂令依教胜劣差别。有一类众生。虽闻净教。诽谤毁呰。非但不生西方。亦自沉沦恶道。此全与西方远也。有一类众生。虽闻净教深信不谤。五欲缠心。乐居秽土。亦不发愿。亦不修行。此人修善。或生人天。或复造恶。沉沦恶趣。此人望生西方。亦为远矣。以并无心趣求。又诽谤毁呰故。清净平等觉经言。若有众生。闻说净土教法。闻如不闻。反生诽谤。我说。此人未得解脱。始从三恶道中来无信向。尔亦全无行愿。故未得解脱。有一类众生。与阿弥陀佛宿愿缘熟。闻说净土教门。净心信敬发弘誓愿。我往生西方净土。更不愿求人天果报。虽有此愿。然此人。或以烦恼因缘。耽著五欲。或复懈怠放逸。不能修道。以遇恶知识。广造十恶。或复临终时不逢善友。或以身婴重病。狂乱失心。或复多日失意。不解人语。遂使空有愿言。未曾修净行。虽不往生净土。此愿远是生因。或由发愿胜力。后必定能修行。或但起行之人。必有修行之意。彼虽未能起行。当有起行之功。方前二类之人。即有远生之义。故经记叹此人。为得生西方也。愚人将谓即得不假别修净因。论师释此经文。此是别时之意。非但唯由发愿而即得生西方。后人读论不解。即言行不得往生。此深错也。又有一类众生。善根深厚烦恼轻微。逢遇胜缘。听闻净教。深生净信。发愿修行临终往生。具如经说。此是行愿具足。即得往生。异彼空愿之人。故非别时之教。佛对前二类人未得往生之日故。记发愿之者而得往生。论师恐同行愿具足即得往生人故。别分离唯愿之人。是为别时之意也。故愿喻初一金钱。念佛修行等。是中间九百九十八金钱。往生净土是第一千金钱也。故摄论言。如以一金钱贸易得千金钱。又如念多宝佛。未即至不退位也。不退位在十住初心。此人当念多宝佛时。或是十信前心。或十信初心等。未可念多宝佛。即超十信十千劫即至十住初心。以须中间更修八万四千波罗蜜行方至初心也。而念多宝佛。与不退行为远缘。故名别时意也。上来以众多义显别时意。自关发愿非是起行之人。是彼摄论师言别时之意也。又摄论文别时意者。是报净土唯愿念佛。理未即生。若化净土唯愿念佛。必即得生。如华严经。不须疑惑。
　　问曰。往生众生唯此人趣。得修净业。而得往生。为通余趣亦得往生。及已终者。于冥道中亦得往生不。
　　释曰。于五趣中。悉能修西方净业。得生极乐。按诸天既能来听观经。乃观经下文言。无量诸天龙夜叉。闻佛所说。皆大欢喜。称赞净土经列众中言。无量诸天阿索洛等为闻法故皆来听法。故知悉欲愿生净土。皆能习净业。得生西方。又按菩萨处胎经第四卷说。化生龙持八关斋戒。金翅鸟欲食不得。请问其法。龙为说八关斋法。金翅鸟随龙往海龙王宫中。尔时龙子复与金翅鸟而说于偈。是时龙子龙女心开意解。寿终之后皆当往生阿弥陀佛国。又按随愿往生经说。若以亡者严身之具堂宇屋宅园林浴池。以施三宝。此福最多功德力强。可得拔彼地狱之殃。以是因缘便得解脱忧苦之患。长得解脱。往生十方诸佛净土。以此准知。五趣众生。悉得往生极乐国也。
　　问曰。于此三界秽土受生。但有色形。皆受中阴。死此生彼。往来传识。具有四有。所谓中有生有本有死有。未知从此生于净土。亦有中有不。
　　释曰。此有二释。一言无有中有。以此命终坐莲华中。故知则是生阴摄也。以入莲华之中似同处胎也。今释。此义未必则然。且如秽土受生之法。必须至彼生处方受生阴。如欲界死生于色界。须从欲死受色中有之身。至彼色界方受生阴。无有于欲界受色界生有身。今生净土义亦如此。不可于秽土死则于秽土受净土生有身也。要须至彼净土之中宝池之上方成生有身也。又无色界无色。可无中阴传识受生。净土有色。处所既别。如何不许。有于中阴传识。至彼受生阴耶。
　　问曰。若有中阴。则应生彼至宝池中。方入花中坐后乃花开。如何于此则入花中。与彼生阴有何殊别。
　　答。岂以中阴入彼花中。即令同彼生阴摄也。生彼净土。福德力胜。虽是中阴乘花往生。不同秽土中阴无花。虽中生阴同在花中。然胜劣别。明晦有殊。以分中生二阴差别。亦以趣生至生义有差别。分中生阴异。不约有花无花分中生别也。若谓同在花中难可差别。即令无有中阴者。亦可。秽土中生二阴。同无有华。应言中生二阴不别。若谓中阴生阴虽俱无花即有受胎等差别者。卵等三生可有差别。化生生阴如何得殊耶。以此故知。有中阴也。又如地狱中阴。已被火烧。岂与生阴即无差别。翻显净土善业类同中生相似。然此所说中阴。然未见经论说生净土者去身是中阴非中阴文。不可定判说有无也。虽无经文。然取有义。为胜不尔。去身说是何耶。
　　问曰。若有中阴者。未知此净土中阴。为著衣。不著衣。
　　答。无经论文。然准定应著衣。以俱舍论言。欲界中阴除鲜白比丘尼。余一切中阴皆悉无衣。以欲界中有无惭愧故。一切色界所有中阴皆有衣。具惭愧故。以此准知。净土超胜色界。如何中阴无有衣耶。故净土中阴皆有衣服。
　　问曰。净土中阴行相如何。
　　答曰。亦以义准知。秽土生天中阴。足下头上。地狱中阴。头下足上。人鬼傍生。犹如鸟飞。平身行也。今生净土。足下头上。即此经文。坐莲华中。即其相也。又释。有别。生天中阴。足下头上。立趣受生。净土中阴。坐趣受生也。
　　问曰。净土中阴。既未至彼极乐世界。于其中间十万亿佛土。食何食耶。
　　释曰。欲界中阴。生缘未合。多时受彼中阴之身。可须食香以趣生有。净土中阴。如弹指顷。即得往生。时既不长。无劳食也。又经中间十万亿佛土。即于空中。食诸佛土香之气。以资阴身。趣受生处。其中有义无量繁多。不可具说。
　　问曰。何故如来说经。皆为逗机化物。悉为信向者说。不为疑惑者宣。故药师经言。佛为信者施。不为疑者说。而说经之中。有舒舌相劝物生信。有不舒舌但宣妙理。又说甚深法。凡夫难晓。怀疑生谤。如说法华经会二归一。二乘人等不生信心故。须多宝世尊涌宝塔。与证实佛舒舌相。现不诳以表真。三陈当信之言方申诚谛之语。今阿弥陀经。唯说西方依正两报庄严净相。劝物往生。易生正信。何须六方或十方佛同舒舌相劝物生信耶。
　　释曰。按称赞净土经下文。佛自陈说。十方恒沙诸佛。见释迦牟尼佛说称赞净土经。了各在本土。异口同音俱时叹言。释迦牟尼佛。能于娑婆世界五浊恶世。得阿耨多罗三藐三菩提。为诸众生。说是一切世界极难信法。释迦牟尼佛。既得诸佛同声赞叹。告舍利弗。我于五浊恶世。得阿耨多罗三藐三菩提。为诸众生。说是一切世间难信之法。是为甚难。如来虽说百千等经。不言难说。唯称赞净土经。有九张纸。恒沙诸佛及释迦牟尼世尊。咸说此经难信难说。盖以佛说十二部经。一切外道皆生诽谤。是佛弟子咸发信心。今说阿弥陀经。言五逆十恶罪根众生唯能念佛皆生净土。虽佛弟子信向之者。亦生疑惑。不信此言。现见今时四部众。咸有正信。尚疑念佛不即得生。故知此经甚难生信。一切种智预知。未来有此众生。怀疑者众。故同舒舌相。表法至真。劝物修学。又往生净土。解行已上三贤菩萨或龙树等。得生西方。极恶凡夫亦生正信。彼诸胜人福多罪少。得生净土。有何可怪。五逆十恶罪恶凡夫。一念十念。至诚彻到。乘佛本愿。得生西方。十地三贤诸菩萨众。亦信此事。不起疑心。唯说下品下生五逆十恶。如此愚人。无恶不造。逢善知识教称佛名。具足十念即生净土。还是斯辈十恶众生。不信念佛得生净域。我等既是罪恶凡夫。无始已来是愆皆犯。念佛十声有何功德。令我重罪则得除灭往生西方极乐世界。此但是佛接引之言。或是远声作近声说。是第二阶法。或言别时之意。种种异解不信即生。欺谤极多。信顺甚少。故此言教为信者希。诸佛同舒舌相。遍覆三千之界。证法不谬决定得生。护念行人。令生净土。
　　问曰。如华严经说。诸佛平等。皆具一切行满。本愿满方成正觉。号两足尊。今药师经。唯说药师琉璃光佛本行菩萨道时发十二大愿。无量寿经及悲华经等。说阿弥陀佛初发菩提心及修菩萨行发四十八愿。与华严经文不同。有何意也。
　　释曰。此两经意各据一义。亦不相违。据实而论。一切诸佛悉具一切殊胜妙愿。无有增减。若有一愿不圆一行不满。即不得道成正觉名一切智人。诸佛功德有不平等过。维摩经言。诸佛如来功德悉皆平等。而药师经说十二愿。无量寿经说四十八愿者。此对所化之机说也。诸佛教化众生。皆约有缘接引。众生共佛有缘。必依如来本愿。如来化导群品。皆乘弘愿化生。诸佛本发菩提之心。即住广大之心。所有众生之界。我皆令入无余涅槃而灭度之。然众生界无边数。菩萨始于发心终于成佛。阿僧祇劫有初有末。于中行菩萨行。成等正觉。不可遍共一切众生皆悉见菩萨修行供养。菩萨不可遍众生界教化利益。众生界未尽。菩萨已成佛。心虽广大事即难周。然于因地。众生于药师琉璃光佛所发十二大愿。至诚殷重。其愿今熟。于阿弥陀佛本发四十八弘誓愿。至诚殷重。其愿又熟。虽彼此两佛皆具尘沙诸愿。对所化机偏明别愿。众生于药师佛十二大愿根熟。药师佛虽有四十八弘誓愿其机未熟。故佛偏举十二愿。阿弥陀佛四十八愿其机偏熟。虽有十二愿等佛亦不说。譬如医王药库之中。虽具一切药草。对所病者患冷患热吐痢不同。处方合药不同。一切药草偏取当病之者三五等味。捣筛和合。或丸与病者服。不可用药数少不信医王药库之中具一切药。不可为有一切诸药与一病。况合和汤药具用一切冷热诸药也。佛亦如是。如华严经。实具诸愿。悉皆平等。同彼医王药库药。或说彼佛十二愿。或说此佛四十八愿。如对病者合药和汤处分。故此两经不相违也。
　　问曰。往生众生修净业者。有何相貌。知已即得定往西方。颇有教证知相不。
　　释曰。有三圣教。证已得生。以教验人。即为证矣。一如称赞净土经云。于此杂染堪忍世界五浊恶时。若有净信诸善男子又善女人。闻说如是一切世间难信法。能生信解。受持演说。如教修行。当知是人甚为希有。无量佛所曾种善根。是人命终定生西方极乐世界。二如清净平等觉经云。若人闻说净土教门。身毛为竖。如拔出者。我说。此人定得解脱也。三如贤护经第一卷说。众生学得诸佛现前三昧。闻彼阿弥陀如来应供等正觉名号。而能系心相续思惟。次第不乱。分明睹彼阿弥陀佛。是为菩萨思惟具足成就诸佛现前三昧。因此三昧得见佛故。遂请问彼阿弥陀佛言。世尊诸菩萨等成就何法。而得生此佛刹中耶。尔时阿弥陀佛语是菩萨言。若人发心求生此者。常当系心正念相续。阿弥陀佛国便得生也。行者等自亲于此三经。随与一经相应。即知得生净土也。
　　问曰。如此秽土色界诸天。亦无忧苦。但有喜乐。与彼净土有何胜劣。愿生净土。不乐生色界等天耶。
　　释曰。彼色界天虽无有忧苦唯有喜乐。然非极乐。终有苦受。故修行者不愿上生。略以八义显非极乐。一上无寂乐。二下堕苦轮。三无圣归依。四不闻正法。五有诸味定。六邪见惑增。七三灾坏境。八八难成身。第一上无寂乐者。大涅槃寂灭之乐。生彼凡夫不能克证也。第二下堕苦轮者。生色无色受报毕已。欲界业熟还生下方也。第三无圣归依者。色界虽有五净居天。讵比西方多诸补处。第四不闻正法者。彼色界天岂方净土佛菩萨众水鸟树林昼夜六时恒宣妙法。第五有诸味定者。彼色众中。虽有净定多诸味定。以相间杂增生烦恼。净土无也。第六邪见惑增者。生色界者通诸外道。有生邪见。又受无想报。将生尽心生。谤圣涅槃堕地狱也。第七三灾坏境者。三禅已下。初火次水后风所坏。净土无也。第八八难成身者。色无色界虽无忧苦。然是八难之中长寿天难摄。具斯八义。虽有喜乐终沦苦恼。故乐非极乐。与彼净土胜劣悬殊。故往生之徒。不愿生于色界也。一生净土。毕竟不退故也。
　　问曰。愿生净土。诸修行者。或持一日一夜斋戒。或复孝养二亲。此业如不愿往生。即感人天之报。阎浮上寿不越百年。天即六欲。上寿极多万六千岁。今即回斯戒行愿生西方。如何以此善因。寿命无量无边阿僧祇劫。戒因无别。胜劣不殊。寿报短长延促悬隔也。
　　释曰。此义甚深。难可解释。经陈业力不可思议。但知仰信。难以图度。今正一释者。虽复一日一夜斋戒无有差殊。然其受戒之心有于胜劣。由心上下。戒成差别。若本以愿心祈生净土。心求胜果。戒成妙因。感彼西方寿命长远。如愿生人天。心非殊胜。顺生死流。增长有业。故所感报命不遐长。故戒虽是同。由发戒缘别。成其胜劣之业。感报有斯长短别也。又戒因虽等。念愿有殊。缘胜助因便生净土。且如分段变易报业虽同爱愿润殊果成胜劣。此亦如是。讵劳生惑也。
　　问曰。若本期心愿生净土。心成上品。戒成胜因。可能招彼长时延增寿命。若本期心生天受戒。垂至终日愿生西方。即将先所受戒无作功德。招净土报。如何复能感阿僧祇之命根也。
　　释曰。诸业不定。或转重作轻。或促长令短。具如经说。不可备陈。行者本虽受戒愿生天中。后遇胜缘归生净土。行虽劣弱以后愿强。资前戒品转增殊胜。与佛愿合。寿命遐长阿僧祇劫。如舍福行作其命行。有虽丰财多病命短。舍物入定。舍衣钵业延彼命根。更增长远。佛力法力愿力业力不可思议。非诸凡夫所度量也。
　　问曰。念阿弥陀佛。生弥陀佛国。正与佛愿相当。往生可尔。何闻药师佛名。乃生西方。
　　释曰。按药师经言。若四辈弟子常修六斋。或昼夜精勤。一心苦行。愿生西方阿弥陀佛国者。忆念昼夜。一日乃至七日。或复中间悔。闻我说是药师琉璃光佛本愿功德。尽其寿命欲终之日。有八菩萨。迎其精神得生净土。为此人初愿生于西方。后心悔修前行。为有悔障。不得往生。闻药师佛名悔障消灭。引八菩萨来迎此人。还遣令生极乐世界。此显琉璃光佛为灭诸障助成西业怜令得生。亦由前持戒精勤先修西方业得功德之力。生于西方义亦无违。若不得闻药师佛名。乘有悔心不生净土。若无悔者。其人终日。自须念彼阿弥陀佛名。岂合弃西方佛号而不称名假东域佛名求生安养。
　　问曰。准依法华维摩经等。此方即有净土。何须远求西方耶。
　　释曰。虽有圣教言于此处即有净土。同处同时不相障碍。然维摩足按地。虽现净土。法华经中。虽说常在灵鹫山及余诸住处。而此二经尽于品末。竟无处劝往生其国。岂得以有净言即云我生其国。细详其义。恐理不然。
　　问。所现净土为劝往生。不劝生。何须现也。
　　答。今现净土自为别益。别益是何。如维摩经所现净土。为除舍利弗等心净即佛土净疑令其见净明了圣教。又为宝积等宜见净土得无生忍。又法华经显一乘妙二乘为粗。初秽后净。非关劝物往生现于净土也。由极乐净土内外功德胜余方。下品众生生亦不退。况余胜者。余佛净土不说是事。故劝往生。不说此方等无净土也。

　　释净土群疑论卷第二



　　释净土群疑论卷第三

　　　　西都千福寺大德怀感撰
　　问曰。如无量寿经四十八弘誓言。设我得佛。十方众生。至心信乐。欲生我国。乃至十念。若不生者。不取正觉。唯除五逆诽谤正法。观经言。下品下生者。或有众生。造五逆十恶。无恶不造。经历地狱受苦无穷。临命终时。逢善知识教令称佛。如是至心令声不绝。具足十念。得生西方。何意二经俱造五逆。并有十念得生净土。有取有除。两文不同。有何义也。
　　释曰。古今大德释此两经。有十五家。共解此教。一观经取者。是忏悔人。寿经除者。是不忏悔人。二观经取者。是轻心造逆人。寿经除者。是重心造逆人。三观经取者。唯是造五逆人。寿经除者是造五逆及谤法人。四观经取者。是造逆类人。寿经除者。正五逆人。五观经取者。是发菩提心人。寿经除者。是不发菩提心人。六观经取者。是至诚念阿弥陀佛人。寿经除者。是不至诚念阿弥陀佛人。七观经取者。是十信菩萨人。寿经除者。非十信菩萨人。八观经取者。非阐提人。寿经除者。是阐提人。九观经取者。是对已造逆人。寿经除者。是对未造逆人。十观经取者。是开门。寿经除者。是遮门。十一观经取者。说五逆业是不定业为可转时。寿经除者。说五逆业是定业不可转时。十二观经取者。暖顶位人。寿经除者。非暖顶位人。十三观经取者。种解脱分善根人。寿经除者。是不种解脱分善根人。十四观经取者。是第二阶人。寿经除者。是第三阶人。十五观经取者。是唯具足十念人。寿经除者。是通具足十念及不具足十念人。
　　问曰。古今大德虽有十五种释。为当俱是。亦有非耶。
　　释曰。诸家解释各有一途。难分胜劣。其第一释。取是忏人除非忏者。一征此释。未知念佛能灭罪不。若不能灭者。何因经言于念念中灭八十亿劫生死之罪。若念佛能灭罪者。何因言不忏悔遂被除也。又观经取逆经文。何处有忏悔之语。准此以下诸说等一一征诘。未是全得经意。经意者何。观经取逆。经言具足十念。以具十念即得往生。寿经除逆。经言乃至十念。以乃至十念不得往生。经既有乃至具足十念之言。岂得由诸义也。且如下品上生下品中生。称佛念佛。不言具足十念。一念已上悉皆得生。以罪少故。不要满十。下品下生为有逆罪。经即说言具足十念得生净土。寿经含此三品。总合而言乃至十念得生净土。经意说言。若不造逆人论念之多少。一声十声俱生净土。如其造逆。必须满十。阙一不生。故言除也。此即不造逆者。不限十声。若少若多。俱生净土。造逆之辈。即不得然。满十即得生。少便不往。此乃由此说除。不关诸义也。古来大德虽释。今更为兹异说耳。
　　问曰。诸余大德容可误解经文。信行禅师说是。四依菩萨。宁容于此圣教亦有错解。
　　释曰。信行禅师释此两经除取。以二三阶别取。失经旨归。若依所解。便有太过失及太减失。太过失者。第二阶人亦造五逆。名是同。应同是除也。太减失者。第三阶人不造五逆。无文说除。应等是取也。经说唯除五逆诽谤正法之言。此乃除人。有过减之二过也。彼经应言唯除第三阶众生。离于二失矣。此即法藏比丘。发斯弘愿。除人有过减之过。为圣智不足。而言不周悉耶。如法藏言无有咎。即禅师有谬解之愆。进退二途何以逃责。故当是凡者之失。非圣人之误也。诸三阶师救言。唯除五逆等言。即是除一切第三阶也。以第三阶者并是纯邪无正纯恶无善之人。始迄今有愆犯。皆一切诸佛之所不救。十方净土减共摈弃。故法藏言除五逆等文。即是总除一切第三阶众生尽也。难曰。此虽似释太减之失。而全未解太过难也。若谓观经下品下生之人即是解太过之难者。此救不然。何者阿弥陀陈四十八弘誓愿。于发心初住之前。释迦说十六观经于妙觉成道之后。中间相去悬隔无量阿僧祇耶。如何招难于不可数劫之中。空过于下品下生之日。远水近火。何能相救也。即韦提未请之前。观经未陈之日。愿中如逢斯难。菩萨将何解纷耶。此救未为除太过之失也。又一切第三阶人。皆名造逆之者。若过去身已受泥梨之苦。业与果毕。非是逆人。若以今生未省造无间罪。宁容三阶之类减是五逆人。若言皆是逆人。即应悉是邪定之聚。无非生报之业。终后定堕阿鼻。亦不生余恶趣。不得入于佛法出家。以具律仪。无有不定聚人及有不定业者。即应涅槃经说一切众生不定业多决定业少兹言谬矣。斯救亦复未成除太减之失。禅师救曰。今言悉是五逆之者。未必现害二亲出佛身血杀阿罗汉破和合僧现造逆愆方名逆者。但是其人根机。极恶邪正俱邪。善恶俱恶。七憎七爱未离于六情。五乐岂舍于三业。既具十二颠倒。五种之所不救。虽非即行其逆。然是造逆根机。是以用彼逆名。总除三阶之类也。难曰。此虽似救太减之失。亦全不救太过之难。然此一释便招七难。一即以能造逆故。名造逆根机。即第二阶人亦能造逆。既起逆是同。两阶何异。斯一难也(第一阶人。根正能以善覆恶。造罪便少第二阶人。第三阶人。根邪能以恶覆善。起过不等第二阶人也)又禅师既称第三阶人即是五逆之者。有于十三遮难。如何成大比丘。但应是无戒之人。不得言破戒之者。若谓但有根机而未现造逆罪得成具戒之者。彼既唯除五逆。亦是未造逆人。如何言除三阶。即名造逆之者。斯二难也。又第三阶人。未造五逆。即名五逆之者。为是邪定聚。为是不定聚。若是邪定聚者。既未造逆。如何即是邪定聚也。若是不定聚者。如何言除五逆。即是一切第三阶众生。斯三难也。又未造逆人。是造逆根机。故即名五逆之者。亦可具净戒人是可得圣者。虽未证圣道。应亦名为圣人。若言我是圣人便成正定聚应舍异生之性。又成波罗夷罪。何名持戒人。斯四难也。又观经言取五逆。即是已造逆人。愿中除五逆。岂约根机说也。以此两经相望。故非是彼根机。斯五难也。又第三阶人。虽未造逆。以是根机故名为五逆人。亦可。第二阶人纵令造于五逆。以非逆根机故应非五逆人耶。斯六难也。若言第二阶人亦约根机。为造逆者。即应下品三人同成一品之过。为并不造五逆俱是五逆根机。又应花开无早晚之殊。灭罪有少多之别。斯七难也(涅槃经说。善男子如来说法为众生。故有七种语。一因语。二果语。三因果语。四喻语。五不应说语。六世流布语。七如意语。今约根机说除。为当何者之语。若说因语。此亦非是因语。纵是因语作斯除而何益也)又有释彼除五逆经言。不造五逆第三阶人。非是不得生于净土。然须行于普法方始生彼西方也。如造于逆愆。纵行普法而不住。故法藏弘愿。唯除第三阶造五逆者。若其第三阶众生造五逆者。纵令行于普法亦不得生净土。如其不造五逆。行普定得往生。是以禅师智慧广弘慈悲厚殷。此第三阶沉沦秽土受生。故开普真普正法门。接引纯邪纯恶之辈。使学当根佛法。皆令生彼西方。此乃法藏之所不论。释迦之所不说。禅师独开此教。拔彼第三阶人。故曰说诸佛不说之经度诸佛不度之者。我等欣闻集录。顶戴受持。更不读诵众经。披寻改年历日。哀哉汝等因执前非。还复读彼别经。造其地狱之罪。故知。善星受持法藏。永劫沉沦。不轻但行普教清升彼岸。此由学当根佛法。损益于此天悬。子不能鉴此是非。但知专行别法。错则错矣。生无由生。今为此释。可当除其惑也。责曰。虽彼重申此解。更足深疑。再陈征难。以希高判也。难曰。此虽似释大减之失。亦全未解太过之难。未知乃至十念之言。为是普法。为是别法。若是普法者。此十念言但是十念阿弥陀佛。此念别佛如何是彼普耶。一难。又若普者。即是第三阶法。何因判此经等。为第二阶之教耶。二难。又若普者。此与观经下品下生具足十念称阿弥陀佛。有何差别。而观经十念是别法。愿中十念是普法。同是一言。遂成二别。三难。又普法能救第三阶人。即唯救不造逆者。何为别法能救第二阶者。亦救造逆之人耶。为是第三阶人。造逆竟无得灭罪之义。而不得往生也。为是亦得灭除。但曾造逆人。不合生于净土。请开演也。四难若此十念是别法者。第三阶人逆与不逆修行别法。悉不得生。此以别法除人。除人还招过减之过。何但除人有过灭之过。亦乃取人致多少之愆。进退二途难逃重责也(一难)则彼愿应言。设我得佛十方众生。至心信乐欲生我国。修行普法。若不生者不取正觉。唯除第三阶造五逆及谤正法者。此即陈于普教文义显然。即除取二类三阶。及简二阶造逆之徒。皎然无惑也。但菩萨陈此愿门。极取舍之幽键。欲令未来学者于兹定去留。如也斯门说普。即取舍之义便周。如也斯门说别。即去留之人不尽。若于此进退两关。不见陈于普法。纵令余处有说。何救斯文之失。若言有异意趣于兹不合说普。请愿陈于妙术。敢欲详其要道也(二难)又法藏比丘。如经所赞。是大菩萨十地圣人。非是地前三贤大士。此即悲智具足。广摄众生。如何发大誓愿。接引有缘极恶众生。令生净土。乃唯以别法发愿。救兹第二阶人。不普法立誓。遂除第三阶者(三难)为是第三阶人。竟无往生之分。法藏为同败种而愿不摄彼耶(四难)为是亦合难得生。而法藏不能解垂其普教救彼第三阶者。除而不取其人耶(五难)为复解而不说。惜法不教众生。悲心不及此人。不摄令生净土也(六难)为是虽具悲智。直为此类难化成。我今不能度彼。付与信行禅师(七难)为是第三阶者。菩萨无缘。唯有弘诲。禅师有缘。偏能救度且夫大唐内逢禅师之教者。可得生于西方。东西二洲五天竺国三千刹土百亿四天下第三阶众生无逢禅师之教者。将何以生净土也(八难)则法藏解行未圆。容许摄生不尽。释迦既成正觉。何因不度斯人。即四弘之愿不周。四恩之意不尽。遗弃重病之子。何名遍怜者哉。空言所应度者皆以度讫其未度者皆亦已作得度因缘。斯言谬述也。而子但欲赞禅师于上圣之上。抑世尊于凡下之下。不觉此言成大失也。又佛为第二阶众生。说观经等教。三千世界第二阶人。依此教门修行。悉得生于净土。佛不为第三阶众生别说普经一卷。诸佛同舒舌。证法藏大士复不别发普愿为此第三阶人。百亿四天下所有三阶众生。不逢三阶集录。普不得生净土。虽复读诵众经。不是四依菩萨。难解采拾普教。咸悉流浪娑婆。故知佛可为三阶众生别说普经一卷令无信行禅师之处众生生于西方。世尊不说此经。深成大失也。又无量寿经是于别教。大师以慈悲经道灭尽特留住世百年。何因普教当末运。不留普法化生。别教教非恶时。乃留别经损物。大悲救苦之主。岂宜如此逗机(九难)何但释迦如来。不解救第三阶人。亦乃十方恒沙诸佛舒舌证其别法。唯救第二阶者。不舒舌证其普法济彼第三阶人耶。宁容大圣世尊十方种觉。具一切智一切种智。恩行四等悲同一子。减共匿兹普法。不救斯人者哉。况教被三千。化流百亿。四十八愿遍满十方。始于轮王发心。于初恒沙阿僧祇劫之前。终于观音补处。为第二恒沙阿僧祇劫之后。发兹弘大誓愿。十方诸佛所证。方欲竖该三界横亘四生。而不及彼三阶。遂乃除而不取也。诸佛菩萨以圣智观察。知彼不得往生无法可以济度。罢以正法教手拔之令出淤泥。而信行禅师更能垂巧方便。陈于普真佛法。救得第三阶人。即慈悲胜于释迦。智慧过无量寿。即于无上调御。翻成有上世尊。无等等者便成过等正觉。即信行禅师乃应胜佛者也。又难若言由逆有二三阶殊也已分除取不由念有少多以明除取者。何因除逆之处。便安乃至十念之言。取逆之处即置具足十念之语。何故不于除逆之处安第三阶人之名。取逆之处置第二阶人之语。大师何为不须之语。强安乃至十念之文。须说之言。竟无二三阶字。禅师救曰。观经九品者至广之别说也。谓九品生人善恶别说。故于最下恶人。不说一念之法(一念是善念人生法)别说恶人生法。是故特言具足十念也(具足者。对阙之言。必须念数充十也)寿经两段。极略之总言也。谓下二品生人善恶合说。言含多少之法。义总善恶之人也。是以前乃至中。即有一念善人之法矣。后乃至中。亦有十念恶人之法矣。善恶多少举总包。故曰总也。悬言乃至。不举初辞。故为极略也。即前言乃至十念者。从一向十之辞也。辞终言十。即初从一起悬超其九。故此文中。必具一念善人之法也。后言乃至一念者。从十向一之辞也。辞终言一。即初从十起悬超余九。故此文中。必具十念恶人之法矣。故仅以为下乃至中。必有十念。十念之法施于恶人。恶人位中。邪正相杂。是故简言除逆谤矣。何关由一念少故除逆谤哉。难曰。且有逆无逆为善恶二人。二阶三阶分邪正两品。岂不邪正两位减有善恶二人耶。恶人位中。邪正相杂。是故简言除逆谤矣。亦可善人位中。邪正相杂。何不简言除非逆谤矣。而乃以非邪恶人之类。同于邪恶之人。齐于十念之下雷同说除者也。又言。一念与十念极略之言善人法中。取正善人。不除邪善人。何由恶人法中。取正恶人。而除邪恶人耶。又恶人法中。取正恶。除彼邪恶及邪善。亦可善人法中取正善除彼邪善及邪恶。又善人法中。唯论取合除。邪善不言除。何为恶人法中。亦论取合除。邪恶即论除。又邪恶应于恶处除。经即不于善处除。邪善应于善处除。何为乃于恶处除。又善人法中。邪善人乃得名为邪恶类。何不恶人法中邪恶类而亦得名邪善人。又恶人法中。有邪正。经取其正除于邪。何不许正人法中有善恶经取善人除恶者。又寿经十念取正恶。即说除其邪恶人。何为观经十念。取正恶不说言除邪恶者。又两经俱说于十念。寿经说取亦论除。何不两经俱陈非十念寿经说取亦说除。禅师等虽欲强救信行禅师释此两经将为妙解。既妨难纠纷。众疑竞起。此非妙释。请学者知焉。禅师又难言。若一念法少言除逆者。既有十念多法。何因说除者哉。答曰。此非难也。佛意欲明临命终人。若能称佛一声二声。乃至能称九声十声。悉得往生极乐世界。唯除五逆谤正法者。此经之意。欲显命终之人若能念佛一声。其命已过。或念至十。其命已终。并能得生净土。以不佛意欲显无逆之辈多少俱生有逆之俦少即不生要须满十方得往生。简彼无逆之人通能多少俱往。故言除逆谤正法。何关邪逆者哉。若一切众生至临终日。始逢善友教令念佛。悉满十声可如彼责。容许不满十念。其命已终。宁遣逆人。不言除也。
　　问曰。大集月藏分言。佛灭度后第一五百年。我诸弟子学慧得坚固。第二五百年。学定得坚固。第三五百年。我诸弟子学慧多闻得坚固。第四五百年。造立塔寺得坚固。第五五百年。白法隐滞多有诤讼。微有善法得坚固。今劝修十六观及念佛三昧。此并是定慧法。只应合初二五百年中修学此法。何因今日劝修学耶。今三阶学者。多引此文。证第三五百年已后不合学定。何因今劝学修十六观及念佛三昧也。
　　释曰。十六观与念佛三昧。有浅有深。深即于四静虑未至中间禅。于修慧中作十六观及念佛三昧。浅即依欲界闻思慧心。摄念作意。亦得修十六妙观作念佛三昧。故观经言。如此想者。名为粗见极乐国地。若得三昧。见彼国地。了了分明。不可具说。故知想成粗见。为欲界闻思心也。得三昧明见为色界修慧心也。初二五百年解脱禅定得坚固者。此据色界修慧定心也。若闻思心想成者。通第二第三等五百年也。不然者。何因贤护经第三卷近后说。贤护我灭度后。此三昧经于阎浮提。四十年中广行于世。而后五百年末一百岁中。正法灭时。持戒损减时。破戒炽盛时。诸国相伐时。如是等时。此三昧典复当流布于阎浮提。所谓佛威神故。故令彼等于我灭度后闻此经已欢喜。书写读诵受持思惟其义。为他解释如说修行。又第二卷说。近后言。贤护斯诸善男子善女人。往昔已于诸如来前闻是三昧。读诵受持。以是义故。如来灭后于最末世五百年终法欲灭时法将坏时。还当得闻如是三昧。闻即生信。无有惊疑。不退不没。生大欢喜。遍满身心。读诵受持。思惟其义。为他解说。乃至一日一夜行是三昧。故知此最后言。即是第五五百年终。后行此三昧。如何乃言第二五百年后非是学此三昧时也。而信行禅师。乃于三阶集录之中。浪陈兴废。言千年已后唯合行普不合行别。遂将念佛三昧等。为不当根佛法。义当废教非是学时。何其谬矣。
　　问曰。大集月藏分第十卷云。娑婆世界诽谤正法。毁呰贤圣众生。一切十方清净佛土共所摈弃。故知。此经摈弃众生。即第三阶人。不合得生净土。如何今日遣彼三阶恶人同于初二阶者。言俱得生净土者哉。
　　释曰。若如三阶禅师作此难者。未知。娑婆世界第二阶人许诽谤正法毁呰贤圣不。若许诽谤正法毁呰贤圣。无摈弃不。若许摈弃。为得生净土不。若不得生。何因禅师将此经文。偏证第三阶者不得生耶。若得生者。此人既谤法毁贤圣。即当摈弃。何因得生净佛土耶。若谓。第二阶人不谤法毁贤圣。即无摈弃故得生者。何为得造阐提。而不得谤法也。若谓得谤法毁圣。而净土不摈故得生者。请出圣教有何经文。若谓。虽谤法毁贤圣净土所摈。然根正过轻而得生者。何为彼经言弃。此经便取。又一切第三阶人。悉唯居在娑婆世界。咸悉谤法毁贤圣耶。若悉毁谤者。在于胎藏初生婴孩。岂能谤正法毁贤圣耶。若许亦有第三阶人不谤法毁圣。此即不当摈弃之限。何因亦言不生净土。而引此经为其证也。若谓。今生虽未毁谤。过去皆悉曾毁谤者。宁知第二阶者不曾谤毁耶。若谓。此经之意欲显第三阶者纯邪无正谤与不谤咸摈不得往生。第二阶人亦邪亦正毁与不毁咸悉得往生净土者。此之圣教还太过太减二失。太过失者。浪摈第二阶谤毁人也。太减失者。谬不弃第三阶不谤毁人也。禅师宗途引文解义。常与圣教一倍相违。下愚未敢见其能处也。
　　问曰。依佛藏经及诸律等说。破戒比丘等。释迦牟尼佛以手遮约。非我弟子。我非彼师。不许践僧伽蓝之足跟地。如断多罗树不可再生。又如拆石不可还合。佛法大海不受破戒尸尸。于一切法事。毕不足僧数。清净布萨之处不得预中。十方僧食佛不许食。用信施物。悉成重罪。国王大地水乃至不许饮其一渧。于此出家众中僧伽蓝内。佛尚不许容身。名为贼行贼住。况诸佛净土纯是圣人。而此恶人得与一生补处俱会一处也。将恐此义定不得生。
　　释曰。准依经律等。皆开遮二门。大小两教。前说后说。与夺不同。不可直信呵啧之门先遮之教不信观经大乘灭罪之教。彼已前经律等。是遮门。或小乘经。或是呵啧之语。或对未生惭愧忏悔罪愆之人。或是未发菩提之心。乐求生死五欲。或是乐居杂染秽土。轮转三界受身。或是如来若不先说罪门。众生无心怖罪。恒造诸恶。故须先说重愆劝不造罪破戒。或据虽复罪灭亦可免堕泥犁。戒根已坏不可食用僧物。今净土教法。是发菩提心。深生惭愧。忏悔往罪。改修来善。乐离三界。欣生净土。乘佛本愿。罪灭福生。深怖当来恶道苦报。随顺佛教。断恶修善。于佛法内是第二健儿。作已能悔。诸佛所赞。虽于释迦牟尼佛持戒清净海中。成于破戒死尸。然于阿弥陀佛净土中。得作下品中生成阿鞞跋致也。故此佛呵其破戒。彼佛赞言罪灭。此佛不摄受。彼佛即来迎。犹如父母教示男女。一呵其罪。或现嗔打。或与濡语。令其改悔。诸佛亦尔。或弃或取。悉欲成就利益众生故。粗言及濡语皆归第一义。亦如犯重比丘。律中诃摈。陀罗尼经说诵神咒罪灭戒生。劝令诵咒。开遮不同。诃赞有异。涅槃经言。未入我法。名决定业。已入我法。名不定业。此亦如是。应依取舍。
　　问曰。无量寿经说。于未来世。经道灭尽。我以慈悲哀愍。特留此教。止住百年。未知定用何时经道灭尽也。
　　释曰。如三阶禅师等。咸以信行禅师是四依菩萨。于诸大乘经中。撰集三阶集录言。今千年已后第三阶众生。唯合行普真普正佛法得生十方佛国。若行别真别正佛法。及读诵大乘经等。即是不当根法。堕于十方地狱。今无量寿经等。即是别真别正。是第二阶佛法。千年已前合行此法。千年已后既无此机。斯教即废。纵令住世百岁。只合千一百年。故释经道灭尽特留此经止住百岁者。是正法千年之后百年者也。何以知之。如不轻菩萨。于像法增上慢四众中。出世不专读诵经典。但行礼拜。故知正法灭后增上慢盛时。不得学别读别诵。但别得学普。即其文也。由学普故。得六根清净。更增寿命。此即学当根普法益。善星是三阶人。为读诵十二部经。堕大地狱。此即是损大。有三阶行者同为此解。细寻此义。理必不然。何者。若以千年已后正人斯尽。唯是邪恶第三阶人。唯合行普真普正佛法。不合行别真别正佛法及读诵大乘经等。如其行读诵等者。即堕十方阿鼻地狱。此即如来恶心。憎嫉第三阶人。留其别真别正佛法。令其错读。使堕阿鼻地狱。何关慈悲哀愍特留此经住世百年。若以普真普正。是当根者。佛说普法之后。何因不说慈悲哀愍特留住世百年耶。若言普法非佛所说。故禅师是说诸佛不说之经。度诸佛不度之者。禅师非佛。何能说经耶。又何因言。依诸大乘经撰集三阶集录。若诸大乘经有普教别教。普不言道留。乃是今时佛法。别教经言止住。而学不当根。反大圣之慈悲。异如来之化导。既无圣教。孰辨正邪。若引不轻不读诵经。即证像法之中增上慢时不得读诵经者。何因不轻菩萨。临欲终时。具闻威音王佛先所说法华经二十千万亿偈。悉能受持。得六根清净。更增寿命。二百万亿那由他岁。广为人说是法华经。若第三阶人。不得听读大乘经。何为不轻比丘。为增上慢人说法华经。令彼听受作堕十方阿鼻地狱因也。又药王菩萨愿。于佛灭度后。当奉持读诵说是经典。后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力读诵此经持说书写等。何因药王菩萨。于多增上慢时。说法华经。又般若经后五百岁能持是经。又言。于后末世有受持此经所得功德等。又贤护经。最后五百岁读诵是经等。宁容千年之后别法废时不合读诵大乘经典。劝诸学流。审谛圣旨。勿得自误复误余人。令诸大乘微妙经典绝行于世。将为毒药。是地狱因。灭正法眼。何其颠倒。可伤之甚。有释。经道灭尽。依大悲经。正法千年。像法千年。末法万年。万年之后经道灭尽。特留此教。更住百年。此刀兵劫时。人多造恶。所执草木悉成刀剑。互相杀害。嗔毒炽盛。人寿十岁身长二肘。于此时中。更不能修诸余甚深戒定慧学。唯能念佛。厌此娑婆三灾五浊极苦恼处。愿生西方安乐世界。故佛知此时众生苦重能生厌离。故以慈悲。特留此经。于诸经后。止住百岁。在刀兵劫。利益有情。又有释言。如尊者庆友说法住记言。此佛法刀兵劫后。人心厌恶。咸起慈心。不相杀害。共相怜愍。如父如子。命渐增长。至满百年。十六大罗汉三明六通。具八解脱。善闲三藏十二部经。受佛付嘱。住持正法。利益众生。不般涅槃。并余眷属大罗汉万余徒众。还以如来三藏教法。流行于世。化导群生。造寺度僧。修戒定慧。佛法炽盛。至增人寿六万岁末七万岁初。诸阿罗汉总集如来所有舍利。共造宝塔。十六阿罗汉与诸眷属绕塔供养。散诸香华。瞻仰礼已。俱升虚空。作如是言。敬礼世尊释迦如来应正等觉。我受教敕。护持正法。及与天人作诸饶益。法藏已没。有缘已周。今辞灭度。说是语已。一时俱入无余涅槃。其舍利塔便陷入地。至金轮际方乃停住。其三藏教在舍利前。先已灭没。经一百年。唯此净法与舍利塔及诸阿罗汉一时灭没。尔时世尊释迦牟尼无上正法。于此三千大千世界。永灭不现。从此无间。此佛土中有七万俱胒独觉。一时出现。其人寿量八万岁时。独觉圣众复皆灭度。次后弥勒出现世间。还为众生说净土教。令无量众得生净土。如是展转。贤劫千佛及后诸佛出兴于世。皆说净法。劝生西方。乃至十方亦复如是。其阿弥陀佛寿命无量阿僧祇劫。未灭度来。十方世界诸佛出现。对彼阿弥陀佛有缘众生。皆说净法。劝生净土。故此经道灭尽特留百年。当此时也。
　　问曰。无量寿经说。于未来世经道灭尽。我以慈悲哀愍。特留此经。止住百岁。然一切经教皆化物。利益众生。读诵受持。咸灭重罪。乘闻正法。皆得离苦。何为余大乘经悉皆隐没。唯留此教止住百年。
　　释曰。大圣世尊出兴于世。一音说法。各随类解。闻法悟道。众若尘沙。或得四道果。或获无生法忍。或离三恶趣。或生人天净土。或益及一时。或遐沾远代。众生宿有闻法善根。逢佛真教。受持读诵。咸得利益。众生薄福。感化缘绝。所有圣教皆隐龙宫。所有法衣不受染色。布萨羯磨说戒受戒。悉皆不成。甚深大乘真如实相平等妙理。非彼所知。故先隐没不行于世。唯有念佛。易修易学。浅识凡愚犹能修习。拔济苦难。利益弘深。尚有此机。堪行斯法。大圣悲愍特留百年。以此经文准知。佛法渐灭。众生福薄。唯兹净教特益此时。故以法验时。诚是当根佛法。故观经数处皆言。为未来世一切众生说是教法。请诸道俗寻此圣教。验彼当根。无得信于人语不依佛语也。
　　问曰。十轮经说。造十恶轮罪。一切诸佛之所不救。既言不救。如何念佛亦令罪灭得生西方。若得生者。此是救。何名一切诸佛不救也。
　　释曰。此不救言。为是怖诸造罪之者。如来蜜意欲令畏罪不敢为非。恐造斯愆永沈苦海。佛既不救。遂不行非。故言不救耶。为对此人造罪已无惭愧忏悔。佛对于彼欲令忏悔。言不救耶。为是此罪实忏悔不灭。若造此过诸佛不救耶。复未知。此罪第二阶人亦得造斯十恶轮罪不耶。若言不得。何为第二阶人能造五逆。而不能造十恶轮罪耶。若造而不救。此显第二阶人亦不得生净土。何因偏以此而证第三阶人不得生于净土耶。若造而亦救。经文但言造此罪者诸佛不救。宁得第二阶人造此轮罪而蒙佛救耶。禅师以何道理。言此十恶轮罪。二救三不救。二生三不生。经文无简。既许俱为。何意言救偏言第二。此乃人解佛语。非大圣教。添意释经。不当圣旨。计寻念佛。重罪皆除。五逆十轮悉皆消灭。五逆经言定业。此定罪既灭除。十轮称佛不救。何废阿弥陀迎接。若如禅师执文迷义。于理未通。请寻斯旨。以祛疑滞也。
　　问曰。如佛藏经第三卷云。有佛号大庄严。灭度之后百岁之中。诸有弟子分为五部。一名普事。二名苦岸。三名萨和多。四名将去。五名跋难陀。是五比丘为大众师。其普事者。知佛所说真空义无所得法。余四比丘皆堕邪道。多说有人。是普事比丘所说空法。有十八亿那由他人。已入涅槃。是四恶人。多令在家出家住邪经。舍第一义无所有毕竟空法。贪乐外道尼犍子论。是四恶人。所有弟子常相随逐。乃至法尽。尔时在家出家弟子。多堕恶道。不至善道。灭佛正法。又是恶人命终之后。堕阿鼻地狱。仰卧伏卧。左胁卧右胁卧。各九百万亿岁。于热铁上烧燃燋烂。死已更生灰地狱大灰地狱等活地狱黑绳地狱。皆如上岁数受苦。于黑绳地狱死。还生阿鼻大地狱中。若在家出家亲近此人。并诸檀越凡有六百四万亿人。与此四师俱生俱死。在大地狱受诸烧煮。劫火若烧。是四恶人及六百四万亿人。从此阿鼻转生他方。在大地狱。无数百千万亿那由他岁。受大苦恼。世界还生。还生此间大地狱中。久久虽免地狱苦恼得生人中。于五百世。从生而盲。后得值一切明佛。是人于一切明佛法中出家。十万亿岁勤行精进。如救头燃。不得顺忍。况得道果。命终之后。还生阿鼻大地狱中已。先起重不善业缘。于后得值九十亿佛。于诸佛所不得顺忍。何以故。佛说深经。是人不信。破坏违逆。破毁贤圣持戒比丘。出其过恶。起破法业因缘。法应当尔。彼经既明不净说法等。十万亿岁精进。如救头燃。不得罪灭。命终之后。还生阿鼻大地狱中。如何念佛功德。一声十声即得罪灭往西方也。
　　释曰。由五胜故。虽复暂念佛名。灭罪生信。过彼十万亿岁如救头燃修道灭罪。言五胜者。一发心胜。二求生胜。三本愿胜。四功德胜。五威力胜。发心胜者。此下品人。是大乘根性人。发大乘心。彼是小乘人。今为发大乘心。一念超过二乘心无量百千亿劫。故速灭重罪。二求生胜者。今此一念念佛。愿生净土。彼虽修道如救头燃。是小乘心。不信有十方诸佛净土。为无求胜生。故罪不灭。此为求胜生。故罪速灭也。三本愿胜者。以阿弥陀佛本发殊胜大愿引一切重罪众生称我名者。罪皆消灭。众生今日虽造重罪。与过去久远无量劫来。于阿弥陀佛本愿之中。门佛发愿。过去久远善根纯熟故。能一念即得罪灭也。四功德胜者。前小乘行但作四念处观。不能灭无量罪。今念佛一声能除八十亿劫生死重罪。功德无量如经具说。故一念念佛功德。胜彼十万亿岁如救头燃作五停心观四念处观也。五威力胜者。同性经说。佛有十地。阿弥陀佛是佛初地。功德威力稍异常徒。故威力加持念佛修行者。定得往生。不同余类也。

　　释净土群疑论卷第三



　　释净土群疑论卷第四

　　　　西都千福寺大德怀感撰
　　问曰。法华经说。谤斯经者。常生难处。永不见佛众圣中尊。如何此经谤法之人得生西方。见佛闻法。永离众苦。若尔如何常生难处。
　　释曰。观经言。如此愚人无恶不造。经历地狱受苦无穷。下言。念佛十声得生净土。若言常生难处。不许便永离彼。彼既受苦无穷。宁得往生极乐。故知无穷苦报。罪灭便即有穷。常生难处恶消。何妨见佛。又禅师引教意。皆欲证第三阶人有罪不可灭除。无愆不生净土。广引众多圣教。欲证邪人不生。未知第二阶人亦许谤法华不。设谤常生难处不。念佛得生净土不。若许得生。即不可引前经为证。若不得生。此即第二阶谤法众生。亦不得生净土。何为偏证第三阶人不得生也。
　　问曰。维摩经言。菩萨成就八法。于此世界。行无疮疣。生于净土。信行禅师言。此八法是第三阶众生往生之法。观经等教是第二阶人往生之法。今日既多是第三阶众生。如何学第二阶法。求生净土。
　　释曰。按禅师立教之意。以当根佛法为宗。将为得圣教之旨归。陵架于古今学者。然禅师以其三义寻教。知是当根法门。一依时。二约处。三准人。详禅师立此三门。求诸教意。可谓。妙即妙矣。能即能焉。然古来盛德。虽探赜幽微。学该内外。义兼半满。穷法门之巢穴。究真乘之秘藏。未有如禅师作斯以判宗旨也。然禅师自立其义。而自乖其趣。何者观经言。如来今日教韦提希及未来世一切凡夫。为烦恼贼之所害者。说清净业。及未来世恶时也。为烦恼贼之所害者。恶人也。此教化兹秽土。恶处也。然此经具斯三义。计是当根佛法。禅师言不当根。何意也。维摩经八法不言为未来世。非恶时也。菩萨成就八法非恶人也。唯有化兹秽土。是恶处也。此经有斯一义。阙彼二门。而言当根。何义也。
　　问曰。菩萨处胎经第二卷说。西方去此阎浮提。十二亿那由他。有懈慢国。其土快乐作倡伎乐。衣被服饰香华庄严。七宝转关床。举目东视。宝床随转。北视西视南视。亦如是转。前后发意。众生欲生阿弥陀佛国者。而皆染著懈慢国土。不能前进生阿弥陀国。亿千万众时有一人。生阿弥陀佛国。以此经准难可得生。何因今劝生彼佛国也。
　　释曰。只由此经。有斯言教故。善导禅师劝诸四众。专修西方净土业者。四修靡坠。三业无杂。废余一切诸愿诸行。唯愿唯行西方一行。杂修之者。万不一生。专修之人千无一失。即此经下文言。何以故。皆由懈慢执心不牢固。是知杂修之者。为执心不牢之人。故生懈慢国也。正与处胎经文相当。若不杂修。专行此业。此即执心牢固。定生极乐国。妙符随愿往生经旨。经言。娑婆世界人多贪浊。信正者少。习邪者多。不信正法。不能专一。心乱无志实十方净土无差别。令诸众生专心有在。是故赞叹彼国土耳。诸往生者。悉随彼愿。无不获果。故知杂其行。堕于懈慢之邦。专其业。生于安乐之国。斯乃更显净门专行而得往生。岂是彼国难往。而无生勖哉。学徒不可不专其道也。又报净土生者极少。化净土中生者不少。故经别说。实不相违也。
　　问曰。如观佛三昧海经说。五百释子。过去生中俱为兄弟。习学外典。不信佛法。父生怜愍。为说十二因缘甚深佛法。诽谤毁呰。临命终时。受种种苦。其父哀愍。恐堕阿鼻。教令称佛。其子欲死。起敬父心。随顺父言。称南无佛陀。父更教令称南无达摩南无僧伽。子已命终。乘念佛善。得生天上。受天快乐。天报尽已。以旧有彼谤法之愆。堕阿鼻狱。受众剧苦。若准此经。临终念佛虽得生天。罪不得灭。还堕地狱。如何下辈生类。一声念佛。即灭众罪。得生西方。永绝沉沦。不生恶趣。恒受快乐。乃至菩提。同念佛名。升沉有异。
　　释曰。彼虽念佛得生天宫。受天快乐。耽著五欲。更不修善。念佛福尽。还落三途。如箭射空势尽便坠。不乘本愿。落恶趣中。今此往生极乐。莲花开已。见佛闻法。渐渐进修诸道品法六波罗蜜。念念恒行。无始罪愆悉皆消灭。殊胜行愿。念念增长。百千三昧皆悉现前。观人法空。逮无所得。岂比天宫五欲男女欢娱放纵六情造十恶罪。同彼净土往生有情。又彼虽念佛。不发无上菩提之心。求生净土殷勤惭愧。又本愿言。更经三恶道者。不取正觉。又不至心。但依父命。故罪不灭。暂得生天。还沉恶趣。又谤法罪。准依观经当下品下生。须具足十念罪始灭除。彼不至心。复唯一念。故罪不灭生天。还坠。譬如负债强者先牵。念佛福强暂生天趣。谤法罪重还落恶趣。此彼两经有斯别也。
　　问曰。经言。内有邪三毒。外感神鬼魔。今言。念佛三昧得见阿弥陀佛及临命终时。佛与圣众持花来迎。既是凡夫。有邪三毒。如何不是神鬼魔耶。
　　释曰。以有邪三毒。依经修行念佛三昧。得见阿弥陀佛及命终时圣众来迎。悉是神鬼魔者。即应一切凡夫皆悉具邪三毒。纵不得念佛三昧及修西方业。应一切时处。常应见佛临命终时。皆见阿弥陀佛持花来迎。若言不见不迎。应无有邪三毒。又至心称念阿弥陀佛。作西方净业。修持斋戒等。为是邪三毒因。为非邪三毒因耶。若是邪三毒因者。何因念佛修善。反起邪三毒耶。即应世尊不劝众生念佛等。而修善念佛。乃招神鬼及魔。破斋破戒。乃无魔鬼等相也。若非邪三毒因者。此是能灭邪三毒法。我修能灭之法。止见神鬼魔。汝本不作灭因。何为不曾见佛。若以此文为证。定判是魔。即应无邪三毒人不为众魔所娆。若然者。何为阿难心生迷惑。不请如来住世。优波鞠多在定。魔以华鬘冠首耶。故知未必一切邪三毒皆感神鬼魔。一切无惑人皆无魔所娆。岂关命终见佛皆是神鬼魔也。又有邪三毒。感于神鬼魔。何必唯变佛身。方成所感魔相。涅槃经言。未来世中。魔或变身作比丘比丘尼优婆塞优婆夷身及与佛身。来惑行者。佛教弟子。辨其魔说及与佛说。令其觉知。众生坠陷。入魔境界。多缘言教被惑。岂皆形相错乱也。故观经中。作十六观。所见净境不辨邪正。若于观中闻说妙法。佛遣出定忆持不忘。令与修多罗合。以辨邪正。若如汝所解。即汝所见四众皆应是魔。为汝身有邪毒故。又见佛身。纵是魔者。为由我法真正能出魔境现佛身来惑乱耶。为由我法非真佛法长邪毒法感魔现来耶。若由法真正故能出魔境。魔来现身者。纵使是魔。更须勤心念佛。以是出魔真正法故。若法不真正。能长三毒。感彼众魔现佛形者。即屠儿魁脍旃荼罗等。悉长邪三毒。应言常见十方诸佛。命终之时身心安乐眼见诸佛持花来迎。若尔者。观经所说九品往生圣众来迎。此教应是邪三毒法。此诸圣众应并是魔。即应此经非佛经法是魔法也。又有邪三毒。能感魔鬼。何必要须见佛方是魔来愿生西方始感神鬼。但阿弥陀佛四十八愿。接引一切罪恶众生。悉得往生。圣教明说。古今已来有诸传记。咸陈嘉瑞。清乐神香善相皎然。岂虚构也。汝须闻此妙法见众善相。理须发菩提心专心修学。而乃不寻圣教。靡信佛经。见有修行。反生诽谤。此是汝邪三毒感神鬼魔。令汝颠倒乱心谤诸佛教。自毁正信坏他深心。须觉其魔事正信念佛三昧。此即是魔来。惑乱坏汝善心。何须要为现形作诸佛相。方名神鬼三毒感耶。且佛将般涅槃。告阿难曰。我善修四神足。能住世一劫。阿难默然。不请佛住。般涅槃。后迦叶结集以六突吉罗。呵责阿难。何因不请世尊久住于世。阿难言。魔惑我心。忘请佛住。佛灭度后恶魔离心。方生觉察。惭愧悔过。故知魔来惑乱。未必唯为现形。但令汝心邪错。即为魔得便。又魔来显惑。易觉易除。魔来隐惑。难知难遣。只如阿难。在娑罗林外十二由旬。为六万诸魔之所惑乱。一切咸知。佛遣文殊师利。持咒往救。乃至垂欲灭度。魔乃密蔽其心。阿难不觉知。灭度之后方生悔过。此岂非显魔易觉隐魔难知。尔只谤他念佛之人。言见佛皆是魔鬼。曾不自觉不信圣教所说。魔已惑乱汝心耶。又萨陀波伦菩萨。为往昙无竭菩萨所学般若波罗蜜。不应空见大师。遂即卖身市肆。恶魔知菩萨心生决定不能迷惑其心。遂蔽众人之耳。令不闻菩萨卖身之声。有长者女。在高楼上宿。有善因。魔不能蔽。遂闻菩萨卖身之声。如是(云云)具如经说。以此经准知。不闻声者。为魔蔽耳根。闻其声者。魔不能障闻声也。我亦如是。闻说西方净土教法阿弥陀佛四十八愿接引娑婆众生。十方恒沙诸佛世尊出广长舌。证劝往生。信向专修净业。愿生净土。此是我出魔境界。魔不能惑。如长者女在高楼上。有胜善因魔不能蔽。得闻菩萨卖身之声。我亦如是。故称赞净土经言。于此杂染娑诃世界五浊盛时。若有净信诸善男子或善女人。得闻如是阿弥陀佛不可思议功德名号极乐世界清净庄严。闻已生信。当知此人无量佛所。曾种善根。如说修行一切定生无量寿国等。故知修西方业者。皆是无量佛所。曾种善根。恶魔不能蔽心。遂能深生信解信知。汝等见圣言。无信向心。魔蔽其心。反生诽谤。不觉为魔所惑。翻乃笑我有魔。愿细寻思。早生觉察。无得自误及误于人。又依经文。精进持戒。修行三福。作十六观。未知此业为是为非。为邪为正。为是魔法。为是佛法。若是佛法是真是正。见佛见魔。此法恒正。纵使见魔。以魔为佛。但令依教修行。斯有何苦。若其此法。是于魔法非真非正。纵见真佛。以佛为魔。行非佛法。斯有何益。如诸外道等佛在世日亦见世尊也。子今定此观经等教所说三福十六观是正是邪。若是正者。依教修行。见佛何错。而汝谤耶。若非正者。尔是阐提谤正法者。深可悲愍。为魔得便。又维摩经。天魔波旬从万二千天女。状如帝释。惑乱持世菩萨。维摩大士从魔索女。教令发心。魔从净名复更索女。维摩还女。女即白言。我等云何止于魔宫。维摩诘言。有法门。名无尽灯。汝等当学魔。女得法随魔还宫。至彼天中化诸魔辈。皆令舍诸魔业发菩提心。故知得真正法。纵在魔宫。知魔是魔法恒真正。此义亦尔。但使念佛三昧是真佛法。纵使魔化佛来。以魔为佛归向之心转盛。菩提之意不渝。亦何所畏。优波鞠多遣魔作佛。五体归诚。以似于佛。想佛礼拜。此岂是错。假令同汝邪解。所见皆魔。以魔为佛。岂损于正见也。又维摩经言。十方世界中作魔王者。皆是住不可思议解脱。菩萨以方便力教化众生。现作魔王。纵使是魔。还是菩萨。何所畏也。强诽谤乎。只如信行弹师。作生盲观。不别前境是圣是凡。总为圣解。普敬设要。汝既不别是佛是魔。亦须总敬作真佛想。又魔作非魔业。非魔作魔业。魔作魔业。非魔作非魔业。魔作非魔业者。如弥勒下生时。魔于夜半觉诸众生。令舍睡眠勤修出世。非魔作魔业者。如今众生虽非是魔。劝人造恶即是魔业。魔作魔业者。如有诸魔等常惑行人。令退菩提耽著五欲。非魔作非魔业者。如诸佛菩萨及善知识。劝人发菩提心修众善品等是。何必汝语不当非魔作魔业魔作魔业耶。经言。如人觉贼贼不能为也。又如萨陀波伦菩萨。精诚勇猛勤心行道。唯念何时昙无竭菩萨从三昧出为我说般若波罗蜜。是时恶魔雨土砂砾石枯骨木枝。惑乱菩萨。菩萨尔时更增勇猛。刺血洒地。庄严道场。魔虽惑乱更增菩萨精进之意。我今念佛得见圣容。纵使是魔。我将作佛想。更增勇猛。何所畏也。上来广引众多圣教。开悟尔心。勿生谤也。若尔所引经教。若为会通。答有邪三毒。不能觉察。作身语意诸粗恶业。毁坏正见。事鬼事神。此名内有邪三毒外感神鬼魔也。虽有邪三毒。能亲近善知识。依三藏圣教诸了义经。发菩提心。修诸善品。正信正见而无神鬼魔也。纵有众魔亦不得便。诸佛护念为其胜缘。自菩提心为其正因。何有魔鬼而来惑也。
　　问曰。西方净土与兜率天宫。二处校量有何优劣。
　　释曰。此处之优劣。其事显然。有识咸知。讵劳更问。然前德已有净土之论。具言优劣。无劳此释。然前德所制犹有未喻。今更略辨显其优劣。以十二义彰其优劣。一主。二处。三眷属。四寿命。五内外。六身色。七相好。八五通。九不善。十灭罪。十一受乐。十二受生。言主者。都率天主迹现凡夫。虽名补处。未成妙觉。纵当成道只现化身。阿弥陀佛已成正觉。居处净土。多现受用身。据实而论。故无优劣。降迹化物。师弟道殊。当成现成。化佛报佛。觉满未满。现粗现妙。优劣不同。其义一也。言处者。兜率是娑婆秽土。欲界劣天。极乐是净土胜方。超众妙刹。论其胜劣。无可比方。美丑显然。其义二也。言眷属者。兜率天宫多间男女。极乐净刹少说女人。以此相形。自分好恶。胜负悬隔。其义三也。言寿命者。兜率天寿用人间四百年。为彼一日一夜。即以彼之日夜三十日为一月。十二月为一年。寿命四千岁。然有中夭不尽天寿。讵比西方寿命无量阿僧祇劫。以斯相并。无以相俦。长短不同。其义四也。言内外者。兜率天宫有内外院。内即亲近补处。永无退转。外即耽兹五欲。不免轮回。觉师子道亚世亲。犹生外院。婆薮般豆德邻无著。诞质内院。故知内院难生。多居外院。还造十恶。退没三涂。未若得生西方。纵令下品莲华启发得遇观音。闻说甚深诸法实相除灭罪法。永免循环。以此相形。岂为比挍。其义五也。言身色者。兜率天身色虽是天形清净微妙实为殊特。然其终时。五衰相现。或两腋汗出。或光明隐蔽。讵类西方纯真金色光明照曜百千由旬。故无量寿经以其贫穷乞士。类粟散诸王。将至六欲诸天。方于净土生者颜容相貌威光自在。同夫聚墨况以金山。美丑不同。其义六也。言相好者。诸天身相虽复端严。岂有四八殊姿。无诸美丑。西方净土乘佛本愿。悉有三十二丈夫相。无有美丑。胜负若斯。其义七也。言五通者。如四十八弘誓愿言。设我得佛。国中众生所得五通。或见惑闻。下至百千万亿诸佛国土。兜率诸天纵有报通。飞腾往来。岂能越界。纵生内院。未阶圣果。无经说彼历事十方。以此挍量。其义八也。言不善者。弥勒天宫诸往生者。既是凡夫。生居欲界。纵逢补处。亲闻大乘。具惑凡夫更无愿摄。还起诸惑不善之心。净土众生无斯恶境。故乘本愿不善永亡。其义九也。言灭罪者。弥勒上生经言。若一念顷称弥勒名。此人除却千二百劫生死之罪。但闻弥勒名合掌恭敬。此人除却五十劫生死之罪。若有敬礼弥勒者。除却百劫生死之罪。岂比一声称阿弥陀佛。即灭八十亿劫生死重罪。得生西方。其义十也。言受乐者。兜率五受间生。极乐无有忧苦。其义十一也。言受生者。兜率受生或在男女膝上怀中。净土受生唯居花里或宝殿中。其义十二也。略以十二种义。显其得失。广无边。不可具说。虽二处胜劣其义如斯。然此二处往生。并是佛经劝赞。随人所愿依教修行。并得往生。咸蒙利益。如愿志求兜率者。勿毁西方行人。愿生西方者。莫谤兜率之业。各随性欲任情修学。莫相是非。即为佛法。递相非拨。便行魔业也。何但不生胜处。亦乃轮转三涂。诸修学士当思勉励也。
　　问曰。诸有学者咸知西方胜于兜率百千万倍。然恐净土是彼殊方。诸愿生人恐难得往。是以古今盛德硕学高僧。咸谓难生。作兜率业。今既劝修净土行。其义如何。斯疑最深。请除其惑。
　　释曰。此疑也诚深矣。古来盛德博通玄旨。探究内外。精闲大小。尚于此义犹自踌躇。况仆下愚是非莫辨。岂能释兹幽滞。辨之难易者哉。然寻诸圣典可以谈其旨趣矣。且如弥勒上生经明往生兜率之行。与观经无量寿经称赞净土经等明修西方之业。显其同异。其义可知。然兜率与西方所修之行。有十五同八种异。一观行同。二持戒同。三十善同。四忏悔同。五造立形像有为功德同。六圣迎同。七称念同。八礼拜同。九回向发愿同。十读诵经典同。十一往生同。十二见圣同。十三归敬同。十四闻法同。十五不退同。八种异者。一本愿异。二光明异。三守护异。四舒舌异。五众圣异。六灭罪异。七重恶异。八教说异。一观行同者。愿生兜率者。上生经言。一一思惟兜率陀天上妙快乐。作是观者。名为正观。若他观者。名为邪观。愿生西方者。观经言。宝地宝树宝池佛菩萨等观。一一观察。亦言。作是观者。名为正观。若他观者。名为邪观。此即各随所愿。观所生处天宫净土依正庄严。此其同也。二持戒同者。上生经言。应持佛禁戒。观经言。受持三归。具足众戒。不犯威仪。此其同也。三十善同者。上生经言。思惟十善。行十善道。观经言。慈心不杀。修行十善。此其同也。四忏悔同者。上生经言。闻是菩萨大悲名字。五体投地。诚心忏悔。是诸恶业速得清净。鼓音声王经言。六时专念。五体投地等。此其同也。五造立形像有为功德同者。上生经言。造立形像。香花衣服缯盖幢幡。无量寿经言。多少修善。奉持斋戒。起立塔像。饭食沙门。悬缯燃灯。散花烧香。此其同也。六圣迎同者。上生经言。弥勒菩萨放眉间白毫大人相光。与诸天子雨曼陀罗花。来迎此人。观经言。阿弥陀佛放大光明。照行者身。与诸菩萨授手迎接。此其同也。七称念同者。上生经言。若一念顷称弥勒名。观经言。若一念顷称弥陀名。合掌叉手称南无阿弥陀佛。此其同也。八礼拜同者。上生经言。礼拜系念。净土论言。身业恭敬门。礼拜弥陀佛。此其同也。九回向愿生同者。上生经言。以此功德回向。愿生弥勒前。观经言。以此功德回向。愿求生极乐国。此其同也。十读诵经典同者。上生经言。读诵经典。观经言。读诵大乘方等经典。此其同也。十一往生同者。上生经言。譬如壮士屈伸臂顷。即得往生兜率陀天。观经言。如弹指顷。或言。如一念顷。或言。譬如壮士屈伸臂顷。即生西方极乐世界。此其同也。十二见圣同者。上生经言。值遇弥勒。观经言。见佛色身众相具足。此其同也。十三归敬同者。上生经言。头面作礼。观经言。即下金台。礼佛合掌。此其同也。十四闻法同者。上生经言。未举头顷便得闻法。观经言。光明宝林演说妙法。此其同也。十五不退同者。上生经言。即于无上道得不退转。阿弥陀经言。众生生者皆是阿鞞跋致。此其同也。云八异者。言本愿者。往生兜率。弥勒本无誓愿。往生西方。法藏比丘发四十八愿。无愿若自浮度水。有愿若乘舟而游。斯一异也。言光明者。作兜率业。慈氏神光不来摄受。修西方业者。阿弥陀佛白毫毛孔圆光相好光明等一切神光。皆照念佛众生。摄取不舍。光照如昼日之游。无光似暗中来往。斯二异也。言守护者。兜率业者。慈氏菩萨不来守护。西方业者。观经言。无量寿佛化身无数。与观世音大势至。常来至此行人之所。称赞净土经言。必为如是住十方面十殑伽沙诸佛世尊之所摄受。十往生经。佛遣二十五菩萨。常守护行人。有护若多人共游不畏强贼所逼。无护以孤游险径必为暴客所侵。斯三异也。言舒舌者。上生兜率。无十方诸佛舒舌证。劝西方极乐。有十方种觉舒舌证诚。如兜率易往。净土难生。十方世尊何须证劝。斯四异也。言众圣者。兜率之业无有众圣守护。发愿愿生西方。即有花聚菩萨山海慧菩萨发弘誓愿。若有一众生生西方不尽。我若先去不取正觉。斯五异也。言灭罪者。上生经言。称念弥勒。但除千二百劫生死之罪。观经言。称南无阿弥陀佛。于念念中。除八十亿劫生死之罪。斯六异也。言重恶者。上生经言。若善男子善女人。犯诸禁戒。造众恶业。观经言。或有众生。作不善业五逆十恶。具诸不善。斯即造五逆罪。不生兜率。然得往生西方净土。斯七异也。言教说者。言兜率易生西方难往。此乃凡夫之辈斟酌佛经。穷之圣典。竟无经说。纵使道穷四果。尚昧衣珠。位阶十地。犹昏罗谷。况凡夫学侣正习未亡。见修两惑何时暂舍。纵寻圣教。同诸模象。岂得依之楷定为司南之语哉。然无量寿经自有诚教言。横截五恶趣。恶趣自然闭。升道无穷极。易往而无人。此即佛教。显然。斯八异也。上来同文十五。犹不可说于难生。况异有八门。而乃说言难往。请诸学者寻理及教。鉴其难易二门。可永除其惑矣。理穷圣教。于一法门。或赞或毁。皆是劝入道之方便。舍坚执之愚惑。今为此意。请审详之。
　　问曰。依对法论九种命终受生。谓欲界死欲界生。欲界死色界生。欲界死无色界生。如是等至将死位。欲受彼生。即起彼界烦恼润生。今生西方起何烦恼。以润生也。
　　释曰。此有二释。若未离欲界欲生西方者。起欲界爱。润净土生。若已离欲界欲得色界定者。起色界爱。润净土生。若已离色界欲得无色定者。其退性者退起欲色烦恼。生于西方。若不退者。必不生净土。彼说。净土是欲色二界摄故。有说。虽非欲色二界摄。然是色相土故。不可以离色界烦恼。得无色界定而生色相净土也。有释言。生于净土命终之时大圣来迎。慈悲加祐。令心不倒。便即命终。若起烦恼。即名颠倒。然受生之法必须烦恼。此乃用烦恼种子。以润有支。令生相续。亦无有过。问。有学圣人可以种子润生。既是凡夫。唯用现行烦恼。何得说言种子润生也。答。论据秽土受生。凡夫唯用现行烦恼。以凡夫烦恼炽盛命终皆悉颠倒。往生净土。蒙佛加祐。心不颠倒。烦恼不起。不可例同秽土生法。虽无圣教义准可知。如无心死。理必定然。或起现行。义亦无失。
　　问曰。生净土者。十二有支三界所摄。未知净土分位缘生是何摄。
　　释曰。此有二释。一释。净土即三界所摄。未离欲惑。往生净土。无明支行支即是欲界。识名色六处触受五果种子。还是欲界。爱取有支。既是欲界。生老死果宁非欲界也。若已离欲界欲得色界心。十二有支即色界摄。法相道理其义决然。有说。净土非三界。前已广成立。此十二有支据三界说。故于净土不分别也。又此十二有支就秽土中。亦摄法不尽。如唯别定业受得别报果。岂得说为十二支摄。故知分位缘生。摄法不尽也。
　　问曰。若生净土不起诸恶者。为亦不起诸烦恼耶。且如初地菩萨。犹有微细破戒之垢。三地菩萨犹起我执。七地已来犹有爱佛爱菩提障。如何亦生彼土。现是凡夫。即不起于诸恶烦恼也。
　　释曰。生彼凡夫虽具烦恼。由阙恶境。不起何妨。如地狱众生。十不善业道中。唯起五业道。贪嗔邪见恶口绮语。地狱虽是恶趣。尚阙五恶业。况于净土而无阙恶不生耶。
　　问曰。岂彼净土顿不起余一切烦恼。为亦得起有覆无记诸烦恼耶。
　　释曰。迷理烦恼俱生起者。彼亦得起。以是凡夫未悟甚深真如实相。不妨得起。分别起者。彼不现行。论说分别我见缘邪教起。然彼无邪教。故不现行。我见是诸惑之本。本既不起。末惑不生。任运烦恼不缘教生。既是凡夫。起亦无废。然此烦恼依对法论。若任运起能发恶行。亦是不善。彼所起惑不发恶行。故唯有覆无记性收。经遮不善。不言有覆。但言无不善名。不妨起烦恼也。爱佛爱菩提法执烦恼也。
　　问曰。经言。生彼西方皆是阿鞞跋致。或言。唯是正定聚。无有邪定及不定聚。然阿鞞跋致位非下凡。正定之聚道登圣果。今既凡夫。往生净土。彼岂即圣人。宁得顿超阿僧祇成欢喜地。然退转凡夫生彼。不可即至阿鞞跋致之位。邪定不定聚者。即登正定聚也。不得者。即与观经等文相违。如得者。复与众经论义乖返。两文鉾楯。请为解释也。
　　释曰。此两经文实成乖返。然净土秽土区域既殊。此生彼生根机亦异。故判正定聚等。高下不同。阿鞞跋致浅深亦别。然娑婆秽土圣少凡多。信希谤众。根行浅者。多遇退缘。邪风所扇。悉皆退转。依诸经论说有四退。一信退。二位退。三证退。四行退。信退者。十信位中初五心位。犹有退生邪见断善根等。后位不然。位退者。十住位中前六心位。犹得退败作二乘等。后位不然。证退者。十地已前诸凡夫位。于前所证尚有退失。十地不然。行退者七地已前。于所闻行尚生怯劣。不能修学。不能于念念中恒修胜行。中间间起诸有漏烦恼人法二执等心。名为念退。八地菩萨入第三阿僧祇。无四种退。于诸行中具修一切行。于一切时念念相续。常起无漏人法空观。无有一念起有漏心善恶无记。八地菩萨等具四不退。故名阿鞞跋致菩萨也。余七地等无四不退。故全不得名阿鞞跋致。若从一义。初地菩萨入第二阿僧祇。以预圣流。断于见道分别二障。证遍满真如。得百法明门。住欢喜地。此具证行两种不退。亦得名为阿鞞跋致。乃至七地已来。犹有爱佛爱菩提障现行。间起有漏等心。不得行不退。亦名非阿鞞跋致也。而随少分亦名阿鞞跋致菩萨也。依菩萨本业璎珞等经说。第六住名正心住。此位菩萨犹有退菩提心作二乘等。如舍利弗等是也。七住已上无有此退。故于四不退中。唯有位证行三不退。无初一不退。随分亦名阿鞞跋致也。若依起信论等。从初发心住总名入位不退。十住已前十信菩萨名为外凡。亦曰轻毛凡夫。譬如轻毛随风东西。故有退转。十住菩萨非是轻毛。以善根坚固不为邪风所动。入内凡位无有位退。名阿鞞跋致菩萨也。依此秽土十信菩萨为邪风散动。退菩提心。退菩萨行。轮转三恶道。非阿鞞跋致也。净国土若入十信初五心。及未入十信一切众生。论其信位虽未坚固。犹如轻毛。然无邪风之所扇动。令其退转菩提之心。造众重罪轮回恶趣。以阙退缘无众退具。唯有进道殊胜之缘。虽未入于阿鞞跋致之位。而亦得名阿鞞跋致也。而退法思法护法住法堪达法。学无学圣人虽是钝根俱合名退转。若生人中逢五退具。所谓长病远行和诤僧事习诵等五退具。虽得圣道断除烦恼。逢此退缘。还复退转起诸烦恼。若生天上无五退缘。虽未练根至不动姓。阙退缘故不退起惑。望姓虽与不动姓殊。不退修惑。与彼第六不动种性无差别也。彼亦如是。为生净土。无众退缘。虽是十信假名菩萨等。悉得名为阿鞞跋致也。若秽土之中。小乘燸顶大乘十信等。以根不定。或遇恶缘。退造五逆。入邪定聚。邪者三恶道果也。定者五逆业因也。若人造五逆之因。决定无间堕三恶道。名邪定聚。若遇胜缘修道。得入不退转位。名正定聚。正者涅槃离系择灭果也。定者人法二空无漏圣道也。修得圣道。决定当证涅槃正果离系择灭。名正定聚。余名不定聚。以或能造邪定聚。或能修正定聚。在二不定。名不定聚。此之三类众生其数非一。故名为聚也。今生西方。无有恶缘或造无间之罪入邪定聚。位行虽浅唯遇胜缘。念念进修大乘圣道。决定无退。故得名为正定聚也。不得一一同彼娑婆退转之处。判阿鞞跋致及正定聚位地高下。即令净土无退转处同于此方也。以净秽二土退不退缘有无差别故。于此非阿鞞跋致位。非正定聚位。生彼西方。悉得名为阿鞞跋致及正定聚也。以生彼土无有退缘。及决定不造邪定聚也。
　　问曰。如法华经说。著乐痴所盲。又言。耽著世乐无有慧心。又圣教言。若不厌苦。无以乐求涅槃。若不乐求涅槃。便即乐著生死。若然者。生彼净土与上义相违。便成障道之患。一即耽著世乐。不有出世之心。二即无厌苦心。绝求寂灭之果。斯为大损。何愿生乎。
　　释曰。斯义别也。此难不然。秽土五欲增长贪心。造十恶业。轮回恶趣。故经说言著乐痴所盲也。净佛国土虽有众乐。顺于出世无漏之心。大乘法乐三昧定乐。非染著乐。故能导凡情。令增圣道。故称赞净土经言。极乐世界净佛土中。昼夜六时常雨种种上妙天花。光泽香洁细软杂色。虽令见者身心适悦。而不贪著。增长有情无量无数不可思议殊胜功德。又言。大乘法乐常无退转。无量行愿念念增进。速证无上正等菩提。又愿生之人。并是厌兹秽苦。欣求涅槃。方始乐往西方行菩萨行。此已有欣厌之意。更生无退之方。岂须有苦萦身方兴寂灭之虑。又乐求涅槃。非唯厌苦。或闻诸佛功德不可思议。或闻六波罗蜜诸道品法。或睹诸大菩萨游戏神通。或嗅妙香。或尝美食。皆能进道。趣求涅槃。故背生死。向还寂灭。非唯一途。不可唯言无苦可厌。遂不许欣求涅槃也。
　　问曰。如论中说。过去生中所造重罪。纵修胜善乃至得圣。犹受过去定报之业。如离越阿罗汉等。今既具造重罪。往生西方。虽生净土既无圣道。生彼国已为受苦耶。为不受苦耶。若受苦者。即不应言无有诸苦但受诸乐。若不受者。生彼凡夫未起一念无漏圣道。如何造彼重罪。而永不受苦耶。
　　释曰。此义不定。不可一准。诸受苦者为生秽土。纵令得圣。身是苦身。乘是苦身。受斯苦果。生彼净土。具惑凡夫。虽无圣道不及圣者。然是极乐世界殊胜净身。见佛闻法。修行大乘。佛本愿故能超此圣人。不受苦报。只如退法种姓。不及思法种性。而思法胜种性生于人中。具有五退缘。虽胜而退。退法种姓生于天中。阙五退缘。虽劣不退。不为性劣在上而退。不为性胜在下不退。此亦如是。虽得圣道为生秽土。而受苦果。为生净土。虽是凡夫而无恶报。善缘力加必无苦报。如阿阇世王定不受苦也。

　　释净土群疑论卷第四



　　释净土群疑论卷第五

　　　　西都千福寺大德怀感撰
　　问曰。佛藏经说。云何名恶知识。云何名善知识。佛告舍利弗言。若有比丘。教余比丘。汝当念佛念法念僧念戒念施念天。如是等唯观涅槃安稳寂灭。唯爱毕竟清净。如是教者。名为邪教。名恶知识。是人名为诽谤于我助于外道。如是恶人我乃不听受一饮水以自供养。修行魔教人。又言。宁成就五逆重罪。不成就我见众生见寿见命见阴入界见等。此并为有所得心作念佛等。世尊作此种种诃责。即此经文又言。闻空无所得法。即自觉知我先受者皆是邪见。于空无所得法无疑无悔。深入通达。不依一切我见人见。我说此人。名为清净梵行等。今既劝人。以有所得心作有相念佛。此岂不为诸佛诃责也。
　　释曰。诸佛说法皆为逗机。机有深浅大小不同。惑有人法见修差别。故陈法要。化彼物机。或呵有赞空。或毁空称有。或令弃小学大。或令先学小乘后学大乘。故机有万途。法成八万。随缘化物。难可思议。只如此经所说。其诃有所得心。宁为五逆之罪。余有圣教复言。宁起我见如须弥山。不起空见如芥子许。又如法华经说。不得亲近小乘三藏学者。十轮经说。无力饮池河。讵能吞大海。不习小乘法。何能学大乘。如是等诸大乘经。诃有诃空。赞大赞小。无有定说。并为逗机不同。然即佛有真应二身。学者有初后两别。然法身深妙离有离无。四句并亡。百非俱丧。此即深学之士。能于第一义谛心不惊动。然犹住著诸相。不亡分别之心故。此经诃有所得心。令除人法二执。使观无所得法修念法身之佛。故此经文言。见无所有名为念佛。若初学之人舍邪归正。发菩提心愿生净土。于无所得未解安心。或复观空言因果寂灭。遂即无心怖罪。更起盖缠。若不为其广说善恶因果净秽差别诸佛身相不可思议。何能发彼善心。怖斯罪障。厌兹秽土。欣彼净方。注想白毫。谛观诸相。灭除罪累。成彼胜因。故劝观色身。教斯浅学人也。故贤护经第一说。贤护若比丘比丘尼等清净持戒。具足诸行。如是思惟随何方所。即若西方阿弥陀佛。如是想念。彼佛正觉今在西方。系念思惟观察不已。了了分明终获见彼阿弥陀佛。如是观色身。向下又有经言。今者阿弥陀如来应正等觉。具有如是三十二相八十随形好。身色光明如融金聚。如是乃至不念彼如来。亦不得彼如来色。已如是次第得空三昧。善男子是为诸佛现前三昧也。又观佛三昧海经云。如来亦有法身十力四无畏三解脱诸神通事。如是妙处非汝凡夫所学境界。但当深心起随喜想。起是想已。当复系念念佛功德。故知初学之辈观彼色身。后学之徒念法身也。故言如是次第得空三昧。又乐观理佛。示以无相之身。求念事身。说以相好之体。当须善会经意勿生毁赞之心。妙知大圣巧逗根机者。
　　问曰。十方净土无量无边。亦有劝修生诸佛土。何故今者唯劝往生极乐世界耶。
　　释曰。此有三释。一有说无劝。二有劝机少。三劝文不具。一有说无劝者。如涅槃经云。于此西方过四十二恒沙世界。外有妙净土。名曰无胜。一如西方极乐世界。无有异也。如来舍彼净土。而来生此娑婆世界。教化众生。若但是净土即可愿生者。何故释迦如来不劝生自净土。唯劝往生极乐世界耶。乃至诸大乘经虽说净土。无劝生文。二有劝机少者。如维摩诘。远接妙喜世界。安置此土。示诸大众。佛劝大众令生彼国。有十四那由他人。发菩提心愿生彼国。佛记当生。即下言。妙喜世界于此国土所应饶益。其事讫已还复本处。若此净土合一切众生悉得生者。佛何故除十四那由他人。外如来竟不普劝本来众生令生妙喜。而言妙喜饶益讫已等言。故知无机缘故。所以不劝。三劝文不具者。随愿往生经及药师经等。虽标余方净土劝物往生。而此经文不周悉。何者周悉。只如观经等中劝生西方。一显凡夫。二明未来。三彰造罪。四有十方诸佛。舒舌证诚。五有多本经文同证。依之修学无有疑滞。故此西方净土业易可依行。诸经既无前件等文。唯有一句两句劝生之处。难可依据。何故舍广多文句而就小经文耶。又经文劝依了义经不依不了义经。三藏法师释了不了义经。有其四种。已于观经疏中具述其义也。今此净土之教具有四义。了义之经故可依之以修净行。余经之文义虽说净土。四义不具是不了义。难可依之修净业也。
　　问曰。诸论中说命终受生唯住舍受。何因观经言欢喜踊跃自见其身乘金刚台。喜受既强。如何舍命也。
　　释曰。有一师释言。秽土受生无圣迎接。唯住舍受心中命终。净土受生圣众来迎。行者命终之时蒙大圣力慈悲加祐。故喜受位亦得命终。诸论多据秽土受生故作是说。不可为例。有说。往生净土亦住舍受心中命终。以舍受心性羸劣故顺彼命终。喜受心强不能舍命。经言欢喜踊跃等言。此是将命终心也。非正命终心也。经之与论各据一义。不相妨也。
　　问曰。观经之中说。垂终一念十念亦得往生。阿弥陀经说。一日七日一心不乱方生净土。无量寿经说。尽形寿一向专念佛方得往生极乐世界。若尽形念佛方往生者。即一日七日一念十念便是虚谈。若一念十念等亦得往生。何须复教七日尽形专行念佛也。
　　释曰。一念十念一日七日及与尽形。皆得往生极乐世界。并非虚谈。悉是诚言。大圣世尊如语实语。岂有虚假而谬说耶。然念佛众生闻净土教。有早有晚。发心之时有迟有速。或命有长短。故经说不同。若临终之日方逢善友教。发心念佛亦得往生。虽复清升只当下辈。有命未尽经日始亡。或一日二日乃至经多日。能念佛名。一切不乱。即随其命教令一日等称念佛名。如其寿命遐长多日不夭。还教尽其寿命。令称佛名。不可命促斯须。令其长时念佛。不可寿终百岁。只令一日称名。故三本经文俱劝念佛。各随一义教念有殊。彼此不妨。义无乖反。故观经对临终之者极少一念十念亦得往生。阿弥陀经对经日死人能念佛亦生净土。无量寿经对长寿不死之者长修功德最多或长时长日修念。又此三别即三品修。上者说形。中者说日。下者说时。于九品中各多种故。虽并往生咸无苦恼。花开悟道早晚不同。经说有殊。由斯意也。
　　问曰。此娑婆世界有十种胜事。诸余净土之所无有。又此方修道一日一夜。胜极乐世界一百年。准此经文。于此秽土修道胜生净土。何为故乃劝往生西方耶。
　　释曰。若如所难。一切净土教门皆不合说。如上引经所说利益。净土无故。诸净土教复殷勤劝令愿往生。有何意也。今此二经对机赞劝不同。赞此住者。令诸菩萨虽居秽土。不失自行能多利益苦恼众生。大悲行胜赞居秽土也。自有菩萨居秽土中。逢遇恶缘广造诸罪。是以如来劝彼众生。令生净土永绝恶缘得免轮转。故劝菩萨令生净土。此两经意菩萨根性二类不同。如何乃引维摩等经所赞诸菩萨居在秽土饶益众生等文。即言我只于此秽土修道何须生彼净土也。虽知于此修道一日当彼百年。然以见佛逢善知识希逢恶知识退转缘众故。劝往生净土也。如大集经第二十八日密分云。善男子彼佛世界所有众生。烦恼坚牢系缚深重。其形丑秽多起憍慢恶口两舌。远离实语。其实愚痴现智慧相。多起悭贪。现舍施相。多有谄曲。现质直相。心多浊乱。现清净相。多有嫉妒。现柔软相。乐离别人。现和合相。多起邪见。现正见相。彼国众生随女人语故。断绝善根。增三恶道。善男子汝今颇能为我作使至彼国不。乃至(云云)尔时日密菩萨白佛言。世尊我能向彼宣说是咒。但于彼土生怖畏想。何以故。如来向者为我宣说彼土众生多诸弊恶。犹如生聋生盲生哑随女人意。世尊若有随顺女人意者。当知是人永断善根。佛言。善男子汝今不为现利后。当为饶益一切众生但往宣说。勿生疑虑。善男子汝非彼土维摩诘耶。何故生怖。复有无量无数菩萨。其心悼动。至心系念。欲得亲近礼拜释迦如来及诸大众。并欲听受微妙大典。如是大众皆共同心欲往彼界。我为是辈欲说大事。何以故。是等大众其心未定。若往彼界。或生颠倒。近恶知识。彼佛告言。善男子汝今不应生怖畏想。言不定菩萨者。即是初位退行菩萨名曰不定。以不定故。恐来在此逢遇恶缘退转造恶。彼土菩萨暂来至此娑婆世界。犹生怖畏不敢来此。行者今日未是不退菩萨。而即欲住娑婆世界修道。不愿往生西方。甚为失也。瑜伽论第七十八引深密经云。文殊师利故问佛言。世尊诸秽土中。何事易得。何事难得。诸净土中。何事易得。何事难得。善男子诸秽土中。八事易得。二事难得。何等名为八事易得。一者外道。二者有苦众生。三者种姓家势兴衰差别。四者行诸恶行。五者毁犯尸罗。六者恶趣。七者下乘。八者下劣意乐加行菩萨。何等名为二事难得。一者增上意乐加行菩萨之所游集。二者如来出现于世。善男子诸净土中与上相违。当知八事甚为难得二事易得。为是多劝生净土也。
　　问曰。净土中无三恶趣。而有化鸟说法。净土无实女人。亦有化女说法不。
　　释曰。有二释。一释言。唯有化鸟而无化女。何以故。以经唯说有于化鸟。无说有诸化女故。若有者经文亦应说。又净土论言。女人及根缺二乘种不生。难曰。经说净土变化庄严。岂能尽也。称赞净土经言。假使世尊住世百千劫。化无数舌说彼净土庄严之相。亦不可尽。岂以不说即言无也。二释言。彼有化女。如观音授记经说。观世音菩萨化无量女人。此岂不是化女者也。鼓音声王经说。阿弥陀佛有父有母。为化下位示有女人。化上位者说无女人。不相违也。
　　问曰。如弥勒发问经说。十念非凡愚念。不杂结使念。云何凡愚众生具足烦恼。而能作彼不杂结使念耶。
　　释曰。非凡愚念者。岂即是于圣人念。不杂结使念者。岂是断烦恼尽者念耶。此经意者明非凡愚念。不是欲说圣人念也。不杂结使念者。不是欲明断惑者念也。但是欲明此十种念。能舍娑婆流转之处。顺生出世解脱之因。凡愚众生多乐三界秽土。受生顺生死流。增长烦恼诸结使业。今修十念愿生净土。背生死流颠涅槃路。趣贤圣法顺断惑门。故言非凡愚念不杂结使念。如大比丘戒等名圣所受戒。岂即凡夫不合受耶。此亦如是类可知也。
　　问曰。若念阿弥陀佛得生西方。要假多日多年生净土。亦须勤诚勉励长时称念佛名。如其临死至诚念佛。亦生净土者。且人生百岁。乐少忧多。别易会难。欢娱时促。但须驰骋五欲放纵六情。秉烛夜游。连宵聚兴。临终之日念佛一声即得往生。永超众苦。何须长时苦行勤恳。四修不倦。三业靡空。同是得越娑婆。何劳长时苦行也。
　　释曰。此有数意。不可预闻净教弃而不修待至终时方当念佛。一即汝欲愿生净佛国土。推欲避斯苦恼生彼西方。不求无上菩提。不行菩萨之行。但欲纵情宝树恣意珍台。不愿悟无生。就此垂终一念也。若为志佛果证三菩提。愍诸有情速证正觉。于此秽土恐退菩提。就彼净土方增修妙行。登不退位。救苦众生。方欲无间长时具修万行。何为今闻净法。不肯修行。更事憍奢。广行放逸。垂临终日念佛生耶。若欲至求无上大果。发菩提心。愿生净土。所恨流浪生死。无始沉沦。闻说西方净土教法。即须身毛皆竖犹如拔出。悲泣雨泪恨闻此法晚至今生。即须昼夜精勤一心匪懈。宁得闻佛净教。更纵六情。系日连宵造十恶罪。推至终日方念佛名。无惭愧言岂成道理。又若垂终念佛长时称名。功行不殊。悟道无别。可须任汝此言推至在后。如其念增。念念增道。功不唐捐。罪业转微福德渐胜。成其上辈速悟无生。利益不同。岂得唯修一念。且粗衣妙服好餐细食。一种盖形。并除饥渴。尔即去斯弊服著彼罗纨。不食秽餐。欲求美膳。况念佛多少功行不同。便即弃彼长修。就斯促念。贪好衣食。曾无此言。闻修净行。舍长就短。是汝烦恼无惭愧言。魔语。鬼语。坏乱佛法实无一念愿生之心。见他长时专诚苦行。故为此语。坏他净意自损损他。深须觉察。又汝今时闻说净法。内无苦恼。外具善缘。不肯修行。待终念佛。临终念佛虽亦得生。然此辈人万不一往。或善友邂逅未必相逢。或众苦缠身不遑念佛。或偏风不语不得称名。或狂乱失心。岂能注想。或忽逢水火。不暇至诚。或辄遇豺狼。以斯夭命。或逢值恶友坏尔信心。或饮酒过差惛眠致殒。或军阵斗战奄尔命终。或迥坠高岩。难修正行。众多障难率述难周。无得一向不修耽兹五欲。但言终日一念即生。宜应发精进心除懈怠想。励兹三业策彼六时。昼夜精勤学与时竞。一生净土永离盖缠。乃至菩提常无退转。利益弘广宜须用心。
　　问曰。称赞净土经说。生彼速证无上正等菩提。既彼修道百岁当此一日。如何速证无上大菩提耶。
　　释曰。计此苦中修道一日可胜彼百年。然逢恶缘。多劫退转还复迟也。彼虽百年同此一日。唯进不退。得名速证无上菩提也。如人急行多时停息达前所迟。于此修道一日胜彼百年。佛不说此速证菩提也。如人缓行中间无停住速达前所。故名速证菩提也。
　　问曰。念佛言。少习学不难。临命终人时极迅速。又加苦恼。不能多修戒定慧等甚深佛法。未终之者于长时中更无苦以逼迫神虑。何意不观空无相愿。修众道品广学一切甚深法门。而多劝众生唯行念佛。有何义耶。
　　释曰。行者一生修净土业。非独偏劝唯行念佛。然修行之者根有利钝。学有浅深。故经分定散两门。人成九品差别。利根心静之者。教修有相无相之观平等甚深法门。若钝根散乱之徒。唯行三福三辈之业。匪唯偏劝念佛。亦修种种法门。如其不能广行。念佛亦生净土。又念佛法门或深或浅。通定通散。大根少行咸得修行。定即始于凡夫终乎十地。行念佛三昧甚深微妙。华严．涅槃．文殊．般若．大集．贤护．观佛三昧咸共称赞不可思议。如善财童子。于功德云比丘所请修菩萨之行。功德云比丘唯教念佛三昧之法。此即甚深之法也。散即一切众生若行若坐。一切时处皆得念佛。不妨诸务。乃至命终亦成其行。又修诸行往生西方。虽有圣言经文说少。念佛得往生。其教极多。略申三五晓诸迷者。一如阿弥陀经。唯说念阿弥陀佛得生西方。六方恒河沙诸佛舒舌。共证念佛行者并得往生。观经下品上生．下品中生．下品下生三处经文。咸陈唯念阿弥陀佛往生净土。又言。念佛众生摄取不舍。无量寿经又言。上中下辈行有浅深。皆唯一向专念阿弥陀佛。得生极乐。又四十八弘誓愿。于念佛门别发一愿言。乃至十念若不生者不取正觉。又般舟三昧大集贤护等经。教诸众生七日七夜一心专念阿弥陀佛得见佛。已请问佛言。众生行何法得生净土。阿弥陀佛报言。欲生我国常念我名莫有休息。即生我国。又鼓音声陀罗尼经。亦教众生十日十夜念阿弥陀佛。得生佛国。又华严经说。念佛三昧必见佛。命终之后生佛前。见彼临终劝念佛。又示尊像令瞻敬。又占察经说。若欲往生十方佛国。当念彼国佛之名号。即得往生。如是等无量大乘经文。多说念佛得生净土。今劝念佛。非是遮余所修妙行。只是念佛之者。多经劝赞。若行若坐。乃至命终皆得行斯念佛之行。将为稳便。故劝行也。
　　问曰。生彼净土未入圣流。既是凡夫。具众烦恼。如何不起诸不善业。若起者即与本愿相违。言我土众生无有不善之名。如何会释也。
　　释曰。生彼凡夫虽未得圣果。所有不善已不现行。然不善不行。自有多意。或缘圣道已起断彼随眠。或修圣道方便伏现行。或缘阙斯恶境。彼不得生。或以常遇善缘无由造罪。或缘诸胜资令过不生。或缘乘佛本愿恶不得起。虽有惑种不得现行。故称赞净土经言。诸妙香华虽令见者身心适悦。而不增长有情贪著。又言。八功德水能令饮者增益种种殊胜善根。如香积佛饭施作佛事等。为此众缘诸恶不起也。
　　问曰。经言。有四种业。一现报业。二生报业。三后报业。四不定业。前三是定业。定感报故。后一是不定业。或感不感报故。又有八种业。一报定时不定业。二时定报不定业。三时报俱定业。四时报俱不定业。第一第三是定业。第二第四是不定业。经说。五逆是生报业。即是时定报亦定业。如何观经言五逆罪灭得生西方耶。
　　释曰。此四种八种业。佛于九部不了教中。为诸不信业果凡夫。密意说言有定报对。于诸大乘了义教中。说一切业悉皆不定。如涅槃经第十九卷云。耆婆为阿阇世王说忏悔法。罪得灭。又臣闻。佛说修一善心能破百种恶。如少毒药能害众生。少善亦尔。能破大恶。又三十一云。善男子有诸众生。于业缘中心轻不信。为度彼故作如是说。善男子一切作业有轻有重。轻重二业复各有二。一决定。二不决定。又言。或有重业可得作轻。或有轻业可得作重。有智之人以智慧力。能合地狱极重之业现世轻受。愚痴之人现世轻业地狱重。受。阿阇世王忏悔罪已不入地狱。鸯崛摩罗得阿罗汉。瑜伽论说。未得解脱名决定业。已得解脱名不定业。如是等诸大乘经论。咸说五逆罪等。皆名不定业。悉得消灭。今观经既是大乘经典。明念阿弥陀佛五逆罪灭。有何疑也。
　　问曰。如诸论中俱引契经。说有黑黑业．白白业．杂业．非黑白无异熟业。黑黑业者。欲界不善业也。白白业者。色无色界善业。杂业者。欲界善业也。非黑白无异熟业者。无漏业也。未知今造西方业者。四业之中何业摄耶。
　　释曰。有说。四业之中是白白业杂业二业所摄。以黑黑业是于不善。此乃能感三途。岂能招净土报。无漏之业不能感报。体虽清净非异熟因。唯余二业感净土报。若未得上界定。以欲界心修西方业者。此用杂业往生西方。若已伏欲惑。得上界净心生西方者。此用白白业生于净土也。有说。不然。此三种业并约秽土欲色二界善恶两趣。以分其业。非约往生西方论其白白等善业。且杂业是欲界人天之业。能招杂报。虽受乐果亦招苦报。故欲界中受苦乐果。往生净土无有众苦。一向安乐。宁容杂业为净土因。若唯白白业是净土因者。如未生得四静虑定。为因何业生于西方。故知净土正因非前业摄。前之四业摄法。不尽于理何妨。又无色界业有文非四业摄。以此准知。四业摄业不尽也。
　　问曰。又大小乘论引契经。说有罪福不动三种业。未知三种业中。为用何种业而得往生极乐国也。
　　释曰。有说。于三业中用福业及不动业生西方也。三福即是福业。十六观若得上界定心。即不动业也。有说。非三业摄。以三业并据秽土业说不约净土论也。故净土业非三业也。
　　问曰。未知得生西方。有几种胜益。劝诸众生而往生也。
　　释曰。按称赞净土经观经及无量寿经四十八弘誓愿中。略举三十益。何者三十。一受用种种功德庄严清净佛土益。二大乘法乐益。三亲近供养无量寿佛益。四游历十方供养诸佛益。五于诸佛所闻法授记益。六福慧资粮疾圆满益。七速证无上正等菩提益。八诸大士等同一集会益。九常无退转益。十无量行愿念念增进益。十一鹦鹉舍利宣扬法音益。十二清风动树如天众乐益。十三摩尼水流宣说苦空益。十四诸乐音声奏诸法音益。十五四十八弘誓愿中永绝三涂益。十六真金色身益。十七形无美丑益。十八具足五通益。十九住正定聚益。二十无诸不善益。二十一寿命长远益。二十二衣食自然益。二十三唯受众乐益。二十四三十二相益。二十五无有宝女人益。二十六无有小乘益。二十七离诸八难益。二十八得三法忍益。二十九身有光明尽夜常光益。三十得那罗延力益。略举三十之益。广即无量无边。是以劝生西方。若在娑婆。久流生死唯有三十之损。何曾有彼益耶。
　　问曰。弥勒所问经说修十种念方得往生。一于一切众生常起慈心。二于一切众生不毁其行。若有毁者终不往生。三于一切众生深起悲心不残害心。四发护法心不惜身命。五于一切法不生非谤。六于忍辱中生决定心深心。清净不贪利养。七发一切种智心。日日常念无有休废。八于一切众生起尊重心。除憍慢心谦下言说。九于世谈话不生味著心。近于觉道意深起种种善根因缘。十不生愦闹散乱之心。正念观佛除去诸想。准此经文十念自别。如何乃以十声称阿弥陀佛而得往生。岂不错矣。
　　释曰。往生西方行门非一。或有三福。或十六观。或九品往生。所业各别俱悉得往生。净土受生。弥勒所问经。自陈十种往生之法而亦得生。观经自说下品下生临命终时称佛十念而得往生。各是圣教。互说往生净土法门。皆成净业。何因将彼为是。斥此言非。但自不解经。亦乃惑诸学者。譬如入流九品。县尉后宫。或能精熟一经。或为进士之学。或为流外勋品。或为七色出身。或作十年品子。皆得入流。悉为丞尉。岂限一业作文林郎业。往生亦复如是。非唯一行生彼西方。故定散两门备在观经之说。三辈修福出自无量寿经。唯念佛名。盖是阿弥陀教。或持大乘妙典。或复孝养二亲。世出世之善根。定非定之二业。只作两持身口二善俱生净土。岂局一门。子须广读众经开生正信。何得唯观一经。即作司南之论。将余圣教并非往生之因。何其惑也。又修因有万辈。得果有多阶。不可限以一因果无异类者也。
　　问曰。夫菩萨修行以利物为怀。大慈悲心念念常起。理须身游恶道。历三途愍彼沉沦皆令离苦。今乃舍此秽方。愿生净土。自求己乐不愿利人。无始有缘父母兄弟六亲眷属朋友。往还皆悉系关三界牢狱。弃而不救。绝无悲愍。岂成大士之心。方为菩萨之行。今愿生净土。非为善心。莫识所由。愿陈斯旨。
　　释曰。夫发菩提心。修菩萨行。要须起大慈悲。怜愍含识。广兴济度拔苦施安。然行有浅深。根有上下。若深学菩萨大悲增上。已得不退不畏己损。唯欲益他。并多在秽方广行利物。少生净土亲承圣尊。或浅行菩萨大智增上犹有退转。虽有悲愍苦恼众生。随遇恶缘退菩萨行。造众恶业失菩提心。广如菩萨本业璎珞经说法才王子等。此即二利俱失。自他并损。为此愿生净土离彼恶缘。亲近圣尊恒闻正法。与诸菩萨俱会一处。历事他方散华供养。复闻大乘真净妙法。念念增进无有退转。更无二乘阐提外道俎坏初学无上道心。虽复拔苦之心念念不舍。自利之行是利他行本。本若不固末亦不坚。是以先须愿生净土长养菩萨菩提根牙令使坚牢。纵遇恶缘亦无退转。方可离斯净土还生娑婆。救摄无始沉沦有缘父母六亲眷属朋友知识法界含灵。此义于安乐集中。绰禅师已广引。父母被溺将漂驶流。一子随后入水即救。救之不得。遂被溺死。一子归舍备办船艘。直往深流救亲困厄。此义亦尔。诸有智者以喻得解也。
　　问曰。净土论云。大乘善根界等无讥嫌名。女人及根缺二乘种不生。彼界云何得有声闻。而经中说有无量无边声闻弟子皆阿罗汉等耶。
　　释曰。此有四释。一释云。二乘种不生者。依瑜伽师地论说。有五乘众生。无始已来法尔成就五乘姓别。一菩萨乘。二缘觉乘。三声闻乘。四人天乘。五不定乘。言二乘种不生者。是缘觉乘及人天乘。以缘觉乘定受缘觉之果多生无佛世界。不可生于净土。以净土有佛。又不信有十方净土。人天乘唯是流转生死凡夫。不可生净土。以净土众生皆是当得无上菩提故。二释。前义不然。若以二乘种不生。取缘觉乘人天乘者。即声闻乘得生者。何故言大乘善根界。又言非但无三种体亦无三种名耶。今二乘种不生。不论人天乘。但于三乘之中除声闻缘觉二乘。名二乘种不生也。
　　问曰。若声闻缘觉乘种不生者。何故彼国有声闻耶。
　　答。言无二乘者。无定姓二乘。彼土二乘并是不定姓声闻。悉能回心入大乘也。天亲菩萨依瑜伽师地论造诸论。故摄论云。披阅决定藏以释摄大乘。决定藏即是瑜伽师地中决择分也。今造净土论。还依彼论之宗有五乘姓义。故言二乘种不生也。三依旧诸德释此文言。声闻有二种。一愚法。谓今生未能回小向大声闻。二不愚法。谓已能回小向大声闻。前者名二乘种。以不回心向大不信有净土。不愿生也。后名非二乘种。虽修小行以信大乘愿生净土也。四释云。彼以回心向大所修圣道断惑。皆为趣无上菩提。不名二乘也。以成佛果必定须断人法二执。正习双亡。证人法二空。究竟满足方得名佛。彼为先是小乘。厌人执烦恼。为此先断。取彼四果得名阿罗汉亦曰声闻。然非小乘也。阿罗汉名非唯小果。以佛亦得名阿罗汉。如四分律云。佛度阿若憍陈如已言。三千大千世界有二阿罗汉。一是佛。二是阿若憍陈如。故阿罗汉名非唯小果之称。声闻之名亦通大乘。故法华经云。我等今者真是声闻。以佛道声令一切闻。此即菩萨声闻也。我等今者真阿罗汉。于诸世间天人魔梵。普于其中应受供养。此即大乘菩萨。名虽与彼小果名同然。义有别。今净土声闻阿罗汉等。悉是趣求无上菩提之人。故非二乘种。亦非二乘名也。为已发大乘心。虽名声闻即非小乘名也。如法华经说。彼阿难回心向大。佛与受记名山海慧自在通王如来。至结集时取阿罗汉。岂是退大乘心。趣求小果。又维摩经云。迦叶言。我从是来不复劝人以声闻辟支佛行。何因结集之日劝阿难取阿罗汉果。故知阿罗汉果非小乘果也。阿难从佛授记后所行之行。悉是趣佛。故知即是大乘菩萨行也。然直往之人先断法执烦恼。修道人执烦恼至金刚心。方顿除即得成佛。从本已来直往菩萨先作意。唯欲断除法执。故留惑。至惑尽具佛一切智。以法执烦恼微细难除障三菩提大果。望声闻是白净无记。望菩萨是有覆无记。菩萨偏厌。故摄论云。智障极盲暗。谓真俗别执。是以偏先断也。人执烦恼障于涅槃。声闻之人深厌生死。唯求自利。不能修学佛一切智。故彼无心断于法执烦恼。法执烦恼不障涅槃故。诸声闻断人执尽得般涅槃。今此声闻在七方便中或七方便前位。中三品人为先求声闻。深厌人执烦恼。以于此惑作意断除。今生西方。虽复回心趣求佛果。为先厌人执烦恼。还依本习为说四谛。令具断彼人执烦恼见修两惑。断彼惑时。必须见于四真谛理用无漏圣道断此烦恼。断见惑名曰预流。非住彼道名预流也。断修惑已名阿罗汉。如阿罗汉无诸惑。故虽有此名只是菩萨之行。渐顿两人俱行菩萨行。并趣求佛果。虽并得名菩萨。然迂回人亦得名声闻。以因声悟道复本是小机。亦得名菩萨。以彼趣求大菩提故。菩萨之人以直往故。但名菩萨。不名声闻。以本不是因声悟道故。佛以二名简彼惭顿二众弟子。故言无量无边声闻弟子。皆阿罗汉。非是算数之所能知诸菩萨亦如是也。
　　问曰。众香世界与极乐世界。俱是大乘清净佛土。何因众香世界无有声闻辟支佛名。唯有清净大菩萨众。而极乐世界乃有无量无边声闻弟子。此声闻众岂非小乘耶。
　　释曰。此二佛土虽俱是彼大乘之界。然其圣众有通有局。众香世界唯是趣大乘之人。于此娑婆修行八法。无疮疣。生彼净土。唯闻顿教大乘。故经说。彼唯有清净大菩萨众。无二乘名也。极乐世界通彼回小向大声闻。生彼净土。通闻渐顿二种大乘会三归一之教。发趣大心。行菩萨行。以先宿习断人执惑。虽行菩萨道。然先断其烦恼障种。故得名为声闻阿罗汉。虽曰声闻。以佛道声令一切闻也。虽曰阿罗汉。于诸世间应受供养也。故俱并是大乘之界直往迂回二众别也。
　　问曰。如小乘四决择分善根中。燸不受邪教。顶不断善根。忍不生恶趣。世第一法必入圣道。此即至于下品忍位。方得恶趣非择灭也。菩萨为利生不受变易生死。犹自未得三恶趣非择灭也。如何一生净土极恶凡夫。一声十声称念佛号。即得永绝三恶趣而不生也。
　　释曰。决择分善根小乘位人。居在秽土退转之处。燸顶二善根犹为退位。故至忍善根方得恶趣非择灭也。然萨婆多宗亦许别义。于忍位前得恶趣非择灭。然不决定。今生西方犹处殊胜。常睹圣众。恒闻妙法。殊胜行愿念念增进。前前恶业渐渐消灭。后后善品念念增修。阙彼恶缘故得非择灭。得不退转。以愿力故往诸恶趣。拯拔沉沦。愿力受生。不由业往不落恶趣。其义不妨也。

　　释净土群疑论卷第五



　　释净土群疑论卷第六

　　　　西都千福寺大德怀感撰
　　问曰。为一切众生求生净土悉得生耶。为亦有不得生耶。若悉得生众生界无穷。何因极乐国土有终尽日。阿弥陀佛有涅槃时。又花聚菩萨及山海慧菩萨不应发愿。若有一众生生阿弥陀佛国未尽。若我先生者我终不取正觉。亦不得言众生生尽我最后生也。若有不令生者。何因五逆十恶诽谤正法罪之极重而得往生。何有罪人更过此者不得生也。又经言亦令一切众生得生净土。不得生者。应非众生。又大悲世尊慈心普遍。何因独隔一数。而不令其生耶。无限大悲有不平等过也。
　　释曰。此有二释。一释。一切众生悉令得生。以佛大悲心无限量。等起慈心咸与利益。弘誓大愿不简怨亲。故一切有情无不生也。若尔前所设难复云何通。答。虽尽令生而众生志愿种种差别。或不信正法。或乐著小乘。或爱处秽方。或大悲拔苦住兹秽土。拯救含生。或乐往生佗余佛国修行供养。如是种种异行异心。不可并令俱生极乐。虽并得生无尽生者。譬如一切众生皆有佛性。虽当成佛未必尽成。如也尽成众生界尽。此亦如是。前义不妨。且观一类乐生西方机缘略尽。菩萨发愿如来灭度也。二释。亦有不令生西方者。如经说言。应度者皆已度讫。又言。化缘既尽迁神涅槃。以此准知。约有缘说。不据一切众生总论。虽佛广大心尽众生界。然其受化唯度有缘。故往生有终尽之机。如来有灭度之日。菩萨致最后往。观音成补处之位也。故此往生之徒。非遍一切者也。
　　问曰。既言净土无女人。如何鼓音声王陀罗尼经。说阿弥陀佛其国号曰清泰。圣王所住其城纵广十千由旬。于中充满刹利之种。父名月上转轮圣王。其母名曰殊胜妙颜。子名月明。奉事弟子名无垢称。智慧弟子名曰揽光。神足精勤名曰大化。魔王名曰无胜。提婆达多名曰寂意。若无女人如何有母耶。
　　释曰。今为三释。一释云。佛有受用身变化身。观经说者。是受用身。鼓音声王经说者。是变化身也。又受用身中化分段生死诸位菩萨。现胎生身有父母等。化变易位现化生身便无父母。二释云。此父母城邑等并是诸功德法。如维摩经说。智度菩萨母。方便以为父等。亦以诸功德作种种人名。说种种法。如文殊师利于觉城东遇善财童子。此觉城东还是功德名也。此亦如是。以诸功德为父母等名也。言国清泰者。此显如来最清净法界也。性净曰清。体宽称泰。万德依止故言国也。其城纵广十千由旬者。此显如来大圆镜智也。其智具含十智。能有十力。因十度成故名十千由旬也。于中充满刹利种者。刹利种王种也。镜智之中有于法王恒沙功德诸法种子。故言充满刹利种也。父名月上者。此金刚三昧也。夫月以破闇为能。三昧除惑为用也。转轮圣王者。夫金轮王尊诸粟散。金刚喻定胜余三昧也。殊胜妙颜者。夫一身之中颜面第一。六度之内般若称尊。般若殊胜为大师之母也。子名月明者。佛喻于日。光明第一菩萨功德名之曰子。次称月明也。奉事弟子名无垢称者。此显如来平等性智。常观镜智名为奉事。不与惑俱号无垢称。智慧弟子名揽光者。此显如来妙观察智。一切诸法无不明了。故曰揽光。神足弟子名大化者。此显如来成所作智。起身语意种种变现。故名神足。此三智也居镜智之后名弟。从镜智而生曰子也。魔王名无胜者。此显如来大悲功德也。佛以大悲怜愍含识。常在生死拔苦有情。魔乐生死。故曰魔王。此大悲超二乘之悲上。故名无胜也。提婆达多名曰寂意者。烦恼喧动恼乱行人喻于调达。如来观诸烦恼即是涅槃。故提婆达多名为寂也。此乃约诸功德。以立父母等名。非是净土之中阿弥陀佛别有胎生父母也。三释云。如悲华经等说。诸佛成道于净秽土。所现成道种种不同。或有菩萨。于彼国生修菩萨行。即于彼国成等正觉。世界不变。名号与劫亦无有异。或有菩萨。于彼国土生。即于彼国成等正觉。世界不变。名号与劫更别立称。或有菩萨。于彼国生修菩萨行。即于彼国成等正觉。当成佛时世界即变胜前世界。名号与劫悉皆改转。如观音授记经中具说。或有菩萨。于此世界生已。往他世界成等正觉。具如悲华经说。此并菩萨因中发愿不同。故有如是差别。又如诸经中。或有菩萨。童子出家成等正觉。或有菩萨。纳妻生子。弃舍五欲成等正觉。或有此世界生于中成道。有他世界生他世界成道。如法华经说。如龙女。于此娑婆世界畜生道生。后往南方无垢世界。舍彼女身即成男子。成等正觉。又花光如来是于胎生。于净土中成等正觉。故经言。佛为王子时弃国舍世荣。于最末后身出家成佛道。以此准知。花光佛于他世界受于胎生。于净土中成等正觉。若非胎生。宁为王子。弃国舍世荣也。今阿弥陀佛亦尔。于清泰国受彼胎生。于极乐国成等正觉也。
　　问曰。如舍利弗大目连等。所得五通不越三千大千世界。如何生彼凡夫。即能下至见闻神通等。超过百千万亿诸佛世界。以此准知。往生净土者。皆是大根大行菩萨往生。非是凡夫所能生也。
　　释曰。此义不定。不可以秽土圣人所得五通胜于净土凡夫类也。只如北郁单越定报千年。何妨非想非非想天寿命八万劫得有中夭之者。岂以天业报长。不许有中夭之寿。净土亦尔。虽是凡夫。以受生业胜。或净土报强乘佛本愿。或托圣威灵。或资生缘好。或获大乘妙定。缘此得通。胜此方圣。何所怪也。又五趣中阴将求受生。所得业通超二乘修得神通。何妨净土众生得通胜于此圣也。故经说言。声闻独觉无漏善根。不如初心始业菩萨有漏善根。
　　问曰。未知往生西方众生。为是分段生死。为是变易生死。
　　释曰。彼土菩萨八地已上一向是于变易生死。七地已还初果已上。或是分段。或是变易。直往三贤及十信等。皆唯分段。然寿命无量无边阿僧祇劫。三十二相。真金色身虚无之身无极之体。五通自在微妙难思也。
　　问曰。净土之中既言无苦。未知三苦八苦之中。无何苦也。
　　释曰。若依小乘婆娑等说。佛身犹有三苦具足。八苦之中犹有五苦。谓生苦．老苦．病苦．死苦．五取蕴苦。唯无三苦。谓爱别离苦．怨憎会苦．求不得苦。以如来身十五界是有漏。谓五根．五尘．五识。三界通有漏及无漏。谓意界．法界．意识界。以是有漏身故。有生等五苦。然断贪嗔痴等诸烦恼结。无三苦也。以爱别离苦是爱结。怨憎会苦是恚结。求不得苦是贪结。佛虽愍诸释种为琉璃王所诛。而非爱别离苦。调达出血。栴遮系盂。火坑毒饭众怨来集。非怨憎会苦也。聚落乞食空钵而归。遇饥馑世乞求不得。虽属此事。非求不得苦也。大乘之中。以佛世尊五蕴十二处十八界皆是无漏故。涅槃经云。诸佛所师所谓法也。以法常故诸佛亦常。又言。舍无常色获得常色。受想行识亦复如是。维摩经言。佛身无漏。诸漏已尽。如是等诸大乘经减言。佛身唯是无漏。三苦八苦唯是有漏。故诸佛身无诸苦也。十地已还凡夫已上有二释。一释云。三苦之中有行苦坏苦。八苦之中有一苦。谓五取蕴苦。以十地已还由受有漏变易分段诸报身故。又于行苦。有漏迁流是行苦也。诸有漏乐生时乐。住时乐坏时苦。故有坏苦也。彼无逼迫身心忧苦。唯无苦苦也。初受彼身。虽名为生。非众苦所依。又无胎藏逼迫。无生苦。命极长远无量无边阿僧祇劫。纵令凡夫还入变易生死。究竟成佛无死苦。舍彼命愿生秽土。救苦众生。虽死非苦也。以心忻乐愿舍报修慈悲故。此五蕴报从惑所生体是有漏。即五取蕴苦也。净佛国土四大安稳无病苦。形无衰损。无老苦。胜友恒集无爱别离苦。恶人不生。无怨憎会苦。资缘无乏。无求不得苦。二释云。极乐世界八苦同前。三苦之中唯有行苦。由受分段变易报故。虽有乐受以唯清净。常恒相续无有间断。究竟永证寂灭之乐。虽有少息而不生苦。非坏苦也。故彼净土言无苦也。无苦苦坏苦也。
　　问曰。既彼净土虽无苦苦等。而犹有彼行苦等。如何得名为极乐也。
　　释曰。三苦之中唯有一苦。八苦之内亦唯有一苦。既三中无二。八中阙七。唯虽有余一不名有苦。如涅槃经言。如河少水亦名无水。如食少盐亦名无盐。又如毗昙言。大海一渧须弥一尘。不可说言有山海也。今此亦尔。纵有少苦。不妨得名为极乐也。又逼迫不安。在身在心名为忧苦。彼土俱无名为极乐也。
　　问曰。观经言。分身化阿弥陀佛化观世音大势至。集极乐世界度苦众生。彼土既云极乐。即应无苦众生。何因乃言集极乐国度苦众生耶。释曰。今言度苦众生者。为度自土苦众生。为度他土苦众生耶。
　　答。通度自他土苦众生。
　　问曰。自土既无苦众生。云何度自土苦众生。他土虽有苦众生。应须往彼度苦。何因乃集极乐。远度他方苦耶。
　　答。自国众生虽无苦。然有二种生死分段变易有漏有为行苦之苦。如来同集为说妙法。令速出离二种生死成就法身。故名度苦。他国众生或宜身往亲自救拔。故分身佛遍满十方。如此土众生净土业成临命终化佛来迎往彼。或宜归还远为利益。故集本国遥拯沉沦。或言度苦众生。化佛集自土中化诸菩萨。令兴大悲心。舍自土乐。遣生他方行大悲行教化十方有缘众生。故言集极乐国度苦众生。如经论言。八地菩萨由多寂证真如理。不肯出定教化众生。诸佛摩顶。劝令出定教化众生。即其义也。故维摩经言。此土菩萨于诸众生大悲坚固。又言。是人乃能舍清净土。而来乐此多怨害处。
　　问曰。阿弥陀经言。其国众生无有众苦。但受诸乐。未知八识之中几有识种。而与乐受相应乎。
　　释曰。八识之中。七八两识一类相续。缘境微细难可了知。纵处阿鼻地狱极苦之处。纵生三禅极乐之处。而此两识唯与舍受相应。乃至佛果大圆镜智平等性智相应净识。亦唯恒与舍受相应。以此准知。极乐世界此七八识恒与舍受相应也。余六转识与三受相应。谓喜乐舍。在意与喜乐受相应。在五识与乐受相应。舍受通与一切相应。以称赞净土经言无有一切身心忧苦。唯有无量清净喜乐。是故名为极乐世界。以此准知。净土六识之中但无忧苦无妨有舍。以诸喜乐心后。至歇减位多皆与彼舍受相应。又彼舍受体非逼迫。善业所感。故得与彼舍受相应。又彼众生起未至定及与中间禅第四静虑已上诸定。如何不许与舍受相应。以此准知。虽名极乐亦得与其舍受相应也。若谓不然。彼亦不得与喜相应。以彼土名极乐界故。虽土名极乐而得与喜相应。何妨名极乐亦与舍受相应也。
　　问曰。分段生死大智度论文等。言受虫身肉身。大品经言。阿鞞跋致菩萨身中无八万户虫。彼既有分段生死。故须有虫身也。若有者。阿弥陀经言彼佛国土无三恶趣。复云何有八万户虫。进退相违。如何解释。
　　释曰。净土众生虽受分段。而无有彼八万户虫。大智度论及大品经。说是虫身据秽土说。且就秽土。色界诸天虽是凡夫。身中尚无八万户虫。及三灾起坏劫时末先坏三恶趣。尔时人中所受。于身犹自无有八万户虫。以三恶趣先已坏尽。何况净土清净妙色身。虽是分段。而无有是诸虫身也。
　　问曰。何故称赞净土经说。西方去此世界过百千俱胝那庾多佛土。此即四远之中。是于处远。观经乃言阿弥陀佛去此不远。二文相违。请辨其义。
　　释曰。案极乐之邦去此世界百千俱胝那庾多佛土。诚为处远。今言不远。自有别义聊陈十释以会斯文。一佛力不远。二方便不远。三应现不远。四自心不远。五守护不远。六有缘不远。七本愿不远。八来迎不远。九往生不远。十不放逸不远。一佛力者。经言。以佛力故当得见彼。二方便者。经言。有异方便令汝得见。三应现者。经言。阿弥陀佛住立空中。四自心者。经言。是心作佛是心是佛。五守护者。经言。常来至彼行人之所。六有缘者。经言。有缘众生皆悉得见。七本愿者。经言。宿愿力故。有忆想者必得成就。八来迎者。经言。与诸化佛来迎行人。九往生者。经言。如弹指顷即生彼国。十不放逸者。如涅槃经第三十卷云。夫放逸者。虽得近佛及佛弟子。犹名为远。今但能专心不行放逸。即名近佛。不名远也。以具斯十义名不远也。
　　问曰。观经言。是心作佛。是心是佛。诸佛正遍知海从心想生。云何是心即能作佛也。
　　释曰。案唯识之理。心外无别法。万法万相皆是自心。故起信论言。心生诸法生。心灭诸法灭。维摩经言。随其心净即佛土净。又言。心垢故众生垢。心净故众生净。故知万法皆心变现。当用此心观彼佛时。阿弥陀佛为本性相。众生观心缘彼如来。不能心外见佛真相。当观心变作影像相。是影像相名曰相分。能观之心是于见分。见相两分皆不离于自证分。见分之力能现相分。故名是心作佛也。此相分即是自证分心。无别有体。故名是心是佛。欲观如来一切功德。皆用自心所变影像。故名诸佛正遍知海从心想生也。或由心想修种种行。为万德因名正遍知海从心想生。故贤护经第二初言。菩萨亦尔。一心善思见诸如来。见已即住。住已问义。解释欢喜即能思惟。今此佛者从何所来。而我是身复从何出。观彼如来竟无来处及以去处。我身亦尔。本无出处。岂有转还。彼复应作如是思惟。今此三界唯心。是心有佛。何以故。随彼心念还自见心。今我从心见佛。我心作佛。我心是佛。我心是如来。我心是我身。我心见佛。心不知心。心不见心。华严亦言。心如工画师。画种种五阴。一切世间中无法而不造。如心佛亦尔。如佛众生然。心佛及众生此三无差别。心有垢位名曰众生。心纯净时名曰为佛。即其义也。
　　问曰。观经言。若见眉间白毫者。八万四千相自然当见。云何得见无见顶相。
　　释曰。有释者言。此无见顶相既名无见顶。实不可见。然言见八万四千相者。此实除无见顶相。但见余八万三千九百九十九相。以少从多。总名为见。其实不见斯一相也。不尔名义遂即相违。如须弥被焚唯一尘在。大海将竭唯一渧在。不可说言有山海在。此亦如是总观诸相。皆悉周遍。唯此一相不可观见。不可说言不观诸相。有释言。此相虽复不同诸相。多分不见。名无见顶相。佛威神力加被众生。于观行中还复得见。然他受用身变化身等。从首至足皆为物现。令得瞻仰利益有情。他既不见。即无利益。何得名为他受用身。即应此之一相非他受用。为显此相殊胜第一令物尊重。多不得见故。名无见顶相。复为众生现斯众相。令他受用尊重修者。何妨得见。如释迦佛为剃除发上令见顶。彼佛亦然。不可执文以取其义。即令一切众生观见此相。
　　问曰。如观经第九观中。本欲观阿弥陀佛身相光明。计作观成。只合观见阿弥陀佛。何因见阿弥陀佛。乃更得见十方诸佛耶。
　　释曰。此有三义。得见十方诸佛。一由诸佛功德悉皆同等。皆有自利利他化益平等。故观一佛即见十方诸佛。故文殊般若说一行三昧云。能于一佛念念相续。即是念中能见过去未来现在诸佛。何以故。念一佛功德无量无边。亦与无量诸佛功德无二。不思议佛法等无分别。皆乘一如成最正觉。悉具无量功德辩才。二释。以见一佛得念佛三昧除障灭罪故。能通见十方佛也。三释。阿弥陀佛光明遍照十方世界。因光得见十方佛也。般舟三昧经说。跋陀和菩萨请释迦牟尼佛言。未来众生云何得见十方诸佛。佛教令念阿弥陀佛。即见十方一切诸佛。以此佛特与娑婆众生有缘。先于此佛专心称念。三昧易成。除障灭罪。光明遍照见十方佛也。
　　问曰。观经言。作此观者生诸佛前。何因观阿弥陀佛愿生西方。只应言生阿弥陀佛前。而乃说言生诸佛前也。
　　释曰。此有四释。一释言。作此第九真身观时。非直见阿弥陀佛。亦见十方一切诸佛。是故非直生极乐国。亦得随愿通生诸佛国。故言生诸佛前。二释云。虽见十方诸佛。然作此观。本拟往生西方。如何通生诸佛国也。而言诸佛前者。以此观胜。行者得生西方之时。非直见阿弥陀佛。即见十方一切诸佛。故言生诸佛前。三释言。此阿弥陀佛虽是一身。国中化佛其数无量。行者初生之时化佛云集。皆来摩顶。为其说法。化佛非一。故言生诸佛前。四释言。阿弥陀佛虽现一身。而此一身多佛同变。相虽是一。其体实多。以多诸佛于一众生皆悉有缘。并悉共变。阿弥陀佛同在一处。犹如多盏灯光光各别不相障碍似同一光。佛身亦尔。诸一一佛各变一身。虽似一身其实多身。虽生一佛前即名生诸佛前也。
　　问曰。法华经言。假使满世间皆如舍利弗。尽思共度量。不能测佛智。斯即凡夫二乘无能测佛之智。又论文说。地度人度根度诸他心智不得相缘。如何观经言。若见佛身即见佛心。佛心者慈悲心是。有经言。猕猴献蜜亦知佛心。又有经言。大目犍连以他心智观佛心。念阿难为侍者。犹如日出东方照于西壁。前经言不能测佛智。后经说能观佛心。二经既殊。若为通释也。
　　释曰。萨婆多部释此义言。佛有二种心。一曾得心。二未曾得心。佛若起未曾得心。舍利弗等尽思度量不能得知。若起曾得心。乃至猕猴等亦知佛心。解深密经佛自释言。佛见分心十地菩萨等所不能知。起相分心一切凡夫悉皆知也。今言亦见佛心者。是见相分心也。经言佛心者大慈悲是也。然佛有缘理内证智心。有缘事外观众生心。如缘理内证智心。是自证分心。佛佛相知。十地不测。缘事外观众生见分心。亦佛佛相知十地不测。缘理及事外观众生相分心。如来加被。乃至猕猴亦知佛心也。
　　问曰。九品生人依何位地。以分九品。
　　释曰。粗分九品有于二家。细分九品乃有多说。言二家者。一释。此之九品并是十信菩萨。约住约退。造善造恶。升降不同分成九品。初三品人是十信不退住本位人。行有浅深。成上三品。中三品人退大乘心发小乘意。退大乘行修小乘业。行有浅深成中三品。下三品人退大乘心起生死心。退大乘行造生死罪。罪有重轻成下三品。二释言。发大菩提心修行菩萨行。行有浅深成上三品。发小菩提心修行声闻行。行有浅深成中三品。不发大小二乘心。不修大小二乘行。唯起生死心。唯造生死罪。造罪有重轻。成下三品。此即粗分九品也。细分九品者。且上品三人诸师取舍有多同异。一师言。上品上生四五六地菩萨。上品中生初二三地菩萨。上品下生地前三十心菩萨。一师言。上品上生十回向。上品中生十行。上品下生十住。一师言。上品上生地前三十心。上品中生十住末心。上品下生十信初心。一师云。上品上生十行十回向。上品中生十住。上品下生十信。一师云。上品上生十住初心。上品中生十信后位。上品下生十信初位。一师云。上品上生取十信及十信前能发三心能修三行。悉名上品上生。上品中生。上品下生。唯取十信已前发菩提心修善凡夫。起行浅深以分二品。所以诸师判此三品高下不同者。以无生法忍经论判位或下或上。仁王般若说。无生法忍在七八九地。诸论之中说。无生法忍在于初地。或在忍位。菩萨本业璎珞经说。无生法忍在十住位。华严经说无生法忍在十信位。占察经说。无生法忍在十信前凡夫位。故诸师各据一位得无生法忍。分上三品高下不同也。中三品中一师云。中品上生是三果人。中品中生是七方便人。中品下生人是种解脱分善根人。一师云。中品上生忍位人。中品中生顶位人。中品下生暖位人。一师云。中品上生暖顶忍位人。中品中生前三解脱分善根人。中品下生曾种解脱分善根人。一师云。中三品人并是种解脱分善根人。只由持戒得有浅深及不持戒人但行世善。以分三品。不约位地上下分成三品也。下三品人只由遇缘造罪多少轻重不同。分成下三品。无别位地也。无生忍有六位。一闻慧。在十信前。二生胜解。在十信后。三思慧。在十住后。四修慧。在暖后。五证得。在初地。六相续。在八地。此在因中佛果圆满。
　　问曰。未知往生皆得不退。何故上品中生言。经七日应时即于阿耨多罗三藐三菩提得不退转。
　　释曰。此上品中生人。十信五心已前人。十信第六心名不退心。生经七日得彼第六不退之心。故名于菩提得不退转。初往生时即名不退者。此约处不退说。此两经文各据一义。不相违也。
　　问曰。何因九品往生皆于阿弥陀佛乘其本愿。来迎行人生佛国土。唯中品下生不言圣众来迎。有何意也。
　　释曰。准依四十八大誓愿。若不来迎不取正觉。又下品三生犹得圣来。准上准下。必应圣迎。然不述者或是翻译者脱。或是略而不述。有释。中品三人佛以大慈大悲。临终之时而来迎接。非是本愿故。中品下生者。佛不来迎。非是经文脱也。以四十八弘誓愿中说。设我得作佛。十方众生发菩提心。修诸功德。至心发愿。欲生我国。临命终时假令不与大众现其人前者。不取正觉。此愿中既言。发菩提心修诸功德。不与大众现其人前者。不取正觉。此发菩提心言。是发无上大菩提心。此中品等三人犹未发无上菩提心。但是修诸功德愿欲生者。虽得往生佛不来迎。不违本愿。以不发菩提心。非是当于大誓愿也。药师经中。说八菩萨示其道路令生西方。此即佛不来迎。佛若来迎佛自引去得去西方。何须药师琉璃光佛遣八菩萨示其道路也。故知无佛所以佛不来迎者。亦是不违本誓愿。以彼人先虽修道。以非专心决定故。不是至心发愿欲生彼国故。药师经言而未定者。若是至心发愿。即非不定之人也。又彼经所明之行。当此中品三人。非当本愿也。又菩萨处胎经说。众生作西方业。多分不得生于西方。生于懈慢国中者。此非是专修西方之业至心发愿之人。以行业不专发愿不至。不当本愿。故不来迎。佛若来迎即是西方净土业成。岂容佛迎而生懈慢国也。为无量寿经说。三辈人皆发无上菩提之心悉得佛迎。纵令不见犹当梦见而得往生也。
　　问曰。何故观经说下品上生。至心称佛。灭五十亿劫生死之罪。下品中生闻佛功德。下品下生称彼佛名。俱灭八十亿劫生死之罪。何为同念一佛。功德不殊。灭彼罪愆少多有异也。
　　释曰。此有二意。一释言。一念佛功德齐理应灭罪无别。但以三品罪人恶业有其多少。下品上生罪少。唯有五十亿劫之罪。障生西方。下二品人罪渐多。故有八十亿劫等罪。为彼罪有阶降。说灭多少不同。非是念佛功德殊令其灭罪差别。譬如壮士有力能负八斗之米。有人唯有五斗。遣彼壮士持行。非壮者不能多擎。只是米元五斗。此义亦尔。下品上生唯有五十亿劫之罪。佛随彼罪多少。言灭五十亿劫。下品中生罪重前品。三十亿劫随其罪障。言灭八十亿劫。下品下生其罪最重。故令具足十念称阿弥陀佛。于念念中灭八十亿劫生死之罪。故此三品说灭罪殊。非是念佛功德有差别也。二释言。念佛名号虽复不殊。由念佛心至诚差别。故令灭罪多少不同。下品上生罪业轻薄。死无恶相。怖心不极。虽至诚念佛但能灭彼五十亿劫生死之罪。下品中生地狱猛火一时俱至。罪人忙怖念佛至诚。由心彻到灭除八十亿劫重罪。问。若然者下品下生忙怖最重。应言念佛更灭多亿。何故同前八十亿劫。答。行者命终时其气力虚。微尽力至诚。只至于此力有分齐。岂能多耶。以罪既多障生净土。令具十念。灭罪方同始得往生清净佛土。譬如神剑能斩大木。如其多用力入木即深。如不多用力斩木便浅。非剑有利钝。盖人力之强弱不同。此亦如是。佛之功德虽复无差别。然其念者至诚有异。故令灭罪多少不同也。
　　问曰。何因闻十二部经首题名字。只灭千劫重罪。念佛一声乃灭五十亿劫重罪。般若云。闻经不逆。胜供养八百四千万亿那由他诸佛也。
　　释曰。彼经供养佛是好时。然供养佛是有相心。供养功德少。持经是恶时。作无相心。持经功德多也。今此闻经念佛同是恶时。悉但有相。然与阿弥陀佛宿旧缘熟。恶世称佛生信极难。佛能弘经。是以称佛灭罪多彼闻经也。
　　问曰。下品下生人罪虽多下品中生。五逆谤法何因。下品中生但闻佛功德。即得往生。下品下生乃须具足十念。称阿弥陀佛方生净土耶。
　　释曰。有二释。一言。计五逆等愆。只合六劫受罪。然有九八十亿劫罪者。以此人造兹重罪。长养过去诸余业。皆令有力。能招九八十亿劫生死之报。如一念嗔心现前。能烧一切善法。能障百千法门也。此亦如是。造此重罪。能增过去恶业。皆有力势。能感恶报。障生净土也。二释。此五逆罪唯感五劫受苦。然谤法罪经说受苦劫数长远。如大品经及佛藏经说。谤法人堕此阿鼻地狱。此间劫坏更生他方地狱中。如是展转经无数劫。故须十声称佛灭八十亿劫重罪得生净土也。
　　问曰。何意往生法门非唯一法。垂终之日偏令念佛。不教余善。有何义耶。
　　释曰。命终之人偏教念佛。以此七义胜。不教余法。七义者何。一胜。二少。三易。四灭。五缘。六迎。七生。一言胜者。一切凡圣若人若法。无过于佛。最尊胜。二障断尽。万德周圆。自觉觉他觉行穷满。悲愍众生。过逾一子。是诸有情大归依处。为洲为渚。是救是归。故须至诚称念佛。二少者。诸修善中唯此念佛言辞最少。余诸法门悉皆多也。临终之日命在斯顷岂能更修余多法也。三易者。于诸修行法门之中。唯此念佛最易修习。将终之际百苦缠身。气力衰微。万事俱舍。劝令念佛犹恐不成。更说余门。诚难习学。简斯易法。教彼令修也。四灭者。此专念佛言约易修。一念至诚即能灭八十亿劫生死重愆。永绝娑婆三途苦报也。五缘者。阿弥陀佛旷远劫已来。共众生结缘极重。有于供养见闻随喜同行等缘。乘此宿因一心称念。寻声则救永绝五烧也。六迎者。以念佛罪垢灭除。阿弥陀佛乘本誓愿。与诸圣众亲自来迎。余法不然。故须念佛也。七生者。如彼愿言乃至十念若不生者不取正觉也。以斯七义胜诸法门。故劝众生。终时念佛也。
　　问曰。一念十念阿弥陀佛得生西方。为是唯用此念佛而得往生。为更藉余法门方得生耶。若唯取此念者。未解此念。经虽说言即是具足无上功德。如何一念即成无上功德也。
　　释曰。功德无量。岂要须藉长时多修方成无量也。自有长时多修而是少福。自有少时少修而是多福。其义如何。如金刚般若言。初日分中日分后日分。各各以恒河沙等身命布施。如是无量百千万亿劫以身布施。若复有人闻此经典。信心不逆其福胜彼等。无量百千万亿劫时长也。舍恒河沙等身修多也。一一皆害其命苦多也。虽复具有三多。而其福少。若复有人身少也。闻此经典时少也。信心不逆行少也。而得功德过逾前福。此是上圣校量。非是下凡测度。岂不信也。今此一念念佛即是具无上功德。亦是大师真语。何得怀疑也。又以一念念佛即过百千万亿劫修道故。成功德多也。如法华经说。若复有人。受持六十二亿恒河沙菩萨名字。复尽形供养饮食衣服卧具医药。于意云何是善男子善女人功德多不无尽意言。甚多。世尊佛言。若有人受持观世音菩萨名号。乃至一时礼拜供养。是二人福正等无异。若受持六十二亿恒河沙菩萨名号。复供养四事。计用时即已经百千万亿劫。始尔暂时称观世音菩萨名号。供养一种。此多时功德同于少时之福。十轮经说。若人于百大劫。至心念观世音菩萨等。不如一食顷念地藏菩萨。若百大劫念观世音菩萨。况前校量。即当过百千万亿不可说恒河沙菩萨名号供养也。若多劫中念地藏菩萨。不如一声至心念阿弥陀佛。功德无量无边也。如是将佛比地藏菩萨。将地藏菩萨比观世音菩萨。将观世音菩萨比余菩萨六十二亿恒河沙等挍量。即当念佛一声功德胜无量阿僧祇恒河沙数菩萨名号供养四事。此即一念念佛即过念余菩萨。一阿僧祇二阿僧祇劫修道。如何念佛而功德少耶。可须以此校量知多功德也。
　　问曰。若以此校量实成无量功德。深合仰信。欢喜称念定得往生。而法华经言。若人散乱心入于塔庙中。一称南无佛皆已成佛道。若一声称佛。即得往生西方。亦一声念佛即得成于佛道。若得成者。即应十方世界无一凡夫。悉能称佛皆成佛也。若一声称佛未得成佛。但是成佛远因。更须渐渐积功德具足大悲心。万行周圆三祇劫满方成佛果者。此临终一念十念何必即得往生。亦须渐渐熏修具足诸波罗蜜方得往生净土。
　　释曰。此不成例。佛无九品差殊。悉须万德齐备。必假长时长劫方始道成正觉。法华经为对声闻之人。作如此说。但能发无上菩提之心。乃至散乱念佛。终是佛果之因。后能广修诸度。即得成等正觉。声闻纵多修道。不趣无上菩提。为此不能成无上果也。彼经为对声闻会二归一。故作是说。不例观经等往生义也。一声十声念佛功德。虽得往生净土。还是凡夫。众生往生九品不同。许其行有多少。还是凡夫所摄。何妨一念即生佛土。若无九品差别。为因皆须一种。必须具修万行方成十方世雄。故不可为例也。

　　释净土群疑论卷第六



　　释净土群疑论卷第七

　　　　西都千福寺大德怀感撰
　　问曰。念阿弥陀佛所得功德无量无边。上来具引经文。及校量显胜成。如妙释信受奉行。然未知。念余佛名功德亦无量不。
　　释曰。此有二义。一释云。念一切佛悉得无量功德。无有差别。以诸如来悉具无边功德。悉断一切人法障。尽功德圆满。为此无有念有胜劣功德不同。若尔何故如来于诸经中。偏赞念阿弥陀佛功德无量耶。答。其实功德悉皆一种。但以浅识凡夫不能遍念。是以如来偏赞一佛之功德。令其至心摄念。其至心功德即多。此是如来密意方便也。犹如受大戒于僧众中。悉是清净堪为戒师。无有胜劣。随其受者标心一师以为和上。发其戒缘即胜余者。此亦如是。专心一佛功德即多。由心专至也。又有释云。诸佛如来虽复功德悉皆平等无有胜劣。然以众生于其佛所久昔已来结缘差别。如摄论唯识等咸云。众生由法尔力。属师不同。或多属一。或一属多。若属此佛此佛能度。不属余佛余佛不度。属此佛者。至心称念功德即多。即来救拔。其不属者。念功不多。亦不来救。
　　问曰。如无量寿经言。小行菩萨及修习少福德者。皆当得生极乐世界。阿弥陀经言。不可以小善根福德因缘得生彼国。二经相违如何会释。
　　释曰。各有一意。所据不同。不相违也。无量寿经言少者。言数少也。阿弥陀经言多用也。彼人唯念阿弥陀佛。更不修余六波罗蜜诸道品法。长时长劫难行苦行。唯有念佛功德。无余修道之福。故名少也。此念阿弥陀佛。一声已上即是无量无边殊胜功德。故名多也。故无量寿经下卷云。十方恒沙诸佛如来。皆共赞叹无量寿佛威神功德不可思议。诸有众生。闻其名号。信心欢喜。乃至一念即得往生。住不退转。又言。其有得闻彼佛名号。欢喜踊跃乃至一念。当知此人为得大利。即是具足无上功德。称赞净土经言。得闻如是无量寿佛无量无边不可思议功德名号。以此等经文证知。即是多功德也。故约数约用。名少名多。不相违也。如一摩尼珠亦名为少亦名为多。言少者。此珠唯一。其量不大。愚人不别将为少。故轻而不取。亦名为大。此一宝珠价越三千大千世界。识者所重。故言多也。念佛亦如是。名多名少。据义不同也。
　　问曰。如上所释。念阿弥陀佛。以种种义挍量。显胜功德甚多。深生信敬。不敢诽谤。然此所得功德甚多。为由无所得心作无相。念阿弥陀佛真实法身。功德多耶。为但以有所得心作有相。念报化等身。功德亦多耶。
　　释曰。俱悉多也。法身离相万德真体。能以无所得心。体真念佛理。然功德不可思议。如浅学之人。未能作其无相之念。但以有所得心。观如来清净色身殊胜相好恒沙万德。至诚称念亦获无边殊胜功德。如下辈三人。生来造恶垂终称念彼佛名号。岂能作彼无相念耶。信知有相心念亦获无边胜福也。又欲断二障。必修无相之念。今植彼因亦修有相念佛。又真佛权佛理事不同。无相有相修因亦别。理无违也。
　　问曰。若作诸法实相观。能灭微细罪障。胜于念佛灭粗业者。何不命终之际教观实相。而乃劝令称佛名号耶。
　　释曰。诚如所责。然以四义不可教其作实相也。一人恶。二法深。三苦逼。四时促。人恶者。此人生来未曾修善。但令念佛犹恐未闲。况能解了诸法实相。法深者。二空真如法性平等。理致幽远。卒作难成。不可教也。苦逼者。平生学人常修此观。苦恼所逼犹作不成。况乎此人生来未曾修习。众苦缠绕始教令修。理不可也。时促者。平生之日为其广说诸法实相。多岁寻思。犹不能晓。况兹少选。方始习。求必定不成。徒唐设教。善知时事名大法师。大圣宜知学必不得。故不教彼令观实相。深显佛智善逗物机。以此四缘不教实相也。
　　问曰。若人一生已来修行三福及十六观。或临命终时遇善知识。一声十声称佛名号。罪根消灭。令得往生。此人或时命犹不断。更经多日方始寿终。为复更须念佛方生净土。为不得念佛亦往生耶。
　　释曰。得往生也。但以其人行业已成罪垢消灭。纵延多日亦得往生。然有二种。一者修福之后多日未死。其人更不造重罪。时起诸无记心。此心不能招善恶报。故乘前念佛即得往生。二者其人念佛之后。或多时不死。更兴恶念起不善业。此人多恐不生净土。经言。一念嗔心障百千法门。又言。嗔恚之害破诸善法。劫功德贼无过嗔恚。其人虽有已前观行念佛等善。皆为嗔恚所损。不得往生。况余罪业障诸善行。如经说言。终时造业最先受报。死若心重者先受。轻重若等先者前受。此人为后有罪多。恐不得生也。
　　问曰。如观佛三昧海经说。佛告阿难。若有众生。杀父害母。骂辱六亲。作是罪者。命终之时铜狗张口。化十八车状如金车。宝盖在上。一切火焰化为玉女。罪人遥见心生欢喜。我欲往中。风刀解时寒急失声。宁得好火在车上坐。然火自爆。作是念已即便命终。挥攉之间已坐金车。顾瞻玉女。皆捉铁斧。斩截其身。又言。复有众生。犯四重禁。虚食信施。诽谤邪见不识因果。断学般若。毁十方佛。偷僧祇物。淫侄无道。逼略净戒诸比丘尼姊妹亲戚。不知惭愧。毁辱所亲。造众恶事。此人罪报临命终时。风刀解身。偃坐不定。如被杖楚挞。其心荒越发痴狂想。见己室宅男女大小。一切皆是不净之物。屎尿臭处盈流于外。尔时罪人即作是语。云何此处无好城廓及好山林使吾游戏。乃处如此不净物间。作是语已。狱卒罗刹以大铁叉。擎阿毗地狱及诸刀山。化作宝树及清凉池。火焰化作金叶莲花。诸铁嘴虫化为凫雁。地狱痛声如咏歌音。罪人闻已如此好处吾当游中。念已寻时坐火莲华。宁知今日莲华来迎非是此火花也。
　　释曰。以四义故知非火车。一以行。二以相。三以语。四以佛。此四义异火花。一以行者。观佛三昧经说。罪人造罪。犯四重禁。乃至毁辱所亲。不生悔过。不遇善友教令念佛。故所见花是地狱相。今此下品等三人。虽复生来造罪。终时遇善知识至心念佛。以念佛故灭多劫罪。成胜功德。感得宝池中花来迎。岂同前花也。二相者。彼经说。风刀解身。偃卧不定。如被楚挞。其心荒越发狂痴想。见己室宅男女大小。一切皆是不净之物。屎尿臭处盈流于外。今此念佛身心安稳。恶想都灭。唯见圣众。闻有异香。故不类也。三语者。彼经中说。地狱痛声如咏歌音。罪人闻已。如此好处吾当游中。观经中赞言。善男子汝称佛名。故诸罪消灭。我来迎汝。彼是咏歌之音。此陈灭罪之语。二音既别。故不同也。四佛者。彼经一切火焰化为玉女。罪人遥见心生欢喜。我欲往中。坐金车已顾瞻玉女。皆捉铁斧斩截其身。观经言。尔时彼佛即遣化佛化观世音化大势至。至行者前。以此四义准知。莲花来迎不同观佛三昧海经说也。
　　问曰。九品生人行有优劣。圣迎多少花开早晚。珍台宝华悉有差降。何因上品下生与下品下生。一种金花遂无优劣也。
　　释曰。此有三义。一释云。此非往人花也。此或是佛来迎佛所乘花也。其人障重不感见佛。但见佛座犹不分明。犹如日轮曚昽似观也。二释。此人障重不感佛迎。但得金莲引生净土。故观经说住其人前。若是坐花。经何不说坐宝花也。三释。此是坐花。虽同是金华。大小胜劣。庄严粗妙自分二品莲异。何妨亦有差殊也。
　　问曰。下品中生六劫花开。下品下生十二劫华开。为取此方日月岁数积以成劫。为取净土日月岁数以成劫耶。
　　释曰。净土诸师亦有释言。取此方日月岁数。积成于劫。何以得知。释迦如来此方成道。说经为此娑婆有情。于彼华开之时。令此众生得解。故知只用此劫。明彼华开也。今释。不然。用彼方日月岁数。以成于劫。显彼华开时节分齐。何以得知。此有三义。一例。二教。三理而得知也。例者。如四天王天等六欲诸天寿命长短。皆约彼天日月而说。只如四天王天寿命五百岁。彼天日夜。取此人中五十年。为四天王天一日一夜。如是日夜三十日为一月。十二月为一年。如是彼天寿命五百岁。若取阎浮提日月计。当一万八千年为一月。二亿一万六千年为一年。如是彼天寿命五百岁。算阎浮提年。其数极多也。已上五天命渐渐增。日渐渐长年皆增下天一倍。故知彼天取其年命。还用彼天日夜。以日计月。以月计年。以年计命。故知净土以日计月。以月计年。以年计劫。不用此方日月劫也。二教者。如上品中生言。此紫金台如大宝花。经宿即开。故知花开经宿者。用彼方昼夜。夜即华合。昼即华开。斯即半劫为昼。为华开之时。半劫为夜。为花合之分。显彼上品中生之人华开时分。取彼经宿大宝花开之时也。上品中生一宿华开既然。上品下生一日一夜莲华乃开。故知还用彼方日夜也。不然者。宁容净土大宝华开取此之昼日而华开也。若彼大宝华开自取彼方日夜。上品中生华开同彼时节。上品下生一日一夜华开。翻乃同于此方日月。上品中生华开。乃晚上品下生之者。分华迟速义乃乖违。理必不然。故知取彼日月也。日月既尔。劫亦可知。三由理者。若日月华开乃用彼方日月。若经劫华开乃用此方劫数者。即中品中生七日华开。若望此方计当七劫。下品中生六劫方开。若望彼方计当六日。宁容中品华开之日迟于下品六劫华开耶。又下品上生经七七日。莲华方开亦迟下品中生四十二劫也。以此道理进退推征。故知彼劫不用此方劫也。
　　问曰。彼既经劫莲花方开。为由有罪障。故华开迟晚。为由胜功德。故多劫在彼花中耶。
　　释曰。准依下品下生。经十二大劫莲华方开。观世音大势至以大悲音声。为其广说诸法实相除灭罪法。以此准知。彼亦有罪障。由斯罪障故经劫华开。不然者。何因九品行业不同。华开早晚各有差降也。
　　问曰。若彼有罪障华开迟晚者。何由此业障不感苦报耶。
　　释曰。虽有罪种。以其前生发菩提心。至心称念阿弥陀佛诸罪消灭。纵有微细业种。不能为异熟因牵生苦果。唯以其业种极羸劣。故知念佛功德损其势用。又以念佛功德之力。感得净土殊胜之身。于彼身上。苦果无由而得现起。又以佛本愿力不得现行。但有余障障其莲华。不得速启。故无量寿经云。由疑彼佛不思议智。生彼胎宫。无有众苦。但五百岁中胎宫掩闭。此亦如是。障花开也。虽障花开花中无苦。而此罪种但有障华开力。无招苦报之功。犹如杀生之业等流果中。能障人天长命之报也。
　　问曰。观经言。下品下生十声念佛。于念念中灭八十亿劫生死之罪。罪既灭除。何故华开已后观世音菩萨为说实相除灭罪法耶。若有罪可除者。何因不障生净土。而得往生耶。
　　释曰。此有微细障未尽。故经说除也。然罪障微劣念佛善强。乘佛威神不妨得生净土。以彼罪人造众重罪。业势力能感恶道。受苦无穷。然由念佛功德善根。消彼重殃感果势力。不能牵引恶趣受生。然念佛行粗细障犹在。故华开已后遇彼二尊为说甚深诸法实相。其人方能观法身佛。境智微细始能除彼微细业障罪种功能。故言为说诸法实相除灭罪也。
　　问曰。何故无量寿经上卷四十八弘誓愿。云乃至十念皆得往生唯除五逆。寿经下卷即言乃至一念皆得往生。何因同是一教。前后两文言一言十。遂有差别。
　　释曰。此无别也。文虽有异而义本同。愿中乃至十念。此即以少至多。下言乃至一念。斯即以多至少。参差互举。本无妨难。法藏比丘以少至多。而发愿言。临终之者。忽遇胜缘方劝称佛往生净土。或得称佛一声。已从后世。或得称佛两口即就命终。或更得称三四五六乃至七八及与九十。随少随多皆生净土。然此人生来不造五逆诽谤正法。随念多少悉得往生。如造五逆。诽谤正法。忽遇胜缘教令念佛。要满十口始得往生。一声九声遂便不往。故言乃至十念。除逆谤人。此乃约数言除。非是毕竟除也。久学读已解此愿言。初学乍披多迷斯旨。乃为异释。莫会宗途。大圣释迦预知后代惑斯圣典浪起推求。故言乃至一念。而愿斯教若能多念有重罪者皆生。乃至一念亦生。即除于逆谤。上下互说显教分明。欲令未来于教开悟也。
　　问曰。未知念佛灭八十亿劫重罪。得生西方。为灭种子。为灭上心。若灭种子。种子灭除要须圣道。见人法空方能灭种。念佛功德虽复无边。此是闻思等善心。如何同于圣道。能灭种子罪业。若灭上心。罪福两业不得俱起。起罪业时不得念佛。正念佛时不得造罪。善恶不并。无二上心。如何念佛能灭上心罪也。
　　释曰。非灭种子。非灭上心。上心之罪刹那自灭。不须念佛方始灭除。又善恶不俱。念佛之时罪已先灭。或时未起。正造罪时念佛已灭。念佛不可灭其上心罪也。唯灭种子念念相续能感三途恶报功能。若不念佛。此罪种子有势力。能感当果恶趣之报。由念佛力。令其种子感果功能势力衰微不能招报。故名罪灭。虽有种子在本识中相续而起。无感报势力。犹如羸瘦病人。虽身复有在于床上。无有起动执作功能。罪亦如是。无有势力能感当来恶趣之报。故名灭也。此灭种子势力。非灭种子之体。故六种转依中。名损力益能转。
　　问曰。此念佛力能灭种子感果功能。未知此种子力能已灭。后遇恶缘能令此种子。更有势力能感恶趣报不。
　　释曰。有亦不废。如诸菩萨修诸善法。厌伏对治烦恼种子。势力衰微不能现起。后还有力能起现行。现行烦恼熏习力故。令烦恼种子转有势力。亦如二无心定厌于六识令不现行。出其定已心还能起。恶业亦尔。由念佛等力。令无感报种子功能。后退不修善。更造恶业。亦令旧业更生感果功能相续。若复从此长遇胜缘。恶法渐微。善法渐盛。能入圣道遂体永灭。
　　问曰。恶业种子既由念佛。灭除种上感恶趣功能。令不能招三恶趣果。未知念佛等善。能招善趣净土功能。由造重罪。亦令念佛善业种子感净土果。其功能灭不。
　　释曰。以善翻恶义亦应有。如一念嗔心能障百千法门。如遗教经言。嗔恚之害即破诸善法。又言。劫功德贼无过嗔恚。故知恶亦能灭善。非灭善灭善种感果功能。故知又善恶相违更互相灭。如一生修善能感善趣。垂终失念起诸恶业。遂灭生来一切善品。垂此后恶即落三涂。如有生来具诸不善五逆十恶。无罪不造。临终念佛具足十声。灭众重罪得生净土。以此准知。观诸行者至命终日。当须用心勿起恶念丧诸善品。专心念佛往生净土。经有诚教。可不信哉。
　　问曰。今学净土业者。既行念佛三昧。未知此法定有何教。今诸方道俗多生疑惑。将无圣教伪行佛法。诱引凡愚大增诽谤。请陈至教以除疑网。
　　释曰。诸大乘经说此三昧其文极众。如华严经数处皆说念佛三昧。其文极广。故涅槃经．观佛三昧海．贤护．般舟三昧．观经．鼓音声王．大集月藏分．地藏十轮经．占察经．文殊般若．花首经．大智度论等说。如花首经名一相三昧。文殊般若名一行三昧。观佛三昧海经名观佛三昧。贤护经名思惟诸佛现前三昧。花首经言。如是菩萨于如来相及法界相。常如是观。如是行。不离是缘。是时佛像即现在前。而为说法。文殊般若言。随佛方所。端身正向不取相貌。系心一佛专称名字。念念无休息。即是念中能见过去现在未来三世诸佛。何以故。念一佛功德无量无边。即与无量诸佛功德无二。是名一行三昧。涅槃经言。若人但能至心常修念佛三昧者。十方诸佛恒见此人。如现目前。观佛三昧海经及贤护经最广明是念佛三昧。不可具说。劝诸行者。披寻圣教自当得知也。
　　问曰。念佛三昧修学之者。为是菩萨行中修道次第。为非次第而修学耶。
　　释曰。此正是菩萨修道次第。何以知然。如华严经四十五说。时文殊师利如象王回。观善财童子。作如是言。善哉善哉。善男子。乃能发阿耨多罗三藐三菩提心。求善知识。如是等种种赞叹。略为说法。即令往觅功德云比丘请学菩萨行。其功德云比丘。即教善财念佛三昧。故知第一善知识是文殊师利。观发菩提之心。第二善知识功德云比丘。即教念佛三昧。如是展转经百一十城。求善知识。一一善知识皆教一法门。乘一法门。后得一法门。悉是菩萨修学次第。故知发菩提心为万行之首。此学念佛三昧为万行之次。以此准知。念佛三昧正是初发心菩萨修学次第也。
　　问曰。此念佛三昧未知。圣凡持戒破戒等为何人得也。
　　释曰。此三昧者。通圣及凡持戒破戒。皆可学也。如华严经言。功德云比丘此即是圣人大菩萨。得念佛三昧也。如贤护经言。若有比丘比丘尼优婆塞优婆夷。清净持戒具足诸行。以此准知。持戒之人正是合修念佛三昧。斯即戒根清净三昧现在。破戒之人难成三昧。准观佛三昧海经言。此观佛三昧是一切众生犯罪者药。破戒者护。若破戒之人不得此三昧者。何名护也。又下经言。如来今者。为未来世五苦众生犯戒比丘不善恶人五逆诽谤。为如是等说除罪法。阿难白佛言。佛灭度后此等愚人。无怙无归依处。佛告阿难。佛灭度后浊恶世中诸众生等。欲除罪咎。乃至当勤修习观佛三昧。故知破戒五逆等恶人。悉可学得是三昧也。
　　问曰。念佛三昧所见之佛。三身之中为见何身也。
　　释曰通论念佛。三身俱念。得无相念佛三昧。念法身佛。得有相念佛三昧。念报化身佛。然准依华严经．贤护．般舟．观佛三昧海．观经．鼓音声王．文殊般若等。多明观佛色身。名念佛三昧。又准贤护经第一卷。念阿弥陀佛。既得见已。阿弥陀佛为其广说诸法实相。谓一切法本来不坏。亦无坏者。以不坏色乃至不坏识等。如是乃至不念彼如来。亦不得彼如来。彼作如是念如来已。如是次第得空三昧。善男子。是名正念诸佛现前三昧也。以此准知。前见阿弥陀佛色身。即是观报化色身念佛三昧也。后得空三昧。即是观法身念佛三昧也。又即以此义。诸修观者。从粗至细。先作色身观。后作法身观。修学次第也。
　　问曰。何因得念佛三昧者。所得境界各各不同。或见净土不得见佛。或得见佛不见净土。或见净土得见佛。或见佛及土。并见种种众生业相一生已来所造善恶。于念佛三昧中悉皆得见。此所见相为真为伪。复如何见。请陈其教。
　　释曰。一切行道之人无简道俗。所修业行若不依圣教而修学者并非佛弟子。是魔眷属。何但诳惑百姓。亦是王法罪人。现在生中。即是为求名利。伪行佛法。诳诱愚夫。于当来生。堕于十方无间地狱。自损损他。毁灭佛法。如有圣教。依之修学。此即自利利人。功德殊胜。此生他生永得解脱也。谨按华严经第六十卷。或看第四十五。善财童子于文殊师利所。发菩提心。文殊师利告善财言。善男子。于此南方有一国土。名曰可乐。其国有山。名曰和合。于彼山中有一比丘。名功德云。汝诣彼问。云何菩萨行等。善财童子向可乐国。登和合山。见功德云比丘。问菩萨行。功德云比丘为说念佛三昧法门。略说二十五种言。得净心念佛三昧门。得严净刹念佛三昧门。起一切佛刹。无能坏者。得净业念佛三昧门。见一切诸业。如镜中像。得圆满普照念佛三昧门。悉能睹见一切诸佛及其眷属严净佛刹。今日众生虽言得念佛三昧。以根行浅。未能具足得一切念佛三昧。有得一者。有得二三者。故所见境界宽狭不同。有见种种业相者。此即是其念佛三昧也。既有圣教。即行无虚伪。若有毁呰。便是谤法人。请寻圣教。以除疑惑也。
　　问曰。念佛三昧所得境界。或见诸佛菩萨无边圣众。或见诸佛净土种种庄严。既有圣教分明。不敢更生疑惑。然今时道俗。或男或女。生年已来未曾听习。于诸圣教一句不知。复未长时修行佛法。或童男或童女。百事无知。暂入道场至心称佛。即言得见诸佛圣众。事同剧戏。法不应然。宁容念佛三昧。高僧硕学精勤修习犹恐不成。斯辈幼童无知俗士。并能获证三昧定耶。将非此法是虚假矣。
　　释曰。今时道俗咸生此疑。准教验时。得何所怪。且如世尊在日及佛灭度后优婆鞠多所度弟子。获得道果。无量亿千。或一坐闻经得法眼净。或因剃发圣道现前。或得扫忘帚获阿罗汉果。或七岁沙弥是俱解脱。或以鞠打头证四向果。或避走令听得须陀洹。事同剧戏。已超三界。断彼难断见修二惑。证彼难证四沙门果。岂可不信斯教法哉。皆由宿种解脱分善。过去已曾修习此道。今生暂尔闻法思惟。随遇少缘即能得道。按此贤护经言。后五百岁后一百年中。此三昧典以佛神力广行流布。皆令读诵如说修行。修行即是得王三昧也。且入佛法种种根机。如思惟教义假兴问答。解渐顿之玄宗演半满之真教。即须聪明智慧词辩纵横。非斯上人。难弘妙旨。如也一心不乱。真心直行无多思虑。一心念佛即见世尊。不惜身命。俗间士女或是幼童。闻善知识教令念佛。即便信受。如教专念。不多思惟。心易得定。如多想虑三昧难成。故入道场。名僧大德广闲经论。三昧不成。少解经文。速得斯定。自古今大德习禅之侣。欲学定者。皆令莫听。良为思义之徒心多散乱矣。此何怪也。斯何惑哉。然其所见有真有伪。应善思惟勘符佛教。
　　问曰。华严经言。净业念佛三昧门。见一切众生业如镜中像。未知所见业相。或其人久死诸趣受生。三昧境中仍现斯相。为实为假。事真难解。为是本质来现境中。为是自心假变现乎。业者是思。如何得见。其义幽隐。请陈厥旨。
　　释曰。三昧境相实难可解。非但此义。诸法亦然。且宿住随念通缘过去境。如是五蕴当心现前。如是之相为是何相。故知过去五蕴是本性相。随念通力缘彼过去。自心变现相分五蕴。忽似彼相而现于前。名所缘缘。此法亦尔。或死生通力缘未来境死此生彼。彼诸五蕴相自心相分。托彼众生造业起报相续次第。而现在前一无差错。此等众生所造诸业。为彼本性相。为增上缘。为所缘缘。令死生智通见如是相。此亦如是。随自他思业曾所发身语所造善恶串习功能。于三昧中现众影像。托彼业种。现罪福相。或是如来大悲之力。于三昧中为现此相。令其修断。深须仰信。不可致疑。三昧境界诸佛境界业力境界。皆不可思议。非诸凡愚所测量也。
　　问曰。有得念佛三昧见彼西方净土胜相。虽未身死。已见其身在于净土。或见往生莲华相迎。未审。此境为实为虚。
　　释曰。此非虚也。且如第十二普观之中。当起自心生于西方。于莲华中结跏趺坐。作莲华合想开想。如是等岂是谬耶。此三昧中见身往生。亦复如是。又须达长者。倾布黄金。买祇陀园。奉为如来。起立精舍。共舍利弗。各执绳头安置伽蓝。建兴堂宇。于虚空中。六欲天宫一时相现。时舍利弗。指示须达。须达不解。问舍利弗。圣者答言。此是长者施园功德所感天宫。当生其处。先现其相。遣长者知。须达白言。我唯一身死受一报。六天并至。遣生何所。舍利弗言。下三天中。福德劣弱。上二天处。放逸极多。唯兜率天。虽多胜乐。心生知足。补处生中。长者可愿生彼天处。须达是时。即依其愿。五天宫相。一时并灭。唯兜率宫。湛然而住。故随所造善恶业缘。当生先熟。临命终时。多此相现。信知。行因克果。果相现前。净土华台。随品先现。斯类必尔。何须疑哉。因果相符。深须仰信之。
　　问曰。得此念佛三昧者。以何得知得此三昧。颇有圣教能证知也。
　　释曰。观经有文也。经言。但当忆想令心眼见。见此事者。即见十方一切诸佛。以见诸佛故。名念佛三昧。此为证也。行者平生。虽种种修道。今入道场。学此三昧。逐得见佛。若不得三昧。宁容见耶。今既得见。即知。得是三昧。故经说言。以见佛故名念佛三昧也。如人患目不见众色。大医师善能疗眼。乃以金錍抉其眼瞙。示以手指。彼言不见。故知疗眼其瞙未除。后更为抉。复示其指。彼言是指针。师即知其眼得愈。若无眼者。将何见指。以此见指。验彼盲眼。得除翳目。眼根清净。此亦如是若不得其念佛三昧。如何得见诸佛净土。及佛净色身种种众相也。以此准知。是得念佛三昧也。其人常修此行。三昧不失。常见诸佛种种圣众。如久不习。驰散五尘。失此三昧。即不见诸佛菩萨圣众。以此准知。前所得者是三昧也。多是闻思相应。三昧名非必修慧也。
　　问曰。修念佛三昧。有何利益获何胜果。请出圣教励诸学徒。举益劝修令成胜业。
　　释曰。斯益也无量无边。备在花严贤护经等。广陈其益。岂兹能述。然略举三五以相显示。一见圣众。二闻正法。三灭重罪。四生净土。五诸定根本。六当成佛。一见圣众者。如贤护经第一卷说。善男子善女人。端坐系念。专心想彼阿弥陀佛。如是相好。如是威仪。如是大众。如是说法。如闻系念。一心相续。次第不乱。或经一日一夜如是。或至七日七夜。必睹阿弥陀如来。若昼时不见。或睡梦中必当见也。二闻正法者。以见阿弥陀佛。世尊为说甚深妙法。谓一切法。本来不坏。亦无坏者。如不坏色。乃至不坏识等诸阴。闻如是等大乘言教。三灭重罪者。观佛三昧海经言。此三昧。是一切众生犯戒者药。破戒者护。失道者导。盲瞑者眼。愚痴者慧。黑闇者灯。烦恼贼中。是勇猛将。又下经言。如来今者。为未来世五苦众生。犯戒比丘。不善恶人。五逆诽谤。行十六种恶律仪者。为如是等。说除罪法。四生净土者。华严经言。念佛三昧必见佛。命终之后生佛前。见彼临终劝念佛。又示尊像令瞻敬。又观经言。行此三昧者。现身得见无量寿佛及二大士。观音势至而为胜友当坐道场。生诸佛家。五诸定根本者。观佛三昧海经说。诸大三昧始出生处。六当成佛者。贤护经说。彼于当来必得成佛。号曰善觉如来。又贤护菩萨。以一百二十问问世尊。菩萨具足成就何等三昧。而能得彼大功德聚。如是一百二十问。乃至问。云何当得一刹那时间行即能遍至一切诸佛前。即复云何当得住此佛刹遍见一切十方诸佛。听闻正法供养众僧。非但未得出世六通。而实未得世间五通。而亦未舍此世界身。亦无生彼诸佛国土。唯住此土。见余世界诸佛世尊。悉闻诸佛所宣正法。一切听受。如说修行。譬如今时圣者阿难。于世尊前亲闻法已。皆悉受持。佛告贤护。有三昧名曰思惟诸佛现前三昧。若有菩萨。具足修习如是三昧。当得成就如上所问诸功德等。贤护当知。更有无量无边胜上功德。说不可尽。故知。此三昧所获胜利。卒陈难尽。
　　问曰。若如此说。得此三昧获益无穷。今时学者所得三昧。岂得如前诸功德不。
　　释曰。三昧虽同。浅深斯异。深即上穷圣果获益。如贤护经文一百二十之问。悉皆得斯胜利。故经言。又菩萨修习如是三昧。当得成就如今所问。今诸学者。未得具足修习如是三昧。亦得随分获诸胜德。譬如诸龙皆能兴云致雨。大龙降雨沾满大千。小龙兴云不周数里。咸滋草木并润根茎。广狭有殊。皆名降泽。三昧亦尔。胜劣差别。并能见佛。俱生佛家矣。
　　问曰。于此念佛三昧。虽未能习学。见他作者。生信随喜。得何功德。不信毁谤。获何罪报。请陈损益。晓诸未闻。
　　释曰。今当为子广引圣教。备陈信谤所得损益。如贤护经第五卷随喜功德品说。随喜三昧人。譬如有人定寿百岁。身轻勇猛。行骏若风飞。是人生便即能行一世界。周旋十方。穷极地际。至满百年。常行不绝。若有善男子善女人。起信敬心。于彼风行壮人所经世界。盛满珍宝。持用奉献十方诸佛。其所获福。虽曰极多。然尚不如修此三昧功德少分。何以故。贤护由彼菩萨摩诃萨修此三昧。具足如上四大随喜。回向阿耨多罗三藐三菩提。为求多闻成正觉故。贤护以是因缘。持此施福。望前随喜所获功德。百分不及一。千分不及一。百千万分不及一。亿百千分不及一。乃至算数譬喻。所不能及。其生信随喜福既无边。不信起谤罪亦无量也。如大品经法华经及佛藏经等。广说谤法之罪也。
　　问曰。未知修此三昧之者。皆须严饰道场。安置尊像。澡浴清净。著新净衣。日唯一食。不顾形命。专心念佛。此义可然。何因处在闇中。闭诸光隙。励声大念。斯何教哉。此见诸徒。咸生疑怪。请陈斯术。有何教哉。
　　释曰。稽其圣典。亦无至教。但修行之人。将斯闇室。绝诸视听。心舍诸缘。初学之俦。约斯注想。易得三昧。不尔难成。凡是世间。欲思难事。未得解了。乱想难成。或掩室独居。或闭目绝视。因兹恬静。思事得成此亦如斯。乱心难住。念佛三昧。无由现前。故为其闇室。行斯三昧。不学之辈。于此生疑。曾修习者。深将为要。如处堂内。正念佛时。有少隙光。照斯闇室。心便缘此。浪起思惟。如绝斯明。一心不乱。此乃学者所知。非是浪为斯法。又如调鹰之法。缝目饲毡。令其无所瞻视。损于肥健之力。方始绝彼飞游往来调伏。将以游猎。纵任随人。三昧亦尔。初学之辈。驰心五欲攀缘六尘。若不约斯闇室。无由得成三昧。后学成就。随处游行。不简明闇。常能见佛。讵劳闇室而行念佛也。故观经言。是人苦逼。不遑念佛。善友教令。可称阿弥陀佛。如是至心。令声不绝。岂非苦恼所逼念想难成。令声不绝至心便得。今此出声学念佛定。亦复如是。令声不绝。遂得三昧。见佛圣众。皎然常在目前。故大集日藏分经言。大念见大佛。小念见小佛。大念者大声称佛也。小念者小声称佛也。斯即圣教。有何惑哉。现见即今诸修学者。唯须励声念佛。三昧易成。小声称佛。遂多驰散。此乃学者所知。非外人之晓矣。子若不信。请试学为。无得不修但生疑惑矣。
　　问曰。经言。五体投地。求哀忏悔。未知忏悔之徒。或多自扑。未知有何圣教。若以五体投地即为自扑者。将恐此释埋未可然。此五体言。何妨只是五轮著地。头面礼佛也。
　　释曰。如观佛三昧海经第三说。佛于座起。令诸四众观佛色身。释子众中。五百释子。见佛色身。犹如灰人。比丘众中一千人。见佛色身。如赤土人。优婆塞众中有十六人。见佛色身。如黑象脚。优婆夷众中二十四人。见佛色身。犹如聚墨。比丘尼众中。有比丘尼。见佛色身。如白银色。优婆夷众中。有优婆夷。见佛色身。如蓝染青色。如是四众。观佛色身。所见不同。不得见佛真金色身。发露悔过。忏悔诸罪。五体投地。如大山崩。自拔头发。举身投地。婉转自扑。鼻中血出。忏罪消灭。心眼得开。见佛色身。端严微妙。如须弥山光显大海。此岂不是忏悔经文自扑之法。无教辄为。诚如所责。经言正作。其何怪哉。

　　释净土群疑论卷第七

　　建长二年(庚戌)季夏日　愿主比丘往成

