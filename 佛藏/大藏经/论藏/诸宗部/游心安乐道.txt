  游心安乐道
　　新罗 元晓撰




　　游心安乐道

　　　　释元晓撰
　　游心安乐，略开七门：初、述教起宗致；二、定彼土所在；三、明疑惑患难；四、显往生因缘；五、出往生品数；六、论往生难易；七、作疑复除疑。
　　言述教起宗致者。然夫众生心性，融通无碍，泰若虚空，湛犹巨海。若虚空故，其体平等，无别相而可得，何有净、秽之处？犹巨海故，其性润滑，能随缘而不逆，岂无动、静之时。尔乃或因尘风，沦五浊而久转，沈苦浪而长流；或承善力，截四流而不还，至彼岸而永寂。若斯动、寂皆是大梦；以觉言之，无此、无彼，秽土、净国本末一心，生死、涅槃终无二际。然归原大觉，积功乃致，随流长梦，不可顿开。所以圣人垂迹有远、有近，所设言教或衰、或兴。至如牟尼世尊现此娑婆，诫五恶而劝善；弥陀如来居彼安养，引九辈而导生，斯等权迹不可具陈。
　　今此所明极乐国者。盖是感愿行之奥深，现果德之长远，十八圆净，越三界而超绝；五根相好，并六天而不嗣。珍香法味遂养身心，谁有朝饥、夜渴之苦？玉林芳风温凉常适，本无冬寒夏热之烦。群仙共会，时浴八德莲池，由是长别偏可厌之时皱；胜侣相从，远游十方佛土，于兹远送以难慰之忧劳。况复闻法响音入无相，见佛光明悟无生？悟无生故无所不生，入无形故无所不形，极净极乐，非心意之所度；无际无限，岂言说之能尽？如是净土，十方诸佛之所叹劝，三乘圣众之所游居。
　　然审察如来叹劝意者，为欲摄护中、下根故。娑婆世界杂恶之处，于缘多退；安养宝刹纯善之地，唯进无退。故《起信论》云：“复次，众生初学是法，欲求正信，其心怯弱，以住于此娑婆世界，自畏不能常值诸佛，亲承供养，惧谓信心难可成就，意欲退者。当知如来有胜方便，摄护信心，谓以专念佛因缘故，随愿得生他方佛土，常见于佛永离恶道。”如修多罗说：“若人专念西方极乐世界阿弥陀佛，所修善根回向，愿求生彼世界，即得往生。常见佛故，终无有退，若观彼佛真如法身，常勤修习，毕竟得生，正定聚故。”
　　一切凡夫虽念佛，未至十解，体是退位。若在秽土，逢四退缘，即使退转；若生西方，有四缘故，终不退还。言四缘者：一、由长命无病，故不退；秽土由短命多病，故退。二、由诸佛、菩萨圆善智识故不退，如经言：“得与如是诸上善人会一处故”；秽土由多恶知识故退也。三、由无有女人，六根境界并是进道缘，故不退，如经曰：“眼见色即发菩提心”等；秽土由有女人故退。四、由唯有善心，故不退，经云：“无毛端计造恶之地”；秽土由有恶心、无记心，故退也。又彼二经皆说：“其往生者，皆得不退。”不言但不退人乃得往生也，犹如此间具三受人，若生彼土，则无苦、舍，唯有乐受也。
　　总而言之，初地以上，悲愿自在无所不生，更何须劝？十解以去，种姓决定，复无悲退，亦非正为；十信以前及诸凡夫，发心未固，升降随缘，厌秽欣净，故佛劝摄。西方长寿，一生修行登地；娑婆短命，多劫劬劳犹退。故《华严》曰：“如此娑婆世界一劫，于西方安乐世界为一日一夜。如是乃至百万阿僧祇世界，最后世界一劫，于胜莲华世界贤首如来刹为一日一夜。”教起意致，略述如此。
　　第二、定彼土所在者。佛土圆融，本无东、西；扣机多端，方现此、彼。
　　由是试论，彼界所在一乘、三乘，分齐不同。若依一乘，极乐净土是属华藏世界海摄。何以故？以是十佛之土圆融不可说故，普贤因分所见无分齐故；若依三乘，西方净土通成四土：一、法性土；二、实报土；三、受用土；四、变化土。于中法性、实报，一味乐等，周遍法界，非余所测；受用、变化，酬愿乘感，随机所叹，指方可得。故《小无量寿经》曰：“从是西方过十万亿佛土，有世界名曰极乐。”
　　今将之彼界净与不净，略以四对显其阶降。谓因与果相对故；一向与不一向相对故；纯与杂相对故；正定与非正定相对故。
　　所言因与果相对者。谓金刚已还菩萨所住名果报土，不名净土，未离苦谛之果患故；唯佛所居乃名净土，一切染患无余灭故。依此义故，《仁王经》言：“三贤、十圣住果报，唯佛一人居净土。一切众生暂住报，登金刚原居净土。”
　　第二、一向与不一向相对者。谓八地已上菩萨住处得名净土，以一向出三界事故，亦具四句一向义故；七地以还一切住处未名净土，以非一向出三界故，或乘愿力出三界者，一向四句不具足故，谓一向乐、一向净、一向无灾、一向自在。七地以还出现之时，或时生起报无记心，末那四牛时现行故，非一向净，非一向世善法功能所生。释曰：“乘善名出世”，从八地以上，乃至佛地名出世，出世法为世法对，出世法为出世法对治。以四缘为相，从出善功德生起此净土故，不以集谛为因，乃至广说故。
　　第三、纯与杂相对门者。凡夫、二乘杂居之处，不得名为清净世界；唯入大地菩萨生处，乃得名为清净世界。彼非纯清，此纯清故，依此义故，《瑜伽论》云：“世界无量，有其二种：谓净、不净。清净世界中，无那落迦、傍生、饿鬼，亦非欲界、色无色界，纯菩萨众于中止住，是故说名清净世界。已入第三地菩萨，由愿力故，于彼受生，无有异生及非异生声闻、独觉，若非异生菩萨，得生于彼。”解言：“此第三地是欢喜地，以就七种门地，第三净胜意乐地故，摄十三位，立七种地。”具如彼论之所说故。
　　第四、正定与非正定对门者。非正定相三聚众生苦生之地，是为秽土；唯正定聚所居之处，名为净土，于中亦有四果声闻，乃至复有四疑凡夫，唯无邪定及不定聚耳。
　　言正定等者。总说众生界略有三聚：如《无量寿经》曰：“其有众生，生彼国者，皆悉住于正定之聚。所以者何？彼佛国中，无诸邪聚及不定聚。”如是三种，其相云何？若总说者，一阐提人为邪定聚；二乘顶位以上，菩萨初发心住以上，判为正定；若已起入，未至其位，为不定聚。决定不退，无断善根，如是名为正定聚义。
　　依《瑜伽论》正定二：一、本性正定；二、习成正定。五种性中，菩萨性人，不依五逆及断善根，是名本生正定聚也；其二乘性，及不定性，得作五逆及断善根，断善根时，名邪定聚；即是彼人，续善根后，未趣入时，为不定聚。已趣入时，则有三品，本来上根而趣入者，即作正定，中根至燸，下根至顶，各作正定；余属不定。若是不定种性之人，直向大乘而入趣者，修行信心，迳一万劫，信心成就，方为正定。如《起信论》即明此义，是约习成正定聚说。若其本来菩萨种性，直向大乘而趣入者，始趣入时，永得不退，不由业力堕于恶趣。依此而言，入十信位便得不退，不同前说不定性人，如是等说，皆就秽土。
　　若就得生彼净土者，定性二乘则不往生，从无余后或可往生；不定性中，三品之人，皆发心者，皆得生彼，生彼之时即入正定，由外缘力所住持故。三聚分别，略义如是。
　　今此经说无量寿国，就第四门说为净土。所以然者？为欲不容大、小，兼引凡、圣，并生胜处，同趣大道故。如下文云：“设我得佛，国中人民，不住定聚，必至灭度者，不取正觉。”又言：“设我得佛，国中声闻有能计量，知其数者，不取正觉。”乃至广说故。而论说曰：“女人及根缺，二乘种不生”者，是说决定种性。二乘未入无余，未发大心，非谓不定根性声闻，及趣寂性，出无余后。为简此故，言二乘种。由是道理，不相违也。
　　又言“女人及根缺”者，谓生彼时，非女、非根缺耳，非此女等不得往生，如韦提希而得生故。然《鼓音声王陀罗尼经》曰：“阿弥陀佛，父名月上转轮圣王，母名曰殊胜妙眼”等，乃至广说者，或曰：“是说化佛所居化土，论所说者是受用土。”或言：“是法门父母，如《维摩》说。”由是道理，故不相违。
　　上来四门所说净土，皆是如来愿行所成，非生彼者自力所办，不如秽土外器世界，唯由众生苦果所成，是故通名清净土也。
　　第三、明疑惑患难者。于中初明所疑境；次明对治疑想；后明生彼化胎优、劣。
　　言明所疑之境者。如下文曰：“若有众生，以疑惑心修功德愿生彼国，不了佛智、不思议智、不可称智、大乘广智、无等无伦最上胜智，于此诸智疑惑不信，然犹信罪福，修习善业，愿生彼国。此诸众生生彼宫殿，五百岁中不闻三宝，故说边地。”乃至广说。
　　此言佛智，是总标句；下之四句各显四智。不思议智者，是成所作智，此智能作不思议事，谓如不过丈六之身，而无能见顶者；不增毛孔之量，而遍十方世界；一念称名，永灭多劫重罪；十念念德，能生界外胜报。如是等事，非其所测，是故名为不思议智。不可称智者，是妙观察智，此智观察不可称境，谓一切法如幻、如梦，非有、非无，离言绝虑，非逐言者所能称量，是故名为不可称智。大乘广智者，是平等性智，此智广度，不同小乘，谓游无我，故无不我；无不我，故无不等摄，以此同体智力，普载无边有情，皆全同至无上菩提，是故名为大乘广智。无等、无伦、最上胜智者，正是如来大圆镜智，始转本识，方归心原，一切种境，无不圆照，是名为大圆镜智。此一中智，有五殊胜，如解脱身，二乘同得如是镜智，此一智中，正是法身，非彼所共，故名无等，是一胜也；如前三智，菩萨渐得，大圆镜智，唯佛顿证，更无余类，故名无伦，是二胜也；过于不思议智为最，逾于不可称智为上，宽于大乘广智为胜，是为第三四五胜也，是故名为无等、无伦、最上胜智，是显四疑所迷境也。
　　次、明对治疑惑相者。谓如有一性非质直，邪聪我慢，薄道心人，不了四智而起四疑：一者、疑成所作智所作之事。谓同经说“十念念佛得生彼国”，由不了故，生疑而言：“如佛经说：‘善恶业道，罪福无朽。’重者既碍，理致无差。如何一生无恶不造，但以十念能灭诸罪，便得生彼，入正定聚，永离三途，毕竟不退耶？又无始来起诸烦恼，系属三界，而相缠缚。如何不断二轮烦恼，直以十念出三界外耶？”为治如是邪思惟疑，是故说名不思议智，欲显佛智有大势力，故能以近为远，以远为近；以重为轻，以轻为重。虽实有是事，而非思量境，所以直而仰信经说，不得以自浅识思识。若欲生信，应以事说，譬如千年积薪，其高百里，豆计火烧，一日都尽。可言：“千年之积薪，如何一日尽耶？”又如躄者，自力勤行，要迳多日，至一由旬，若寄他船，亦因风势，一日之间，能到千里，可言：“躄者云何一日至千里耶？”世间船师之力，尚作如是绝虑之事；何况如来法王之力，而不能作不思议事耶？是为对治第一疑也？
　　第二疑者，谓疑妙观察智所观之境。经中赞佛智云：“妙观察智，诸法非有无，远离二边，不著中道。”由不了故，生疑而言：“如今现见称量，物重则低，物轻必举。若言轻而不举，重而不低，如是说者，有言无义。因缘生法，当知亦尔，若实非无，便随于有；如其非有，则当于无。若言非无而不得有，非有而不堕无，则同重而不低，轻而不举，故知是说有言无实。”如是称量，则堕诸边；或执依他实有，堕增益边；或执缘生、空无，堕损减边；或计俗有、真空，双负二边，堕相违论；或计非有、非无，著一中边，堕愚痴论。如释论云：“非有、非无是愚痴论故”。为治此等邪称量执，是故安立不可称智，欲显诸法甚深，离言、绝虑，不可寻思称量、如言取义。如《瑜伽论》说：“云何甚深难见之法，谓一切法。何以故？第一甚深难见法者，所谓诸法自性，绝诸戏论，过言说道。然由言说为依正故，方乃可取、可观、可觉，是故诸法甚深难见。”是为对治第二疑也。
　　第三疑者，谓疑平等性智等济之意。如同经说：“一切众生，悉皆有心，凡有心者，当得菩提。”由不了故，生疑而言：“若言‘众生皆有佛性，悉度一切有情，令得无上菩提’者，是则诸众生虽多，必有终尽，其最后佛，无利他德，所化无故，毕不成佛，功德阙故；无他有功，不应道理；阙功成佛，亦无是处。”作是邪计，诽谤大乘，不信平等应度之意。为治如是狭小疑执，是故安立大乘广智，欲明佛智无所运载，运载一切，皆入无余，故曰大乘；其所运载，无限无际，故名广智。所以然者，虚空无边故，众生无数量；三世无际故，生死无始终。众生既无始终，诸佛亦无始终。若既诸佛有始成者，其前无佛果，无圣教；无圣教故，无闻薰习；闻薰习无而成佛者，则无因有果，但有言无实。由是道理，诸佛无始。虽实无始，而无一佛本不作凡，虽皆本作凡，而展转无始，以是准知众生无终；虽实无终，而无一人后不作佛，虽悉后作佛，而展转无终。是故应信平等性智无所不度，而非有限，是以安立大乘广智，是为对治第三疑也。
　　第四疑者，谓大圆镜智遍照一切境义。云何生疑？谓作是言：“虚空无边故，世界亦无边；世界无边故，众生亦无边；众生无边故，心所差别根欲性等皆无边际。云何于此能得尽知，为当渐渐修习而知；为当不修忽然顿照。若不修习忽然顿照者，一切凡夫皆应等照，等不修故，无异因故；若便渐修终得尽知者，即一切境非无边际，无边有尽，不应理故。如是进退，皆不成立，何得普照，名一切种智？”为治如是两关疑难，故立无等、无伦、最上胜智，欲明如是大圆镜智超过三智，而无等类；二谛之外，独在无二。两关之表，超然无开，只应仰信，不可比量，故名最上胜智。
　　云何于此起仰信者？譬如世界无边，不出虚空之外；如是万境无限，咸入一心之内。佛智离相，归一心原，智与一心，浑同无二，以始觉者即同本觉，故无万境出于智外。由是道理，无境不尽，而非有限，以无边智照无边境故。如《起信论》云：“一切境界，本来一心，离于想念，以众生妄见境界，故心有分齐，以妄起相念，不称法性，故不能了；诸佛如来离于见相，无所不遍，心真实故，则是诸法之性，自体显照一切妄法，有大智用，无量方便，随诸众生所应得解，悉能开示一切法义，是故得名一切种智。”是为无等、无伦、最上胜智，无所见故，无所不见，如是对治第四疑也。
　　若不得意，如言取义，有边、无边，皆不离过，且依非有边门，假说无边义耳。若人不决如是四疑，虽生彼国，而在边地；如其有人，虽未明解，如前列四智之境界略而能自谦，心眼未开，仰推如来，一向伏信，如是等人，随其行品，往生彼土，不在边地。生彼边地者，别是一类，非九品摄。是故不应妄生疑惑。
　　后、明生彼化胎优、劣者，如《无量寿经》说：“尔时佛告阿难及慈氏菩萨：‘汝见彼国从地已上至净居天，其中所有微妙严净自然之物，为悉见不？’阿难对曰：‘唯然！已见。’‘汝宁复闻无量寿佛大音宣布一切世界，化众生不？’阿难对曰：‘唯然！已闻。’‘彼国人民乘百千由旬七宝宫殿，无所障碍，遍至十方，供养诸佛，汝复见不？’对曰：‘已见。’‘彼国人民有胎生者，汝复见不？’对曰：‘已见。’‘其胎生者所处宫殿，或百由旬，或五百由旬，各于其中受诸快乐，如忉利天上，亦皆自然。’尔时慈氏菩萨白言：‘世尊！何因何缘，彼国人民胎生、化生？’佛告慈氏：‘若有众生以疑惑心，修诸功德，愿生彼国，不了佛佛智、不思议智、不可称智、大乘广智智、无等无伦最上胜智，于此诸智疑惑不信，然犹信罪福，修习善本，愿生其国。此诸众生，生彼宫殿，寿五百岁，常不见佛、不闻经法、不见菩萨声闻圣众，是故于彼国土谓之胎生。若有众生明信佛智，乃至胜智，作诸功德，信心回向，此诸众生，于七宝华中自然化生，跏趺而坐，须臾之须，身相光明，智慧功德，如诸菩萨，具足成就。复次，慈氏！他方佛国诸大菩萨发心欲见无量寿佛，恭敬供养，及诸菩萨声闻之众，彼菩萨等命终得生无量寿国，于七宝华中自然化生。弥勒当知！彼化生者，智慧胜故；其胎生者，皆无智慧，于五百岁中，常不见佛、不闻经法、不见菩萨诸声闻众、无由供养于佛、不知菩萨法式、不得修习功德，当知此人宿世之时，无有智慧，疑惑所致。’佛语弥勒：‘譬如转轮圣王，有七宝牢狱，种种庄严，张设床帐，悬诸缯幡。若有诸小王子得罪于王，王辄内彼宫中，系以金锁，供养饮食、衣服、床褥、华、香妓乐，如转轮王，无所乏少。于意云何，此诸王子宁乐彼处不？’对曰：‘不也！但种种方便，求诸大力，欲自免出。’佛告弥勒：‘此诸众生亦复如是，以疑惑佛智故，生彼七宝胎生宫殿，无有刑罚，乃至一念恶事。但于五百岁中不见三宝，不得供养，修诸善本，以此为苦，虽有余乐，犹不乐彼处。若此众生识其本罪，深自悔责，求离彼处，即得如意往诣无量寿佛所，恭敬供养，亦得遍至无量、无数诸余佛所修诸功德。弥勒当知！其有菩萨生疑惑者，为失大利，是故应当明信诸佛无上智慧。’”如来真言，无合致怪，后悔难追，可不慎哉！
　　第四、显往生因缘者，凡诸所说往生之因，非直能感正报庄严，亦得感其依报净土，但求如来本愿力故，随感受用，非自业因力之所成辨，是故说名为往生因。此因之相，经、论不少，若依《观经》说十六观；《往生论》中说五门行；今依此《无量寿经》说三辈因，上辈之中说有五句：一者、舍家弃欲而作沙门，此显返起正因方便；二者、发菩提心，是明正因；三者、专念彼佛，是明修观；四者、作诸功德，是明起行，此观及行即为助业；五者、愿生彼国。此一是愿，前四是行，行愿和合乃得生故。
　　中辈之说有四句：一者、虽不能作沙门，当发无上菩提心故，是明正因；二者、愿生彼国。前行此愿，和合为因也。
　　下辈之内，说说二种人，二人之中，各有三句。初人三者：一者、假使不能作诸功德，当发无上菩提之心，是明正因；二者、乃至十念，专念彼佛，是为助业；三者、愿生彼国。此愿前行，和合为因，是明不定种性人也。第二人中有三句者：一者、闻甚深法，欢喜信乐，此句兼显发心正因，但为异前人，举深信耳；二者、乃至一念念于彼佛，是为助因。前人无深信，故必须十念；此人有深信，故未必具足十念；三者、以至诚心愿生彼国。此愿前行，和合为因，此就菩萨种性人也。
　　经说如是，今此文略辨其相，于中有二：先明正因，后明助缘。所言正因，谓发无上菩提心也，即不愿世间富乐，及与二乘菩提，菩萨一向志愿三身菩提，名无上菩提之心。总标虽然，于中有二：一者、随事发心；二者、顺理发心。
　　言随事者，烦恼无数，欲心悉断之；善法无量，愿悉修之；众生无边愿悉度之。于此三事决定期愿，初是如来断德正因，次是如来智德正因，第三心者恩德正因，三德合为无上菩提，即是三心，总为无上菩提之因。因、果虽异，广长量齐，等无所遗，无不苞故。如经言：“发心毕竟二不别”，如是二心前心难，自未得度先度他，是故我礼发心。此心果报虽是菩提，而其华报在于净土。所以然者，菩提心量，广大无边，长远无限，故能感得广大无际依报净土，长远无量正报寿命，除菩提心无能当被，故说此心为彼正因，是明随事发心相也。
　　所言顺理发心者，信解诸法皆如幻、梦，非有、非无，离言绝虑。依此信解，发广大心，虽不见有烦恼善法，而不拨无可断、可修，是故虽愿悉断、修，而不违于无愿三昧，虽愿皆度无量有情，而不存有能度、所度，故能随顺于空、无相。如经云：“如是灭度无量众生，实无众生得灭度者”，乃至广说。故如是发心，不可思议，是明顺理发心相也。
　　随事发心有可退义，不定性人亦得能发；顺理发心即无退转，菩萨性人能乃得发。如是发心功德无边，设使诸佛穷劫演说，彼诸功德犹不能尽。正因之相，略说如是。
　　次明助因。助因多种，经、论往往，不须委述，一一准知。今且明其下辈十念，此经中、下辈十念，一言之内，含有二义：谓显了义，及隐密义。
　　隐密义者，此望第三对纯净土果以说下辈十念功德，此如《弥勒发问经》言：“尔时弥勒菩萨白言：‘如佛所说阿弥陀佛功德利益，若能十念相续不断念彼佛者，即得往生。当云何念？’佛言：‘非凡夫念，非不善念，非杂结使念，具足如是念，即得往生安乐国土。有凡十念，何等为十？一者、于一切众生常生慈心，于一切众生不毁其行，若毁其行，终不往生；二者、于一切众生深起悲心，除残害意；三者、发护法心，不惜身命，于一切法不生诽谤；四者、于忍辱中生决定心；五者、深心清净，不贪利养；六者、发一切种智心，日日常念，无有废忘；七者、于一切众生起尊重心，除我慢意，谦下言说；八者、于世谈语不生味著心；九者、近于觉意，深起种种善根因缘，远离愦扰散乱之心；十者、正念观佛，除去诸疑。’”
　　释曰：如是十念，既非凡夫，当知初地以上菩萨乃能具足如是十念。于纯净土为下辈因，是为隐密义之十念。
　　言显了义十念相者，望第四对净而说。如《观经》言：“下品下生者，或有众生作不善业，五逆十恶，具诸不善。临命终时，遇善知识，为说妙法，教令念佛。若不能念者，应称无量寿佛，故于念念中除八十亿劫生死之罪，命终之后，即得往生”，乃至广说以何等心名为至心？云何名为十念相续者？什公说言：“譬如有人，于旷野中值遇恶贼，挥戈拔剑，直来断杀。其人勤走，视度一河，尔时但念渡河方便，既至河岸，为著衣度？为脱衣度？若著衣纳，恐不得过；若脱衣纳，恐不得暇。但有此念，更无他意，当念度河，即是一念。此等十念，不杂余念，行者亦尔。若念佛名，若念佛相，无间念佛，乃至十念，如是至心，名为十念。”此是显了义十念相也。
　　今此两卷虽说十念，亦此隐密、显了二义，然于其中显了十念与《观经》意少有不同。彼《观经》中，不除五逆，唯除诽谤方等之罪；此两卷经，除其五逆，诽谤正法，如是相违，云何通者？彼经说其虽作五逆，依大乘教，得忏悔者；此经中说不忏悔者，由是义故，不相违也。或有说言：“《弥勒所问经》十念者，非而纯净土说，亦同《观经》第四对净土而说。所以然者，所说十念，虽言非凡夫念，而是十信、三贤菩萨之所修习慈悲心等以为十念。”故《大宝积经．发胜志乐会》说：“尔时弥勒菩萨白佛言：‘世尊！如佛所说阿弥陀佛极乐世界功德利益，若有众生发十种心，随一一心专念向阿弥陀佛，是人命终，当得往生彼佛世界。世尊！何等名为发十种心，由是心故，当得往生彼佛世界？’佛告弥勒菩萨言：‘弥勒！如是十心，非诸凡愚、不善丈夫具烦恼者之所能发。何等为十？一者、于诸众生起于大慈，无损害心；二者、于诸众生起于大慈，无逼恼心；三者、于佛正法不惜身，命乐守护心；四者、于一切法发生胜忍，无执著心；五者、不贪利养，恭敬、尊重，净意乐心；六者、求佛种智，于一切时无忘失心；七者、于诸众生尊重、恭敬，无下劣心；八者、不著世论，于菩提分生决定心；九者、种诸善根，无有杂染，清净之心；十者、于诸如来舍离诸相，起随念心。弥勒！是名菩萨发十种心，由是心故，当得往生阿弥陀佛极乐世界。弥勒！若人于此十种心中，随成一心，乐欲往生彼佛世界，若不得生，无有是处。’”
　　解云：
　　即此经者，与《弥勒所问》同本异译。所言非诸凡愚、不善丈夫具烦恼之者所能发者，凡谓无性一阐提者；愚谓趣寂二乘种性；诽谤正法，造五逆等，名不善士具烦恼者。除此余人成一心，得生彼国，必有是处。是故应知《弥勒所说》十念非凡夫念等者，非但地上所修十念。若不尔者，地前菩萨何无慈悲，岂不往耶？若《观经》中修十六观当生彼国，广如彼说九品之行，次门当述。
　　若《往生论》明五因行。如彼论云：“若善男子、女人，修五念门行成就，毕竟得生安乐国土，见彼阿弥陀佛。何等五念门？一者、礼拜门；二者、赞叹门；三者、作愿门；四者、观察门；五者、回向门。云何礼拜？身业礼拜阿弥陀如来、应、正遍知，为生彼国故。云何赞叹？口业赞叹，称彼如来名，如彼如来光明智相，如彼名义，欲如实修行相应故。云何作愿？心常愿，一心专念，毕竟往生安乐国土，欲如实修行奢摩他故。云何观察？智慧观察，正念观彼，欲如实修行毗婆舍那故，一、观佛国功德；二、观佛功德；三、观菩萨庄严功德。云何回向？不舍一切苦恼众生，心常作愿，回向为首，得成就大悲心故。”广说如彼；往生因缘，略说如是。
　　第五、出往生品数者。唯《观无量寿经》说往生彼土不过九品，故彼经言：“‘唯愿世尊为我广说无忧恼处，我当往生！不乐阎浮提浊恶世也。此浊恶处，地狱、饿鬼、畜生盈满，多不善聚，愿我未来不闻恶声，不见恶人。今向世尊五体投地，求哀忏悔，唯愿佛日教我观于清净业处。’
　　“尔时世尊故眉间光，其光金色，遍照十方无量世界，还住佛顶，化为金台，如须弥山，十方诸佛净妙国土皆于中现。或有国土七宝合成，复有国土纯是莲华，复有国土如自在天宫，复有国土如颇梨镜，十方国土皆于中现，如是等无量诸佛国土，严显可观，令韦提希见。时韦提希白佛言：‘世尊！是诸佛土，虽复清净，皆有光明，我今乐生极乐世界阿弥陀佛所。唯愿世尊！教我思惟，教我正受。’
　　“佛告韦提希：‘汝今知不？阿弥陀佛去此不远，汝当系念，谛观彼国，净业成者。我今为汝广说众譬，亦令未来世一切凡夫，欲修净业者，得生西方极乐国土。欲生彼国者，一者、不杀生，修十善业；二者、受持三归，具足众戒，不犯威仪；三者、发菩提心，深信因果，读诵大乘，劝进行者。如是三事，名为净业。’
　　“佛告韦提希：‘汝今知不？此三种业，过去、未来、现在三世诸佛净业正因。’
　　“佛告阿难及韦提希：‘上品上生者，若有众生愿生彼国者，发三种心，即便往生。何等为三？一者、至诚心；二者、深心；三者、回向发愿心。具三心者，必生彼国。复有三种众生当得往生。何等为三？一者、慈心不杀，具诸戒行；二者、读诵大乘方等经典；三者、修行六念，回向发愿，愿生彼国。具此功德，一日乃至七日，即得往生。
　　“‘生彼国时，此人精进勇猛故，阿弥陀如来，与观世音、大势至，无数化佛、百千比丘、声闻大众、无量诸天、七宝宫殿，观世音菩萨执金刚台，与大势至菩萨，至行者前，阿弥陀佛放大光明照行者身，与诸菩萨授手迎接，观世音、大势至与无数菩萨赞叹行者，劝进其心，行者见已，欢喜踊跃，自见其身乘金刚台，随从佛后，如弹指顷，往生彼国。生彼国已，见佛色身众相具足，见诸菩萨色相具足，光明、宝林演说妙法，闻已即悟无上法忍，迳须臾间，历事诸佛，遍十方界。于诸佛前，次第授记，还到本国，得无量百千陀罗尼门，是名上品上生者。
　　“‘上品中生者，不必受持读诵方等经典，善解义趣，于第一义心不惊动，深信因果，不谤大乘，以此功德回向愿求生极乐国。行此行者，命欲终时，阿弥陀佛与观世音、大势至无量大众眷属围绕，持紫金台至行者前，赞言：“法子！汝行大乘，解第一义，是故我今来迎接汝。”与千化佛一时授手。行者自见坐紫金台，合掌叉手，赞叹诸佛，如一念顷，即生彼国，七宝池中。此紫金台如大宝华，经宿则开，行者身作紫磨金色，足下亦有七宝莲华，佛及菩萨俱时放光明照行者身，目即开明，因前宿习，普闻众声，纯说甚深第一义谛，即下金台，礼佛合掌，赞叹世尊。经于七日，应时即于无上菩提得不退转，应时即能飞至十方，历事诸佛，于诸佛所，修诸三昧，经一小劫，得无生忍，现前授记，是名上品中生者。
　　“‘上品下生者，亦信因果，不谤大乘，但发无上道心，以此功德，回向愿求生极乐国。行者命欲终时，阿弥陀佛，及观世音、大势至，与诸眷属，持金莲华，化作五百佛来迎此人。五百化佛一时授手赞言：“法子！汝今清净，发无上道心，我来迎汝。”见此事时，即自见身坐金莲华，坐已华合，随世尊后，即得往生七宝池中。一日、一夜莲华乃开；七日之中，乃得见佛。虽见佛身，于众相好心不明了；于三七日后，乃了了见，闻众乐音声皆演妙法，游历十方，供养诸佛，于诸佛前，闻甚深法，经三小劫，得百法明门，住欢喜地，是名上品下生者。是名上辈生相，名第十四观。
　　“‘中品上生者，若有众生，受持八戒斋，修行诸戒，不造五逆，无众过患，以此善根，回向愿求生于西方极乐世界。临命终时，阿弥陀佛，与诸比丘，眷属围绕，放金色光，至其人所，演说苦、空、无常、无我，赞叹出家，得离众苦。行者见已，心大欢喜，自见己身坐莲华台，长跪合掌，为佛作礼，未举头顷，即得往生极乐世界，莲华寻开。当华敷时，闻众音声，赞叹四谛，应时即得阿罗汉道，三明六通，具八解脱，是名中品上生者。
　　“‘中品中生者，若有众生，若一日一夜，受持八戒斋；若一日一夜持沙弥戒；若一日一夜持具足戒，威仪无缺，以此功德，回向愿求生极乐国，戒香薰修。如此行者，临命终时，见阿弥陀佛，与诸眷属，放金色光，持七宝莲华，至行者前。行者自见空中有声赞言：“善男女子！如汝善人，随顺三世诸佛教法，我来迎汝。”行者自见坐莲华上，莲华即合，生于西方极乐世界。在宝地中，经于七日，莲华乃敷。华即敷已，开目合掌，赞叹世尊，闻法欢喜，得须陀洹；经半劫已，成阿罗汉，是名中品中生者。
　　“‘中品下生者，若有善男子、善女人，孝养父母，行世仁慈。此人命欲终时，遇善知识，为其广说阿弥陀佛国土乐事，亦说法藏比丘四十八大愿。闻此事已，寻即命终，譬如壮士屈伸臂顷，即生西方极乐世界。生迳七日，遇观世音及大势至，闻法欢喜，过小一劫，成阿罗汉，是名中品下生者。
　　“‘下品上生者，或有众生，作众恶业，虽不诽谤方等经典，如此愚人，多造众恶，无有惭愧。命欲终时，遇善知识，为赞大乘十二部经首题名字，以闻如是诸经名故，除灭千劫极重恶业。智者复教合掌叉手，称南无阿弥陀佛，称佛名故，除五十亿劫生死之罪。尔时彼佛即遣化佛、化观世音、化大势至至行者前，赞言：“善男子！汝称名故，诸罪消灭，我来迎汝。”作是语已，行者即见化佛光明，遍满其室。见已欢喜，即便命终，乘宝莲华，随化佛后，生宝池中。经七七日，莲华乃敷，当华敷时，大悲观世音菩萨放大光明住其人前，为说甚深十二部经，闻已信解，发无上道心，经十小劫，具百法明门，得入初地，是名下品上生者。得闻佛名、法名，及闻僧名，闻三宝名，即得往生。
　　“‘下品中生者，或有众生，毁犯五戒、八戒，及具足戒。如是愚人，偷僧祇物，盗现前僧物，不净说法，无有惭愧，以诸恶业而自庄严。如此罪人，以恶业故，应堕地狱，命欲终时，地狱众火一时俱至。遇善知识，以大慈为说阿弥陀佛十力威德，广说彼佛光明神力，亦赞戒、定、慧解、脱、解脱知见。此人闻已，除八十亿劫生死之罪，地狱猛火化为清凉风，吹诸天华，华上皆有化佛、菩萨迎接，一念顷，即得往生七宝池中莲华之内。经于六劫，莲华乃敷，观世音、大势至以梵音声安慰彼人，为说大乘甚深经典。闻此法已，应时即发无上道心。是名下品中生者。
　　“‘下品下生者，或有众生，作不善业，五逆、十恶，具诸不善，如此愚人，以恶业故，应堕恶道，迳历多劫，受苦无穷。如此愚人临命终时，遇善智识种种安慰，为说妙法，教令念佛。彼人苦逼，不能念佛，善友告言：“汝若不能念者，应称无量寿佛！”如是至心，如是令声不绝，具足十念，称南无阿弥陀佛。称佛名故，于念念中除八十亿劫生死之罪。命终之后，见金莲华，犹如日轮，住其人前，如一念顷，即得往生极乐世界。于莲华中，满十二大劫，莲华方开，观世音、大势至以大悲音声为其广说诸法实相，除灭罪法，闻已欢喜，应时即发菩提之心。’”
　　解云：
　　总分九品，略有二家：一释，此之九品，并是十信菩萨，约进、约退，造善、造恶，升、降不同，分成九品。初三人是十信位，从本不退直趣入者，行有浅、深，成上三品；中三品人，退大乘心，发小乘意，退大乘行，修小乘业，行有浅、深，成中品三；下三品人，退大乘心，趣生死流，退大乘行，造生死罪，罪有重、轻，成下品三。二释，言发大菩提心，修行菩萨行，行有浅、深，成上三品；发菩提心，修行声闻行，行有浅、深，成中三品；不发大、小二乘心，不修大、小二乘行，唯趣生死心，唯造生死罪，造罪重、轻，成下三品。此即粗分九品也。
　　若细别论，上品上生者，发三种心，则《起信论》曰：“信成就发心位，在十信终心也。”生彼便得无生法忍者，是谓缘观无生忍，以《本业经》说无生忍在解位故；上品中生者，位在十信初，此间一劫是彼一日故，经一小劫得无生忍者，谓证理无生忍，则当初地也；上品下生者，是十信以前，信归三宝受菩萨戒以去是也。以亦信因果，不谤大乘，但发无上道心，故七日之中，唯见佛身，而心不了，三七日后了了见闻者，谓此人未得依业识门而见如来故，三七日后，方入十解，见佛唯从心起故。经三小劫住欢喜地者，谓彼小劫当此僧祇，所以中品迳一小劫，下品迳三小劫。同入初地者，以胜解行地诸菩萨者，根有利、钝，行亦勒、怠故，唯长、短异，而功行等。下余品中，准之可知。中三品内，上者，是暖、顶、忍决择分位也；中品者，前三方便解脱分也；下品者，五停以前趣善凡夫。此三品人并是现般，但以生便半劫分为三品耳。下三品者，总是一切趣恶凡夫，造众恶逆，轻、重不同，遇缘闻法灭罪，有成三品，更无位别。
　　若依《无量寿经》，总说三品。如彼经说：“佛告阿难：‘其有众生生彼国者，皆悉住于正定聚。所以者何？彼佛国中，无诸邪聚，及不定聚。十方恒沙诸佛、如来，皆共赞叹无量寿佛威神功德不可思议。诸有众生，闻其名号，信心欢喜，乃至一念至心回向，愿生彼国，即得往生。住不退转，唯除五逆，诽谤正法。’
　　“佛告阿难：‘十方世界，诸天人民，其有至心愿生彼国，凡有三辈：其上辈者，舍家弃欲而作沙门，发菩提心，一向专念无量寿佛，修诸功能，愿生彼国。此众生临寿终时，无量寿佛与诸大众现其人前，即随彼佛往生其国，便于七宝华中自然化生，住不退转，智慧勇猛，神通自在。是故，阿难！其有众生欲于今世见无量寿佛，应发无上菩提心，修行功德，愿生彼国。’
　　“佛语阿难：‘其中辈者，十方世界诸天人民，其有至心愿生彼国，虽不能行作沙门，大修功德，当发无上菩提之心，一向专念无量寿佛，多少修善，奉持斋戒，起立塔像，饮食沙门，悬缯、燃灯，散华、烧香，以此回向，愿生彼国。其人临终，无量寿佛化现其身，光明相好，具如真佛，与诸大众现其人前，即随化佛往生其国，住不退转，功德智慧，以如上辈者也。’
　　“佛语阿难：‘其下辈者，十方世界诸天人民，其有至心欲生彼国，假使不能作诸功德，当发无上菩提之心，一向专意，乃至十念念无量寿佛，愿生其国。若闻深法，欢喜信乐，不生疑惑，乃至一念念于彼佛，以至诚心愿生其国。此人临终，梦见彼佛，得往生，功德智慧，次如中辈者也。’”
　　当熟之！思之！能于其中，端心正行。
　　举要言之，三乘圣人，及地前三贤，并二乘七方便发心以去，假名菩萨，乃至方便道前，四众男、女，无根、二根，至于龙、鬼八部，但能发菩提心，专念阿弥陀佛，厌恶秽刹，欣乐净土。临命终时，正念现前者，皆得往生也。若勇猛精进，观行分明，临终最后心不乱者，并得上生；乃至临终最后十念相续，现在前者得下品。此中菩萨往生自有三辈；二乘往生自有上、中、下；凡夫往生自有上、中、下。各有九品，但经中不能委细分别，大、小凡夫，合论九品，究实即有无量差别也。
　　详四十八愿及《观经》旨，凡夫是正生；圣人是兼生。彼经唯言：“为未来世一切凡夫，为烦恼贼之所害者，说清净业处。”劝人往生，不论菩萨。于凡夫中，谤大乘人不得往生，以断善根故；二乘人中，恶法学人不得往生，不信有十方净土故；菩萨不愿生者，亦复不生，以悬愿自在故；若二乘无学，不问恶与不恶，皆得往生，以三界秽土中，无受生处故。生人品类，略义如是。
　　六、往生难易，于中有二：先明二处优、劣；后述往生难、易。
　　言优、劣者，夫总赞实德，谁劣？是故齐是法王，俱称善逝，身充万能，土盈众美。但以为化众生，或居秽土，则近墟满野；或处净刹，则奇宝盈封。若论其处，非无优、劣，兜率天宫，则构虚而立；极乐世界，则就地而安，此则人、天趣别。若据此土法论彼界，则天优人劣也；若论净、秽者，兜率是秽界，极乐则净刹。粗分此彼，有其十四异：谓兜率天，界地挟隘，亦男、女杂居，亦有现行欲染，亦有退转，亦寿四千岁，仍有中夭，身量亦尔，又三性心起，故以恶心或堕地狱，又三受互起，又六尘境令人放逸，又男生在父膝，女在母膝，又唯以菩萨为说法主，又或得圣果，或有不得；若西方土，反此为相，若就此义，西方大优也。
　　后论往生难、易。或说西方易生，兜率难生，且有七种差别：一、极乐是人易生，兜率是天难生；二、极乐但持五戒得生，兜率具修十善方往；三、极乐乃至十念往，兜率具施、戒、修往；四、西方终凭弥陀佛四十八大愿往，兜率可凭唯自力往；五、西方有观音菩萨等当来此土劝进往，兜率无此事；六、西方经、论具赞劝，兜率但一经赞说；七、古来大德向西方多，向兜率者少。由此义故，西方易往生，兜率难上生也。
　　或说兜率易生，极乐难生，所以知者？知止天宫同在此内，不大、小所共信许，既是化在，故定得生。准《上生经》四众行六度事法，八部闻名喜赞，忏悔恶业，修十事行，回愿生彼，一切皆得；极乐世界，准《对法论》别时意趣者，如说若有愿生极乐世界得往生，意在别时，犹货一钱而得千钱，故彼经言：“非小善根因缘而得生彼。”《天亲论》云：“女人及根阙，二乘种不生。”可彼佛毫相，如五须弥，岂凡夫类，能见此相？如是等义，成证非一，是故愿西方万一不生。
　　或说，在前二说，并不尽理，凡其往生难、易，一任因缘。缘谓诸佛、菩萨同体大悲；因是四众九辈所起愿行。同体之悲，虽无局人；众生之业，犹是参差。若是业因熟者，愿随便生，非以人、天如难往，亦以净、秽如有碍；若其愿行阙闻者，在前无诚，岂由同界而易生？复以化身而辄谒，由是王舍城内，三亿余家，同居一城，而不闻如来之名。那落伽中，九十亿人别住，难家犹来见金色三相。则知众生起行，良由胜缘之相属，有失、不失。或有性自属弥陀，或有本来系慈氏，如逐所属，各得道速；强于无属，多劳少益。是故长者之婢母，受化于罗云；非想三天子，悟道于遣身。
　　然则委心所尊，竞务其业，往之易，早于弹指。何为徒交难、易之论。如其发心决定无疑，六事易是辨，九品非难修，罪业虽多，销过朝阳之却暗界，趣虽幽阻，通逾王印之开塞。但以克舟之学徒，守株之行者，疑乎覆千界之舌相诚言，信乎愚一心之井虾说。岂非藏遗燕石，疑虑隋珠？悲复哀哉！
　　第七、解妨除疑者。
　　问：“如《摄大乘论》释作别时意，岂不觉彼耶？”
　　答：“彼论所明，有别时、有不别时。若唯空发愿，即是别时；若行、愿兼修非是别时。若天亲菩萨判十念行作别时意者，何故造《往生论》劝人往生？又《观经》教兴意者，缘韦提希生阿阇世王逆子，因厌五浊，愿生极乐。佛即为说三福业，十六观门，劝无生往生，乃至十恶、五逆，悉劝往生。既净土请主，身居五浊，复生逆子，佛说皆生，即知现居五浊凡夫，悉得往生也(矣)。”
　　问：“韦提希是大菩萨，为化众生，现受女身，生于逆子。岂实是凡夫类耶？”
　　答：“纵令实是菩萨，现受女身，化众生者。必须隐其实能，现同凡夫，摄化同类，即现同凡夫，身居五浊，常知即引五浊凡夫往生极乐也。《摄论》曰：‘由唯发愿，是别时意。’故知三福、十六观、七日念佛等，那别时也？”
　　问：“如《往生论》云：‘女人及根缺，二乘不生。’云何女人等三，亦得往生？”
　　答：“理实可然，若无种，定得往生。言正种者：一于此土中，或有男子，或有女人种，于女人因决定招女根者，此人纵修净土行，亦不得往生。以净土中无女人故，此是定业，不可复劝，即是业障也。盲、聋等缺根，可知亦尔也。若有悔除，不入其类。二乘者，种二乘因，不信大乘及十方净土，亦不得生也。彼论所明种者，定业种也。”
　　问：“若尔，何故《观经》曰：‘受持五戒，即生至彼。闻说四谛，悟罪汉果等。’”
　　答：“此不愚法人，信有十方诸佛，及净土发愿往生。若悟果竟，佛为说《法华经》，并回心向大，是《智度论》之所判也。”
　　问：“众生恶业甚重，能障于净土，非小善能除，何故《观经》云：‘临终十念即往生得也。’？”
　　答：“心是业主，受生之本。临终之心，犹如眼目，能导一切业。若临终心恶，能引一切恶业；若心善者，能引一切善业。如龙所行，云即随之，心若西逝，业亦随之。”
　　问：“如《弥勒所问经》说十念中云：‘非凡夫念，不杂结使念。’今此众生体是凡夫，结使不断，云何念佛而得生耶？”
　　答：“或云：‘若如彼经，唯佛一人得生，余皆不得，以十地后心菩萨独有二种无明故。’今解彼经，云凡夫念者，若不发菩提心，求出三界作佛，而直尔但念佛求生者，是凡夫念，彼不得生。故皆须发菩提心也。不杂结使念者，唯须一心相续，观佛相好，而若口念佛，心缘五欲者，是杂结念也。念佛是淳净心，与结使相违也。或有异义见前同。”
　　问：“众生罪业，大积如山，何得十念须灭尔许恶业。假令百千万遍，犹是太少，若不灭恶业，复何得往生净土乎？”
　　答：“有三义：一者、若临终时正念现前者，此心能引无始以来，及一生所作善业，共相资助，即得往生也；二者、诸佛名号，总万德成，但能一念念佛名者，即一念之中总念万德，则灭罪业，恶业碍往，除罪何系？故下品生中云：‘称佛名故，于念念中除八十亿劫生死之罪。’三者、无始恶业，从妄心生；念佛功德，从真心起。真心如日，妄心如闇。真心暂起，妄念即除；如日始出，众暗悉除。由此三义，乃至临命终时十念成就者，定得往生。”
　　问：“净土胜妙，是法王所居，莲华藏，非凡夫行处。理须凡行凡地，圣践圣场，宁得底下凡夫，生斯妙处？”
　　答：“是凡夫，即不得游于净土；既是法王，何得践于五浊？虽是法王，为化众生故，游于五浊；亦虽是凡夫，为供养佛故，生于净土。又四十八大愿，初先为一切凡夫，后兼为三乘圣人，故知净土宗意，本为凡夫，兼为圣人也。又十解以去，不畏生恶道，故可愿生净土。故知净土奥意，本为凡夫，非为菩萨也。”
　　问：“亲遇善缘，预九品生，频见文义，愤心云披。若有众恶，不识修善，已入三途，为有方便，救彼亡灵，令除业障，生极乐界以不？”
　　答：“愚情难通，圣教有术。故《不空罥索神变真言经》第二十八卷，〈灌顶真言成就品〉曰：‘尔时十方一切刹土，三世一切如来，毗卢遮那如来，一时皆伸右无畏手，摩清净莲华明王顶，同说不空大灌顶光真言曰：
　　“‘“唵(唯中抬声引呼)(一)　荷暮伽废(无计反)噜者娜(二)　摩诃亩陀(能乙反)啰么抳(三)　钵头么(二合)入缚攞(四)　跛(二合)啰袜亸野[合*牛](五)”
　　“‘若有众生，随处得闻此大灌顶光真言，二三七遍经耳根者，即得除灭一切罪障；若诸众生具造十恶、五逆，四重诸罪，犹如微尘，满斯世界。身坏命终，堕诸恶道，以是真言加持土沙一百八遍，尸陀林中，散亡者尸骸上，或散墓上，遇皆散之，彼所亡者，若地狱中、若饿鬼中、若修罗中、若傍生中，以一切不空如来不空毗卢遮那如来真言本愿，大灌顶光真言加持土沙之力，应时即得光明及身，除诸罪报，舍所苦身，往于西方极乐国土，莲华化生，乃至菩提，更不堕落。’
　　“此等经文，往往而在，悔哉！罪业自造，苦果影追，痛哉！独因独厄，无人救护。自非同体大悲，弘济秘术，谁能远开幽键升华台？虽无他作自受之理，而有缘起难思之力。则知以遇咒沙即有缘，若不被沙，何论脱期？惟夫大悲无方，长舌无杂，不行、不信，后悔无反。然则不信用者，徒负厚恩，报日转远；有顺行者，接魂华莲，孝顺便立。幸逢真言，令出不难，凡百君子，谁不奉行？散沙墓上，尚逝界，况乎咒衣著身，聆音诵字(矣)？”

　　游心安乐道(终)


