  华严经明法品内立三宝章
　　唐 法藏述




　　华严经明法品内立三宝章卷上

　　　　魏国西寺沙门法藏述
　　　三宝章　流转章

　　三宝章

　　三宝义略作八门。一明建立。二释得名。三出体性。四显融摄。五明种类。六拣所归。七辨业用八明次第。初明立意者有七种。一为翻邪故。即翻外道尊师。谓自在天等。故立佛宝。二为翻外道邪论等。故立法宝。三为翻外道邪众等。故立僧宝。故涅槃经云。归依于佛者。是真优婆塞。终不更归依其余诸天神。归依于法者。则离于杀害终不更归依外道诸典籍。归依于僧者。不求诸外道等。二为除病。谓须良医并药及看病人。故诸病悉愈。三宝亦尔故不增减。三为出怖。如经云。若得一跳即譬一归。若得三跳即譬三归。是故三宝慈悲救众生生死苦。是故三跳得出怖也。四为生缘念故。为令众生念佛求一切智。故立佛宝。为令念法求证真如。故立法宝。为令念僧求入圣众数。故立僧宝。故杂心论云。为开众生佛法僧念故说三宝也。五约三义故立三宝。一调御师。二调御师法。三调御师弟子。故宝性论云。问曰。依何等义故立三宝。答曰。偈言依调御师所证弟子故也。六约三乘人故立三宝。为大乘人取佛菩提诸菩萨。故立佛宝。以此人求作佛故。为缘觉人自然知法故立法宝。以此人但求证深因缘法。不求佛僧故为声闻人立僧宝。以此人但求依僧求解脱故。不求余也。七约三根故立三宝。为信供养诸佛如来福田人。故立佛宝。为信供养第一妙法福田人。故立法宝。为信供养第一圣众福田人。故立僧宝。此上三门并如宝性论说。故彼偈云。为三乘信三供养等。是故说三宝。
　　第二释名者。于中有二。先释总名。三是数宝是喻义从数义立名。即带数释也。又宝是可贵义。依宝性论宝有六义。一希有义。如世珍宝以难得故。无善根众生经百千劫不能得故。二无垢义。如世珍宝清净无垢。三宝亦尔。以离一切有漏法故。三势力义。如世珠宝置浊水中。令水澄净。三宝亦尔。以具六通等功德故。令众生澄惑业苦三浊。成净信智等故。四庄严义。如世珍宝能雨宝庄严众生。三宝亦尔。庄严行者出世行故。五最上义。如世珍宝。于诸物中最为微妙。三宝亦尔过世间故。六不变义。如世珍宝以体真故。不可改易。三宝亦尔。以得无流法故。世间八法所不能动故也。彼论偈云。真宝世希有。明净及势力。能庄严世间。最上不变等也。后别名者。佛陀此云。觉者。觉有二种。一是觉悟义。谓理智照真故。二是觉察义。谓量智鉴俗故。又觉察烦恼贼故。从无明睡觉故。自觉觉他觉行穷满故也者是假人。即有觉之者名为觉者。有财释也。达摩此云法。法有三义。一自体名法。如说诸法离他性。各自住己性。即离分别也。二对意名法。如法处法界等。三轨则名法。法有轨范开生物解故也。此中正取后一。兼明前二也。僧伽此云和合众。此有二义。一理和。谓见谛理时。心虽各异所证理同故。二事和。谓四人已上人虽各别同秉成一羯磨事。故名事和。是则佛是觉照义。僧是和合义。法是轨范义。皆从义用立名也。又智论云。僧伽秦言众多。比丘共一处和合。是名僧伽。
　　第三出体者。三宝有三。一同相。二别相。三住持。初中有三义。一约事就义门。即佛体上觉照义边名为佛宝。则彼佛德。轨则义边名为法宝。违诤过尽名为僧宝。三义虽别然佛德不殊。故云同相。此即以佛无漏功德为体。此义通诸乘但浅深异耳。唯除人天。以彼不了故。二约会事从理门。即三宝相虽别。然同以真空妙理为性。故云同也。涅槃经云。若能观三宝常住同真谛。我性佛性无别。此即以真空为体。此义通诸教唯除凡小也。三约理义融显门。心性真如中离念本觉名佛宝。即此中有恒沙性功德可轨用。故名法宝。即此恒沙德冥和不二名僧宝。故经云。于佛性中即有法僧也。又净名经云。佛即是法法即是众。是三宝无为相与虚空等为同相。是故若就觉义而论。并称为佛。轨则而言无非是法。冥符和合莫不皆僧义。说有三不可为一。然无别体岂为异也。故云同相。此义通诸教。唯除小乘及始教。同体门竟。第二别相中。先明佛宝。若约世间人天所得。以有漏五蕴为体。以同世间示黑象脚身。及树神身等。若小乘中毗昙等宗有二佛。一生身。谓父母生相好之形。是报无记非可重。故不入佛宝。二法身。以五分功德为法身。此中唯取无漏功德。谓道后尽智无生智等。五蕴实法为佛宝体。以有漏功德非可重。故不入佛宝。或有漏及报相从名佛于理无伤。又此宗中。于彼实法上假施人名。无别假人如贫名富等。若成实等宗五蕴功德等。属法宝摄。别说假人为佛宝体。以有假名行人为师匠益要在假中故也。若三乘中三身佛。或以五聚法中一分为体。谓无为中真如择灭等为法身。色处为化身。以心无化义故。以无漏清净八识心王。二十一心所。及不相应行中小分。并色法界所成假者等相。从总为受用体。此如瑜伽等说。此约始教之初说。亦是回心声闻教也。或以真如为法身。大定智悉为应身。色形为化身。如梁摄论说。或约五法摄大觉地。谓以清净法界为法身。镜智及平等智为受用身。作事智为化身。妙观智通二身。此如佛地论说。此等约始教之终说。义当为直进人说。或唯以大智为三身体。如摄论以无垢无挂碍智为法身。以后得智为受用身。后得智之差别为变化身。或唯以真如为三身体。如起信论中。真如三大内。以体相二大为法身。用大为二身。此等约终教说。此中化身亦有化心。如大迦叶观如来心知向阿难如是等。又涅槃经云。如来所化无量形类。各令有心故知有心。但前教生故顺小说。或唯一实性离言绝虑为佛宝。亦不分三二等。此约顿教说。若依一乘。二种十佛既通三世间。即知用一切理事人法等。总为佛宝体。仍皆就觉义说。若约所依以海印三昧为体。亦即摄前诸教所明。并在其中。以具同别二门故。余可准知。
　　法宝体者。小乘中理故行果。一以四谛十六行等为理法体。二小乘三藏教等。音声名句文。声处法处二法。为教法体。三以菩萨无漏五蕴。即见道八忍八智断非想结。九无间八解脱合三十三心。在家四果及辟支无漏五蕴等。虽有理和无事和。并是向道法宝摄。此依毗昙宗。若依成实等。三乘无漏在家出家。总属助道法宝。但以假人为佛僧故。彼论云。信佛有一切智名信佛。信此真智名信法故得知也。四以佛及二乘所得涅槃。为果法宝。以相好身及等智等。有助成无漏智故。相从亦入佛僧摄。涅槃非助彼故是法宝故也。问涅槃是灭谛。助道是道谛。教法属苦集是则一理法宝已具摄尽。何假后三邪。答依毗昙宗有二门。一坏缘者。不分三宝境界差别。若于此门中理实收尽。二不坏缘者。建立三宝等差别。是故就此事中最胜义故。立后三法理亦无违。此义云何。如道有二种。一事道。谓戒定等。二理道。谓道如迹乘。此四冥通是前道谛。戒等约事属前助道。以理事异故。通别异故分二也。灭亦二种。一事灭。以离惑业品数上下令灭。有优劣故是事灭。属彼果法。二理灭。谓尽止妙出。此四冥通是前灭谛。亦理事异故分二也。苦无我等是所诠理。教是能诠就胜分二也。问佛僧俱是人。何不但立人法二宝。答因果异故分二也。问若尔法中亦有因果。何不立四宝。答人用强胜能秉持法。是故分二。法不自弘用劣。故合为一宝也。若三乘中。或内以四谛十六行。及三无性等理。为理法宝。二以三藏十二分教假实二法识所变等。为教法体。三以诸道品六度等为行法体。四以涅槃菩提等为果法体。仍此四法皆即空无分别如般若经说。当知。此约始教说也。或以真如体相为理法。从真所流为教法。从真内薰及依净教。所起诸行为行法。此行契真证理究竟为果法。是故四义回转唯一真如也。此如起信等说。问此中果法与佛行法与僧各何别邪。答约如来所成义边。总属佛宝。约诸菩萨施学义边。总属法宝。行中约上地所得义边为僧宝。下地所学义边为法宝。义理差别约法体不殊也。当知此就终教说。或以离言真法为法宝。如此经云云。当知此约顿教显耳。若依一乘。约有十法。谓理事教义因果人法解行。皆就轨范义说。具足主伴无尽因陀罗网等。如此经说此据别教言。若摄方便。前诸教法并在其中。余可准知。僧宝体者。小乘中若依毗昙宗。僧有二种。一应供僧。上尽诸佛下极至于凡夫沙弥通是僧。是故檀越僧次请一不拣上下。悉得供僧之福。二三归僧。唯取声闻人中四果四向以为僧。以凡僧无圣德不可归。故不取也。缘觉出世无和合众不成僧。菩萨单一不成僧。佛是佛宝亦非僧。又声闻中。唯无漏宝功德为僧宝体。有漏非可重故非宝也。又依彼宗僧又有二。一第一义僧。谓出家四果圣人。二等僧。谓凡夫僧。圣中有三。一生身。即报五阴。二等智。有漏戒定等。即方便善五阴。三无漏五阴。前二相从名僧非正宝体。后一为正也。若成实以无漏假人为僧体。仍有四句。谓有僧德无僧威仪等准之。若三乘内菩萨。以三贤已去乃至等觉所有漏无漏功德。及色心等五蕴假者。为菩萨僧体。独觉及声闻人。入资粮位已去。乃至罗汉所成漏无漏功德。五蕴假者总为僧宝体。又此三乘人。唯取出家同僧法者以为僧宝。以诸在家声闻菩萨。及犀角辟支等。皆入法宝故。大智论散花品云。以花散诸菩萨名供养法。以花散诸比丘名供养僧。当知此约始教之初说。或分胜显劣以明大小。如涅槃经云。僧名和合。和合有二。一者世和合。二者第一义。和合。世和合者。名声闻僧。第一义和合者。名菩萨僧。当知此约始教之终说。或说二乘入大乘者是僧宝不尔。即非由唯以菩萨为真僧宝故。宝性论云。菩萨为究竟僧也。当知此约终教说。或离相离分别。如论云。实有菩萨不见有菩萨等。此约顿教寄言显耳。或唯取菩萨随一皆遍六位。尽三世间无尽法界。具足主伴为僧宝体。此约一乘别教说。若摄方便。如前诸教并在此中。上来别相竟。
　　第三住持三宝者。小乘以塑画等色法为佛宝体。但表示一释迦佛。以无他方佛故。经法纸墨及塑像。皆以色法为体。出家凡僧以有漏五蕴为体。四人已上僧。以众同分不相应法为体。问如形像致敬损坏。于何处得罪福。答立像拟表真容故。于真边得故。成实云随是何塔若能为损。皆望主故得罪。福亦如是。此明若是佛塔以佛为表主。余人亦尔。问若尔杀凡僧应圣边得罪。答塔像无心命。从其表主。僧即不尔各有心命故。从凡圣自位得罪。若依律中。损经等望财主得罪也。若三乘中佛法及僧像。同以色法为体。法中亦兼有名句等。凡僧以五蕴为体。若一乘中并是大法界中。约机缘起所成净用故。亦远取本法为体。余义准之。上来总明出体竟。第四融摄门者有二重。一约三种。二约三宝。初中有三。一约同相。于中即有别相住持。此有二义。一以彼二种皆悉缘成无自性故。不异真空。是故俱在同相中摄。问若彼摄在同相中时。为有彼二为无彼二。如其有者云何如同。以有差别非同相故。如其无者云何说摄。以无彼二无所摄故。答但以彼二本来自性空。非坏彼二方得为空。是故经云。色即是空非色灭空。又经云。非以空色故名色空。但以色即是空。空即是色。是故当知摄别归同而不坏别也。约始教说。二以真如体相二大为内熏因。及彼用大为外熏缘令生始觉。于此始觉分得为僧。满足为佛。此中妙轨及用中之教。以为法宝。是故别相三宝。皆从同起不异同也。此如起信论说。又彼论云。本觉随染生二种相。与彼本觉不相舍离。一智净相。谓依法力熏习如实修行。此明僧宝也。满足方便破和合识相。灭相续心相。显现法身智纯净故。此明佛宝中法身。及自受用身也。二不思议业相者。以依智净能作一切胜妙境界。所谓无量功德之相常无断绝。随众生根自然相应。种种而现得利益故。此明他受用身。及变化身。并所流教及住持幢相等。亦在此中。又彼论云。本觉者。谓心体离念。离念相者。等虚空界无所不遍。法界一相。此中既以本觉随缘作此别相。还不离彼本故归于同相也。又梁论云。无不从此法身流。无不还证此法身。此中从彼流故成法僧也。还证彼故为佛宝也。是即不破别而恒同。不乖同而恒别。其犹摄波唯水而不废动。摄水唯波而不坏湿。举体全收二义不失。当知此中道理亦尔。思之可见。以此教理。是故同中具于别也。又彼住持之相。即是真中用大中摄。以依泥等所表真相。及纸墨等所显教相。并是最净法界之流。剃发袈裟是出世相。亦从彼流非世法故。是故经中造像[麩-夫+廣]麦枣叶露盘。功皆不灭终成大果。又以袈裟至彼猎师非法之处。真相不坏。能令象王发胜心等。又如彼缕救龙难等。又如出家破戒悉当得泥洹等。又能生天人得十种功德。如牛黄存香焚气馥。如是功用极广大者。明此皆从真如流故不异真也。又为真标相令诸有情即寻此相还至真源故。即真也。故论云。真如用者。能生世间出世间善因果故。是故以末归本。一切住持三宝幢相。皆是真中相用摄也。
　　第二约别相中。亦摄彼二。既以同相成此别相。是故别中亦摄同尽。如波门摄水水无不尽。此中亦尔。是则不失同而恒别也。余思准之。又住持幢相亦在别中。以泥木像等。若非如来神力加持。彼法岂能饶益众生。生善灭恶等也。又是如来大悲巧智施设摄生。既从智流不离智故。摄在其中。是故经云。不思议菩萨力及佛力故。令于末代得形像。住持如是等故也。
　　第三约住持于中摄者。此中住持有其二义一是所住持。由前同相别相真实三宝余势力故。舍利形像经卷。凡僧相续不绝故名住持。既以彼持此。此中即摄彼二法也。以此皆是如来圆智中。印机所现粗未之相。如大树叶不离本茎等故也。二是能住持。谓籍此形像经卷。凡僧住持。同相别相三宝。势力相续令不断绝。与诸有情作依止处。令渐修行得彼二故。故名住持。是故彼二由此得立。摄在此中。潜隐而成。所以然者。以若非彼所持无以能持彼。是故二义无二相摄镕融故也。
　　第二三宝相收中亦三。初约僧宝摄。二谓诸菩萨中道观心智觉名佛宝。即此境智轨生物解说名法宝。即此观心内合中道外和漏诤。故言僧宝。如璎珞经云。菩萨谓于第一中道智为佛宝。一切法无生。动与则用为法宝。常行六道与六道众生和合。故名僧宝。转一切众生流入佛海故。二约法宝者。此有二义。一约理。法中即有佛僧如前同相中说。二以行法摄僧。果法摄佛。理教通因果。是故法中自具三宝故。经云分别一切法。皆悉无真实。如是解诸法。即见卢舍那。又经云。见缘起法。即是见佛。此明法中佛也。但以觉义和义皆可轨。故不离法也。以得法为佛行法为僧。更无异法故也。故论云。行此法者名为僧也。三约佛宝者有二义。一约本觉智。如同相说。二约始觉智。谓此圆智无不觉照。故名佛宝。智体遍融智相圆音。与智一味即为理教。揽于万行成一妙果。故于此智即具行果。就此四义名为法宝。又此智中具含因智。故亦有僧。故经云。虽得佛道转于法轮。入于涅槃。而不舍于菩萨之道。又经云。声闻缘觉若智若断。皆是菩萨二生法忍。是则菩萨无生法忍。亦是圆智摄也。又经云于如来智中。出菩萨及二乘智等一切智慧。又经云。于佛宝中。即有法僧。又论云。依法身有法。依法有究竟僧如是等。上来二门融摄。约三乘教说。亦通一乘以同法界故。若别教辨者。净法缘起有其三义。支分义。圆满义。轨则义。以分非圆外分。分圆以成分。是则圆内之分也。圆非分外圆揽分以成圆。是即分内之圆也。轨如圆分三义。通融皆全摄也。依是义故。是故经中普贤等菩萨。于毛孔中现诸佛海及转法轮诸菩萨众。则僧中自具三宝。又如经中大法界法门。谓理事等法中亦具佛僧。如弥多罗女宝经等事中。现佛菩萨等。又一尘中现佛菩萨。又一一法门中。皆具佛僧因果故也。又如经中如来眉间出尘数菩萨。又于毛孔现三世间。转正法轮为诸菩萨众。如是佛中亦具三宝。又以法界身摄一切法。并皆都尽。是故一切法。皆是三宝故也。第五明种类差别者有二。先别后总。别中佛宝或同世间身。此约人天或二身。此约小乘。或一身二身三身四身。此约三乘。或十身以显无尽。此约一乘。此上名义并如别说。
　　法宝中或唯教法。此约人天或具四种。如小乘。或亦四种或唯一种。此约三乘。名同小乘而义别也。或具前诸说。或具十种。谓理事等主伴具足。此约一乘僧中。或唯凡僧此约人天。或唯声闻此约小乘。或通三乘众。此约三乘。或唯菩萨此约一乘。总说者或有二种三宝。一真实。谓前别相。二假名谓前住持。此约小乘及人天。但义异也。或三种。谓同相等如前。此终三乘。或有十门以显示。应知此约一乘说。何以故。此十三宝相在修行心证。比教智处无不显现。即是住持成其大益。主伴具足通因陀罗微细等故。此中亦即摄前诸教所明三宝。并在其中也。
　　第六采定所归者。于中有五门。一舍邪归正门。谓但舍外道三邪。归于有漏三宝。此约人天说。以于此中无无漏故。佛亦同也。二舍劣归胜门。以彼有漏诸功德等。悉非究竟安隐处故。不辨归依彼。但相从摄在宝中。而非究竟真归依处故。杂心言。三宝各二种。佛有二种。一生身佛。二法身佛。法亦有二种。一无我法。二第一义法。僧亦二种。一第一义僧。二等僧。皆得名宝。乃至约宝明归。问云。三宝各二种。为归何等耶。答归依彼诸佛所得无学法僧学无学法。涅槃无上法。此明唯归佛无漏五分法身。不归有漏生身。唯归僧所得学无学无漏法。不归有漏等僧唯归涅槃无漏法。不归无我有漏法故。问何故宝中通摄。归中局耶。答欲明三宝是所敬养。若其拣择此有漏此无漏。则敬养心狭生福则劣。归依据究竟安隐处者。则可归依无漏。此有漏则非重故不归也。如世间田宅俱皆宝重。若欲归之要舍田归宅。此亦如是。或可通收。此有二义。或以宝同归宝唯无漏。如此上辨。或以归同宝归亦通收。以皆宝重悉为物依故也。上来约小乘说。三舍权归实门。谓彼愚法二乘无漏亦非可归。以非究竟安隐处故。如彼化城终须舍故。唯大乘中。所得无漏同归实相。是真归依处也。宝门兴供通摄如前。归门趣本舍权归实。如经中归声闻僧。犯菩萨戒等。此约三乘终教说。或通归二无漏。此有二义。一如前愚法亦是可归。以诸趣寂皆究竟故。诸不定性必回心故。余宝准之。此约始教说。二此大乘中自有二无漏故。又亦自有三乘法故。故说通二非摄愚法。此通始终渐教说也。四舍相归真门。谓自宗中唯同相三宝究竟安隐故令归依。余非究竟故佛劝舍。是故涅槃经云。汝今不应如诸声闻凡夫之人分别三归。何以故。于佛性中即有法僧。为欲化度声闻凡夫故。分别说三归异相。又云。若于三宝修异相者。当知是章清净三归即无依处。此等经意。劝舍别归同。当知此约终教。及顿教说也。或亦通收皆可宝重。悉为佛依故。此约三乘教说。五舍末归本门。唯一乘中十二宝具足主伴穷于法界。尽三世间摄一切法。是真归处。余随物机亏盈不定。或亦通收。以本末圆融无二相故。摄方便故。同一法界故。是故乃至人天所得亦在其中。余义准之。
　　第七业用优劣者。三三宝中别相最胜。余二渐劣。于中同相业用者。此中既不分三相。但平等为用。此有三义。谓依持资成别相用故。随缘显现别相用故。称诸菩萨观智现故。别相中佛宝利益业用最胜。法次僧劣故。涅槃经云。譬如人身头最为上。非余支节手足等也。佛亦如是最为尊上。非法僧也。余义可知。住持用僧最胜。以能秉持佛法益众生故法次。但作境界资成三慧故。佛宝最劣。形像但为生信境故。若一乘三宝业用皆齐。以普贤等亦尽佛境故。法界起用法如是故。又诸乘三宝益用分齐。各望本宗准可知耳。
　　第八明次第者有二。先别后总。初中同相三宝。三相不分无始本有故。无先后也。别相中有四门。一约起化次第。先佛次法后僧。以佛是教主故。依佛说法故依法修行。以成僧故。如经云。始在佛树力降魔。得甘露灭觉道成。三转法轮于大千。其轮本来常清净。天人得道。此为证。三宝于是现世间。宝性论亦同此说。二约入证次第。先法次佛后僧。谓法是诸佛所师故。能生佛故。故先明也。证此法已道成佛也。后度弟子方有僧也。问佛未证法前岂不名僧耶。答如释迦佛未坐道树前。不名为僧。以无众故无僧相无秉法故。三约兴教次第。先佛次僧后法。如此经中。佛先现坐宝师子座。次集十方诸菩萨众。后方加请说示法门。四约修行次第。先僧次法后佛。谓修行之来。先须舍俗投缁。虽复出家必须依法修行。行满究竟终得成佛也。住持中。约元起之由以明次第。则佛宝在先。如忧填王等造像初故。次佛灭后迦叶等结集法眼故次也。后度凡僧以持佛法。故居后也。若一乘三宝皆无前后。以于法界大缘起中。同时显现悉具足故。或皆有先后。以主伴相成故。随举为首故。总说者。小乘二三宝中。真实居先假名在后。三乘三三宝中。同相居先别相为次。住持在后。一乘十三宝。或前后或非前后如前说。余义准可知。

　　流转章

　　生灭流转略作十门。一明违顺。二断常。三一异。四有无。五生灭。六前后。七时世。八因果。九真妄。十成观。初中于一有为流转法上义分为二。谓前念灭后念生。经云。如印印泥印坏文成。此即印坏为灭文成为生。又经云。由前五阴故。后阴相续生等。皆是此流转义也。此中生灭违顺有二门。初总后别。总中有四义。一相违义。以背灭为生生尽为灭。以相违故成生灭。二顺义。以前念若不灭后念不生。要由灭前念后念方生。是故相顺方成生灭。问若前念不灭后念不得生。以二念不并故者。既其灭已亦不得生。以生无所依故。如论云。灭法何能缘。故无次第缘。是故灭已无物谁能生后。答灭有二种。一断灭。二刹那灭。今非断灭故不同无物。问此刹那灭若不同无物。应非是灭。答是刹那灭必引后。故不同无物。若不引后非此灭故。问若刹那必引后生。是即不得入无心定等。以灭已无间要必生故。答刹那有二位。一约能依转识粗故。皆从自种生。前念后念近远俱为等无。闻缘。二约所依本识细故。前后流注灭已更生无间相续。问若尔。入寂二乘最后灭心。应亦还生。即无涅槃便成大过。答若约小乘初教。可如所难。以彼宗中许入寂二乘永灭断故。若终教等即不如此。以二乘人。烧分段身生灭度想入于涅槃。而余世界受变易身。受佛教化行菩萨道。乃至成佛。尽于未来无有断绝。以无众生作非众生故。四记论中。灭者复生分别记者。此约小乘说。问此微细灭既自不住。何能有力而生后念。答以依真如如来藏故。令此生灭得生灭也。经云。依如来藏故有生灭心等。又经云。依无住本立一切法等。是故灭无真依无以起生。生不依真不从灭起。起信论云。不生不灭与生灭和合。名阿梨耶识。是即流转是不流转转也。是故相顺而成生灭。三此二亦违亦顺方得生灭。由前二义不相离故。以若不灭生无以生。生若不依灭无以背灭。是故由极相违方极相顺。思之可解。四非违非顺方得生灭。由前二义相形夺故。以无二为一。离二相故。违顺双泯故。
　　第二别解者。此生及灭各开之为二。前念灭中二义。一灭坏义。二引后义。后念生中有二义。一依前义。二背前义。由灭坏与背前生灭极相违。由引后与依前生灭极相顺。由灭坏不异引后故。由依前不异背前故。是故亦违亦顺无有障碍。由灭坏融引后。背前融依前故。生灭非违非顺也。更有句数思之可见。
　　第二断常者。亦先总后别。总中四句由前灭故不常。中后生故不断。俱不俱准思之。别中亦四句。由灭坏及背前故。法不至法本不移而不常。由引后及依前故位不绝。位恒流而不断。由上二义不相离故不断即不常。恒流而不转。不转转转不转无二故也。由灭坏违生后。由背前违依前。是故非常非非常。非断非非断。今此流转法。亦非流转非不流转也。思之可见。
　　第三一异者。亦二门。先总中亦四句。由前念中引后义。后念中背前义。是不一门。俱不俱等思之可知。二别中亦四。谓前后非一。各二非二为非异。俱不俱思之。又交络相望亦四句可见。是故一异无碍流而不流也。
　　第四有无者亦四句。一后念中背前义是有义。二前念中灭坏义是无义。三后念中依前义是非有义。四前念中能引后义。是非无义。五由前二义无二。是俱存义。六由后二义无二。是俱泯义。七由存泯无碍。合前六句为一无障碍流转。经云。一切法不生灭。我说刹那义。此之谓也。
　　第五生灭者。于中亦二重。初中四句。依前后起是无生义。以不由自能起故引后。是不灭义以有功能故。俱不俱准思之。又前念灭故不生。后念起故不灭。俱不俱思之。第六前后中亦二重。初总中四句。由依前及引后故。二念不前后。由灭坏及背前故。二念不同时。由上二门不相离故。俱不俱等准思之。是故非初非中后。前中后取故而说流转。流转即无转。别中通论有四重无碍。一不碍前后而说同时。二不碍同时而说前后。三不碍非三时而说三时。四不碍三时而说是非三时。经中劫入非劫非劫入劫等准之。第七约时世者。于中有三。初约趣向。二约相成。三约时法。初中有四。一从前向后门。谓依前念灭令后念生。是故依过去转为现在。现在灭引起当来。由依此门则新新生。而无穷尽。二依后向前门。谓依本无今有已有还无。即当来作现在。现在现灭为过去。由依此门即念念灭而无停积。三由前二义不相离故。亦向前亦向后。依此门故。即生无尽而无不灭。灭无积而无不生。无障无碍思之。四由前二义形夺尽故。非向前非向后。依此门故。即灭无积而无灭。生无尽而无生。是谓无碍法门也。
　　第二相成者有五句。一此现在法由当来有。及由过去灭生。是故现在为二世所成。令现无体入于过未。二此现在法落谢为过去。引后作当来。是故二世为现所成。令过未无体。二入于现在。三由前二门不相离故。此约相成有力义故。三世俱立。四由前二义形夺尽故。此约相依无力义故。三世俱泯。五合前四义同一法故。存亡无碍理事双融。思之可见。
　　第三时法者。于中亦有五门。一时不流而法转。谓依前灭引后生。此生灭还引后。此是法转也。然过去时不至现在。现在不至未来。此时不流也。此即约时念念间断。约法相续恒流。二法不转而时迁。谓由过去谢灭方有现在。现在落谢能引当来。三世念念无有断绝。此是时迁流也。过去法不来至现在。现在法不去到于当来。各住自位不相到故。此法不转也。此即约法本不相到。约时念念无间也。三俱迁者。离法无别时故。是故以时流法转无二故。无始已来未曾暂停也。四非迁者。以不流之时不转之法无二故。无始已来未曾迁动也。五合前四句不相离故。从无始来不动而流。迁而不易。无障无碍是此法体。思之可见。
　　第八因。果门中亦四位。一无二有。三俱四泯。初中谓此一念法。前因已灭对谁称果。后果未生对谁说因。当念不住非因非果。二假有因果者。如论云。观现在法有引后用。假立当果。对说现因。观现在法有酬前相。假立曾因。对说现果。因果不无。三俱者。由有引后义故有因。由有酬前义故有果。由灭坏义故非因。由背前义故非果。由引后不异灭坏故。亦因亦非因。由酬前不异背前故。亦果亦非果。由四义合成一流转。故具存亡二义也。四俱泯者。由灭坏不异引后故。非因非非因。背前不异酬前故。非果非非果。此二门复不异故。非因果非非因果。又若因果先存可得对之说。非既因果。先自不成今亦无。非因果之可立。思之。
　　第九真妄中亦四。一无人。二无法。三相尽。四理现。初中此中但是前灭后生。无间流转毕竟无人。从此至彼以生灭法中竟无人。故论云。一切世间法法因果无人。此之谓也。二无法者。此生灭法。由后依前起后无自性无体。又不可从前念而来。由后背前后非前。及此亦不从前念而来。由前灭坏故。无法可至。后念由能引后故。体非后位摄。此亦不能至后位。是故前念无法可去至后念。后念无法可从前念来。但缘起力故似有相续。实无有一法从此至彼。故论云。但从于空法还生于空法。此之谓也。三相尽者。思惟此法过去已灭。未来未至故无体。现在不能自住故无体也。又复思惟前念已谢故无有来。不至后念故无有去当念速故不能住。是故此法相无不尽。又细思惟现法不离过未。以离首尾无别体故。是故诸相未曾不尽。问若尔者。岂令现在如彼过未耶。亦无体空耶。答即以如过未之空无为。现假有故。是故此现有无不是真空。以不碍假有者方是性空故。以是法理空非是断空故。是故只说此生死流转法。即是真空非灭。此法方为性空。经云。诸法毕竟空无有毫末相。又经云。色即是空非色灭空。此之谓也。思之可知。四理现者。即由如是相自尽故。平等理性未尝不现。论中一种真如内名为流转真如。以寻思此流转。相尽真理现露故以为名。又经云。生死即涅槃等。皆此义也。是故诸佛菩萨。看于生死常见涅槃。常见涅槃恒游生死。如履波者未尝不践水。践水者无不履波。依是道理。诸佛不起涅槃界常在生死中。教化众生等悲智无碍。斯之谓矣。
　　第十成观者有二。先令识妄念。后摄念成观。前中识妄念者。既思惟此流转之法。细克其实。唯是一念至于无念。彼能缘之念。亦如所念无不相。及彼此当处相即空故。性本现故。既知法实如此。而昔所见自他人法是非差别。悉是乱识妄想计度。实无所有。应伤己颠倒息诸妄念。又复思惟。即此妄念逐自妄境。此二则今恒无所有。经云。从心相生与心作相和合。而有共生共灭。同无有住。此之谓也。二成观中二。先解后行。初解中二。一始谓解知。如前所说诸义。令心决定。二终谓知此解是解非行。亦解知正行。不如所解。是故方堪为行方便。二行中亦二。一始谓思惟彼法至无念处。诸见皆绝绝亦绝。言说不及念虑不到。若于乃至作无念等解。并是妄念非是实行。何况余念。二终谓以念智照无相境。亦非照非境亦无观无不观。故云法离一切观行。久作纯熟心不失念。四威仪中常作一切而无所作。双行无碍难思议也。问若尔则此一门无念便足。何须如上广分别耶。答若不如前寻思彼义者。即见不伏生。若不解知解行别者。即妄以解为行情谓不破也。设总无知但强伏心而作诸观。并是谓中作非是真行。究竟增恶见入于魔网。不能成益故。经颂云。百千哑羊僧。无慧修静虑。设于百千劫。无一得涅槃。聪敏智慧人。能听法说法。敛念须臾顷。能速至涅槃其观中魔事及余行相观利益等。并如别说。

　　华严经明法品内立三宝章卷上



　　华严经明法品内立三宝章卷下

　　　　魏国西寺沙门法藏述
　　　法界缘起章　圆音章　法身章　十世章　玄义章(七科已上并未入疏)

　　法界缘起章

　　夫法界缘起为碍容持。如帝网该罗。若天珠交涉。圆融自在无尽难名。略以四门指陈其要。一缘起相由门。二法性融通门。三缘性双显门。四理事分无门。初缘起相由门者。于中曲有三门。一诸缘互异门。即异体也。二诸缘互应门。即同体也。三应异无碍门。即双辨同异也。此三门中各有三义。一互相依持力无力义。由此得相入也。二互相形夺体无体义。由此得相即也。三体用双融有无义。由此即入同时自在也。初缘起互异门者。谓于无尽大缘起中。诸缘相望体用各别。不相参杂故云异也。依持义者。一能持多。一有力是故能摄多。多依一故多无力。是故潜入一。此即无有不容多之一。以无不能持故。无有不入一之多。以无不能依一。如多依一持既尔。一依多持亦然。是故亦无不摄一之多。亦无不入多之一。是故由一望多有持有依全力无力故。能摄能入无有障碍。多望于一有依有持无力全力故。能入能摄。亦无有障碍。俱存双泯二句无碍。亦准思之。相入义竟。二诸缘相夺体无体者。多缘无性为一所成。是故多即一。由一有体能摄多。由多无性潜同一。故无不多之一。亦无不一之多。一无性为多所成。多有一空即多亦尔。是故一望于多。有有体无体故。能摄他同己。废己同他。无有障碍。多望于一有无体有体。亦能废己同他摄他同己。亦无障碍。亦同他己亦同己他。非同他己非同己他。二句无碍圆融自在。思之可见。相即义竟。三体用双融有无门者有六句。一以体无不用故。举体全用即唯用而无体。但有相入无相即故。二以。用无不体故全用归体。唯体而无用。但有相即无相入也。三归体之用不碍其用。全用之体不失其体。是故体用不碍双存。即亦入亦即。无有障碍镕融自在。四全用之体体泯。全体之用用亡。是则体用交彻形夺两非。即入同源圆融一味。五合前四句。同一缘起无碍俱存。六泯前五句绝待离言。应可去情如理思。摄缘起异体门竟。
　　二诸缘互应门者。谓众缘之中以于一缘应多缘故。各与彼多全为其一。是故此一具多个一。然此多一虽由本一。应多缘故有此多一。然与本一体无差别。是故名为同体门也。依持容入者。谓此本一有力能持彼多个一。故本一中容彼多一。多一无力依本一故。是故多一入本一中。是即无不容多一之本一。亦无不入本一之多一。如本一有力为持。多一无力为依。容入既尔。多一有力为持。本一无力为依。容入亦尔。是即无不容本一之多一。无不入多一之本一。是即由本一望多一。有持有依有力无力故。能容能入无有障碍。多一望本一。有依有持无力有力故。能入能容亦无障碍。俱存双泯二句无碍。亦准思之。同体门中容入义竟。二互相形夺体无体者。谓多一无性。为本一成多一。举体即是本一。是则本一为有体能摄多一。多一无体融同本一故。无不摄多一之本一。亦无不即本一之多一。如本一有体多一无体。摄即既尔。多一有体本一无体。摄即亦然。是故亦无不摄本一之多一。亦无不即多一之本一。是即本一望多一。有有体无体故。能摄他同己废己同他无。有障碍。多一望本一。亦体无体摄即可知。亦摄不摄亦即无即。非摄不摄非即不即二句无碍。思之可见。同体门中相即义竟。三体用俱融即入无碍者。亦六句无碍。准前思之可见。同体门竟三应异无碍双辨同体异体门者。以此二门。同一缘起不相离故。若无异体则诸缘杂乱。非缘起故。若无同体缘不相资。亦非缘起故。要由不杂方有相资。是故若非同体无异体故。若非异体无同体故。是故通辨亦有四句。一或举体全异具入即俱。二或全体是同亦具入即俱。以法融通各全摄故。三或俱。以同异无碍双现前故。四或俱非。以相夺俱尽故双非也。余入即等准思知之。上来第一缘起相由门竟(余未作)。

　　圆音章

　　圆音义略作四门分别。一举义。二决择。三会违。四辨释。初中有二。一谓如来能以一音。演说一切差别之法。所谓贪欲多者。即闻如来说不净观。如是等乃至一切故名圆音。是故华严云。如来于一语言中。演说无边契经海。二谓如来一音。能同一切差别言音。谓诸众生各闻如来唯己语故。华严经云。一切众生语言法。一言演说尽无余。
　　第二决择者。或有说言。如来于一语业之中。演出一切众生言音。是故令彼众生各闻己语。非谓如来唯发一音。但以语业同故名曰一音。所发多故名曰圆音。或有说言。如来唯发一梵言音。名为一音。能为众生作增上缘。令其所作感解不同。故名圆音。非谓如来有若干音。或有说言。如来唯一寂灭解脱离相言音。名为一音。而诸众生机感力故。自闻如来种种言音。故名圆音。非谓如来音有一有多。问此上三说何得何失。答若别偏取。三俱有失。何者。初说但多无一音故。次唯一语无多音故。后唯无惟非音义故。如实义者。三说合为一圆音义。何者。若彼多音不即一音。此但多音非是圆义。以彼多音即一音故。镕融无碍名作圆音。若彼一音不即一切。但是一音非是梵音。以彼一音即多音故。融通无碍名一梵音。若此等音。不即无性同真际者。是所执故非如来音。以彼音等离作故。无性故如响故。所以法螺恒震妙音常寂故也。
　　第三会违者。如婆沙论中七十九卷说。世尊有时为四天王。先以圣语说四谛。二王领解二不能解。世尊怜愍故饶益故。以南印度边国俗语说四谛。二天王中一解一不解。世尊怜愍。复一一种蔑戾车语说四圣谛时。四天王皆得领解。问若以一音异类解。后二天王何不同解。答彼论释云。彼四天王意乐不同。为满彼意故佛异说。复次世尊欲显于诸言音皆能善解。断彼疑故。复次有所化者。依佛不变形言而得受化。又所化者依佛转变形言而得受化。依佛不变形言而受化者。若转变形言而为说法。彼不能解。如说佛在摩竭陀国。为度池坚步行十二由旬。七万众生皆得见谛云云。依佛转变形言而受化者。若不变形言而为说法。彼不能解。是故世尊作三种语为四王说法。准上三释义理可通。并由众生宜闻有异。故不相违。
　　第四辨释者有二。一明分齐。二显利益。初中佛一言音普遍一切。谓一切处一切时一切法等。根熟之者无远不闻。根未熟者近而不闻。言遍一切处者。如智论目连寻声极远如近故。二遍一切时谓此圆音尽未来际。未曾休息。三遍一切法。无有一法非圆音所宣说者。四遍一切众生。谓此圆音无有根器而不开觉。若尔何故。鹙子在座如聋不闻。释非谓圆音能至所闻。亦能至此不闻之处。故名遍至。问此若普遍。何成语音屈曲诠表。设尔何失。二俱有过。何者。此若等遍失音曲故。如其存屈曲非等遍故。今释若由等遍失其音曲。是圆非音。若由屈曲乖其等遍。是音非圆。今则不坏曲而等遍。不动遍而差韵是谓如来圆音。非是心识思量境界。二利益者。若依小乘如来言音未必一切皆有利益。如佛问阿难天雨等。非是法轮音声所摄。若大乘等中。如来所发世俗言音。无不皆成大利益故。如佛入城唱乞食声。令城同闻俱获利益故。经云。诸佛音声语言威仪进止无非佛事。

　　法身章

　　法身义四门分别。初释名者。法是轨持义。身是依止义。则法为身。亦名自性身。二体性者略有十种。一依佛地论。唯以所照真如清净法界为性。余四智等并属。报化。二或唯约智。如无性摄论。以无垢无挂碍智为法身故。谓离二障。诸德释云。此据摄境从心名为法身。匪为法身是智非理。今释一切诸法尚即真如。况此真智而不如耶。既即是如何待摄境。三亦智亦境。如梁摄论云。唯如如及如如智独存。名为法身。四境智双泯。经云。如来法身非心非境。五此上四句合为一无碍法身。随说皆得六。此上总别五句相融形夺泯兹五说。通然无寄以为法身。此上单就境智辨。七通摄五分。及悲愿等法行功德。无不皆是此法身收。以修生功德必证理故。融摄无碍如前智说。八通收报化色相功德。无不皆是此法身收故。摄论中三十二相等。皆入法身摄有三义。一相即如故归理法身。二智所现故属智法身。三当相并是功德法。故名为法身。九通摄一切三世间故。众生及器无非佛故。一大法身具十佛故。三身等并在此中。智正觉摄故。十总前九为一总句。是谓如来无碍自在法身之义。三出因者有四。一者了因。照现本有真如法故。二者生因。生成修起胜功德故。三者生了无碍因。生了相即二果不殊故。四者总此胜德为所依因。印机现用为所成果。四业用者亦有四。一此理法身。与诸观智为所开觉。经云。法身说法授与义故。二依此以起报化利生胜业用故。三或作树等密摄化故。四遍诸尘道毛端等处。重重自在无碍业用也。

　　十世章

　　十世义作二门。一建立者。如过去世中法未谢之时。名过去现在。更望过去名彼过去为过去过去。望今现在此是未有。是故名今为过去未来。此一具三世俱在过去。又彼谢已现在法起。未谢之时名现在现在。望彼过去已灭无。故名彼以为现在过去。望于未来是未有。故名现在未来。此三一具俱在现在。又彼法谢已未来法起。未谢之时名未来现在。望彼现在已谢无。故名未来过去。更望未来亦未有故。名未来未来。此三一具俱在未来。此九中各三。现在是有六过未俱无。问若于过未各立三世。如是过未既各无边。此三世亦无边。何但三重而说九耶。答设于过未更欲立者。不异前门故唯有九。又此九世总为一念。而九世历然。如是总别合论为十世也。第二相摄者有二门。一相即二相入。此二得成由二义故。一缘起相由义。二法性融通义。初缘起相由者。且如过去现在法。未谢之时自是现在。以现在现在望之。乃是现在之过去。是故彼法亦现在亦过去。所望异故不相违。又现在现在法。自是现在以未谢故。以过去现在望之。乃是过去之未来。又以未来现在望之。复是未来之过去。是故彼法亦现在亦过未。又未来现在法。亦现在亦未来。准之可见。又此九中。三世现在必不俱起。六世过未亦不俱。一现在。二过未。此三定得俱。是故九中随其所应有隐有现。以俱不俱故。且就俱中由过去过去无故。令过去现在法得有也。何以故。若彼不谢此不有故。又由过去现在有故。令过去过去无也。以若不此有彼无谢故。又由过去现在有。令过去未来无也。以由彼未谢令此未有故。又由此过去未来无故。令彼过去现在成有。以若此有彼已谢故是故由此未有。彼得未谢故也。又由过去过去无故。令过去未来无也。谓若彼不无此现不成有。现不成有此未来不成无。是故此无展转由彼无也。又由过去未来无故。令过去过去无也。反上思之。如过去三世有此六义相。由现在未来各有六可知。二就不俱中有二。初显现相由亦有六义。谓由过去现在有。方令现在现在成有。何者。以若彼不有无法可谢。至此现有。又由现在现在有故。方知过去现在是有。以若比不有彼有不成故。何者。若无此有。即令彼有不得谢无。不谢之有非缘起有。故不成有也。现在现在望未来现在亦二义。准上思之。过去现在望未来现在亦二义。谓若过去现在不有。即未来现在有不成故。反此亦准知。问俱者可相由。不俱者云何得相由。答俱者现相由。不俱者密相由。亦是展转相由。以若无此不俱俱不成故。是故此九世总为五位。有此十门。一如过去过去。唯一谢灭但是过去。现在家之过去故。二如过去现在有二门。谓是过去位中自现在故。以现在望之是过去故。是故此法亦现在亦过去。以所望异故不相碍也。三如过去未来有三门。一以过去现在望之。此未有故是过去家未来。二以现在缘现起犹未谢故。是现在现在。三以未来现在望之此已谢故是未来过去。是故此现在现在。亦现在亦过未。四未来现在亦二门。五未来未来唯一门。并准可知。上来次第相由有斯九门。第十超间相由。谓若无初一则无后一等。是故如次及超间无碍相由故。依是道理。令诸门相入相即。如经云。过去一切劫安置未来。今未来一切劫回置过去世。斯之谓也。凡论相由之义有二门。一约力用。谓若无此彼不成。仍此非彼故。以力用相收故得说入。然体不杂故不相是也。二约体性。谓若无此彼全不成。故此即彼也。是故约体说为相即。释此二门如别说。是故不失本位不无即入也。思之可见。经云。无量无数劫能作一念顷等。是此义也。
　　第二约法性融通门者。然此九世时无别体。唯依缘起法上假立。此缘起法复无自性。依真而立。是故缘起理事融通无碍。有其四重。一泯相俱尽。二相与两存。三相随互摄。四相是互即。初中以本从末唯事而无理。以末归本反上可知。经云。非劫入劫。劫入非劫。是此义也。二中全事之理非事。全理之事非理。故俱存而不杂也。经中诸劫相即而不坏本劫者。是此义也。三中由随事之理故。全一事能容一切也。由随理之事故。一切事随理入一中也。反上即是一入一切可知。四中由即理之事。故全一即一切也。由即事之理故。全一切即一也。是故唯理无可即入。唯事不可即入要理事相从相即故。是故有即有入。时劫依此无碍法故。还同此法自在即入余义思之可解。

　　玄义章

　　缘起无碍一。染净缘起二。拣理异情三。药病对治四。理事分无五。因因果果六。二谛无碍七。真妄心境八。能化所化九。入道方便十。

　　缘起无碍门第一

　　问缘起诸法会融无碍如何可见。答今释此义作二门。一开义融通。二句数决择。初中开有三重四句。一空不空门。谓一切皆空无有毫末相。以缘起无性故。虚相尽故。或一切不空。以空为诸法故。以非情谓之无故。不异色等故。或二义无碍。或两门俱泯。并可准思。二相在不在门。谓或一切入一中。由一无性以法性为一。又一切法既即法性。是故一切同在一中。而不相是也。或不在。一谓由无性一多绝。故不坏其有互不杂故。虽恒涉入住自位故。或俱。谓微细相入恒在外故。万里迢然恒相在故。相在不在是一事故。无障碍故。或俱非。谓入出融故。绝二相故无在不在。仍有此法难名目也。如一切入一具斯四句。一入一切亦准思之。三相是不是门。或一切即是一。此有二门。一约性。谓如经云。若人欲成佛。勿坏于贪欲。诸法即贪欲。知是即成佛。此经意。以贪欲即无性故不可坏。诸法即贪欲者。即贪欲之无性理也。若不尔者。岂贪是一切法体耶。是故当知。举贪名而取贪实。二约事。此中二。一始。二终。始谓法界无别有。即以诸法即法界为法界。一法无别有。即以法界即一法为一法。是故一切法即是一法也。二终者。既全以法界即一法为一法故。是故此一即是一切。一切法即是一也。问若就理性既一多俱绝。则无可即。若约事相人法相乖。故云何即。若约事有即。即坏其事即乖于俗。若约理有即。即乖于真。若举事而取理。即不异前门。更何可辨。答只由此二义故。得相即也。何者。若事而非理不可即。若理而非事无可即。今由理事不二而二。谓即事之理方为真理故。全事相即而真理湛然。即理之事方为幻事故。恒相即而万像纷然。良由理事相是而不一。故全一多互即而不杂也。去情思之。或若向像执言求解终日难见。或一切不是一。谓全体相是而不杂故。不坏本法故。其犹色即空而不坏色等准之。或俱。由前二义无碍具故。或俱非。由前二义互形夺故。绝二相故。无是不是仍有此法也。如一切即一有此四句。一即一切四句准思。此上三重融成一际。圆明具德无碍自在。是谓法界缘起门。思之知耳。二句数决择者亦三重。先约一多相即不相即。总有四四句。一由一即多故名一。二一即多故非一。三一即多故亦一亦非一。四一即多故。非一非不一。多即一准之。第二由一不即多故名一。二由一不即多故非一。三一不即多故亦一亦不一。四一即多故非一非不一。多不即一准之。第三由一不即多故名一。二由一即多故非一。三由亦即亦不即故。亦一亦不一。四由非即非不即故。非一非不一。多即一准之。第四由一即多故名一。二由一不多故非一。三由俱故。俱四由不俱故。不俱多一亦准之。是故此上顺有十六句。逆亦十六。总三十二句也。二约相在不在。亦三十二句。三约空不空亦三十二句。是故合有九十六句。又若三重相融有三重四句。一或唯空不空。或唯即不即。或俱或不俱。二或唯在不在。或唯空不空。或唯不俱等。三或唯即不即。或唯在不在等四句准之。是故三四为十二句。帖前九十六。总为一百八句法门也。

　　染净缘起门第二

　　问众生杂染及三宝清净。为俱是妄为亦非妄。答此二各有四句。谓众生是妄。以横计有故。众生非妄成法器故。此二约用。众生是妄由上二句故。众生非妄以妄即空故。真如性满故。三宝是妄妄情取有故。经云。众生强分别作佛度众生。经云。若解真实者。无佛无菩提等。二三宝非妄以能治妄故。经云。佛菩提智之所能断故。三三宝是妄。由治妄故立也。无妄即无真故。论云。但随众生见闻得益故。说为用也。四三宝非妄由全体是真故。恒一相故。经云。三宝同一味故也。

　　拣理异情门第三

　　问真空与断空何别。答略有四别。一约境。谓真空不异色等名法理空也。断空在色等外。及灭色方为空。名为断灭空也。二约心。谓真空圣智所得。比证等不同也。断空情谓所得世人所知也。三约德用。谓观达真空必伏灭烦恼。令成王行入位得果。若缘念断空成断灭见。增长邪趣入外道位。颠坠恶趣。经云。宁起有见如须弥。不起空见如芥子。论云。若复见于空诸佛所不化等。又真空即色故。不可断空取。是故真空不思议也。断空不尔。反上知之。四约对辨异者。问色等既即是真空。断空何独不真耶。答若断空亦即空而实无差别。但为滥取空名。是故拣之耳。略作四句。一色与断空不相即。以俱是所执故。如见人畜等。二断空即空与色即空。二空不别。以无二相故。三色真空与断空不相即。以情理异故。又断空空与色不相即。亦情理别故。四即空之色与即真之断得相。即以从诠说理故。就法融通故。如此二门具斯四句。余一切法相望皆亦如是准思。故经云。诸法即贪者。以即空之诸法。还即彼即空之贪耳。问如贪法既即空。嗔等亦即空。未知嗔等空为即是贪空。为犹在贪外。答全是内而外宛然。全是外而内亦尔。以圆融故。无限分故。无障碍故。问为如堂内空与房内空。此二空无分限故。一味同故云堂空即房空。而实堂内空不是房中摄。为如此不。答不也。此是世法非可同彼。若如彼言。房空不移而全在堂内。堂中亦尔。非是彼此相通故说无二。但以彼空元来是此空故名无二也。既非世法难申说也。会意思之。或客可见耳。

　　药病对治门第四

　　问对病兴治分齐有几。修行之要故请示之。答病有二种。一粗谓巧伪修行。二细谓执见不破。前中亦二。一内实破戒而外现威仪等。二假全不破为他知故求名利故。狡滑故伺狎故。不直故护短故。第二细中亦二。一虽具直心而执我修行。二虽不执有人而计有法。实见不破故。对治之药亦有二种。一粗亦二。谓于诸过非而不覆藏。深愧忏悔。二于所修行不杂巧伪。皆质直柔软。作下下意不显己德。第二细中亦二。一诸修行时知无我人。不计疲苦。二观察诸法等不二。一相无相入理究竟。二通说者。但深观诸法平等之时。于上诸病无不治尽。此是大乘修行法门。依佛藏经义说。

　　理事分无门第五

　　问如此理事。为理无分限事有分限耶。为不耶。答此中理事各有四句。且理一无分限。以遍一切故。二非无分限。以一法中无不具足故三具。分无分一味。以全体在一法。而一切处恒满故。如观一尘中。见一切处法界。四俱非。分无分以自体绝待故。圆融故。二义一相非二门故。事中一有分。以随自事相有分齐故。二无分以全体即理故。大品云。色前际不可得。后际亦不可得。此即无分也三俱。以前二义无碍具故。具此二义方是一事故。四俱非。以二义融故平等故。二相绝故。由上诸义。是故理性不唯无分故。在一切法处。而全体一内不唯分故。常在一中全在一外。事法不唯分故。常在此处恒在他方处。不唯无分故遍一切。而不移本位。又由理不唯无分故。不在一事外不唯分故。不在一事内事不唯分故。常在此处而无在也。不唯无分故。常在他处而无在也。是故无在不在。而在此在彼无障碍也。

　　因因果果门第六

　　师子吼品云。佛性者有因有因因。有果有果果。因者十二因缘。因因者。即是智慧(通法已去)。果者阿耨菩提。果果者无上大般涅槃。后四句者。是因非果如佛性。是果非因如大涅槃。是因是果。如十二因缘所生之法(此中具智慧及菩提二句)。非因非果名为佛性(中道正性谓法身理也。开第三句即为五种佛性也)。或有佛性。阐提人有善根人无(是前因性)。或有佛性。善根人有阐提人无(是曰因性)。或有佛性二人俱有(非因非果性)。或有佛性二人俱无(果与果果二性)。十二因缘名佛性者。且如无明是佛性有二义。一当体净故是法身性。二是能知名义成反流。故名报身性。余支准此。又初四句中。初者谓染净缘起门。二内熏发心。三始觉圆四本觉现。又初随染隐体。二微起净用。三染尽净圆。四还源显实。又初与第四俱是理性。但染净异。中间二俱是行性但因果异。又初染而非净。第二净而非染。第三亦染亦净。第四非染非净。又初是自性住。二是引出。三四是至得果。又初二因。后二果。又转初为四转二为三。又依初起二。以二成三。以三证初冥合不二。是故四义唯一心转。若离无明此四相皆尽也。

　　二谛无碍门第七

　　二谛无碍有二门说。一约喻。二就法。喻者。且如幻兔依巾有二门。一兔二巾。兔亦二义。一相差别义。二体空义。巾亦二义。一住自位义。二举体成兔义。此巾与兔非一非异。且非异有四句。一以巾上成兔义。及兔上相差别义。合为一际故为不异。此是以本随末。就末明不异。二以巾上住自位义。及兔上体空义。合为一际故为不异。此是以末归本就本明不异。三以摄末所归之本。与摄本所从之末。此二双融无碍俱存故为不异。此是本末双存无碍不异。四以所摄归本之末。亦与所摄随末之本。此一俱泯故为不异。此是本末双泯平等不异。第二非一义者亦有四句。一以巾上住自位义。与兔上相差别。此二相违故为非　此是相背非一　巾上成兔义兔上体空义。此二相害故为非一。三以彼相背与此相害。此二位异故为非一。谓背即各相背舍相去悬远也。相害即与敌对亲相餐害。是故近远非一也。四以极相害泯而不泯。由极相匪存而不存。此不泯不存义为非一。此是成坏非一。又此四非一与上四不异而亦非一。以义不杂故。又上四不异与此四不一。而亦不异理遍通故。是故若以不异门取。诸门极相和会。若以非一门取。诸义极相违诤。极违而极和者。是无障碍法也。第二就法说者。巾喻真如如来藏。兔喻众生生死等。非一非异亦有十门。准喻思之可知。又兔即生即死而无碍。巾即隐即显而无碍。此生死隐显逆顺交络。诸门镕融并准前思摄可解。二显义者有四门。一开合。二一异。三相是。四相在。初开合者。先开后合。开者俗谛缘起中有四义。一诸缘有力义。二无力义。三无自性义。四事成义。真谛中亦有四义。一空义。二不空义。三依持义。四尽事义。合者三门。一合俗。二合真。三合二。初者有三。一约用。谓有力无力无二故。二约体。谓性无性无二故。三无碍。谓体用无二唯一俗谛。合真者亦三。一约用。谓依持成俗即是夺俗全尽无二故。二约体空不空无二故。三无碍。谓体用无二故。三合二者有四门一约起用门。谓真中依持义。与俗中有力义无二故。二约泯相门。谓真中尽俗。与俗中无力无二故。三约显实门。谓真中不空义。与俗中无性义无二故。四成事门。谓真中空义。与俗。中存事义无二故。开合门竟。理事即不即门者。此中理事相即不相即。无碍融通各有四句。初不即中四句者。一二事不相即。以缘相事碍故。二二事之理不相即。以无二故。三理事不相即。以理静非动故。四事理不相即。以事动非静故。二相即中四句者。一事即理。以缘起无性故。二理即事。以理随缘事得立故。三二事之理相即。以约诠会实故。四二事相即。以即理之事无别事。是故事如理而无碍。

　　真妄心境门第八

　　真妄心境通有四句。一约情有心境。境谓空有相违。以存二相故。心谓二见不坏是妄情故。或境上有空同性。以俱是所执故。心上亦同。俱是妄见故。二约法亦有心境。境谓空有不二。以俱融故。心谓绝二见。以见无二故。或境上空有相违。以全形夺故。心上亦二。谓随见一分余分性不异故。三以情就法说。谓境即有无俱情有。有无俱理无无二为一性。或亦相违以全夺故。心谓妄取情中有。以是执心故。或亦比知其理无以分有观心故。四以法就情说。境即有无俱理有。有无俱情无无二为一性。或亦相违。以全夺故。心谓见理有以智故。见情无以悲故。或见无二心是一心故。此上四门中。约境各有四句。心上各四句。总有三十二句。准思之。

　　能化所化融作十门第九

　　诸佛众生缘起融通总有十门。一分位门。佛有二义。一法身平等。二报化差别。此二是能化佛门。众生亦二义。一所依如来藏。二能依妄染。此二是所化众生门。二理事门。以佛法身与众生如来藏。无二性故。为理法门也。以佛报化与众生妄染以相由是故。是事法门也。三以法身不异如来藏。报化依染器而现。是故总是众生门也。四以如来藏不异法身。妄染是报化所翻。是故总是佛门也。五以事虚无体故。理性不改故。唯一理门。六以理随缘故。事无不存故。唯一事门。七以报化外摄妄染内摄理性。唯报化门。八以妄染能现报化复内摄真理故。唯妄染门。九此上诸义无碍现前是俱存门。十此上诸义容融平等。是俱泯门。此十门应以六相准之。

　　入道方便门第十

　　作入道缘起要有三义。一识病。二拣境。三定智。初中有二。一粗谓求名利等。二细存见趣理等。二拣境中二。一对境。谓情谓之境在边等。二真境有二。一三乘境。谓空有不二融通等。二一乘境。谓共尽缘起具德圆融等。三定智中亦二。一解谓能生正解。仍解知解行别者是也。二行谓不如所解。以解不能至故。无分别心行顺法妄情等。又此行依解成。亦行现前其解必绝。又约境。以三空乱意拣之。约行以无分别智互相拣之。其义即见。又入道方便略作四门。一忏除宿障门。二发菩提心门。三受菩萨戒门。四造修胜行门。造修胜行有二途。一始二终。初中有三门。一舍缘门。二随缘门。三成行门。初中有六重。一舍作恶业。二舍亲眷属。若出家舍门徒及生缘眷属。三舍名闻利养。四舍身命。五舍心念。六舍。此舍令绝能所无寄故。二随缘门者。有四重。一还随前六事而守心不染。二凡于一切堪情下至微少堪处。皆应觉知不受勿有少染。三于一切违境。乃至断命等怨。皆应守心欢喜忍受。四凡所作行远离巧伪虚诈。乃至一念亦不令有。三成行门者。一起六波罗蜜行(一一云云)。二四无量行(一一云云)。三十大愿行(一一云云)。愿行有二。一诸未起行策令起。二已起行持令不退。皆由愿力即通法行也。二终者亦三门。初舍门者。即止行也。观诸法平等一相。诸缘皆绝云云。二随缘门者即观行也。还就事中起大悲大愿等行云云。三成行门者。即止观俱行双融无碍。成无住行。真俗境不殊悲智心不别。又此境而不别也。又明菩萨住不住行。说有二门。一开二合。开中亦二。初不住。后明住不住亦二。一不住生死。二不住涅槃。初中亦二。一由见生死过患故不可住。二生死见本空故无可住。二不住涅槃亦二。一见涅槃本自有。故不待住。二由不异生死故不住。又智理无别故。能所绝故无能住也。二明住亦二。初住生死者亦二。一由见过患起大悲故。住为除缠故也。二见空故住不怖故也又二。一见过生厌故住。二见空则涅槃住。此即常在生死恒住涅槃也。二住涅槃者亦二。一常证理故住。二常化众生故住。以所化众生即涅槃故。第二合中有四。初合生死涅槃以无二故。无偏住。故云无住。又即住此无二之处。故亦云住。二合住不住二行者。良由以不住为住住为不住。唯一无分别行。故无二也。三合行境二门者。以法界法门绝能所故。平等法性唯一味故。无境行之异也。四合前开与此合无二无别唯一无碍法门。是故不碍开而恒合。不坏合而恒开无二相故。且言说所不能至也。若更以句数分别。有四重四句。一唯不住生死即是。二唯不住涅槃亦是。三俱不住亦是。四俱非不住亦是。二唯住亦四句。返上思之。三唯住生死唯不住生死。俱不俱皆是可知。四唯住涅槃唯不住涅槃。俱不俱亦唯之。此上十六门门皆全得。
　　得一即不假余。余门仍不坏。是故无障无碍。多即多一即一。随智取舍思之。

　　华严经明法品内立三宝章卷下


