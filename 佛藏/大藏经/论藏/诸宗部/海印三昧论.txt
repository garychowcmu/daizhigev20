  海印三昧论
　　新罗 明皛述




　　海印三昧论一卷(并序)依大方广佛华严经

　　　　明皛所述
　　若夫大道无边非隘行之能寻。至理深玄非浅智之所识。以局情入道。道非局入。执教求理。理非执求。要以无方大行始可称道。孱空圆智迥会理矣。故请将来君子同怀寄筌之意。
　　归命尽十方　　法界中三宝
　　我欲报佛恩　　略演契经义
　　普令众生类　　得大涅槃乐
　　愿慈加护念　　满我本誓愿
　　论曰。有大三昧。名曰海印。速令行者至不退地。用小方便获大利益。其印之内要义偈颂名陀罗尼。总持一切契经要义。普含一切诸佛功德。然陀罗尼略有二种。一法。二义。法中有三。谓体智用。所言体者。谓诸众生根本一心。是心本来自性清净。不增不减。不生不灭。旷大无边犹如虚空。总持一切世出世法。无不摄故。所言智者。谓如来地理量二智。无理不照无事不达。总持一切无边功德。无不摄故。所言用者。谓如来地应化二身。普应法界教化众生。尽未来际化用无竭。总持一切世出世间所有诸法。无不摄故。所言义者。谓摩诃衍圆教所显广大妙义。总持十方三世诸佛秘密法藏。无不摄故。如是二种陀罗尼门各摄无量尘沙法门。相容无碍互相摄入。随入一门无所不通。了达一切尘沙法门。入佛境界得无所畏。如经偈言。一中解无量。无量中解一。展转生非实。智者无所畏。如是二种陀罗尼门。乃至无量尘沙法门。悉入海印三昧之内。譬如天下所有诸水悉入大海无流不纳。海印三昧亦复如是。悉纳一切诸契经水。譬如空中日月星宿诸天宫殿。阿修罗兵及天帝释所将兵众。悉皆影现大海水中。海印三昧亦复如是。无量无边法界诸佛菩萨圣众悉现其中。陀罗尼义如颂应知。如其欲读从印中角生字为始。随印文转周回乃至涅槃为终。颂曰。
　　刹　─　一　─　刹　─　方　　　是　─　则　　　是　─　则　─　处　─　住　─　无　─　灭　─　无　─　生
　　│　　　　　　　　　　　│　　　│　　　│　　　│　　　　　　　　　　　　　　　　　　　　　　　　　　　│
　　本　　　中　─　解　　　十　　　无　　　法　　　菩　　　处　─　烦　─　恼　─　菩　─　提　─　体　　　无
　　│　　　│　　　│　　　│　　　│　　　│　　　│　　　│　　　　　　　　　　　　　　　　　　　│　　　│
　　形　　　法　　　于　　　满　　　量　　　一　　　提　　　异　　　提　─　菩　─　识　─　人　　　无　　　是
　　│　　　│　　　│　　　│　　　│　　　│　　　│　　　│　　　│　　　　　　　　　　　│　　　│　　　│
　　亦　　　切　　　一　　　土　　　法　　　法　　　涅　　　非　　　近　　　本　─　来　　　无　　　二　　　如
　　│　　　│　　　│　　　│　　　│　　　│　　　│　　　│　　　│　　　│　　　│　　　│　　　│　　　│
　　不　　　一　　　无　　　佛　─　一　　　一　　　槃　　　槃　　　而　　　心　　　无　　　而　　　涅　　　亦
　　│　　　│　　　│　　　　　　　　　　　│　　　│　　　│　　　│　　　│　　　│　　　│　　　│　　　│
　　大　　　切　　　量　─　法　─　则　─　是　　　体　　　涅　　　甚　　　身　　　生　　　亲　─　槃　　　法
　　│　　　│　　　　　　　　　　　　　　　　　　　│　　　│　　　│　　　│　　　│　　　　　　　　　　　│
　　一　　　一　─　解　─　中　─　一　─　者　─　智　　　死　　　难　─　见　　　灭　─　一　─　切　─　诸
　　│　　　　　　　　　　　　　　　　　　　　　　　　　　　│
　　佛　─　国　─　容　─　十　─　法　─　界　─　而　　　生　　　槃　─　涅　─　则　─　死　─　生　─　知
　　　　　　　　　　　　　　　　　　　　　　　　　　│　　　　　　　　　　　　　　　　　　　　　　　　　　　│
　　相　─　本　─　刹　─　诸　　　一　─　令　　　诸　　　念　─　一　─　念　─　未　─　曾　─　演　　　不
　　│　　　　　　　　　　　│　　　│　　　│　　　│　　　│　　　　　　　　　　　　　　　　　　　│　　　│
　　恒　　　刹　─　一　　　大　　　尘　　　不　　　世　　　一　　　诣　─　遍　─　促　─　成　　　长　　　死
　　│　　　│　　　│　　　│　　　│　　　│　　　│　　　│　　　│　　　　　　　　　　　│　　　│　　　│
　　如　　　方　　　切　　　旷　─　增　　　是　　　界　　　则　　　十　　　身　─　心　　　缩　　　远　　　生
　　│　　　│　　　│　　　　　　　　　　　│　　　│　　　│　　　│　　　│　　　│　　　│　　　│　　　│
　　故　　　十　　　尘　─　中　─　皆　─　如　　　不　　　知　　　方　　　知　　　旧　　　不　　　长　　　舍
　　│　　　│　　　　　　　　　　　　　　　　　　　│　　　│　　　│　　　│　　　│　　　│　　　│　　　│
　　无　　　含　─　包　─　尘　─　一　─　累　─　重　　　了　　　求　　　不　　　成　　　亦　─　劫　　　进
　　│　　　　　　　　　　　　　　　　　　　　　　　　　　　│　　　│　　　│　　　│　　　　　　　　　　　│
　　量　─　无　─　数　─　旷　─　大　─　劫　─　智　─　者　　　成　─　佛　　　佛　─　往　─　昔　─　精
　　生死涅槃非异处　　烦恼菩提体无二
　　涅槃亲而无人识　　菩提近而甚难见
　　身心本来无生灭　　一切诸法亦如是
　　无生无灭无住处　　则是菩提涅槃体
　　智者一中解一切　　一切法中解于一
　　无量法则是一法　　一法则是无量法
　　一佛土满十方刹　　一刹本形亦不大
　　一佛国容十方界　　而诸世界不重累
　　一尘包含十方刹　　一切尘中皆如是
　　不令一尘增旷大　　诸刹本相恒如故
　　无量无数旷大劫　　智者了知则一念
　　一念未曾演长远　　长劫亦不缩成促
　　遍诣十方求成佛　　不知身心旧成佛
　　往昔精进舍生死　　不知生死则涅槃

　　论曰。此法门者。能开一切菩萨慧眼。能果一切菩萨所愿。一切行者。欲生净土。当依此门念念习学。一切时中勿令间断。乘此法者。用小方便速至佛果。譬如有人乘船。入海欲度彼岸。得好顺风用小方便速达彼岸。乘此法者。行住坐卧一切时中恒入灭定。乘此法者。不久当得不碍忍地。有如是等种种利益。乃至诸佛住无数劫说不能尽。三世诸佛秘密法藏莫过于此陀罗尼颂。若有行者意欲速进无上菩提。应当先发广大妙愿。于诸众生起大慈心。于善知识生难遭想。敬重三宝破除我慢。依大乘经至心忏悔一切罪障。然后专求大善知识。咨问法要。闻说法已。系念思惟。如说修行。一切时中无间断心。若能如是不久当入陀罗尼门。如上所说海印三昧出华严经十地品中。其印像者。以义安也。其颂文者。总述一部经中要义以为颂耳。云何印道无始终者。欲显一道离三世际。前际后际不可故。云何印道有盘曲者。欲显一道随缘称机。应三乘行现差别故。以何义故五十六角共成印者。欲显地前四十心位及与十地等觉妙觉。如是五十二位人等皆依一道而修四摄度众生故。五十二角表其五十二人也。余四角者。表四摄也。十信位中仰信一道四摄法故。十解位中信解一道四摄法故。十行位中信行一道四摄行故。十回向中解行俱圆而行一道四摄行故。十地位中及等觉位正证一道行四摄故。妙觉位中究竟圆证一道根原。尽未来际以四摄法化众生故。云何颂中纵横同有十四字者。欲显菩萨行虽无量不离于十波罗蜜四摄行故。十方无边一切世界诸菩萨等。皆依此行为根本故。云何颂中有始终者。为欲安慰怯弱菩萨。佛道虽远修行不绝。终归成佛勿退行故。云何颂首及与颂末俱处中者。欲显初心所习正观不异如来正观智故。云何纵横四围循读皆失句者。欲显甚深陀罗尼义。非断常见及边见人所能知故。云何从中寻得句者。欲显甚深陀罗尼义中道正观乃能知故。云何印外更无颂者。欲显佛教虽越尘沙不离一道。一道以外更无法故。云何不释颂中义者。欲令行者于少文中多解义故。恐诸行者弃本逐末贪数文句失大益故。如经中言。宁以少闻多解义味。不愿多闻于义不了。欲验行者得利多少根机深浅行生熟故。欲令小见憍慢众生于正法中生重心故。然此深义非九种人所知境界。何等为九。一非凡夫所知境界。二非世智辨聪境界。三非分别法相境界。四非声闻缘觉境界。五非空见行者境界。六非散心多闻境界。七非边见众生境界。八非断见众生境界。九非常见众生境界。如是等辈互相嫌言。我智则胜彼智必弱。唯我独能尽解佛法。如是等辈甚可怜愍。于五尺身起长大我。将方寸意量虚空尽。亦如小儿蠡杯酌海。谓言唯我量大海尽。小见众生度量佛法亦复如是。彼等若不破除我慢。不悔本心。难可教示。设使口诵不会深理。纵使多闻唯长憍慢。徒劳无益。如经偈言。譬如贫穷人日夜数他宝。自无半钱分。多闻亦如是。有如是等种种众生。欲护彼故更不释义。恐彼恶见转加增长。永沈苦海无出期故。如经偈言。破法不信故坠于三恶道。我宁不说法。疾入于涅槃。如上所说。陀罗尼义是无边行等法界智所知境界。如经偈言。游心法界如虚空。是人乃知佛境界。以何义故存其本者。欲显正法毕竟常住三世诸佛共所依故。譬如绳墨是常法则前匠后匠共所依故。复次欲令假名菩萨舍末寻本达本原故。欲令正法常住不灭法光恒照毕竟不绝破除众生无明闇故。欲令众生世世生处佛种不断故存本也。契经要义略述如是。欲尽其原唯佛穷了。但仰信解赞扬教耳。欲发弘愿。以偈赞曰。
　　佛法甚广大　　量同于虚空
　　我已所述义　　如一毛孔分
　　所述诸功德　　普施众生类
　　速登十地位　　皆共成佛果

　　海印三昧论一卷

　　局(省好)筌(现)隘(省力知)孱(妙文内里为)。
　　永久元年癸巳八月二十日书写了　笔生助范享保六年三月以城干高山寺藏本对校。

