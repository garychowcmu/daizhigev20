  依观经等明般舟三昧行道往生赞
　　唐 善导撰




　　依观经等明般舟三昧行道往生赞(一卷)

　　　　比丘僧善导撰
　　敬白。一切往生知识等大须惭愧。释迦如来实是慈悲父母。种种方便发起我等无上信心。又说种种方便教门非一。但为我等倒见凡夫。若能依教修行者。则门门见佛得生净土。若见闻有人行善者。即以善助之。若见闻有人行教赞之。若闻人说行。即依行顺之。若闻人有悟。即依悟喜之。何意然者。同以诸佛为师。以法为母生养。共同情亲非外。不得轻毁他有缘之教行。赞自有缘之要法。即是自相破坏诸佛法眼。法眼既灭。菩提正道履足无由。净土之门何能得入。伤叹曰。生盲信业走。随业堕深坑。纵此贪嗔火。自损损他人。长没无明海。遇木永无缘。行者等必须于一切凡圣境上。常起赞顺之心。莫生是非慊恨也。何故然者。为自防身口意业。恐不善业起。复是流转。与前无异。若自他境上护得三业。能令清净者。即是生佛国之正因。问曰。既道三业清净是生净土即因者。云何作业得名清净。答曰。一切不善之法。自他身口意总断不行。是名清净。又自他身口意相应善即起上上随喜心。如诸佛菩萨所作随喜。我亦如是随喜。以此善根回生净土故。名为正因也。又欲生净土。必须自劝劝他广赞净土依正二报庄严事。亦须知入净土之缘起。出娑婆之本末。诸有智者应知。又问曰。般舟三昧乐者是何义也。答曰。梵语名般舟。此翻名常行道。或七日九十日身行无间总名。三业无间故名般舟也。又言三昧者亦是西国语。此翻名为定。由前三业无间。心至所感。即佛境现前。正境现时。即身心内悦。故名为乐。亦名立定见诸佛也。应知。
　　般舟三昧乐(愿往生)　　三界六道苦难停(无量乐)
　　旷劫已来常没没(愿往生)　　到处唯闻生死声(无量乐)
　　释迦如来真报土(愿往生)　　清净庄严无胜是(无量乐)
　　为度娑婆分化入(愿往生)　　八相成佛度众生(无量乐)
　　或说人天二乘法(愿往生)　　或说菩萨涅槃因(无量乐)
　　或渐或顿明空有(愿往生)　　人法二障遣双除(无量乐)
　　根性利者皆蒙益(愿往生)　　钝根无智难开悟(无量乐)
　　璎珞经中说渐教(愿往生)　　万劫修功证不退(无量乐)
　　观经弥陀经等说(愿往生)　　即是顿教菩萨藏(无量乐)
　　一日七日专称佛(愿往生)　　命断须臾生安乐(无量乐)
　　一入弥陀涅槃国(愿往生)　　即得不退证无生(无量乐)
　　万劫修功实难续(愿往生)　　一时烦恼百千间(无量乐)
　　若待娑婆证法忍(愿往生)　　六道恒沙劫未期(无量乐)
　　贪嗔即是轮回业(愿往生)　　烦恼岂是无生因(无量乐)
　　验此贪嗔火烧苦(愿往生)　　不如走入弥陀国(无量乐)
　　弥陀因地发心时(愿往生)　　顿舍王位求菩提(无量乐)
　　饶王佛所落发须(愿往生)　　出家修道名法藏(无量乐)
　　四十八愿因兹发(愿往生)　　一一誓愿为众生(无量乐)
　　众宝庄严名极乐(愿往生)　　广大宽平无限量(无量乐)
　　我得菩提当心坐(愿往生)　　彻穷后际度众生(无量乐)
　　身相光明照法界(愿往生)　　光所及处皆蒙益(无量乐)
　　一一光明相续照(愿往生)　　照觅念佛往生人(无量乐)
　　欲比十方诸佛国(愿往生)　　极乐安身实是精(无量乐)

　　般舟三昧乐(愿往生)　　释迦如来悲意深(无量乐)
　　本师释迦修普行(愿往生)　　长时长劫度众生(无量乐)
　　一切如来设方便(愿往生)　　亦同今日释迦尊(无量乐)
　　随机说法皆蒙益(愿往生)　　各得悟解入真门(无量乐)
　　门门不同八万四(愿往生)　　为灭无明果业因(无量乐)
　　利剑即是弥陀号(愿往生)　　一声称念罪皆除(无量乐)
　　释迦如来因地时(愿往生)　　顿舍身财求妙法(无量乐)
　　小劫大劫长时劫(愿往生)　　随顺佛语誓修行(无量乐)
　　念念时中行六度(愿往生)　　慈悲喜舍化众生(无量乐)
　　三业专修无间业(愿往生)　　誓作菩提无上尊(无量乐)
　　证得菩提无上果(愿往生)　　分身百亿度众生(无量乐)
　　一音演说随机悟(愿往生)　　各各随悟到真元(无量乐)

　　般舟三昧乐(愿往生)　　随顺释迦如来教(无量乐)
　　佛教多门八万四(愿往生)　　正为众生机不同(无量乐)
　　欲觅安身当住处(愿往生)　　先求要行入真门(无量乐)
　　门门不同名渐教(愿往生)　　万劫苦行证无生(无量乐)
　　毕命为期专念佛(愿往生)　　须臾命断佛迎将(无量乐)
　　一食之时尚有间(愿往生)　　如何万劫不贪嗔(无量乐)
　　贪嗔障受人天路(愿往生)　　三恶四趣内安身(无量乐)
　　欲到弥陀安养国(愿往生)　　念佛戒行必须回(无量乐)
　　戒行专精诸佛赞(愿往生)　　临终华座自来迎(无量乐)
　　一念之间入佛会(愿往生)　　三界六道永除名(无量乐)
　　三明六通皆自在(愿往生)　　毕命不退证无为(无量乐)
　　四种威仪常见佛(愿往生)　　手执香华常供养(无量乐)
　　一念一时随众听(愿往生)　　百千三昧自然成(无量乐)
　　一切时中常入定(愿往生)　　定理闻经皆得悟(无量乐)
　　百宝庄严随念现(愿往生)　　长劫供养报慈恩(无量乐)
　　微尘故业随智灭(愿往生)　　不觉转入真如门(无量乐)
　　大小僧祇恒沙劫(愿往生)　　亦如弹指须臾间(无量乐)
　　如此逍遥快乐处(愿往生)　　更贪何事不求生(无量乐)
　　纵使千年受五欲(愿往生)　　增长地狱苦因缘(无量乐)
　　贪嗔十恶相续起(愿往生)　　岂是解脱涅槃因(无量乐)
　　不畏三涂造众罪(愿往生)　　破灭三宝永沉沦(无量乐)
　　不孝父母骂眷属(愿往生)　　地狱安身无出期(无量乐)
　　旷劫已来沈苦海(愿往生)　　西方要法未曾闻(无量乐)
　　虽得人身多有障(愿往生)　　不受佛化反生疑(无量乐)
　　六方如来慈悲极(愿往生)　　同心同劝往西方(无量乐)
　　长病远行不计日(愿往生)　　念佛即道无功夫(无量乐)
　　如此之人难化度(愿往生)　　无明被底且长眠(无量乐)
　　专读弥陀观经法(愿往生)　　文文句句说西方(无量乐)
　　地下宝幢无数亿(愿往生)　　方楞具足尽辉光(无量乐)
　　万亿宝珠相映饰(愿往生)　　各各变现希奇事(无量乐)
　　照上众宝庄严地(愿往生)　　杂色过于百千日(无量乐)
　　自身光明紫金色(愿往生)　　足践宝地徐徐行(无量乐)
　　得此无生宝国地(愿往生)　　皆是弥陀愿力恩(无量乐)
　　一切时中闻妙法(愿往生)　　烦恼罪障无由起(无量乐)
　　菩萨知识为同学(愿往生)　　携手相将入宝堂(无量乐)
　　念念之中受法乐(愿往生)　　须臾悟得百千门(无量乐)
　　大众同心厌此界(愿往生)　　乘佛愿力见弥陀(无量乐)
　　忽尔思量心髓痛(愿往生)　　无穷之劫枉疲劳(无量乐)
　　自庆今身闻净土(愿往生)　　不惜身命往西方(无量乐)
　　西方快乐无为处(愿往生)　　天上人间无比量(无量乐)
　　六天相胜亿万倍(愿往生)　　不及西方人一相(无量乐)
　　三十二相通自在(愿往生)　　身光遍照十方界(无量乐)
　　从世帝王至六天(愿往生)　　音乐相胜亿万重(无量乐)
　　佛国宝林枝相触(愿往生)　　六天音乐不如一(无量乐)
　　依时供养香风起(愿往生)　　拂树华飞落宝地(无量乐)
　　宝树飞华泛德水(愿往生)　　童子捉取已为船(无量乐)
　　乘船直入莲华会(愿往生)　　化佛菩萨与衣被(无量乐)
　　各执香华佛前立(愿往生)　　徐徐遥散变成云(无量乐)
　　宝云庄严即是盖(愿往生)　　即与宝果教令食(无量乐)
　　遇值往生善知识(愿往生)　　得闻净土弥陀名(无量乐)
　　因佛愿力来相见(愿往生)　　常住此国不须还(无量乐)
　　法侣携将入林看(愿往生)　　足下辉光超日月(无量乐)
　　菩萨众会无穷尽(愿往生)　　各各身光互相照(无量乐)
　　新往化生紫金色(愿往生)　　与诸大众无殊异(无量乐)
　　或入宝楼众中坐(愿往生)　　大众见者皆欢喜(无量乐)
　　种种庄严不可识(愿往生)　　内外相看无障碍(无量乐)
　　停足须臾受法乐(愿往生)　　三昧无生自然悟(无量乐)
　　地上庄严众宝间(愿往生)　　杂色相参百千万(无量乐)
　　宝座华台处处满(愿往生)　　随心受用光来照(无量乐)
　　百千童子菩萨众(愿往生)　　各捧香华临池看(无量乐)
　　或坐或立池渠岸(愿往生)　　或有寻阶入宝池(无量乐)
　　或立于沙或至膝(愿往生)　　或没腰头或悬注(无量乐)
　　或取金华百宝叶(愿往生)　　授与岸上看池人(无量乐)
　　受得香华千万种(愿往生)　　即散弥陀大会上(无量乐)
　　所散之华变成盖(愿往生)　　自然音乐绕千重(无量乐)
　　宝鸟连声奏天乐(愿往生)　　一切见者起悲心(无量乐)
　　我今到此佛愿力(愿往生)　　同缘同行何时来(无量乐)
　　普愿阎浮知识等(愿往生)　　同行相亲愿莫退(无量乐)
　　专诵弥陀观经等(愿往生)　　礼佛观察尽须回(无量乐)
　　一切时中相续作(愿往生)　　至死为期专复专(无量乐)
　　一到弥陀安养国(愿往生)　　毕竟逍遥即涅槃(无量乐)
　　涅槃庄严处处满(愿往生)　　见色闻香罪障除(无量乐)
　　飞踊空中作神变(愿往生)　　赞叹净土难思议(无量乐)
　　或散华香供养佛(愿往生)　　报佛慈恩心无尽(无量乐)
　　不因释迦如来力(愿往生)　　弥陀净土若为闻(无量乐)
　　众生障尽闻皆喜(愿往生)　　顿断诸恶愿求生(无量乐)

　　般舟三昧乐(愿往生)　　誓愿今生顺佛教(无量乐)
　　行住坐卧专念佛(愿往生)　　一切善业并须回(无量乐)
　　念念时中常忏悔(愿往生)　　终时即上金刚台(无量乐)
　　一切时中望西礼(愿往生)　　表知凡圣心相向(无量乐)
　　佛知众生心杂乱(愿往生)　　偏教正念住西方(无量乐)
　　不知弥陀国远近(愿往生)　　佛道超过十万亿(无量乐)
　　道里虽遥不足到(愿往生)　　弹指之间入宝池(无量乐)
　　唯恨众生疑不疑(愿往生)　　净土对面不相忤(无量乐)
　　莫论弥陀摄不摄(愿往生)　　意在专心回不回(无量乐)
　　但使回心决定向(愿往生)　　临终华盖自来迎(无量乐)
　　从佛乘华入宝国(愿往生)　　见诸大众悟无生(无量乐)
　　一一宝楼随意入(愿往生)　　内外庄严不可识(无量乐)
　　鸟作音声菩萨舞(愿往生)　　童子欢喜作神通(无量乐)
　　为我娑婆得生者(愿往生)　　种种供养令欢喜(无量乐)
　　佛遣生人将观看(愿往生)　　到处唯是不思议(无量乐)
　　地上虚空圣人满(愿往生)　　珠罗宝网自然覆(无量乐)
　　微风吹动出妙响(愿往生)　　声中皆说无为法(无量乐)
　　见树闻波成法忍(愿往生)　　童子持华围绕赞(无量乐)
　　立侍弥陀听说法(愿往生)　　贪爱法乐超时劫(无量乐)
　　随逐本国诸菩萨(愿往生)　　尽是无为涅槃界(无量乐)
　　一佛国界皆闻法(愿往生)　　游历他方修供养(无量乐)
　　欲住一食超千劫(愿往生)　　忆我娑婆同行人(无量乐)
　　大地微尘尚有数(愿往生)　　十方佛国无穷尽(无量乐)
　　一一佛土皆严净(愿往生)　　亦如极乐无殊异(无量乐)
　　一切如来见欢喜(愿往生)　　菩萨圣众将游观(无量乐)
　　所有庄严如极乐(愿往生)　　变化神通无障碍(无量乐)
　　地上虚空声遍满(愿往生)　　听响闻音皆得悟(无量乐)

　　般舟三昧乐(愿往生)　　相续念佛报师恩(无量乐)
　　虽舍钱财造功德(愿往生)　　不如持戒断贪嗔(无量乐)
　　普敬众生常念佛(愿往生)　　自他功德并须回(无量乐)
　　安心定意生安乐(愿往生)　　独超三界出烦笼(无量乐)
　　临终见佛华台至(愿往生)　　须臾即入宝池会(无量乐)
　　莲华大众皆欢喜(愿往生)　　即与天衣随意著(无量乐)
　　菩萨声闻将见佛(愿往生)　　礼佛一拜得无生(无量乐)
　　弥陀告言诸佛子(愿往生)　　极乐何如彼三界(无量乐)
　　新往化生俱欲报(愿往生)　　合掌悲咽不能言(无量乐)
　　得免娑婆长劫苦(愿往生)　　今日见佛释迦恩(无量乐)

　　般舟三昧乐(愿往生)　　顺随佛语见弥陀(无量乐)
　　普劝同生知识等(愿往生)　　同行相亲莫相离(无量乐)
　　父母妻儿百千万(愿往生)　　非是菩提增上缘(无量乐)
　　念念相缠入恶道(愿往生)　　分身受报不相知(无量乐)
　　或在猪羊六畜内(愿往生)　　被毛戴角何时了(无量乐)
　　庆得人身闻要法(愿往生)　　顿舍他乡归本国(无量乐)
　　父子相见非常喜(愿往生)　　菩萨声闻亦复然(无量乐)
　　或将游行入林看(愿往生)　　成坐华台登楼观(无量乐)
　　观见弥陀七宝国(愿往生)　　地上虚空光相照(无量乐)
　　即作神通遍佛国(愿往生)　　处处供养无边会(无量乐)
　　一一大会随人入(愿往生)　　入处唯闻平等法(无量乐)
　　四种威仪常在定(愿往生)　　不出三昧作神通(无量乐)
　　一一神通到佛会(愿往生)　　会会听法证无生(无量乐)

　　般舟三昧乐(愿往生)　　极乐安身实是精(无量乐)
　　金楼玉柱琉璃殿(愿往生)　　真珠实阁百千行(无量乐)
　　重重罗网相映饰(愿往生)　　宝绳交络垂铃佩(无量乐)
　　昼夜香风时时动(愿往生)　　声内皆称三宝名(无量乐)
　　彼国众生心眼利(愿往生)　　闻一悟解百千门(无量乐)

　　般舟三昧乐(愿往生)　　处处安身不如彼(无量乐)
　　共诸童子游空戏(愿往生)　　手散香华心供养(无量乐)
　　身光璎珞立相照(愿往生)　　一切庄严光亦然(无量乐)
　　或奏乐器供养佛(愿往生)　　化佛慈悲遥授记(无量乐)
　　同生知识百千万(愿往生)　　乘华直入虚空会(无量乐)
　　会会不同无亿数(愿往生)　　彼此相过无障碍(无量乐)
　　一切时中常说法(愿往生)　　见闻欢喜罪皆除(无量乐)
　　佛与圣众身金色(愿往生)　　光光相照心相知(无量乐)
　　相好庄严无殊异(愿往生)　　皆是弥陀愿力成(无量乐)
　　地上虚空人遍满(愿往生)　　神通转变自然知(无量乐)
　　或作华楼宝云盖(愿往生)　　化鸟连声奏法音(无量乐)
　　法音旋转如云合(愿往生)　　彼国人天闻即悟(无量乐)
　　一劫多劫长时劫(愿往生)　　但受法乐不思议(无量乐)

　　般舟三昧乐(愿往生)　　极乐庄严门尽开(无量乐)
　　普愿有缘同行者(愿往生)　　专心直入不须疑(无量乐)
　　一到弥陀安养国(愿往生)　　元来是我法王家(无量乐)
　　兄弟因缘罗汉众(愿往生)　　菩萨法侣为知识(无量乐)
　　或行或坐皆闻法(愿往生)　　或去或来无障碍(无量乐)
　　或入宝池灌身顶(愿往生)　　或在干地宝沙中(无量乐)
　　抃水微波出妙响(愿往生)　　声中纯说慈悲法(无量乐)
　　德水清澄千万里(愿往生)　　宝沙映彻如不深(无量乐)
　　四岸庄严七宝间(愿往生)　　底布金沙百千色(无量乐)
　　色色不同辉光照(愿往生)　　宝树飞华落水中(无量乐)
　　树树垂条如宝帐(愿往生)　　周匝由旬三十万(无量乐)
　　根茎枝叶七宝间(愿往生)　　一一宝流无数光(无量乐)
　　微风起时更相触(愿往生)　　六天音乐无能比(无量乐)
　　化佛菩萨恒沙众(愿往生)　　一一树下听真声(无量乐)

　　般舟三昧乐(愿往生)　　一入不退至菩提(无量乐)
　　宝地宽平众宝间(愿往生)　　一一宝出百千光(无量乐)
　　一一光成宝台座(愿往生)　　光变为楼百千亿(无量乐)
　　化天童子无穷数(愿往生)　　悉是念佛往生人(无量乐)
　　或登宝座楼中戏(愿往生)　　不饥不渴湛然常(无量乐)
　　或入光明百宝殿(愿往生)　　正值大会赞弥陀(无量乐)
　　或道从今至佛果(愿往生)　　长劫赞佛报慈恩(无量乐)
　　不蒙弥陀弘誓力(愿往生)　　何时何劫出娑婆(无量乐)
　　自到已来当法乐(愿往生)　　毕竟不闻十恶声(无量乐)
　　眼见如来耳闻法(愿往生)　　身常从佛喜还悲(无量乐)
　　何期今日至宝国(愿往生)　　实是娑婆本师力(无量乐)
　　若非本师知识劝(愿往生)　　弥陀净土云何入(无量乐)

　　般舟三昧乐(愿往生)　　得生净土报师恩(无量乐)
　　普劝有缘道俗等(愿往生)　　会是专心行佛教(无量乐)
　　念佛专心诵经观(愿往生)　　礼赞庄严无杂乱(无量乐)
　　行住坐卧心相续(愿往生)　　极乐庄严自然见(无量乐)
　　或想或观除罪障(愿往生)　　皆是弥陀本愿力(无量乐)
　　以佛力故成三昧(愿往生)　　三昧得成心眼开(无量乐)
　　诸佛境界超凡夫(愿往生)　　唯知惭贺释迦恩(无量乐)
　　十方如来舒舌证(愿往生)　　定判九品得还归(无量乐)
　　父子相迎入大会(愿往生)　　即问六道苦辛事(无量乐)
　　或有所得人天报(愿往生)　　饥饿困苦体生疮(无量乐)
　　尔时弥陀及大众(愿往生)　　闻子说苦皆伤叹(无量乐)
　　弥陀告言诸佛子(愿往生)　　自作自受莫怨他(无量乐)

　　般舟三昧乐(愿往生)　　常住宝国永无忧(无量乐)
　　涅槃快乐无为处(愿往生)　　贪嗔火宅未曾闻(无量乐)
　　百宝华台随意坐(愿往生)　　坐处圣众无央数(无量乐)
　　童子供养声闻赞(愿往生)　　鸟乐飞空百千匝(无量乐)
　　一坐一立须臾顷(愿往生)　　微尘故业尽消除(无量乐)
　　或散天衣覆宝池(愿往生)　　衣上更散宝华香(无量乐)
　　圣众行时足蹈上(愿往生)　　衣华触体三禅乐(无量乐)
　　内外映彻如明镜(愿往生)　　尘劳毕竟无缘起(无量乐)
　　念念唯加三昧净(愿往生)　　无漏神通真复真(无量乐)

　　般舟三昧乐(愿往生)　　烦恼永绝不相干(无量乐)
　　或有宝地琉璃间(愿往生)　　或有宝地紫金成(无量乐)
　　或有宝地黄金作(愿往生)　　或有宝地颇梨映(无量乐)
　　或有千宝庄严地(愿往生)　　或有算数宝为成(无量乐)
　　一一色色光相照(愿往生)　　十方来者皆行上(无量乐)
　　行住进止逍遥乐(愿往生)　　不愁官事不忧私(无量乐)
　　或百或千作神变(愿往生)　　会会供养皆周遍(无量乐)
　　或作香云千宝盖(愿往生)　　即此云内雨香华(无量乐)
　　种种庄严随念出(愿往生)　　所到之处现希奇(无量乐)

　　般舟三昧乐(愿往生)　　毕命直入无为会(无量乐)
　　宝树宝林行遍满(愿往生)　　一一林树尽庄严(无量乐)
　　根根相对茎相望(愿往生)　　枝枝相准条相顺(无量乐)
　　节节相盘叶相次(愿往生)　　华华相向果相当(无量乐)
　　光光照曜自他国(愿往生)　　照处昤昽随物色(无量乐)
　　光能变现希奇事(愿往生)　　尽是弥陀愿力作(无量乐)
　　林树行间宝阶道(愿往生)　　一一界上楼相间(无量乐)
　　重重罗网奏天乐(愿往生)　　供养无边楼内人(无量乐)

　　般舟三昧乐(愿往生)　　形枯命断佛前期(无量乐)
　　忽尔思量彼快乐(愿往生)　　人人有分不须疑(无量乐)
　　金刚无漏庄严地(愿往生)　　明明相照超千日(无量乐)
　　弥陀愿力庄严地(愿往生)　　作一莲华大宝王(无量乐)
　　叶叶相重八万四(愿往生)　　一叶摩尼百千亿(无量乐)
　　一一摩尼光千色(愿往生)　　上照虚空变成盖(无量乐)
　　八万金刚台上布(愿往生)　　真珠宝网覆华笼(无量乐)
　　四幢承缦垂绞络(愿往生)　　独显真金功德身(无量乐)
　　一坐华台未曾动(愿往生)　　彻穷后际度众生(无量乐)
　　普劝众生常忆念(愿往生)　　行住坐卧令心见(无量乐)
　　佛身圆满无背相(愿往生)　　十方来人皆对面(无量乐)
　　俱愿倾心相续念(愿往生)　　即现有缘心眼前(无量乐)
　　得见净土希奇事(愿往生)　　皆是佛力遥加备(无量乐)
　　观音势至双华坐(愿往生)　　一一庄严亦如佛(无量乐)
　　四幢宝慢皆相似(愿往生)　　宝罗宝网无殊异(无量乐)
　　三华独迥超众坐(愿往生)　　三身对坐最为尊(无量乐)
　　本国他方菩萨众(愿往生)　　一切时中围绕赞(无量乐)
　　如此大海尘沙会(愿往生)　　众生生者入其中(无量乐)
　　非是口言即生彼(愿往生)　　会是专行不惜身(无量乐)
　　宝楼重叠非人造(愿往生)　　宝幢树林亦皆然(无量乐)
　　池渠四岸皆充遍(愿往生)　　微风暂触奏天乐(无量乐)
　　法响灌心毛孔入(愿往生)　　即悟恒沙三昧门(无量乐)
　　一一渠中华遍满(愿往生)　　或开或合人无数(无量乐)
　　或坐或立相招唤(愿往生)　　竞取香华相供养(无量乐)
　　或语或笑身心乐(愿往生)　　即忆阎浮同行人(无量乐)
　　各发誓愿遥加备(愿往生)　　专住莫退尽须来(无量乐)
　　一到即受清虚乐(愿往生)　　清虚即是涅槃因(无量乐)
　　表知我心相忆念(愿往生)　　各留半座与来人(无量乐)
　　同学相随游法界(愿往生)　　法界即是如来国(无量乐)
　　一一佛国恒沙会(愿往生)　　分身听法修供养(无量乐)
　　得蒙诸佛慈光照(愿往生)　　摩顶授记入无余(无量乐)
　　意乐他方住即住(愿往生)　　须欲归还即归还(无量乐)
　　若住若还皆得益(愿往生)　　本国他方亦无二(无量乐)
　　悉是涅槃平等法(愿往生)　　诸佛智慧亦同然(无量乐)

　　般舟三昧乐(愿往生)　　到处尽是法王家(无量乐)
　　历事已记还安乐(愿往生)　　证得无量陀罗尼(无量乐)
　　与诸菩萨尘沙众(愿往生)　　遍满虚空来供养(无量乐)
　　或散衣华变成盖(愿往生)　　或奏音乐变成云(无量乐)
　　变现幢幡无亿数(愿往生)　　一食之间到安乐(无量乐)
　　安乐众圣遥相见(愿往生)　　知是他方同行人(无量乐)
　　各起持华迎供养(愿往生)　　即引直入弥陀会(无量乐)
　　他方菩萨同礼佛(愿往生)　　持华围绕百千匝(无量乐)
　　或散香华奏天乐(愿往生)　　复现神变满虚空(无量乐)
　　光光相照供养佛(愿往生)　　异口同音赞极乐(无量乐)
　　弥陀应时动身相(愿往生)　　身光遍照十方国(无量乐)
　　所放神光色无尽(愿往生)　　回光还照弥陀会(无量乐)
　　照讫光从顶上入(愿往生)　　大众同知授记光(无量乐)
　　收光未尽弥陀笑(愿往生)　　普告大众专心听(无量乐)
　　我今授汝菩提记(愿往生)　　不久当尽来成佛(无量乐)
　　本住他方化生众(愿往生)　　庆得难遭希有法(无量乐)
　　得免娑婆长劫难(愿往生)　　特蒙知识释迦恩(无量乐)
　　种种思量巧方便(愿往生)　　选得弥陀弘誓门(无量乐)
　　一切善业回生利(愿往生)　　不如专念弥陀号(无量乐)
　　念念称名常忏悔(愿往生)　　人能念佛佛还忆(无量乐)
　　凡圣相知境相照(愿往生)　　即是众生增上缘(无量乐)
　　不得信受他人语(愿往生)　　但令心净此皆净(无量乐)
　　若道此同诸佛国(愿往生)　　何因六道同生死(无量乐)
　　棘刺丛林满三界(愿往生)　　山河大地同高下(无量乐)
　　水陆虚空众生性(愿往生)　　无明烦恼等贪嗔(无量乐)
　　念念贪求财色苦(愿往生)　　业爱痴绳缚人送(无量乐)
　　阎罗遣使牵将去(愿往生)　　狱率牛头催复催(无量乐)
　　盛火四面同时起(愿往生)　　随业风吹落苦中(无量乐)
　　最火泥犁四门外(愿往生)　　门门八万四千隔(无量乐)
　　一一隔中人人到(愿往生)　　恒沙苦具在其中(无量乐)
　　罪人身上烟炎起(愿往生)　　飞轮刀剑纵横入(无量乐)
　　一切狱中同此苦(愿往生)　　何时何劫得休时(无量乐)

　　般舟三昧乐(愿往生)　　三涂永绝愿无名(无量乐)
　　七重铁城七重网(愿往生)　　重重城内铁林树(无量乐)
　　树树枝条八万四(愿往生)　　叶叶华果如刀轮(无量乐)
　　飞轮上踊还来下(愿往生)　　头入足出痛难忍(无量乐)
　　重重门上八万釜(愿往生)　　镕铜铁汁涌如泉(无量乐)
　　沸涌腾波高八万(愿往生)　　直射门外千由旬(无量乐)
　　四门四道罪人入(愿往生)　　门开业火出来迎(无量乐)
　　铁汁焱焱流没膝(愿往生)　　触处烟炎同时起(无量乐)
　　牛头狱率道边嚂(愿往生)　　大地震动如天雷(无量乐)
　　罪人闻之心肚裂(愿往生)　　铁虫铁鸟争来食(无量乐)
　　铁丸刀剑空中下(愿往生)　　镕铜铁汁注身上(无量乐)
　　去铁城门四万里(愿往生)　　要取中行无避处(无量乐)
　　行疾过风如箭射(愿往生)　　须臾即入七重门(无量乐)

　　般舟三昧乐(愿往生)　　专心念佛断贪嗔(无量乐)
　　入此七重铁门内(愿往生)　　何时何劫得回还(无量乐)
　　罪人入已门皆闭(愿往生)　　一一身满不相妨(无量乐)
　　一卧八万长时劫(愿往生)　　皆由破法罪因缘(无量乐)
　　谤毁三宝坏人善(愿往生)　　亦堕阿鼻大狱中(无量乐)
　　戏笑作罪多劫受(愿往生)　　不惜佛意取人情(无量乐)
　　慎莫轻心纵三业(愿往生)　　业道分明不可欺(无量乐)

　　般舟三昧乐(愿往生)　　横截业道入西方(无量乐)
　　七重铁城门门外(愿往生)　　铁蟒举头城上出(无量乐)
　　火炎刀轮从口出(愿往生)　　亦皆流注罪人上(无量乐)
　　四角铁狗身毛孔(愿往生)　　亦雨烟火人身上(无量乐)
　　罗刹擎叉刺心眼(愿往生)　　皆由心眼堕泥犁(无量乐)
　　热铁地上无穷苦(愿往生)　　罪人或卧或行走(无量乐)
　　大劫尽时眼中见(愿往生)　　东门城外清林泉(无量乐)
　　罪人一时向东走(愿往生)　　临临欲到门还闭(无量乐)
　　如是四门遥半劫(愿往生)　　铁网钩身如棘林(无量乐)
　　上有鹰鸟啄人肉(愿往生)　　地有铜狗争来食(无量乐)
　　地上虚空无避处(愿往生)　　动即苦具转弥多(无量乐)

　　般舟三昧乐(愿往生)　　闻说此苦心摧碎(无量乐)
　　不孝父母骂三宝(愿往生)　　终时狱火自相迎(无量乐)
　　毁辱六亲破净戒(愿往生)　　亦堕如是泥犁中(无量乐)
　　杀害众生食他肉(愿往生)　　直入泥犁火聚中(无量乐)
　　见闻方便处分杀(愿往生)　　如前受苦未何央(无量乐)
　　劫盗三宝众生物(愿往生)　　一堕泥犁无出期(无量乐)
　　偷劫父母六亲物(愿往生)　　亦入如是泥犁中(无量乐)

　　般舟三昧乐(愿往生)　　不惜身财常专施(无量乐)
　　恶染师僧壤净行(愿往生)　　泥犁永劫出无期(无量乐)
　　邪染众生及眷属(愿往生)　　定入泥犁长劫苦(无量乐)
　　若得人身黄门报(愿往生)　　六亲同住如怨家(无量乐)

　　般舟三昧乐(愿往生)　　愿断邪心修梵行(无量乐)
　　欺诳三宝众生类(愿往生)　　死入泥犁无出期(无量乐)
　　恶口两舌贪嗔慢(愿往生)　　八万地狱皆周遍(无量乐)
　　论说他人三宝过(愿往生)　　死入拔舌泥犁中(无量乐)
　　普劝众生护三业(愿往生)　　行住坐卧念弥陀(无量乐)
　　一切时中忆地狱(愿往生)　　发起增上往生心(无量乐)
　　誓愿不作三涂业(愿往生)　　人天乐报亦无心(无量乐)
　　忽忆地狱长时苦(愿往生)　　不舍须臾忘安乐(无量乐)
　　安乐佛国无为地(愿往生)　　毕竟安身实是精(无量乐)

　　般舟三昧乐(愿往生)　　唯佛一道独清闲(无量乐)
　　净土庄严无有尽(愿往生)　　十方生者亦无穷(无量乐)
　　千劫万劫恒沙劫(愿往生)　　一切去者不相妨(无量乐)
　　十方众生未曾减(愿往生)　　弥陀佛国亦无增(无量乐)
　　弥陀愿力随心大(愿往生)　　四种庄严普皆遍(无量乐)
　　三明六通常自在(愿往生)　　遍入众生心想中(无量乐)
　　佛身相好依心起(愿往生)　　随念即现真金佛(无量乐)
　　真金即是弥陀相(愿往生)　　圆光化佛现人前(无量乐)
　　相好弥多八万四(愿往生)　　一一光明照十方(无量乐)
　　不为余缘光普照(愿往生)　　唯觅念佛往生人(无量乐)
　　万行俱回皆得往(愿往生)　　念佛一行最为尊(无量乐)
　　回生杂善恐力弱(愿往生)　　无过一日七日念(无量乐)
　　命欲终时圣众现(愿往生)　　即坐华台至宝国(无量乐)
　　清净大海无生众(愿往生)　　遥见生者皆欢喜(无量乐)
　　观音相好佛无异(愿往生)　　慈悲救苦最为强(无量乐)

　　般舟三昧乐(愿往生)　　不违师教念弥陀(无量乐)
　　救苦虽遥别世界(愿往生)　　众生急念应时来(无量乐)
　　或现声闻菩萨相(愿往生)　　随缘乐见度众生(无量乐)
　　悲心拔苦超三界(愿往生)　　慈心与乐涅槃期(无量乐)
　　随逐众生身有异(愿往生)　　分身六道度时机(无量乐)
　　礼念观身除罪障(愿往生)　　直是发愿慈悲极(无量乐)
　　一切时中缘法界(愿往生)　　摄取六道现身中(无量乐)
　　现见耳闻心内事(愿往生)　　寻声救苦刹那间(无量乐)
　　天冠化佛高千里(愿往生)　　念报慈恩常顶戴(无量乐)
　　眉间毫相七宝色(愿往生)　　色色八万四千光(无量乐)
　　光光化佛菩萨众(愿往生)　　遍满神通极乐界(无量乐)
　　身作光明紫金色(愿往生)　　内外映彻如明镜(无量乐)
　　一切光明如璎珞(愿往生)　　遍身交珞垂铃佩(无量乐)
　　两手纤圆杂华色(愿往生)　　恒将此手接众生(无量乐)
　　举足千轮印宝地(愿往生)　　下足金华满世界(无量乐)
　　本住他方行坐处(愿往生)　　触者即悟无生忍(无量乐)
　　地前地上元无二(愿往生)　　随根利钝超增位(无量乐)
　　念念时中常得证(愿往生)　　未得施功方得悟(无量乐)

　　般舟三昧乐(愿往生)　　毕命同生誓不退(无量乐)
　　如此逍遥快乐地(愿往生)　　更贪何事不求生(无量乐)
　　救苦分身平等化(愿往生)　　化得即送弥陀国(无量乐)
　　众等咸蒙大悲力(愿往生)　　碎身惭谢报慈恩(无量乐)

　　般舟三昧乐(愿往生)　　观音引接见弥陀(无量乐)
　　势至菩萨威光大(愿往生)　　身色相好等观音(无量乐)
　　身上光明遍法界(愿往生)　　照处皆同紫金色(无量乐)
　　有缘众生蒙光照(愿往生)　　增长智慧生安乐(无量乐)
　　顶戴华冠垂璎珞(愿往生)　　宝瓶光出现希奇(无量乐)
　　势至行时震法界(愿往生)　　震处莲华自然出(无量乐)
　　莲华庄严如极乐(愿往生)　　一切佛国皆如是(无量乐)
　　坐时先动弥陀国(愿往生)　　后震上下尘沙刹(无量乐)
　　一一刹土分身集(愿往生)　　皆是弥陀三化身(无量乐)
　　化佛观音势至集(愿往生)　　侧塞虚空极乐上(无量乐)
　　各坐莲华百宝座(愿往生)　　异口同音说妙法(无量乐)
　　极乐众生见闻益(愿往生)　　超证常伦诸地上(无量乐)
　　大集刹益尘沙众(愿往生)　　听法供养迳诸劫(无量乐)
　　是故彼国名极乐(愿往生)　　普劝同生常忆念(无量乐)
　　一切时中面西向(愿往生)　　心想见彼弥陀身(无量乐)
　　地上庄严无亿数(愿往生)　　宝楼林树垂璎珞(无量乐)
　　正坐跏趺往生想(愿往生)　　直注华池大会中(无量乐)
　　想入华中华合想(愿往生)　　即想华开见佛身(无量乐)
　　想见弥陀光杂色(愿往生)　　光光相照自身来(无量乐)
　　又想自身慈光照(愿往生)　　即想笼笼心眼开(无量乐)
　　想见虚空化佛众(愿往生)　　想闻林树奏天乐(无量乐)
　　水鸟流波宣妙法(愿往生)　　心心专注想令成(无量乐)
　　注想成时宝国现(愿往生)　　即得化佛来加备(无量乐)
　　观音势至身无数(愿往生)　　常来至此行人边(无量乐)

　　般舟三昧乐(愿往生)　　专心想佛见无疑(无量乐)
　　佛知众生流浪久(愿往生)　　无明障重难开悟(无量乐)
　　佛恐观大难周遍(愿往生)　　更教观小在池中(无量乐)
　　想一莲华百宝叶(愿往生)　　丈六化佛坐华台(无量乐)
　　身虽大小能除障(愿往生)　　观音势至等同然(无量乐)
　　四种威仪常自策(愿往生)　　命尽须臾归自然(无量乐)
　　自然即是弥陀国(愿往生)　　究竟常安无退时(无量乐)
　　纵尽百年如一日(愿往生)　　一日须臾何足期(无量乐)
　　上品上生凡夫等(愿往生)　　持戒念佛诵经专(无量乐)
　　一切时中常勇猛(愿往生)　　临终圣众自来迎(无量乐)
　　观音大势擎华至(愿往生)　　一时接手上金台(无量乐)
　　无数化佛菩萨众(愿往生)　　摩头赞叹随佛去(无量乐)
　　一念之间到佛国(愿往生)　　即真容菩萨众(无量乐)
　　光明宝林皆说法(愿往生)　　当时即悟无生忍(无量乐)
　　须臾历事他方佛(愿往生)　　一念归还得千证(无量乐)
　　上品中生凡夫等(愿往生)　　读诵念佛专持戒(无量乐)
　　一日七日俱回向(愿往生)　　临终圣众皆来现(无量乐)
　　观音大势擎华立(愿往生)　　行者即上紫金台(无量乐)
　　与千化佛同时赞(愿往生)　　从佛须臾入宝池(无量乐)
　　一宿障尽华开发(愿往生)　　见佛即欲下金台(无量乐)
　　足未至地华承足(愿往生)　　佛放金光来照身(无量乐)
　　直到弥陀佛前立(愿往生)　　赞佛七日得无生(无量乐)
　　须臾历事他方佛(愿往生)　　证得百千三昧门(无量乐)
　　少许时间迳三劫(愿往生)　　即入明门欢喜地(无量乐)

　　般舟三昧乐(愿往生)　　持戒作善莫推闲(无量乐)
　　推闲即造轮回业(愿往生)　　弥陀净土遣谁去(无量乐)
　　汤火烧身急自拨(愿往生)　　莫待他人推缘事(无量乐)
　　贪嗔火宅相烧苦(愿往生)　　障重心顽未觉痛(无量乐)
　　觉痛即断愚痴业(愿往生)　　悔心惭愧生安乐(无量乐)
　　安乐即是金刚地(愿往生)　　凡夫六道永无名(无量乐)

　　般舟三昧乐(愿往生)　　极乐清闲实是精(无量乐)
　　上品下生凡夫等(愿往生)　　深信因果莫生疑(无量乐)
　　三业起行多憍慢(愿往生)　　单发无上菩提心(无量乐)
　　回心念念生安乐(愿往生)　　终时即见金华至(无量乐)
　　五百化佛观音等(愿往生)　　一时接手入华中(无量乐)
　　一念乘华宝池内(愿往生)　　一日一夜宝华开(无量乐)
　　华开见佛微微障(愿往生)　　三七已后始分明(无量乐)
　　耳听众声心得悟(愿往生)　　历事他方蒙授记(无量乐)
　　十劫须臾不觉尽(愿往生)　　进入明门欢喜地(无量乐)

　　般舟三昧乐(愿往生)　　尽名为期莫生疑(无量乐)
　　若是释迦真弟子(愿往生)　　誓行佛语生安乐(无量乐)
　　不得悠悠信他语(愿往生)　　随缘治病各依法(无量乐)
　　忽遇灾危身自急(愿往生)　　道俗千里未能救(无量乐)
　　口说事空心行怨(愿往生)　　是非人我如山岳(无量乐)
　　如此之人不可近(愿往生)　　近即轮回长劫苦(无量乐)
　　侧耳倾心常采访(愿往生)　　今身修道得无生(无量乐)
　　若闻此法希奇益(愿往生)　　不顾身命要求得(无量乐)
　　若能专行不惜命(愿往生)　　命断须臾生安乐(无量乐)

　　般舟三昧乐(愿往生)　　念佛即是涅槃门(无量乐)
　　中品上生凡夫等(愿往生)　　偏学声闻缘觉行(无量乐)
　　戒定慈悲常勇猛(愿往生)　　一心回愿生安乐(无量乐)
　　终时化佛声闻到(愿往生)　　七宝莲华行者前(无量乐)
　　佛放光明照身顶(愿往生)　　行者自见上华台(无量乐)
　　低头礼佛在此国(愿往生)　　举头已入弥陀界(无量乐)
　　到彼华开寻见佛(愿往生)　　闻说四谛证真如(无量乐)

　　般舟三昧乐(愿往生)　　实是弥陀愿力恩(无量乐)
　　中品中生凡夫等(愿往生)　　一日一夜持众戒(无量乐)
　　回此戒福善根力(愿往生)　　直到弥陀安养国(无量乐)
　　临终化佛师僧现(愿往生)　　七宝华来行者前(无量乐)
　　行者见华心踊跃(愿往生)　　即上华台随佛去(无量乐)
　　一念之间入宝国(愿往生)　　直入八德宝池中(无量乐)
　　池内莲华无亿数(愿往生)　　悉是十方同行人(无量乐)
　　七日七夜莲华发(愿往生)　　华开见佛得初真(无量乐)

　　般舟三昧乐(愿往生)　　勤修实行不欺人(无量乐)
　　中品下生凡夫等(愿往生)　　孝养父母行人信(无量乐)
　　临终遇值善知识(愿往生)　　为说极乐弥陀愿(无量乐)
　　闻说合掌回心向(愿往生)　　乘念即到宝池中(无量乐)
　　百宝莲华台上座(愿往生)　　七七日后宝华开(无量乐)
　　华开见佛尘沙众(愿往生)　　一劫已后证无生(无量乐)
　　无生即是阿罗汉(愿往生)　　罗汉回心向大乘(无量乐)
　　一发已去小心灭(愿往生)　　直至菩提无有退(无量乐)
　　是故天亲作论说(愿往生)　　二乘心种永无生(无量乐)
　　故言大乘善根界(愿往生)　　毕竟永绝讥嫌过(无量乐)
　　大小凡夫平等摄(愿往生)　　且避六道三涂难(无量乐)
　　愿住弥陀佛国内(愿往生)　　证与不证亦心闲(无量乐)

　　般舟三昧乐(愿往生)　　顿超生死出娑婆(无量乐)
　　下品上生凡夫等(愿往生)　　具造十恶无余善(无量乐)
　　增长无明但快意(愿往生)　　见他修福生非毁(无量乐)
　　如此愚人难觉悟(愿往生)　　良由知识恶强缘(无量乐)
　　唯知目前贪酒皮(愿往生)　　不觉地狱尽抄名(无量乐)
　　一入泥犁受长苦(愿往生)　　始忆人中善知识(无量乐)
　　罪人临终得重病(愿往生)　　神识昏狂心倒乱(无量乐)
　　地狱芬芬眼前现(愿往生)　　白汗流出手把空(无量乐)
　　如此困苦谁能救(愿往生)　　会是知识弥陀恩(无量乐)
　　手执香炉教忏悔(愿往生)　　教令合掌念弥陀(无量乐)
　　一声称佛除众苦(愿往生)　　五百万劫罪消除(无量乐)
　　化佛菩萨寻声到(愿往生)　　我故持华迎汝来(无量乐)
　　行者见佛光明喜(愿往生)　　即坐七宝莲华上(无量乐)
　　从佛须臾还宝国(愿往生)　　到即直入宝池中(无量乐)
　　七七华开得见佛(愿往生)　　观音大势慈光照(无量乐)
　　眼目睛明心得悟(愿往生)　　合掌始发菩提心(无量乐)

　　般舟三昧乐(愿往生)　　得脱三涂知识恩(无量乐)
　　若非知识教称佛(愿往生)　　如何得入弥陀国(无量乐)
　　下品中生凡夫等(愿往生)　　破戒偷僧起众罪(无量乐)
　　邪命说法无惭愧(愿往生)　　破戒因果打师僧(无量乐)
　　如此愚人临死日(愿往生)　　节节酸疼锥刀刺(无量乐)
　　地狱猛火皆来逼(愿往生)　　当时即值善知识(无量乐)
　　发大慈悲教念佛(愿往生)　　地狱猛火变风凉(无量乐)
　　天华旋转随风落(愿往生)　　化佛菩萨乘华上(无量乐)
　　行者即坐天华上(愿往生)　　从佛须臾入宝池(无量乐)
　　障重华开迳六劫(愿往生)　　华开始发菩提心(无量乐)

　　般舟三昧乐(愿往生)　　碎身惭谢释迦恩(无量乐)
　　下品下生凡夫等(愿往生)　　十恶五逆皆能造(无量乐)
　　如此愚人多造罪(愿往生)　　经历地狱无穷劫(无量乐)
　　临终忽遇善知识(愿往生)　　为说妙法令安稳(无量乐)
　　刀风解时贪忍痛(愿往生)　　教令念佛不能念(无量乐)
　　善友告言专合掌(愿往生)　　正念专称无量寿(无量乐)
　　声声连注满十念(愿往生)　　念念消除五逆障(无量乐)
　　谤法阐提行十恶(愿往生)　　回心念佛罪皆除(无量乐)
　　病者身心觉醒悟(愿往生)　　眼前即有金华现(无量乐)
　　金华光明照行者(愿往生)　　身心欢喜上华台(无量乐)
　　乘华一念至佛国(愿往生)　　直入大会佛前池(无量乐)
　　残殃未尽华中合(愿往生)　　十二劫后始华开(无量乐)
　　华内坐时无微苦(愿往生)　　超过色界三禅乐(无量乐)

　　般舟三昧乐(愿往生)　　勉入地狱坐金莲(无量乐)
　　宁合金华百千劫(愿往生)　　不能地狱须臾间(无量乐)
　　观音大势慈光照(愿往生)　　徐徐为说安心法(无量乐)
　　行者得闻希有法(愿往生)　　智慧法眼豁然开(无量乐)
　　法眼开时见佛会(愿往生)　　即发无上菩提心(无量乐)
　　或坐或立游行观(愿往生)　　到处唯闻说法声(无量乐)
　　身心毛孔皆得悟(愿往生)　　菩萨圣众皆充满(无量乐)
　　自作神通入彼会(愿往生)　　忆本娑婆知识恩(无量乐)
　　若非释迦劝念佛(愿往生)　　弥陀净土何由见(无量乐)
　　心念香华遍供养(愿往生)　　长时长劫报慈恩(无量乐)
　　普劝十方生死界(愿往生)　　同心断恶尽须来(无量乐)
　　一入涅槃常住国(愿往生)　　彻穷后际更何忧(无量乐)
　　念念时中常证悟(愿往生)　　十地行愿自然成(无量乐)
　　地地慈悲巧方便(愿往生)　　以佛为师无错悟(无量乐)
　　定善依经十三观(愿往生)　　一一具说庄严事(无量乐)
　　行住坐卧常观察(愿往生)　　常念心眼笼笼见(无量乐)
　　散善九品依经赞(愿往生)　　一一回向皆得往(无量乐)
　　定善一门韦提请(愿往生)　　散善一行释迦开(无量乐)
　　定散俱回入宝国(愿往生)　　即是如来异方便(无量乐)
　　韦提即是女人相(愿往生)　　贪嗔具足凡夫位(无量乐)
　　厌舍娑婆求佛国(愿往生)　　即现极乐庄严界(无量乐)
　　得见极乐心欢喜(愿往生)　　更睹弥陀成法忍(无量乐)
　　五百女人同白佛(愿往生)　　誓愿同生安乐国(无量乐)
　　尔时世尊皆印记(愿往生)　　同得往生证三昧(无量乐)
　　释梵护世临空听(愿往生)　　亦同发愿生安乐(无量乐)
　　普劝有缘常念佛(愿往生)　　观音大势为同学(无量乐)
　　若能念佛人中上(愿往生)　　愿得同生诸佛家(无量乐)
　　长劫长时佛边证(愿往生)　　道场妙果岂为赊(无量乐)

　　白诸行者。凡夫生死不可贪而不厌。弥陀净土不可轻而不忻。厌则娑婆永隔。忻则净土常居。隔则六道因亡。轮回之果自灭。因果既亡。则形名顿绝也。仰惟同生知识等善自思量。却推受生之无际。与空性同时。同时而有心识。若不与空界同时有者。一切众生即是无因而始出也。心识若无本因有者。即事同木石。若同木石者。则无六道之因业也。因业若无者。凡圣苦乐因果谁觉谁知也。以斯道理推勘者。一切众生定有心识也。若有心识。即与空际同时有有。若与空际同时有者。即唯佛与佛得知本元也。行者等知自身心。与空际同时有。乃至今身今日。不能断恶除贪。一切烦恼唯觉增多。又使释迦诸佛同劝。专念弥陀。想观极乐。尽此一身。命断即生安乐国也。岂非长时大益。行者等努力努力勤而行之。常怀惭愧仰谢佛恩。应知。

　　般舟三昧行道往生赞一卷


