  净土论
　　唐 迦才撰




　　净土论序

　　　　帝京弘法寺释迦才撰
　　夫净土玄门。十方咸赞。弥陀宝界。凡圣同欣。然则二八弘规。盛乎西土。一九之教。陵迟东夏。余每披阅群典。详捡圣言。此之一宗。窃为要路矣。其达之者。觖之稽颖。未悟者。瞩而踌躇。若不冯此栖神。终恐沉沦永夜。今者总阅群经。披诸异论。撮其机要。撰为一部。名净土论。然上古之先匠。远法师。谢灵运等。虽以佥期西境。终是独善一身。后之学者。无所承习。近代有绰禅师。撰安乐集一卷。虽广引众经略申道理。其文义参杂。章品混淆。后之读之者。亦踌躇未决。今乃搜捡群籍。备引道理。勒为九章。令文义区分。品目殊位。使览之者。宛如掌中耳。所愿三福之教长弘。四誓之经永范。二八之观齐阔。一九之生同归。庶令六道孜孜长辞秽刹。四生扰扰。永处莲台。未及余辉。俱游净域矣。
　　稽首西方极乐界　　阿弥陀仙佛世尊
　　巧立弘誓救群生　　我愿往生头面礼
　　端处莲华台王座　　身放八方妙光明
　　五眼遍视无余界　　我愿往生头面礼
　　五分圆明性常住　　大悲应接寿无量
　　以无缘慈摄众生　　我愿往生头面礼
　　宝界庄严含万色　　皆从如意珠玉生
　　见闻尝嗅触灭罪　　我愿往生头面礼
　　水鸟林管发清歌　　其音演说甚深法
　　众生闻者获不退　　我愿往生头面礼
　　观音菩萨大慈悲　　等视众生同一子
　　宝手接引如慈母　　我愿往生头面礼
　　势至菩萨大自在　　行坐倾动大千界
　　化佛菩萨皆云集　　我愿往生头面礼
　　佛子众集量如海　　犹如众星拱北辰
　　等观三界救诸苦　　我愿往生头面礼
　　我今披阅佛大藏　　总集句义为九章
　　读者皆发菩提心　　普愿往生安乐国

　　净土论卷上

　　　　帝京弘法寺释迦才撰
　　有滞俗公子。问净土先生曰。盖闻佛教冲虚。语言路断。法门幽简。心行处灭。此则言语出自妄情。心行无非倒想。今乃欲寄西境专赞弥陀。路断之语容非。处灭之言罕是。但情近滞未达大方。请扣雷门。发斯蛰户。然域内非秽。净自是心。注想西方。晓所未晓。十方咸净。偏觖一隅。用此缠情。愿为开决。
　　先生曰。快哉子之问也。非夫哲士熟能示乎。然法门幽[阜*責]。诚如来旨。终惭不敏。试复论之。夫达人利见。寓目皆是。凡夫智浅。触途生滞。但圣教弘规。位阶八万。要而论之。无过理事。此之二门。其犹车有两轮鸟有二翼。若阙其一则不能冲虚远逝。如起信论。有止观二门。止则缘理。观则缘事。如未达此二。则构虚生滞耳。而语断心灭者理也。期西念佛者事也。然三界唯心。域内非秽。若未阶十地。且将境净心。虽十方咸净。而境界普散。欲令专想往生。所以偏觖一隅矣。

　　第一定土体性(一明体性二明三界摄不摄)

　　问曰。其土之门。凡圣同践。弥陀宝界。十念可登。既许大小俱游庶类齐往。未知土之体性状类如何。
　　答曰。夫绮色眩目。巧言翳理。今欲令愚智同解。所以且消去浮辞。指陈而说也。一明体性者。自有三门。一法身净土。二报身净土。三化身净土。法身净土者。有其二义。一出能住人体。二出所住土体。能住人者。依起信论。释如来藏。体具三大义。一者体大义。谓一切法。真如平等不增减故。此即是一味真如。此体何但非包含内外。亦乃贯通凡圣也。二者相大义。谓如来藏具足无漏性功德故。此即是恒沙万德差别义也。此即有情处有。无情处无也。故涅槃经云。非佛性者。谓墙壁瓦砾无情之物也。三者用大义。谓能生世间出世间善因果故。此即是前相处用也。今既相用二大义为能住人体。论差别。依一味而存故也。二出所住土体者。即取前一味真如体大义。为所住土体。谓与恒沙万德。为依止故。此即人土同体义分二也。报身净土者。有其二种。一者实报土。二者事用土。实报土者。亦人土同体。谓始起万德。为其土体。如摄大乘论十八圆净中云。大空无相等为门。三慧为路也。及维摩经中。总持之园苑。无漏法林树等也。若论能住人者。即总揽万德。成一佛人也。此人及土。一切下位乃至金刚心菩萨。亦不得见。唯佛与佛自相见耳。言事用土者。此即人土别体。谓颇梨柯莲华藏世界等。为所住土体。故摄大乘论云。净土以莲华王。为依止也。大定大悲妙色相好等。为能住人体。故摄大乘论云。应身以大定大悲。为体也。此人及土。初地已上菩萨。随分得见。乃至十地。见皆不同。谓地即上下之别。见亦粗妙之异也。故摄论云。若离应身初地已上菩萨。菩提资粮即不具足。此或名报身。或名受用身。或名应身。酬还曰报。答理名应。为他餐味。称为受用。或名食身。与受用相似。化身净土者。亦有二种。一者将三大僧祇利他行。盛即是常随之化。此身及土。此界他方恒现不绝。或一劫或百年。三十二相八十随形好等。谓新新生世。数数涅槃也。二者无而忽有化。谓依此化身。更起多化。如释迦如来。即是常随化。更起分身。即是无而忽有化也。或现猿猴鹿马等形。不必唯现佛也。身既有二。土亦然也。如妙喜世界诸妙莲华。即是常随化净土。如维摩经中。如来足指案地。三千皆净。即是无而忽有化净土也。此两身二土。唯是地前菩萨。二乘凡夫得见。故摄大乘论云。若离化身。声闻瘦涩。及愿乐位初发心修行。皆不成就也。法身及土。即五眼中慧眼法眼佛眼得见。报化身土。即肉眼天眼见也。
　　问曰。土既有三者。未知西方是何土也。
　　答曰。亦具三种。若入初地已去菩萨正体智见者。即是法身净土。若加行后得智见者。即是报身净土。若是地前菩萨二乘凡夫见者。即是化身净土也。如龙树等菩萨往生。具见法报化三种净土。由上得见下故。由此义故。诸经论中。或判为报。或判为化。皆不失旨也。
　　问曰。已知西方具有三土。未知即今凡夫念佛愿生得何土也。
　　答曰。依如摄论。唯生化土。不见法报土也。就化土中有其二种。一是胎生。二是化生。胎生土者。复有二种。一狐疑人。生极乐边城七宝宫殿中。五百岁不见佛。名之为胎。此是(无量寿经说)二者实有父母。名之为胎。如鼓音声王陀罗尼经说。此即阿弥陀佛亦有父母等。经云。城名清泰。十千由旬。于中充满刹利之种。父名月上转轮圣王。母名殊胜妙颜。子名月明。奉事弟子。名无垢称。智慧弟子名揽光。神足弟子名主化。魔名无胜。提婆达多名寂也(此自别化一切众生。非今念佛往生者也。此即处一。见有异也)化生土者。依如经论。具有三种。一者纯是大乘土。二者纯是小乘土。三者大小乘杂土。纯大乘土者。此处众生。纯学大乘。即生彼土。如九品生中上辈三品人是也。故往生论云。大乘善根界。等无讥谦名。女人及根缺。二乘种不生也。纯小乘土者。此处众生。纯学小乘。即生彼土。如九品生中中辈二品生者是也。故智度论中云。有妙净土。出过三界。诸阿罗汉。当生其中。大小乘杂土者。此处众生。杂学大小乘。即生彼土。如九品生中中辈下生。及下辈三品生者是也。如中品下生经云。孝养父母。行世仁慈。遇善知识。为说四十八大愿等。于此愿中。杂闻大小乘。至彼虽悟阿罗汉果。后乃回心向大乘也。下辈三人。亦闻四十八大愿。或闻十二部经。或念阿弥陀佛。生到彼土。皆发菩提心也。粗论有此三土。若委曲分别者。众生起行。既有千殊。往生见土。亦有万别也。若作此解者。诸经论中。或判为报。或判为化。皆无妨难也。但知诸佛修行。具感报化二土也。如摄论。加行感化。正体感报。若报若化。皆欲成就众生。此则土不虚设。行不空修。但信佛语。依经专念。即得往生。亦不须图度报之与化也。
　　问曰。法身净土。理遍可知。报化二土。应有封疆。西方既具有报化土。据何文证。
　　答曰。报化二土。或有封疆。或无封疆。如报土中实报土者。即无封疆。谓如来行圆八万。时满三僧祇。二教独备。五分明显。相穷海渧。好尽岳尘。三明既朗。二智双照。其犹龙吟云应虎啸风随。宁得以殊宝饰。不可以封疆限。此土唯佛自瞩其美。菩萨未之寓目也。事报土者。谓下擎金刚之柱。上莹琉璃之地。外围七宝栏楯。内盈八德清池。珠宝筏于翠林。宝网络于绮殿。既是身充万德。亦乃土盈众美。如此土者。即有封疆也。化土之中。据大悲愿力。等众生界。无所不遍。则无封疆。若据身为化众生。新新生世。数数涅槃。则有封疆也。而西方是报土者。出大乘同性经。经云。智通菩萨问佛世尊。何等是如来报身。佛言。如汝现见我者。此是如来报身。复有清净刹中。取正觉。及当成正觉者。彼等一切皆是报身。释曰。净土中成佛。作判为报者。是受用身。非实报身也。若作化身。即是细化身也。经云。汝现见我者。是报身者。即秽土中亦见报也。即此经云。五浊中成佛。有正法像法末法。是应化身也。经判秽土中成佛皆是化身。而复言汝现见我者。是报身。既秽土中得见报身者。何故净土中不得见化身也。故知净秽二土皆具两身也。言是化土者。出观世音受记经。经云。善男子。阿弥陀佛寿命无量。百千亿劫当有终极。佛涅槃后。正法住世。等佛寿命。善男子。阿弥陀佛正法灭后。过中夜分。明相出时。观世音菩萨。于菩提树下。成等正觉。号普光功德山王如来。其佛国土无有声闻缘觉之名。其佛国土号众宝普集庄严。普光功德如来涅槃正法灭后。大势至菩萨。即于其国成佛。号善住宝王如来。国土光明寿命。乃至法住。等无有异。又出鼓音声王陀罗尼经。阿弥陀佛有父母子。及舍利目连提婆达多等也。
　　二明三界摄不摄者。
　　问曰。报土淳净妙绝三有。所化众生已超分段。此土出乎三界。理亦易信。而化土虽净。其净未妙。所化众生复在地前。此土为当在三界摄。为当不摄耶。
　　答曰。若就佛论。则妙绝三界。若从众生。具有二义。或摄不摄。初明摄者。若据凡夫及三果学人往生者。此即在三界摄。以此等众生未出三界故。
　　问曰。此义云何可知。
　　答曰。如无量寿经云。阿难白佛言。世尊。彼土既无须弥山等。四天王忉利天。依何而住。佛答曰。依业力而住。既有人后有四天王等。当知。即有欲界也。即此经复云。告弥勒。汝见从地已上。乃至净居天。所有庄严事不。答曰。已见也。当知。即有欲色二界。但不论无色界也。
　　问曰。何故不论无色界耶。
　　答曰。意欲赞叹净土妙色庄严。引物往生。所以不论也。而体则有也。
　　问曰。此身彼土。同是欲界者。何故大圣劝人往生也。
　　答曰。虽欲界名同。义即别也。此处欲界。具有二义。一有上心欲。二有种子欲。由具二义。则有男女杂染。贪遂色声。乐住三有火宅中也。西方欲界者。唯有种子欲。无有上心欲。既无上心欲。即无前等过失。亦无恶心及无记心。唯有善心也。故摄论十八圆净中云。净土唯有乐受。无苦及舍受也。如大法鼓经云。苦受是不善。乐受是善。舍受是无记。既唯有善心。则无起恶之地也。故无量寿经云。弥陀国中。无毛发许造恶之地。虽云欲界。岂得同乎。如欲界。色界亦尔也。
　　问曰。净土殊妙。物咸欣仰。既欲劝人往生。何故须判是三界摄耶。
　　答曰。此是经判。非关人也。又若是三界摄者。未断三界惑众生即得生。若出三界者。凡夫学人。此则绝分也。不可将在三界中众生。皆具足烦恼。令生三界外报土中也。由在三界。故往生则易。仍无上心欲。故毕竟不退。
　　问曰。既是三界摄者。此则应退。何名不退耶。
　　答曰。三界名通。非唯一种。如东方妙喜世界。有阎浮提忉利天。有男有女。而名净土。岂出三界。既在三界有女人。故亦是欲界。可与娑婆欲界同耶。彼名净土此名秽刹也。今判但化净土。化界内众生者。并在三界中。若是报净土。化界外众生者。则出三界。由净土有三品优劣故耳。如东方妙喜世界。是下净土。杂男女故。西方极乐世界。是中净土。杂二乘故。上方众香世界。是上净土。无二乘故。此三品净土。并在欲界中。由在人天别住处故。妙喜世界有人天者。如维摩经云。从阎浮提至忉利天也。极乐世界有人天者。如无量寿经云。佛告弥勒。汝见从地已上乃至五净居天所有庄严事不也。众香世界。有人天者。如维摩经云。令诸天人得入律行也。此等既有人天别住处。当知则在欲界中也。若在色界。虽有天。则住处。当知则在欲界中也。若在色界。虽有天。则无人。由色界在上。人不能上故。若出三界外。则无人天别住处也。如净土有三品。秽土亦有三品。如经说。从此东方有一世界。名曰斯诃。土田唯有三角沙石。一年二雨。湿润不过五寸。其土众生唯食草子。树皮为衣。求生不得。求死不得。此是中秽土也。复有一世界。虎狼毒狩。乃至蛇蝎。悉能飞行。遇辄相食。不简善恶。此是下秽土也。娑婆世界。恒有诸佛出世。有发菩提心众生。地出粳粮。人有礼义。此则是上秽土也。净土虽有三品。但得生者悉皆不退。秽土亦有三品。但生之者普皆退也。又西方净土。有四因缘。唯进不退。一由长命故不退。如经言。寿命无量阿僧祇劫故。直然三大僧祇修道。则得成佛。况复无量僧祇也。秽土由短命故退也。二者有诸佛菩萨。为善知识故不退。如经云。得与如是诸上善人俱会一处故。秽土由多恶知识故退也。三者无有女人。六根境界。并是进道缘。故不退。如无量寿经云。眼见色即发菩提心。乃至意缘法亦发菩提心也。秽土由有女人。六根境界。普是退道缘故退也。四者唯有善心故不退。如经云。无毛发许造恶之地。秽土由有恶心无记心故退也。
　　二明不摄者。若是初地已上菩萨。及罗汉辟支无学人生者。此即不摄。由已断正使。出三界故也。如大智度论云。有妙净土。出过三界。诸阿罗汉。当生其中也。论中既云罗汉。不论学人。故知。学人生者在三界内也。

　　第二定往生人(何位人得往生)

　　问曰。已知。土体通于报化。未知何位人得往生。
　　答曰。今依经论。乃以佛意。但依经论修行者。不问凡圣男女。乃至十恶五逆。临命终时。正念现前。心不乱者。并得往生。唯除谤大乘者不得往生。此依观经。若依无量寿经。并除五逆人。
　　问曰。此之二经。俱是一佛所说。何故大经除二。观经除一也。
　　答曰。先制后开。是诸佛常法。无量寿经先说。以广说法藏比丘因缘。及明往生事故也。观经后说。以但论往生事故也。
　　问曰。如无量寿经云。众生生者。皆悉住于正定之聚。又阿弥陀经云。舍利弗。极乐国土众生生者。皆是阿毗跋致。据此二经。十解已上。始得往生。何故言乃至十恶五逆并得往生。
　　答曰。正定阿毗跋致并云不退。不退言通。非局十解。今依经论。释有四种。一是念不退。谓在八地已上。二是行不退。谓在初地已上。三是位不退。谓在十解已上。四是处不退。谓西方净土也。故无量寿经云。彼土无有邪定及不定聚名。又四十八大愿中云。设我得佛。国中之人天。不住正定聚。必至灭度者。不取正觉。既不退之言位该四种。宁得举一不退以定除三也。
　　问曰。夫论不退。须据行位。云何依处得不退耶。
　　答曰。行位不退。由内无烦恼。处所不退由外无境界。各据一义。奚足怪乎。
　　问曰。前三不退。经论明证。此则可信。处所不退既无文证。若为取信。
　　答曰。今引毗婆沙论为证。如彼论中出六种种性人。一是退。二是思。三是护。四是位。五是升进。六是不动。如退种性人。纵得罗汉。亦还起退。乃至起三界修道烦恼由。根性软弱故。此人虽体是退根。此人若在欲界人中。逢五退具即退。若生六欲天及色无色界中。无五退具。即不退。由处所无退缘。故永不退也。五退具者。一长病。二远行。三诵经。四莹事。五和诤。此之五种。唯人中有。天等中无。诵经等三。虽是善事。废入观。故退也。准此例彼。亦可同然。如一切凡夫。虽复念佛。未至十解位。由在外凡。故体是退人。此人若在娑婆秽土中。由逢五退缘故即退。若生西方。由无五退缘故不退也。五退缘者。一短命多病。二有女人及生染六尘。三是恶行人谓恶知识。四是不善及无记心。五常不值佛也。净土中无此五退缘。故毕竟不退也。此引圣教。证处所不退明矣。又据二经。皆云往生者得不退。不云不退人得往生也。故无量寿经云。生彼土者。皆悉住于正定之聚。所以者何。彼土无有邪定及不定聚名也。小经亦云。众生生者。皆是阿毗跋致。不云阿毗跋致人得往生也。犹如此间具三受人。若生彼土则无苦舍。唯有乐受也。由彼处所无二受故。
　　问曰。如观经云。上品上生人。生致彼土。即悟无生法忍。此乃是八地。当知。下品生者。故在十解已上。若在十解已前。非但近违圣教。亦乃位太悬殊。
　　答曰。不然。无生法忍。亦有四种。一缘教故。得无生法忍。谓一切凡夫。及十信位人。读大乘经论。作无生解。即是闻慧。二缘观得无生法忍。谓十解已上乃至十回向。谓作三无性观。解万法无生。即是思慧。三证理得无生法忍。谓初地已上。由证遍满法界二空真如。即是修慧。四约位得无生法忍。谓八地已上。由得真俗双行。即是无功用智。是修慧也。无生法忍。既通此四。宁得执一。高判余者。如远法师判上品上生。从四地至八地。若如摄大乘论。四地菩萨。变易中因缘生死。西方是分段生死。云何令受变易菩萨却受分段也。故观世音受记经云。阿弥陀佛寿命无量。要般涅槃。当知。众生寿虽无量。而必有死。以小阿弥陀经云。众生亦名阿弥陀也。今依观经。判九品生人。如古来大德远法师等。观果判人。位则太高。今据因判人。位即稍下。如上品上生人。发三种心。即得往生。其三种心者。一是至诚心。二者是深心。三是回向发愿心。此之三心。依起信论。判在十解初心。如起信论云。信成就发心。在十信终心也。发三种心。始入十解位中。三心者。一是直心。谓正念真如法故。即是观经中至诚心。至诚与直心。义同名异耳。如维摩经明。净土道场二行之初。并有三心。同观经也。观诸经论。但明一切行初必发此三心。当知。此三心是万行之始。既是万行之初。故宁得生彼即悟无生到八地也。二是深心。观经亦名深心。三是大悲心。观经名回向发愿心。若无大悲。即不能发愿回向。此亦义同名异也。起信论三心。既在十信终发。当知。观经上品上生。即在十解初心明矣。言至彼得无生法忍者。此是缘观。得无生法忍也。若如远法师判四地菩萨是上品上生人者。宁得至彼不经时节即悟无生法忍也。四地至八地。由经半阿僧祇故。上品中生者。在十信初心。经云。深信因果。不谤大乘故。若未至十信。在邪定聚中。即不信因果。及谤大乘也。又信位有十心。初是信心也。言生到彼土经一小劫得无生法忍者。此是缘理。得无生法忍也。由彼日月长故。经云。极乐世界。一日一夜。如娑婆世界一劫也。若如远法师判初地菩萨是者。云何经一小劫。即至八地。初地至八地。一大僧祇也。上品下生者。总是十信前一切趣善凡夫。但能归依三宝。受菩萨戒已去并是也。经云。亦信因果。不谤大乘。但发无上道心也。谓发十信位初菩提心。得入不定位也。生到彼土。经三小劫。得至初地者。谓数取彼处劫。不取数此间劫也。如娑婆世界一劫。当安乐界一日一夜。既经三小劫。理则初地也。若如远法师判十解是者。云何经三小劫。即到初地。从十解至初地。是第一阿僧祇劫也。前之三品。并是大乘人。其中辈三品。多是小乘人也。中品上生者。谓是小乘七方便中。后四方便。谓燸顶忍世第一法位中也。经云。受持五戒。乃至无诸过恶也。此人由得四达分。及未来禅。伏欲界惑。故不起破戒烦恼及恶业也。由破戒烦恼恶业在欲界中也。生到彼土即得罗汉者。一身获得四沙门果。即是现般人也。如远法师判。是须陀洹等三果学人。小乘得果。虽无定时节。终判太高也。中品中生者。在五停心观已去。前三方便中也。经云。一日一夜持八戒斋。乃至一日一夜持具足戒。威仪无缺。由此人在散心位中。未得定故。破戒烦恼无有对治。不能长时持戒。威仪无缺极小须经一日一夜。后时纵犯小戒。亦得往生也。生到彼土经半劫。得阿罗汉。此亦是现般人。由彼寿命长故也。如远法师释。是燸等四位中。此四中。此四位人。得未来禅。伏欲界惑。云何持戒。唯得一日一夜不犯。此亦太高也。中品下生者。在小乘五停心观前。受五戒已去。一切趣善凡夫。经云。孝养父母。行世仁慈。既未有入道观行。正可行世仁慈也。余如前判。如远法师判。是五停心观。至总相念处。此三位人。或得闻慧。或得思慧。或得修慧。云何但行世仁慈。孝养父母。此亦太高也。若论下辈三品。总是一切起恶凡夫。唯造十恶五逆。乃至用常住僧物。无有惭愧。纵令学他受戒。随受即破。此等临终若遇善知识。极发菩提心。正念相续现前。即得往生。若不遇善知识。不能极发菩提心。定堕地狱也。故观经云。此人应堕地狱经历多劫受苦无穷也。然众生报尽之时。恶业怨家。众苦竞集。十念极难成就。若成就。定得往生净土也。又善恶两道。峻如转掌。仰即得往生。覆即入地狱。于此时中。唯须善知识力也。若人破戒。心生惭愧。依大乘经忏悔。得灭罪相。专心念佛。及作观行者。并在前二辈中生。不入下辈中论也。如远法师判。是常俗凡夫也。
　　问曰。净土之门。凡圣齐往。未知宗意。正是何人。
　　答曰。观韦提希请及如来答意。唯言为未来世一切凡夫。为烦恼贼之所害者。说清净业处。劝人往生。不论菩萨。若论菩萨发心。愿生恶道。不愿生净土中也。如十解已上菩萨。尚自留惑受生。愿生恶道救苦众生。不愿生净土也。留惑文者。如维摩经云。是有疾菩萨。无所受而受诸受。未具佛法。亦不灭受。而取证也。此是菩萨留惑受生文。又地持论。摄大乘论。并有留惑受生文。举要言之。三乘圣人及三乘七方便中人。乃至方便道前。若男若女。无根二根。至于龙鬼八部。但能发菩提心。专念阿弥陀佛。厌恶秽刹。欣乐净土。临命终时。正念现前者。皆得往生也。若勇猛精进。观行分明。临终最后心不乱者。并得上生。乃至临终。最后十念相续。现在前者。得下品下生。此中菩萨往生自有三辈九品。二乘往生。自有上中下。凡夫往生自有上中下。各有九品。但经中不能委细分别。大小凡夫。合论九品。实即有无量差别也。详四十八愿及观经。论大旨。凡夫是正生人。圣人是兼生人。以凡夫堕恶道故。于秽土中。不能修道发心也。唯凡夫中。谤大乘人。不得往生。以断善根故。二乘人中。愚法学人。不得往生。以不信有十方净土故。菩萨人中。不发愿求生者。不得往生。无爱乐心故。若二乘无学人。不问愚法不愚法。求与不求。皆得往生。以三界秽土中无受生处故也。智度论云。有妙净土。出过三界。诸阿罗汉当生其中。不论学人也。

　　第三定往生因(修何行业得生净土)

　　问曰。已知。凡圣皆得往生。未知。此等人修何行业。而得生乎。
　　答曰。今依经论。出二种因。一初引经论。广明其因。二削烦就约。略明其因。初引经论者。如无量寿经云。生彼国者。凡有三辈。其上辈者。有三种因。一须发菩提心。二须出家。三须专念佛名。兼修余福。回向发愿即得往生。观此经意。上品三生者。唯是出家人也。其中辈生者。亦有三种因。一须发菩提心。二须专念佛名。三须受戒持斋。起塔造像。饮食众僧。烧香散花。灯幡供养。余如前说。此唯是俗人也。经云。虽不能舍家行作沙门故也。其下辈者。亦有三种因。一须发菩提心。二须专念佛名。乃至十念。三须闻甚深义信乐不疑(此通道俗。无量寿经意也)又如无量清净平等觉经云。欲生无量清净平等宝国中。有其三辈。第一辈者。去妻子断爱欲。作沙门。不与女人交通。行六波罗蜜。斋戒清净。至心不断。梦中见佛。则得往生也。其中辈者。持经受戒。布施饮食沙门。慈心不嗔。幡华供养。一日一夜。不断绝者。往生其土。其下辈者。当断爱欲慈心不嗔。斋戒清净。一心念佛。十日十夜不断绝。便得往生(此是无量清净平等觉经。与无量寿经大同也)又如阿弥陀鼓音声王经云。若有受持阿弥陀佛名号。坚固其心。忆念不忘。十日十夜。除舍散乱。精勤修集念佛三昧。知彼如来常住安乐世界。相续忆念。勿令断绝。受持读诵此鼓音声王经。十日十夜。六时专念。五体投地。敬礼彼佛。念念不绝。十日之中。必见彼佛。唯除重障(此是鼓音声王经。此明现在未死时则得见佛也)又如观经说。一须三福清净业。二须十六观。此是观经中因。广不可具引。且总举耳也。又如小阿弥陀经说。若善男子善女人。闻说阿弥陀佛。执持名号。若一日乃至七日。念阿弥陀佛。一心不乱。其人临命终时。阿弥陀佛与诸圣众。现其人前。是人终时。心不颠倒。即得往生(此是小阿弥陀经。七日念佛即得往生也)又如大集经说。佛告贤护。云何名现前三昧。若有比丘比丘尼优婆塞优婆夷。持戒清净。独处空闲。随何方面。若闻西方阿弥陀佛。是人闻已。作如是念。如我所闻。阿弥陀佛。今在西方。为诸菩萨说法。是人依所闻故。系念思惟。观察不已。了了分明。终获见彼阿弥陀佛。譬如若男若女。于其梦中见种种事。所谓金银珍宝。是人梦中所见。或违或顺或忧或喜。是人寤已为他广说。追忆梦中。便生忧喜。如是贤护。彼善男子善女人。想彼阿弥陀佛。如是相好。如是威仪。如是大众。如是说法。系念思惟。或一日。或一夜。具足念故。是人必睹阿弥陀佛。若于昼时不能见者。于睡梦中。阿弥陀佛必当现也(此是大集贤护菩萨经。此经中教人想佛必得见也)又如往生论说。修五念门。即得往生。何等五念。一者礼拜。二者赞叹。三者作愿。四者观察。五者回向(此是往生论中。教人修行五念门即得往生。是天亲菩萨造也)。又如大乘起信说。复次众生。初学是法。其心怯弱。惧畏信心。难可成就。意欲退者。如来有胜方便。摄护信心。谓以专心念佛因缘。随愿得往生他方佛土。如修多罗说。若人专念西方阿弥陀佛。所作善根。回向愿求生彼世界。即得往生(此是起信论。马鸣菩萨造此论。教人念佛。发愿回向。即得往生也)又如大乘十住毗婆娑。龙树菩萨教人礼赞阿弥陀佛。即得往生(此礼赞文。第五引圣教。门中具显。此略引三五。初门意也)。
　　问曰。如上所引经论。其文浩博。难以究寻。今请撮其机要。略明其因。令诸行者易修易学。
　　答曰。实然。如上所引经论。对机设教。难可究寻。今削烦就约。略出其因。自在二种。一是通因。二是别因。通因者。如无量寿经中三辈生人。皆须发菩提心。及观经中。具修三福净业。始得往生。此等并是通因。通因有二种。一通感十方净土。二通感三世净土。故观经云。故此三种业。过去未来现在。三世诸佛净业正因也。别因者乃有无量。要唯有二。一是所求。二是能求。所求者复有二种。一须别举一方标心有在。如别标西方极乐世界求彼往生。即是器世间净也。二别念一佛。以为师范。求为弟子。亲承供养。即是众生世间净也。二能求者。正是其因。复有六种。一须别念阿弥陀佛名号。二须礼拜。三须赞叹。四须发愿。五须观察。六须回向。念佛者复有二种。一是心念。二是口念。心念者。复有二种。一念佛色身。谓阿弥陀佛身。有八万四千相。相有八万四千好。好有八万四千光明等。二念佛智身。谓阿弥陀佛。有五分法身大慈大悲力无畏等也。二口念者。若心无力。须将口来扶。将口引心。令不散乱。如经说。若人念阿弥陀佛。得百万遍已去。决定得生极乐世界。绰禅师捡得此经。若能七日专心念佛。即得百万遍也。由此义故。经中多道七日念佛也。二礼拜者。须正面西方。想阿弥陀佛如对目前。严持香花。口称佛名。五体投地。再三扣头。愿生彼土。可诵取龙树菩萨十二礼。谓稽首天人所恭敬。阿弥陀佛仙两足尊。在彼微妙安乐国。无量佛子众围绕等。此是禅那三藏别译出也。三赞叹者。须别赞阿弥陀佛。或色或心。或依报或正报。或立或坐。直视西方。如对目前。一心赞叹。愿生净土。可诵取大乘十住毗婆娑中。龙树菩萨偈颂。及往生论中赞文也。四发愿者。须别发愿求生极乐。或愿自身往生。或愿众生往生。或愿释迦遣送。或愿弥陀来迎。或愿常游净土。或愿永离胎形。或愿临终安隐。或愿正念现前。如是种种随心发愿。如宝性论偈曰。依此诸功德。愿于命终时。得见弥陀佛无边功德身。我及余信者。既见彼佛已。愿得离垢眼。证无上菩提也。五观察者。须别标西方依正两报。种种观察。如观经十六观中。前七是依报。后九是正报。又如往生论。依报有十七种庄严事。正报中。佛有八种庄严事。菩萨有四种庄严事。于此等中。一一观察。随得一观成就。定得往生也。六回向者。此中有二。一将己功德回向。与众生同生净土。二将已无始已来所有功德。及一生已来所有功德。若多若少。若福若智。总愿回向。求生极乐也。
　　问曰。如上所明通别二因。难具造修。凡夫智浅力薄。恐心生绝分。今愿撮其枢要。梗概而说。
　　答曰。上明通别二因。备上根者。若就中下之人。要唯有五。一先须忏悔。无始已来。障道恶业。恐与净土。作留难也。如方等经佛名经中所说也。二须发菩提心。若不发菩提心。直自避苦逐乐。恐不得往生也。菩提心者。略有三种。一断一切恶心。二修一切善心。三化度一切众生心也(此依无量寿经。三辈往生。并云发菩提心也)三者须专念阿弥陀佛名号。须别庄严一道场。烧香散花幡灯具足。请一阿弥陀佛。安道场内。像面向东。人面向西。或七日(小阿弥陀经中明七日)或十日(鼓音声王经清净平等觉经明十日)咸省睡眠。除去散乱。唯除大小便利及与食时。一心专念。闷即立念。不须礼拜旋绕。但唯念佛七日满。出道场后。行往坐卧。闲时即念。常念佛名。有三种益。一由常念故。诸恶觉观。毕竟不生。亦得消于业障。二者由常念故。善根增长。亦得种于见佛因缘。三者由常念故。熏习熟利。临命终时。正念现前也。四者须总相观察极乐世界。如是地。如是池。如是楼阁。如是林树。阿弥陀佛。如是花坐。如是相好。如是徒众。如是说法也(此是大集贤护经中教化众生)如是总观。定得往生。由三界唯心故也。五者所作功德。若过去若今生。并愿回向生安乐国。若能具前五种行者。必得往生。幸勿疑也。如法华经云。我今为汝保任此事。终不虚也。余亦如是。誓能保任终不虚也。

　　净土论卷上



　　净土论卷中

　　　　帝京弘法寺释迦才撰

　　第四出道理(依何道理得生净土二问答分别释妨难)

　　问曰。夫业行纷纶。凡夫莫识其绪。苦乐差别。二乘未达其源。在世则业分六趣。出世则道别三乘。据理则万法同规。就教则有了不了说。今西方净土者。乃是法藏弘誓所克。法王跨以据神。世界莹以千珍。圣主题之万相。此人及土。俱非下地窥游。经论虽说得往生。恐是别时意语。今依何道理。判得往生。此则道俗佥疑。愿闻厥旨也。
　　答曰。但圣教纶披。实难究览。业行萦结。谁可窥寻。今还捡之圣教。究以道理。使往生之路决如掌中(圣教者后说。道理者今论)如摄大乘论云。夫为证者。必须经论二教。阿毗达磨。以理为胜。修多罗。以教为胜。教必有理。理必顺教。今且究理。后引其教。究理者捡诸经藏。有隐显二说。谓了义经不了义经。了义经者。毕竟不破。不了义经。至涅槃会上。并引未决破。唯净土一教。不入破限。当知。即是了义经也。又菩萨造论。解释佛经。其不了义经即破。了义经之即赞。此土一教。于论中赞。无有破处。故知。是了义经也。
　　问曰。如摄大乘论释。作别时意。岂不是破耶。
　　答曰。彼论所明。有别时有不别时。若唯空发愿。即是别时。若行愿兼修。非是别时。若天亲菩萨判。作别时意者何故。摄论后文。将造论功德。回向众生。愿往生净土也。又何故更造往生论。劝人往生也。复次如观经教兴意者。缘韦提希生阿阇世五逆之子。因厌五浊。愿生极乐。佛遂为说三福净业十六观门。劝众生往生。乃至十恶五逆。悉劝往生。即既净土请主。身居五浊。复生逆子。佛说皆得往生。即知。现居五浊。凡夫悉得往生。此理明矣。
　　问曰。韦提希是大菩萨。为化众生。现受女身。生于逆子。岂实是凡夫耶。
　　答曰。纵令实是菩萨。现受女身化众生者。必须隐其实德。现同凡夫摄化同类。如五百侍女佛记得往生。并未来一切女人。及诸男子。悉是凡夫。并是所摄。亦得往生。如诸菩萨。或现地狱身。即引地狱众生也。如方等经中婆薮仙人等。或现畜生身。即引畜生众生。如涅槃经中蜂王鹅王蚁王等。或现作五逆。即引五逆众生。如阿阇世王提婆达多等。此并能化者是假。所化者实也。韦提希既现在凡夫身。居五浊。当知。即引五浊凡夫。往生极乐也。故观经云。佛告韦提希。汝是凡夫。未得天眼。不能远观。如来有异方便。令汝得见也。复次法藏比丘四十八大愿。初先为一切凡夫。后始兼为三乘圣人。故知。净土宗意。本为凡夫。兼为圣人也。复次如十解已上菩萨。留惑受生恶道。愿救苦众生。不生净土。以任自业力更不堕恶道中故。即知凡夫由未勉恶道故。须生净土中。十解已去。不畏生恶道故。不愿生净土也。故知。净土兴意。本为凡夫。非为菩萨也。又此净土一门。经经中说。论论中明。若是不了说者。何故佛及菩萨。作此殷勤也。乃至十方诸佛。各出广长舌相。证释迦所说。及劝众生。此岂是不了说也。复次如上古已来大德名僧及俗中聪明儒士。并修净土行。谓庐山远法师。睿法师。刘遗民。谢灵运乃至近世。绰禅师。此等临终并感得光台异相。圣众来迎。录在别传。此等大德智人。既欣净土。后之学者。但可逐他先匠不须疑也。又前问云。土荣千珍。佛题万相。此之人土。俱非下地窥游者。今答此义。若论实报人土。诚如所说。若是事净土及化净土。理则不然。若事土报身。则为上地所见。若迹身化土。则为地前窥游。若俱非下地境界者。则圣无化生之能。生无入圣之分。俱具二义。即得往生。一一切众生修行。以为因缘。二弥陀本愿为增上缘。二义若具。即得往生。故起信论云。有诸佛法。有因有缘。因缘具足。乃得成办也。有已如是等道理故。众生修行。并得往生也。二问答分别释妨难者。
　　问曰。诸佛随宜说法。意趣难解。自非论释。幽旨难通。如成实论云。由经论故。义则易解。故无著菩萨玄览圣心。揣诸经旨。略开四意四依。如净土一门。判作别时意。乃今云。众生修行。即得往生。是义云何。
　　答曰。如彼论说。自是别时。余经中说。非是别时。岂得将别时难不别时也。
　　问曰。云何论说则是别时。余经中说则非别时也。
　　答曰。彼论但据空发愿。不论修行者。余经中说。兼论修行。若佛经中。说众生发愿则得往生者。并是别时意说。不得往生也。如小弥陀经云。若有人。已发愿。今发愿。当发愿。于彼国土。若已生。若今生。若当生也。如此等经。总是别时意说。不得即生也。若如诸净土经。或明三福业十六观门。或令发菩提心。七日念佛。或教发愿回向。十念往生。如此等经。并是往生。即非别时也。故彼论云。由唯发愿。是别时意也。既空发愿。理是别时也。
　　问曰。如往生论说。女人及根缺二乘种不生。云何女人等三亦得往生。
　　答曰。实然。此等三种理不得生。若无三种。定得往生。何三种者。一于此土中。或有男子。或有女人。种于女因。决定招女报者。此人纵修净土行。亦不得往生。以净土中无女人故。此是定业。不可改动。即是业障也。根缺者。若人于此土中。定种盲聋等因。亦不得往生。以净土中人。并有三十二大丈夫相故。此亦是业障也。二乘者。若是二乘学人。及二乘方便道中人。种二乘定因。不信有大乘及十方净土者。亦不得往生。以此人是愚法二乘。不信有十方佛及净土故。不肯发愿回向也。此即是决定小乘障大乘也。彼论所明种者。定业种也。但无此三定种者。即得往生也。
　　问曰。若此土中。有三种定业。即不得往生者。何故观经中云。受持五戒等即得往生。至彼闻说四谛悟罗汉果等也。此岂不小乘定种。
　　答曰。此是不愚法人。信有十方诸佛及以净土。发愿回向。始得往生。若悟果竟。佛为说法华经。并回心向大也。此是智度论文也。若论二乘无学人。不问愚法不愚法。悉生净土中。以受变易生死三界中无受生处故也。
　　问曰。众生恶业其犹积山。此诸恶业障乎净土。非小善能除。何故观经云。临命终十念即得往生。
　　答曰。心是业主。牵生之本。临终之心。犹如眼目。能遵一切诸业。若临终心恶。能引一切恶业。生恶道中。若临终心善。能引一切善业。生善道中。譬如龙行。云则随之。心若西逝业。亦随之也。此是经论文也。
　　问曰。如弥勒所问经说十念中云。非凡夫念。不杂结使念。今此土众生。体是凡夫。结使未断。云何念佛而得往生。
　　答曰。若如彼经。无结使人。始得往生者。唯佛一人得生。余皆不得。以十地后心菩萨。犹有二种无明故。今解。彼经言凡夫念者。若不发菩提心。求出三界作佛。直尔念佛求生西方。独善一身。避苦逐乐者。此是凡夫念亦不得往生。故无量寿经三辈生人。皆须发菩提心也。不杂结使念者。唯须一心相续观佛相好。若口念佛。心缘五欲者。是杂结使念也。念佛是淳净心。与结使相违。若能如此。即与彼经相应。

　　第五引圣教为证(谓引经论二教)

　　经引十二部。一无量寿经。二观经。三小弥陀经。四鼓音声王经。五称扬诸佛功德经。六发觉净心经。七大集经。八十方往生经。九药师经。十般舟经。十一大阿弥陀经。十二无量清净觉经。论引七部。一往生论。二起信论。三十住毗婆娑论。四一切经中弥陀偈。五宝性论。六龙树十二礼。七摄大乘论也。
　　问曰。上出道理。已知。愿行相扶。得生净土。非别时意。未知。有何圣教为证。
　　答曰。今引经论二教为证。经教者。一如无量寿经第一卷云。设我得佛。国中有地狱饿鬼畜生者。不取正觉。设我得佛。国中人天。乃至闻不善名者。不取正觉。设我得佛。国中人天。寿终之后。复更堕三恶道者。不取正觉。设我得佛。国中人天。不住正定聚。必至灭度者。不取正觉。设我得佛。国中人天。寿命无能限量。除其本愿。修短自在。若不尔者。不取正觉。设我得佛。十方众生。至心信乐。欲生我国。乃至十念。若不生者。不取正觉。唯除五逆。诽谤正法。设我得佛。十方众生。发菩提心。修诸功德。至心发愿。欲生我国。临寿终。假令不与大众围绕现其人前者。不取正觉。设我得佛。十方众生。闻我名号。系念我国。殖诸德本。至心回向。欲生我国。不果遂者。不取正觉。设我得佛。十方无量。不可思议。诸佛世界。众生之类。闻我名字。不得菩萨无生法忍。诸深总持者。不取正觉。设我得佛。十方无量不可思议诸佛世界。其有女人。闻我名字。欢喜信乐。发菩提心。厌恶女身。寿终之后。为复女像者。不取正觉。设我得佛。国中人天。所受快乐。不如漏尽比丘者。不取正觉。释曰。依此四十八大愿中文。二愿中皆云。十方人天乃至女人。都不论不退已去诸菩萨也。余愿为菩萨。当知。前者是正。后者兼也。又如无量寿经第二卷云。佛告阿难。其有众生。生彼国者。皆悉住于正定之聚。所以者何。彼佛国中。无诸邪聚及不定聚名。十方恒沙诸佛如来。皆共赞叹无量寿佛威神功德不可思议。诸有众生。闻其名号。信心欢喜。乃至一念。至心回向。愿生彼国。即得往生。至不退转。唯除五逆。诽谤正法。佛告阿难。十方世界。诸天人民。其有至心。愿生彼国。凡有三辈。其上辈者。舍家弃欲。而成沙门。发菩提心。一向专念无量寿佛。修诸功德。愿生彼国。此等众生。临终时。无量寿佛。与诸大众。现其人前。即随彼佛。往生其国。便于七宝华中。自然化生。住不退转。福慧勇猛。神通自在。是故阿难。其有众生。欲于今世见无量寿佛。应发无上菩提之心。修行功德愿生彼国。佛语阿难。其中辈者。十方世界。诸天人民。其有至心。愿生彼国。虽不能行作沙门。大修功德。当发无上菩提之心。一向专念无量寿佛。多小修善。奉持斋戒。起立塔像。饭食沙门。悬缯燃灯。散花烧香。以此回向。愿生彼国。其人临终。无量寿佛。化现其身。光明相好。具如真佛。及诸大众。现其人前。即随彼佛。往生其国。住不退转。功德智慧。次如上辈者也。佛告阿难。其下辈者。十方世界。诸天人民。其有至心欲生彼国。假使不能作诸功德。当发无上菩提之心。一向专意。乃至十念。念无量寿佛。愿生其国。若闻妙法。欢喜信乐。不生疑惑。乃至一念。念于彼佛。以至诚心。愿生其国。此人临终。梦见彼佛。亦得往生。功德智慧。次如中辈者也。
　　第二如观经云。尔时世尊。告韦提希。汝今知不。阿弥陀去此不远。汝当系念谛观彼国。净业成者。我今为汝。广说众譬。亦令未来世一切凡夫欲修净业者。得生西方极乐国土。欲生彼国者。当修三福。一者孝养父母。奉事师长。慈心不杀修十善业。二者受持三归具足众戒。不犯威仪。三者发菩提心。深信因果。读诵大乘。劝进行者。如此三事。名为净业。佛告韦提希。汝今知不。此三种业。过去未来现在三世诸佛净业正因。佛告阿难。及韦提希。下品下生者。或有众生。作不善业五逆十恶。具诸不善。如此愚人。以恶业故。应堕恶道迳历多劫受苦无穷。如此愚人。临命终时。遇善知识种种安慰为说妙法。教令念佛。彼人苦逼。不遑念佛。善友告言。汝若不能念者。应称无量寿佛。如是至心令声不绝。具足十念。称南无佛。称佛名故。于念念中。除八十亿劫生死之罪。命终之后。见金莲华犹如日轮住其人前。如一念顷。即得往生极乐世界。于莲华中。满十二大劫。莲华方开。观世音。大势至。大悲音声。为其广说诸法实相除灭罪法。闻已欢喜。应时即发菩提之心。是名中品下生者。是名下辈生相。名第十六观。释曰。依九品生因中。皆分前三福净业。作九品因。亦不独一人具修三福净业也。
　　第三小弥陀经云。舍利弗。众生闻者。应当发愿愿生彼国。所以者何。得与如是诸上善人俱会一处。舍利弗。不可以小善根福德因缘得生彼国。舍利弗。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。弥陀佛与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生闻是说者。应当发愿。生彼国土。释曰。依此经。少善根是空发愿。广善根是七日念佛。若能七日念佛。满百万遍。即得往生也。
　　第四鼓音声王经云。如是我闻。一时佛在瞻波大城伽灵池。与大比丘众五百人俱。尔时世尊告诸比丘。今当为汝。广说西方安乐世界。今现有佛号阿弥陀。若有四众。能正受持彼佛名号。以此功德。临欲终时。阿弥陀佛即与大众。至此人所。令其得见。见已。寻生庆悦。倍增功德。以是因缘。所生之处。永离胞胎。秽欲之形。纯处鲜妙宝莲华中。自然化生。具大神通。光明赫奕。尔时十方恒沙诸佛。皆共赞彼安乐世界所有佛法不可思议。神通现化。种种方便。不可思议。若能有信如是之事。当知。是人不可思议。所得业报亦不可思议。阿弥陀如来应正遍知。与声闻俱。其国号曰清泰。圣王所住。其城纵广十千由旬。中充满刹利之种。阿弥陀佛如来应正遍知。父名月上转轮圣王。其母名曰殊胜妙颜。子名月明。奉事弟子名无垢称。智慧弟子名曰揽光。神足弟子名曰大化。尔时魔王名曰无胜。有提婆达多。名曰寂静。阿弥陀佛与大比丘众二万人俱。若有受持彼佛名号。坚固其心。忆念不忌。十日十夜。除舍散乱。精勤修集念佛三昧。知彼如来常恒住于安乐世界。忆念相续。勿令断绝。受持读诵此鼓音声王大陀罗尼。十日十夜。六时专念。五体投地。礼敬彼佛。坚固正念。悉除散乱。若能令心念念不绝。十日之中。必得见彼阿弥陀佛。并见十方世界如来。及所住处。唯除重障钝根之人。于今少时。所不能睹。一切诸善皆悉回向。愿得往生安乐世界。垂终之日。阿弥陀佛与诸大众。现其人前。安慰称善。是人即得往生。释曰。依此经。十日念佛即见阿弥陀佛。不论命终时也。
　　第五称扬诸佛功德经云。复次舍利弗。西方去此十万亿佛刹。有世界。名曰安乐。其国有佛。号阿弥陀如来。至真。等正觉。明行足。善逝。世间解。无上士。道法御。天人师子曰众祐。度人无量。若有得闻无量寿如来名者。一心信乐。受持讽念。当起广远无量欢喜。安立其意。全使真诚。十万亿信心。念斯如来。其人当得无量之福。永当远离三涂之厄。命终之后。皆当往生彼佛刹土。命欲终时。一心信乐。念不忌舍。阿弥陀佛将诸比丘僧。往其人前。魔终不能毁坏斯等正觉之心。所以者何。其佛世尊兴立不悲。誓度一切无量众生。亦复护持十方世界一切众生。其有得生安乐世界。当于其中具满如来正觉之慧。舍利弗。其佛世尊。本求誓愿。其有求于第二之乘。于其世界。具满如来诸佛之法。具正觉分。求声闻乘。于彼佛刹。得阿罗汉。其有往生彼佛刹者。从其所愿。大小之乘。于彼悉满。其有最后闻阿弥陀如来名号。赞说之者。信不狐疑。当相敬心至意。念之如念父母。作如是意。斯等普当于彼佛国具满众愿。其有信不赞叹称扬阿弥陀佛名功德。而谤毁者。五劫之中。当堕地狱。具受众苦。释曰。依此经。念佛如忆父母。始得往生也。
　　第六发觉净心经云。尔时弥勒菩萨白佛言。世尊。如来叹弥陀如来。十种发心。于中随念发愿。若念当欲生彼。当即得生彼世界。何者。是十种发心。于彼处生。佛告弥勒言。彼等发心非小智者有。彼发心是大事者所有。欲生阿弥陀如来佛刹中者。一当为一切众生发慈心。不生嗔恨。当生阿弥陀如来佛刹。二为一切众生。生慈悲故。当生彼处。三离于杀生。受持正法。发此心故。当生于彼处。四舍于身命。发心不著一切诸法故。当生于彼处。五发甚深忍行清净信。发此心故。当生彼处。六不染名闻利养一切财宝。发此心故。当生彼处。七为一切众生。生贵敬。发心不忌故。当生彼处。八不惊不怖。不受凡言语。发此心故。当生彼处。九入菩提分种种善根。发此心故。当生彼处。十然不离念佛。发此心故。当生彼处。远离诸相故。弥勒此十种发心。若菩萨各发念。一具足者。当生彼阿弥陀佛刹中。若不生。无有是处。释曰。此非观经中十念。此之十念。现在时作。观经中十念。临命终时作也。
　　第七如大集经云。佛告贤护言。是中何等三昧。能生如是诸功德。所谓思惟诸佛现前三昧。能生如是诸功德法。复次贤护。云何名为菩萨思惟诸佛现前三昧也。贤护。若有比丘比丘尼优婆塞优婆夷。清净持戒。具足诸行。独处空闲。如是思惟。于一切处。随何方所。若闻西方阿弥陀如来应供等正觉。是人尔时如所闻已。即应作如是想念。如我所闻。彼阿弥陀如来应供等正觉。今在西方。经途去此。过百千亿诸佛国土。彼有世界。名曰安乐。知是如来今现在彼。为诸菩萨。周匝围绕。处大众中。说法教化。然而是人依闻佛故。系念思惟。观察不已。了了分明。终获见彼弥陀如来应供等正觉也。复次贤护。譬如世间若男若女。于睡梦中见种种事。所谓金银众宝。珍财仓库。或见朋友诸知识辈。或见觉时心不乐者。是人梦中所对境界。或违或顺。或忧或喜。有时语言欢喜极乐。有时掺感。尽意悲哀。是人寤已。思惟忆念。如梦所见。为他广宣。追念梦中。便生忧喜。如是贤护。彼善男子善女人。端坐系念。专心想彼阿弥陀如来应供等正觉。如是相好。如是威仪。如是大众。如是说法。如闻系念。一心相续。次第不乱。或经一日。或复一夜。如是或至七日七夜。如我所闻。具足念故。是人必睹阿弥陀如来应供等正觉。若于昼时。不能见者。若于夜分。或梦中。阿弥陀佛必当现。释曰。依此经。唯须假想。七日念佛。即得现见。非命终时也。
　　第八如往生经云。普广菩萨摩诃萨。又白佛言。世尊。十方佛刹净妙国土有差别不。佛言。普广。无差别也。普广又言。世尊。何故经中。赞叹阿弥陀刹。七宝诸树。宫殿楼阁。故愿生者。皆悉随彼心中所欲。应念而至。佛告普广菩萨摩诃萨。汝不解我意。娑婆世界人多贪浊。信向者小。习邪者多。不信正法。不能专心。乱无志意。十方世界实无差别。令诸众生专心有在。是故赞叹彼国土耳。诸往生者。悉随彼愿。无不获果。释曰。依此经。一向专想西方。即往生也。
　　第九如药师经云。佛言。若四辈弟子。比丘比丘尼。清信士清信女。常修月六斋年三长斋。或昼夜精勤。一心苦行。愿欲往生西方阿弥陀佛国者。忆念昼夜。若一日二日三日四日五日六日七日。或复中悔。闻我说是琉璃光佛本愿功德。尽其寿命。欲终之日。有八菩萨。文殊师利菩萨。观世音菩萨。大势至菩萨。宝檀华菩萨。无尽意菩萨。药王菩萨。药尚菩萨。弥勒菩萨。皆当飞往迎其精神。不迳八难。生莲华中。自然音乐而相娱乐。释曰。依此经。七日念佛。纵令生悔。闻药师佛名。还得生也。
　　第十般舟经云。佛告跋陀和。菩萨于此间国土。阿弥陀佛数数念。用是念故。见阿弥陀佛。见佛已从问。当持何等法。生阿弥陀佛国。尔时阿弥陀语是菩萨言。欲生我国者。常念我数数。常当专念佛名。所得功德。诸行之中最为殊胜。释曰。依此经。亦得念佛往生也。
　　第十一大阿弥陀经云。当持斋戒一心清净。昼夜常念。欲生阿弥陀佛国。十日十夜不断绝。我皆慈愍之。悉令往生阿弥陀佛国。殊使不能尔。自思惟熟校。计欲度脱身者。不当绝念去爱。勿念家事。莫与妇女同床。自端正身心。断于爱欲。一心斋戒清净至意。念生阿弥陀佛国。一日一夜不断绝者。寿终皆往生其国。在七宝浴池。莲华中化生。释曰。依此经。若能念佛持戒。不与女人同床。下乃至一日一夜。亦得生也。
　　第十二如无量清净觉经云。若善男子善女人。闻我说净土法门。心生悲喜。身毛为竖。如拔出者。当知。此人过去宿命已作佛道也。若复有人。闻开净土法门。都不生信者。当知。此人始从三恶道来。殃咎未尽。为此无信向耳。我说此人未可得解脱也。释曰。依此经。闻说净土。生信乐者。普是过去供养佛来。由往昔因。现在乃至十念。悉得往生。
　　第二引论有七部。一如往生论云。若善男子善女人。修五念门。行成就者。毕竟得生安乐国土。见彼阿弥陀佛。何等五念。一者礼拜。二者赞叹。三者作愿。四者观察。五者回向(释曰此是因门)复有五种门。渐次成就五种功德应知。何者五门。一者近门。二者大会众门。三者宅门。四者屋门。五者园林游戏池门。此五种门。初四种门。成就入功德。第五门成就出功德。入第一门者。以礼拜阿弥陀佛。为生彼国故。得生安乐世界。是名入第一门。入第二门者。以赞叹阿弥陀佛。随顺名义。称如来名。依如来光明智相修行故。得入大会众数。是名入第二门。入第三门者。以一心专念。作愿生彼。修奢摩他寂静三昧行故。得入莲华藏世界。是名入第三门。入第四门者。以专念观察彼妙庄严。修毗婆舍那故。得到彼处。受用种种法味乐。是名入第四门。出第五门者。以大慈悲。观察一切苦恼众生。示应化身。回入生死园烦恼林中。游戏神通。至教化地。以本愿力回向故。是名出第五门。菩萨入四种门。自利行成就应知。菩萨出第五门。利益他回向行成就应知。菩萨如是修五门行。自利利他。速成就阿耨多罗三藐三菩提故。释曰。此是果门也。
　　二如起信论云。复次众生初学是法。欲求正信。其心怯弱。以住于此娑婆世界。自畏不能常值诸佛。亲承供养。惧谓信心难可成就。意欲退者。当知。如来有胜方便。摄护信心。谓以专意念佛因缘。随愿得生他方佛土。常见于佛。永离恶道。如修多罗说。若人专念西方极乐世界阿弥陀佛。即得往生。常见佛故。终无有退。若观彼佛真如法身。常勤修习。毕竟得生。住正定故。释曰。依此论。此间修信心不成就者。教就西方修习。此岂是十解已去菩萨也。
　　三如十住毗婆娑论中龙树菩萨云。弥陀世尊。行者应以此偈尊重赞叹佛故。论云。阿弥陀佛本愿如是。若人念我。称名自归。即入必定得阿耨多罗三藐三菩提。是故常应忆念。以偈称赞。
　　无量光明慧　　身如真金山
　　我今身口意　　合掌稽首礼
　　金色妙光明　　普流诸世界
　　随物增其色　　是故稽首礼
　　若人命终时　　得生彼国者
　　即具无量德　　是故我归命
　　人能念是佛　　无量力功德
　　即时入必定　　是故我常念
　　彼国人命终　　设应受诸苦
　　不堕恶地狱　　是故归命礼
　　若人生彼国　　终不堕恶趣
　　及与阿修罗　　我今归命礼
　　人天身相同　　犹如金山顶
　　诸胜所归处　　是故头面礼
　　其有生彼国　　具天眼耳通
　　十方并无碍　　稽首圣中尊
　　其国诸众生　　神变及身通
　　亦具宿命智　　是故归命礼
　　生彼国土者　　无我无我所
　　不生彼此心　　是故稽首礼
　　超出三界狱　　自如莲华叶
　　声闻众无量　　是故稽首礼
　　彼国诸众生　　其性皆柔和
　　自然行十善　　稽首众圣王
　　从善生净明　　无量无边所
　　二足中第一　　是故我归命
　　若人愿作佛　　心念阿弥陀
　　应时为现身　　是故我归命
　　彼佛本愿力　　十方诸菩萨
　　来供养圣法　　是故我稽首
　　彼土诸菩萨　　具足诸相好
　　皆自庄严身　　我今归命礼
　　彼土大菩萨　　日日于三时
　　供养十方佛　　是故稽首礼
　　若人种善根　　疑则华不开
　　信心清净者　　华开则见佛
　　十方现在佛　　以种种因缘
　　叹彼佛功德　　我今归命礼
　　其土具严饰　　殊彼诸天宫
　　功德甚深厚　　是故礼佛足
　　佛足千辐轮　　柔软莲华色
　　见者皆欢喜　　头面礼佛足
　　眉间白豪光　　犹如清净月
　　增益面光色　　头面礼佛足
　　本求佛道时　　行诸奇妙事
　　如诸经所说　　头面稽首礼
　　彼佛所言说　　破除诸罪根
　　美言多所益　　我今稽首礼
　　以此美言说　　救诸著乐病
　　已度今犹度　　是故稽首礼
　　人天中最尊　　诸天头面礼
　　七宝冠摩尼　　是故我归命
　　一切贤圣众　　及诸人天众
　　我皆共归命　　是故我亦礼
　　乘彼八道船　　能度难度海
　　自度亦度彼　　我礼自在者
　　诸佛无量劫　　赞扬其功德
　　犹土不能尽　　归命清净人
　　我今亦如是　　称赞无量德
　　以是福因缘　　愿佛常念我
　　我今于先世　　福德若大小
　　愿我于佛所　　心常得清净
　　以此福因缘　　所获上妙德
　　愿诸众生类　　皆亦悉当得

　　赞观音势至二菩萨偈。
　　观音大势大名称　　功德智慧俱无量
　　具足慈悲救世间　　遍游一切众生海
　　如是胜人甚难遇　　一心恭敬头面礼
　　众生长寝无明闇　　唯此大悲能觉之
　　随缘皆现色身相　　犹如慈父念一子
　　唯愿慈悲救齐我　　一心恭敬照世灯
　　南无观音大势至　　恒入世间无暂息
　　往生六道济郡生　　色身超绝如紫金
　　威仪庠序世无比　　宝瓶化佛天冠中
　　一心恭敬巧方便　　动摇无量三千界
　　进止妙华恒承足　　常以宝手接众生
　　一心恭敬施无畏　　无量无边无数劫
　　广修愿力助弥陀　　常处大众宣法言
　　众生闻者得净眼　　唯愿世世恒亲觐
　　故我一心头面礼　　神通周遍十方国
　　普现一切众生前　　众生若能至心念
　　皆悉导令至安乐　　哀我世间慈悲父
　　故我一心头面礼　　安处出世莲华座
　　犹如须弥照大海　　调伏众生得无畏
　　一心恭敬人师子　　我已随顺修多罗
　　赞叹观音宝功德　　如是功德不可尽
　　譬如大海一毛渧　　假使十方诸如来
　　穷劫赞叹亦不尽　　如是无边无尽藏
　　故我一心头面礼　　已赞观音大势至
　　即赞十方诸菩萨　　愿此功德遍世间
　　回共众生生彼国

　　释曰。依此论。唯赞叹礼拜。即得往生。
　　四如一切经中弥陀佛偈云。唯念法藏比丘。乃从世饶王发愿。喻诸佛。誓二十四章。世世见诸佛。垓数无有量。不废宿命行。功德遂具成。世界名清净。得佛号无量。
　　国界平夷然　　丰乐多上人
　　宝树若干种　　罗列散相生
　　本茎枝叶华　　种种各异香
　　顺风日三动　　翕羿如华生
　　随地如毛布　　杂厕上普平
　　一切无诸山　　海水及诸原
　　但有河水流　　音响如说经
　　天人入水戏　　在意所欲望
　　令齐水额眉　　意愿随念得
　　佛寿十方沙　　光明普无边
　　菩萨及弟子　　不可算称量
　　若欲见彼佛　　莫疑亦莫望
　　有疑在胎上　　可令五百年
　　不疑生基坐　　叉手无量前
　　愿欲遍十方　　须臾则旋还
　　惟念彼菩萨　　垓劫作功德
　　本行如此致　　得号增世尊
　　佛兴难得值　　须臾会难闻
　　讲说土难遇　　受觉人难得
　　若后遭末世　　法欲衰微时
　　当共建拥护　　行佛无欲法
　　佛能说此要　　各当勤思行
　　受此无量制　　世世稽首行
　　释曰一切经　　中有此礼文

　　五如宝性论云。
　　依此诸功德　　愿于命终时
　　得见弥陀佛　　无边功德身
　　我及余信者　　既见彼佛已
　　愿得离垢眼　　证无上菩提

　　六如禅那啒多三藏。别译龙树赞礼阿弥陀佛文。有十二礼。至心归命。礼西方阿弥陀佛。
　　稽首天人所恭敬　　阿弥陀仙两足尊
　　在彼微妙安乐国　　无量佛子众围绕
　　愿共诸众生　　往生安乐国

　　金色身净如山王　　奢摩他行如象步
　　两目净若青莲华　　故我顶礼弥陀佛
　　愿共诸众生　　往生安乐国

　　面善圆净如满月　　威光犹如千日月
　　声如天鼓俱翅罗　　故我顶礼弥陀佛
　　愿共诸众生　　往生安乐国

　　观音顶戴冠中住　　种种妙相宝庄严
　　能伏外道魔憍慢　　故我顶礼弥陀佛
　　愿共诸众生　　往生安乐国

　　无比无垢广清净　　众德皎洁如虚空
　　所作利益得自在　　故我顶礼弥陀佛
　　愿共诸众生　　往生安乐国

　　十方名闻菩萨众　　无量诸魔常赞叹
　　为诸众生愿力住　　故我顶礼弥陀佛
　　愿共诸众生　　往生安乐国

　　金底宝间池生华　　善根所成妙高座
　　于彼坐上如山王　　故我顶礼弥陀佛
　　愿共诸众生　　往生安乐国

　　十方所来诸佛子　　显现神通至安乐
　　瞻仰尊颜常恭敬　　故我顶礼弥陀佛
　　愿共诸众生　　往生安乐国

　　诸有无常无我等　　亦如水月电影露
　　为众说法无名字　　故我顶礼弥陀佛
　　愿共诸众生　　往生安乐国

　　彼尊无量方便境　　无有诸趣恶知识
　　往生不退至菩提　　故我顶礼弥陀佛
　　愿共诸众生　　往生安乐国

　　彼尊佛刹无恶名　　亦无女人恶道怖
　　众人至心敬彼尊　　故我顶礼弥陀佛
　　愿共诸众生　　往生安乐国

　　我说彼尊功德事　　众善无边如海水
　　所得善根清净者　　回施众生生彼国
　　愿共诸众生　　往生安乐国

　　七如摄大乘论云。
　　众宝界如觉德业　　我说句义所生善
　　因此愿悉见弥陀　　由得净眼成正觉

　　净土论卷中



　　净土论卷下

　　　　大唐弘法寺释迦才撰

　　第六引现得往生人相貌(谓引道俗得往生人示诸学者)

　　道俗得往生净土者。略有二十人(比丘僧六人。比丘尼四人。优婆塞五人。优婆夷五人)。
　　问曰。上引经论二教。证往生事。实为良验。但众生智浅。不达圣旨。未若引现得往生人相貌。劝进其心。今即日取信。欣其闻进也。
　　答曰。其得往生人。依经论咸得光台异相者。其数无量。今略引四五。示诸学人。令见取信也。

　　比丘僧得往生者六人

　　方启法师者。花荫人也。贞观九年。共玄果法师。于蓝田县悟真寺。一夏念阿弥陀佛。乃取一杨枝。著观世音菩萨手中。誓云。若我念佛得往生者。愿此杨枝七日不萎。依誓。遂即七日不萎也。此僧复为一切众生请云。如摄论中判。作别时意。观经中言即生。愿于梦中见阿弥陀佛。请决此疑。即于其夜。唯在一处。三度作梦。初梦在一大池。西南有一高楼。此僧从楼而下。至池东北岸上。见一宝帐高二丈余。面东开门。此僧忽尔飞入帐中。半身得入。还出。下至帐西。有大殿宇。中见一大德告云。但修净土行。并生此帐中也。遂即睡寤复更作梦。在池北岸。见观世音菩萨。面向北方。垂脚而坐。此僧遂以手捧菩萨足。头上载之。见足下有千辐轮相。其菩萨身作阎浮檀金色也。忽然睡觉。更复作梦。于池南面。向西而立。自池已西。总皆是大水。满中莲华。忽见阿弥陀佛从西而来。至此僧前。此僧头面著地礼拜。礼拜讫。即于佛前。胡跪合掌请云。娑婆世界众生。依经修行。得生世尊国不也。佛即答云。善男子。一切众生。但修净土行者。并生我国。勿生疑也。又此僧复于别夜梦见。自身在娑婆世界。回头向西而望。见弥陀佛土平坦如镜。见娑婆世界。唯是山川。东西而别。向南而望。见南坪。川中有十五个宝帐向西而去。余者皆是七宝。唯中央一个。是其白银帐。帐之下皆有音乐。歌咏赞叹。此僧问云。此是何帐。帐下人答云。此是并往生人也。此僧欢喜。踊身在空。飞向西去。少时还住也。又于别夜梦见。在一佛堂中。正当佛前。有一僧。名曰法藏。御一大车。就佛堂内。迎令上车。载向西而去也。法藏者。即阿弥陀佛也。车者。四十八大愿也。又于别夜梦见。自身坐百宝莲花王座。面向南方。垂脚而坐。成正觉也。又于别夜梦见。释迦如来。共文殊师利。住此僧前。赞法花经也。又于别夜梦见。有三大道。直向西方。第一道上。唯是僧尼。第二道上。并是俗人。杂有男女。第三道上。唯有一僧。皆向西而去。云皆是往生人也。此僧现在未死也。
　　沙门昙鸾法师者。并洲汶水人也。魏末高齐之初犹在。神智高远。三国知闻。洞晓众经。独步人外。梁国天子萧王。恒向北礼昙鸾菩萨。注解天亲菩萨往生论。裁成两卷。法师撰集无量寿经。奉赞七言偈百九十五行。并问答一卷。流行于世。劝道俗等。决定往生。得见诸佛。恒请龙树菩萨。临终开悟。诚如所愿。此方报尽。半霄之内。现圣僧像。忽来入室云。我是龙树。便为说曰。已落之叶。不可更附枝也。未束之粟。不可仓中求也。白驹过隙。不可暂时留也。已去叵反。未来未可追。现在今何在。白驹难可回。法师妙达言旨。如是告终。即半夜内。发遣使者。遍告诸村白衣弟子。及寺内出家弟子。可三百余人。一时雨云集。法师沐浴著新净衣。手执香炉。正面西坐。教诫门徒。索西方业。日初出时。大众齐声。念弥陀佛。便即寿终。寺西五里之外。有比丘尼寺。并是门徒。明相出后。集堂食粥。举众皆闻空内有微妙音乐西来东去。中有智者告大众言。法师和上。一生教人修净土业。今此音声向东去者。必应多是迎法师来。食讫。相命觐法师去。庭前相待。未出寺庭之间。复闻音乐远在空中向西而去。尼僧等相与至彼。乃见无常。此依经论。定得生西方也。
　　随世灯法师者。住并洲兴国寺。幼而出家。精进练行。道心弥固。讲涅槃经一部。道俗来者。若幼若长。乃至沙弥已上。终不许立参。即命令坐。与说妙法。口授来者阿弥陀佛名劝共往生西方净土。又一生行业。清净燃香。念诵福多。慈悲特甚。飞鸟鸠鸽等。恒就掌食去。隋开皇十二年内。于本寺寿终。时举众闻有异香。上路之日。西方香云来迎。遍一聚落墎下人闻。莫问老少男女已上。普送林所。既有此相。必得往生净土也。
　　隋世并洲汉王内道场。主洪法师者。去仁寿四年内人。童子出家。一生精进。手不捉钱。供养三宝。摄化有缘。亦偏注心作见佛业。期见弥陀。临欲终时。心眼明净。乃见兜率天上天男天女来迎。遂近法师。执捉袈裟。称欲上天。法师责曰。我不期彼处。不肯从去。在傍徒众。念弥陀佛。倏忽之间。即见西方净土化佛菩萨来迎。还告大众。所期境界净土菩萨。今已至来。于即寿终。
　　僧衍法师者。并洲汶水人也。少而出家。勤心听学。讲涅槃摄论十地地持四部经论。普皆精熟。春秋九十六。去贞观十六年亡。五六年间。专念阿弥陀佛。初回心后。一日一夜礼弥陀佛。限五百拜。于后渐加。将终时。日夜千拜。念阿弥陀佛名。日夜七八万遍。未曾懈堕。临终之日告弟子曰。阿弥陀佛来授我衣香。观世音菩萨。大势至菩萨等圣众。遍满虚空。自此已西。纯是净土。于即寿终。法师已前全不存向。九十已上。逢绰法师讲无量寿观经。闻已方始回心。四五年间。临终境界略如前说。
　　沙门道绰法师者。亦是并洲晋阳人也。乃是前高德大鸾法师。三世已下悬孙弟子。讲涅槃经一部。每常赞叹鸾法师智德高远。自云相去千里悬殊。尚舍讲说。修净土业。已见往生。况我小子。所知所解。何足为多。将此为德。从大业五年已来。即舍讲说。修净土行。一向专念阿弥陀佛。礼拜供养。相续无间。贞观已来。为开悟有缘。时时敷演无量寿观经一卷。示诲并土晋阳太原汶水三县道俗。七岁已上。并解念弥陀佛。上精进者。用小豆为数。念弥陀佛。得八十石。或九十石。中精进者。念五十石。下精进者。念二十石。教诸有缘。各不向西方涕唾便利。不背西方坐卧。撰安乐集两卷。见行于世。去贞观十九年岁次乙巳。四月二十四日。悉与道俗取别。三县内门徒就别。前后不断。难可记数。至二十七日。于玄忠寺寿终。时有白云从西方来。变为三道白光。于自房中彻照通过。终讫乃灭。后烧坟陵时。复有五色光三道。于空中现。映绕日轮。绕讫乃止。复有紫云。三度於陵上现。遗终弟子同见斯瑞。若准经断。并是诸佛慈善根力能令众生见如此事。又准华严经偈说。又放光明名见佛。此光觉悟命终者。念佛三昧必见佛。命终之后生佛前。

　　比丘尼得往生者四人

　　尼法盛。本姓聂。清河人也。以元嘉十年。于建福寺出家。道德隆盛。常愿生安养。谓同学昙敬昙爱曰。吾立身行道。志在西方。十六年九月二十七日。塔下礼佛。因即遇疾。稍就绵笃。其月晦夕。初宵假寤。见如来乘虚而下。与二大士共论乘。俄与大众。腾芳蹈蔼。临省盛疾。光明显烛。一寺咸见。佥来问盛。此何光色。盛具说之。言讫寻绝。年七十二。豫章大守吴郡张辨。素所尊敬。为之传述。
　　吴县南寺尼法胜传云。法胜出家。住寺之后。乃往京师。进修禅律。该通定慧。探素幽隐。训诱眷属。不肃而成。于禅寂中念佛为业。终时蒙佛放光来照而卒。
　　广陵中寺尼光静传云。光静。姓胡。吴兴人也。幼而出家。少有高行。恒习禅慧。不食甘肥。从学禅者。一百余人。恒以念佛清净为业。临终盛得殊香异相遍满空迎而卒。
　　尼大明月者。介洲平遥人也。少出家住度脱寺。年将六十。去贞观初。逢玄忠寺绰师讲无量寿经。教念佛业。彼尼凡念佛时。先著净衣。口含沉水香。殊烧香净室念诵。三四年间。相续不断。终时起居无减。举众皆睹光明。于光明内。闻有沉水香气来迎。于即寿终。妹少明月。时亦同姊。念佛为业。无常时。亦感胜相(云云)难记道俗。闻者皆同念佛。

　　优婆塞得往生者五人

　　阿昙远者。卢江人也。奉佛精进。持菩萨戒。年十八九。宋元嘉年。便归心净土。庶祈感应。请僧数人。师主名僧含。远恒问忏悔业。恐有罪缘。终无感彻。僧含每奖励。劝以莫怠。至十年二月十六日夜诵经竟。众僧已眠。四更中。忽自唱言。歌诵歌诵。僧含惊而问之。远曰。见佛身黄金色。形状大小如形像。金光周身幡花翼纵。充满虚空。自西而来。呼其速去。昙远常曰羸。喘急有气息。此夕壮厉。悦乐动容。便起请僧。含布香手中。并取华遥以散佛。母谓远曰。汝今若去。不念吾耶。远无所言。俄而顿卧。家既信宿。信闻此灵异。既皆欣肃。不堪悲惧。远至五更。忽然而终。宅中芬馨数日乃歇。
　　魏世子者。梁郡人也。宣祥记说父子三人往生。奉法精进。儿子遵修。唯妇迷闷。不信佛教。宋元嘉初。女年十四病死。七日而苏。云可安施高座。并无量寿经。世子即为具设经座。女先虽斋戒礼拜。而未曾看经。即升座。转读声章句清利。下启父言。儿死往生无量寿国。见父兄及儿三人。池中已有芙蓉大花。后当化生其中。唯母独无。不胜忍。故归启报。语竟复绝。母于是乃敬信佛法。
　　张元祥者。雍州万年县人也。禀性纯直。持戒。恒诵无量寿观经。念弥陀佛。为业去隋开皇二十年五月遇患。至六月三日辰时索食。吾斋持去。急与供给。食竟。素香火正念。于即寿终亡后。停过两宿。乃至送到林所。俨然与生平颜色不异。众人莫不叹善。善力使然也。
　　次有并洲汾阳县老翁。传者不显姓名。去贞观五年内。闻说往生净土功德。遂即赍粮食。依法忍山寺。随僧借一房居。昼夜专念阿弥陀佛。眼不识睡。三五年间。修念佛业。临命终时。徒众遣使唤友得儿来共看。报徒众云。比来日日西方有无量师僧从西而来。并向东去。似赴斋僧。又告儿言。明日有光来照我。勿生怪异。明日至时。果如所言。有光来照。周遍屋内。老翁向西。似欲登物。于即命终。
　　闻有一人。不识姓名。其性庶险。又不信因果。常以杀猎为业。遇疾临终。备见地狱苦具。及所杀众生并来债命。其人悔云。我平生不信师僧语。今日所见。果如经说。遂告家中人曰。汝等救我。妇儿等报云。若为相救。其人告曰。汝若不能救我者。急遣一人就寺请一师来救我也。即依其言。请得一僧。其人见僧。悲泣而言。愿师慈悲。急救弟子。僧报云。檀越平生不信三宝。今日垂终。卒救难得也。其人云实尔。师读佛经。如弟子罪人。垂终之时。有救法不。僧答云。观经有文。其人忽然踊跃欢喜云。佛言有地狱如言即有者。佛言得往生。弟子定得往生也。即告家人曰。可持香火来。家人燃火。香炉授与。其人语曰。我今少时即入地狱。在炉钁中。何用香炉。可将火来著我手中。遂左手燃火。右手握香。面向西方。至心念佛。未满十念。即告众云。佛从西来。大有徒众。并放光明。授我华坐。言毕即卒(此是十念往生)。

　　优婆夷得往生者五人

　　县尉温静文妇者。不知何姓。并洲晋阳人也。早患半身不随。恒卧床枕。夫告妇言。终日卧地。何不念佛。妇谓夫曰。念何佛耶。夫曰。念弥陀佛。二年之中。口恒念佛。忽尔罪障消除。现见弥陀佛国。庆谢夫言。长病多时。甚相恼乱。今蒙教念阿般陀佛。后日即去。请告父母兄弟。设一斋取别。夫曰。岂有凡夫得见佛国。非是风邪狂见不。妇曰。决然非是风也。遂告父母眷属。设斋时到。令于凡僧之上铺五领[賈*毛]。拟圣众坐。至时。遥见圣众在空不下。即言嫌僧杂秽不肯同坐。遂遣将[賈*毛]。于平头屋上。铺设令坐。又将食就献。总僧食竟。催合家集。说法示诲。我今倍从圣后。往生西方。志愿耶。娘眷属等。悉皆念佛。于后生来。西方净土不可思议。正面向西。合众念佛。即便寿终。如此之流。实不可攀及。
　　又隋大业内。并洲汶水县絇山有村。村有老翁老婆两人。更无男女。家人三五口。恒有兼年粮食。以自存养。识达苦空。每月二十九日。请山僧二人。一宿行道。合村六十许家。并来随喜听法受戒。月尽日设斋。寻常如此。凡造斋时者。老母洁净。自手营作。老父谓老婆曰。身力劣弱。但用口教。何假手为。母对父曰。恐朝夕亡不能更作。若用口教。但是他福。凡所营斋。必恒自作。二三年间。相续不断。所修功德。念诵业行。回向净土。临终之日。村人普共同者。初夜以去。忽有光入屋。灯火不现。犹如白日。齐声念佛。寻后即见众多。菩萨捧一宝盖。庄严微妙。遍覆中庭。婆即舍寿。有此胜相。
　　又大唐贞观已来。不记年月。洛洲永安县东八里有村。名曰般龙村。内有盲老母。姓梁。因师劝念阿弥陀佛。其老母宿有善根。一教以后。相续念佛。三年之后。双眼得开。既得眼已。倍加诵念。更满四年。阎浮报尽。舍命之时。合村共见诸佛菩萨幢幡宝盖下来迎之。便即寿终。合村敬仰。将用非凡。遂不许令葬。于村西共为起塔。塔今现在路露。塔前村人往来。莫不致敬。合村大小皆称诵佛。
　　妇女裴婆者。并洲晋阳人也。去贞观已来。逢师教用小豆为数。念弥陀佛得十三石小豆。报尽。自知生处。遍辞道俗。告称大别。后日斋时。语家内人。取火烧香。阿弥陀佛将二莲花台来至。与吾一个花台。语讫即便寿终。
　　妇女姚婆者。雍洲醴泉县人也。蒙师教念阿弥陀佛为业。去贞观二十二年七月二十日无常时。阿弥陀佛与观世音大势至无量菩萨来迎。为不得与本善知识范婆取别。请佛暂时相待。佛便许之。须臾范婆到来。向范婆说已。取别而卒。

　　第七将西方兜率。相对挍量优劣

　　问曰。兜率天宫。弥陀净土。此之二处。俱是佛所赞经。未知此二何优何劣。
　　答曰。此之二处。各有三义。未知问何。三义者。一是化主。谓佛。二是处所。谓世界。三是所化众生。谓往生者。若于化主。乃齐是法王。俱称善逝。身充万德。土盈众美。俱为化众生。或居秽土。则丘墟满野。或处净刹。则奇宝盈邦。如欲挍其佛德。则无优劣也。若论其处则互有优劣。且如兜率天宫。则构空而立。极乐世界。则就地而安。此则空实异居。人天趣别。若据此土。一往论。则天优人劣也。若论其净秽者。兜率虽是天宫。由有女人。故名之为秽。极乐虽是地界。由无女人。故号之为净。然此之净秽。有十种异。一有女人无女人异。兜率男女杂居。极乐唯男无女。二有欲无欲异。兜率有上心欲。染著境界。极乐无上心欲故常发菩提心。三退不退异。兜率处所是退。极乐处所是不退。四者寿命异。兜率寿命四千岁。仍有中夭。极乐寿命无量阿僧祇劫。无中夭寿命者。五三性心异。兜率则有三性心间起。故恶心堕地狱。极乐唯有善心生。故永离恶道。六三受心异。兜率三受互起。极乐但有乐受。七六尘境界异。兜率六尘。令人放逸。极乐六尘。令人发菩提心。八受生异。兜率受生。男在父膝上。女在母膝上极。乐受生七宝池内莲花中生。九说法异。兜率唯佛菩萨说法。极乐水鸟树木皆能说法。十得果异。兜率生者。或得圣果。或不得极乐生者。定得无上菩提。若就此义。西方大优。兜率极劣也。若论往生之人。往西方者易。上兜率者难。此之难易亦有七种差别。一处别。极乐是人。兜率是天。此则天难人易。二因别。极乐但持五戒。亦得往生。兜率具修十善。方得上生。三行别。极乐乃至十念成就。即得往生。出观经。兜率具施戒修三种。始得上生(出弥勒经)四自力他力别。极乐凭阿弥陀佛四十八大愿他力往生。兜率无愿可凭。唯自力上生。五有善知识无善知识别。极乐有观世音大势至。常来此土。劝进往生临命终时。擎金刚台。来迎行者。种种赞叹。劝进其心。即得往生。兜率无此二菩萨故。但自进上生。六经论劝生处多少别。极乐说处。经经中赞。论论中劝。兜率说处。何但经赞处稀。亦论劝处少。七观古来大德。趣向者多少别。极乐上古已来大智名僧趣向者。多兜率上古已来大德愿乐者少。由此义故。往生西方则易。上生兜率稍难也。

　　第八明教兴时节(谓今正是忏悔念佛时也)

　　问曰。佛道冲虚。要由慧克。涅槃幽简。必藉定生。此则定慧为万行之基。万行是大道之本。今乃专崇念佛。注想西方。于此踌躇。愿为解释。
　　答曰。佛教纶披。端绪匪一。众生不等。根性万差。何但法遂人分。则教有浅深之异。亦乃人随时别。则根有利钝之殊。是以教开八万四千。时分五种差别。若作此说。行者修道。要须观时。若时教符契。则佛道易证。若时教乖错。则菩萨叵证。故正法念经云。行者一心求道时。常当观察时方便。若不得时无方便。是名为失。不名利。五时者。如大集月藏分云。佛灭度后第一五百年。我诸弟子学慧得坚固。兼修余行。第二五百年。学定得坚固。兼修余行。第三五百年。学多闻读诵得坚固。兼修余行。第四五百年。造立塔寺。修福忏悔得坚固。兼修余行。第五五百年。白法隐滞多有诤讼。微有善法。得坚固也。若据此经。今是第四五百年余。既无定慧之分。唯须修福忏悔。修福忏悔最为要者。观诸经论。礼佛念佛。观佛相好。此最为胜也。故观经云。若能至心念阿弥陀佛。一一念中。灭八十亿劫生死重罪。今既约时约根。行者无定慧分者。唯须专念阿弥陀佛。求生净土。此为要路也。若自知有定慧分者则于此方修道。求无上菩提。若自知无定慧分者。则须修净土行。就净土中求无上菩提。故智度论云。行者求阿毗跋致有二种道。一者难行道。二者易行道。如水陆两路。此方修道则难。犹如陆路。生净土修道则易。犹如水路也。又佛度众生。自有四种。如正法念经说。一以说法度众生。二以光明相好度众生。三以神通道力度众生。四以名号度众生。此四之中。相好名号。正当今时。观察阿弥陀佛相好。及称佛名号也。如无量寿经说。为未来众生受五苦五痛五烧故。欲令众生修净土行。又如观经说。我为未来一切凡夫。为烦恼贼之所恼者。说净土行。如小弥陀经说。为五浊众生。说净土行。清净觉经。鼓音声王经。大集经。皆作此说。据此等经。皆为未来。故知。今时正是念佛。修净土行时也。若生净土。何但永离恶道。亦疾得无上菩提(此是经论大意)。

　　第九教人欣厌劝进其心(谓令厌秽欣净)

　　问曰。今既是第四五百年。众生无定慧分。唯忏悔念佛。得坚固者。云何教人欣厌。劝进其心。普令一切众生悉厌恶娑婆。得往生净土。
　　答曰。今引经论及道理。教其欣厌。若众生受佛劝者。于娑婆世界极厌。于极乐世界生欣。故能发菩提心。专念阿弥陀佛者。普得往生净土。若众生于此法门。不生信乐。难教难悟。难济难脱者。则不可救也。故无量清净觉经云。若善男子善女人。闻说净土法门。心生悲喜。身毛为竖。如拔出者。当知。此人此过去宿命已作佛道来也。若人闻开净土法门。都不生信乐者。当知。此人始从三恶道来。殃咎未尽。我说此人未可得解脱也。今依涅槃经等。劝进后学。智者于静夜中。结加趺坐应自思惟。我今此身危脆如泡。念念不停。复居在火宅不安隐处。宁得安然。不自觉察。不惊不惧。都无怖心。又复思惟。我今此身在何位地。身口意业。恒作何事。无常忽至。生何道中。无始恶业。争受生处。朝暮即是地狱中人。得几时安隐。在床上眠。过去无量无边诸佛菩萨。出现于世。度脱众生。我何处去来。不蒙佛化。都由我无始已来。不敬三宝。不近善人。不用善知识语。常在三恶道中。恒与诸佛。不相值遇。十方净土无苦无恼。我何为不生。常在此秽土多苦恼处。我今此身难得易失。如涅槃说。人身难得如爪上土。三恶道身如大地土。无始已来受身。劫不可数。于一一劫中。身不可数。于一一身。造业如尘。业不可数。一一恶业感报。报不可数。一一报中受苦万端。则苦不可数。如此等若。皆由无智不用善知识语。常处地狱。过去已受。现在今受。未来当受。未有息时。又今此身从受生已来。为求衣食。若是俗人。养妇活儿。若是出家。求名觅利。恒造种种恶业。如此诸业轻微之者。犹感五百生。重者数劫。如此恶业。若不发菩提心惭愧忏悔。一入恶道。无有出期。朝暮之间。即入炉镬锋林剑树。百劫千劫。受于一切深苦重苦长远等苦。过去已受身心等苦。未来所可苦。亦无分齐。难舍难离。而不觉知。凡夫如此。甚为可愍。智者作此思惟。应可碎心。宁得安然。故纵身心。不自觉察。又更思惟。我今此身薄福钝根。生在释迦后。复在弥勒前。岂不由我过去憍慢懈怠。不敬三宝轻慢善人。不受善知识教悔。恒在三恶八难中。生愚痴无智。于此身上。复更轻慢三宝。欺蔑善人。不受善知识语。于未来世。云何更得值遇三宝。得生善处。又复此身纵欲修道。亦不得安隐。以住于此娑婆世界。人命短促。多恶知识。终故孜孜。或衣食不足。或王臣所迫。或为他所欺。或为他所谤。恒被恼乱。不得安隐。始起善心。寻即退失。又复此身。唯是三十六物不净所成。九孔之中。不净恒流。犹如行厕。不可爱乐。复有生苦老苦病苦死苦爱别离苦怨憎会苦求不得苦五阴盛苦。之所随逐。智者应当观察此身。作怨家想。作粪聚想。于舍宅卧具。作冢墓想。作人皮想。于饮食中。作虫蛆想。作下汁想。于妇儿眷属。作罗刹想。作恶鬼想。若心能如是观察思惟。应于此身极大生厌。愿生生世世。永不受此身。更莫与此身同住。此身是我怨家。常将我向三恶道中。何有智者乐著此身。如遗教经说。此是应舍。罪恶之物。假名为身。没在老病生死大海。何有智者得除灭之而不欢喜(厌门竟)。
　　次明欣门智者。复作此念。我今此身生在第四五百年中。一切圣人隐不现时。虽欲修道。无定慧分。正是忏悔念佛之时。如经中说。阿弥陀佛。举慈悲桌。乘大愿船。运度一切苦恼众生。若人至心念阿弥陀佛。于一一念中。灭八十亿劫生死之罪。命终定得生于净土中。受诸快乐。获得五通。位阶不退。花林宝刹随意遨游。实相圆音任情听受。莲花台内。辉紫磨金色之身。金刚坐上。敞三十二大丈夫相。七宝阶侧。长跪问不二之言。八德池中。洗浴荡无明之垢。衣则绮罗称体。食则百味盈盂。行则足踏青莲。坐即宝花承体。树动琉璃之叶。林摇玛瑙之花。素薰郁氛氲之香。实散轻覆之彩。栏雕四宝。地莹七珍。管发千声。楼含万色。白鹄孔雀。常演五根。鹦鹉舍利。恒宣八正。阿弥陀佛则相相分明。观音菩萨则好好具足。如斯等事。不可思议。孰闻此说而不不生欣(欣门竟)。
　　问曰。既教其欣厌。智者已悟。其钝根之俦。执迷未返。若为劝进其心。亦令得往生净土。
　　答曰。如下阿弥陀经说。十方诸佛各出广长舌相。遍覆三千大千世界。皆劝一切众生。往生净土。然有众生不受佛劝。难教难悟。难济难脱。知复奈何。此等众生。依无量清净觉经说。始从地狱中来。殃咎未尽。故彼经云。若善男子若女人。闻说净土法门。心生悲喜。身毛为竖。如拔出者。当知。此人过去已作佛道来。若复有人。闻说净土法门。都不生信乐。当知。此人始从三恶中来。殃咎未尽。为此无信向耳。我说此人未可得解脱也。故无量寿经云。憍慢弊懈怠。难以信此法也。又无量清净觉经。及无量寿经。二处皆云。无极之胜道。易往而无人也。西方是无极胜道。若人能于七日。专心念佛。所作善根。并皆回向。即得往生。永离三涂。入不退位。此是易往也。然有众生。不肯信受。昏诸五欲。乐入恶道。如厕中虫。此是无人也。又阿弥陀佛。与观世音大势至。乘大愿船。浮生死海。就此娑婆世界。呼唤众生。令上大愿船。送著西方。若众生有上大愿船者。并皆得去。此是易往也。释迦如来。及十方诸佛。普贤文殊天亲龙树或出广长舌相。或放白毫光明。或说五念玄门。或教十二赞礼。殷勤敦励。令生净土。而众生不生信乐。而不肯去。此是无人也。又众生无始已来。造诸恶业。过于恒沙。一一恶业。感于苦报。亦过恒沙。若人能七日。或十日。专心念佛。于一一念中。灭却八十亿劫生死重罪。横截苦流。直生净土。此是易往。然众生追逐财色。贪著名利。不早发心。无常忽至。堕落三途。百千万劫。无有出期。此是无人也。又众生信佛语诸菩萨语善知识语。不随恶知识语。乃至信十恶五逆众生。临命终时。十念成就即得往生。此是易往。若有众生。不信佛语诸菩萨语善知识语。随须不学问僧无智俗人。诈解大乘。猥引经论。殆乱佛法。诳惑众生。痴念佛行。退失善根。堕落三涂。不得往生。此是无人也。若人闻说专念阿弥陀佛。得生净土。即须忏悔恶业。修习善根。持戒清净。专念佛名。一心不乱。至百万遍者。临命终时。正念现前。佛即来迎。此是即易往。若有众生。闻说阿弥陀佛。仍故造罪。虽念佛名。心缘五欲。此是杂结使念。临命终时。心即颠倒。佛不来迎。此是无人也。
　　问曰。经虽说七日念佛即得往生。未知念几许佛名。得往生也。
　　答曰。如绰禅师。捡得经文。但能念佛一心不乱。得百万遍已去者。定得往生。又绰禅师。依小阿弥陀经七日念佛。捡得百万遍也。是故大集经。药师经。小阿弥陀经。皆劝七日念佛者。此意明矣。
　　问曰。众生罪业甚久积山。云何十念。得灭尔所许恶业。纵令至百万遍。终是太少。若不灭尽。云何恶业不灭。而得生净土。
　　答曰。此有三义。一者不须灭尔许恶业。但临命终时。净土受生者。若临命终时。正念现前者。此心能引无始已来及一生已来所作善业。共相资助。即得往生也。二者诸佛名号总万德成。但能一念念佛者。即一念之中。总念万德。故维摩经云。此三句义。三千世界众生。皆如阿难。多闻第一。以劫之寿。亦不能受也。三者无始恶业从忘心生。念佛功德从真心生。真心如日。忘心如闇。真心暂起。忘心即除。如日始出。众闇悉除。由此三义。乃至临终十念成就者。定得往生。
　　问曰。净土殊妙。是法王所居。莲华台藏。非凡夫行处。理须凡行凡地。圣践圣场。宁得底下凡夫。生斯妙处。
　　答曰。据四十八大愿。净土虽妙。本拟成就凡夫。莲花台藏。元是托生之处。若是凡夫即不得游于净土。既是法王。何得践于五浊。虽是法王。为化众生。故来游于五浊。亦虽是凡夫。为供养佛故。生于净土。此理明矣。又彼净土。只是诸佛慈悲方便。别料理一方处。所除却女人及五欲境界。令众生于中修道。于四生中是化生之处。非极妙也。犹如于城邑之中。别断理一所。用作伽蓝。除去俗事。令僧修道。但有众生入伽蓝者。悉发善心。彼亦如是。纵就此方。如六天宫殿。四禅妙宅。依报并是异宝奇珍。正报即是殊光妙相。衣裳轻殊之服。食餐百味肴。坐卧即俱华宝宫。遨游即起趣绮苑。如斯之处。岂是法王所居。皆是凡夫善因所感。此类显矣。
　　问曰。如大乘经论。皆说无相无生。何故此经劝令众生。观于相生求乎净土。
　　答曰。此问并是不顺理问。应用置答。若欲答者。应反问云。诸佛有八万四千法门。汝问何者。西方净土是何收。无相无生是何门摄。彼若答云。但是一门。此即是愚痴人。不可与语也。彼答云。无相无生是理。有相有生是事者。即应答我。汝自解竟。何须问我。故欲令我答者。应云。诸佛有八万四千法门。各各差别。不相杂乱。若总摄之。即为真俗二谛。此之二谛。有佛无佛性相常住。非人造也。故中论云。诸佛说法。常依二谛。又云若人不能知。分别于二谛。即于深佛法。不得真实义。今西方净土者。通有三种。一是法身净土。此即无相无生。二是报身净土。据实亦无相无生。就事即有相有生。三是化身净土。亦是有相有生。故摄论云。化身新新出世。数数涅槃。即王宫生。双林灭也。而今劝众生生者。谓生化身土中。若众生欲往生者。唯须作相生观。就相生观中。有假有实。先须作假想观。使了了分明。然后始得作实观。如十六观中。日水二观。是其假想。地观已去依三昧成。名为实观。所以然者。此是众生受生处故。是事法故。是俗谛故。是行法故。是受处故。是分段身故。是此死彼生故。是有漏法故。是有为法故。是三界摄故。有往来故。于四生中是化生摄故。若作无相无生观者。即不得往生。以理法身无生也。若欲为教者说。亦为说有生。亦说无生。若理事兼修。即得上品上生。
　　问曰。如金刚般若经云。若以色见我。以音声求我。是人行邪道。不能见如来。又佛藏经云。见佛者是大邪见。今云何教人观阿弥陀佛。有八万四千相耶。
　　答曰。此事前已答竟。此等诸经。皆就法身理说。故金刚般若经云。彼如来妙体。即法身诸佛。法体不可见。彼识不能知也。今观八万四千相好者。此是应化色身观也。若作此观者。即须相相分明。好好别异。不得混为一也。若有人言万法皆空。有何理事者。此是大邪见人。是愚痴人。是不学问人。是诳惑世间人。莫共语也。故中论云。若见有如来。是轻邪见人。若言无如来是。粗重邪见人。是有二种过失。一破世间乐。二破涅槃道。此论并就理说。若就事说者。见有如来。是正见。定得往生也又地持论云。宁起有见如须弥山。不起空见如芥子许也。
　　问曰。前云念佛横截苦流。得生净土。出何经文。
　　答出无量寿经云。横截五恶趣。恶趣自然闭。升道无穷极。易往而无人也。
　　问曰。前云念佛不入三恶道。出何经文。
　　答曰。如度诸佛境界经说。若诸众生。缘于如来。生诸行者。断无数劫地狱畜生饿鬼。若有众生。一念作意。缘如来者。所得功德不可称量。百千万亿那由他。诸大菩萨。不能计挍知其边际。
　　问曰。前云念佛灭罪。出何经文。
　　答如观佛三昧经说。若我弟子舍离愦闹。昼夜六时。于一时中。分为少分。小分之中。能须臾间。念佛白毫相。令心了了。无谬乱相。正住注意。若见相好。若不得见。此人除却九十六亿那由他恒河沙微尘数劫生死之罪。又如大悲经说。阿难若三千大千世界。满中须陀洹斯陀含阿那含阿罗汉。若有善男子善女人。若一劫。若减一劫。以诸称意一切乐具。恭敬尊重。谦下供养。于意云何。是善男子善女人。得福多不。阿难言甚多。世尊。佛告阿难。若复有人。于诸佛所。但一合掌。一称名。如是福德。比前福德。百分不及一。千分不及一。百千亿分不及一。迦罗分不及一。何以故。以诸佛如来诸福田中为最无上。又如地藏菩萨经说。若人欲生他方现在净土。应随世界佛之名字。专意诵念一心不乱。决定得生彼佛净土。善根增长速成不退。
　　问曰。净土者。乃是法藏巧诱之要归。释迦怀中之妙术。六道赖之苏息。四生托以栖神。居净刹而永安。望娑婆而长揖。宁止修三福。蹬乎上品。亦乃发十念而得下生。此则庶类同归不遗一人矣。而今论者。悟我以要术。救我以焚灼。自今以后奉而行之。为颂赞曰。
　　浑浑三界　　浩浩四生　　俱称火宅
　　齐号群盲　　昏兹永夜　　长寐未惊
　　聊裁短付　　烛此幽明　　法藏大愿
　　志存弘诱　　孤标净刹　　号无量寿
　　观开二八　　生归一九　　影响长弘
　　千龄不朽

　　净土论卷下(终)


