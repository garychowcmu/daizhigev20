  明佛法根本碑
　　唐 智慧轮述




　　明佛法根本碑

　　　　大兴善寺大曼拏攞阿阇梨三藏智慧论述
　　佛根本者。薄伽梵大毗卢遮那。为诸佛所依。法根本者。真言陀罗尼。为诸法所依。十方法界尘刹海会一切如来果满圣贤。皆依毗卢遮那净妙法身。现自他受用及变化身。所诠教理皆真言陀罗尼门。流演三藏教法。既随根性。有大小乘三藏。各证戒定慧及蕴处界缘圣谛食等法。所谓素怛览比擿迦。唐言契经藏。微奈耶比擿迦。唐言调伏藏。阿毗达磨比擿迦。唐言对法藏。即是契经律论藏。故称三藏。真言陀罗尼门一字具摄一切三藏教理行果。若解一尊陀罗尼教。即三藏陀罗尼者。唐言总持者。持一切恶法不生。持一切善法不灭。摧却一切杂染之法。证得清净法界等流教法。言总藏持者。于一字义中。悟无量百千甚深妙义。修行宣说逆顺自在。言三摩地总持者。由此陀罗尼故。三摩地现前。悟无量百千三摩地门。是故菩萨常于六趣示现受生。不被烦恼随烦恼坏。证大神通。成就利乐无边有情。言文字总持者。由此陀罗尼。成就于一字中所闻所诵无量苏多罗。永不忘失。当知陀罗尼者。遍持三身大功德法佛之法性法住法界。总持诸法也。三世如来皆依此门而成正觉。若乐修行者。应从瑜珈阿阇梨。发无上大菩提心。受三摩耶戒。入大曼拏攞得灌顶者。然许授受修行也。受大毗卢遮那一切如来五智灌顶。绍阿阇梨位。方可传教也。灌顶者册命受位之义。受佛智体金刚名号。从此已后。受得广大甚深不思议法。超越二乘十地。名大金刚萨埵。阿阇梨者。绍佛传法。行如来事。修佛身密之戒律。持佛语密之真言。依佛心密之正智。为有情三密之度门。成无上三身之果位。示教示归。稽首世尊大慈悲者。开演法门无。斯乃普应群心。大略八万四千。总摄在其三藏。未入正法者。令入正法。故说修多罗藏也。入正法者。令受持学处。故说微奈耶藏。已受持学处者。令通达诸法真实性相。故说阿毗达磨藏。既随根性。遂有大小乘三藏。各诠戒定慧学。依教信解。修行相应。证成其果。小即四果三觉。大即地前十地。皆是佛说。咸指佛心。又有最上乘三藏。亦名佛乘。圆开灌顶超升等妙之尊。三密四印相应。顿证三身佛果。指归曰。
　　一乘三藏　　佛法根源　　大觉开示
　　灌顶相传　　觉入悟入　　三业清坚
　　受佛等戒　　上如来禅　　真言慧解
　　知见无边　　分明了了　　月满珠圆
　　普周无尽　　利乐随缘

　　此教有十万誐他。灌顶传受。乃至一切如来三密内证同体加持。一一修行。从师指授。发一心是诸佛心。修一行是诸佛行。悟一法总持诸法了。诸法共依一演。一字生无量字入一字。
　　字体本空。实性无穷。执持情刹。法佛真宫。无边圣会。互即重重。或收或教。圆月贯。心镜照明。菩提果满。成济无住。真常不断。

　　根本佛法碑


