  五方便念佛门
　　隋 智顗撰




　　五方便念佛门

　　　　天台智者大师撰
　　一凝心禅、二制心禅、三体真禅、四方便随缘禅、五息二边分别禅。
　　凡住心一境，名曰凝心。且如行者，念佛之时谛观如来玉毫金相，凝然寂静了亮洞彻，名凝心禅。
　　次，前虽凝心，所习惯驰散，令制之，令还谛缘金相，名制心禅。
　　复次，前虽制心，得住定境，既非理观，皆属事修，今体本空，谁制？无佛、无念，名体真禅。
　　复次，前虽谓体真，犹滞空寂，无量名相昧然不知。今以无所得而为方便，从空入假，万相洞明，不为空尘之所惑乱，名方便禅。
　　复次，体真及以方便各据空有，不离二边，令谛观静乱本无相貌，名言路断，思想亦绝，名息二边禅。
　　从浅至深，如是分别，原夫圆观亦无浅深，而浅深宛然。
　　叙开念佛五门：第一称名往生念佛三昧门、第二观相灭罪念佛三昧门、第三诸境唯心念佛三昧门、第四心境俱离念佛三昧门、第五性起圆通念佛三昧门。
　　诸佛大慈悲常教敕说法。诸菩萨等以种种方便，令众生易解；又自以种种方便，开示般若波罗蜜。以何义故说是般若波罗蜜？佛言：“欲令诸菩萨等增长念佛三昧故。”以何因缘令念诸佛？佛言：“若念佛者，当知是人即与文殊师利等无有异。”以何故？此三昧者，诸佛世尊之所游戏，首楞严等诸大三昧始出生处，是知将入诸佛法，方便诚多。若以一言而具众门，无过念佛。
　　所以者何？一切贤圣皆从念佛而生，一切智慧皆从念佛而有。假如十信菩萨及三贤菩萨，皆不离念佛、念法、念僧，乃至不离念一切种智；初地菩萨乃至八、九、十地菩萨亦不离念佛、念法、念僧，乃至不离念一切种智。但以念知差别，随义立名，众生迷名，妄生异解，漂坠魔界，遂轻念佛之名，仍谓已修别为胜业。为愍此故，今略言之。
　　若论修因之人，不离三贤十圣；若论证果之者，即是诸佛如来。修因之人，系心常思念十方一切佛；证果之者又特启此，以为微妙清净第一禅。是知易入而证深，无过念佛。嗟呼！末学之流，轻其易入，失其证深，为见所缚，良可悲矣！
　　又诸佛以众生乐称诸佛名，生彼国者，则示以称名往生门；众生有乐睹诸佛身，惧障不见者，则示以观相灭罪门；众生有迷心执境者，则示以诸境唯心门；众生有计实有者，则示以心境俱离门；众生乐深寂定，趣无生灭者，则示以性起圆通门。
　　大哉！世尊，善拔我等，开示一道，直至菩提，甚深法门——所谓念佛。唯有大智度者，生而知之者，深修定慧者，善经论者，请捡此门，与了义大乘等经，有收义不尽处，请试言之。是知称一佛名，智深则深，一言而具众门，信有征矣。
　　既叙五门来意竟，更叙入方便次第。假如行人，口称南无阿弥陀佛时，心必愿生彼国土，即是称名往生门；行者想像佛身，专注不已，遂得见佛，光明赫奕，照触行者，尔时所有罪障，皆悉消灭，即是观相灭罪门；又观此佛，从自心起，无别境界，即是诸境唯心门；又观此心，亦无自相可得，即是心境俱离门；行者尔时趣深寂定，放舍一切心意意识，将入涅槃，缘十方佛加被护念，兴起智门，行者尔时于一念顷，净佛国土，成就众生。如何前四门所有功德，百千万分不及其一。何以故？无功用位，能以一身为无量身，任运修习故，佛观护故，诸佛法源尽穷底故，普贤愿因悉圆满故，本愿力故，法如是故，即是性起圆通门。已上五门竟。
　　问：“云何为一行三昧？”
　　答：“《大宝积经》第一百一十六云：‘文殊师利白佛言：“世尊！当云何修行能速得阿耨菩提？”佛言：“一行三昧。善男子、善女人修是三昧者，速得阿耨多罗三藐三菩提。”文殊师利言：“云何名一行三昧？”佛言：“法界一相，系缘法界，是名一行三昧。若善男子、善女人欲入一行三昧，当先闻般若波罗蜜，如说修行，然后能入一行三昧。如法界缘，不退、不坏、不思议、无碍、无相。善男子、善女人欲入一行三昧，应处空闲，舍诸乱意，不取相貌，系心一佛，专称佛名字，随佛方所，端身正向，能于一佛念念相续，即是念中能见三世诸佛。何以故？念一佛功德无量无边，亦与无量诸佛功德无量辩才。如是入一行三昧者，尽知恒沙诸佛法界无差别相。”’此文良证。”
　　问曰：“人多画像而以观礼，有何圣教？”
　　答：“《大宝积经》第八十九云：‘尔时大精进菩萨持画佛[疊*毛]像，入于深山，寂静无人、禽兽之间。开现画像，取草为座，在画像前，结跏趺坐，正身正念，观于如来。谛观察已，作如是念：“如来是希有微妙，画像尚尔，端坐微妙，况复如来正遍知身？”复作是念：“云何观佛？”尔时，林神知彼菩萨心之所念，白菩萨言：“善男子！汝念：‘云何观佛？’”答言：“若欲观佛，当观画像，观此画像，不异如来，是名观佛？如是观佛，如是观者，是为善观。”时大精进作如是念：“我今云何观此画像与如来等？”复作是念：“如是画像者，非觉、非知，一切诸法亦复如是，但有名字。如是名字自性空寂，本无所有，如来之身其相如是。画像非证、非果，非证者、非得者，非住者、非去来，非生、非灭，非净、非色，非贪、嗔、痴，画像非阴、界、入，非初、中、后，一切诸法亦复如是，如来身相亦复如是。如此画像，非觉、非知、非作，一切诸佛亦复如是，观如来身相亦复如是，乃至六根亦复如是。”菩萨如是观如来身，结跏趺坐，于三七日中，成就五通，供养诸佛。诸天散华以为供养，为佛所赞，会中二万人住阿耨多罗三藐三菩提，无量阿僧祇人住二乘功德，大精进者，释迦牟尼佛是也。’此文明矣。”
　　约四教者，夫心不独生，必诧缘起。行者念佛之时，意想为因，如来毫光为缘，亦名法尘，以对意根故。所起之念，即是所生法，观此根尘能所，三相迁动，新新生灭，念念不住，分折方空，无佛无念，藏教小乘也；即观念佛心，起能生所生，无不即空，妄谓心起，心实不起，起无自性，体之即空，所观佛相如镜中像、虚空华，无佛无念，通教大乘也；即观念佛心，起即假名之法，浅深洞鉴，无量名相，如观掌中，了知此心，有如来藏，历劫断惑，方证真常，离边显中，无佛无念，别教大乘也；即观念佛心，起即空假即中，若根若尘，并是法界起，一念亦尔，尘刹诸佛，一念照明，六道众生，刹那普应，初即是后，今始觉知，如大福人执石成宝，必无舍念，别求离念，即边而中，无佛无念，圆教大乘也，《璎珞经》明顿悟如来，此之谓也。

　　五方便念佛观门一卷


