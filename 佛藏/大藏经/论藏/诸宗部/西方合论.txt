  西方合论
　　明 袁宏道撰




　　重刻西方合论序

　　儒以三纲五常。奠乾坤而正人类。至于截生死逆流出三界火宅。必资佛教。十方三世佛。而阿弥陀为第一也。诸佛各有所摄受之净土。而西方极乐世界为第一也。念佛求生净土。功行观门无穷。而执持名号一心不乱为第一也。古今圣贤。赞净土教念佛。如天台十疑论。永明万善同归。天如或问。龙舒净土文。诸书已详。而义类散见。卷帙分函。至大明云栖大师弥陀疏钞。为集大成。又有楚公安袁石公先生讳宏道者。所著西方合论。会通异同。决释疑滞。阐发玄奥。直指趣归。佛经而祖纬之。兄举而弟扬之。诚儒家之无著天亲。论部之马鸣龙树。可谓。现宰官居士身。而弘同居同事摄矣。念佛至此。方为圆教。净土得此。方称惟心。达理之士。宜人手一编日披数次。顾疏钞已盛行于世。而合论或罕识其文。今末法式微。劫运方起。娑婆四众。速宜愿生。而不无宗教之岐路。禅净之疑情。使莲花忽开忽谢。净域若近若远。此阿弥陀佛所为悲切。以急需。而假广长舌相于袁氏之书。以疾呼也。之夔夙承佛恩。蹇滞浊界。归命斯道。思广是书。而艰于力。有居士道友甘尔翼字右民。与其仲氏甡字左民者。同志净业。适见合论。大慊本心。欢喜赞叹。遂捐资授梓。偕众成之。俾袁氏之水月重朗。而莲池之华果普周。人人念佛见佛者。繇乎获睹是书。人人得力是书者。繇乎重新斯刻。多一人生净土。宛转作我导师。早一日证无生长远续佛慧命。凡忠臣孝子。义夫节妇。及蜎飞蠕动。皆乐邦之伴侣。凡参禅诵咒。持戒修福。与治生杂务。皆往生之资粮。凡劝念一声。静阅一刻。演说一字。流通一处。皆功德寿命之无量。事理真寔。不诳不妄。生佛平等。非易非难。净土在我目前。大愿当人一念。吁蔑以加矣。
　　强梧大[泂-口+并]献中秋望。菩萨戒弟子闽中周之夔稽首书。
　　枕江亭主人　甘尔翼谨识
　　袁氏一门。向心净土。纪梦其验也。余读中郎先生集。至家报每合掌赞诵。其书云。闻大人及一家眷属。俱归心白业。此人间第一希有事。专持名字。有甚么难。而人自生疑阻。盖此等大富贵。天自不肯轻易与人也。又必坚行善法。以利济忍耐。破人我悭贪等相。为作圣作佛。吃紧事。皆今日铢锱。必较者之良药。先生所为梦中。独以勤行方便。怜悯一切。叮咛不置也。读是编而不慨然省发。岂人情也哉。适周章甫先生。指示念佛路径。袁子合论尽乏。并授纪梦以为合论之胜。余乃得取是书以观。而余弟甡与豚子佑。病中闻其说。皆起信念。遂付重梓。用相劝勉因以告于。
　　智慧长者。若以余为寒。而暄者之献日良愧良愧。

　　西方合论叙

　　香光子避嚣山刹。修习净业。有一禅人。阔视高步。过舍而谭。见案上有石头居士新撰净土合论。阅未终篇。抗声言曰。若论此之法门。原用接引中下之根。何者。中下根人。智慧轻微。业力深量。以忆佛念佛。获生净土。如顽石附舟。可以到岸。诚宜念佛。至于吾辈。洞了本源。此心即是佛。更于何处觅佛。此心即是土。更于何处见土。于实际理中。觅生佛去来生死三世之相。无一毛头可得。才说成佛。已是剩语。何得更有分净分秽。舍此生彼之事。若于此处悟得。是自在闲人。即淫怒痴皆是阿弥平等道场。如如不动。何乃舍却已佛。拜彼金铜。且谓悟与未悟。皆宜修习。无事生事。吾所不晓。香光子闻而太息曰。若汝所言。止图口角圆滑。不知一举足将坠于火坑也。生死无常。转盻即至。如何熟记宗门见成相似之语。以为究竟。都云我已成佛不必念佛。若约理而言。世间一蚤一虱。皆具有如来清净觉体。无二无别。乃至诸佛成等正觉。证大涅槃。本体未尝增得一分。众生堕三涂。趋生死海。本体未尝减却一分。如如之体。常自不动。生死涅槃。等是妄见。亦无如来。亦无众生。于此证入。亦无能证之人。亦无所证之法。泯绝心量。超越情有。大地无寸土。佛之一字。向何处安著。至于进修法门。于无修证中修证。于无等级中等级。千差万别。虽位至等觉。尚不知如来举足下足之处。从上祖师。所以呵佛斥教。一切皆遮者。止因人心执滞教相。随语生解。不悟言外之本体。漫执语中之方便。一向说心说性。说空说幻。说顿说渐。说因说果。千经万论。无不通晓。及问渠本命元辰。便将经论见成语言抵对。除却见成语言。依旧茫然无措。所谓数他家宝。已无分文。其或有真实修行之人。不见佛性。辛苦行持。如盲无导。止获人天之果。不生如来之家。于是诸祖知其流弊。遂用毒手。刬其语言。塞其解路。拶其情识。令其苦参密究。逆生灭流。生灭情尽。取舍念空。始识得亲生父母。历劫宝藏。却来看经看教。一一如道家中事。然后如说进修。以佛知见。净治余习。拜空花之如来。修水月之梵行。登阳焰之阶级。度谷响之众生。不取寂证。是谓佛种。正如杲日当空。行大王路。不同长夜趋走。攀荆堕棘。岂谓一悟之后即同极果。如供奉问岑大虫。果上涅槃。天下善知识证否。岑曰。未证。奉曰。何以未证。岑曰。功未斋于诸圣。奉曰。若尔何得名为善知识。岑曰。明见佛性。亦得名为善知识也。弘辨禅师曰。顿明自性。与佛同俦。然有无始染习。故假对治。令顺性起用。如人吃饭不一口便饱。沩山曰。初心从缘。顿悟自理。犹有无始旷劫习气。未能顿净。须教渠净除现业流识即修也。不可别有法。教渠修行趣向。若论诸祖师为人之处。壁立万仞。大火聚中。触之即烂。刀枪林里。动著便烧。未曾开口。已隔千里万里。至机缘之外。平实商量。未尝尽绝阶级。尽遮修行。传灯录中。分明详悉。大慧中峰。言教尤为紧切。血诚劝勉。惟恐空解著人。堕落魔事。何曾言一悟之后。不假修行。顿同两足之尊。尽满涅槃之果。后世不识教意。不达祖机。乃取喝佛骂祖。破胆险句。以为行持。昔之人为经论所障。犹是杂食米麦。不能运化。后之人饱记禅宗语句。排因拨果越分过头。是日取大黄巴豆。以为茶饭也。自误误人。弊岂有极。是以才入此门。便轻十方如来。莫不自云无佛可成。无行可修。见人念佛。则曰自性是佛。见人修净土。则曰即心是净。言参禅则尊之九天之上。言念佛则蹂之九地之下。全不思参禅念佛。总之为了生死。同是出苦海之桥梁。越界有之宝筏。事同一家。何胜何劣。参门之中。所悟亦有浅深。念佛之众。所修亦有高下。如何执定参者即是上根。念者便为中下。自达摩西来。立此宗门。已云二百年后。明道者多。行道者少。说理者多。通理者少。今传灯录中。如麻似粟。同云人悟。其实迥别。至如般若缘深。灵根夙植。伽陵破邪。香象截流。或见根宗于片言。或显威用于一喝。一闻千悟。得大总持。或有怀出世之心。具丈夫之志。舍彼尘情。究此大事。不怙小解。惟求实知。卧薪尝胆。饮冰吞檗。如此三十年四十年后。或遇明师。痛与针札。偷心死尽。心华始开。此后又须潜行密修销融余习。法见尚舍。何况非法。若赵州除粥饭是杂用心。涌泉四十年。尚有走作。香林四十年。打成一片。兢兢业业。如护头目。直至烟销灰灭。自然一念不生。业不能系生死之际。随意自在。诘其所证。恐亦未能超于上品上生之上。何以明之。龙树菩萨宗门之鼻祖也。得大智慧。具大辩才。住持佛法。故世尊数百年前。于楞伽会上遥为授记。然亦不过曰证初欢喜地。往生安乐国而已。而观经中上品上生。生于彼间。一刹那顷。亦证初地。今宗门诸大祖师。纵使见离盖缠。语出窝臼。岂能即过龙树。龙树已悟无生无相之义。已具不堕阶级之见。而生于安养。与上品上生所证之果正等。则禅门诸人所证。岂能独过。良以上品上生。解第一义。还同禅门之悟。深信因果。还同禅门之修。止是念佛往生别耳。然吾以为禅门悟修之士。既不能取无余涅槃同于如来。又不肯取有余涅槃同于二乘。必入普贤行愿之海。若不舍一身。受一身。济度众生。则当从一刹至一刹。供养诸佛。既见诸佛。还同往生。究竟与上品上生。止在雁行伯仲之间。何以高视祖师。轻言净侣。其或悟门已入。休歇太早。智不入微。道难胜习。一念不尽。即是生死之根。业风所牵。复入胞胎。如五祖戒出为东坡。青草堂再作鲁公。隔阴之后。随缘流转。道有消而无长。业有加而无减。纵般若缘深不落三涂。而出房入房。亦太辛苦。还视中下往生之众。已天地不足喻其否泰矣。况后世宗风日衰。人之根器亦日以劣。发心既多不真。功夫又不纯一。偶于佛祖机锋。知识语言。或悟得本来成佛处。当下即是处。意识行不到。语言说不及处。一切不可得。即不可得亦不可得处。将古人语句和会无不相似。既得此相似之解。即云驰求已歇。我是无事道人。识得烦恼如幻。则恣情以肆烦恼。识得修行本空。辄任意以坏修行。谓檀本空也。反舍檀而取悭。谓忍本空也。反听随而置忍。言戒则曰。本无持犯。何必重持轻犯。言禅则曰。本无定乱。何必舍乱取定。听情顺意。踏有谭空既云法尚应舍。何为复取非法。既云真亦不求。胡为舍之求妄。既云修观习定。皆属有为之迹。何独贪名求利。偏合无为之道。爱憎毁誉之火。才触之而即高。生老病死之风。微吹之而已动。争人争我。说是说非。甚至以火性为气魄。以我慢为承当。以谲诈为机用。以诳语为方便。以放恣为游戏。以秽言为解粘。赞叹破律无行之人。侮弄绳趋尺步之士。偏显理路。故穷玄极妙。莫之踪迹。尽刬行门。故纵意任心。无复规矩。口言往生是小乘法。令人修习。已乃晏然。或至经年不拜一佛。经年不礼一忏。经年不转一经。反看世间。不必有之书。行道人不宜行之事。使后生小子。专逞聪明。惟寻见解。才有所知。即为一超直入。更复何事。轻狂傲慢。贡高恣睢。口无择言。身无择行。父既报仇。子遂行劫。写乌成马。展转差谬。不念世间情欲无涯堤之尚溢。如何日以圆滑之语。大破因果之门。决其防藩。导以必流。自误误人。安免沦坠。若不为魔所摄。定当永隔三途。刀山剑树。报其前因。披毛戴角。酬还宿债。莫云。我是悟达之人。业不能系。夫谓业不能系。非谓有而不有。正以无而自无。生既随境即动。死安得不随业受生。眼前一念嗔相。即是怪蟒之形。眼前一念贪相。即是饿鬼之种。无形之因念甚小。有形之果报甚大。一念之微识田。持之历千万劫。终不遗失。如一比丘。以智慧故。身有光明。以妄语故。口流蛆虫。一言之微。得此恶果。虽有智慧。终不能消。况今无明烦恼。炽然不断。欲以相似见解。消其恶业。冀出三涂。无有是处。向使此等不得少以为足。常如说以修行。终不自言我已悟了即心是佛。岂可复同中下念佛求生。了达生本无生。不妨炽然求生。即心是土。莲邦不属心外。不释礼拜。不舍念诵。智力行力。双毂并进。方当踞上品之莲台。坐空中之宝阁。朝饭香积。久游满月。回视胎生之品。彳于宝地不闻法语。不见法身。象马难群。鸡凤非类。何况人天小果。瓮中蚊虻者哉。而乃空腹高心。著空破有。卒以偏执之妄解。撄非常之果报。不与阿弥作子。却为阎罗之囚。不与净众为朋。却与阿旁为伍。弃宝林而行剑树。舍梵音而听叫号。究其所受。尚不能与世间无知无见之人。行少善事。作少功德。生于人天者。等毫发有差。天地悬隔。可不哀欤。然则宗门中人。上之未必能超于上品上生。而下之已堕三涂。故知。此道险难未易行游。成则为佛。败则为魔。王虏分于弹指。卿烹别于丝毫。苦乐之分。宜早择矣。况今代悟门一脉。不绝如线。禅门之中。寂寥无人。止有二三在家居士。路途端直。可以流通此法。然既为居士。不同沙门释子犹有戒律缚身。方置身大火之中。浸心烦恼之海。虽于营干世事内。依稀得一入门。而道力甚浅。业力甚深。即极粗莫如淫杀之业。犹不能折身不行。何况其细。生死之间。安能脱然。徒见豪奢如于蝢。奸恶如吕惠卿夏竦。躁进如张天觉。风流艳冶如白乐天苏子瞻等。皆列于传灯。便谓一切无碍。不知从上诸人。虽具正见。若谓其从此不受分段。业不能系。吾未敢许。方当长夜受报。未有了期。故知。念佛一门。于居士尤为吃紧。业力虽重。仰借佛力。免于沉沦。如负债人藏于王宫不得抵偿。既生佛土。生平所悟所解。皆不唐捐。生死催人。出息难保。早寻归路。免致忙乱。纵使志在参禅。不妨兼以念佛。世间作官作家。犹云不碍。况早晚礼拜念诵乎。旦借念佛之警切。可以提醒参禅之心。借参门之洞彻。可以金固净土之信。适两相资最为稳实。如此不信。真同下愚。石头居士。少志参禅。根性猛利十年之内。洞有所入。机锋迅利。语言圆转。寻常与人论及此事。下笔千言。不踏祖师语句。直从胸臆流出。活虎生龙。无一死语。遂亦自谓。了悟无所事事。虽世情减少。不入尘劳。然嘲风弄月。登山玩水流连文酒之场。沉酣骚雅之业。懒慢疏狂。未免纵意。如前之病。未能全脱。所幸生死心切不长陷溺。痛念见境生心。触途成滞。浮解实情。未能相胜。悟不修行。必堕魔境。佛魔之分只在顷刻。始约其偏空之见。涉入普贤之海。又思行门端的。莫如念佛。而权引中下之疑。未之尽破。及后博观经论。始知。此门原摄一乘。悟与未悟。皆宜修习。于是采金口之所宣扬。菩萨之所阐明。诸大善知识之所发挥。附以已意。千波竞起。万派横流。诘其汇归。皆同一源。其论以不思议第一义为宗。以悟为导。以十二时中持佛名号。一心不乱念念相续。为行持。以六度万行为助因。以深信因果为入门。此论甫成。而同参发心。持戒念佛者。遂得五人。共欲流通以解宗教之惑。香光识劣根微。久为空见所醉。纵情肆志。有若狂象去年沈洄之夜。亲游鬲子地狱。烈火洞然。见所熟谭空。破戒亡僧。形容尪羸。跛足而过。哭声震地。殆不忍闻。及寤身毛为竖。遂亦发心归依净土。后读此论宿疑冰释所以今日不惮苦口。病夫知医。浪子怜客。汝宜尽刬旧日知见。虚心诵习自当有入。生死事大。莫久迟疑。于是禅人悲泪交集。自云若不遇子。几以空见赚过一生。子生我矣。恳求案集作礼而去。时万历庚子仲春之二十有三日也。袁宗道伯修甫书于白苏斋。

　　西方合论引

　　　　荷叶庵石头道人袁宏道撰述
　　夫滞相述心。有为过出。著空破有。莽荡祸生。达摩为救执相之者。说罪福之皆虚。永明为破狂慧之徒。言万善之总是。灭火者水。水过即有沉溺之灾。生物者日。日盛翻为枯焦之本。如来教法。亦复如是。五叶以来。单传斯盛。迨于今日。狂滥遂极。谬引惟心。同无为之外道。执言皆是。趋五欲之魔城。不思。阿难未得尽通。头陀摈斥。摩达微牵结使。尊者呵讥。蝉翅薄习。宝所斯遥。丘山丛垢。净乐何从。至若楞伽传自达磨。悟修并重。清规创始百丈。乘戒兼行。未闻一乘纲宗。呵叱净戒。五灯嫡子。贪恋世缘。昔有道士夜行。为鬼所著。宛转冢间。有甲父见之。扶掖入舍。汤沃乃醒。道士临别谓甲夫曰。羁客无以赠主人。有辟鬼符二张。愿以为谢。闻者笑之。今之学者。贪嗔邪见。炽然如火。而欲为人解缚。何其惑也。余十年学道堕此狂病。后因触机。薄有省发。遂简尘劳。归心净土。礼诵之暇。取龙树天台长者永明等论。细心披读。忽尔疑豁。既深信净土。复悟诸大菩萨差别之行。如贫儿得伏藏中金。喜不自释。会愚庵和尚与平倩居士。谋余褒集西方诸论。余乃述古德要语。附以己见。勒成一书。命曰西方合论。始于己亥十月二十三日。成于十二月二十二日。既寡检阅。多所脱漏。唯欲方便初心。尚期就正有道。略稽往哲。分叙十门。
　　第一刹土门　第二缘起门
　　第三部类门　第四教相门
　　第五理谛门　第六称性门
　　第七往生门　第八见网门
　　第九修持门　第十释异门

　　西方合论标注跋

　　往予携郢中张明教(五教)参访袁中郎先生。一日出西方合论相视。予惊叹其禅土合源超绝乐邦诸典。从中有未甚了解者。随请质先生。命明教标注其首及持归南中。每欲梓以度世而未就也。岁己未海虞文学瞿元初(纯仁)。终后遗法财见施。予即就其灵前。许刻经十卷。荐为往生。适从吴门瑞光卧病。为忆前愿。因检付袁无涯(叔度)。重为诠次仇校。而属吾徒性成董其役。一以报袁先生法施之恩。一以了瞿文学财施之愿。至于撰述之精详。议论之卓越。是在明眼者自得之耳。予复何赘。
　　旹
　　大明泰昌改元岁在庚申畅月长至日喝石老人如奇力疾谨识

　　珂雪斋纪梦

　　　　袁中道
　　万历甲寅冬十月十五日。予晚课毕微倦趺坐榻上。形体调适。心神静爽。忽尔瞑去。如得定状。俄魂与魄离跃出屋上。时月色正明。予不觉飘然轻举。疾于飞鸟云霄中见二童子。清美非常其去甚驶。予不暇问。但遥呼子曰。快逐我来。盖西行也。予下视世界。高山大泽。平畴旷野。城邑村落。有若垤土柸水。蜂衙蚁穴。子飞少坠。即觉腥秽不可闻。极力上振乃否俄至一处。二童子忽下至地。曰住。子亦随之而下。见有坦道如绳其平如掌。细视其地。非沙非石。光耀滑腻。逐路有渠。皆文石为砌。宽可十余丈许。中种五色莲花芬香非常。渠上有树。枝叶晃耀。好鸟和鸣。间有金桥界渠栏楯交罗。树内隐隐。朱楼画阁。整丽无比。见楼中人。清美妍好。宛若仙人。皆睨予而笑。童子行疾。子常追之不及。乃大呼曰。卿可于前金桥边少待。我当有所言。童子如言。予始及之。共倚桥上宝栏少息。予揖二童子。问卿何人。此地何处。幸为我言。二童子曰。予灵和先生之侍者也。先生欲与卿有所晤言。特遣相迎耳。予问曰。灵和先生何人也。二童子曰。即令兄中郎先生是也。今生西方净域。易今称矣。相见自为卿言。可疾往。予遂与二童子复取道。俄至一处。有树十余株。叶如翠羽。花作金瓣。树下有池。泉水汩汩。池上有白玉扉。一童先入。如往报者。一童导予入内。所过楼阁。凡二十余重。皆金色晃耀。灵花异草。拂于檐楹。至一楼下。俄见一人。下楼相迎。神情似中郎。而颜色如玉。衣若云霞。可长丈余。见予而喜曰。吾弟至矣。因相携至楼上。设拜共坐。有四五天人。亦来共坐。中郎谓予曰。此西方之边地也。凡信解未成。戒宝未全者。多生此地。亦名懈慢国。其上方有化佛楼台前有大池。可百由旬。中有妙莲。众生皆托体于其中。时满则散居各处楼台之上。与有缘清净道友相聚。以无淫声美色。故胜解易成。不久升进为净土中人耳。予私念。如此美妙之处。尚是边地耶。仍问中即曰。兄今生在何处。中郎曰。我初亦以净愿虽深。情染未除生于此地少时。今已居净域矣。然终以乘急戒缓。仅与西方众生。同一地居。不得与诸大士同升于虚空宝阁。尚需进修耳。幸宿生智慧猛利。又曾作西方论。赞叹如来不可思议度生之力。感得飞行自在。游诸刹土。凡诸佛说法之处。皆得往听。此实为胜。非诸众生所能及也。拉予行中郎冉冉上升。予亦不觉。飘然轻举。倏忽虚空千百万里。至一处。随中郎下。无有日月。亦无昼夜。光明照耀。无所障蔽。皆以琉璃为地。内外映彻。以黄金绳。杂厕间错。界以七宝。分剂分明。地上有树。皆旃檀吉祥。行行相值。茎茎相望。数万千重。一一叶出众妙花。作异宝色。下为宝池。波扬无量。自然妙声。其底沙纯以金刚。其中生众宝莲叶。作五色光。池之隐隐。危楼迥带。阁道傍出。栋宇相承。窗闼交映。阶墀轩楹。种种满足。皆有无量乐器。演诸法音。大约与大小阿弥陀经所载。觉十不得其一抄一忽耳。予爱玩不舍。已仰而睇之。见空中楼阁。皆如云气上浮。中郎曰。汝所见净土地行。诸众生光景也。过此以上。为法身大士住处。甚美妙千倍万倍于此。其神通亦千倍百倍于此。吾以慧力能游行其间。终不得住也。又过此以上为十地等觉所居。即吾亦不得而知也。又过此为妙觉所居。惟佛与佛乃能知之。即等觉诸圣亦莫能测度矣。语罢。复引予至一处。无墙垣。而有栏楯。其中院宇。光耀非常。不知俱以何物为之。第觉世间之黄金白玉。皆如土色矣。共坐一楼下少谈。中郎曰。吾不图乐之至此极也。然使吾生时严持戒律。则尚不止此。大都乘戒俱急。则生品最高。其次戒急。则生最稳。若有乘无戒。多为业力所牵。流入八部鬼神众去。予亲见同学诸人矣。弟之般若气分颇深。而戒定之力甚少。夫悟理不能生戒定。亦狂慧也。归至五浊。趁此色力强健。实悟实修。兼之净愿勤行方便。怜悯一切。不久自有良晤。一入他途。可怖可畏。如不能持戒。有龙殊六斋遗法。见存遵而行之。诸戒之中。杀戒尤急。寄语同学。未有日启鸾刀。口贪滋味。而能生于清泰者也。虽说法如云如雨。何益于事。我与汝于空王劫时。世为兄弟。乃至六道轮回。莫不皆然。幸我此生。已得善地。恐汝堕落。故以方便神力。摄汝至此。净秽相隔。不得久留。予更问伯修诸人生处曰。生处皆佳。汝后自知。言已忽凌空而逝。俄已不见。予起步池上。忽如堕者。一骇而醒。通身汗下。时残灯在篝。明月照窗。更已四漏矣。

　　西方合论卷之一


　　第一刹土门

　　夫一真法界。身土交参。十佛刹海。净秽无别。秖因众生行业有殊。诸佛化现亦异。或权或实。或偏或圆。或暂或常。或渐或顿。一月千江。波波具涵净月。万灯一室。光光各显全灯。理即一谛。相有千差。若非广引灵文。众生何所取则。爰约诸教。略叙十门。
　　一毗卢遮那净土　二惟心净土
　　三恒真净土　四变现净土
　　五寄报净土　六分身净土
　　七依他净土　八诸方净土
　　九一心四种净土
　　十摄受十方一切有情不可思议净土
　　一毗卢遮那净土者。即诸佛本报国土。十莲华藏世界海。一一莲华藏。最下世界。皆有十佛世界微尘数广大刹。清净庄严。一一广大刹。复有十佛世界微尘数诸小刹围绕。倍倍增广。一一华藏世界。皆满虚空。互相彻入。净秽总含。重重无尽。如法而论。一草一木。一毛一尘。各各皆具此无尽法界。佛及众生。无二无别。或曰。此是众生实报庄严。不同权教。推净土于他方。是为实教。或曰。众生虽具此实报。争奈真如无性。不能自证。漫漫长夜。无见日期。波波劫海。无到岸期。虽云地狱起妙觉之心。佛果现泥犁之界。其如眼前铁床铜柱何哉。辟之饿鬼渴死于海边。贫人数钱于金窟。秖见其虚。何名为实。若非假之方便。由权入实。众生岂有证毗卢之日也。答曰。若约诸佛化仪则可。实相土中无此戏论。夫毗卢遮那。此云遍一切处。遍一切处。即无量寿表义。岂有胜劣。只因如来为一分取相凡夫故。说有阿弥陀。在于西方。亦如大云经中。阿弥陀佛告一菩萨言。有释迦在于娑婆世界也。未当释迦为生。则释迦遍一切。而阿弥陀为所遍之一处。当阿弥为主。则阿弥遍一切。而释迦牟尼为所遍之一处。如一人之身。当自自时。不妨为一切人之他。当他他时。不妨为一切人之自。以是义故。自他不成。自他不成。即自亦遍一切处。他亦遍一切处。岂定有他方可执。是故西方毗卢。非自他故。何以故。毗卢无不遍故。若言权言方便。即有不遍。有不遍者。毗卢之义不成。
　　二惟心净土者。直下自证当体无心。即是净土。如维摩经云。宝积。当知。直心是菩萨净土。菩萨成佛时。不谄众生。来生其国。深心是菩萨净土。菩萨成佛时。具足功德众生。来生其国。大乘心是菩萨净土。菩萨成佛时。大乘众生。来生其国。经文繁多。不能广引。大约谓欲得净土。当净其心。随其心净。则佛土净。夫心是即土之心。土是即心之土。心净土净。法尔如故。此语岂非西方注脚。多有执心之士。卑此法门。以为单接钝根者。由于心外见土故也。夫念即是心。念佛岂非心净。心本含土。莲邦岂在心外。故知。约相非乖惟心。称心实碍普度矣。
　　三恒真净土者。即灵山会上所指净土。引三乘中权教菩萨。令知此土。即秽恒净。诸众信而未见。夫秽性本寂。俗相恒空。本寂故。菩萨居秽常寂。恒空故。菩萨入俗常空。正显净义。但以众生执海难清。识绳易缚。言业本空。则恣情作业。言行无体。即肆意冥行。犯永嘉之所呵。堕善星之所坠。以至生遭王难。死为魔眷者。往往而是。嗟夫。使尽大地皆菩萨。则斯言诚为利益。天下之菩萨少。而凡夫多。则斯言之利天下也少。而害天下多矣。
　　四变现净土者。如法华经。三变净土。移诸人天。置于他方。维摩经。世尊以足指按地。即时三千大千世界。若百千珍宝严饰。此是如来暂令显现。亦是法尔。然智如鹙子。尚且如盲。劣根众生。无缘复见。且人天置诸方外。全无接引之缘。神力暂现还无。讵是恒常之土。岂若安养净邦。尘劫常住。阿弥慈父。十恶不遗者哉。国土胜劣。居然可知。
　　五寄报净土者。如摩醯首罗天。如来于彼成等正觉。此为实报净土。起信论云。菩萨功德成满。于色究竟处。示一切世间最高大身。谓以一念相应慧。无明顿尽。名一切种智。自然有不思议业。能现十方。利益众生。藏和尚云。何故。受用报身在此天者。以寄报十王。显别十地。第十地寄当此天王。即于彼身示成菩提。然彼天虽云无漏。未若莲邦直出三界。何以故。在色究竟故。
　　六分身净土者。如涅槃经。佛答高贵德王云。善男子。西方去此娑婆世界。度三十二恒河沙佛土。有世界。名曰无胜。犹如西方极乐世界。我于彼土。出现于世。为化众生故。于此世界。现转法轮。又央崛经。佛谓央崛曰。我住无生际。而汝不觉知。央崛云。若住无生际。何以生于此土。佛云东方有佛。汝往问之。央崛往问彼佛答言。释迦者。即是我身。大意谓。彼净土是佛实报。此是分身。虽彰一佛之报境。未具摄化之义。佛分上即有。众生分上即无。未为殊胜。
　　七依他净土者。如梵网经云。我今卢舍那。方坐莲华台。周匝千花上。复现千释迦。一花百亿国。一国一释迦等者。以初地化百佛刹。则有百叶之花。二地化千佛刹。故花有千叶。若至三地应见万叶。四地亿叶。次第倍增。为是依他受用身分示报境。入地乃见。非如莲池会上。十念众生。顿见净佛国土故。
　　八诸方净土者。如东方药师佛。南方日月灯佛。上方香积佛。佛佛各有净土。诸经所迷不可具载。皆是诸佛实报庄严。经中或有以佛神力。暂令显现。或诸大菩萨。诣彼供养。缘彼佛未言摄生故。诸众生亦无缘生彼。即如妙喜世界。释迦虽记有往生者。未闻无动有普引之言。且其国有铁围须弥诸山。及鬼神妇女。当知。严净不如安养也。又如药师如来。以十二大愿。度诸有情。经中亦言有信心者。应当来生。稽彼愿力。多是解脱一切忧苦。究竟安乐。未若阿弥如来。纯以念佛。摄一切人往生彼土。
　　九一心四种净土者。一曰凡圣同居土。二曰方便有余土。三曰实报无障碍土。四曰。常寂光土。一凡圣同居土者。自分二类。初同居秽土。次同居净土。秽土之中凡居圣居各二。凡居二者。一恶众生。即四趣也。二善众生。即人天也。圣居二者。一实圣。即四果辟支。通教六地。别十住。圆十信。后心通惑虽尽。报身犹在。皆名实也。二权圣。谓方便实报。寂光土中法身菩萨。及妙觉佛。为利有缘应生同居。皆是权也。是等与四趣共住。故名秽土。次同居净土者。如极乐中有众生。妙喜国中。有铁围男女之类。以无四恶趣。故名净土。余接同居秽土之中。既有诸圣。亦可名同居净土。如娑婆世界。在华藏世界第十三重。亦云华藏也。二方便有余土者。二乘三种菩萨。破见思惑。证方便道。尘沙别惑无明未断。舍分段身。而生界外。名曰有余。故释论云。出三界外有净土。声闻辟支佛出生其中。受法性身。非分段也。三实报无障碍土者。无有二乘。纯诸法身菩萨所居。尽尘沙惑。分破无明。得真实果。而无明未尽。润无漏业。受法性报身。亦名果报国。故仁王经云。三贤十圣住果报。以观实相发真无漏。感报殊胜。七宝庄严。且净妙五尘。故名为实。色心不二。毛刹相容。故名无障碍。华严明因陀罗网世界是也。四常寂光土者。妙觉极智所照如如法界。名之为国。亦名法性土。但一真如佛性。非身非土。而说身土。离身无土。离土无身。诸佛如来所游居处。妙宗曰。经论中言寂光无相。乃是已尽染碍之相。非如大虚空无一物。良由三惑究竟清净。则依正色心。究竟明显。大经曰。因灭是色。获得常色。受想行识亦复如是。仁王称为法性五阴。是为极果。然十方刹土。随心异见。七宝砂砾。当处差别。故霅川曰。极乐国土。四土不同。何则约人天二乘。即前二种土。约菩萨佛。即后二种土。故知。六十万亿那由他恒河沙由旬等身。不妨更有丈六之身。华藏海会无边佛土。不妨更有尼连河土。何以故。是法尔故。非是神力变现故。
　　十摄受十方一切有情不可思议净土者。即阿弥陀佛西方净土。其中所有大功德海。大悲智海。大愿力海。若具说者。假使尽十方世界诸佛菩萨。声闻辟支。天人鬼畜。下至蜎飞蠕动。及一切无情。草木瓦砾。邻虚微尘之类。一一具无量口。口中一一具无量舌。舌中一一出无量音声。常说倍说。炽然说。无间说。经百亿万尘沙阿僧祇劫。亦不能尽。今且略释。一身土不思议义。二性相不思议义。三因果不思议义。四往来不思议义。五毕竟不可思议不思议义。一身土不思议义者。阿弥身中有无量众生。众生身中有无量阿弥。国土亦然。是故一众生念阿弥。一阿弥见。众众生念阿弥。众阿弥见。众生念念阿弥。即念念阿弥见。若众生身中。无阿弥者。阿弥不见。如阳燧身中。不能得水。非本有故。阿弥身中无众生者。阿弥亦不见。如石女求生儿必不可得。以非应得故。是故身中含身。身中含身身。土中含土。土土中含土。身土交含重重无尽。是身土不思议义。二性相不思议义者。若离性言土。土即心外。是幻化故。幻化者即断灭相。众生不生。若即性言土。性是有形。是一定故。一定者即无变易。无变易众生亦不生。即性即相。非性非相。存非非亡。存即即坏。是性相不思议义。三因果不思议义者有二义。一因先果后义。如念佛是因。见佛是果。见佛是因。成佛是果。成佛是因。度众生是果。二因果无前后义。即念即见。即成即度。一时具足。如人三十至四十岁。三十是因。四十是果。然三十四十无间断相。若无四十。三十不立。无三十者。四十不成。是故当知。非离三十至四十。故若离三十至四十者。中间即有分限相。而我此身。无分限故。若由三十至四十者。中间即有相续相。而我此身。乃至相续不可得故。念佛因果亦复如是。是因果不思议义。四去来不思议义者。若阿弥陀佛。因念而来。此众生因忆佛而生彼。即有去来。有去来。即有程途。有程途。即有险易。如人近京师则观君易远则难。果尔。念佛求生。应有难易。而阿弥仆仆道途。亦无说法之日矣。故般舟三昧经曰。不于是间终生彼间佛刹。佛无所从来。我亦无所至。又先德云。生则决定生。去则实不去。如天鼓鸣远近齐闻。非去来故。如水中月。东行则东。西行则西。非去来。故是去来不思议义。五毕竟不可思议不思议义者。如澄潭山影。如春阳百草。如众生业力。如日月光相。如胎中根。如身中我。如齿坚舌柔。如眉横发长。是毕竟不可思议不思议义。所以十方诸佛。吐心吐胆。亦只道得个希有难信而已。虽有遍覆三千大千舌相。讵能分疏其万一哉。孔子曰。夫妇之愚。可以与知。及其至也。圣人不知。至哉言也。无量法门。一以贯之矣。

　　西方合论卷之一(终)



　　西方合论卷之二


　　第二缘起门

　　夫乐鲍肆者。不念檀旃非实不念。以不厌故。乍使引之晤室。热旃炙沈。不终日而悲其昔之秽。厌离之不早也。夫生死臭秽。愈于鲍肆。众生贪嗜。倍彼蝇蚋。诸佛为鬻香长者。见一辈人天。没溺浊海能不恻然。是故阿弥导师。广开香严之肆。释迦慈父。确指净域之门。尽大地无非贫儿。一佛号便为资本。欲验诚言。莫离十念。塞鼻膻腥。久当自厌。今约西方起教。略分十义。
　　一一大事故　二宿因深故
　　三显果德故　四依因性故
　　五顺众生故　六秽相空故
　　七胜方便故　八导二乘故
　　九坚忍方故　十示真法故
　　一一大事者。众生处五浊世。如因处狱。但以罪之轻重。受等不等罚。或干小法。或投极网。辜虽不同。至于缧绁之苦。笞杖之罚。未有一人得免者何也。以入狱者皆罪人。处人天者。皆是业报。分段之身故也。然罪人一入狱。未有时刻不求出离者。则以知狱之煎苦。难忍难堪棘墙之外。更有许大安乐世界故也。今众生以烦恼为家。以生死为园观系心衣冠之囚长。适情金玉之桁杨。岂知大铁围山。是我棘墙三界。法场之外。各各自有家乡田地也。诸佛悯此。酸心痛骨。是故为分别净秽。指以脱归路程。而岁久抛弃之人。了无归处。诸佛又大建宅舍以安之。一则往来狱门。为治道途。一则长伺狱外。修饰旅馆。如是之恩。何身可报。嗟夫烛三界之长夜。揭亿生之覆盆。诸佛既不惜垂手。众生独何苦恋恋也。经曰。如来为一大事。出现于世。大事者。即此事也。众生种种。反恋此毛头许事。以小易大。甘心瘦死何哉。
　　二宿因深者。有三。一者正因。二者正愿。三者正行。一正因者。即是三世诸佛与诸有情。自清净体。如万象依空。山川依地。谷依种子。花果依仁。若无此因。佛果不成。何以故。一切悲智。纯依此因而得建立。故长者合论曰。如来藏身。即法身也。诸福智海。莫不居中。故称为藏。若不见法身。一切福智。大慈大悲。悉皆不办。总属生灭。法身者。即正因是。二正愿者。如本经。法藏比丘于自在王如来所。发四十八大愿。一愿不成不取菩提。此是依自性无量悲智。发如是不可思议愿力。非是心外见有众生。发愿欲度。以众生非心外故。三正行者。如本经言。发是愿已。如是安住种种功德。修习如是菩萨行。经于无量无数亿那由他百千劫内。又如一向出生菩萨经云。阿弥陀佛昔为太子。闻此微妙法门。奉持精进七千岁中。胁不至席。不念爱欲财宝。不问他事常独处止意不倾动。复教化八千亿万那由他人。得不退转。此是自性行持。自性精进。非是有作有为功德。虽历亿劫。不离一念。以微妙法门。离一切行一切劫故。是谓正因。正行正愿。如伊三点。缺一不成。非是作得。非不作得故。先德云。根深果茂。源远流长。宿因既深。教起亦大。诚然乎哉。
　　三显果德者。如华严经普贤行愿品云。诸佛如来。因于众生。而起大悲。因于大悲。生菩提心。因菩提心。成等正觉。譬如旷野沙碛之中。有大树王。若根得水。枝叶华果。悉皆繁茂。生死旷野菩提树王亦复如是。一切众生。而为树根。诸佛菩萨。而为华果。以大悲水。饶益众生。则能成就诸佛菩萨智慧华果。是故当知。一切诸佛。取佛果者。依于众生。若无众生。佛果不成。譬如汉王以救民故而有百战。以百战故登大宝位登宝位故。百姓乐业。若无百姓即无如上等事。究而论之。凡行一德一事一利一名者。若无众生。皆悉不成。是故我无众生。即不成我。众生是依。我即是正。众生是正。我即是依。人我平等。依正无碍。是法尔故。法尔者。即自然果德故。若向外建立。即不成果义。
　　四依因性者。一切众生。皆有如是净性。譬一精金。冶为钗钏及溺器等。金性是一。溺器者是器。具秽非金秽故。若加销治。为种种玩好等物。金亦不易。生佛亦然。同一净性。但以钗钏溺器。而有差别。非是性异。是故博地凡夫。十念即生者。以本净故。阿弥陀佛。欲摄受是众生即摄受者。以众生本净故。如镜中之光。不从磨得。生净土者。非是行愿及与念力。所能成就。何以故。念行如炉锤等。但能销金。无别有金生故。
　　五顺众生者。谓乐儿童者。当以饼果。乐妇女者。必用绮罗。一切众生所重。惟宝玉衣食。是故有自然七宝。及与楼阁妙丽衣服饮食等事。譬诸火宅诸儿。非羊鹿等车。决不肯出。出已纯与大车。今释迦如来。顺众生情见。说阿弥陀七宝净土。秖为众生见境如是。合如是说。众生生已。各各自见细妙净相。无可比喻。方知琉璃[王*車]璖玛瑙。犹如瓦砾。如达官贵人。向田舍儿。说王宫精严。姑就彼人所极珍异者为比。向非情量所及。如对生盲说色。亦无所用其方比矣。
　　六秽相空者。如智论曰。譬如人有一子。喜在不净中戏。聚土为谷。以草木为鸟兽。而生爱著。人有夺者。嗔恚啼哭。其父知已。思惟此子。今虽爱著。此事易离。小大自休。何以故。此物非真故。菩萨亦如是。观众生爱著不净臭身。及种种五欲。若信等五根成就时。即能舍离。若小儿所著。实是真物。虽复年至百岁。著之转深。若众生所著物实有者。虽得五根。亦不能舍。以诸法皆空诳不实故。故得舍离。如来为众生说净土亦尔。以众生所著非实。即易为训化故。如人少时悦色。壮岁营官。老年嗜利。若是实可好著。不应年变月易。以变易故。说净土时。亦悦亦营亦嗜。如梦中人。唤之即醒。若梦实者。虽唤无益。以俱非实。是故诸佛为一切众生。说如是法门。
　　七胜方便者。为此方便。非是自力。亦非他力。缘自性海中。具有如是自在功德。一切现成。是故一句圣号。无复烦词。十念功成。顿超多劫。如万窍怒号力。在扶摇。因窍显故。如幽谷洞明。功在晨曦。因谷见故。如一线之蚁孔。能穿连山之堤。是水之力。非蚁力故。又如一叶之苇席。能运万斛之舟。是风之力。非苇力故。总之皆是法界性海。无作无为。不思议力所现。非自非他。一切具足。故有如是殊胜方便。是谓捷中之捷径中之径。舍此不修。是真愚痴。
　　八导二乘者。二乘避境趋寂。证假涅槃。不得如来法身。受业惑苦。一者无明住地。不得至见烦恼垢浊习气臭秽究竟灭尽净波罗蜜果。二者因无明住地。有虚妄行。未除灭故。不得至见无作无行我波罗蜜果。三者因微细虚妄。起无漏业。意生诸阴。未除尽故。不得至见极灭远离乐波罗蜜果。四者变易生死。断续流灭不得至见极无变易常波罗蜜果。以是四种业惑。未证真理。如来悯之。教令回断灭心。修净土行。令知即空不断。即有不常。乘大乘智。入涅槃海。
　　九坚忍力者。龙树菩萨曰。童子过四岁以上。未满二十。名为鸠摩罗伽地。若菩萨初生菩萨家者。如婴儿得无生法忍。乃至十住地。离诸恶事。名为鸠摩罗伽地。欲得如是地。当学般若波罗蜜。常欲不离诸佛。问曰。菩萨当化众生。何故常欲不离诸佛。答曰。有菩萨。未入菩萨位。未得阿鞞跋致。受记莂故。若远离诸佛。便坏诸善根。没在烦恼。自不能度。安能度人。如人乘船。中流坏败。欲度他人。反自没水。又如小汤投大冰池。虽消少处。反更成冰。菩萨未入法位。若远离诸佛。以少功德。无方便力。欲化众生。虽少利益。反更坠落。以是故新学菩萨。不应远离诸佛。问曰。若尔者。何以不说不离声闻辟支佛。声闻辟支佛。亦能利益菩萨。答曰。菩萨大心。声闻辟支佛。虽有涅槃利益。无一切智故。不能教道菩萨。诸佛一切种智故。能教导菩萨。如象没泥。非象不能出。菩萨亦如是。若入非道中。唯佛能救。同大道故。故说菩萨。常欲不离诸佛。复次菩萨作是念。我未得佛眼故。如盲无异。若不为佛所引导。则无所趣。错入余道。设闻佛法。异处行者。未知教化时节。行法多少。复次菩萨见佛。得种种利益。或眼见心清净。若闻所说。心则乐法。得大智慧。随法修行。而得解脱。如是等值佛。无量益利。岂不一心常欲见佛。譬如婴儿不应离母。又如行道。不离粮食如大热时。不离凉风冷水。如大寒时。不欲离火。如度深水。不应离船。譬如病人。不离良医菩萨不离诸佛。过于上事。何以故。父母亲属知识人天王等。皆不能如佛益利。佛益利诸菩萨。离诸苦处。住世尊之地。以是因缘故。菩萨常不离佛。问曰。有为之法。欺诳不真。皆不可信。云何得如愿不离诸佛。答曰。福德智慧具足故。乃应得佛。何况不离诸佛。众生有无量劫罪因缘故。不得如愿。虽行福德。而智慧薄少。虽行智慧。而福德薄少。故所愿不成。菩萨求佛道故。要行二忍。生忍法忍。行生忍故。一切众生中。发慈悲心。灭无量劫罪。得无量福德。行法忍故。破诸法无明。得无量智慧。二行合和故。何愿不得。以是故。菩萨世世常不离诸佛。复次菩萨。常爱乐念佛故。舍身受身。恒得值佛。譬如众生习欲心重受淫鸟身。所谓孔雀鸳鸯等。习嗔恚偏多。生毒虫中。所谓恶龙罗刹蜈蚣毒蛇等。是菩萨心。不贵转轮圣王。人天福乐。但念诸佛。是故随心所重。而受身形。复次菩萨。常善修念佛三昧因缘故。所生常值诸佛。天如或问曰。禅宗悟达之士。既曰见性成佛。焉肯复求净土。答曰悟达之士。政愿求生。汝但未悟。使汝既悟。净土之趋。万牛莫挽。问曰。学者但患大事不明。大事既明。当行佛教。随类化身。入泥入水不避生死。广度生灵。何故求生净土。厌苦趋乐。答曰。汝将谓一悟之后。习漏永除。便得不退转耶。将谓一悟之后。更无遍学佛法。修行证果等事耶。将谓一悟之后。便可上齐诸佛。入生死不受障缘之所挠耶。审如是。则诸大菩萨。修六度万行。动经恒河沙数劫者。是皆愧汝。古教有云。声闻尚有出胎之昧。菩萨亦有隔阴之昏。况近时薄解浅悟。自救不了者。纵有悟处深远。见地高明。行解相应。志在度人者。奈何未登不退。力用未充。居此浊恶。化此刚强。此亦先圣之所未许。如以未完不固之舟。济多人于恶海。自他俱溺其理必然。故往生论云。欲游戏地狱门者。必生彼土。得无生忍。已还入生死。救苦众生。以此因缘。求生净土。又先圣有云。未得不退转位。不可混俗度生。未得无生法忍。要须常不离佛。譬如婴儿。常不离母。又如弱羽。只可传枝。今此国中。释迦已灭。弥勒未生。四恶趣苦。因果牵缠。外道邪魔。是非扇乱。美色淫声之相惑。恶缘秽触之交侵。既无现佛可依。又被境缘所挠。初心悟达之人。鲜有不遭其退败者。所以世尊殷勤。指归极乐。良有以也。盖彼弥陀现在说法。乐土境缘。种种清净。倘依彼佛。忍力易成。高证佛阶。亲蒙授记。然后出化众生。去来无碍。多见今之禅者。不究如来之了义。不知达磨之玄机。空腹高心。习为狂妄。见修净土。则笑之曰。彼学愚夫愚妇之所为。余尝论其非鄙愚夫愚妇。乃鄙文殊普贤龙树马鸣等也。非特自迷正道。自失善根。自丧慧身。自亡佛种。且成谤法之业。又招鄙圣之殃。佛祖视为可哀怜者。于是永明和尚。深怜痛哀。剖出心肝。主张净土。既以自修。又以化世。故其临终有种种殊胜相现。舍利鳞砌。径生极乐上品。乃至阎罗以为希有图像礼敬。夫永明既悟达磨直指之禅。又能致身于极乐上品。以此解禅者之执情。以此为末法之劝信。是真大有功于宗教者。岂特永明为然。如死心新禅师。作劝修净土之文。又如真歇了禅师。作净土说有云。洞下一宗。皆务密修。其故何哉。良以念佛法门。径路修行。正按大藏。接上上根器。傍引中下之机。又云。宗门大匠。已悟不空有法。秉志孜孜于净业者。以净业见佛。简易于宗门故。又云。乃佛乃祖。在教在禅。皆修净业。同归一源。入得此门。无量法门。悉皆能入。至如天衣怀禅师。圆照本禅师。慈受深禅师。南岳思禅师。法照禅师。净霭禅师。净慈大通禅师。天台怀玉禅师。梁道珍禅师。唐道绰禅师。毗陵法真禅师。姑苏守纳禅师。北涧简禅师。天目礼禅师等诸大老。皆是禅门宗匠。究其密修显化。发扬净土之旨。则不约而同。广如彼文。不能尽录。是故当知。禅宗密修。不离净土。初心顿悟。未出童真。入此门者。方为坚固不退之门。
　　十示真法者。一切修行法门。言空即断。言有即常。未为究竟。唯此念佛三昧。即念而净。净非是无。即净而念。念非是有。达净无依。即是念体。了念本离。即是净用。是故非净外有念。能念于净。若净外有念。念即有所。所非净故。非念外有净。能入诸念。若念外有净。净即有二。二非净故。当知诸佛。顺寂灭心。而严净土。是故念净土者。当入一切寂灭门。诸佛顺常乐我净心。而严净土。是故念净土者。当入一切常乐我净门。诸佛顺平等众生心。而严净土。是故念净土者。当入一切平等众生门。诸佛顺大悲智业。而严净土。是故念净土者。当入一切大悲智业门。诸佛顺无作无为不可思议业。而严净土。是故念净土者。当入一切无作无为不可思议门。诸佛顺尘劳烦恼性。而严净土。是故念净土者。当入一切尘劳烦恼门。诸佛顺微尘芥子相。而严净土。是故念净土者。当入一切微尘芥子门。以上诸大法门。但一声阿弥陀佛。皆悉证入。亦无能证所证之相。若不尔者。则是有余之净。念佛三昧即不如是。

　　西方合论卷之二(终)



　　西方合论卷之三


　　第三部类门

　　夫如来说教。广有多门。经中或偶一拈题。或因缘举出者。不可胜载。唯念佛一门。频形赞叹。如高峦之峙平原跃空而出。类金星之晃沙碛映日即明。故知。法门殊胜。未有逾此一门者也。今约诸经。但言西方大事者。一概收入。分经纬二义。说文曰。织有经集丝为之。经常而纬变。是故以经则非专谈安养者不收。以纬则凡泛举念佛者亦入。登葱山而樵玉。首采羊脂。泛溟海而斫香。忍舍牛头。孔子曰。尔所不知。人其舍诸。至于闻所未闻。不无望于来哲。
　　一经中之经　二经中之纬
　　三纬中之经　四纬中之纬
　　一经中之经者。一无量平等清净觉经。二无量寿经。三阿弥陀经。四无量寿庄严经。五出宝积第十八经。名无量寿如来会。五经同一梵本前四译稍不精。六即大阿弥陀经。龙舒居士。将前四译和会者。佛在王舍国灵鹫山。为阿难慈氏等说。中间出宝积者。旨富词法。不知龙舒何以不见此本。一佛说阿弥陀经。二称赞净土佛摄受经。二经同一梵本。初经简净愈于后译。佛在舍卫国。祇树给孤独园。为舍利弗说。读诵者多。主此经。一观无量寿经。佛在王舍城耆阇崛山中。为韦提希夫人说。经中言十六妙观。修持法门。备载此经故孤山判为定善。然三种经。皆专为西方起教。如天中之天。人中之王。不必自相排抑。譬一大虚空。一尚不得。岂有二哉。经中妙义。具见余门。今不赘述。
　　二经中之纬者。一鼓音声王经。佛在瞻波大城。伽伽灵池。与比丘百人说。中云若有四众。受持阿弥陀佛名。临命终时。佛与圣众。接引往生。一后出阿弥陀佛偈经。自惟念法比丘。乃从世饶王。至弘此无量誓。世世稽首行。共五十六句。始终惟偈。二经亦专言净土。言义较前甚略。判入纬髅。又鼓音意。重持咒。偈经是伽陀部。非教本故。
　　三纬中之经者。一华严经。普贤菩萨。劝进善财童子。海会大众。发大十愿。至临命终时。一切诸根。悉皆散坏。一切威势。悉皆退失。惟此愿王。不相舍离。于一切时。引导其前。一刹那间。即得往生极乐世界。其人自见生莲花中。蒙佛授记。得授记已。经无数劫。普于十方不可说不可说世界以智慧力。随众生心。而为利益。乃至能于烦恼大苦海中。拔济众生。令其出离。皆得生于极乐世界。又解脱长者云。我若欲见安乐世界。无量寿如来。随意即见。如是十方一切世界所有如来。我若欲见。随意即见。我能了知如来国土庄严神通等事。无所从来。亦无所去。无有行处。亦无住处。亦如己身。无来无去。无行住处。一法华经云。闻是经典。如说修行。于此命终。即往安乐世界。阿弥陀佛大菩萨众围绕住处。生莲华中宝座之上。得菩萨神通。无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。一楞严经。大势至白佛。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。一宝积经。佛告父王一切众生。皆即是佛。汝今当念西方世界阿弥陀佛。常勤精进。当得佛道。王言。一切众生。云何是佛。佛言。一切决无生。无动摇无取舍。无相貌无自性。可于此佛法中安住其心。勿信于他。尔时父王与七万释种。闻说是法。信解欢喜。悟无生忍。佛现微笑。而说偈曰。释种决定智。是故于佛法。决信心安住。人中命终已。得生安乐国。面奉阿弥陀。无畏成菩提。又佛告弥勒。发十种心。往生极乐。何者为十。一者于诸众生。起于大慈。无损害心。二者于诸众生。起于大悲。无逼恼心。三者于佛正法。不惜身命。乐守护心。四者于一切法。发生胜忍。无执著心。五者不贪利养。恭敬尊重。净意乐心。六者求佛种智。于一切时。无忘失心。七者于诸众生。尊重恭敬。无下劣心。八者不著世论。于菩提分。生决定心。九者种诸善根。无有杂染清净之心。十者于诸如来。舍离诸相。起随念心。是名菩萨发十种心。由是心故。当得往生。若人于此十心。随成一心。乐欲往生彼佛世界。若不得生。无有是处。一般舟三昧经。佛告跋陀和菩萨。若沙门白衣。所闻西方阿弥陀佛刹。常念彼方佛。不得缺戒。一心念。若一日昼夜。若七日七夜。过七日已后。见阿弥陀佛。于觉不见。于梦中见之。譬如梦中所见。不知昼不知夜。亦不知内亦不知外。不用在冥中故不见。不用有所蔽碍故不见。如是跋陀和菩萨。心当作是念。时诸佛国境界名大山须弥山。其有幽冥之处。悉为开辟。目亦不蔽。心亦不碍。是菩萨摩诃萨。不持天眼彻视。不持天耳彻听。不持神足到于佛刹。不于是间终。生彼间佛刹乃见。便于是间。坐见阿弥陀佛。闻所说经悉受得。从三昧中。悉能具足。为人说之。一观佛三昧经。文殊自叙宿因。谓得念佛三昧。当生净土。世尊复记之曰。汝当往生极乐世界。一大集经贤护品云。求无上菩提者。应修念佛禅三昧。偈云。若人称念弥陀佛。号曰无上深妙禅。至心想像见佛时。即是不生不灭法。一十住断结经云。时座中有四亿众。自知死此生彼牵连不断。欲为之源。乐生无欲国土。佛言。西方去此无数国土。有佛名无量寿。其土清净。无淫怒痴。莲花化生。不由父母。汝当生彼。一如来不思议境界经云。菩萨了知诸佛及一切法。皆惟心量。得随顺忍。或入初地。舍身速生妙喜世界。或生极乐净土中。一随愿往生经言。佛国无量专求极乐者何。一以因胜。十念为因故。一以缘胜。四十八愿普度众生故。一称扬诸佛功德经云。若有得闻无量寿如来名者。一心信乐。其人命终。阿弥陀佛与诸比丘。住其人前。魔不能坏彼正觉心。又云。持讽诵念。此人当得无量之福。永离三途。命终之后往生彼刹。一大云经云。善男子。于此西方。有一世界名曰安乐。其土有佛。号无量寿。于今现在。常为众生。讲宣正法。告一菩萨。汝善男子。娑婆世界。释迦牟尼佛。为诸薄福钝根众生。说大云经。汝可往彼。至心听受。是彼菩萨。欲来至此故先现瑞。善男子。汝观彼土诸菩萨身。满足五万六千由旬。世尊。彼来菩萨名号。何等何缘。而来此土。将非为度众生故来。唯愿如来为诸众生。分别解说。善男子。彼土菩萨。欲闻净光受记别事。并欲供养如是三昧。是故而来。善男子。是菩萨名无边光。通达方便。善能教导。一入楞伽经云。大慧。汝当知。善逝灭度后。南天竺国中大名德比丘。厥号为龙树。能破有无宗。世间中显我无上大乘法。得初欢喜地。往生安乐国。一大悲经云。我灭度后。非天竺国有比丘。名祈婆伽。修习无量最胜善根。已而命终。生于西方。过百千亿世界无量寿佛国。以后成佛。号无垢光如来。
　　四纬中之纬者。一如华严毗卢遮那品云。尔时大威光童子。见波罗蜜善根庄严王如来成等正觉现神通力。即得念佛三昧。名无边海藏门。又光明觉品云。尔时光明。过千世界。乃至一切处。文殊菩萨。各于佛所。同时发声。说此颂言。一切威仪中。常念佛功德。昼夜无暂断。如是业应作。又贤首品云。见有临终劝念佛。又示尊像。令瞻敬。俾于佛所深归仰。是故得成此光明。又十无尽藏品第八念藏云。此念有十种。所谓寂静念清净念。不浊念明彻念。离尘念离种种念。离垢念光耀念。可爱乐念。无能障碍念。又兜率偈赞品。离垢幢菩萨云。以佛为境界。专念而不舍此人得见佛。其数与心等。又十回向品。第十回向云。以法施回向。愿得忆念与法界等。无量无边世界。未来现在。一切诸佛。又十地品中。从初至末。地地皆云。一切所作。不离念佛。又佛不思议法品云。如来有十种佛事。一者若有众生。专心忆念。则得现前。二者若有众生。心不调顺。则为说法等。又入法界品云。德云比丘。告善财言善男子。我得自在。决定解力信根清净。智光照耀。普观境界。离一切障。具清净行。往诣十方。供养诸佛。常念一切诸佛如来。总持一切诸佛正法。常见一切诸佛。随诸众生种种心乐。示现种种成正觉门。于大众中。而师子吼。善男子。我唯得此忆念一切诸佛境界。智慧光明。普见法门。所谓智光普照念佛门。常见一切诸佛国土。种种宫殿悉严净故。令一切众生念佛门。随诸众生心之所乐。皆令见佛。得清净故。令安住力。念佛门。令入如来十方中故。令安住法念佛门。见无量佛。听闻法故。照耀诸方念佛门。悉见一切诸世界中。等无差别。诸佛海故。入不可见处念佛门。悉见一切微细境中。诸佛自在神通事。故住于诸劫念佛门。一切劫中。常见如来诸所施为。无暂舍故。住一切时念佛门。于一切时。常见如来。亲近同住。不舍离故。住一切刹念佛门。一切国土。咸见佛身。超过一切。无与等故。住一切世念佛门。随于自心之所欲乐。普见三世诸如来故。住一切境念佛门。普于一切诸境界中。见诸如来次第现故。住寂灭念佛门。于一念中。见一切刹一切诸佛。示涅槃故。住远离念佛门。于一念中。见一切佛。从其所住。而出去故。住广太念佛门。心常观察。一一佛身。充遍一切诸法界故。住微细念佛门。于一毛端。有不可说如来出现。悉至其所而承事故。住庄严念佛门。于一念中。见一切刹皆有诸佛成等正觉。现神变故。住能事念佛门。见一切佛。出现世间。放智慧光。转法轮故。住自在心念佛门。知随自心所有欲乐一切诸佛现其像故。住自业念佛门。知随众生所积集业。现其影像令觉悟故。住神变念佛门。见佛所坐广大莲华。周遍法界。而开敷故。住虚空念佛门。观察如来。所有身云。庄严法界虚空界故。一法华经云。若有因缘。独入他家。一心念佛。乞食无侣。一心念佛。又云若人散乱心。入于塔庙中。一称南无佛。皆已成佛道。一净名经云。宝积。当知。直心是菩萨净土。菩萨成佛时。不谄众生。来生其国。深心是菩萨净土。菩萨成佛时。具足功德众生。来生其国。大乘心是菩萨净土。菩萨成佛时。大乘众生。来生其国。布施是菩萨净土。菩萨成佛时。一切能舍众生。来生其国。持戒是菩萨净土。菩萨成佛时。行十善道。满愿众生。来生其国。忍辱是菩萨净土。菩萨成佛时。三十二相庄严众生。来生其国。精进是菩萨净土。菩萨成佛时。勤修一切功德众生。来生其国。禅定是菩萨净土。菩萨成佛时。摄心不乱众生。来生其国。智慧是菩萨净土。菩萨成佛时。正定众生。来生其国。四无量心。是菩萨净土。菩萨成佛时。成就慈悲喜舍众生。来生其国。四摄法是菩萨净土。菩萨成佛时。解脱所摄众生。来生其国。方便是菩萨净土。菩萨成佛时。于一切法方便无碍众生。来生其国。三十七品是菩萨净土。菩萨成佛时。念处正勤神足根力觉道众生。来生其国。回向心是菩萨净土。菩萨成佛时。得一切具足功德国土。说除八难。是菩萨净土。菩萨成佛时。国土无有三恶八难。自守戒行不讥彼缺。是菩萨净土。菩萨成佛时国土。无有犯禁之名。十善是菩萨净土。菩萨成佛时。命不中夭。大富梵行。所言诚谛。常以软语。眷属不离。善和诤讼。言必饶益。不嫉不恚。正见众生。来生其国。如是宝积。菩萨随其直心。则能发行。随其发行。则得深心。随其深心。则意调伏。随意调伏。则如说行。随如说行。则能回向。随其回向。则有方便。随其方便。则成就众生。随成就众生。则佛土净。随佛土净。则说法净。随说法净。则智慧净。随智慧净。则其心净。随其心净。则一切功德净。是故宝积。若菩萨。欲得净土。当净其心。随其心净。则佛土净。又云。菩萨成就八法。于此世界。行无疮疣。生于净土。何等为八。饶益众生。而不望报。代一切众生。受诸苦恼。所作功德。尽以施之。等心众生。谦下无阂。于诸菩萨。视之如佛。所未闻经。闻之不疑。不与声闻。而相违背。不嫉彼供。不高己利。而于其中。调伏其心。常省己过。不讼彼短。恒以一心。求诸功德。是为八。一涅槃经云。菩萨六念。念佛第一。又云。系念思惟。因缘力故。得断烦恼。一大悲经云。一称佛名。以是善根。入涅槃界。不可穷尽。一大般若经云。佛告曼殊室利菩萨。能正修行一相庄严三昧。疾证菩提。修此行者。应离喧杂。不思众生相。专心系念。于一如来。审取名字。善想容仪。即为普观三世一切诸佛。即得诸佛一切智慧。一坐禅三昧经曰。菩萨坐禅。不念一切。惟念一佛。即得三昧。一增一阿含经云。四事供养阎浮提一切众生。若有称佛名号。如[(殼-一)/牛]乳顷。功德过上。不可思议。一文殊般若经云。佛告文殊。欲入一行三昧者。应处空间舍诸乱意。不取相貌。系心一佛。专称名字。随彼方所。端身正向。能于一佛。念念相续。即是念中。能见过去未来见在诸佛。念一佛功德。与念无量佛功德无二。阿难。所闻佛法。犹住量数。若得一行三昧。诸经法门。一一分别。皆悉了知。昼夜宣说。智慧辩才。终不断绝。阿难。多闻辩才。百千等分。不及其一。一大集经云。若人专念一方佛。或行或坐。至七七日。现身见佛。即得往生。一法华三昧观经云。十方众生。一称南无佛者。皆当作佛。惟一大乘。无有二三。一切诸法。一相一门。所谓无生无灭。毕竟空相。习如是观。五欲自断。五盖自除。五根增长。即得禅定。一那先经云。王问那先。人生造恶。临终念佛。得生佛国。我不信是语。那先答言。如持大石置于船上。因得不没。人虽本恶。因念佛故。不入泥犁。其小石没者。如人作恶。不知念佛。便入泥犁中。颂曰。
　　如来金口言　　赞叹西方土
　　如入长安城　　东西南北入
　　入已即一城　　无别天子都
　　普贤佛长子　　文殊七佛师
　　授记及回向　　是果位往生
　　释种得法忍　　善财证佛果
　　面奉阿弥陀　　是菩萨往生
　　龙树破有无　　祈婆最胜根
　　皆得佛授记　　是禅师往生
　　闻佛心信乐　　诵念与持讽
　　大石置船上　　是下劣往生
　　阿难世多闻　　佛子中第一
　　不如念一佛　　顿了诸经法
　　云何义解家　　得轻易念佛
　　诸正念法门　　经中皆悉载
　　但一大乘法　　无二亦无三
　　奉劝悟达士　　趁时歇狂解
　　一心念阿弥　　莲花念念生
　　此是常寂光　　非报非方便
　　作是观为正　　勿妄生分别
　　禅教律三乘　　同归净土海
　　一切法皆入　　是无上普门
　　教海义无量　　瓮观舍少许
　　一脔遍鼎味　　是中有全藏

　　西方合论卷之三(终)



　　西方合论卷之四


　　第四教相门

　　夫一大藏教。如器衔空。空无相体。器有方圆。器尽空除。缘亡教灭。是故随缘普应。则涅槃真如。一器也。称智自在。则名相专持。一空也。药无定方。定方以病。岂谓玉屑珊瑚。无上妙药。概以治四百四病哉。夫病除药贵。便溺即是醍醐。异证同方。参苓化为酖毒。何况无上医王。治三乘出世之药。疗人天声闻凡夫等疮者哉。故先德约教。或一或。多名相虽别。理趣是同。道人不揣固陋。窃附先哲。分别诸句。用彰一乘。庶使观者知净土法门。摄一代时教。毋为儱侗禅宗。轻狂义虎。所诳惑云尔。
　　一纯有教　二趋寂教　三有余教(上三教分摄)
　　四无余教　五顿悟教　六圆极教(上三教全摄)
　　一纯有教者。为诸凡夫耽著爱染。造诸黑业。如来悲悯。为说地狱苦。饿鬼苦。畜生苦。无福德著我所苦。欲生人天。当修善根。如佛初成道。为提胄说世间因果。五百贾人。同受五戒。先忏悔五逆十恶谤法等罪。是为有教观经修三福中。首言孝养父母。奉事师长。慈心不杀。修十善业。又无量寿经。极言五恶五痛五烧之苦。教化群生。令持五善。亦摄此义然是经为求往生。遮诸不善。非是忻心人天小果。修持是同。证果即别。如楞严华严诸方等。虽不单说。亦兼带之。不名纯有。观经钞曰。圆顿行者。岂违小乘出家之式。三归众戒威仪等事。又曰。得前前者。不得后后。得后后者。必得前前。何以故。一切诸佛。无不以十善而得度故。华严经曰。十不善业道。是地狱畜生饿鬼。受生之因。十善业道。是人天乃至有顶处。受生之因。又此上品十善业道。以智慧修习心狭劣故。怖三界故。阙大悲故。从他闻声而了解故。成声闻乘。又此上品十善业道。修治清净。不从他教。自觉悟故。大悲方便。不具足故。悟解甚深因缘法故。成独觉乘。又此上品十善业道。修治清净心广无量故。具足悲愍故。方便所摄故。发生大愿故。不舍众生故。希求诸佛大智故。净治菩萨诸地故。净修一切诸度故。成菩萨广大行。又此上上十善业道。一切种清净故。乃至证十力无畏故。一切佛法皆得成就。是故我今等行十善。应令一切具足清净。乃至菩萨。如是积集善根。成就善根。增长善根。思惟善根。系念善根。分别善根。爱乐善根。修习善根。安住善根。菩萨摩诃萨。如是积集诸善根已。以此善根。所得依果。修菩萨行。于念念中。见无量佛。如其所应承事供养。又云。虽无所作。而恒住善根。又云。虽知诸法无有所依。而说依善法而得出离。奉劝悟达之士。猛省永嘉豁达之言。早寻白社不请之友。勿轻戒律。天上无作业之佛。勿贪虚名。地下有对证之鬼。莲邦不远。请即加鞭。
　　二趋寂教者。即二乘寂灭之教。趋向涅槃。于严土利他。不生喜乐。是为小乘。与净土大乘之教正反。今云分摄者。以无量寿经。及观经中。皆有须陀洹乃至得。阿罗汉果故。先德云。小乘不生。据决定性不生。此中明生。为在此间先发大乘心。熏成种子退心下地。要由垂终回小向大故生。问曰。既回心向大。何故至彼。复证小果。释曰。以退大既久。习小功深。是故彼佛称习说小。且令证果。又此证小果者。不守小位而住。还起大心进行弥速。或五劫或十劫。得成初地。如是阶级。犹是殊胜。是故不同。又云。经中亦有频婆证阿那含。然非此教正所被机。今从正为韦提希等。宣净土观。尚非通别。岂是小乘。如迦文出世。亦有声闻。毕竟大乘是正。以羊鹿等车非实车故。
　　三有余教者。了二空真理。修习万行。趣大乘佛果。唯不许阐提二乘成佛。谓阐提无性。二乘定性。决不可成。未尽大乘真理故。名有余。此经言。除五逆不生。又云。二乘种不生。教义似同。二乘上已释竟。言五逆不生者。以谤法故。以无信心。非是无性。决不可成。故观经中。毁戒众生。临终恶相见者。闻赞佛功德。地狱猛火。化清凉风。乃至五逆十恶。具足十念者。见金莲华。犹如日轮。一刹那顷。皆得往生。此是自性不思议功德。仗不思议佛力。得显现故。若不具足佛性。如顽石浊滓。岂能透月。当知。念能显性。如是往生。是性力故。如日能显空。空非因日。是故一切众生。皆成佛故。不同始教有余之教。
　　四无余教者。一切众生。平等一性。悉当成佛。是为大乘极则之教。唯一自心。为教体。故云无余。今此净土法门。依正信愿等法。究极皆归一心。故经中言。一心不乱。即得往生。又大本三辈生彼者。皆云发无上菩提之心。菩提心者。即佛性是。华严经曰。菩提心者。犹如种子。能生一切诸佛法。故犹如良田。能长众生白净法故。犹如大地能持一切世间故。犹如净水能洗一切烦恼垢故。犹如大风普于世间无所碍故。犹如盛火能烧一切诸见薪故。广在彼经。当知。菩提心是铁炮中利药。念佛是药线。华严初发心时。便成正觉。即是此义。菩萨五位加行。亦只是药中引线耳。无量妙行。讵有加一行三昧之外者哉。
　　五顿悟教者。长者论曰。但一念不生。即名为佛。不从地位渐次而说。故立为顿教。如思益经。得诸法正性者。不从一地至一地。楞伽经曰。十地则为初。初则为八地。乃至无所有。何次当知。顿者即是不历阶级之义。天台观经疏曰。顿悟渐入。此即顿教。正为韦提希及诸侍女并是凡夫。未证小果。故知是顿。不从渐入。钞曰。今经顿者。乃于化法。以圆为顿。何故无生忍位。别在初地。圆在初住。别教凡夫。经无数劫。方至此位。唯有圆教。即生可入。今就韦提希即身得忍。判为顿者。是圆顿故。又他经说受菩萨戒身身相续戒行不缺。经一劫二劫三劫。始至初发心住。如是修行十波罗蜜等无量行愿。相续不断。满一万劫。至第六正性住。从是修行增进。始至第七不退住。今此经中。五逆十恶。持名即生。皆得不退。正合顿义。如观经中。是心作佛。是心是佛等语。皆直指心宗。更无迂回。且如阿弥一声。是非俱刬。何等直截。故古人谓之头则公案。镬汤波底岂贮寒冰。烈火焰中讵容寸草。达磨复起。不易吾说。更或踟蹰。万里千年。
　　六圆极教者。慈恩通赞曰。此方先德。总判经论有四宗。一立性宗。二破性宗。三破相宗。四显实宗。涅槃法华华严等。是显于真实中道义。舍化城而归宝所。故知。弥陀经乃第四宗也。又以教准宗。宗有其八。一我法俱有宗。二有法无我宗。三法无去来宗。四现通假实宗。五俗妄真实宗。六诸法但名宗。七胜义皆空宗。八应理圆实宗。如华严及弥陀经是第八宗收。又若真歇了禅师等。以帝网千珠。发明净土圆融之义。诸书具载。近有老宿。以华严配此经。谓圆全摄此。此分摄圆。得圆少分。分属圆故。据经判义。甚有旨趣。但圆极义者。无全无分。如月在川。川川皆有全月。乃至瓶池寸水。亦是全月。无分月故。如风在树。树树皆有全风。乃至片叶茎草。亦是全风。无分风故。若圆中有分者。圆即有段。若分中非全者。圆即不遍。分全双乖圆义不成。今约莲宗圆极。分五种义。一刹海相含义。二三世一时义。三无情作佛义。四依正无碍义。五充遍不动义。一刹海相含义者。一切诸佛报化国土。互相摄入。全他全此。而无留碍。若计不相入者。此即情见。情见非实。如一室中含一虚空。其中若人若畜若鬼若虫若几若瓶若架之类。皆依虚空建立。虚空属人时。则诸鬼畜虫几瓶架所依之虚空。一切摄入人中。虚空属鬼时。则诸人畜虫几瓶架所依之虚空。一切摄入鬼中。虚空属虫时。诸人鬼畜几瓶架所依之虚空。一切摄入虫中。乃至虚空属架时。则诸人畜鬼虫几瓶所依之虚空。一切摄入架中。参而不杂。离亦不分。非入非不入。是故经云。国土光净遍无与等。彻照无量无数不可思议世界。如明镜中现其形像。当知。净方浊土。交光相入。如千灯一室故。二三世一时义者。众生情见。执有时分。过现未来等事。约实相中。即无时体可得。何以故。若计晦明是时者。晦明则是叶相。如病眼见青。非定相故。若计老少是时者。老少则是幻质。如敝网裹风。非定质故。云何是中而有实义。今约延促相入二义。以明时体。一促中有延。二延中有促。一促中有延者。如人假寐梦经种种城邑聚落及见故人。悲笑分明。经历时月。醒而问人。孰睡几时。侍者答言。数千钱时。其人自思假寐无几。云何经历如许变态。了了记忆。非病非醉。展转追惟是义终不可得。二延中有促者。如人二十忽得颠病。吞刀捉火。或为人言未来事。或对妻子嬉笑如常。及生男女。或忽能文。著种种书。经三十年。遇一异人。咒水与饮。其人如睡忽觉。即以二十为昨日事。家人屈指。为计岁月。出示子女。及种种书。其人自思。本无岁月。焉有是事。亦不复记病与不病。以是二喻。进退互观。毕竟无有三世可得。是故经云。观彼久远。犹若今日。经须臾间。历事诸佛遍十方界。是谓三世无间。三世无间者。时体不可得故。三无情作佛义者。权教中言。有情有佛性。无情无佛性。一切草木器界。不能成道。及转法轮。此是执情强计。属意即有。属物即无。不了诸法。皆住法位。何以故。意是色故。是空根故。是往古来今故。是无情故。一无一切无故。青黄是意故。风鸣谷响是意故。草木瓦砾是意故。是有情故。一有一切有故。故知。情之为情。亦可说自。亦可说物。不应说言谁无谁有。如一夫妻。共生一子。不应说言谁生谁不生。夫发毛介齿。亦是无情。与我俱佛耶。抑与我不俱佛耶。梦中见山见水见木见石。亦是无情。是情想摄耶。抑非情想摄耶。当知。是中尚无是我非我。云何更计有情无情。是故经中。道场宝树。能净诸根。风枝水响。咸宣妙法。无一物非佛身。无一物不转法轮。岂是情见妄知。所能计度。四依正无碍义者。依是器界。正是身根。若约凡情。即横计有依有正。是义非实。何以故。若言虚空是依者。如人张口。则虚空入。乃至毛孔骨节心腹之内。皆有虚空。是依耶是正耶。若言地水火风是依者。如人涎液。入器为水。发焦为土。两手相触成火。嘘气为风。是依耶。是正耶。是故经中。无量宝华。一一华中。出三十六亿那由他百千光明。一一光明出三十六亿那由他百千佛。普为十方。说一切法。以佛力故。现有宝华。以宝华故。复现诸佛。是故当知。尽一刹是佛身。刹刹皆然。无一身非佛刹。身身皆然。非是佛神力变现。唯一真法界智。为依正故。五充遍不动义者。众生妄计佛身即有去来。而实佛身无去无来。亦无不去不来。辟如鸟飞空中。一日千里空非随鸟。鸟不离空。是故经言。阿弥陀佛。常在西方。又言至一切行人之所。如涅槃经。佛言。善男子。波罗奈城。有优婆夷。已于过去无量光佛。种诸善根。是优婆夷。夏九十日。请命众僧。奉施医药。是时众中有一比丘。身婴重病。良医诊之。当须肉药。若不得肉。病将不全。时优婆夷。寻自取刀。割其髀肉。切以为[榷-木+月]。送病比丘。比丘服已。病即得差。是优婆夷患疮苦恼。不能堪忍。即发声言。南无佛陀。南无佛陀。我于尔时。在舍卫城。闻其音声。于是女人。起大慈心。是女寻见。我持良药。涂其疮上。还合如本。我即为其。说种种法。闻法欢喜。发阿耨多罗三藐三菩提心。善男子。我于尔时。实不往至波罗柰城。持药涂是优婆夷疮。当知。皆是慈善根力。令彼女人见如是事。复次善男子。调达恶人。贪不知足。多服酥故。头痛腹满。受大苦恼。发如是言。南无佛陀。南无佛陀。我时住在优禅尼城。闻其音声。即生慈心。尔时调达。寻便见。我往至其所。手摩盐汤。而令服之。望已平复。善男子。我实不往调达所摩其头腹。授汤令服。当知。皆是慈善根力。令调达见如是事。复次善男子。憍萨罗国。有五百贼。群党抄掠。波斯匿王。遣兵伺捕。得己挑目。逐著黑闇丛林之下。受大苦恼。各作是言。南无佛陀。南无佛陀。啼哭号唤。我时住在只桓精舍。闻其音声。即生慈心。时有凉风。吹香山中种种香药。满其眼眶。寻还得眼。如本不异。诸贼开眼。即见如来住立其前而为说法。贼闻法已。发阿耨多罗三藐三菩提心。善男子。我子尔时。实不作风吹香山中种种香药。住其人前。而为说法。当知皆是慈善根力。令彼群贼见如是事。如上之法。岂容思议。总之皆是一真法界。不得言是自心感见。亦不得言心佛和合。以佛地中离自离他离和合故。是故入此门者。莫同凡夫情见分别计度。如清凉云。阿弥陀佛。即本师卢舍那。犹属情量。何以故。十方世界。惟一智境无别佛故。
　　(问论中所引涅槃经。言慈善根力。或者如来法性。无人我远迩。众生受苦。皆如来性中境相耶。答此止说得正因佛性。然论正因。宁独如来。虽众生之性亦尔。但众生为业所障。于他人受苦。纵亲诣彼所。尚不克救。况不往而获免耶。教中言八地以上菩萨。一呼其名。即蒙利益。以分别业尽。法尔如然。故杜顺和尚一履悬门。十年无人窃去。自云多生不作盗业。故得如是报。宋人有邹橐陀者。人一见其面。辄得祸。近时有其妃子贫甚。凡手所触物寻即废去。不能自存。此非多生业力之故与。佛善根力。合得如是报。无足怪者)。

　　西方合论卷之四(终)



　　西方合论卷之五


　　第五理谛门

　　夫即性即相。非有非空。理事之门不碍。遮表之诠互用。言无者如水月镜花。不同龟毛兔角。言有者似风起云行。不同金坚石碍。是故若滞名著相。即有漏凡夫。若拨果排因。即空见外道。梦中佛国。咸愿往生。泡影圣贤。誓同瞻仰。说真说相。似完肤之加疮。道有道无。类红炉之点雪。爰约真谛。分别四门。
　　一即相即心门　二即心即相门
　　三非心非相门　四离即离非门
　　一即相即心门者。净土境观要门曰。经云心包太虚。量周沙界。又云。心如工画师。造种种五阴。一切世间中。莫不从心造。是故极乐国土宝树宝地宝池。弥陀海众正报之身。三十二相等。皆是我心本具。皆是我心造作。不从他得。不向外来。能了此者。方可论于即心观佛。故观经云。诸佛如来是法界身。入一切众生心想中。至八十随形好句。天台大师作二义释。一约感应道交释。二约解行相应释。若无初释。则观非观佛。若无次释。则心外有佛。至释是心作佛是心是佛。从修观边说名为心作。从本具边说。名为心是。义遍初后。例合云。是心昨日。是心是日。乃至是心作势至。是心是势至。以至九品之中。随境作观。莫不咸然。又曰。观心观佛。皆属妄境。意在了妄即真。不须破妄。然后显真。故荆溪云。唯心之言。岂惟真心。须知。烦恼心遍。子尚不知烦恼心遍。安能了知生死色遍。色何以遍。色即心故。若尔不须摄佛归心。方名约心观佛。如此明之。非但深得佛意。亦乃迥出常情。宗镜录曰。自心遍一切处。所以若见他佛。即是自佛。不坏自他之境。惟是一心众生。如像上之模。若除模既见自佛。亦见他佛。何者虽见他佛。即是自佛。以自铸出故。亦不坏他佛。以于彼本质上。虽变起他佛之形。即是自相分故。又曰。自心感现。佛身来迎。佛身常寂。无有去来。众生识心。托本佛功德胜力。有来有去。如面镜像。以梦施为。镜中之形。非内非外。梦里之质。非有非无。但是自心。非关佛化。故知。净业纯熟。目睹佛身。恶果将成。心现地狱。如福德之者。执砾成金。业贫之人。变金成砾。砾非金而金现。金非砾而砾生。金生但是心生。砾现唯从心现。转变是我。金砾何从。正法念处经云。点慧善巧画师。取种种彩色。取白作白。取赤作赤。取黄作黄。若取鸽色。则为鸽色。取黑作黑心业画师。亦复如是。缘白取白。于天人中。则成白色。何义名白欲等漏垢。所不染污。故名白色。又复如是。心业画师。取赤彩色。于天人中。能作赤色。何义名赤。所谓爱声味触香色。又复如是。心业画师。取黄彩色。于畜生道。能作黄色。何义名黄。彼此递互饮血啖肉。贪欲嗔痴。更相杀害。故名黄色。又复如是。心业画师。取鸽彩色。攀缘观察。于饿鬼道。作垢鸽色。何义名鸽。彼身犹如火烧林树。饥渴所恼。种种苦逼。又复如是。心业画师。取黑彩色。于地狱中。画作黑色。何义名黑。以黑业故。生地狱中。有黑铁壁。被然被缚。得黑色身。如是乃至心业画师。善治禅彩。攀缘明净。如彼画师。善治彩色。画作好色。皆是自心。非他所作。是故当知。心业画师。以纯净色。画作净土。赤复如是。又如般舟三昧中说。菩萨得是三昧。便于是间。坐见阿弥陀佛。譬如有人。闻毗耶离国。有淫女人。名庵罗婆利。舍卫国有淫女人。名须曼那。王舍城淫女人。名忧钵罗槃那。有三人。各各闻人赞三女人。端正无比。昼夜专念。心著不舍。便于梦中。梦与从事。觉已心念。彼女不来。我亦不往。而淫事得办。因是而悟。一切诸法皆如是耶。往告跋陀和菩萨。菩萨答言。诸法实尔。皆从念生。如是种种为三人说。三人即得不退转地菩萨。于是间国土。闻阿弥陀佛。数数念。用是念故。见阿弥陀佛。譬如人远出到他郡国。念本乡里家室亲属财产。其人于梦中。归到故乡里。见家室亲属。喜共言语。于梦中见已。觉为知识说之。我归到故乡里。见我家室亲属。菩萨如是。其所向方闻佛名。常念所向方欲见佛。菩萨一切见佛。譬如比丘。观死人骨著前。有观青时。有观白时。有观赤时。有观黑时。其骨无有持来者。亦无有是骨。亦无所从来。是意所作。菩萨如是。欲见何方佛即见。何以故。持佛威神力。持佛三昧力。持本功德力。用是三事故。得见佛。譬如年少之人。端正姝好。以持净器。盛好麻油。及盛净水。或新磨镜。或无瑕水精。于是自照。悉自见影。何以故。以明净故。自见其影。其影亦不从中出。亦不从外入。菩萨以善清净心。随意悉见诸佛。见已欢喜。作是念言。佛从何所来。我身亦不去。即时便知。佛无所从来。我亦无所去。复作是念。三界所有。皆心所作。何以故。随心所念。悉皆得见。以心见佛。以心作佛。心即是佛。心即我身。心不自知。亦不自见。若取心相。悉皆无智。心亦虚诳。皆从无明出。因是心相。即入诸法实相。是故当知。心外见佛。即成魔境。何以故。以心外无一法可得故。
　　二即心即相门者。谓诸法毕竟空故。则有诸法。若诸法有决定性者。则一切不立。般若经曰。若诸法不空。即无道无果。法句经曰。菩萨于毕竟空中。炽然建立。华严经曰。菩萨摩诃萨。了达自身。及以众生。本来寂灭。而勤修福智。无有厌足。于诸境界。永离贪欲。而常乐瞻奉诸佛色。知佛国土皆如虚空。而常庄严佛刹。以是义故。菩萨乐修净土。群疑论问曰。诸佛国土亦复皆空。观众生如第五大。何得取著有相。舍此生彼。答。诸佛说法不离二谛。经云。成就一切法。而离诸法相。成就一切法者。世谛诸法也。离诸法者。第一义谛无相也。又云。虽知诸佛国。及与众生空。常修净土行。教化诸群生。汝但见说圆成实相之教。破遍计所执毕竟空无之文。不信说依他起性因缘之教。即是不信因果之人。说于诸法断灭相者。是为邪见外道。又十疑论曰。夫不生不灭者。于生缘中。诸法和合。不守自性。求于生体亦不可得。此生生时。无所从来。故名不生。诸法散时。不守自性。此散灭时。去无所至。故言不灭。非因缘生灭外别有不生不灭。亦非不求生净土唤作无生。偈云。因缘所生法。我说即是空。亦名为假名。亦名中道义。又云。诸法不自生。亦不从他生。不共不无因。是故说无生。又云。譬如有人。造立宫室。若依空地。随意无碍。若依虚空。终不能成。诸佛说法。常依二谛。不坏假名。而说诸法实相。智者炽然求生净土。达生体不可得。即是真无生。此谓心净故佛土净。愚者为生所缚。闻生即作生解。闻无生即作无生解。不知生即无生。无生即生。不达此理。横想是非。嗔他求生净土。几许诬哉。长芦曰。以生为生者。常见之所失也。以无生为无生者。断见之所惑也。生而无生。无生而生者。第一义谛也。永明曰。即相之性。用不离体。即性之相。体不离用。若欲赞性。即是赞相。若欲毁相。只是毁性。天如曰。性能现相。无生即生。相由性现。生即无生。是则无声声中。风枝水响。非色色裹宝树栏干。岂同灰飞烟灭之顽空。与拨无因果之魔属哉。
　　三非心非相门者。婆沙论明。新发意菩萨。先念佛色相。相体相业相果相用。得下势力。次念佛四十不共法心。得中势力。次念实相佛。得上势力。不著色法二身。偈云。不贪著色身。法身亦不著。善知一切法。永寂如虚空。宝性论曰。依佛义故经云。佛告阿难言。如来者。非可见法。是故眼识不得见故。依法义故。经云。所言法者。非可说事。是故非耳识所闻故。依僧义故。经云。所言僧者。名无为。是故不可身心供养礼拜赞叹。故摩诃般若经曰。菩萨摩诃萨。念佛不以色念。不以受想行识念。以诸法自性空故。不应以三十二相八十随形好念。不应以戒定慧解脱解脱知见而念。不以十力四无所畏四无碍智十八不共法而念。何以故。是诸法自性空故。自性空则无所念。无所念故。是为念佛。智度论曰。若菩萨于过去诸佛。取相分别回向。是不名回向。何以故。有相是一边。无相是一边。离是二边。行中道。是诸佛实相。是故说诸过去佛堕相数中。若不取相数回向。是为不颠倒。佛藏经曰。见诸法实相。名为见佛。何等名为诸法实相。所谓诸法毕竟空无所有。以是毕竟空。无所有法念佛。乃至又念佛者。离诸想诸想不生。心无分别无名字。无障碍无欲无得。不起觉观。何以故。舍利弗。随所念起一切诸想。皆是邪见。舍利弗。随无所有。无觉无观。无生无灭。通达是者。名为念佛。如是念中。无贪无著。无逆无顺。无名无想。舍利弗。无想无语。乃名念佛。是中乃至无微细小念。何况粗身口意业。无身口意业处。无取无摄。无诤无讼。无念无分别。空寂无性。灭诸觉观。是名念佛。舍利弗。若人成就如是念者。欲转四天下地。随意能转。亦能降伏百千亿魔。况弊无明。从虚诳缘起。无决定相。是法如是。无想无戏论。无生无灭。不可说不可分别。无暗无明。魔若魔民。所不能测。但以世俗言说。有所教化。而作是言。汝念佛时。莫取小想。莫生戏论。莫有分别。何以故。是法皆空。无有体性。不可念一相。所谓无相。是名真实念佛。又止观明念佛三昧者。当云何念。为复念。我当从心得佛从身得佛。佛不用心得。不用身得。不用心得佛色。不用色得佛心。何以故。心者佛无心。色者佛无色。故不用色心得三菩提。佛色已尽。乃至识已尽。佛所说尽者。是痴人不知。智者晓了。不用身口得佛。不用智慧得佛。何故。智慧索不可得。自索我了不可得。亦无所见。一切法本无所有。坏本绝本。若如是念者。是名实相念佛之门。亦名绝待门。
　　四离即离非门者。永明曰。若执言内力。即是自性。若言他力。即成他性。若云机感相投。即是共性若云非因非缘即无因性皆滞阂执未入圆成当知佛力难思玄通罕测譬如阿迦叔树。女人摩触。花为之出。是树无觉触。非无觉触。菩萨摩诃萨。不思议念触。亦复如是。又如象齿。因雷生花。是齿非耳。云何有闻。若无闻者。花云何生。又若雷能生花者。诸物应有。菩萨摩诃萨。不思议声尘。亦复如是。又如勇士。疑石为虎。箭至没镞。箭非克石。石非受矢。菩萨摩诃萨。不思议精进。亦复如是。又如有人远行独宿空舍。夜中有鬼。担一死人。来著其前。复有一鬼。随逐嗔骂云。是我物。先鬼言。我自持来。后鬼言。实我担来。二鬼各执一手争之。前鬼言此中有人可问。后鬼即问。是谁担来。是人思惟二鬼力大。妄语亦死。何若实语。即言前鬼担来。后鬼大嗔。捉此人手。拔断著地。前鬼取死人一臂。附之即著。如是两臂两脚头胁举身皆易于是二鬼共食所易人身。拭口而去。其人思惟。眼见我身。被鬼食尽。今此我身。尽是他肉。即于一切时。作他身想。乃至五欲亦不贪著。是他身故。不应供养。乃至妻子。亦不生染。是他身故。不应有染。乃至种种诃斥苦辱。亦皆顺受。是他身故。无复憍慢。后忽自计。若是他者。不应有我。若非他者。他身现在。是中非他非非他。非我非非我。我亦不可得。他亦不可得。从本已来。恒自如是。即时得知。一切法是我非我。皆为妄计。菩萨摩诃萨不思议观力。见佛自他。亦复如是。又如贫人商丘开。信富者言入火不烧入水不溺。投高不折。乃至随诸诳语皆得实宝物。而是贫人。无他术故。菩萨摩诃萨不思议贪欲。获佛宝王。亦复如是。又如空谷随声发响。此响不从空来。不从谷来。不从声来。若从空来者。空应有响。若从谷来者。应时时响。若从声来者。呼平地时。此响亦传。乃至非和合来。非因缘来。非自然来。菩萨摩诃萨不思议声相。非来非去。亦复如是。又如幻人幻长者所爱马。入小瓶中瓶不加大。而马跳跃如常。长者为设食已。马系柱如故。菩萨摩诃萨不思议幻法。变现佛刹。亦复如是。又如诃宅迦药人或得之。以其一两。变千两铜。悉成真金。非千两铜。能变此药。菩萨摩诃萨不思议大丹。点秽成净。亦复如是。又如有人得安缮那药。以涂其目。虽行人中。人所不见。菩萨摩诃萨不思议药力。于念念生中。得无生身。亦复如是。又如无能胜香。若以涂鼓其声发时。一切敌军皆自退散。又转轮王有香名海藏。若烧一丸。王及四军。皆腾虚空。菩萨摩诃萨不思议正念香。伏诸魔军。超越三界。亦复如是。是故当知。念佛三昧不可思议。如普贤毛孔不可思议。如摩耶夫人腹不可思议。如净名丈室不可思议。如具足优婆夷小器不可思议。何以故。一切法皆不可思议故。若有一毛头许可思议者。即非法界性海。如上言心言境。言有相无相者。皆是思议法。若入此不思议解脱。即知一切分别念佛。皆为戏论。

　　西方合论卷之五(终)



　　西方合论卷之六


　　第六称性门

　　夫一切贤圣。称心而行。法性无边。行海叵量。是故或一刹那中。行满三祇。或恒河沙劫。未成一念。飞空鸟迹。辨地位之分齐。泪日风花。明过现之影像。无胫而走。舍阿弥以何之。不疾而速。识西方之非远。譬诸五色至玄而亡万流以海为极者也。今约大乘诸行。总入一行。略示五门。
　　一信心行　二止观行　三六度行
　　四悲愿行　五称法行
　　一信心行者。经云。信为道元功德母。一切诸行。无不以信为正因。乃至菩提果满。亦只完此信根。如谷子堕地。迨于成实。不异初种。如稚笋参天。暨至丛叶本是原竿。初心菩萨。无不依是信力而成就者。是故莲宗门下。全仗此信为根本。一者。信阿弥陀佛。不动智根本智。与己无异。如一大虚空。日映则明。云来则翳。虚空本无是故。又则云与日。皆即虚空故。二者。信阿弥陀佛。从发愿来。那由他劫内。一切难行难忍种种修习之事。我亦能行。何以故。自忆无始劫中。漂溺三涂。生苦死苦。披毛戴角苦。铁床铜柱苦。一切无益之苦。皆能受之。何况如今菩萨万行。济众生事。岂不能为。三者。信阿弥陀佛。无量智慧。无量神通。及成就无量愿力等事。我亦当得。何以故。如来自性方便。具有如是不思议事。我与如来同一自体。清净性故。四者。信阿弥陀佛。不去不来。我亦不去不来。西方此土。不隔毫端。欲见即见。何以故。一切诸佛。皆以法性为身土故。五者。信阿弥陀佛。修行历劫。直至证果。不移刹那。我今亦不移刹那。位齐诸佛。何以故。时分者是业收。法界海中业不可得故。如是信解。是谓入道初心。信一切诸佛净土之行。
　　二止观行者。如圆觉楞严华严诸方等经。古今学者。广设观门。唯台宗三观。最为直捷。示一心之筌蹄。撮诸法之要领。修行径路。无逾于此。西方宗旨。自有十六正观。然一一观中。具含此三义。故天台诠经。直以三谛。摄彼十六。妙宗钞曰。性中三德体。是诸佛三身。即此三德三身。是我一心三观。若不然者。则观外有佛。境不即心。何名圆宗绝待之观。亦可弥陀三身以为法身。我之三观以为般若。观成见佛即是解脱。举一具三。如新伊字。观佛既尔。观诸依正。理非异涂。广如疏钞。不能具述。至若温陵禅师。则纯以念佛一声。入三观门。言念存三观者。如一声佛。遂了此能念体空所念无相。即念存空观。所念之佛即应身。即心破见思惑也。虽能念体空所念无相。不妨能念分明所念显然。即念存假观。所念之佛即报身。即心破尘沙惑也。正当能念所念空时。即能念所念显然。正当能念所念显时。即是能念所念寂然。空假互存乃念存中观。所念之佛即法身。即心破无明惑也。是又即念佛因。究竟三谛。净彼四土。如拈一微尘变大地作黄金。是谓法界圆融。不可思议观门。
　　三六度行者。起信论曰。菩萨从初正信已来。于第一阿僧祇。将欲满故。于真如法中。深解现前所修离相。知法性体离悭贪故。随顺修行檀波罗蜜。法性无染。离五欲过故。随顺修行戒波罗蜜。法性无苦。离嗔恼故。随顺修行忍波罗蜜。法性无身心相。离懈怠故。随顺修行精进波罗蜜。法性常定。体无乱故。随顺修行禅波罗蜜。法性体明。离无明故。随顺修行般若波罗蜜。故智度论曰。菩萨观一切法毕竟空。不生悭贪心。何以故。毕竟空中。无有悭贪。悭贪根本断故。乃至般若波罗蜜。毕竟空故。常不生痴心。所以者何。佛说一切法。无施无受。非戒非犯。乃至不智不愚故。又云。菩萨虽不见布施。以清净空心布施。作是念。是布施空无所有。众生须故施与。如小儿以土为金银。长者则不见是金银。便随意与竟无所与。其余五法亦复如是。是谓菩萨行于六度修净土者。即无如是差别名相。然亦不越一行。具此六义。一者舍诸杂念。是行于施。又则系佛。不住舍念。是性施故。二者念念中净。是行于戒。又则系佛。不求灭念。是性戒故。三者世念尽弱。是行于忍。又则系佛。非关摧念。是性忍故。四者毕念不退。是行精进。又则一念即是。不著苦行。是性精进故。五者得念三昧。是行于定。又则念念是佛。不贪禅味。是大定故。六者了念佛因。即念而佛。是行于智。又则念本非有。佛本非无。不落断常。是一切种智故。是故念佛一门。能该诸行。何以故。念佛是一心法门。心外无诸行故。然亦不废诸行。若废诸行即是废心故。
　　四悲愿行者。诸佛菩萨。性海无尽。供养无尽。戒施无尽。乃至饶益无尽。如普贤发十大愿。虚空界众生界。无有尽时。而我此愿。亦无有尽。身语意业。无有疲厌。名为愿王。一切诸佛。无不成就如是愿王证涅槃果。故天亲菩萨。净土五念门。以礼拜赞叹作愿观察前四种。为成就入功德门。回向一切烦恼众生。拔世间苦。为成就出功德门。菩萨修五念门。速得阿耨多罗三藐三菩提。难曰。佛及众生。本无所有。如净名经言。菩萨观于众生。如呼声响。如水聚沫。如芭蕉坚。如电久住。如无色界色。如焦谷芽。如得忍菩萨贪恚毁禁。如佛烦恼习。如梦所见已窹。菩萨观众生为若此。是则众生本空。菩萨种种发愿利生。将无眼见空华邪。答曰。智度论中佛说。此中言无佛者。破著佛想。不言取无佛相。是故当知。言无众生者。破众生想。不言取无众生相。如净名言。菩萨作是观已自言。我当为众生。说如斯法。即真实慈。即知。菩萨不取无众生相。又则说是法者。真实利生。真实悲愿。无别度众生事也。又如般若经。菩萨深入大悲。如慈父见子。为无所值物故。死父甚怜之。此儿但为虚诳故死。诸佛亦如是。知诸法空毕竟不可得。而众生不知。众生不知故。于空法中染著。著因缘故。堕大地狱。是故深入大悲。是则诸佛兴慈运悲。正以众生空故。众生诳入生死故。岂有反息悲愿之理。故知。菩萨种种度生者。是深达无众生义。何故。若见有众生故。即有我。慈悲心劣。岂能行如是饶益之行。又先德云。未居究竟位。全是自利门。从十信初心。历十住十行十回向十地。直至等觉佛前普贤。犹是自利利他门者。登妙觉位佛后普贤。方是利他之行。如佛告比丘。功德果报甚深。无有如我知恩分者。我虽复尽其边底。我本以欲心无厌足故得佛。是故今犹不息。虽更无功德可得。我欲心亦不休。当知。行海无边。非丈竿尺木所能探其底裹。如痴儿见人指门前竿云在天半。即计量言从地至天止两竿许。佛法戏论亦复如是。
　　五称法行者。法界海中。无量无边。菩萨行海。亦无量无边。虚空著彩。粉墨徒劳。法界无方。辙迹安用。是故菩萨自性行者。非有非无。非行非不行。唯是称法自在之行。一者菩萨度一切众生。究竟无余涅槃。而众生界不减。如登场傀儡悲笑宛然唯一土泥。空无所有。是称法行。二者菩萨行五无间。而无恼恚。至于地狱。无诸罪垢。至于畜生。无有无明憍慢等过。如淫女离魂逐所欢去。乃至生子而身常在父母前。是称法行。三者菩萨自身入定他身起定。一身入定。多身起定。从有情身入定。从无情身起足。如猛虎起尸跪拜作舞。唯虎所欲而尸本无知。是称法行。四者菩萨于一小众生身中。转大法轮。燃大法炬。震大法雷。魔宫摧毁。大地震动。度无量无边众生。而此小众生。不觉不知。如天帝乐人。逃入一小女子鼻孔。遍索不得。而此女子不觉不知。是称法行。五者菩萨欲久住世。即以念顷。衍作无量无数百千亿那由他劫。欲少住世。即以无量无数百千亿那由他劫。缩为念顷。如小儿看灯中走马。计其多寡首尾。了不可得。是称法行。是故若证如是不思议行者。一念之中。三世诸佛净土。摄入无余。是谓菩萨庄严净土之行。以无思智照之可见。非是情量所能猜度。何以故。以自性超一切量故。

　　西方合论卷之六(终)



　　西方合论卷之七


　　第七往生门

　　夫究竟涅槃。唯除如来。二乘破有执空。假名寂灭。菩萨发真无漏。分破无明。何况劣根浅解。大海一滴。辄逞狂慧。断无后有。以恣情为游戏。以修行为缠缚。自杀杀他。何异酖毒。如佛在时。有一比丘。得四禅生增上慢。谓得阿罗汉。不复求进。命欲尽时。见有四禅中阴相来。便生邪见。谓无涅槃。佛为欺我。恶邪生。故失四禅中阴。便见阿鼻泥犁中阴相。命终即生阿鼻地狱。此等犹是坐禅持戒。一念妄证。遂沉黑狱。而今禅人得少为足。荡心逸轨。其恶报又不知当如何也。古人云。不生净土。何土可生。三祇途远。入余门者。多有退堕。是以古今圣流。皆主张此一门。今略示六种。以定指南。
　　一菩萨生人中者
　　二菩萨生兜率天者
　　三菩萨生长寿天者
　　四菩萨生界外者
　　五菩萨初发心时生如来家者
　　六菩萨三祇行满生十方世界利益一切众生者。
　　一菩萨生人中者。如般若经云。有菩萨人中命终。还生人中者。除阿毗跋致。是菩萨根钝。不能疾与般若波罗蜜相应。诸陀罗尼门三昧门。不能疾现在前。夫人中火宅。百苦相缠。唯大菩萨。处之则无染累。如鹅入水水不令湿。若诸小菩萨。非深种善根。尺进丈退。何由得诸三昧。如舍利弗千六十劫行菩萨道。欲渡布施河时。有乞人来乞其眼。舍利弗出一眼与之。乞者得眼。于舍利弗前嗅之。唾而弃地。又以脚踏。舍利弗思惟言。如此弊人等。难可度也。不如自调早脱生死。思惟是已。于菩萨道退回小乘。又如飞行仙人。以王夫人手触。神通顿失。迦文往因。以欢喜丸媚药。[目*匿]就淫女。贤圣犹尔。何况初心。岂若一念阿弥。三昧疾现。寄质莲邦。永离贪欲者哉。论曰。菩萨以不见现在佛故心钝。即知。菩萨常当近佛。以近佛根利。疾得般若故。
　　二菩萨生兜率天者。为一生补处菩萨。皆生兜率。菩萨欲随下生者。亦生彼处。十疑论曰。兜率天宫。是欲界退位者多。又有女人。长诸天爱欲。天女微妙诸天耽玩。自不能舍。不如阿弥净土。纯一大乘清净良伴。烦恼恶业。毕竟不起。遂致无生之位。如师子觉菩萨生彼。为受天乐。从去已来。总不见弥勒。诸小菩萨。尚著五欲。何况凡夫。又弥勒上生经。得入正定。方始得生。更无方便接引之义。是则兜率内院。尚不求生。何况欲界诸天妙欲之薮。岂有需饮而入焦石之乡。避溺而沈大海之底者哉。
　　三菩萨生长寿等天者。智度论曰。菩萨无方便入初禅。乃至行六波罗蜜。无方便者入初禅时。不念众生。住时起时。不念众生。但著禅味。不能与初禅和合。行般若波罗蜜。是菩萨慈悲心薄故。功德薄少为初禅果报所牵。生长寿天。长寿天者。非有想非无想处。寿八万大劫。或有人言。一切无色定。通名长寿天。以无形不可化故。不任得道。常是凡夫处故。或说。无想天名为长寿。亦不任得道故。或说。从初禅至第四禅。除净居天。皆名长寿。以著味邪见。善心难生故。如经中说。佛问比丘。甲头土多。地上土多。诸比丘言。地上甚多。不可为喻。佛言。天上命终。还生人中者。如甲头土。堕地狱者。如地土。何以故。以本发阿耨多罗三藐三菩提心。或于禅中。集诸福德。方得还生人中。闻佛法故。若是最初发心。求生净土。即常得闻法直。至不退。岂有如是等过。
　　四菩萨生三界外者。有二种。一二乘三种菩萨。折伏现行烦恼。舍分段而生界外。悲智狭劣。于严土利他。不生喜乐。为如来所呵。若不回心行六度等行。毕竟不入大乘智海。二法身菩萨。如般若经。佛告舍利弗。有菩萨摩诃萨。得六神通。不生欲界色界无色界。从一佛国。至一佛国。供养恭敬。尊重赞叹诸佛。舍利弗。有菩萨摩诃萨。游戏神通。从一佛国。至一佛国。所至到处。无有声闻辟支。乃至无二乘之名。舍利弗。有菩萨摩诃萨。所至到处。其寿无量。释曰。菩萨有二种。一者生身菩萨。二者法身菩萨。法身菩萨。断结使得六神通。生身菩萨。不断结使。或离欲得五神通。得六神通者。不生三界。所至世界。皆一乘清净。寿无量阿僧祇劫。菩萨生彼。为乐集诸佛功德故。当知。菩萨具六神通。方得生彼。甚为希有。凡夫往生者。以佛力故。又则念力不可思议。以念念中具六神通故。
　　五菩萨初发心时。生如来家者。为上上根人。顿示本智。初心创发。十住位上。即与佛同。如华严经。有一髅菩萨。经百千亿那由他劫。行六波罗蜜。不生佛家。犹是假名菩萨。以虽见佛性。未彰智业。长者决疑论云。初发心住。明以从禅定。显得根本空智慧门。无明始谢。智慧始明。初生如来智慧之家。名住佛所住故。得忆念一切诸佛境界。智慧光明。普门法门。以此见道。无古今中边等见。经历五位。炼磨习气。增长慈悲。名为修道故。言初发心时。便成正觉方可修道。如善财南行。求诸胜友。皆云我已先发阿耨多罗三藐三菩提心。云何学菩萨行。修菩萨道。不云增长佛道。为根本智以定显得无作无修。但学菩萨行根本智。自明自显。若不得正觉之体。诸行并是无常。皆是人天有生死业报也。又云。经此现生一生。发心相应。时得以正智。于分段身。观行心成。兼修善业。来生入变易身。以今生分段之身。是过去作业今身。以智修观行业。来生得神通变化生也。如十善业。尚生天上。得业报神通。如龙大力鬼。尚以无明恶业。犹有神通。何况道眼开敷。慈善根力。使智神用一生作意。而于来世。不获大用神通者也。宗镜录曰。初心成佛者。非谓不具诸功德。如经说普庄严童子。一生得闻善熏习。二生成其解行。三生得入果海。同一缘起。而此三生。只在一念。犹如远行到在初步。然此初步之到。非谓无于后步。明此童子得入果海。非不久植善根。问。既久修始得。云何言一念得耶。答言久修善根者。即在三乘教摄。从三乘入一乘。即是一念始修足。故经云。初发心时。便成正觉。譬众川入海。才入一滴。即称周大海。无始无终。若余百川水之极深。不及入大海之一滴。即同三乘中修多劫。不及一乘之一念。又此时劫不定。或一念即无量劫。如十玄门时处无碍。又大乘明一念成佛有二。一者会缘以入实性。无多少故。明一念成佛。二者行行才满。取最后念。名为一念成佛。如人远行以后步为到若一乘明一念成佛者。如大乘取后一念成佛。即入一乘。以后即初。初念即是成。何故。以因果相即。同时相应故。然一念成者。即与佛同位。未具究竟。故复有浅深之殊。如人始出门。及以久游行他土。虽同在空中。而远近有别。是故十信十住等五位。各各言成佛。而复辨其浅深。此中须善思之。若二大士言。即知。禅门悟达之士。不得废一切行。销磨无始结习也。夫居此浊恶。进一退万。若不近佛。垢腻交集。行何由成。如善财初发心悟道时。德云比丘。教以忆念一切诸佛法门。及入弥勒阁后。普贤菩萨。为发十大愿王。导生极乐。此是一切如来入道榜样。华严所说一真法界门。不同余教。有权有实。是经不信。即真阐提。虽使释迦赞叹。普贤劝进。弥勒作证。亦末如之何也已矣。
　　六菩萨三祇行满。生十方世界。利益一切众生者。菩萨功德成满。自然有不思议业。能现十方利益众生。起信论曰证发心菩萨。于一念顷。能至十方无余世界。供养诸佛。请转法轮。唯为开导利益众生。不依文字。或示超地。速成正觉。为怯弱众生故。或说我于无量阿僧祇。当成佛道。为怠慢众生故。而实菩萨种性根等。发心则等。所证亦等。无有超过之法。以一切菩萨。皆经三阿僧祇劫故。如智度论言。释迦世尊。从过去释迦文佛。至尸弃佛。为初阿僧祇。从尸弃佛。至然灯佛授记时。为二阿僧祇。从然灯佛。至毗婆尸佛。为三阿僧祇。婆沙论。叙三阿僧祇劫。修六度行。百劫种相好因。然后获五分法身。唯识谓。地前历一僧祇。初地满二僧祇。八地至等觉。是三僧祇。然后获究竟法身。难曰。长者合论。皆云。不离一念。历阿僧祇。何得执定永劫。乘第一义。答曰。长者但言三祇本空。时体不可得。非是无时。如人眼耳鼻舌身现在。说六根本无。不是废却六根言无也。譬如小儿见水中月。心生爱著。欲取而不可得。智者教言是可眼见。不可手捉。但破可取。不破可见。诸佛菩萨三世行业亦然。虽一切不可得。而非是无行。且如龙树马鸣二大菩萨。皆是禅门传衣之祖。岂肯自诳诳他。误赚后来。当知。生死事大。非是一知半行。所能唾出。智度论曰。有菩萨利根心坚。未发心前。久来集诸无量福德智慧。是人遇佛。闻是大乘法。发阿耨多罗三藐三菩提心。即时行六波罗蜜。入菩萨位。得阿鞞跋致地。所以者何。先集无量福德。利根心坚。从佛闻法故。譬如远行。或有乘羊而去。或有乘马而去。或有神通去者。乘羊者久久乃到。乘马者差速。乘神通者发意顷便到。如是不得言发意闻。云何得到神通相尔。不应生疑。菩萨亦如是。发阿耨多罗三藐三菩提时。即入菩萨位。有菩萨初发意。初虽心好。后杂诸恶。时时生念。我求佛道。以诸功德。回向阿耨多罗三藐三菩提。是人久久无量阿僧祇劫。或至或不至。先世福德因缘薄。而复钝根。心不坚固。如乘羊者。有人前世少有福德利根。发心渐渐行六波罗蜜。若三若十。若百阿僧祇劫。得阿耨多罗三藐三菩提。如乘马者必有所到。第三乘神通者。如上说。是知。渐修顿证。各各不同。菩萨欲取佛位。无骤至者。故先德云。虽齐佛觉。未逮极果非为究竟。是故悟达之士。决当求生净土。如法修行。免致退堕。俟忍力坚固。入世利生。方为究竟佛果故。

　　西方合论卷之七(终)



　　西方合论卷之八


　　第八见网门

　　夫一切迷情。依诸见起。履之则为稠林。溺之则为热海。如蚕作茧。即住处为受缚之因。似蛾赴灯。依光明作丧生之本。故先达云。行起解绝。所以将趋圣室。先入普贤之门。欲修正因。首割邪见之网。今约诸家负堕。略分十则。无法可舍。是见必诃。抛家荡子。惯怜羁旅之人。落第寒生。备识穷途之苦。幸顺佛言。莫依魔教。
　　一断灭堕　二怯劣堕　三随语堕
　　四狂恣堕　五支离堕　六痴空堕
　　七随缘堕　八唯心堕　九顿悟堕
　　十圆实堕
　　一断灭堕者。有二种一。诸儒生。滞现在身。疑未来断灭。二新发意学人。执空相。疑一切断灭。此等尚不信有生。云何信往生及净土等事。今为略释。一释儒生等者。楞严经。佛告波斯匿王。汝今自伤发白面皱。其面必定皱于童年。则汝今时。观此恒河。与昔童时。观河之见。有童耄不。王言不也。佛言大王。汝面虽皱。而此见精。性未曾皱。皱者为变。不皱非变。变者受灭。彼不变者。元无生灭。云何于中。受汝生死。而言此身。死后全灭。智度论问曰。人死归灭。灭有三种。一者火烧为灰。二者虫食为粪。三者终归于土。今但见其灭。不见更有出者。受于后身。以不见故。则知。为无。答曰。若谓身灭便无者。云何有众生先世所习忧喜怖畏等。如小儿生时。或啼或笑。先习忧喜。故今无人教。而忧喜续生。又如犊子生知趣乳。猪羊之属。其生未几。便知有牝牡之合。子同父母。好丑贫富聪明闇钝。各各不同。若无先世因缘者。不应有异。如是等种种因缘。知有后世。又汝先言。不见别有去者。人身中非独眼根能见。身中六情。各有所知。有法可闻可嗅可味可触可知。者可闻法尚不可见。何况可知者。有生有死。法亦可见。亦可知。汝肉眼故不见。天眼者了了能见。如见人从一房出入一房。舍此身至后身。亦如是。若肉眼能见者。何用求天眼。若尔者。天眼肉眼愚圣无异。汝以畜生同见。何能见后世可知者。如人死生虽无来去者。而烦恼不尽。故于身情意相续。更生身情意。身情意造业。亦不至后世。而从是因缘。更生受后世果报。譬如乳中著毒。乳变为酪。酪变为酥。乳非酪酥。酪酥非乳。乳酪虽变。而皆有毒。此身亦如是。今世五众因缘故。更生后世。五众行业相续不异故。而受果报。又如冬木虽未有华叶果实。得时节会。则次第而出。于是因缘故。知有死生。复次现世有知宿命者。如人梦行疲极。睡卧觉已。忆所经由。又一切圣人。内外经书。皆说后世。复次现世不善法。动发过重。生嗔恚嫉妒疑悔。内恼故。身则枯悴颜色不悦。恶不善法。受害如是。何况起身业口业。若生善法。净信业因缘。心清净。得如实智慧。心则欢悦。身得轻软。颜色和悦。以有苦乐因缘故。有善不善。今定有善不善故。当知必有后世。但众生肉眼不见。智慧薄故。而生邪疑。虽修福事。所作浅薄。譬如药师。为王疗病。王密为起宅。而药师不知。既归见之。乃悔不加意尽力治王。复次圣人说今现在事。实可信故。说后世事。亦皆可信。如人夜行险道。导师授手。知可信故。则便随逐。比智及圣人语。可知定有后世。汝以肉眼重罪。比智薄故。又无天眼。既自无智。又不信圣语。云何得知身后。如宣圣言费隐。则言鬼神德盛。明明说道。武周达孝。唯在识鬼神之情状。事死如事生处。而考亭先生。曲为解说。归之二气。何其敢于诬先圣。疑后来耶。且稗官野史不足论。如彭生为豕。伯有为厉。刘聪为遮须国王。蒋济之子乞官于泰山令。则正史也。玄鸟生商。帝武肇周。则正经也。雀化蛤。田鼠化鴽。鹰化鸠。则正令也。一微尘识。所知几何。拟欲蛙嫌海量萤掩日光。侮圣亵天。当得何罪。又谈者恒言。非人所经历。及道理不可信者。即不足凭。如日月度数。及五星往来。非人所得经历也。天不来此。人亦不往彼。何以推测皆验。又天何为高。地何为卑。风何为起。云何为行。春何为生。秋何为杀。此有何道理可凭。胎中之根。无知而转。字母之乳。无因而出。此有何道理可凭。微而至于一毛一尘。一草一木。若有毫头许道理可凭。幸为指出。不过常见故。则常之。此常见者。亦复无理。是故不应以不见故而疑往生。二释学道执空相者。论曰。学人闻说空。于生死业因缘中生疑。若一切法毕竟空。无来无去。无出无入。云何死而有生。现在眼见法。尚不应有。何况死后。复生余处。不知佛法中诸法毕竟空。而亦不断灭。生死虽相续。亦不是常。无量阿僧祇劫。业因缘虽过去。亦能生果报而不灭。是为微妙难知。若诸法都空。佛不应说往生。何有智者前后相违。若生死相实有。云何言诸法毕竟空。但为除诸法中爱著邪见颠倒故。说毕竟空。不为破后身。又为遮罪业因缘故。说种种往生。佛法不著有。不著无有。无亦不著。非有无亦不著。不著亦不著。如是人则不容难。如以刀斫空则无所伤。是为毕竟空相。毕竟空不遮生死业因缘。是故说往生。此疑甚浅。少有知者。皆能断之。以世间人作此见最多故。首破之。为是求往生者之第一障难故。
　　二怯劣堕者。一疑结习浓厚。二疑念力轻微。三疑万亿刹远。一疑结习浓厚者。凡夫但知业力。不知业性空故。所以若众生业性实者。尽虚空界。亦无容受处。如黑云障空风至则灭。若云实者。吹亦不去。虚空喻性。黑云喻业。念佛喻风。又则业性。即是法性。力用至大。以结使故。神力不现。如乌刍瑟摩。闻空王佛。说多淫人。成猛火聚。却后遍观四支百骸。诸冷暖气。神光内凝。化多淫心。成智慧火。夫同一热恼。方其淫。成大火聚。及其离。成大宝焰。若淫性实者。云何是中而得三昧。是故迷成。则处胎狱。念成即入莲胞。以胎性即是化性。非从外来。如浊水中清。非外来故。二疑念力轻微者。众生愚昧。信有形之行业大。不信无形之念力尤大。何故。念力是行业根。一切事业。非念不成。如人造罪。无心造者。重得轻报。有心造者反是。以念力重故。如人无记时。流俗鄙事。耳提面嘱。亦复不记。若心在者。种种难记之事。一入耳根。终身忆持不忘。以念力坚固。苏子瞻曰。佛以大圆觉。充满十方界。我以颠倒想。出没生死中。云何以一念。得往生净土。我造无始业。本从一念生。既从一念生。还从一念灭。生灭灭尽处。则我与佛同。如投水海中。如风中鼓橐。虽有大圣智。亦不能分别。净土决云。人之念头。所系最急。如水之必赴海。如火之必炎上。如利刃之必伤。如毒药之必杀。无空过者。念佛之念亦复如是。如淫男子淫念坚故。化为猛焰延烧神庙。又如月光童子观想水故。弟子窥屋唯见清水。又如僧清辩与外道论议。外道坚执己见忽化为石。清辩犹书目于石上。明日往视之。亦有答辞。久之忽自破碎。而吼声于空中。是等皆以念力坚猛。无因变化。云何念佛。而佛不现。当知。念力是一切法中之王。如摩诃那伽大力勇士。怒时额上必生疮。疮若未合。遍阎浮提人无敌者故。三疑亿万刹远者。凡夫执定十万亿刹。意谓快马疾帆日不千里。云何刹那。得生彼处。不思国土远近者。从分段身计度生。从肉眼生。此往生者。为是分段身耶。为是周遍含容之心耶。若分段身者。身是顽质。云何得生。若心生者。心周沙界。净土原在心中。焉有往来。如人在长安思乡。或闽或滇。随念即至。岂有程途。又如人梦时。身虽在床。而心意识。遍至他方。无功居士曰。极乐去此十万亿刹。凡夫命终顷刻即至者。盖自心本妙耳。故楞严云。汝犹未明。一切浮尘。诸幻化相。当处出生。随处灭尽。因缘和合。虚妄有生。因缘别离。虚妄名灭。以此推之。当命终时。染浊缘离。故娑婆当处幻灭。清净缘合故。极乐当处幻生。此灭彼生间不容发。亦何顷刻之可论。往余乡有人。能致乩仙。乩仙者即其兄也。后赴选京师。余兄等有所卜。其人虞地。远不能赴不得已书符宣词。少顷即至。此等是业系。尚如是速疾。何况不思议念力。仗阿弥陀本愿功德。顺水张帆。有何障难。是故念佛之人。应当遣此三疑。若不遣者。是真结习浓厚。是真念力轻微。是真十万程远。如人欲出门而自局其籥。是自不欲出。非无门过。
　　三随语堕者。六祖言。东方人造罪。念佛求生西方。西方人造罪。念佛求生何国。庞居士云。事上说佛国。此去十万里。大海渺无边。动即黑风起。因此一辈无知。传虚接响。谓净土不足修。自障障他。深可怜悯。夫论宗门提唱。尚不言有佛。何况佛国。为欲破相明心。是非俱刬。如吹毛利刃。执则伤手。金刚栗棘。岂是家常茶饭。且宗门中。此等语句甚多。若一一执之。释迦老子出世。将真以饲云门狗子乎。又古德云。如何是佛。干屎橛。果尔则凡见粪车粪檐溷厕。应当一一礼拜供养。弥陀疏钞曰。西方去此十万亿土。坛经言十万八千者。是错以五天竺等为极乐也。此语近是。为六祖未阅大藏。闻人说西方。即以为五天竺者有之。教中分明言。极乐国三毒不生。得不退转。今言西方造罪。求生何土。此亦一证也。然宗门中。此等一期之语最多。亦不足辩。噫学人果能顿悟顿修。解行相应。如六祖投金汉水游戏生死中。如庞老虽不求生。亦何害于生哉。
　　四狂恣堕者。有等魔民。专逞狂慧。不肯持戒修行。妄引经中相似语言。如烦恼即菩提淫怒痴即梵行之类。随语生解。随解发毒。果如彼说。迦文悟道。应亲宝女。阿难淫舍。何须提[將/女]。六祖初随猎人。尚未受戒。何苦但食肉边菜也。经云。尚无不杀不盗不淫。何况更有杀盗淫事。岂有闻人呵沉水香。便谓应住坑厕者也。昔五天有僧达磨达者。有辩慧。师事师子尊者。尊者知其悟解。对众称之。至传法嗣祖。则以授婆舍斯多。磨达心恨之曰。尊者盖知我之深。何故嗣位不以见授。一日独行度水。有女子浣。露其足。磨达念曰。此胫白晢乃尔。尊者忽在旁曰。今日之心。可授祖位乎。磨达于是摄念。礼足求哀。即一淫戒。余行可例。般若经曰。罪不罪不可得故。应具足尸罗波罗蜜。释云。罪不罪不可得者。非为邪见粗心。言不可得。菩萨深入诸法相。行空三昧。慧眼观故。罪不可得。罪无故不罪亦不可得。若人贪著无罪。见破戒罪人。则轻慢。见持戒善人。则爱敬。如是持戒。是名起罪因缘。不名具足。故知。住戒即破。何况弃毁。戒执亦戒。始名持戒诸大经言。梵行不可得等。皆即此义。永明曰。带习尚被境牵。现行岂逃缘缚。犹醉象无钩。痴猿得树。奔波乍拥。生鸟被笼。是故菩萨。禀戒为师。常怀大惧。又曰。末代宗门中。学大乘人。多轻戒律。所以大涅槃经。扶律谈常。则乘戒俱急。故号此经。为续常住命之重宝。何以故。若无此教。但取口解脱。全不修行。则乘戒俱失。故乘谓。悟第一义。戒谓止一切黑业。祖师于此。分四料简。一戒急乘缓。以戒急故。生人天中。如箭射空。力尽还坠。以乘缓故。虽闻大法。如聋若哑。二乘急戒缓。以戒缓故。生恶趣中。以乘急故。常闻大法。如华严会上。八部鬼神是也。三乘戒俱急。则生人天中。而常闻大法。四乘戒俱缓。则堕三恶道。而永不闻法。是故乘戒二法。如车二轮。废一不可得。故龙树曰。破戒之人。如清凉地而有毒蛇。不中澡浴。其家如冢。人所不到失诸功德。譬如枯树。如田被雹。不可依仰。如大病人人不欲近譬如吐食。不可更啖。菩萨如是苦口呵责。曾许人破戒不是。故千日学解。不如一日持戒。何得贪悟道之虚名。受泥犁之实祸欺己诳人。枉遭王难。夫狂吠之人。无所不破。今独言戒者。以邪见恶火。首烧戒宝故。又则戒是净业之基。一切白法由戒生故。
　　五支离堕者。多有法师。涉猎教典。记注章句。执法身之假名。析名相之分齐。东缉西补。竟月穷年。弄比卢之画面。坐法界之排场。贡高我慢。得少为足。闻人念佛则曰。此小乘中摄。妄想之一法。或云。教海义深。尔辈钝根。念此亦可。或云。此三藏中。为其藏摄。或云。此属何教。似坊上小儿斗曲以多为胜。各争己见。无实行履。如长爪梵志以论议力。摧伏诸师。搪揬蹴蹋。无能制者。后至佛所。作是念。一切论可破。一切执可转。是中何者。是诸法实相。何者是第一义。何者性。何者相。不颠倒。作是思惟已。白佛言。瞿昙。我一切法不受。佛问梵志。尔一切法不受。是见受不。梵志答言。瞿昙。一切法不受。是见亦不受。佛语梵志。汝不受一切法。是见亦不受。则无所受。与众人无异。何用贡高。而生憍慢。如是梵志不得答。自是服膺。是故当知。饥儿过屠门。大嚼止益馋心。无救枵腹。昔在江南。有一灵俐座主。为余辨析惟识。及示所得教中奥义。于诸名流注疏。多肆评驳。余问曰。是可。敌得生死不。僧傲然曰。有何生死可敌。余曰。是即是。但恐阎罗殿前。无译字生。不会座主语言三昧也。此虽一时戏笑。亦大中讲席之病。奉劝少年开士。长篇短章。牵藤引蔓。口诵心忆。脑昏眼眯。究其效验。不过上几回座。讲几期经受几个瞎汉礼拜。若无真实功行。唯添业债。何若一声阿弥。直登不退事一功百。如昙谟。最讲涅槃华严。领众千人。为阎罗所呵云。讲经者心怀彼我。以骄凌物。比丘中第一粗行。即押付司。可为明戒。然有义解高流。因参教典。悟此西方不思议大事。以此自利利他转益未来。燃长夜炬。功德无量。又何必惩噎废食。见蹶停骖哉。
　　六痴空堕者。学道之人。稍窥法空。闻人念佛。即曰。法离名字。若狥假名。转益虚妄。何故。文言尚空。何况名号。答。法句经曰。佛告宝明菩萨。汝且观是诸佛名字。若是有说食与人。应得充饥。若名字无者。定光如来。不授我记及于汝名。如无授者。我不应得佛。当知。名字其已久如。以我如故。备显诸法。名字性空。不在有无华严经曰。譬如诸法。不分别自性。不分别音声。而自性不舍。名字不灭。群疑论曰。若言名字无用。不能诠诸法体。亦应唤水火来。故知。筌蹄不空。鱼兔斯得。称斯弘名。生实净土。何得言虚。天台智者曰。世间有空行人。执其痴空。不与修多罗合。闻此观心。而作难言。观心是法身等。应触处平等。何故。经像生敬。纸木生慢。敬慢异故。则非平等。非平等故。法身义不成。答。我以凡夫位中。观如是相耳。为欲开显此实相。恭敬经像。令慧不缚。使无量人。崇善去恶。令方便不缚。岂与汝同耶。上都仪曰。夫归命三宝者。要指方立相。住心取境。不明无相离念也。佛悬知凡夫系心。尚乃不得。况离相耶。如无术通人。居空造舍也。法华经曰。汝证一切智。十力等佛法。具三十二相。乃是真实灭。南泉大师曰微妙净法身。具相三十二。只是不许分剂心量。若无如是心。一切行处。乃至弹指合掌。皆是正因。百丈和尚曰。行道礼拜。慈悲喜舍。沙门本事。宛然依佛敕。只是不许执著。净土指归曰。圆顿行人。语默动静。皆遵圣教。尽合佛心。若以念佛生心动念成妄想者。则息心无念。亦成妄想。首楞严经云。纵灭一切见闻觉知。内守幽间。犹为法尘分别影事。若以念佛。著有为患。则执空之人。其患尤甚。永嘉云。豁达空拨因果。[漭-廾+卉][漭-廾+卉]荡荡招殃祸。若以外求他佛为未达。则内执己心。不达尤甚。长沙云。学道之人。不识真。只为从来认识神。无量劫来生死本。痴人唤作本来人。若以别求净土。为遍见。则执目前。为净土者。其失尤甚。楞严经说。落魔道者。都指现前。即为佛国。无别净居。及金色相。口中好言眼耳鼻舌。皆为净土。男女二根。即是菩提。弟子与师。俱陷王难。迷惑无知。堕无间狱。若以执有修证。为权说者。执无修证。堕落外道。其祸尤甚。楞严经曰。若彼定中。诸善男子。见色阴消。受阴明白。自谓已足。则有一分大我慢魔。入其心腑。谓三祇劫。一念能越。心中尚轻十方如来。何况下位声闻缘觉。不礼塔庙。摧毁经像。谓檀越言。此是金铜。是土木。经是树叶。或是叠华。肉身真常。不自恭敬。却崇土木。实为颠倒。疑误众生。入无间狱。是故当知。执空破相。皆是魔属。智度论曰。譬如田舍人。初不识盐。见人以盐著种种肉菜中而食。问言。何以故尔。语言此盐能令诸物味美故。其人便念此盐。能令诸物味美。自味必多。便空钞盐。满口食之。咸苦伤口。而问言。汝何以言盐能作美。人言痴人。此当筹量多少。和之令美。云何纯食。无智人闻空解脱门。断诸善根。亦复如是。思之思之。任尔一切空生死空。争柰阎罗大王。空不得何。
　　七随缘堕者。谓。古人云。随缘消旧业。任运著衣裳。但顺天真。万行自圆。举足下足。谁非净业。何用种种作为。答。先德问曰。即心是佛。何假修行。答。只为是故。所以修行。如铁无金。虽经锻炼。不成金用。贤首国师曰。今佛之三身。十波罗蜜。乃至菩萨利他等行。并依自法。融转而行。由众生心中有真如。体大相大用大。今日修行。引出法报身等。由众生心中有真如法性自无悭贪。今日修行。顺法性无悭。引出檀波罗蜜等。涅槃经。佛告师子吼菩萨。一切众生。皆有念心慧心。发心勤精进心。信心定心。如是等法。虽念念灭。犹故相似相续不断故。名修道。乃至如灯虽念念灭。而有光明。除破暗冥。如众生食。虽念念灭。亦能令饥者。而得饱满。譬如上药。虽念念灭。亦能愈病。日月光明。虽念念灭。亦能增长草木树林。宝积经曰。若无正修者。猫兔等亦应成佛。牛头融大师曰。若言修生。则造作非真。若言本有。则万行虚设。长者论曰。若一概皆平。则无心修道。应须策修。以至无修。慈愍三藏录曰。若言世尊。说诸有为定如空华。如何敕诸弟子。勤修六度。万行妙因。当证菩提。涅槃之果。岂有智者赞乾闼婆城。坚实高妙。复劝诸人。以兔角为梯。而可登陟乎。由此理故。虽有漏修习。是实是正。如达摩对梁武之言。为彼贪著有为。因病发药。何得以一期之语废佛道业。且诸经中所谓。不住相戒施等者。谓有而不住耳。有而不住故。作而无作。今以本无为不住。如下里乞儿。向人言。吾不以富贵骄人。岂非梦语。又复执言无作者。将须槁心枯体。如铸金像等耶。抑犹酬酢应对。如常人耶。若酬酢应对者。应非无作。若言不乖无作者。观佛礼念。本自天真。岂应独乖。二义不成。即大妄语。是故当知。随缘任运。非是无作。若无作是随缘者。蚓壤蛙泥。亦是随缘。何不成佛。错认祖机。执砾为玉。与市井儿。所宗之无为教。何以异哉。
　　八唯心堕者。谓自性净土。即俗恒真。七宝瓦砾。一道平等。但净自心。何须分别。答。汝言心净土净不须分别者。引汝入厕室中。能久住不。入死尸场。秽气熏灼。不掩鼻不。与疥癞脓血之人。能同应器及床褥不。若不能者。此相即是厌五浊相。若居住尚须净室。同游尚宜净侣者。此相即是忻净土相。忻厌炽然。何谓平等。纵汝难忍能忍。如上所说。种种浊秽。不求远离。则诸蜣螂鸦犬。亦能亲近。此种种物。岂皆得道。脱汝净秽俱离。依然取舍。于唯心义。亦不相应。是故当知。诸佛以唯心故。忻厌出生。以唯心故。说名平等。以唯心故。庄严佛土。若不唯心。岂能随念。若非平等。凡夫无分。秽尚不舍。何独舍净。舍既是心。取亦何乖。皆由不了佛旨。致斯妄执。但识惟心。疑义斯遣。
　　九顿悟堕者。今世禅人。皆云一超直入。不落功勋。尚不求作佛。何况往生。答言。不求作佛者。舍身之后。将灰断永灭耶。抑尚受后有耶。若受后有者。为生净土耶。为生三界耶。若居三界。即不如净土。若净土者。即同往生。又先德曰。夫善知识者。虽明见佛性。与佛同等。若论其功。未齐诸圣。须从今日。步步资重。又云。未悟而修。非真修也。唯此顿悟渐修。既合佛乘。不违圆旨。如顿悟顿修。亦是多生渐修。今生顿熟。此在当人时中自验。若所言如行。所行如言。量穷法界之边。心合虚空之理。八风不动。三受寂然。种现双销。根随俱尽。譬诸无病。不应服药。如或现行。未断烦恼。习气又浓。寓目生情。触尘成滞。虽了无生之义。其力未充。不可执云我已悟了。烦恼性空。若起心修。却为颠倒。然则烦恼性虽空。能令受业。业果无性。亦作苦因。苦痛虽虚。只么难忍。如遭重病。病亦全空。何求医人。遍服药饵。祖师云。将虚空之心。合虚空之理。亦无虚空之量。始得报不相酬。汾阳无业禅师云。如今天下。解禅解道。如河沙数。说佛说心。有百千万亿。纤尘不尽。未免轮回。丝念不忘。尽从沦坠。如斯之类。尚不能自识业果。妄言自利利他。自谓上流。并他先德。但言触目无非佛事。举足尽是道场。原其所习。不如一个五戒十善凡夫。观其发言。嫌他二乘十地菩萨。且醍醐上味。为世所珍。遇斯等人。翻成毒药。假使才并马鸣。解齐龙树。只是一生两生。不失人身。临命终时。一毫圣凡情量不尽。纤尘思念未忘随念受生。轻重五阴。向驴胎马腹裹托质。镬汤炉炭裹烧煮。从前记持忆想见解。一时失却。依旧再为蝼蚁。从头又作蚊虻。虽是义因。而招恶果。圆悟和尚曰。生死之际。处之良不易。唯大达超证之士。一径截断则无难。然此虽由自己根力。亦假方便。于常时此小境界。转得行。打得彻。践履将去。养得纯熟。到缘谢之时。自然无性畏。是故古德坐脱立亡。行化倒蜕。能得勇健。皆是平昔淘汰得净。香林四十年。得成一片。涌泉四十年。尚有走作。石霜劝人。休去歇去。古庙香炉去。永嘉云。体即无生。了本无速。盖竞竞业业。念兹在兹。方得无碍自在既舍生之后。得意生身。随自意趣。后报悉以理遣。不由业牵。所谓透脱生死者耶。当知诸大师。密密履践。只是图个生死好处。路虽不同。期于终净一也。往有狂僧。自负见地。余问之曰。汝信得出家不。信得身在长安不。僧愕然曰。恶得不信。余曰。汝梦中。或梦未出家时。见父母兄弟时。或为稚子嬉戏时。是时知身在客不。僧曰不知。余曰。论汝信得出家及与行脚。可是极明极彻。汝见道明白。当不过此。然才到枕上。返僧为俗。易客为家。己自不知。何况生死长夜。靠汝此子见地。焉能保其不颠倒也。时僧悚然。
　　十圆寔堕者。谓华藏世界。一刹一尘。具含无量国土。本无净秽。焉有往来。故长者言。西方净土。是权非寔以情存取舍。非法界如如之体故。答若约真论。则华藏世界。亦是权立。何独西方。如论中。言理智无边。名之为普。知随根益。称之曰贤。是普贤菩萨。亦权也。文殊师利。是自心善简择妙慧。觉首目首等菩萨。是随信心中。理智现前。是文殊菩萨等亦权也。又如此方圣贤尼父颜渊等。论中皆云。此是表法本无是人。是一切贤圣皆权也。今试定量。文殊普贤。及与此方贤圣。权耶实耶。若言权。则现有其人。及诸遗言往行。若言实则是长者。诳凡灭圣。犯大妄语。于此辩得。西方亦入刹尘。刹尘亦含西方。岂有权实。又若论中云。莲华藏体。是法身随行。无依住智体之所报得。宫殿。总大悲含育之所报得。楼阁。即是智照观根顺悲济物之所报得。其地金刚平等。自性法身之所报得。摩尼庄严。法身戒体随行报得。金刚轮围山。大悲戒防护之业之所报得。众华。庄严万行利生开敷之所报得。宝树。建行利生覆荫含识之所报得。但业不相应者。同住居而不见。犹如灵神及诸鬼趣。与人同处。人不能见。若尔。则所谓华藏世界者。与汝所见之刹尘。同耶异耶。若云同者。目连鹙子。视听尚隔。若云异者。何名一真。又如僧灵干。志奉华严。作华严观及弥勒天宫观。至于疾甚。目睛上视。若有所见。童真问之。答曰。向见童子引至兜率天宫。而天乐非久。终堕轮回。莲花藏是所图也。言终气绝。须臾复苏。真问何所见。干曰。见大水遍满。花如车轮。而坐其上。所愿足矣。言终而逝。故清凉国师云。观行则天童。迎而大水弥漫。此与西方往生。为同为别。是故当知。漏卮勺海。萤火焚山。徒益疲劳。诸有智者。不应如是分别。
　　(谓娑婆在华藏十三层者。乃凡人之报土。非佛之净土也。长者所论之华藏。与灵干所生之华藏。皆是佛之报土。凡人所同住。而不见者也)。

　　西方合论卷之八(终)



　　西方合论卷之九


　　第九修持门

　　夫积劫情尘。多生爱海。似蚀剑之苔花。若吞珠之泥绣。无砺不吐。去垢方明。欲得心净。除非秽灭。悟者常须觉观。迷人勤加折伏。其或爱锁贪枷。亦当恸年惜月。孔子曰。困而不学。民斯为下。今欲一生超僧祇之果。十念摄亿万之程。岂是粗见浮思。结心尘口。所能超越。不拚一忍。空累多生。如法而修。免堕魔罥。
　　一净悟门　二净信门　三净观门
　　四净念门　五净忏门　六净愿门
　　七净戒门　八净处门　九净侣门
　　十不定净门
　　一净悟者。行者欲生实净土。当真实参究。如法了悟。何故。悟是迷涂导师。如人入暗。当燃灯炬。悟是净国图引。如人行远。当识邮程。悟是诸行领首。如人冲坚当随将帅。一者。悟能了知即秽恒净。不舍净故。二者。闻净佛国土。不可思议。不怯弱故。三者。知毕竟空中。因果不失。止一切恶法。不更作故。四者。知彼土不去不来。此亦不去不来故。五者。悟佛身量遍满虚空。众生身量亦遍满虚空。如地狱业力。一人亦满。多人亦满故。六者。闻阿僧祇劫无量诸行。如人说弹指顷事。不惊怖故。七者。修十善三福。不住人天故。八者。如觉后忆梦中事。不作有无解故。九者。如眼见故乡信不信。不可得故。十者知法无我。顺性利生。直至成佛。无疲厌故。菩萨入此门已。成就白法。随意得生。是故观经上品云。深解义趣。于第一义。心不惊动。疏云。第一义者。谓诸法实相。言语道断。心行处灭。又上品六念义云。安心不动。名之为念。钞曰。第一义理。悉不为二边所动。通名为念。故西方如韦提希善财龙树等。以入地往生。此方如远公智者永明等。以证悟往生。一切经论中广载。不能具录。论中或有言生彼求悟者。为中下人说。至言悟自己佛不必求生。此则为十地菩萨以上说。若云悟第一义。诸结使未断者。皆不求生。则如龙树永明等。亦为捏目生花。无事多事矣。
　　二净信者。智度论曰。若人心中。有信清净。是人能入佛法。若无信。是人不能入。譬如牛皮未柔。不可屈折。无信人亦如是。又经中说信为手。如人有手。入宝山中。自在能取。若无手不能取。信亦如是。昔王仲回。问无为子曰。如何念佛。得无间断。无为子曰。一信之后。更不再疑即是不间断也。仲回欣跃而去。未几得生。还来致谢。是故若人修行。未能顿悟。当深植信根。不惊不动。一者。信金口诚言。决定当生故。二者。信自心广大。具有如是清净功德故。三者。信因果如形影。决定相随故。四者。信此身形识。及一切世界建立。如阳焰空花无所有故。五者。信五浊恶世。寒热苦恼。秽相熏灸。不容一刻居住故。六者。信一切法唯心。如忆梅舌酸故。七者。信念力不可思议。如业力故。八者。信莲胞不可思议。如胞胎故。九者。信佛无量身。无量寿。无量光。不可思议。如蚁子身。蜉蝣岁萤火光。同一不思议故。十者。信此身决定当死故。若人具有如是信根。举足下足。无非念佛。故知。信之一字。通上中下。但信有大小。若无甚深信力。如无羽之鸟。决定不得飞故。
　　三净观者。众生无始垢秽。遍一切法。如面入沙。似金在矿。修净业者。当加种种观行。磨炼习气。为白法之垣坛。作往生之津梁。一净观。谓观佛相好。如十六观经所说故。二不净观。谓观身心不净。器世界不净。生厌离故。三无常观。谓观一切法无定。如一美色。淫人观之为乐。妒妇观之为苦。观行人观之。种种恶露。异类观之。如土木故。四和合观。谓观是身是世界。是见闻觉知。如积木为屋。积土为垒。积杂彩为画。无实体故。五对治观。谓观自身。何结最重。当用何法对治。如轻冷苦涩。药草饮食等。于热病中为药。于余病非药。轻辛甘热。药草饮食等。于冷病中为药。于余病非药。如是观察对治故。六惭悔观。谓观一切众生。无量劫来。与我互为父母兄弟姊妹男女。递相淫毒。曾不觉知。如枭獍杀父母。牛羊鸽雀配其亲属。彼不自知。而人观之。惭愧讥笑。诸佛菩萨。见于我等。交后如是。是故当生大悔恨故。七念念观。谓观一切时中。几许忆念佛心。几许利生心。几许垢净沉掉心故。八平等观。谓观一切色一色。无好丑故。一切声一声。无誉毁故。一切受一受。无恩仇故。一切义一义。无浅深故。九微细观。谓观佛念法念。起于何来。去于何往故。十法界观。谓观一毛一尘。一草一木。皆具有无量净佛国土故。行者若行诸观时。以第一净观为主。余九为伴。如石中觅珠。若不破石。无缘得珠故。
　　四净念者。念佛之法。名一行三昧。惟在决定。若不得念。即有散漫。三昧不成。一摄心念。谓一切处。摄念不忘。纵令昏寐。亦系念而寝。不隔念不异念故。二勇猛念。如好色人闻淫女所在。高崖深涧磷途虎窟。必往不怯故。三深心念。如大海深广。必穷其底。觉路遥遥。不竟不休故。四观想念。谓念念中。见三十二相。八十随形好故。五息心念。谓息一切名心。官心欲心。世间心贪恋心。贡高心遮护心。人我是非心。念佛故。六悲啼念。每一想佛。身毛皆竖五内若裂。如忆少背之慈母。及多慧之亡儿故。七发愤念。如落第孤寒负才寂寞。每一念。及殆不欲生故。八一切念。谓见闻觉知。及与毛孔骨髓。无一处不念佛故。九参究念。谓念佛一声。便念此声落处故。十寔相念。谓不以有心念不以无心念。不以有无心念。不以非有无心念故。是为上品念佛门。若如是念佛者。现生必得见佛。
　　五净忏者。经云。前心起罪。如云覆空。后心灭罪。如炬破暗。又云。百年垢衣。可于一日浣令鲜净。是故欲除重障。当勤忏悔。一内忏。谓忏心意识。不净因故。二外忏。谓忏一切色。一切声。一切不净法故。三事忏。谓忏十八界。二十五有。八万四千种种尘劳结使。障学阿僧祇劫。见佛利生诸行业故。四理忏。谓忏入道以来。所得往解。所学经论。所闻奥义。作止任灭等病。障佛无漏智故。五过去忏。谓忏无始世界所作黑业。如今生虽不偷盗。但所求不如意。即是盗业未尽。今生虽不邪淫。但值不随意眷属。即是淫业未尽。今生虽不谤法妄语。但言出人或疑信相半。即是谤法及妄语业未尽。于一切果中。察一切因。当知。前生无恶不造。一一当忏悔故。六未来忏。谓一切恶法。即今便止。尽未来世。永不相续故。七现在忏。谓忏现在世。所有生老病死。种种苦业。种种烦恼业。举足下足业。起口动心业。一切微细不可称量业故。八刹那忏。谓一念中。有九十刹那。一刹那有九百生灭。一生灭一忏故。九究竟忏。谓等觉位中。有一分无明。犹如微烟。究竟洗涤故。十法界忏。谓法性中。无我无人。普为十方过现未来一切众生忏故。若能如是真寔忏者。一切障碍。悉得消灭。不离道场。得见诸佛。
　　六净愿者。智度论曰。诸菩萨见诸佛世界无量严净。发种种愿。有佛世界都无众苦。乃至无三恶之名者。菩萨见已。自发愿言。我作佛时。世界无众苦。乃至无三恶之名。亦当如是。有佛世界七宝庄严。昼夜常有清净光明。无有日月。便发愿言。我作佛时。世界常有严净光明。亦当如是。有佛世界一切众生。皆行十善有大智慧。衣被饮食应念而至。便发愿言。我作佛时。世界中众生。衣被饮食。亦当如是。有佛世界纯诸菩萨。如佛色身。三十二相。光明彻照。乃至无有声闻辟支佛名。亦无女人。一切皆行深妙佛道。游至十方。教化一切。便发愿言。我作佛时。世界中众生亦当如是。如是等无量佛世界。种种严净。愿皆得之。以是故名愿受无量诸佛世界。问曰。诸菩萨行业清净。自得净报。何以要须立愿然后得乏。譬如田家得谷。岂复待愿　答曰。作福无愿。无所标立。愿为导御。能有所成。譬如销金。随师而作。金无定也。如佛所说。有人修少施福。修少戒福。不知禅法。闻人中有富乐人。或闻欲天色夫。心愿乐者。命终之后。各生其中。菩萨亦如是。修净世界愿。然后得之。以是故。知因愿受胜果。复次庄严佛界事大。独行功德。不能成故。要须愿力。譬如牛力虽能挽车。要须御者能有所至。净世界愿亦复如是。福德如牛。愿如御者。问曰。若不作愿。不得福耶。答曰。虽得不如有愿。愿能助福。常念所行。福德增长。以是义故。修净佛国土者。当发大愿。一者。不为福由故愿。愿为一切众生荫。生净土故。二者。不为眷属故愿。愿治一切如来家生净土故。三者。不为病苦故愿。愿医一切世间无明等疮。生净土故。四者。不为转轮王故愿。愿转诸佛如来法轮。作大法王。生净土故。五者。不为欲界故愿。愿离一切微妙五欲生净土故。六者。不为色界故愿。愿离一切禅著。生净土故。七者。不为无色界故愿。愿尽种种微细流注。证无量相好身。生净土故。八者。不为声闻辟支故愿。愿以福智二严。饶益一切众生。生净土故。九者不为一世界千世界故愿。愿代无央数世界苦。拔一切世界众生。生净土故。十者。不为一阿僧祇劫。千阿僧祇劫众生故愿。愿代无量无数阿僧祇劫众生苦。拔一切众生。生净土故。若能如是发大愿者。最后刹那。决定当如普贤愿中所说。是故当知。愿为截苦海之舟航。导极乐之明师故。
　　七净戒者。一切净法。以戒为址。如人作舍先求平地。如画师画诸山水。先治光明素练。然后著彩。戒亦如是。是故戒为诸善法之首。入净国之初门。若不持戒。如恶露敝女。欲入斋坛。无有是处。一悭贪戒。谓行财命二施及与法施。无爱惜故。二毁禁戒。谓五戒。律仪戒。乃至无漏戒。满足持故。三嗔恚戒。谓以忍调心及于身口。若遇恶口。刀杖所加。但自思惟。业因缘法。作偿负想。作导师想。作风寒冷热想故。四放逸戒。谓生死险道。无放身处。如人持满油钵行悬绳上。不得左右顾视。及生第二念故。五散乱戒。谓守摄诸根。息诸缘影。如护风灯。如防生鸟故。六愚痴戒。谓以智慧破诸迷闷。如作务人常借日光。若是长夜诸作皆废故。又如登览当用开目。若是盲人。及与睡眠。诸山河大地。与无等故。七憍慢戒。谓不应以才辩故贡高。不应以悟解故贡高。不应以诤论故贡高。一切所得。如大地上尘。如镜面上垢。不应以此垢骄彼垢故。八覆藏戒。谓一切处诸佛。一切处菩萨。一切处神明。无可覆故。如日中逃影。波中逃湿。沙中逃尘。无可逃故。九无益戒。谓一切嬉戏事无益。一切诗文无益。一切尘缘无益。一切口解脱无益。当远离故。十不住戒。谓如上持戒。但为生净土饶益众生。不求闻誉法。及诸人天二乘果故。菩萨如是行于净戒。则能摄诸众生。生于净土。何以故。一切众生。虽至冥顽。莫不钦仰戒德故。
　　八净处者。学道之人。既有志出尘。应当舍诸恶处。若不舍者。应是厌离未极。若厌离未极者。应是忻净土未极。龙树曰。菩萨心不贵转轮圣王。人天福乐。但念诸佛。是故随心所重。而生佛土。今小小适意处。尚不能舍。何况转轮圣王。如缚足欲行。系翅求飞。去住皆累两心虚萦。一繁华宣阗处。当远故。二歌楼酒肆处。当远故。三热焰薰灼处。当远故。四论除目及朝事处。当远故。五恩爱缠缚。及熟游历处。当远故。六诗坛文社斗章摘句处。当远故。七讥刺古今较长竞短处。当远故。八讲无义味道学处。当远故。九义解家斗名相。矜小智之处。当远故。十宗乘狂解。安谈顿悟。轻视戒律之处。当远故。是等挠道。与魔不异。是故当远。行者若离是诸处。一切道业。即当成辩。
　　九净侣者。一切悟机。非友不发。一切恶法。非友不止。如车二轮。去一则蹶。是故世间文字诸戏论法。尚须同心印正。何况志求无上大道。因缘经曰。譬如风性虽空。由旃檀林薝卜林。吹香而来。风有妙香。若经粪秽臭尸而来。其风便臭。不如净衣置之香箧。出衣衣香。若置臭处。衣亦随臭。友亦如是。是以行道。求友者。当严别净秽。一山林间适之友当近。能止躁心故。二岩持戒律之友当近。能淡诸欲故。三智慧广大之友当近。能出迷津故。四总持文字之友当近。能决疑难故。五寂寞枯槁之友当近。能恬进取故。六谦卑忍辱之友当近。能销我慢故。七直心忠告之友当近。能抑诸过故。八勇猛精进之友当近。能速道果故。九轻财好施之友当近。能破大悭故。十仁慈覆物不惜身命之友当近。能摧人我等执故。若无如是净侣。即当屏人独处。自办道业。以像设为师。以经论为侣。其他嬉戏之徒。宁绝勿通。如人园中。虽无佳花。不植臭草。以无益赏心。徒增厌秽故。
　　十不定净者。一切众生根器利钝不同。如上诸法皆是上根利器。方得具足。是故如来有异方便。开九品之门。分上中下修习三等。一者。或解义谛。未全伏惑。或不深解。但能诵读诸经故。二者。或但依语生信。或因他生信。或遇贫穷折辱生信故。三者。或观金像。或随意观一相故。四者。或晨朝十念百念。乃至千念故。五者。或但忏诸粗重习气。及十不善业故。六者。或为怖生死。发愿往生。或遇苦难。发愿往生。但不得作人天及诸福德愿故。七者。或但持八戒五戒。乃至但戒杀盗淫妄故。八者。一切喧场不能卒离。但时时生厌离心故。九者。于诸世法中人。不能即断。但不随顺故。十者。如观经下品中说。或但临终十念故。如上诸法。但能至心受持一法者。皆得往生。唯不得疑信相参。若有疑者。一切诸行。悉不成就。如人夜中独趋远道。不得生疑。是故众生闻法疑者。不如不闻。何以故。彼无闻者。但不闻法。非有障难。此则自作障难故。

　　西方合论卷之九(终)



　　西方合论卷之十


　　第十释异门

　　夫西方大旨。经中自明。净土要门。诸论具释。如天亲。智者海东越溪等。皆抉发幽微。举扬宗趣。近则云栖和尚。所著小本疏钞。条分类析。精宏渊博。真照夜途之长炬。截苦海之轻舟。诸师所发。已无余蕴。但诸经中。随时立教。逗根说义。时有差别。致生学者疑畏。今略为拈出。博采诸论。附以管见。会归一处。以便参攻。
　　一刹土远近释　二身城大小释
　　三寿量多少释　四花轮大小释
　　五日月有无释　六二乘有无释
　　七妇女有无释　八发心大小释
　　九疑城胎生释　十五逆往生释
　　一刹土远近者。问大小本经。皆云西方。去此十万亿刹。观经独云。阿弥陀佛。去此不远。二说谁正。释以远近无定故。故言亦远亦近。何故。凡言某方者。某方至某方。至某方几城几刹者。是从色身建立。身相虚故。是故所计方向道里。亦皆不实。不得言谁近谁远。如滇人言燕地远。是从滇计故。燕实无远。齐人言燕地近。是从齐计故。燕实无近。又如十步之地。蚁子即远。大象即近。不应言远是实。何故。是地不当从蚁计故。亦不应言近是实。何故。是地不当从象计故。又则计十步者。亦非是寔。何故。是地既不从蚁不从象。亦不当从人计故。智度论曰。随世俗所传。故说有方。方实不可得。问曰。何以言无方是方亦有亦常。如经中说。日出处是东方。日没处是西方。日行处是南方。日不行处是北方。日有三分合。若前合。若今合。若后合。随方日分。初合是东方。南方西方亦如是。日不行处是无分。答曰。不然。须弥山在四域之中。日绕须弥。照四天下。郁怛罗越日中。是弗婆提日出。于弗婆提人。是东方。弗婆提日中。是阎浮提日出。于阎浮提人。是东方。是实无初。何以故。一切方皆东方。皆南方。皆西方。皆北方。汝言日出处是东方。日行处是南方。日没处是西方。日不行处是北方。是事不然。问曰。我说一国中方相。汝以四国为难。以是故。东方非无初。答曰。若一国中日与东方合。是为有边。有边故无常。无常故是不遍。以是故。但有方名而无实。是则方所尚不可得。岂有程途。然亦不废方所及程途故。何故。以不当从阎浮提计。亦可即阎浮提计故。如日虽非东西出没。亦可言东出西没故。
　　二身城大小者。问声王经曰。阿弥陀佛。与声闻俱。其国号曰清泰。圣王所住。其城纵广十千由旬。观经曰。佛身高六十万亿那由他恒河沙由旬。眉间白毫右旋。宛转如五须弥山。佛眼如四大海水。今计一海八万四千由旬。四海合三十三万六千由旬。身过其眼五百六十万由旬。计所住城。尚少于眼三十二万六千由旬。何况其身。不应身城悬绝如是。释海东疏中。亦有此问。疏曰。彼佛有众多城。随众大小。城亦大小。大城之中。示以大身。小城之中。现以小身。声王经言。十千由旬者。是与声闻俱住之城。当知。佛身相当而住。观经所说身高大者。当知。其城亦随广大。与诸大众俱住处。故先德云。法华中净光庄严土。唯演顿故。净名中众香佛土。纯菩萨故。所以彼佛但现高大之身。若安养土。顿渐俱谈。声闻菩萨。共为僧故。故使佛示生身法身二种之相。三十二相。通于生法。大小共见。若八万相。局在法身。大乘贤圣。方得见也。是故应以藏尘尊特之相得四益者。佛为称机。现藏尘尊特身。应以八万尊特之相。得四益者。佛为称机。现八万尊特身。应以三十二尊特之相得四益者。佛为称机。现三十二尊特身。如毗卢遮那。声闻视听。隔于对颜。不妨菩萨。更见大身。何故。佛身随所被机。大小如日光随隙分大分小。而是日光无大小故。
　　三寿量多少者。经云彼佛寿命。无量无边阿僧祇劫。又云。彼佛至般泥洹时。观世音菩萨。乃当作佛。既当入灭。即是有量。释。先德云。藏通补处彰佛有量。别圆补处。显佛无量。以十方三世一切如来。更无彼此。迭相见故。同一法身。一智慧故。菩萨机忘。如来应息。名补佛处。实异藏通。前佛定灭。后佛定生。故金光明。四佛降室。疏乃释云。若见四佛同尊特身。一身一智慧。即是常身。弟子众一故。若见四佛佛身不同。即是应化。弟子众多故。故知。全法界身。非生非灭。岂得竖分当现。横论彼此。既非生灭。无量义成。且净佛刹中。摩刹水树。皆是佛身故。经中云。是诸众鸟。皆是阿弥陀佛变化所作。智度论曰。众生甚多。若佛处处现身。众生不信。谓为幻化。心不敬重。有众生从人闻法。心不开悟。若从畜生闻法。则便信受。如本生经说。菩萨受畜生身。为人说法。人以说法希有故。无不信受。有人谓畜生。是有情之物。以树木无心。而有音声。则皆信受。以是故。水树禽鸟。皆是佛身变现故。若佛寿量有尽者。道场国土。及诸水鸟音声。亦应有尽。若有尽者。不应有补。若无尽者。不应言灭。如虚空分齐。非有分齐。非无分齐。以不思议智。照之可得。
　　四花轮大小者。小本曰。池中莲华。大如车轮。观经云。一一池中有六十亿七宝莲华。团圆正等。十二由旬。大本云。池中莲华。或一由旬。乃至百由旬。千由旬。夫人世车轮。大不逾丈。纵复轮王千辐金轮。纵广不过一由旬何得大小相悬乃尔。释花轮大小。亦如身城。以众生机有大小故。身城水树。现有大小。莲华亦然。如初地化百佛刹。见佛百叶花。二地化千佛刹。即见千叶。三地万叶。四地亿叶。五地千亿。六地百千亿。七地百千亿那由他。八地百千万三千大千世界微尘数。九地百千万亿阿僧祇国土微尘数。十地十不可说百千亿那由他佛微尘数。以自受用身有大小故。见花亦尔。非是花有大小故。尝闻僧言。海边有阿育王舍利塔。众生见者。光明各异。有见无光者。有见光如细豆许者。有见如枣炬者。有见如指顶大者。有见大如斗者。如斗者千不一见。众生同一肉眼所见尚异。何况菩萨声闻。乃至人天等。功用悬绝。所感花轮。焉得不殊。如此土中。刹利贵种。飞楼杰阁。遍满城邑。寒微茕子。敝茅土窟。乃至不得。不应难言大小悬殊。何故。是自福德所招故。宝池花相。应亦如是。
　　五日月有无者。诸本或言。日月虚空。或言处空。而不运转。或不言有无。或直言无有。又经曰。彼佛光明普照佛刹。无量无数。不可思议。映蔽日月。诸声闻众。皆有身光。能照一寻。菩萨光照。极百千寻。二菩萨光明。常照三千大千世界。如是虽有日月。如爝火之处太阳。岂有光照。若日月不能照者。应无昼夜。何故。经言。昼夜六时。及与清旦食时等事。明知。亦是权说。借此昼夜。喻彼时分。非为实事。且昼夜往来者。是众生心明暗倾夺。感有此相。故净佛国土。不应有此。如忉利而上。尚不假明日月。何况极乐。纵令有者。亦是彼化国众生。色空见未尽。现有如是日月相故。而实佛土。无有日月。如大论曰。释迦文佛。更有净国土。如阿弥陀佛。阿弥陀佛。亦有不严净国。如释迦文佛。此随机感说。亦不妨说有故。
　　六二乘有无者。问天亲菩萨无量寿偈曰。大乘善根界。等无讥嫌名。乃至不闻二乘名。何况有实。是诸经中皆言。国土声闻不可称量。何故释。先德云。二乘生者。皆是临终。回小向大。以习小功深。闻佛所说。及风柯水响。皆演小故。暂证小果。渐次增进。至菩萨位。非是住小。是故说无二乘者。有二义。一是决定二乘不生。是寔无故。二是不住二乘。是毕竟无故。辟如二人同官郎署。一人官止于此。一人将迁。止郎署者。可以称郎。以无后官故。将迁官者。不定是即。以即毕竟改故。以是故净土不得言有二乘。以毕竟至菩萨位故。
　　七妇女有无者。声王经中。阿弥陀佛。亦有父母。何得言无女人。释。此亦化作。如化鹦鹉。海东疏曰。声王经。说安乐世界阿弥陀佛有父母者。是变化女。非寔报女。又复虽有父母。而非胎生。实是化生。假为父母。如彼经言。若四众能正受佛之名号。以此功德。临命终时。阿弥陀佛。即与大众。住此人所。令其得见。见已庆悦。倍增功德。以是因缘。所生之处。永离胞胎秽欲之形。纯处鲜妙宝莲花中。自然化生。具大神通。光明赫奕。当知。父母假寄之耳。或说。声王经中。说有父母。是显彼佛所住秽土。是义不然。何故。彼经既说宝莲化生。又言。二菩萨侍立左右。此等悉是净土相。不异观经所说故。当知。彼经所说。提婆达多及魔王等。悉于净土。变化所作。不由此等为非净土。如化畜生非秽土故。
　　八发心大小者。魏译三辈之中。皆有发菩提心。观经下品。直言十念。诸经互异。今欲知会者。诸经皆是发大菩提心。以为因故。何故。若是最初无大因者。其人虽复经耳。亦生疑难。何得顿闻顿信。是故当知。下品十念者。亦是宿植大因。后生退堕故。其临终遇善知识。如旱苗得雨。萌芽顿发故。若无因者。知识尚不得遇。何况信受。如聪慧贵游之士。多有愈闻愈不信者。即知。一闻顿念。非是小缘。不应以一生作恶。便谓此人无大因故。经云。世间人民。得闻阿弥陀名号。若慈心喜悦。毛发耸然。泪即出者。皆是累世尝行佛道。或他方佛所尝为菩萨。是故不论颛愚黠慧。凡至心念佛者。皆是多劫深植善根。发大菩提心故。何故。所谓善根者。不专言智慧。若复无根。如种焦谷。岂有芽出。如世间弈棋小事。有无知贱流。顿学顿精者。有智士习之。终身居末品者。即知是因。小枝无因。尚不得入。何况大法。是故若有信是希有难信之法者。是人即是大心菩萨故。
　　九疑城胎生者。元魏译曰。若有众生。堕于疑悔。积集善根。希求佛智。普遍智。不思议智。无等智。威德智。广大智。于自善根。不能生信。由闻佛名起信心故。以此因缘。于五百岁。处花胎中。犹如苑观宫殿之想。不见佛。不闻法。是名胎生。魏译曰。不了佛智。然犹信罪福。修习善本。愿生其国。是故胎生。宋译曰。众生所种善根。不能离相。不求佛慧。妄生分别。深著世乐。人间福报。是故胎生。王氏本曰。若有众生。修诸功德。愿生彼刹。后复疑悔。不信有彼佛刹。不信作善得福。其人虽尔续有念心。暂信暂不信。临命终时。佛乃化现其身。令彼目见以心悔故。其过差少。亦生彼刹。是谓胎生。今按前二译。但不信自性。不了佛智。名胎生故。宋译则直言修善求生人天者为胎生。极乐国中。无胎生故。若王氏。则又以不信佛刹。不信罪福。暂信暂不信。为胎生。异前译中。闻名起信。及修习善本。二种往生。大约净土中。略言九品。广言千万品。亦不能尽。如今生人中者。种种福报。种种罪业。各各不同。是故诸译。虽互异。皆为实语。就中元魏译。旨趣尤奥。以不信自善根故依他起信。即是疑城。信自善根者。即顿了自心。不从他得。以入悟方能脱疑。是故未悟而修。终隔疑胎。胎以裹蔽为义。未悟之人。诸障未彻。合得是报。此等当在中下下上品摄。何故下品后二种。经历六劫十二劫。方得花开。此但五百岁故。若如王本。则信佛猛利。未若最后二种。又所生在其刹边地。不应五百岁得见佛故。
　　十五逆往生者。大经曰。唯除造五无间恶业。诽谤正法及诸圣人。观经则五逆十恶。临终十念。皆得往生。当知。大经拣五逆者。以诽谤故。何故。入净土以信为导师。诽谤是信之贼。如水无所不容。但不容火。以火自不能容故。如风无所不入但不入石。以石自不堪入故。诽谤之人。烧正法如猛焰。障佛智如铁壁。是故法海慧风。无因得受。观经。拣诽谤不拣五逆者。义同文异。以五逆虽至恶。尚无决定不信之见。不应拣故。然有大心之人。始或不信。后因启发。猛省前失。如韩昌黎。始斥佛骨。后归依大颠。张无尽。初诋佛书。欲著无佛论。后观净名经。大有省发。卒为宗门龙象。尤是法中希有之事。是故儒林英特。或有谬听先入。误谤佛法。但速图改悔。即是盛事。不应以谤为障难故。

　　西方合论卷之十(终)


