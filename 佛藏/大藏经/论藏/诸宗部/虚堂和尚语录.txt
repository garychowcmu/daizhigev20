  虚堂和尚语录
　　宋 妙源编




　　虚堂和尚语录卷第一


　　嘉兴府兴圣禅寺虚堂和尚语录

　　　　参学妙源编

　　嘉兴府请疏

　　　　朝请郎知嘉兴军府主管学事兼管内劝农公事借紫杨璘撰
　　右伏以。者寺不是寻常。为孝宗圣迹去处。诸山皆生欢喜。承相公钧旨。请来。当此住院人要个作家汉。伏惟新命虚堂愚公禅师。遁谦声价。沩仰工夫。法法无心。湛鄞水一轮之月。句句有眼。高北山半岭之云。正宜熏取戒香定香解脱香。便来坐断佛界魔界众生界。矧惟御殿肃闷梵坊。非凭皇觉之庄严。曷副清朝之崇奉。臣子义重。菩萨愿宏。请师提起九带禅。为我祝延两宫寿。垂虹桥畔。争看动地放光。冷泉亭边。切莫停车却步。谨疏。

　　诸山劝请疏

　　　　在城住持报恩光孝禅寺嗣祖比丘别浦法舟　撰
　　祖临际。师运庵。声名透彻。辞广觉。住兴圣。去取分明。足张吾军。无愧衲子。恭惟。新命虚堂和尚。得真实谛。现清净身。与其南北两山闲为雾隐。孰若东西二淅高作雷鸣。况此龙宫实当虹渚。大丞相亲曾问我。贤邦君不妄予人。速来速来。希有希有。闾丘向前作礼。在丰干岂饶舌之人。黄梅勉为下山。代马祖说非心之偈。
　　师绍定二年五月一日。在灵隐。受请入寺升堂祝圣毕。就座。僧问。呼猿洞口。无心卧月眠云。长水江头正好。抛纶掷钓。只如灵山密付。还许学人咨参也无。师云。昆仑嚼生铁。僧云。与么则把断要津去也。师云。将谓尔是个出厩良驹。僧嘘一声便礼拜。师云。果然。乃云。大机圆应大道无方。去来不以象。掇转虚空。动静不以心。当轩大坐。兵随印转。将逐符行。遇物应缘。随处作主。直得。嘉禾合穗。秀水朝宗。凤凰来仪。麒麟现瑞。发挥西来祖意。成就兴圣门庭。虽然如是。毕竟以何为验。良久一气不言含有象。万灵何处谢无私。
　　复举。三圣道。我逢人则出。出则不为人。兴化道。我逢人则不出。出则便为人。师云。二大老。一人向占波国里打鼓。一人向大食国里作舞。若要扶树临际正宗。大似接竹点月。山僧今日出世。亦无禅道佛法为人。只一味有口吃饭。忽有个汉出来。道谢和尚指示。拈主丈便打。何故。一不做。二不休。不风流处也风流。
　　上堂举。龙济示众道。是柱不见柱。非柱不见柱。是非已去了。是非里荐取。卓主丈。向道莫行山下路。果然猿叫断肠声。
　　解夏小参。灵山结夏。结本不曾结。兴圣解夏。解亦不曾解。解结既无拘。去来无作相。所以道。以大圆觉。为我伽蓝。身心安居平等性智。喝一喝。者草索子诸方共用底。只如入花街穿柳巷。波波挈挈过了九旬。克期取证。又作么生。喝一喝。国有宪章。三千条罪。
　　复举。文殊三处度夏公案。师云。迦叶当时性燥下得一椎。莫道。文殊三处度夏。直饶黄面老子别有神通。也须脑门著地。
　　次日上堂。秋风浙浙秋水冷冷。千辛万苦。负笈担簦。张公堠了李家店。草舍茅庵短作程。
　　知府吴状元蠲芦租。公据立石。上堂。拈主丈云。黄面老汉末上遭他。向雪山深处。六年抬脚不起。自后三百六十余会。说尽葛藤终是解洗不出。达磨大师自西天。历十万里水云而至此土。故是不著便。无端信脚蹈著。枝叶转生。谁知二千年后。累及兴圣寺里。篱坍壁倒。道绝人荒。幸而风云际会。有力量人不施寸刃。削草除根便见。坐致太平高歌舜日。然虽如是。且道。有何凭据。卓主丈。公验分明。
　　除夜小参。灰寒火冷。家家爆竹送穷。腊尽春回。处处烧钱引鬼。三百六十日。交头结尾。别展生涯。二千年滞货不行。重新增价。榾柮火村田乐。露地牛。不劳拈出。金刚圈栗棘蓬。铁酸豏。正好施呈。南来北往。吞透无门。鹘眼鹰睛。怎生哑啖。兴圣恁么告报。早是按下云头。何故。江南地暖塞北天寒。
　　师复云。诸方烹龙肝凤髓。我此间荒凉。无可供养。向深山岩崖人迹不到处。拾得一物。飏在无事甲中多年矣。今夜尽情拈出。与诸人分岁。卓主丈一下。切忌浑仑吞。
　　元宵上堂。人间灯天上月。有明有暗有圆有缺底事贪。观心未歇。兴圣室内无油。免得证龟作鳖。
　　中秋上堂。金风吹落叶。玉露滴清秋。叵耐寒山子。无言笑点头。且道。笑个甚么。击拂子。既能明似镜。何用曲如钩。
　　上堂。天晴盖却屋。乘时刈却禾。输纳皇租了。鼓腹唱讴歌。师云。洞山可谓高枕无忧。惜乎坐在者里。兴圣今日亦下手盖屋。只是未纳官赋。还与古人有相见分么。卓主丈。惜乎坐在者里。
　　上堂举。杨岐示众薄福住杨岐。年来气力衰。寒风凋败叶。犹喜故人归。啰啰哩。拈起死柴头。且向无烟火。师云。杨岐和尚惯得其便。争奈。美食不中饱人。
　　归新方丈上堂。松花荷叶橡栗蹲鸱。驱虎豹而聚禅徒。坐荆棘而兴宝所。此是前辈住持样子。兴圣薄缘。道不及古。二百日内。区区役役。劳我诸人成此丈室。今日迁归。如何受用卓主丈一下。有心排佛祖。无口笑诸方。
　　径山伦藏主至。上堂。无义汉谁识尔。口吃耳聋。驴拗到底。一气转一藏。是非终难洗。大法下衰。污人唇齿。
　　上堂。削圆方竹杖。鞔却紫茸毡。是尔衲子寻常用处。只如月波楼跳入蟭螟眼里。千圣小王怒发。将鸳鸯湖。一脚踢翻。又作么生。
　　冬至小参。天地不仁。以万物为刍狗。衲僧不仁。以自己为腊月扇子。所以儱儱侗侗。日用而不知。直得。古风再振。大朴全彰。及乎一气不言。发自九渊之底。初爻无象。肇为万化之宗。依旧仲冬严寒。又见果州饭布。作么生。得不落迁变去。呜咿呜咿。只可自知。
　　复云。诸方今夜堆盘满饤。此间斗斗揍揍。半青半黄。且教诸人吞吐不下。何故。郑州梨青州枣。万物无过出处好。
　　上堂。尽乾坤之内。无有一人发真归元。尽乾坤之内。无有一人知佛法名字。直得。尧风荡荡舜日辉辉。野老讴歌渔人鼓桌。会么。喝一喝。瑕生也。
　　归新修僧堂上堂。石霜坐枯千众。已见未忘。南泉牵牛巡堂。乞儿斗富。兴圣古屋一旦鼎新。坐卧经行。各宜记取。且道。记取个甚么。喝一喝。
　　上堂。槿花凝露。梧叶鸣秋。遇景触物。随分知羞。卓主丈。住住。诸方闻得道。我说老婆禅。
　　中秋上堂。一年有十二个月。每月一度团圆。其余尽是缺。中间晦明出没。太半有不见者。惟有今宵。分外皎洁。无物堪比伦。教我如何说。
　　上堂。举。赵州因僧问。学人乍入丛林。乞师指示。州云。吃粥了也未僧云。吃粥了也。州云。洗钵盂去。其僧有省。师云。赵州有运斤之手。者僧具就斫之资。虽然也是就地弹雀。
　　结夏上堂。天下禅和。今朝尽入野狐窟里做伎俩。山僧虽则退水藏鳞。终不向鹭股割肉。
　　上堂。举。雪窦。春山叠乱青。春水漾虚碧。寥寥天地间。独立望何极。乳峰年老思乡。东望西望。兴圣岂不知道。春波门外有水无山。寻常只是不能望得。何故。路途虽好。不如在家。
　　上堂。续凫截鹤。夷岳盈壑。衲僧家如油入面。还知招宝山把等子秤么。知得。南海东头底。许尔商量。不然。市廛邸店。不得耳语。
　　上堂。暮春者春服既成。冠者五六人。童子六七人。浴乎沂风乎舞雩咏而归。夫子喟然叹曰。吾与点也。师云。隔窗看马骑。故有之。衲僧家著黑衣护黑柱。终不向尔道。依悕松屈曲。仿佛石斓斑。
　　受报恩辞众。上堂。流虹七载夤缘尽。又向天宁理债窠。脱得驴胎入马腹。皮毛轻重不争多。
　　兴圣寺语录终

　　嘉兴府报恩光孝禅寺语录

　　　　参学可宣编
　　师入寺。升堂祝　圣毕。次拈香云。此香飏在无事甲里多年矣。今日贫时思旧债。未免拈出。供养前住安吉州护圣万岁禅院。先师运庵和尚。用酬法乳。
　　师就座。僧问。金鸡唱晓。玉凤衔花。朝盖临筵。请师祝圣。师云。独角麒麟登海屿。九包鸾凤舞神山。僧云。三圣道。我逢人则出。出则不为人。此意如何。师云。掘地深埋。僧云。兴化道。我逢人则不出。出则便为人。又作么生。师云。钓丝绞水。僧云。只如判府侍郎请和尚。开堂演法相送入寺。有何祥瑞。师云。恐动一城人。僧云。还有为人处也无。师云。独有尔皮下无血。僧云。不因夜来雁。争见海门秋。便礼拜。
　　师乃云。黄叶遮门主丈子不打者死汉。芦花拥膝。瞎驴儿有甚生涯。大都法未忘情。是以隐而弥露。普化红尘堆里。盘山猪肉案头。发挥灵鹫雄机。显示少林密旨。然虽如是。山僧寻常。不曾与人破口道个不字。今日事不护已。抑下威光。普请诸人。同证廛中佛事。卓主丈。是即是。只是不合蹈步向前。
　　复举。王常侍访临济。问云。者一堂僧还看经否。际云。不看经。又问。还习禅否。际云。不习禅。侍云。经不看禅不习。作个甚么。际云。总教伊成佛作祖去。侍云。金屑虽贵。落眼成翳。师云。好一局棋。黑白已分。只是末后一著。无人知得落处。
　　当晚小参。作么生。与诸人相见。若作世谛相见。寒温已毕。若作佛法相见。问答。已周况衲僧家。眉如箭簳。眼似铜铃。未举先知。未话先领。说甚么相见不相见。虽然。山僧乍到此间。不知井灶向背门限高低。未免从头问过。何故彼此要知。
　　复举。法灯示众。本欲深藏岩壑。隐遁过时。奈清凉老人有未了公案。出来与他了却。时有僧出问。如何是未了公案。灯便打云。祖祢不了。殃及儿孙。师云。法灯放去太奢。收来太俭。者僧身埃白刃。义气薄云。检点将来依然未了。山僧住个小院七年。拖泥带水。手脚未干。今日乍领报恩。人事倥[仁-二+忽]。若是未了公案。不敢拈出。何故。恐屈辱先师。
　　次日为徽宗皇帝上堂。古佛过去亦久矣。不知何处应群生。紫金光聚人难睹。空里惟闻仙乐鸣。
　　上堂。报恩有三件。不如诸方。第一说到行不到。第二行到说不到。第三聻。卓主丈。人贫智短马瘦毛长。
　　上堂举。杨岐问慈明。幽鸟语喃喃。辞云。入乱峰。时如何。明云。我行荒草里。汝又入深村。岐云。官不容针。更借一问得么。明便喝。岐云。好一喝。明又喝。岐亦喝。明连喝两喝。岐便礼拜。师云。下乔木入幽谷。养子之缘。慈明为甚么。连喝两喝。
　　上堂。主丈子。寻常口吧吧地道。我能纵能夺能杀能活。及问他远法师因甚不过虎溪。便道不得。且道。病在那里。
　　上堂。溪林叶堕。塞雁声寒。见成公案。大难大难。百杂碎。铁团圞。和风搭在玉阑干。
　　冬至小参。天寒人寒。针头削铁。滴水滴冻。画饼充饥。丹霞烧木佛。饿狗啮枯髅。镜清不展单。胡饼里觅汁。从上老汉既把不定。未免随时逐节。便见阴消阳长。小去大来。暖律飞灰。绣纹添线。只如无阴阳地。还有迁变也无。卓主丈。月似弯弓。少雨多风。
　　复举。洞山冬夜吃果子。次问泰首座。有一物黑似漆。常在动用中。动用中收不得。过在甚么处。泰云。过在动用中。山令侍者掇退果卓。师云。尽道金地招手。江陵点头。殊不知。长蛇偃月未见输赢。捡点得来。剑去久矣。
　　天基节上堂。南岳七十二峰。华顶万八千丈。瞻之无际。仰之无垠。以此无穷数。用祝圣明君。
　　佛成道上堂。一日日一时时。逗到腊八夜眼上错安眉。东西不辨。南北狐疑。从教万古业风吹。
　　上堂。举。临际令侍者传语德山。侍云。德山要打人。际云。汝但去。待伊拈棒。接住与一送。管取不打尔。侍依所教。果然不打归。举似临际。际云。我从来疑著者汉。师云。尽谓。德山只解浅水张鳞。不能深潭下钓。殊不知。临际父子。被德山埋在荒草堆头。至今抬身不起。
　　上堂。拈主丈。若恁么。诸方决定不肯。不恁么各自检责。看恁么不恁么。犊鼻裈涤酒器底报恩有个方便。诸人还甘也无。良久靠主丈。
　　除夜小参。拈主丈。未有世界。未有佛祖。便有者主丈子。碍东碍西。及乎世界成立佛祖出兴。依旧鳞鳞皴皴。栗栗楖榔。德山借他鼻孔出气。芭蕉齿豁。不觉漏风。致令天下禅和。个个随他脚后跟。转年穷岁尽不解转身。只因节目不分。落在报恩手里。我也不能勘辨得尔。只要诸人知道。三阳交泰。万汇咸亨。脱或未然。以主丈画一画。大众退后。
　　复举。香林因僧问。万顷荒田是谁为主。林云。看看腊月尽。师云。香林虽能坐致太平。要且不通物义。有问报恩万顷荒田是谁为主。一气走五百里。更不回头。何故。似者般时节。谁敢兜揽许多田地。
　　元宵上堂。好一碗灯。只是无人东挑西剔。若剔得分明。前街后巷。碧绿青红。总是眼中屑。且道。是那一碗。
　　上堂举。雪峰岩头钦山往河北。礼拜临际。路逢定上座。峰云。临际和尚健否。定云。已迁化了。雪峰岩头相顾太息。复问。寻常有何言句示徒。定云。赤肉团上有一无位真人。常在诸人面门出入。未证据者看看。钦云。何不道非无位真人。定擒住云。无位真人与非无位真人。相去多少。速道速道。钦山色动不能对。雪峰岩。头劝解。定云。若不看者两个老冻脓。面[祝/土]杀尔者尿床鬼子。师云。定上座虽则对物收税。争奈雪峰岩头何。有人缁素得出。换盏点茶供养尔。
　　请首座上堂。玉在石则温。珠在渊则媚。正人在丛林。则纲目正法令严。应机通变。以毒药为甘露。以无明当慈悲。要见此人么。卓主丈。下座与大众。拜请甘露和尚。归第一座。
　　上堂举。南泉因。赵州问。知有底人。向甚么处去。泉云。山前檀越家。作一头水牯牛去。州云。谢师答话。泉云。昨夜三更月到窗。师云。王老师救手刀子。虽利被赵州用减灶法。几乎打破蔡州。
　　佛涅槃上堂。释迦老子二千年前。做一个梦。至今未醒。引得儿孙。向梦中说梦。狐魅后人。报恩寡不敌众。只得换手椎胸。道苍天苍天。
　　上堂举。灵云见桃花悟道颂。玄沙道。谛当甚谛当。敢保老兄未彻。师云。一人先行不到。一人末后太过。报恩寻常。眼见鼻孔。何故。春风几度落红雨。深浅何曾著眼看。
　　上堂。德山棒如雨点。要且打不得皮下无血底。临际。喝似雷奔。要且喝不得耳朵无聪底。直饶打得悟喝得省。报恩未必横点头。何故。知我罪我。
　　上堂举。黄昏脱袜打睡。晨朝起来旋系行缠。夜来风吹篱倒。知事普请。奴子劈篾缚起。师云。诸方尽谓舜老夫坐在无事甲里。那知三冬枯木花。九夏寒岩雪。
　　结夏小参。僧问。德山小参不答话。有问话者三十棒。此意如何。师云。画虎成狸。僧云。赵州小参要答话。有问话者。置将一问来。又作么生。师云。挠钩搭索。僧云。赵州德山用处。莫止一般么。师云。鬼争漆桶。僧云。牛头未见四祖时。为甚百鸟衔花献。师云。武陵春色早。台榭绿阴多。僧云。见后为甚百鸟不[口*(御-ㄗ+亍)]花献。师云。破镜不重照。落花难上枝。僧云。只如学人。今夏依附和尚。有何方便。师云。粗粥淡饭。随分过时。僧云。若不登楼望。焉知沧海深。师云。贼是家亲。
　　乃云。形声未兆。积岳堆山。言迹才彰。难寻影响。所以释迦掩室于摩竭。净名杜口于毗耶。以致西天四七唐土二三。天下老冻脓。用尽机关。无捕手处。只得平高就下。以二千年前用不著底断贯。穿天下衲僧鼻孔。谓之禁足护生。克期取证。愈见狼藉。报恩修行无力。未免随例颠倒去也。卓主丈。不因射雕手。谁识李将军。
　　复举。六祖因。僧问。黄梅意旨是甚么人得。祖云。会佛法人得。僧云。和尚还得否。祖云。不得。僧云。为甚不得。祖云。我不会佛法。师云。高山流水。子期故善听之。虽然三十年后。有人骂报恩在。
　　次日上堂。呵释迦叱弥勒。衲僧家气宇如王。为甚么今朝草绳自缚。击拂子。觅火和烟得。担泉带月归。
　　上堂举。药山久不上堂。知事云。大众久思和尚示诲。山云。打钟。著众方集。山便掩却门。知事云。既许与大众上堂。为甚么一言不施。山云。经有经师。论有论师。争怪得老僧。师云。古人为物伤慈。于中有失。者僧当时才见掩门。便就地上。画一圆相。各自散去。管取药山开门不得。
　　徽宗皇帝大忌。上堂。圣人无已。靡所不已。总尘刹无不是。差之毫厘失千里。仙仗飘飖去不还。从教六合清风起。
　　上堂举。南泉住庵。时一僧到。泉云。我上山作务。斋时做饭吃了。送一分来。其僧饭了。将家事一时打碎。就床。上卧。泉伺久不来。遂归见僧卧。泉亦卧。僧便起去。泉住后云。我往前住庵时。有个灵利道者。至今不见。师云。王老师。若不顾锥头利。者僧要起去未得。虽然石厌笋斜出。岸悬花倒生。
　　上堂举。洞山因。僧问。寒暑到来。如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。当时者僧且冷笑一声。管取洞山隐身无路。
　　上堂。始见安居。又逢中夏。孜孜矻矻底。鬼神莫测其由。[米/?/天][米/?/天][吉/?/天][吉/?/天]底。佛祖辨他不出。报恩门下。还有此人么。家无白泽之图。
　　上堂。举。寒山子因。众僧炙茄。次将茄串。向一僧背上。打僧回首。山呈起茄串云。是甚么僧云。风颠汉。山却向傍僧云。尔道是僧费多少盐酱。师云。欺敌者亡。者僧还甘么。报恩若见他呈起茄串道是甚么。便作听势拟议。夺茄串便打。
　　上堂。五祖凡示众。东边掉一句。西边掉一句。大似蘸雪吃瓜冬。唤作杨岐正传东山暗号。殊不知。法出奸生事久多变。
　　上堂。举。世尊一日升座。众集定。文殊白椎云。谛观法王法。法王法如是。世尊便下座。师云。是则是。只是举椎较重些子。
　　请监收上堂。无生田地。有种有收。时节到来。自然成熟。衲僧家开著口少他一时子不得。若非本色人。难以绝渗漏。且那个是本色人。卓主丈。公。
　　解夏小参。僧问。三月安居今已满。九旬功用事如何。师云。眼前依旧急絣絣。僧云。西天以腊人为验。著甚死急。师云。者漆桶。僧云。谢指示。师云。黄连未是苦。
　　乃竖拂子云。恁么则易。不恁么则难。恁么则易。有结有解。把缆放舡。不恁么则难。有始有终。无事不办。诸方逼生蚕作茧。特牛产儿。我者里买帽相头。随家丰俭。不觉也过了一夏。来朝解开布袋。各自尔东我西。前程忽有人。道著报恩爷名。不须讳却。何故。击拂子。秋风吹渭水。落叶满长安。
　　复举。昔有老宿。一夏不为师僧说话。有僧叹云。我只么空过一夏。不敢望和尚说佛法。得闻正因二字也。得。老宿闻云。阇梨莫嘶速。若论正因一字也无。道了扣齿云。我无端恁么道。邻壁有老宿闻云。好一釜羹。被两颗鼠粪污却。师云。三个担板汉。一个较些子。报恩一夏。悬鼓待椎。佛法二字。无人问著。何故不因入水。争见长人。
　　次日上堂。行住坐卧四威仪中。常有一处险。只是诸人检点不出。若检点得出。许尔是个天津桥上汉。若检点不出。九十日内枉费精神。且道。那个一处。卓主丈。险险。
　　上堂。举。云门因洞山到。问近离甚处。山云。查渡。门云。夏在甚处。山云。湖南报慈。门云。几时离彼。山云。八月二十五。门云。放汝三顿棒。山次日问。昨日蒙和尚放三顿棒。不知过在甚么处。门云。饭袋子。江西湖南。便与么去。山于言下有省。师云。见亡执谢。方为本色衲僧。洞山错何似云门错。
　　上堂。举。赵州因。僧辞。州云。甚处去。僧云。诸方学佛法去。州云。有佛处不得住。无佛处急走。过三千里外。逢人不得错举。僧云。与么则不去也。州云。摘扬花摘扬花。师云。神臂弓由基箭。赵州用之无不中的。争奈者僧是赤眉队里来。
　　谢南禅云壑和尚并维那。上堂。道人相见。如云升空。如水赴壑。品藻张胡子颔下无须。骂詈诸方捣湿谷吃饭。忽有个汉出来道。低声低声。新维那令严。不要说人长短。山僧只得休去。何故禹力不到处。河声流向西。
　　上堂。举。兴化见同参来才上法堂。化便喝。僧亦喝。化又喝。僧又喝。化拈棒。僧又喝。化云。尔看者汉。犹作主在。僧拟议。化便打。侍者云。适来者僧有甚触忤化云。是他。也有权。也有实。也有照。也有用。我将手向他面前横两遭。便去不得。似者般瞎汉。不打更待何时。师云。剑刃上走马。火焰里藏身。兴化门下。不为分外。无端被者僧放乖。却向侍者处翻本。
　　上堂。汝诸人尽被声色所转。何不鼓声未动。来法堂前行一两遭。虽然。报恩更点火。照尔面在。
　　开炉上堂。举丹霞烧木佛。师云。丹霞如虫御木。院主偶尔成文。报恩今日开炉。且无木佛可烧。只有些无明火。常在诸人面前。日短夜长。各自照顾。
　　冬至小参。释迦已灭。弥勒未生。恁么时节。东去也得。西去也得。无端。少林壁观雪庭堕。臂引得一地里。人如荷一百二十斤重担。上羊额岭一般。及乎诘其端由。依旧不出。个仲冬严寒布裈赫赤。报恩久默斯要。不务速说。
　　复举。五祖演和尚示众。但只吃果子。谁管树曲录。师云。者无厌消老翁。得与么不知来处。报恩果子贵贱。价数高低。也要诸人一一知得。
　　上堂。举。古德因。僧问。如何是冬来事。德云。京师出大黄。师云。金以石试。人以言试。古人自谓。全璧而归。不知身在草里。
　　谢执事上堂。一跳一踯。师子颦呻。一新一旧。和气如春报恩尺不如寸。赢得痴坐。何也。家里有人。
　　上堂举。临际入京教化云。家常添钵。到一家门首。婆云。太无厌生。际云饭也未得。何言太无厌生。婆便闭却门。师云。蝇见血鹘捉鸠。拳来踢报。胶漆相投。难提掇处转风流。
　　天基节上堂。定乾坤句。今古共遵。擒虎兕机。圣凡莫辨。以此助无为之化。四海晏清。以此祝无上之尊万邦衔璧。时临圣诞。预启珍筵。一句无私。如何举似。卓主丈。暗消溪畔雪。轻拆垄头梅。
　　径山无准和尚至。上堂。举。仰山道。东寺师叔若在。慧寂不致寂寞。师云。仰山饮水贵地脉。报恩久贫乍富。岂敢效颦。未免借一条小路子行。何故。击拂子。移花兼蝶至。买石得云饶。
　　除夜小参。去年贫未是贫。守株待兔。今年贫始是贫。认贼。为子。去年贫。无卓锥之地。癞狗系枯椿。今年贫锥子也无。和赃纳款。与么与么。三百六十日。循环不已。不与么不与么。七十二气候去。复还来。抱桥柱澡洗底。到底不知。依样画胡芦底。转增妄想。直饶辊到结交头。依旧眼睛乌律律。报恩莫有方便么。卓主丈。皇天苦屈。
　　复举。疏山示众。老僧咸通年已前。会得法身边事。咸通年已后。会得法身向上事。师云。古人。明修栈道。暗度陈仓。山僧。端平二年住此山。牵长补短。随分过时。若是法身边事。巢父饮牛。许由洗耳。
　　正旦上堂。年年是好年。日日是好日。为甚有新有旧。若道得个隔手句子。许尔铁轮峰顶翘足。大洋海底算沙。不然野火烧不尽。春风吹又生。
　　上堂举。药山示众。我有一句子。待特牛生儿。即向汝道。时有僧出云。特牛生儿了也。为甚不道。山唤侍者将灯来。其僧便归众。师云。者僧归众太速。蹉过药山。
　　上堂。春风如刀。春雨如膏。衲僧门下。何用忉忉。
　　上堂举。资福因。僧问。古人拈椎竖拂。意旨如何。福云。古人恁么。僧再问。福便喝。师云。好大众。如马前厮扑。者僧若恁么。有甚资福。
　　重午上堂。人间四百四病。病病有药。唯有毛病难医直饶善财信手拈来也。只是对病与药。要且不得无病之药。且作么生。是无病之药。卓主丈。先要忌口。
　　上堂。凉飙乍起。玉露初垂。蝉噪高梧。蛩吟古砌。发挥临济在黄檗处。吃棒底意旨。谁肯承当。直饶言外知归也。是秤椎蘸醋。
　　上堂。举。玄沙问镜清云。不见一法是大过患。汝道。不见甚么法。清指露柱云。莫是不见者个法么。沙云。浙中清水白。米从汝吃。佛法未在。师云。也好莫是两字会么。寒云抱幽石。霜月照清池。
　　退院上堂举。高亭隔江见德山。便乃横趋而去。后来开法。承嗣德山。师云。高亭只见锥头利。不见凿头方。当时若过江来。岂止住院。有人会得主丈子。两手分付。不然。云在岭头闲不彻。水流涧底太忙生。
　　报恩语录终

　　庆元府显孝禅寺开山语录

　　　　侍者无隐编
　　师入寺上堂。祝　圣毕。次拈香。奉为革律为禅功德主侍读尚书。资陪禄算。师就座。
　　乃云。青莲瞬视。微笑知归。递代相承。难图滋蔓。直得。天回地转。虎啸龙吟。合浦珠还。云山改观。所以道。大人具大智。大机得大用。剪蜂房为狮子之窟。变荆棘作旃檀之林。香风四驰。狐兔屏迹。以此建法幢立宗旨。以此报君亲助圣化。然虽如是。且君臣庆会。一句作么生。击拂子。九万里鹏才展翼。一千年鹤使翱翔。
　　复举。良遂座主参麻谷。谷见来携锄去锄草。次日又来。谷便闭却门。遂因此契悟。乃云。和尚莫谩良遂好。若不来见和尚。几被十二分教误却一生。遂将房计卖却。作一罢讲斋。示众云。良遂知处。诸人不知。诸人知处。良遂总知。师云。礼非玉帛而不表。乐非钟鼓而不传。是则是。量才补职。就中些子誵讹。只是无人检点得出。
　　上堂举。金牛和尚。每日斋时。自将饭于僧堂前作舞。呵呵大笑道。菩萨子吃饭来。师云。等是普同供养。谁知饭里有沙。
　　冬至上堂。僧问。群阴消尽一阳复生。衲僧家到此。如何转身。师云。老鼠入牛角。僧云。和尚。忒杀方便。师云。仁者见之谓之仁。
　　乃举。赵州因。僧问。如何是祖师西来意。州云。庭前柏树子。僧云。和尚莫将境示人。州云。我不将境示人。僧云。如何是祖师西来意。州云。庭前柏树子。师云。赵州割已利人。明月夜光多逢按剑。忽有问显孝如何是祖师西来意。只向他道。山深无过客。终日听猿啼。
　　上堂。言而足。终日言而尽道。言而不足。终日言而尽物。且道。道与物是一是二。若道是一。为甚么。客山高主山低。若道是二。为甚么。天地一指。万物一马。个里缁素。得出还尔草鞋钱。不然。但愿来年蚕麦熟。罗睺罗儿与一文。
　　上堂。杜宇不如归。竹鸡泥滑滑。深山岩崖中。谁道无佛法有佛法。衲僧只有三只袜。
　　上堂。举。长髭廊下见僧问讯。髭云。步步是汝证明处。还知么。僧云。不知。髭云。赖汝不知。若知。我堪作甚么。僧便礼拜。师云。长髭垂钓。绠短不构深泉。者僧放乖。好与连腮一掌。作家分上。凤林吒之。
　　上堂。浑似今日。达磨大师添多少光彩。更若踏步向前。便不是了也。
　　上堂。显孝尽力。只为得中下之机。要且不为得向上之机。主丈子。不觉出来冷笑道。大丈夫汉。等是为人。何不教他脱笼头卸角驮。如白衣拜相一般。说甚么向上向下。山僧道。主丈子尔果然作家。我不如尔。
　　除夜小参。年去年来迎新送旧。山僧谩诸人。一点不得。大尽三十日。小尽二十九。诸人谩山僧。一点不得。既知宾主不相谩。彼此吃饭须论噎。衲僧家。各有一片田地。年头至年尾。在里许作活计。只是蹈不著。纵饶蹈得著。埋没已灵孤负先圣。且道。是甚么田地。击拂子。春来草自生。
　　正旦上堂。拈主丈。不得道著新年头佛法。禅和家面噤噤地。那里肯随时逐节。显孝从来柳下惠。卓主丈。伏惟。狸奴白牯。履兹而去。各各水草常甘。无致嘴长毛瘦。
　　上堂举。大愚辞归宗。宗云。尔。向甚处去。愚云。诸方学五味禅去。宗云。我者里有一味禅。为甚不学。愚云。如何是和尚一味禅。宗便打。愚云。我会也。宗云。道来看。愚拟开口。宗又打。师云。是则是青出于蓝而青于蓝。若其交锋之际。冰生于水寒于水。则未可也。
　　解夏上堂。十五日已前休。十五日已后住。正当十五日。休也休不得。住也住不得。何故况诸人九十日内。各各所证法门。未尝一一引验。以主丈画一画。过。
　　上堂。举。云门因。僧问。初秋夏末。前程忽有人问。未审对他道甚么。门云。大众退后。僧云。过在甚么处。门云。还我九十日饭钱来。师云。者僧是王小波草鞋。云门虽纵夺可观。未免暗中著箭。
　　上堂。山僧恰似抱璞者。但欠临风涕泣。不道举世无人。只是可惜许。
　　上堂举。玄沙示众。诸方尽道。接物利生。忽遇三种病人。作么生接。患盲者拈椎竖拂。他又不见。患聋者语言三昧。他又不闻。患哑者教伊说。又说不得。若接不得。佛法无灵验。师云。大凡病岂止乎三种。玄沙恐人不能接。又忧佛法无灵验。老僧不惜眉毛。试接此三种人看。卓主丈。盲聋喑哑底近前来。又卓主丈。不得孤负老僧。更若不会。又与尔下个注脚。卓主丈。平生肝胆向人倾。相识浑如不相识。
　　上堂。寻常开著口合不得。盖不在乎语言之间。若涉语言。摩竭提国遂成虚设。毕竟在那里。卓主丈。巡人犯夜。
　　上堂。常年九日。篱下黄花。粲然在目。今秋旱甚。未见一枝。赖得汾阳老人有一句子。不妨应时及节。且道。是那一句。喝一喝。
　　显孝语录终

　　庆元府瑞岩开善禅寺语录

　　　　侍者梵阅编
　　师入寺。指山门。出出入入。无非与汝诸人。共者一路子。因甚不知门限高低。喝一喝。
　　据方丈。炉鞴之所。钝铁尤多。阿那个不受钳锤。以主丈画云。过者边立。
　　指法座。说如建瓴。坐如山岳。就下平高。咬牙爆爆。
　　师拈香。祝　圣毕。敛衣就座云。离娄极力。白浪滔天。罔象无心。神珠历掌。不涉化机。如何相见。有僧出便喝。师亦喝。僧打一圆相便礼拜。师云。怪力乱神。
　　乃云。大道只在目前。要且目前难睹。欲识大道真体。不离声色言语。与么说话。大似折草量虚空。衲僧家不求诸圣。不重已灵。眨上眉毛。早已蹉过。说甚么口头声色。野犴鸣狮子吼。三千里外。不敢抬眸。直饶临际德山。棒喝交驰。且请束之。高阁。何故。击拂子。自从金革销声后。惟听尧民击壤歌。
　　复举。本朝太宗皇帝。托起宝钵。问王隋相公。既是大庾岭头提不起。因甚在寡人手里。相公无对。后来慈明代云。陛下腕头有力。师云。君臣庆会。日照天临。若是大庾岭头底。物归有主。
　　当晚小参。僧问。承闻和尚有言。衲僧家不求诸圣。不重已灵。还端的也无。师云。听教分晓。僧云。只如三条椽下。明甚么边事。师云。两个石人相耳语。僧云。与么则德山临际。倒退三千。师云。也恐如此。僧云。人天交接。两得相见。一句作么生。师云。大家在者里。僧云。非但大众观光。学人小出大遇。师云。偷心鬼子。僧礼拜。师拈主丈云。若是我虎丘直下。如积世富儿一钱不乱使。个个生生狞狞局局促促。只因家法太严。以致门庭冷落。山僧没兴也撞入者保社。被人唤作松源嫡孙。可谓浪得其名。今夜已展不缩。未免向无人著眼处。拈出一星子。也教诸人知道十二峰头。元有灵芝仙草。卓主丈。
　　复举。感首座问法昌。昔日北禅烹露地白牛。今夜分岁有何施设。昌云。腊雪连天白。春风逼户寒。感云。大众吃个甚么。昌云。莫嫌冷淡无滋味。一饱能消万劫饥。感云。未审是甚么人置办。昌云。无惭愧汉。来处也不知。师云。感首座当时若向一饱能消万劫饥处。道个谢和尚供养。管取法昌拔贫做富。
　　元正上堂。嘉熙纪运。淳祐开图。历数既长。倒指难数。且道。今日是甚么日。卓主丈。辛丑岁首。乌飞兔走。
　　天基节上堂。河出图洛出书。雷霆变化。鬼神莫测其由。且道。是何祥瑞。良久。圣人复生。
　　上堂。举赵州因。僧问。至道无难。唯嫌拣择。是时人窠窟否。州云。曾有人问我。直得五年分疏不下。师云。观大海者难为水。游圣人之门者难为言。不因者僧。难见赵州老子。
　　谢维那上堂。古佛只在椎头。每日呼来唤去。非惟纲令清严。下下要分缁素。兴化当年错用心。月明岂在珊瑚树。
　　上堂。举。赵州侍者报云。大王来也。州云。大王万福。侍云。未到。州云。又道来也。师云。赵州年老。听事不真。侍者。王令已行。犹在门外。
　　上堂。举。临际因。赵州游山。到院后架洗脚次。际便问。如何是祖师西来意。州云。恰值老僧洗脚。际近前作听势。州云。会即便会。啖啄作甚么。际便归方丈。州云。三十年行脚。今日错为人解注。师云。攫金者不见人。逐鹿者不见山。
　　上堂。举。沩山问仰山。寂子心识微细流注。无来得几年。仰山不敢答。却云。和尚无来几年矣。沩云。老僧无来已七年。沩山又问。寂子如何。仰云。慧寂正闹。师云。古人及尽玄微犹恐走作。今人只管孟八郎道。总是五逆人闻雷。
　　上堂。举。夹山示众。若论此事。直须挥剑。若不挥剑。渔父栖巢。师云。夹山未得与物俱化。致令影草之流认驴作马。
　　结夏小参。等是恁么时节。何不便领取去。西天广额。旃陀罗。放下屠刀。我是千佛一数。可杀性燥。若约衲僧门下。犹是半提。而况立期立限。坐守化城。比拟张麟。兔亦不遇。息耕[(宋-木)/火/ㄆ]寻常。多是向三句前两句后。放一线地。与诸人整顿手脚。若也知惭识愧。九十日内。不得忘却老僧。
　　复举。沩山大安和尚示众。有句无句如藤倚树。疏山参问次。师云。矮师叔当时若向沩山未屙已前。得个瞥脱处。免得认声色之流东卜西卜。今既漏逗。千古之下。岂曰无人。卓主丈。住住。赶人不得赶上。
　　次日上堂。有一人。日销万两黄金。同此圣制。只是无人认得。若有人认得。却许伊。日销万两黄金。
　　上堂。举。五泄初参石头。泄云。一言相契即住。不契即去。头据坐。泄便行。头云。阇梨。泄回首。头云。从生至老只是者个。回头转脑作甚么。泄于言下大悟。师云。稛载而往。垂橐而归。
　　上堂。举。岩头示众。大凡唱教须从无欲中流出三句。只是理论咬去咬住欲去不去欲住不住。或时一向不去。或时一向不住。应庵拈云。从上老汉。须得个些子说话。师云。岩头若行一丈。应庵只行八尺。严头若行一尺。应庵只行二寸。何故从来把本修行。不敢弃嫌因果。
　　瑞岩语录终

　　庆元府万松山延福禅寺语录

　　　　侍者德溢编
　　师在启霞受请。辞众上堂。拈拄杖云。此事在通人分上。不可以言言。不可以迹迹。设使言迹双泯。犹落断常之见。而况朝游夕处。宾王历然。凫短鹤长。彼此知有。虽作万松孤顶云。终忆霞峰老人石。临风一曲。别有希声。水远山长。如何按指。卓主丈。
　　复举。长庆示众。撞著道伴交肩过。一生参学事毕也。是灵龟曳尾。山僧自退芝峰。托迹于兹。三历寒暑。又胜他古人者多矣。今过海山。可无攀感。缀成一偈。以表分违。敛影穷原。懒出扃。晓云如送又如迎。因思执手经行处。几听沙泉绕涧鸣。
　　师入寺。上堂。祝　圣毕就座。僧问。声前一句。不堕常机。转位就功。如何相见。师云。问讯不出手。僧云。且道。天子万年作么生。师云。瑞草生嘉运。林花结早春。僧云。直得。九州四海。雷动风驰。师云。出门惟恐不先到。僧云。如何是延福境。师云。天高盖不尽。僧云。如何是境中人。师云。月到中峰犹未归。僧礼拜。
　　师乃云。迦叶门前。个个蹈著。问之则便道不知。老胡带来。人人知有。叩之则便道不会。衲僧家如刺猬子。无尔近傍处。固甚闻钟声。各各披七条。与么会去。纯乐无为之化。追回太古之风。便见。耕田凿井。晓作夕息。自然不敢违时失候。然虽如是。毕竟以何为验。击拂子。九皋鹤舞威音外。三岛花敷大块初。
　　复举。孝宗皇帝问佛照禅师。世尊雪山六年。所成者何事。佛照奏云。将谓陛下忘却。师云。君臣庆会。日照天临。斡旋造化之元枢。奋发风雷之大用。然虽如是。还知太平无象么。
　　当晚小参。僧问。安居禁足。西天令严。和尚为甚。明知故犯。师云。不因樵子径。争到葛洪家。僧云。文殊三处度夏。未决众疑。和尚来自霞峰。群心鹤望。还与文殊相去多少。师云。好事不在忽忙。僧云。大善知识岂无方便。师云。老僧罪过。僧礼拜。师云。谩我即得。
　　乃云。大家在者里。谁敢谩尔诸人。若各各道头知尾。去却人我担子。自然长者长法身。短者短法身。目连鹙子。无尔著眼处。山僧寻常。不曾与人下注脚。尔若向隔山见烟便知是火处会去。又争得。今夜已展不缩。未免东拏西撮一上子。且作死马医。
　　复举。雪窦示众。龙泉与刀斧同铁。利钝悬殊。驽骀与骥马同途。迟速有异。酌然酌然。一出一入。半合半开。平展之流。试辨缁素。师云。明觉一代龙门。只是取舍之心未泯。山僧毛凡道等。一目而归之。何故切。
　　上堂。举。沩山问仰山。大地众生。业识忙忙。无本可据。子作么生。知得他有之与无。仰云。某甲有个验处。时有僧从面前过。仰召云。阇梨。僧回首。仰云。者个便是业识忙忙。无本可据。师云。仰山有知人之鉴。只是用处太过。山僧则不然。他回头我稽首。柝半裂三。捉襟见肘。
　　解制上堂。护鹅之戒如雪。守腊之行若冰。也是田单火牛。衲僧家。朝三吴暮百越。正恐坐在者里。万松有个道处。只是诸人未肯点头。
　　上堂。举。赵州访茱萸。上法堂。东觑西觑。萸云。作甚么。州云。探水。萸云。我者里一滴也无。探个甚么。州以主丈。靠壁而出。师云。尽道一滴也无。鼓起滔天之浪。殊不知。赵州平白。失却一条杖子。
　　挂新钟谢监收。上堂。千钧之大器。已自升楼。万斛之玑珠。已自入廪。衲僧家。棒腹升堂。开单展钵。且道。承谁恩力。卓主丈。不是少林客。难为话雪庭。
　　上堂。举。仰山因。僧问。法身还解说法也无。仰云。我说不得。别有一人说得。僧云。说得底人在甚处。仰山推出枕子。沩山闻乃云。寂子用剑刃上事。师云。灭却沩仰一宗。只因此语。
　　上堂。举。赵州问僧。曾到此间么。僧云。曾到。州云。吃茶去。又问僧。曾到么。僧云。不曾到。州云。吃茶去。师云。赵州一处打著。一处打不著。万松见僧。亦不招茶。亦不相问。何故自从贤圣法来。未尝杀生。
　　上堂。举。德山因。僧问。从上诸圣。向甚么处去。山云。作么作么。僧云。敕点飞龙马。跛鳖出头来。山休去。来日山浴次。僧过茶。山拊僧背云。昨日公案作么生。僧云。者老汉今日方始瞥地。山又休去。明觉拈云。德山以已方人。者僧还同受屈。师云。尽谓恒山之蛇。触之则首尾俱应。殊不知。一得一失。雪窦是则是傍不甘。要见德山远在。
　　元宵上堂。今夜处处烧灯。以享上帝。万松随例。也烧一碗。普请四圣六凡。同入此影子里。头出头没。设有不入底。拈起德山杖子。劈脊便打。何故。过去灯明佛。本光瑞如此。
　　佛涅槃上堂。今日则有。明日则无。释迦老子一生卖峭。临死自纳败阙。致令后代儿孙。个个以鰕为目。万松丈人。屋上之乌。与之救看。拈起主丈。吹一吹。
　　上堂。破家散宅。毁祖灭宗。不挂条丝。独超象外。此人只会得接手句。未具透关眼。若能洗面摸著鼻。啜茶湿却嘴。许尔。是半个衲僧。未可全展钵盂吃饭。
　　上堂。放一线道。四方八面绝遮拦。收一毛头。无边刹海烟尘起。不收不放。万松口似磉盘。是汝诸人。也须救取。
　　上堂。举。白云瑞和尚示众。古人留下一言半句。未透。时撞著铁壁相似。忽然一日透去。方知。自己便是铁壁。且道。如今作么生透。乃云。铁壁铁壁。师云。白云恐人不会。只管依文解义。衲僧家。融万象于目前。抟虚空于掌上。犹是转句。况那边事耶。
　　上堂。举。临际示众。我于先师会中。问佛法大意。三度被打。如蒿枝拂。如今思得一顿。谁为下手。时有僧出云。某甲下手。际拈棒。僧拟接。际便打。师云。者僧其实只要见尽临际。
　　上堂。拈主丈。面赤不如语直道道。靠主丈云。主丈子。不是患聋。便是患哑。
　　上堂。举。岩头问僧。甚么来。僧云。西京来。头云。黄巢过后收得剑么。僧云。收得。头近前引颈云。[囗@力]。僧云。师头落也。头呵呵大笑。僧后到雪峰。峰云。甚么来。僧云。岩头来。峰云。岩头近日有何言句。僧举前话。峰打三十主丈趁出。师云。者僧当时若向岩头笑里知机。雪峰主丈子更长。也打他不著。
　　赴双林辞众上堂。入息不居阴界。出息不涉万缘。为甚么。弃万松入双梼。会得主丈子。束之高阁不然。自笑一生无定力。行藏多被业风吹。
　　延福语录终

　　虚堂和尚语录卷之一



　　虚堂和尚语录卷之二


　　婺州云黄山宝林禅寺语录

　　　　侍者惟俊法云编
　　师入寺。指山门。不劳弹指。岂涉思惟。现成门户。到者方知。
　　指佛殿。前释迦后弥勒。且道。阿那个是正主。喝一喝。
　　拈帖。寻常云水家。或凝或流。初无固必。因甚得者个入手。便从者里住。试下一转语看。
　　诸山疏。居必择邻。鉴非止水。明暗相凌。言犹在耳。
　　山门疏。关著门尽是自家屋里。何须冷言冷语。暗地敲人。不信。听取下文。
　　指法座。聚草积石。说有谈空。取古尚赊。一时拈却。何故别有一路子。
　　师升堂祝　圣毕。就座云。大凡善射者。发必中的。若不中的。徒劳没羽。莫有善射者么。试发一箭看。僧问。不从天降。不从地涌须弥山从甚处得来。师云。突出难辨。僧云。只将者个真消息。用祝吾皇亿万春。师云。巢知风穴知雨。僧云。双梼胜所。大士垂化之方。应庵云孙。今虚堂高蹈其辙。还端的也无。师云。诬人之罪。以罪加之僧云。争柰是非已。落傍人耳。便挽天河。洗不清。师云。面赤不如语直。僧云。只如判府直院侍郎请和尚住此名山。有何方便。师云。剑握甑人手。僧云。还许学人露个消息也无。师云。杜鹃啼处花狼藉。僧礼拜。
　　师乃云。一丝不挂。犹涉廉纤。独脱无依。未为极则。衲僧家。去来不以象。动静不以心冥运无方。群机顿显。便见云黄峰顶铁树抽枝。小白花边。无风起浪。处处普门境界。头头弥勒道场。不应万缘。灵然自得。直得。尧风舜日。共乐升平。樵唱渔歌。咸沾圣化。毕竟以何为验。击拂子岩莎步入祥麟稳。海树飞来白凤闲。
　　复举。闽王请罗山开堂。才登座。以手敛僧伽梨衣。顾视大众便下座。王近前执山手云。灵山一会。何异今日。山云。将谓尔是个俗汉。师云。罗山当时下者一著。不妨惊群动众。赖遇大王是佛法中人。今日忽有人问新宝林。只对他道。将谓无人知音。自然头正尾正。
　　当晚小参。师云。往往。多是向蓍草影边。胡卜乱卜。今夜与诸人。剺破卦文了也。请款款出来商量。问答罢师乃云。客是主人相师。未到宝林则已。一到宝林。山僧伎俩不出诸人探头一觑。赖得堂中有一个半个。仿仿佛彿地。是旧时相识。指出行道塔风铎乱鸣。骂破梁宝公多口饶舌。便见主宾和气。彼此无疑。然虽如是。且道。慈氏宫中今日说甚么法。卓主丈。钢刀虽利。不斩无罪之人。
　　复举。当山善慧大士。因遇天竺嵩头陀曰。我与汝毗婆尸佛所发誓。今兜率天宫衣钵现在。何日当还。命大士。临水观形。见圆光宝盖。大士谓之曰。炉鞴之所多钝铁。良医之门足病人。师云。好笑好笑。当时待他道请大士临水观形。拈起门椎柏板。劈嘴便摵。尚且救得一半。更说甚么炉鞴钝铁良医病人。翻得本来。剑去久矣。山僧寻常党理不党亲。莫有为大士作主底么。如无夜深。珍重。
　　上堂。举。晏国师示众云。鼓山门下不得咳嗽。时有僧咳嗽一声。山云。作甚么。僧云。伤风。山云。伤风即得。师云。是则是。垛生招箭。若一向与么。道绝人荒。
　　结夏小参。卓主丈。不必善财敛念弥勒弹指。普请四圣六凡。入此大光明藏。互为主伴。快说禅病。使瞽者明。聋者听。迷者悟。缚者脱。于是九十之期。各证本法。然后升双梼堂。入息耕室。向无星等子上。较其重轻。以凭劳赏会么。卓主丈。力[囗@力]唏。咄咄咄。
　　复举。天平漪和尚行脚时。参西院每云。莫道会佛法。觅个举话底也无。一日西院召云。从漪。平举头。院云。错。平行三两步。院又云。错。平近前。院云。适来者两错。是西院错。上座错。平云。是从漪错。院云。错。平休去。院云。且在者里过夏。待共上座商量者两错。平当时起去。后住院谓众云。我当初行脚时。被风吹过思明长老处。被他连下两错。更留我过夏商量。我不道那时错。发足南方时早错了也。师云。慢藏诲盗。冶容诲淫。双林今夏还有商量者两错底么。
　　次日上堂。个个顶天履地。为甚么。蹈著二千年前底影子。便做一动子不得。莫有不蹈者影子底么。卓主丈。有则有。只是今日不来。
　　谢头首秉拂上堂。以檀拜将。为求活国之英。以拂授人。要见枯心之士。云黄峰下。象龙所归。虚堂薄处。先穿引得证龟作鳖。
　　开山忌日上堂。正法像法知他是几年。尚且拈弄不出。那堪忍俊不禁出来搀行夺市既未得个补处。又却恁么去。是去非去。卓主丈露。
　　上堂举。兴化因。僧问。四方八面来时如何。化云。打中间底。僧便礼拜。化云。昨日赴个村斋。中路值一阵狂风暴雨。向古庙里避得过。师云。兴化被者僧拈出无刃斧子。便乃高竖降旗。宝林堂时若见他礼拜便休去。何故且教者汉担一片板空过一生。
　　大士生日上堂。一自嵩头陀道破之后。不出来。是好手。无端贫时思旧债。再扬家丑。要见大士么。卓主丈。空手把锄头。步行骑水牛。
　　上堂。举。台山路上有婆子。凡有僧问。台山路向甚么处去。婆云。蓦直去。僧才行。婆云。好个师。僧便与么去。赵州闻得云。待我去勘者婆子。州到如前问。婆亦如前答。州归院云。婆子被我勘破了也。师云。者婆子向寸草不生处。打个阵子。赵州不施韬略。直欲破之。及乎交锋之际。又却失利。道被我勘破了也。大似别人棺木扛归屋里哭。莫有为赵州作主底么。卓主丈。勘过了一道打。
　　上堂。水中盐味。色里胶青。祖师只认得个相似底。何异楚人以鸡为凤。我者里任尔三头六臂。尽其来机。也无尔凑泊处。何故。惯将三尺喙。骂倒五湖僧。
　　上堂。举。云门示众。直得触目无滞。达得名身句身。一切法空。山河大地是名。名亦不可得。唤作三昧性海俱备。犹是无风。匝匝之波。直得忘知于觉。觉即佛性矣。唤作无事人。更须知有向上一窍。师云。云门大师。今日入尔诸人髑髅里。横三竖四。见尔不觉不知。乃云。土旷人稀。相逢者少。
　　解夏小参。僧问。长期已满。布袋头开。江南江北。依旧水乡。黄叶黄花。无非秋色。学人便与么去时如何。师云。掘地深埋。僧云。与么则楖栗横担不顾人。直入千峰万峰去。师云。露湿草鞋重。僧云。若不垂芳饵。争知碧沼深。师便喝。僧礼拜。
　　师乃云。一叶落天下秋。认奴作郎。一尘起大地收。犹有迹在。初秋夏末。直须向万里无寸草处去。干茅引火。出门便是草。见人富贵常欢喜。莫把心头似火烧。恁么恁么。四路葛藤。一时拈却。不恁么不恁么。九旬功用。验在今宵。十洲三岛任遨游。雁荡天台从出没。只如云门道还我九十日饭钱来。又作么生。
　　复举。黄檗因。临际辞。檗云。甚处去。际云。不是河南便是河北。檗便打。际约住棒。遂与一掌。檗呵呵大笑。唤侍者。将百丈先师禅板拂子来。际亦召侍者将火来。檗云。汝但将去。已后坐却天下人舌头在。师云。明投暗合。则不无二大士。争柰久而成弊。宝林有僧出辞劈脊便棒。何故。宁可堂上苔生。终不引人落草。
　　上堂。举。云门因。僧问。如何是超佛越祖之谈。门云。胡饼。师云。伤弓之鸟。见曲木而高飞。有人见得云门。善为我辞。
　　施主舍田建达磨忌。上堂。达磨大师恐汝诸人吃饭向鼻孔里去。所以得得。自西天来。既见得分晓了。还复西天去。今有道人刘善富。路见不平。舍膏腴入常住。年年于此日设供。要穿他鼻孔。今当第一供。且道。者老子还来也无。卓主丈。金屑虽贵。落眼成翳。
　　达磨初忌拈香。破六宗之执。道被五天。断二祖之疑。光流华夏。以致击齿服毒。何莫由斯。休言只影度流沙。熊耳峰前月如昼。瓣香杯茗。追慕遗音。一念万年。真风不坠。
　　上堂。举。黄檗示众。汝等诸人。甚是噇酒糟汉。与么行脚。何处有今日。还知大唐国里无禅师么。时有僧出云。只如诸方匡徒领众。又作么生。檗云。不道无禅。只是无师。师云。个些子说话。蹉过者多。真点胸道。雾豹泽毛。未尝下食。庭禽养勇。终待惊人也。只知其养士之心。而不知死灰里火蛇烧面。透得亲见黄檗。不然切忌。向噇酒糟汉处。会去。
　　冬至小参。僧问。文殊是七佛之师。因甚出女子定不得。师云。家鬼作崇。僧云。罔明是下方声闻。因甚却出得。师云。半幅全封。僧云。不落因果。因甚堕野狐。师云。凿池不待月。池成月自来。僧云。不昧因果。因甚脱野狐。师云。锦包特石。僧云。老观逢僧引面时如何。师云。有钱使得鬼走。僧云。鲁祖逢僧。面壁时如何。师云。寸草不生。僧云。学人今日小出大遇。便礼拜。师云。脑后少一锥。
　　乃云。衣穿肘露。户破家残。要知否极泰来。自然有时有节。衲僧家更更做梦。一日趱得一日是好手。谁管尔布裈懒洗。不展卧单。纵饶使得十二时。赢得口边生白醭。宝林与么告报。只打净洁毬子。莫有和泥合水与物俱化底么。近前来。我要识尔良久以主丈画云。将成九仞之山。不进一篑之工。
　　复举。明招示众。众才集。招云。者里风头稍硬。且归暖处商量。便下座众随至方丈。招便打云。才到暖处。便见瞌睡。师云。暗鸣叱咜。万人气索。则不无明招。只是未见有弃甲曳兵者。莫有同死同生底么。喝一喝。
　　次日上堂。寂寥之景。清白传家。才应万缘。石人拊掌。明得地天泰。吉无不利。不然。岣嵝峰头神禹碑。
　　天基节上堂。风磨劫石。坚犹润雪。傲孤松韵转青。四海隆平烟浪静。斗南长见老人星。
　　腊八上堂。入山不深。见地不脱。引得漆桶排头。妄想不歇。宝林有个见处。只是不说。何故。腊月苦寒风雪吹。急急抽身早是迟。
　　上堂。僧问。雪覆千山。因甚孤峰不白。师云。消得龙王多少风。僧云。大小大。虚堂今日失利。师云。手臂终不向外曲。僧云。普化摇木铎。腾空而去。未审向甚么处去。师云。三九二十七。僧云。毕竟向甚么处去。师云。咬人屎橛。不是好狗。僧云。学人今日小出大遇。便礼拜。师云。穷鬼子。
　　乃举。百丈因。僧问。如何是奇特事。丈云。独坐大雄峰。僧礼拜。丈便打。师云。百丈故是大机大用。若非剑手相酬。几乎落节。
　　除夜小参。僧问。旧岁送不去。新年迎不来。新旧本无情。去来谁可拟。师云。门前石敢当。僧云。只如旧岁已去新岁已来。衲僧家还有不被寒暑所迁底么。师云。有。僧云。那个是不迁底。师云。阶下雪师子。僧云。依旧跳不出。师云。苍天苍天。
　　乃云。寒暑不到处。露柱证明。岁月无改迁。道人眼活。所以一年有三百六十日。从年头数到年尾。未尝一日不作一日用。今日正当腊月三十夜。将谓寒灰发焰。枯木重荣。及乎子细思量。元来前头。大有雪在。宝林与么告报。自知道。穷厮煎饿厮吵。无可与说人。做个闹热子。何故。曾经霜雪苦。杨花落也惊。
　　复举。北禅岁除示众。年穷岁尽。无可与诸人分岁。烹一头露地白牛。炊黍米饮煮野菜羹。烧榾柮火。唱村田乐。免见倚他门户傍他墙。便下座时。有僧出云。和尚宰牛。因甚不纳筋角。北禅抛下帽子。僧拈起云。天寒还和尚帽子。师云。箫韶九成。凤凰来仪。
　　上堂。每日蒲团上妄想。无尔插手处。以致奔南走北。如鸭吞螺蛳。山僧今日不动声气。教尔诸人有个入处。良久拍手云。一半入得。一半入不得。
　　上堂。举。庞居士辞药山。山命十禅客。送至门前。士指空中雪云。好雪片片不落别处。时有全禅客云。落在甚么处。士便与一掌。全云。居士且莫草草。士云。恁么称禅客。阎老子未放尔在。全云。居士作么生。士又与一掌。师云。虽则是两掌。其间有抬有搦。有收有放。
　　小师设供上堂。举。章敬因。小师游方回。敬云。汝离此间多少时。僧云。已经八载。敬云。作得个甚么。僧就地上。画一圆相。敬云。此外莫更有么。僧近前。画破圆相。作礼而退。师云。严师出好弟子。二林养子不及父。但只教伊供养大众。不必呈见解。何故。恐薄礼致怨。
　　上堂。僧问。灵云见桃花悟去。学人每日。也见一枝两枝。因甚不悟。师云。含血喷人。先污其口。僧云。为甚玄沙不肯他。师云。他是他屋里人。僧云。学人到者里。大似胡孙咬生铁。师云。尔莫只管上头上面。僧云。也要和尚委悉。
　　师乃举。云门问首座。山河大地。与自己是同是别。座云同。门云。一切物命飞蛾蚁子。与自己是同是别。座云同。门云好好。借问何得干戈相待。师云。云门易见。首座难见。何故。盖他不坐在无变异之乡。所以曰同。
　　智者和尚至。上堂。净瓶里澡洗。古梼下修身。彼此寸长尺短。何妨忝为切邻。相见又无事。不来还忆君。杜鹃啼断月如昼。不似寻常空过春。
　　结夏小参。此事如青天白日。无一丝头许。为障为碍。自是尔诸人智眼不高。堕在区宇。故劳我竺干大士。立期立限。对病与药。以为中下之机。若是上流。岂肯受尔者般茶饭。况今夏恰恰。一百二十日。尔诸人向甚处插手。若无插手处。则孤负竺干大士。若得个插手处。莫待期满。便请说看。何故。盖老僧急欲明窗下安排。
　　复举。首山示众。咄哉巧女儿。撺梭不解织。看他斗鸡人。水牛也不识。咄哉拙郎君。巧妙无人识。打破凤林关。著靴水上立。师云。首山自谓。得临际正传。却作野犴鸣。致令天下儿孙。个个拖泥带水。
　　次日上堂举。应庵师祖。昔日谢事当山。寄夏净明。示众。三十三州七十僧。驴腮马颔得人憎。诸方若具罗笼手。今日无因到净明。师云。想见当时龙象。拙孙褊短。不敢贬剥诸方。只多得几州子。暗地里赛他。何故。卓主丈。劝君不用栽荆棘。后代儿孙惹著衣。
　　上堂。举。肃宗皇帝问忠国师。百年后所需何物。国师云。为老僧造个无缝塔。帝云。请师塔样。国师良久云。会么。帝云。不会。国师云。吾有付法弟子耽源。却谙此事。国师迁化后。帝诏耽源问之。源云。湘之南潭之北。中有黄金充一国。无影树下合同舡。琉璃殿上无知识。师云。肃宗当时若向国师良久处。下得一喝。免致耽源堕坑落堑。要见无缝塔么。卓主丈。劝君尽此一杯酒。西出阳关无故人。
　　上堂。僧问。参须实参。悟须实悟。作么生是实参。师云。历历寂寂。僧云。长期已过半。犹如冷水浸冬瓜。和尚有何方便。师云。精精灵灵。僧云。赵州示僧。洗钵盂去。其僧便悟。此意如何。师云。烧钱引鬼。僧云。我等吃粥了也。洗钵盂了也。为甚不悟。师云。甜瓜彻蒂甜。僧礼拜。师云果然。
　　乃举。盐官一日。唤侍者将犀牛扇子来。侍云。已破也。官云。扇子既破。还我犀牛儿来。侍无对。师云。盐官恐侍者不在。二林扇子暑月要用。不必有劳侍者。若是犀牛儿。输与国师。
　　上堂。二林初无门户与人近傍。亦不置之于无何有之乡。只要诸人如铁入土与土俱化。然后可以发越。其如运粪入者。吾末如之何。
　　上堂。僧问。法身病色身不安。色身病法身不安。作么生免得。师云。口上著。僧云。色身病故有之。法身作么生病。师云。他病最苦。僧云。大似维摩老子以代众生。师云。尔识他未尽。僧云。莫是佛手遮不得。人心似等闲。师云。拨波求水。僧云。毕竟如何。师云。待尔鼻孔无气。却向汝道。僧便喝。师云。怕死汉。
　　乃云。水牯子数日来。不忺水草。盖牧之无功也。若言一回入草去。蓦鼻拽将来。此又未是牧牛之法。且作么生牧。击禅床云。叱叱叱。者畜生。
　　建凤林库上堂。凤非竹实而不食。非醴泉而不饮。因甚却在板桥村。卓主丈。有林自是真栖处。风淡惟闻静夜鸣。
　　上堂。举。云门因。僧问。佛法如水中月是否。门云。清波无透路。师云。云峰道。云门禅如九转透瓶丹。若果是恐未是。
　　上堂。诸方朝咒暮咒。要兜尔做羹饭主。我者里疥狗。不愿生天。尔若向无人行处。寻得一条路子。荡荡地临机自由自在。便是我同流。
　　解夏小参。僧问。初秋夏末。衲僧家。气宇如王。离却双林。途中如何受用。师云。踏著烂如泥。僧云。只者莫便是途中受用底么。师云。南辰北斗。僧云。领师以拂子一指。僧礼拜。
　　师乃云。一夏伽蓝地上行。未尝敢重步。踏著常住一片砖。来朝期满。合作么生赏劳。若从首座板头。数到圣僧侍者。普请与之。犹恐诸人以谓。山僧不分缁素。更若较其重轻。又见山僧惠心不普。作么得相当去。所以道。重赏之下。必有勇士。重赏则故不辞。阿那个是勇士蓦。拈主丈。指云。是尔。
　　复举。黄檗因临际。半夏上山问讯。见檗看经。际云。我将谓是个人。元来是淹黑豆老僧。住数日乃辞。檗云。汝破夏来。何不终夏去。际云。暂来礼拜。檗便打令其去。际行数里疑其事。再回终夏。师云。黄檗当时若大机大用。死尽临际偷心。今日子孙。未致尾巴焦黄。梼林莫有再来终夏底么。喝一喝。
　　上堂。僧问。世界与么广阔。因甚闻钟声披七条。师云。水浅无鱼。徒劳下钓。僧云。长期已过了。中间事作么生。师云。一向收舍不来。僧云。钟楼上念赞。床脚下种菜。明甚么边事。师云。刮皮见骨。僧云。胜首座道猛虎当路坐聻。师云。乞儿席袋。
　　乃举。鸡鸣丑愁见起来。还漏逗裙子偏衫个也无。袈裟形相些些。有裈无腰裤无口。头上青灰三五斗。指望修行利济人。谁知翻成不唧[口*留]。师云。赵州新妇面上添笑靥。又向绣幕里行。只是少得人见。
　　运庵先师忌拈香。老和尚死去。二十五年。有谁撑门拄户。虽与松源同日行。不会松源三转语。父子背驰。面不相睹。直至如今成莽卤。露冷风高秋意深。久矣无心荐藜黍。
　　中秋上堂。僧问。灵山话月。曹溪指月。意旨如何。师云。欺胡谩汉。僧云。谢三郎有甚么过。师云。诬人之罪。僧云。恁么则天上月圆。人间月半。师云。老鸦啄蛎。僧打圆相云。者个作么生明。师云。明之则瞎。僧云。谢师指示。师云。屡生子。乃云。华亭满舡犹不足。南泉骤步踏不著。自余眼底纷纷。总道见月忘指。卓主丈。月聻。
　　上堂。僧问。仰山谓香严云。如来禅许师兄会。祖师禅未梦见在。此意如何。师云。蛇入竹筒。僧云。仰山平白受屈。师云。和尔脱不得。僧云。作么生是如来禅。师云。铁壁铁壁。僧云。如何是祖师禅。师云。楚甸云寒。越山风暖。僧云。如何是和尚禅。师云。尔是颠耶狂耶。僧云。学人从此不问话。师云。更须勘过。
　　乃举。太原孚上座。初参雪峰。跨门才见雪峰。便参主事。次日却来礼拜云。昨日触忤和尚。峰云。知是般事。便休。师云。尽谓雪峰。有陷虎之机。无斩蛟之剑。殊不知。养子之缘。宽而有恕。
　　重九上堂。僧问。理不逐事变。事不逐理迁。九九之日。为甚檛鼓升堂。师云。理事拘他不得。僧云。他是甚么人。师云。头轻尾重脚逻沙。僧云。错指示人了也。师云。山僧年迈。僧云。汾阳道。重阳九日菊花新。此意如何。师云。我无隔水犀。自然尘不染。僧云。汾阳今日落节。师云。那里见汾阳。僧便喝。师云。弋不射宿。
　　乃云采菊东篱下。悠然见南山。陶靖节虽是个俗人。却有些衲僧说话。虽然他是晋时人未可全信。
　　开炉谢首座上堂僧问。赵州道。我唤作火。尔不得唤作火。此意如何。师云。挠钩塔索。僧云。今日得见赵州。师云。尔会他东壁拄葫芦么。僧云。也是家常茶饭。师云。互乡童子。
　　乃云。霜风戒晓。黄叶堆云。如我门庭。一般冷落有底道。老子寻常多是斗贫不斗富。山僧以谓不然。何故。但得板头有人。自然暖气相洽。
　　达磨第二忌拈香。葱岭不见宋云。全身岂在熊耳。石火电光殊莫拟。双梼堂上再相逢。究竟何曾缺两齿。雪际传心。节灰厌鬼。后代儿孙。谁采尔粗羹淡饭当殷勤。四海香风从此起。
　　上堂。僧问。布袋长年落魄。盘山猪肉案头。观音手里鱼蓝。大士门椎柏板。者一络索。到虚堂面前时如何。师云。苏嚧苏嚧。僧云。转凡夫为贤圣。抑贤圣为凡夫。则不无和尚。师云。家狗咬人。僧云。布袋向闹里打开件件。拈起云。看看。此意如何。师云。不勘自败。僧云。且道。与门椎柏板。相去多少。师云。穷饿相煎。僧云。手里鱼蓝则不问。猪肉案头事作么生。师云。地狱门前鬼脱卯。僧云。不伸此问。蹉过一生。师便喝。
　　乃举。罗山初参嵓头便问。起灭不停时如何。头云。咄是谁起灭。山豁然大悟。师云。嵓头虽则见孔著楔。累他罗山。坐在起灭不停处。
　　上堂。僧问。若论战也个个力在转处。此意如何。师云。犹是死法。僧云。作么生是活法。师云。逆风张帆。僧云。二林今日自纳败阙。师云。年老成精。僧云。大力量人。因甚抬脚不起。师云。师子咬人。韩卢逐块。僧云。开口因甚不在舌头上。师云。抱赃叫屈。僧云。明眼衲僧。因甚脚跟下红。丝线不断。师云。贪多嚼不细。僧云。昔日松源。今朝和尚。师云。牢记取。
　　乃云。此事甚易。因走作反以为难。何处是走作。眼见耳闻是走作。鼻嗅舌嗜是走作。运奔执捉是走作。觉触攀缘是走作。以至举心动念。参禅问道。穿凿古今。是非人我。悉是走作。只有一处不走作。难以说向诸人。若说和者不走作底。一时走作了也。
　　冬至小参。僧问。黑豆未芽时如何。师云。黑鳞皴地。僧云。芽后如何。师云。黑鳞皴地。僧云。芽与未芽时如何。师云。黑鳞皴地。僧云。若与么有甚分晓。师云。向无分晓处。识取黑鳞皴地。僧云。学人今夜白衣拜相。便礼拜。复有僧出问。如何是冬来事。古德道。京师出大黄。此意如何。师云。短处求长。僧云。忽有人问和尚冬来事聻。师云。雪后添衣定是寒。僧云。元来古德犹在。师云。汝是安禄山。
　　乃云。葭灰未动。律管先知。暗去明来。未尝迁谢。所以衲僧家。就理就事。顺水流舟。殊不知。无阴阳地。荆棘参天。有契券边。蒺藜满地。致使春生夏长之徒。卒难近傍。二林放过一著。曲为今时。
　　复举。沩山问仰山。仲冬严寒年年事。晷运推移事若何。仰山近前。叉手而立。沩云。诚知子答者话不得。香严至。沩举前话。严云某甲偏答得者话。沩复举。严亦近前。叉手而立。沩云。赖遇寂子不会。师云。沩山若无后语。尽自包裹得去。其奈用处太过。以致栓索俱露。
　　上堂。谢秉拂。僧问。智与师齐。减师半德。智过于师。方堪传授。那个智过于师。师云。忽去忽来。坐断今古。僧云。学人瞻仰有分。师云。合取狗口。僧云。若与么。首座藏主遂成虚设。师云。不是苦心人不知。僧云。却较些子。便礼拜。师云。急抽头是好手。
　　乃云。深山大泽象龙之所。雷霆变化。在乎一时之间。草木自然光润。梼林之下。莫有此瑞么。卓拄杖。疑杀阇梨。
　　上堂。僧问。天欲雪而未雪。梅欲花而未花。好个西来意。无人共出家。师云。掩耳偷铃。僧云。和尚多是成禠学人。师云。老僧向尔道甚么。僧云。当面蹉过。师云。座上无老僧。目前无阇梨聻。僧云。莫向夹山背后叉手。师云。老僧被尔靠倒。
　　乃云。明明向汝道。得得不得。不得得得。自是诸人。双眼清寒。坐在无事甲里。直饶。弥勒即今下生。现三头六臂。也救尔不得。
　　腊八上堂。僧问。释迦老子弃金轮宝位。雪山苦行六年。于腊月八夜。忽睹明星悟去。还端的也无。师云。令人长忆李将军。僧云。后来说一藏葛藤。牵枝引蔓抛尿撒屙。至今未已。师云。师子身中虫。僧掷下坐具云。未见明星时。还有者个消息也无。师云。把髻投衙。
　　乃卓拄杖云。是则是穷则变。变则通。只如三更半夜。众星朗然。不知是见那个星悟去。急急出来。下一转语。盖覆者老子。不然母贻后悔靠主丈。
　　华藏和尚至。上堂。僧问。我手何似佛手。师云。老妇颦眉出丑。僧云。我脚何似驴脚。师云。曾踏赵州[彳*京]彴。僧云。人人有个生缘。如何是学人生缘。师云。懒向人前拔茄树。要去南川作化主。僧礼拜。
　　师乃云。我本无心有所希求。今此宝藏自然而至。二林小众。枯枯燥燥。鹤望多时。珊瑚枕明月珠。从便采取。只是不得触讳。
　　上堂。傅大士本相现。引得一地里人。前廊后架。抛尿撒屙。谓之龙华胜会。不知当来所证果。有此否。不然。卓主丈。青山绿水短桌孤舟。
　　慈云和尚至。上堂。僧问。路逢道伴交肩过。一生参学事毕时如何。师云。鹁鸠树上啼。僧云。也恐和尚见古人未尽。师云。同道方知。僧云。知后如何。师云。布袋盛锥。快者先出。
　　乃云。去住无心。卷舒有则。布之则弥于六合。六合犹窄。置之则敛于一毫。一毫犹宽。为彼群生从何而起。卓主丈。飞过帝乡去。远接南山阴。
　　上堂。举。风穴因。僧问。语默涉离微。如何通不犯。穴云。长忆江南三月里。鹧鸪啼处百花香。师云。风穴破关受敌。不知蹉过者僧。二林有僧出问。拈主丈便打。
　　上堂。举。赵州因。僧问。一物不将来时如何。州云。放下著。僧云。一物不将来。放下个甚么。州云。放不下担将去。师云。赵州向者僧痛处。下一针不妨奇特。只是病入膏肓。难以发药。
　　上堂。明明道不在言语上。何必用三寸舌头。带将出来。会得。桐花落地春将半。不然。杜宇催归月过三。
　　上堂。举。百丈普请锄地。次有一僧。举起锄头。忽闻鼓声。乃抛下大笑便归。丈云。俊哉此是观音入理之门。归院乃唤僧问。适来见个甚么道理。便与么。僧云。适来肚饥。闻鼓声归吃饭去。丈乃大笑。师云。百丈当面。被者僧谩。若是二林。谁管尔口款。未招便与阑胸一踏。只如百丈笑。者僧笑。还有优劣也无。
　　西白和尚至。上堂。僧问。三日不说著。口边生白醭。学人出去。四十余日。作么生。师云。待尔口边出青草。却向汝道。僧云。低声低声。墙壁有耳。师云。也要大家知。僧云。只如口边出青草底人。还有方便也无。师云。大有方便。僧云。那里是他方便处。师云。一任牛搏马踏。僧云。学人不会。师乃云。风穴破屋数间。单丁者七年。后为临际正续。西白道人即斯人也。深云古木。双眼清寒。大音希声。岂同常调。
　　佛生日上堂。僧问。铁壁铁壁。号之曰佛。常在苦海中立。只如今日降生底是。苦海中立底是。师云。二俱不是。僧云。天上天下唯我独尊聻。师云。脱却笼头卸角驮。僧云。恁么则三尺一丈六。且同携手归。师云。尔道。他有几茎盖胆毛。僧便喝。师亦喝。
　　乃卓主丈云。看看。九龙吐水。灌沐金躯。紫毫相光。无幽不烛。直得嘉禾老比丘。跛却一足。走到广南光泰寺里。有口也赞叹不及。何故。物见主眼卓竖。
　　结夏上堂。登山须到顶。涉海须到底。到顶则知宇宙之宽廓。到底则知大海之浅深。故我释迦老子。以九夏之月。克期取证。而欲法中龙象。知其山之高海之深也。苟或饱食安眠。略无知愧。是大罪人。莫言不道。
　　上堂。僧问。结夏已半月。衲僧家牙如剑树。口似血盆。还透得虚堂一句子也无。师云。老僧不曾杀生害命。僧云。和尚太杀慈悲。师云。墦间易饥饱。僧云。有一人常在途中。不离家舍。有一人常在家舍。不离途中。且道。那一人合受人天供养。师云。水也消他一滴不得。僧云。因甚如此。师云。盖他在布袋里辊毬。僧礼拜。
　　师乃举。雪峰一日敲观和尚门。观云谁。峰云凤凰儿。观云作甚么。峰云。啖老观。观便开门。搊住云道道。峰拟议。被观推出。雪峰住后云。我当时若入得老观门。尔者一队噇酒糟汉。向甚么摸[打-丁+索]。师云。雪峰拟议。老观推出。若较其锱铢。则固有重轻。不知雪峰当时合下得甚么语。可以入得老观门。
　　上堂。举五祖道。诸庄不收。不以为忧。百数衲子。无一个透得狗子佛性话。诚以为忧。师云。五祖大似破关中收图书。
　　承天短蓬远和尚遗书至。上堂。僧问。昔本不离此。今朝亦不来。且道。承天老子向甚么处去。师云。赶人不得赶上。僧云。莫是向不生不灭处去么。师云。尔莫要撩拨者气鼓老僧。僧云。他触著便三毒起。师云。多少人仰望不及。僧云。洞山迁化。设愚痴斋。承天迁化。有何分付。师云。有分付。僧云。有甚分付。师云。教尔近前退后牢记话头。僧云。也是不惜口业汉。
　　师乃云。远之莫及故曰短。踪之不即故曰蓬。波波浪浪。西西东东。直钩已挂双峨碧。一桡香散芦花风。
　　解夏小参。僧问。衲僧家。四月十五。结他不得。七月十五。解他不得。毕竟向甚处。安身立命。师云。针锋头上翻筋斗。僧云。得与么自由自在。师云。尔莫向石灰箩里反眼。僧云。可谓一夏不虚度光阴。师云。刀锥之利。僧云。前程忽有人问。和尚今夏将何示人师云。多添少减。僧云。三世诸佛也理会不得。师云。山僧更是理会不得。僧云。和尚今夜尽情。说与学人了也。便礼拜。
　　师乃拈主丈云。便与么去。早是节外生枝。更若较短论长。何啻崖州万里。所以道。太阳门下。日日三秋。明月堂前。时时九夏。何用刻舟寻剑缘木求鱼。西天此土佛法平沈。末代比丘全无惭愧。说甚正因二字言荐赏劳。古人不解随机。二林只图实效。然虽如是。且道。七佛行处。因甚寸草不生。快出来下一转语。以补九夏关疑。卓主丈。
　　复举。南泉归宗麻谷同往。礼拜忠国师。泉至路画一圆相云。道得即去。归宗。于圆相内坐。麻谷作女人拜。泉云。恁么则不去也。宗云。是甚么心行。师云。王老师既被人道破。未为好手。麻谷作女人拜。见得国师。
　　次日上堂。一夏未尝不与诸人朝思暮想。今朝期满。蓦忽相应。方知山是山水是水。向来岂不知山是山水是水。今日方知。道山是山水是水。汝若不信。三十年后。自有人知。
　　上堂。谢执事。松有操则岁寒不凋。竹有节则虚心澹静。衲子勇于义。可以表率丛林游刃事海。自然左右逢其原。
　　中秋上堂。以主丈打一圆相云。里面有一株树。名之曰娑婆树。下有一兔。长时捣药。寻常见得不甚真。惟有今宵。极是分晓。诸人还见么。卓主丈。见之则不妄抬眸。不然则明不如暗。
　　上堂。举。马祖因。百丈再参。祖以目视禅床角拂子。丈云。即此用离此用。祖云。尔向后开两片皮。将何为人。丈取拂子竖起。祖云。即此用离此用。丈挂拂子旧处。祖震威一喝。丈云。我直得三日耳聋。师云。岂止乎百丈三日耳聋。直使尽天下人。听事不真唤钟作瓮。方契马师。
　　上堂。举。汾阳无业国师示众。若有一毫圣凡情念未尽。未免入驴胎马腹。白云又道。直饶一毫圣凡情念顿尽。亦未免入驴胎马腹。师云。二大老向无心中。撰出一场口面。卓主丈。近日王令稍严。
　　开炉上堂。个里无峻机妙用与人凑泊。老来畏寒。只要说些火炉头话。且道。火炉头说甚么话。恐冷灰豆爆。弹破诸人鼻孔。
　　达磨第三忌拈香。十万里水云踪迹。七百年西竺陈人。眼睛乌律卒。面子黑鳞皴。传衣付法。惹起埃尘。如今红紫乱朱。纷然而出。岂止乎少林五叶一花之春。斯临远讳。荐此溪苹。万古千秋累子孙。
　　上堂。一出数日所至。溪山风物历历在目。归来挝鼓升堂。从头又举一遍会么。眼力到处不被人谩。
　　冬至小参。一气顺升。百昌萌动。是时人知有。还知有不知有者。不被寒暑推迁。不逐四时消长。静而善应。卓尔不群。若谓尺二眉毛颔下生。此又是见他未尽。山僧寻常口似磉盘。未尝容易与人道破。尔若见得分晓。黑豆生芽。绣纹添线。也是寻常时节。且道。今夜还来吃果子否。卓主丈。嚼饭喂婴儿。
　　复举。五祖因。僧问。如何是道。祖云。始平郡。僧又问。如何是道中人。祖云。赤心为主。师云。五祖恐者僧信根未深。嘱之又嘱。且道。节文在甚么处。逗源河擘泰华。须是其人。
　　上堂。谢秉拂。此拂子过如吹毛剑。善用者坐致太平。不善用者伤锋犯手。二林莫有出厩良驹不劳鞭影底么掷下拂子。看看。
　　上堂。僧问。云门因。僧问。不起一念还有过也无。门云。须弥山。此意如何。师云。买铁得金。僧云。和尚平生凌辱古人。今日因甚全肯云门。师云。冷处著把火。僧云。学人一冬。在外奔波。还有过也无。师云。秤椎落井。僧云。许多施利归常住。因甚全无些子功劳。师云。莫来掩彩我。
　　乃云。尽其机用。只作一句。布施诸人。良久。卓主丈。大海若知足。百川应倒流。
　　腊八上堂僧问。枯木倚寒嵓。三冬无暖气。此意如何。师云。牙根不沥水。僧云。婆子因甚烧却庵。师云。争交赌筹。僧云。和尚也不得胡乱穿凿古人公案。师云。非子不委。僧云。老胡今日成道。有何祥瑞。师云。山深雪未消。僧云。诺诺。师以拂一指。
　　乃云。释迦老子。雪山六年。功成行满。到腊月八夜。讨得一条路子。与后人行。若谓他见明星悟去。已是谤焰未息。
　　上堂。僧问。马祖因。庞居士问。不与万法为侣者。是甚么人。此意如何。师云。乞儿弄饭碗。僧云。只如马大师道。待汝一口吸尽西江水。却向汝道聻。师云。劈腹剜心。僧云。且道。庞老子兴此一问。是会了问。不会了问。师云。会了问。僧云。既是会了问。何必悟去。师云。不悟争得会。僧云。人天众前岂无方便。师云。踏泥汉。
　　乃云。自家田地不肯从实履践。只要冒姓佃官田。还知二祖对达磨礼三拜。依位而立么。
　　除夜小参。僧问。年穷岁逼。乌龟上壁。岂不是和尚语。师云。只得自伤己命。僧云。忽然众中有个通方作者。冷笑一声。老师未免面热汗下。师云。尔更近前验我看。僧近前云了。师云果然。
　　乃云。日日日东上。日日日西沈。无为无事者。子细好推寻。既是无为无事。又推寻个甚么。若推寻佛法要妙。每日起来。呵奴使婢。说东道西。无非在他影子里。若推寻旧岁未去。新岁未来。东村王老夜烧钱。野鬼闲神俱饱足。者里又无尔插嘴处。毕竟如何。击拂子。一年三百六十日。断断月建寅为首。
　　复举。晦堂因。看如何是多福一丛竹。一茎两茎斜。学人不会。三茎四茎曲。蓦然契悟。师云。往往。多是知竹。而不知多福。知多福而不知竹。有人缁素得出。许尔亲见晦堂。
　　使府升座回。上堂。僧问。毗耶城里说法。双梼树下谈玄。如何是不动尊。师云。东走西走。僧云。既是不动尊。为甚么东走西走。师云。痴人面前不得说梦。僧云。莫是动则不动不动则动么。师云宝所在近。更进一步。僧云。忽然将动与不动。一时贬向无生国里。却问如何是不动尊。师云。东走西走。僧云。和尚也只救得一半。师云。信根者少。
　　乃云。或指或掌。无非是太平戈矛。二林莫有捷径么。卓主丈。兔子何曾离得窟。
　　元宵上堂。僧问。香林因。僧问。如何是室内一碗灯。林云。三人证龟成鳖。意旨如何。师云。奴见婢殷勤。僧云。学人礼谢去也。师云。承虚接响。
　　乃云。以火续灯名昼。以灯续火为夜。昼夜相续灯灯无尽。蓦然黑地里。撞著露柱。怪得阿谁。
　　妙胜和尚至上堂。僧问。雪峰见僧来参。低头归庵。此意如何。师云。谁知席帽下。有此昔愁人。僧云。未审二林见僧作么生接。师云。把手拽不入。
　　乃云。洪波深处赤立。妙不资于一毫。香积世界藏用。胜不盈于一握。如是则坦夷处巇险。木讷处难酬。且道。此是何人卓主丈。
　　上堂。僧问。二月已过三月已来。桃花李花零乱。桑条柳条成阴。不涉万缘。如何顾鉴。师云。不觉日又夜。争教人少年。僧云。和尚岂无方便。师云。生姜终不改辣。僧云。有一人十二时中。不依倚一物时如何。师云。鹘臭布衫须脱却。僧云。既不依倚一物。又脱个甚么。师云。细嚼难饥。
　　乃举。大龙因。僧问。色身败坏。如何是坚固法身。龙云。山花开似锦。涧水湛如蓝。师云。若是坚固法身。也苦地在。有问云黄。只对他道。垢面汉。我二十年做长老。未尝与人过话。
　　上堂。举乌臼因。玄绍二上座来参。臼问。近离甚处。僧云。江西。臼便打。僧云。也知和尚有此机要。臼云。尔既不会。第二禅客近前来。僧拟议。臼亦打。师云。二僧见乌臼。如登龙门。
　　结夏小参。僧问。布袋长年闹市。观音终日鱼篮。禁足安居。当图何事。师云。击筒方木响。僧云。与么则深密处。足可观光。师云。差之毫厘。僧云。和尚答处辛辣。学人如何凑泊。师云。向无凑泊处领取。
　　乃拈主丈云。举一事则迷理。措一机则失用。衲僧家。智游象外。妙入环中。犹是家常茶饭无端。被释迦老子以无丝线系却脚跟。直得东西南北。去路无从。于是九十日内。如守古冢鬼。谓之禁足安居克期取证。亦未知所证者何事。蓦然有个不顾危亡底。掀翻圆觉伽监。毁骂平等性智。山僧只得退身有分。何故。卓主丈。老不以筋力为能。
　　复举。雪峰示众。尽大地撮来如粟粒。抛向面前漆桶不会。打鼓普请看。师云。雪老当时与么。殊不知有今日。二林今夏亦教诸人密密地与么。但不必普请。更若不会。尔自孤负雪峰。于虚堂初无干与。
　　次日上堂。诸方以期取效。时刻不忘。我者里山边水边。从便走作。何故。击拂子。弃细录大。以待知己。
　　上堂。僧问。临际会下两堂首座相见。齐下一喝。此意如何。师云。斗贫不斗富。僧云。有僧问。此两喝还有宾主也无。际云。宾主历然。又作么生。师云。只手遮日。僧云。二林头首峻机妙用。众眼难谩。还与者两喝。是同是别。师云。尔自勘他看。僧云。人天众前。也盖覆伊不得。师云。尔道那个宾那个主。僧便喝。师云。脱身鬼子。
　　乃云。师子颦呻。象王回顾此犹是齐眉共躅。要见跨釜之作么。竖起拂子。新罗人过海。
　　上堂。僧问。有一句子到尔。拔舌犁耕。无一句子到。尔自招殃祸。明甚么边事。师云。彼此出家儿僧云。和尚把定封疆。不通水泄。师云。不是少林客。
　　乃举。仰山参东寺。才跨门。寺云。已相见了。不用上来。仰云。与么相见。莫不得么。寺便归方丈。闭却门。仰山归。举似沩山。沩云。子是甚么心行。仰云若不与么。争识得伊。师云。东寺便归方丈。千古楷模。仰山举似沩山。因邪打正。
　　上堂僧问。刘铁磨访沩山。山云。老牸牛汝来也。此意如何。师云。一箭中红心。僧云。刘铁磨云。来日台山大会斋。山作卧势。磨便出聻。师云。果然僧云。可谓二俱作家。师云。谤斯经故。获罪如是。僧礼拜。
　　乃云师。旷之聪。离娄之明。因甚有眼。终日不见鼻孔。下得一转语。合得老僧。树下冢间。许尔妄想。不然老胡失望。
　　上堂。僧问。久雨不晴时如何。师云。逢庚则变。僧云。久雨忽晴时如何。师云。处处可以晒眼皮草。僧云。与么答话。诸方未肯在。师云。割鸡之刃。僧云。二祖礼三拜依位而立。师云。呈漆器。僧云。达磨云汝得吾髓。师云。覆水难收。僧云。学人才见和尚升堂。便出礼拜。得个甚么。师云。他时不得退款。僧云。且喜水米无交。师云。早是退款了也。僧便喝。师亦喝。
　　乃云。山僧寻常不曾抑逼人。只教退步楷磨。但得心死意消一番了。自然不胡乱拈匙放筋。不然尽是念话杜家。
　　上堂。举。洛浦因。庞居士来参。礼拜起云。仲夏毒热。孟冬薄寒。浦云。莫错。士云。庞公年老。浦云。何不寒便道寒热便道热。士云。患聋作么。浦云。放尔三十棒。士云。哑却我口。塞却尔耳。师云。洛浦当时。若向庞公年老处。下得一喝。免得彼此葛藤。
　　上堂。僧问。热时寒向甚么处去。师云。尔抓著我痒处。僧云。寒时热向甚么处去。师云。干篱头上。觅甚么汁。僧云。不涉寒暑底人。在甚么处。师云。闹市里寻取。僧云。寻得后如何。师云。出三界二十五有。僧云。也未是极则。师云。作么生是极。则僧便喝。师云。也未是极则。
　　乃举。天童启和尚因。僧问。学人卓卓上来。请师的的。启云。我者里一屙便了。说甚么卓卓的的。僧云。和尚与么答话。更买草鞋行脚。启云。近前来。僧近前。启云。老僧与么答话。有甚么过。僧无语。启便打。师云。者僧唤既近前。何不便与本分草料。只因下刃不严。返被暗窥墙壁。
　　解夏小参。各各鼻贯已脱。秋风影里。摆尾摇头。老安虽则善能访迹。终竟难寻。寂子只知树下忘躯。何曾解牧露迥迥。云山溢目饱齁齁。野草连天。不须短笛催归。千圣也无觅处。蓦然傅公子出来道。汝等头角之士。九十日内托此梼阴。未尝有半蹄之功。踏破我常住一块泥[土*孛]。何得如此快活。山僧只得与他代一转语。
　　复举。德山托钵公案。师云。德山如师子游行百兽股栗。嵓头假其威。而阴风逼人。后之来者。棒土揭木。
　　上堂。僧问。大隋盖龟时如何。师云。神照无此作。僧云。初秋夏末。衲子往来。牢记取者一转语。举似诸方。师云。苦哉。
　　乃举。天台幽栖和尚。一日鸣钟上堂。众才集。栖云。谁打钟。僧云。维那。栖云。近前来。僧近前栖遂与一掌。归方丈。师云。贱如泥沙。贵如金璧。当时若安详登座。活得者僧。
　　中秋上堂。僧问。天上月圆人间月半。是人知有。未审中间树子。属甚么人。师云。有契券者得。僧云。恁么则天香桂子落纷纷。师云。尔早错认了也。僧云。马大师玩月。次一人道正好供养。一人道正好修行。一人骤步便行。此意如何。师云。一亩之地。三蛇九鼠。僧云。马大师道。经入藏禅归海。唯有普愿。独超物外。师云。打驴听马知。僧礼拜。师嘘一声。
　　乃云。与日双运。鉴物无私。自是暗中之人。责冬裘比夏葛。当此良夜众星推逊之时。可怜不见华亭叟。冷照海涛空渺弥。
　　上堂。僧问。望见资福刹竿。便回脚跟下好与三十。此意如何。师云。臭肉来蝇。僧云。望见雪峰。便参主事。又作么生。师云。何楼漆器休拈出。僧云。望见宝林双杨塔尖。便悟去。师云。沙里淘金。僧云。和尚也是年老心孤。师云。宣人之过未为好手。
　　乃举。钦山同嵓头雪峰。到德山乃问。天皇也与么道。龙潭也与么道。未审德山作么生道。德山云。汝试举天皇龙潭底看。钦拟议。德山便打。遂至延寿云。是则是打我太杀。嵓头云。尔与么。他后不得道见德山。师云。钦山只个拟议。德山岩头俱纳败阙。若是龙门上客。必为点头。其如听响之流。堕在区宇。
　　上堂。九九之节谓之重阳。阳德既刚。元化以洽。衲子分上。明得甚么边事。卓主丈。交。
　　上堂。一大藏教。不出个鸦鸣鹊噪。九经诸史。不出个之乎者也。会得。云归华岳。水到潇湘。不然。有伴即来。切须记取。
　　达磨第四忌拈香。打一圆相。香至国王之子。神光断臂之师。耽憨面嘴。恐亦是伊儿孙。不必更怀疑。故我达磨鼻祖圆觉大师。浚发灵机。有无之宗顿释。廓然无圣第一之义昭然。前梁后魏人我相高。此土西天是非竞起。丁兹末运遐想余光。列藻陈蘩。用酬慈荫。
　　上堂。举。南泉因。两堂首座争猫儿。泉云。道得即不斩。两堂无语泉。遂斩之。赵州从外归。泉举前话。州脱草鞋。安头上出。泉云。子若在救得猫儿。师云。赵州借手拈香。要与两堂雪屈。殊不知。狸奴已死南泉手。直至如今鼠子多。
　　冬至小参。阴魔沮伏。暖气未升。好个衲僧消息。若能直下承当。不逐四时消长。便见深山岩崖。人迹不到处。烂葛藤抽枝引蔓。其如未然。且向旧历日上。点指头子数过。只如阴魔沮伏。暖气未升。是衲僧甚么消息。卓主丈。鱼行水浊鸟飞毛落。
　　复举。沩山向火。次问仰山。终日向火。因甚无暖气。仰作向火势。沩云。子只得物体。能所未在。仰云。某甲只如此。和尚作么生。沩亦作向火势。仰云。和尚只得物体。能所未在。沩云。如是如是。师云。尽谓沩仰父子两口一舌。殊不知。风窃虎威能偃草。水欺龙卧出前山。
　　除夜小参。新底不知旧底已往。旧底不知新底已来。新旧不相知。物物还对偶。衲僧家以为极则。殊不知。半夜三更。蒲团上竖起脊梁。谁管尔漏箭推迁更点迟速。犹被人唤作无转智大王。何况如矮子看戏。随人上下。虽然只知暖日生芳草。那料春风暗著人。
　　复举。僧问云门。如何是云门一曲。门云。腊月二十五。师云。云门汗血功高。惜乎放过了五日当时若道得个恰好腊月三十夜。者僧必有可观。今则既往不咎。只得顺时保爱。有问云黄一曲。只向他道半遏行云。
　　元宵上堂。世间之灯。莫若心灯最明。心灯一举。则毫芒刹海。光明如昼。其间不善剔拨者。虽有如无。要见心灯么。卓主丈。仰山开畬。归宗拽石。
　　宝林语录终

　　虚堂和尚语录卷之二



　　虚堂和尚语录卷第三


　　庆元府阿育王山广利禅寺语录

　　　　侍者德惟似泾如阜编

　　庆元府请疏

　　　　朝散郎。集英殿修撰。知庆元军府事。兼管内劝农使兼沿海制置使　陈　昉撰
　　右伏以。尊者放光明。指八祥六胜之地。育王捧舍利。现十洲三岛之区。个是释迦古道场。直须觉士正丈室。选从四众。断自九重。虚堂愚公长老禅师。慧海慈航。宗门心印。堂虚贮明月。绝无片点尘埃。林邃撼清风。扫尽诸般障碍。遍主淅江名刹。暂眠灵隐闲云。好向玉。几峰。横出一枝。便据金狮座。旁行四句。东归衣锦再传鹫岭之灯。北面瓣香仰。祝圣人之寿。谨疏。
　　师。宝祐四年四月初七日。在灵隐鹫峰庵。受请十九日入寺。
　　指山门。道不及处。方便尽多。只是易见难入。诸人气宇如王。莫认门头户底。
　　指佛殿。老子傍若无人。到处称尊。今日自知理亏。还我一坐具地。展具云。大众退后。
　　据方丈。横按主丈云。莫有生而知之者么。入来我者里。买帽相头。不比盲枷瞎棒。靠主丈。
　　师至法座前。焚香望阙。谢恩毕。捧敕黄。示众云。约束万象。耸动人天。风云会合。来自日边。纵饶海。口亦难宣。
　　拈制府疏。宣发圣人之妙。如春行万国。岂在乎三寸笔端重新点出。苟或尚存知解。高耸听官。
　　拈诸山疏。刹竿标处。钟梵相闻。要知暖气相嘘。总在里许。
　　拈山门疏。同门出入。未尝谩尔诸人。苟或粉饰太过。山僧只得掩耳。
　　指法座。人人脚跟下。有此座子。何必平地升高。尔若蹈得著。灯王退身有分。
　　师升座拈香云。此一瓣香。爇向炉中。恭为祝延。今上皇帝圣躬万岁万岁万万岁。陛下恭愿。尧仁广被。舜德日新。
　　次拈香云。此一瓣香。爇向炉中。奉为大丞相枢使国公。同知枢密。参政相公。洎文武百僚。增崇禄算。伏愿。尊崇廊庙。抚镇华夷。
　　次拈香云。此一瓣香。爇向炉中。奉为判府制帅。集撰侍郎。洎郡县文武官僚。增崇禄算。伏愿。柱石邦家。金汤祖道。
　　此香绝气息者久矣。无端拨著冷灰。重新腾焰。奉为前住安吉州道场山护圣万岁禅寺。先师运庵和尚。爇向炉中。用酬法乳。
　　师敛衣就座。索话。人天交接。两得相见。莫有不承言不滞句底么。时有僧问。一般担板得人憎。十载深云独掩扃。今日大方亲捧　敕。阿师真个药头灵。学人上来。请师祝　圣。师云。云静日月正。僧云。昔日梵王请佛。盖为群生。今朝　圣主特差。有何祥瑞。师云。天高盖不尽。僧云。与么则四众沾恩去也。师云。谁不承恩。僧云。只如判府制师集撰侍郎。以忠正刚大之道。为法择人。还许学人借水献花也无。师云。迦叶门前风凛凛。僧云。若如是则名满天下去也。师云。尔不得忘却。僧礼拜。
　　师乃云。黄面老汉。末上放乖。向灵山会上万百众前。以佛法付嘱国王大臣有力檀那。迨今二千余年。代不乏贤。使我沙门释子。得以流通慧命仰助国风。若谓佛法果有付嘱。则谤于黄面老子。若谓佛法果无付嘱。则今日王舍城中。君圣臣贤。递相钦奉。以致海内生灵。无不同瞻丽正之光。松柏之茂。毕竟以何为据。卓主丈。南岳峰头八字碑。
　　复举。本朝太宗皇帝因。僧朝见。帝宣对。僧奏云。陛下还记得否。帝曰。何处相见来。僧云。自从灵山一别。直至于今。帝曰。以何为验。僧无对。后来雪窦代云。贫道得得而来。师云。垂衣端拱百国来宾。者僧不是无对。无奈天威逼人。
　　当晚小参。今夜略去佛法玄妙机关。单单与诸人。说些细大法门。以表进寺识面之初。诸人又不可作等闲。入在情识里胡卜乱卜。若说舍利初自乌石岭头。飞入山中放光现瑞。此又是不出诸人共知。若说六殊胜地。自宝幢市。四十五里。直到明州。此又是不出诸人共见。作么生。得不落知见去。所以道。法离见闻觉知。若行见闻觉知。是则见闻觉知。非求法也。况古鄮禅丛。俊衲如市。个个附托得人。谁肯受尔者般祭鬼饭食。蓦唤侍者云。收起巩县茶瓶。
　　复举。陈操尚书。一日同众官登楼。遥见数僧。中间一士云。来者总是行脚僧。尚书云。不是。士云。焉得知其不是。尚书云。待近。与诸公勘过。须臾僧至。尚书召云。上座。僧悉举首。尚书云。不信道。师云。尽谓清明之下。昧者尤多。殊不知。壶中天地。别有日月。山僧此者来赴育王。首见帅府节斋陈侍郎。一问一答。和气满前。要且无许多勘辨。且道。与陈操尚书相去多少。卓主丈杖。情闲岩树看愈好。室静涧泉闻转幽。
　　行礼到大慈。请上堂。见不见之形。对扬有准。察不察之色。捞捷无垠。若能转向那边。鸦飞不度。不以形器拘。不以色尘碍。自然超诸圣廛。出大方表。溪山云月处处同归。水鸟树林互相显发。然虽如是。争柰我慈峰老子未肯横点头在。何故。卓主丈。壶中自有佳山水。终不重寻五老峰。
　　复举。堂头物初和尚。举。五祖道。如何是祖师西来意。庭前柏树子。恁么会便。不是了也。如何是祖师西来意。庭前柏树子。恁么会方始是。师云。五祖当时一时落草。自谓土旷人稀。殊不知。今日被慈峰老子。掏定咽喉。直得无取气处。育王到此。客听主裁。只得放过。何故。人情做得冤家结得。
　　仗锡和尚至。上堂。举。盘山似地擎山不知山之孤峻。如石含玉不知玉之无瑕。若能如是是真出家。师云。盘山其实只要出家儿万法不相到。山僧昔寄霞谷。与棘林老子也如是。别去一十余年。今日相见亦如是。且道。其中意作么生。卓主丈。如是如是而已矣。
　　解夏小参。防微杜渐。深切著明。也是无风。匝匝之波。更若立制安居。何异破珠求影。衲僧家。智游象外。妙入环中。点破生佛未兴。不落古今窠臼。说甚么鳗湫浚洁玉几高寒。直饶举得头来。早是枯桑变水。育王恁么告报。不出常情。只如克期取证一句。又作么生。卓主丈。善学柳下惠。终不师其迹。
　　复举。云门示众。平地上死人无数。出得荆棘林者是好手。时有僧出云。恁么则堂中第一座有长处也。门云。苏嚧苏嚧。师云。云门大似任公子设以五十犗。投竿钓东溟。山僧寻常善于包荒。不欲宣人之过。因甚如此。击拂子。何官无私。何水无鱼。
　　次日上堂。长期百二十日。短期九十日。夏月虫蚁多。黄面老子。恐尔东走西走杀生害命。故立制以禁之。今朝期满。鄮峰门下。未尝有一人敢容易下脚。何故。卓主丈。恐蹈著犯突吉罗罪。
　　径山石溪和尚遗书至。上堂。鸡足峰前。黄梅渡口。逗到冷泉几掣肘。若谓凌霄非正传。毕竟衣法属谁手。野犴鸣狮子吼。虚空昨夜翻筋斗。
　　上堂。举。让和尚问马祖云。汝学坐禅。为学坐佛。若学坐禅。禅非坐卧。若学坐佛。佛非定相。于无住相。不应取舍。师云。南岳引马祖。入牛角里。作老鼠活计。忽然得个出路。却笑南岳坐在里许。
　　上堂。天寒人寒。大家在者里。与么会得。铁板障也须退缝。不然本拟屠龙。翻成射虎。
　　上堂。举。岩头见德山便问是凡是圣。德山便喝。头便礼拜。后来洞山闻云。当时若不是奯公。也大难承当。岩头闻云。洞山老汉。不识好恶。错下名言。我当时一手抬一手搦。师云。岩头大似明上座趁卢行者。到大庾岭头。却回向同伴。道此去杳无消息。
　　上堂。举。雪峰示众。望州亭与汝相见了也。乌石岭与汝相见了也。僧堂前与汝相见了也。师云。莫快坐。来频劝酒。自从别后见君稀。
　　上堂。元宵谢知事。僧问。有句无句。如藤倚树。此意如何。师云。掬水月在手。弄花香满衣僧云。树倒藤枯。句归何处聻。师云。抛却黄金捧碌砖。僧云。沩山放下泥盘。呵呵大笑。又作么生。师云。天堂未就地狱先成。
　　乃云。今岁元宵州家。放十分之灯。与民同乐。唯有鄮山堂殿廊庑。半明半灭。往来者。与露柱交肩。灯笼斗额。灯明王闻得出来。欲显发本光作大佛事。山僧与之震威一喝。何故。自有僧知事。何劳强出头。
　　雪窦和尚至。上堂。金轮峰顶。锦镜亭边。有一句子。殃害天下衲僧。未有一人点校得出。育王久日桦来唇岂容缄默。且道。是那一句。卓主丈。见说前村风更恶。杏花无处避春寒。
　　佛涅槃上堂。大觉世尊。为见众生执妄为本。当百花明媚万葆敷荣。示以入灭之相。汝等比丘。若能于此。著得一只眼。释迦自释迦。波旬自波旬。
　　上堂。举。药山看经次。有僧问。和尚寻常不许人看经。为甚么却自看。山云。我只图遮眼。僧云。某甲还看得么。山云。尔若看。牛皮也须穿。师云。师不如弟子。
　　摘茶。次清凉和尚至。上堂。僧问。沩山摘茶。次问仰山云。终日只闻子声。不见子形。仰山撼茶树。意旨如何。师云。钱出急家门。僧云。沩山云。子只得其用不得其体。师云。出门不用频叮嘱。僧云。仰山云。未审和尚作么生。沩山良久。仰山云。和尚只得其体。不得其用。师云。子为父隐。僧云。沩山云放子二十棒。师云。手臂终不向外曲。
　　乃拈云。赵州曾问南泉老。礼拜烧香只旧时。若是清凉万菩萨。等闲闻著也攒眉。
　　结夏小参。栴檀丛林。栴檀围绕。析之则片片皆香荆棘丛林。荆棘围绕。拣之则枝枝可畏。故我释迦老子。以平等性智。摄诸比丘。同入大圆觉海。于一百二十日长期之内。捞捷澄滤。成就慧身。要且不见有禁足安居之相。今正是时。合作么生。卓主丈。竹杖化龙去。痴人戽夜塘。
　　复举。永明寿禅师。在天台韶国师会中。普请次。闻堕薪有声。豁然契悟乃云。扑落非他物。纵横不是尘。山河并大地。全露法王身。师云。寿禅师。大似穷儒登群玉之府。无不称心满意。只是中间。有一字子未稳。
　　上堂。谢秉拂夏斋。一称南无佛。皆已成佛道。若说到金轮水际昆仑山椒。功归何所。击拂子。吽吽。有甚饆饠[飢-几+追]子。快下将来。
　　上堂。举。僧问香林。如何是室内一盏灯。香林云。三人证龟成鳖。师拈云。香林二十年云门侍者。向纸衣录中。得此句子。育王则不然。忽有人问。只向他道。皇天无私惟。德是辅。
　　石帆和尚至。上堂。举。云门行脚到九江。陈操尚书请斋次。问云。儒书即不问。三乘十二分教。自有讲师。如何是衲僧行脚事。门云。曾问几人来。书云。只今问上座。门云。只今且置。作么生是教意。书云。黄卷赤轴。门云。此是文字语言。作么生是教意。书云。口欲谈而辞丧。心欲缘而虑忘。门云。口欲谈而辞丧。为对有言。心欲缘而虑忘。为对妄想。作么生是教意。尚书无对。门云。闻公曾看法华经是否。书云。不敢。门云。经中道。治生产业。皆与实相。不相违背。且道。非非想天。今日有几人退位。书又无对。门云。尚书且莫草草。师僧家抛却十经五论。特入丛林。十年二十年尚不柰何。尚书争得会。书云。某甲罪过。便作礼。师云。陈操尚书。前面数语勘云门。未尽。后面数语勘尽云门。今日忽有人。问育王如何是行脚事。只向他道。我与石帆老子。十余年。走遍天涯海角。尚自不知。今日再会。又是二十年。赢得牙疏鬓白。说甚么行脚事。待他拟议。便与一喝。何故。觅火和烟得。担泉带月归。
　　上堂。空山无人。水流花香。鹙子满慈。泯其智辩。离娄师旷。黜其聪明。何也。识法者惧。
　　上堂。举。庞居士因。卖漉篱下桥遭颠。女子灵照一见。就父身边卧。士云。作甚么。女云。见爷倒地。急来扶起。师云。虎憎鸡嘴。闻者畏之。后人衡鉴不高。唤作二俱弄险。
　　结夏小参。破有法王。有大陀罗尼门。名为圆觉。能成就一切种智。破坏一切法门。于梦幻影边。聚集四方衲子。九十日内。立期立限。决要打破漆桶成就慧身。虽然只如西天制令。还有者消息也无。卓主丈。李广神箭。张颠草书。
　　复举。朱行军一日入南际寺。斋僧行香次。以手炉摇曳云。直下是直下是。时有僧云。直下是个甚么。行军便喝。僧云。行军是佛法中人。问著便恶发。行军云。尔作恶发会那。僧便喝。行军亦喝云。钩在不疑之地。复唤左右认取者僧著。师云。人言王母池边有一株树。名曰蟠桃。三千年开花。三千年结果。更待三千年方才成熟。且道。与行军有相见分么。卓主丈。参。
　　雪窦谦和尚遗书至。上堂。敲云梦破。漱玉舟移。乘时掇转虚空。大地了无寸土。故我妙高孤顶大歇老人。和麸粜面。起中峰已坠之宗。嗅土吹沙。瞎松源为人之眼。秤槌觅汁。泪出痛肠。个般生灭恶冤家。万古千秋终不死。
　　上堂。诸方多说见地。鄮峰只论宗旨。见地明则为见地所夺。宗旨通则为宗旨所执。如今要讨一个见地不明。宗旨不通底。出来做松源直下火种。不亦难乎。
　　解夏小参。百二十日长期。孜孜矻矻。俊鹘巢云二千年。旧话从新。黑牛卧水。与么会则。粗中之细犹为易。细中之细犹为难。故我竺土老师。检身不谨。以己方人。致令末代比丘。太半以鰕为目。育王一众。善观时变。尽在规矩之外。何故。卓主丈。有时拾得溪头石。带藓和云枕绿阴。
　　复举。翠嵓灵傪禅师示众云。一夏与兄弟。东说西话。看翠嵓眉毛在么。保福云。作贼人心虚。长庆云。生也。云门云。关。师云。三大老各出只手。要扶树翠嵓门户以报雪峰。争柰只解同心。不能同志。
　　谢两班上堂。龙得云则灵。虎得风则威。丛林得人则纲目正法令严。自然上下安其居。所以然者何也。卓主丈。岁寒知松柏之后凋。
　　中秋上堂。人间无天上有。往往无人脱窠臼。四海娟娟洗玉魂。九野茫茫白兔走。寒山子不关口。也落马驹群队后。
　　上堂。举。径山法济和尚因。僧问。掩息如灰时如何。济云。犹是时人功干。僧云。干后如何。济云。耕人田不种。僧云。毕竟如何。济云。禾熟不临场。应庵和尚拈云。凤合香沈。雪巢夜冷。半窗明月。和气蔼然。师云。一人要贪贫不得。一人要富富不得。要知贫富不相当。且请各归本位立。
　　达磨大师忌拈香。赤幡随行。自谓神机莫辩。及到白鹭洲头。死在老萧言下。声沈魏国。影脱孤龛。当法门垂秋之际。痛思已往之踪。荐此溪毛。少伸追远。霜飞大野。木落崇岗。胆裂心摧。未话先咽。
　　冬至小参。一气潜回。八角磨盘空里走。六爻才动无毛鹞子贴天飞。是他时节因缘。不逐四时消长。衲僧家。眼[強-弓+目][強-弓+目]地。坐在者里。直饶向葭灰未动已前。会得西川邓师波。东山下左边底也。未是枯木开花底时节。何故。卓主丈。冬不寒腊后看。
　　复举。古德因。僧问。如何是冬来事。德云。京师出大黄。师云。朕闻。上古其风朴略。王言如丝。谁敢不听。忽有人问鄮山。只向他道。风门海口当风抵浪。也须是个人始得。
　　新天童自蒋山来。上堂。镜容鹰爪面目可憎。掉发南岳。下山教化。从臾梼林。对御讲经。不守疆界。干犯清平。灭得中峰正法眼。破沙盆子话方行。
　　上堂。举。长生问灵云。混沌未分时如何。云云。露柱怀胎。生云。分后如何。云云。如片云点太清。生云。未审太清还受点也无。云不答。生云。恁么则含生不来也。云亦不答。生云。直得纯清绝点时如何。云云。犹是真常流注。生云。如何是真常流注。云云。似镜长明。生云。向上还有事也无。云云。有。生云。作么生是向上事。云云。打破镜来。与汝相见。师云。天下具大眼目宗师。尽谓打破镜来与汝相见。为之极则。殊不知。山深水寒。客程稍远要知二老胶漆相投。先须会取两处不答。
　　除夜小参。旧去新来懒送迎。岩间冢下见枯形。忍成残腊半宵梦。坐对寒檠两岁灯。恁么告报。已落今时。不涉功勋。如何举似。老僧今夜忍俊不禁。向爆竹未鸣已前。与诸人开一条活路子。也教诸人知道来日定是大年朝。其或未然。西河弄狮子。
　　复举。米胡访王常侍。值判事次。常侍才见。举笔示之。胡云。还判得虚空么。侍掷笔归宅堂。米胡致疑。次日凭华严。置茶设问。米胡和尚有何言句。不得相见。侍云。狮子咬人。韩卢逐块。米胡闻得。出来大笑云。我会也。侍云。试道看。胡云。请常侍举。侍乃举起一只箸。胡云。野狐精。侍云。者汉彻也。师云。米胡当时才见举笔。便入客位。管取为席上之珍。无端再设茶筵。累他华严。脑门著地。只如常侍道者汉彻也。那里是他彻处。试下一转语看。
　　正旦上堂。时迁物换革故鼎新。土膏未动。商量打春。太公有意垂钓。夫子无心获麟。
　　上堂。举。药山与道吾云嵓游山次。见树两株一枯一荣。山乃问。荣者是枯者是。云嵓云。荣者是。山云。若恁么。一切处光明灿烂去。道吾云。枯者是。山云。若如是则一切处放教枯淡去。忽高沙弥至。山亦如是问。弥云。荣者从他荣。枯者从他枯。山乃顾道吾云嵓云。不是不是。师云。药山道个不是不是。减他道吾云岩多少威光。
　　上堂。各各本有灵觉妙明真体。但以已见所障。不能横戈直造不疑之地。盖由淬励之工不切。所以堕在渗漏。作么生。得灵鉴现前去。老僧不惜眉毛。与汝诸人。去此见障。掷下。主丈。
　　因事上堂。天之有云也。可以蔽日月降甘雨。地之有水也。可以济舟楫润焦枯。人之有心也。可以兴祸福制刚柔。三才既明。理归一揆。所以然者何也。卓主丈。大鹏展翅盖十洲。篱边燕雀空啾啾。
　　上堂。举。赵州闻沙弥喝参。州云。侍者教伊去。沙弥珍重便行。州谓旁僧云。沙弥得入门侍者在门外。师云。逼生蚕作茧则易。要特牛产儿较难。
　　师宝祐戊午六月十四日罹难。七月十三日恭奉　圣旨。与免无辜。谢事上堂。都省罗太尉缴上谨奏以谢。去时晓露消袢暑。归日秋声满夕阳。恩渥重重何以报。望无云处祝天长。

　　柏岩慧照禅寺语录

　　　　侍者　似藻　编
　　师于景定元年八月二十五日。入寺。
　　上堂。僧问。昙花易见。知识难逢。学人上来。请师祝圣。答云。突出威音那畔看。问云。宝寿开堂。三圣推出一僧。宝寿便打。此意如何。答云。剑合路虽险。夜行人更多。问云。三圣云。恁么为人。非惟瞎却者僧眼。瞎却镇州一城人眼去在。宝寿掷下主丈便归方丈。又作么生。答云。更把金针密密缝。问云。和尚今日开堂祝圣。忽有人推出一僧。又作么生。答云。烧牛屎香供养他未为分外。问云。因甚如此。答云。盖他是本色衲子。僧礼拜。
　　师乃云。天理好还。是处溪山舒笑眼。群心响应。信知。此道不诬人。所以真不掩伪。曲不藏直。自然草偃风行。太平得路。只如亲到柏岩一句。又作么生。卓主丈。青松不碍人来往野水无心自去留。
　　复举。须菩提岩中宴坐。诸天雨华赞叹。尊者云。空中雨华赞叹。复是何人云。我是梵天。尊者云。汝云何赞叹。天云。我重尊者善说般若波罗蜜多。尊者云。我于般若。未曾说一字。汝云何赞叹。天云。尊者无说。我乃无闻。无说无闻。是真说般若波罗蜜多。又复动地雨华。雪窦云。避喧求静处。世未有其方。他在。岩中宴坐。也被者一队汉涂糊伊。更有者老把不住。问云。空中雨华赞叹。复是何人。早见败阙了也。我重尊者善说。般若波罗蜜多。恶水蓦头泼。我于般若。未曾说一字。草里走。尊者无说。我乃无闻。识甚么好恶。总似者般底。何处有今日。复召大众云。雪窦幸是无事人。尔来者里。觅个甚么。以拄杖一时趁下。师云。雪窦虽不善其兵机。要且暗合孙吴。今日柏。岩开堂祝圣。因甚无人雨华供养。击拂子。贼不入慎家之门。
　　开炉上堂。举。古德道法昌。今日开炉。行脚僧无一个。惟有十八高人。缄口围炉打坐。师云。法昌解使。不由家富贵。风流岂在著衣多。柏岩今日开炉。不用聚集泥像。暗地里胜他一筹。何故。版齿生毛老古锥。夜深听水炉边坐。
　　谢首座上堂。卓主丈。死尽天下衲子偷心。方称此题目。卓主丈。死尽天下衲子偷心。转向那边。犹堕功勋边事。作么生。得恰恰相应去。卓主丈。人天眼目堂中上座。
　　正旦上堂。一年又一年。循环数不足。本分面上人。犹如隔罗縠。惟有南极老人。扣天鼓三下。望北阙。而祝。何故。卓主丈。愿我王万福。
　　柏岩语终

　　临安府净慈报恩光孝禅寺语录

　　　　侍者至源文衡编
　　师景定五年正月十六日。入寺。
　　指山门。外阖不闭。跨天下而无蕲。会得许尔升其堂入其室。
　　指佛殿。巍巍万德之尊。卷舒出没。方便惟多。是汝诸人因甚。不见如来顶相。咄。只缘太近。
　　师至法座前。焚香望阙。谢恩毕捧敕黄。示众云。世尊三昧。金口玉音亲付嘱。紫泥芝检。九重城里凤衔来。再沾雨露之恩。光阐法门之盛。声前妙证耸动群心。
　　诸山疏。烟惨淡石玲珑。面面厮觑。千峰万峰。一团和气在其中。
　　指法座。法以空为座。举步则释迦在前。弥勒在后。且道。中间底说甚么法。骤步登座。
　　师升座拈香云。此一瓣香。爇向炉中。恭为祝延今上皇帝圣躬万岁万岁万万岁。陛下恭愿。天基永茂。舜日长明。载歌周雅之诗。三听华封之祝。
　　次拈香云。此一瓣香。爇向炉中。恭为中宫皇后圣躬万福。此一瓣香。恭为皇太子殿下。增崇福寿。此一瓣香奉为太傅宫师枢使。大丞相国公。大参相公。大参相公。枢密相公。合朝文武百僚。同增禄算。伏愿。高扶尧舜。下视伊周。集千载之雅风。锁万邦之春色。此一瓣香。奉为判府安抚。提领大卿。都运殿撰大卿。洎郡县官僚。同增禄算。
　　次拈香云。此是门司提举太尉。恭奉圣旨。送入寺。问赵州八十行脚因缘。用资禄算。
　　此香多是贵买贱卖。罕遇南番舶主。今日人天普会。不敢囊藏。爇向炉中。奉为前住安吉州道场山护圣万岁禅寺。先师运庵和尚。用酬法乳。
　　师敛衣就座。乃云。大觉世尊在灵山会上。以人天性命之道。付嘱国王大臣有力檀那外护。流通毋令断绝。今则人天普会。祝圣开堂。莫有领得此旨者么。时有僧问。顶门具眼耀乾坤。声价轰轰四海闻。丞相面承天子问。九重飞诏出深云。中兴祖道。正在兹时。一句投机。愿闻祝圣。师云。南山朝北阙。夜夜睹明星。僧云。只将一味无心法。仰祝尧天舜日明。师云。风静日月正。雪晴天地春。僧礼拜。
　　师乃云。春入湖山先放。花明御苑。人归上国。南山鹤唳青松。壮皇都人杰地灵。窥紫府洞天风月。透声透色。绝类离伦。不妨垂手入廛。毕竟难逃至化。且望阙酬恩。如何祝赞。击拂子。版图远奏尧天阔。万物呈祥乐圣情。
　　复举。本朝太宗皇帝因。僧朝见。帝赐坐。问云。卿甚处来。僧奏云。庐山卧云庵。帝云。卧云深处不朝天。因甚到者里僧无对。后来雪窦明觉大师。代云。难逃至化。师云。明觉固是食息不忘。当时若问臣僧卧云深处不朝天。因甚到者里。但鞠躬近前奏云。请陛下高垂天鉴。管取皇情大悦。
　　当晚小参。僧问。佛法混滥。无甚今日。正人一出。天道好还。如何是为人底句。师云。剑握甑人手。僧云。只如德山小参不答话。赵州小参要答话。此意如何。师云。布袋郑头相似重。僧云。学人今夜小出大遇。师云。尔得个甚么。僧便喝。师云。果然。僧礼拜。
　　师拈主丈云。者里便是妙高孤顶。何须别峰。相见风飕飕水冷冷。衲僧家蹉眼不得。若说隔江招手便乃横趋。已是落他影子。更言今夜答话不答话。漫天网子。阿谁不知。既知得分晓。只如都城有十二座门。从朝至暮。车马骈阗。衣冠文物。出入无间。且道。各各所持者何事。若也知得。今夜相见。功不浪施。其如不然。卓主丈。凌空铁塔镇长存。夜深谁听风瓯语。
　　复举。慈明因。泉大道来参。明云。片云横谷口。游人何处来。泉云。夜来何处火。烧出古人坟。明云。未在更道。泉便作虎声。明打一坐具。泉推倒慈明。明亦作虎声。泉退身笑云。我参七十余员善知识。惟师可以继得临际正宗。师云。丛林中往往道。慈明当时末后。更与一喝。使泉大道无立地处。是则是。殊不知。有际天之洪涛。可以容吞舟之鱼。夜深久立。
　　结夏小参。竺土大仙。于九夏之月。布漫天网子。笼络天下衲僧。谓之禁足护生克期取证。致于南山内堂外堂。排单下拓。个个如生铁橛。捱得期满。各人要个禅钞子以凭赏劳。虽然忽若有个漏网底。向未立制已前。山边水边。说东话西。蓦然蹉口道著爷名。又作么生。急急出来。下一转语。卓主丈云。收功较易。补过较难。
　　复举。雪峰领众到浮江。乃问云。欲寄二百僧过夏。得否。浮江以主丈画一画云。著不得。师云。好峭互陈。对面千里。有人寄僧。过夏南山。大开东合。何故。彼此出家儿。

　　临安府径山兴　圣万寿禅寺语录

　　　　参学惟份文恺编
　　师于咸淳元年八月二十五日辰初。进寺。指山门。此山无路。及门者谁。会得摆手同归。不然随我来。
　　佛殿。释迦。掩室于摩竭。因甚坐在者里。炷拜勤渠。齐之以礼。
　　方丈。虎头燕颔。鸟嘴鱼腮。尽向者里纳款。且道。者里是甚么所在。卓主丈。
　　敕黄有意退栏。无心耕牧。
　　九重降敕。如万国春回。一道恩光。似千日并照。法门腾焕。岩壑生秋。
　　府疏。日出而作。日入而息。熙熙然如登春台。且道。承谁恩力。拈起疏云。听。
　　诸山疏。出山而见。入户而知。鸡栖凤巢。邻壁之辉。何必区区点缀伊。
　　山门疏。勤俭起家。丛林麟凤。入门一见。和气可掬。知心不在频叮嘱。
　　法座。诸佛出世。祖师西来。总离者座子不得。若信得及各自散去。不然。更登一遍供养诸人。
　　师升座拈香云。此香爇向炉中。恭为祝延。今上皇帝圣躬万岁万岁万万岁。陛下恭愿。金轮统御。踵三代之淳风。宝历开祥。享万年之景运。
　　次拈香云。此香爇向炉中。恭为皇太后。上资圣寿。恭愿母仪天下。子育生灵。扶持社稷之功。毗赞圣明之化。此香爇向炉中。恭为今上皇后两宫天眷。恭愿万年松寿。千岁鹤龄。道赞明君。功资帝业。此香爇向炉中。奉为太傅大丞相。枢使国公。大参相公。大参相公。枢密相公。合朝文武百僚。同增禄算。伏愿德安四海。威肃三边。此香爇向炉中。奉为判府安抚。提领大监侍郎。都运敷文提领侍郎。郡县官僚。同资禄算。伏愿股肱清朝。橐籥黎庶。此香奉为。
　　前住安吉州道场山护圣万岁禅寺。先师运庵和尚。用酬法乳。
　　师敛衣就座。乃云。动弦别曲。落叶知秋。是尔衲子知有边事。因甚黄河向北流。会得物理疏通。不然有疑请问。时有僧出问。金鸡唱晓。玉凤衔花。一句投机。请师祝圣。答曰。涧底青松有茯苓。僧曰。如是则九州四海。雷动风驰。答曰。巢知风穴知雨。僧曰。如何是第一句。答曰。却是第二句。僧曰。如何是第一句。答曰。须弥山。僧曰。恁么则葵心向日倾。答曰。知恩人难得。僧问。太宗皇帝因。僧朝见。僧奏曰。陛下还记得否。此意如何。答曰。将经寺里弹。僧问。帝曰。何处相见来。僧曰。自从灵山一别。直至如今。还端的也无。答曰。来风可鉴。僧问。帝曰。以何为验。僧无语。又作么生。答曰。生铁秤锤被虫蛀。僧曰。只如今日。祝圣开堂。有何祥瑞。答曰。秋花照眼明。僧曰。泉声中夜后。山色夕阳时。答曰。错认定盘星。僧礼拜。
　　师乃云。时康道泰。天清地宁。一人端拱无为。万物各得其所。岩间野客。悉荷皇恩。唱太平歌。和村田乐。何必麒麟现瑞凤凰来仪。但愿帝道平平。自然风物楚楚。且知恩报恩。一句作么生。卓主丈云。妙唱以资天子寿。炉烟为瑞国风清。
　　复举。本朝太宗皇帝因。入大相国寺。见僧看经。问曰。卿看甚么经。对曰。仁王护国经。帝曰。既是寡人经。因甚在卿手里。僧鞠躬退身不对。雪窦曰。皇天无亲。惟德是辅。师云。太宗古鉴高。悬无私不烛。者僧鞠躬不对。经旨历然。雪窦道。皇天无亲。惟德是辅。又作么生。卓主丈。四海尽归皇化里。三边谁敢犯封疆。
　　当晚小参。僧问。言言言兮飘风洒雪。默默默兮雷轰电掣。藕丝孔里骑大鹏。等闲埃落天边月。未审何人得此机用。答曰。头长三尺知是谁。相对无言独足立。僧曰。恁么则九重城里。大播芳猷。答曰。也是波斯入闹市。僧曰。王常侍访临际。游僧堂次。曰。这一堂僧还看经否。际曰。不看经。此意如何。答曰。酒逢知己饮。常侍曰。还习禅否。际曰。不习禅。又作么生。答曰。拨乱乾坤致太平。僧曰。常侍言。既不看经。又不习禅。毕竟作个甚么。际曰。总教伊成佛作祖去。此意如何。答曰。临际老儿性命。落在常侍手里。僧曰。今夜忽有个衲僧。出来道捉败了也。又作么生。答曰。尔捉败常侍。捉败临际。僧曰。总不恁么。答曰。毕竟作么生。僧便喝。答曰。甜瓜生得苦葫芦僧曰。不因天目近。那觉斗牛寒。答曰。切忌乱针锥。僧礼拜。
　　师乃云。五峰孤峭万壑云寒。人人怀报佛祖之恩。个个具辨龙蛇之眼。全宾全主全放全收。向威音那畔。别立生涯。于空劫已前。突出自己。目机铢两。举一明三。不涉化仪。如何相见。卓主丈。白鸟望中没。青山断处幽。
　　复举。当山国一禅师因。马祖遣僧驰书至。书中作一圆相。国师启缄见之。遂于圆相中。著一点封回。师云。可惜许当时。只好留在案上。一任日炙风吹。非唯坐断马祖舌头。亦使天下衲僧无摸索处。事既往矣。还有为国师拔本底么。卓主丈。
　　上堂。山高水深云闲风静。佛法至妙。妙在中和。中和则且置。宾主历然。又作么生。卓主丈。拾薪汲涧煎茶外。倚杖闲看云去留。
　　谢两班上堂。举。石头示众云。言语动用没交涉。药山云。非言语动用。亦没交涉。头云。我这里针札不入。山云。我者里如石上栽花。师云。智与师齐。减师半德。智过于师。方堪传受。且于中优劣处。还有人缁素得出么。卓主丈。
　　开炉上堂。举。百丈因。沩山侍立深夜。丈云。看炉中有火否。沩拨之云。无。丈躬拨之得小火。云。尔道无这个。是甚么。沩山当下悟去。师云。洞房花烛夜。金榜挂名时。是则一时快意。当时若用再参马祖底。沩山门户。未至寂寥。
　　上堂。举。仰山在沩山牧牛。时踢天泰上座问云。百亿毛头百亿狮子现。作么生。仰不答归。侍立沩山次。忽泰上座来。仰云。适来问百亿毛头百亿狮子。岂不是上座。泰云。是。仰云。正当现时。毛前现毛后现。泰云。现时不说有前后。仰山拂袖便出。沩山云。师子腰折了也。师云。仰山只要沩山证明。自谓暗地里得便宜。泰上座。当时待他问毛前现毛后现。但仰天大笑一声。仰山要拂袖出去也。未得在。
　　上堂。人人知有此一段生死底话头。至于进退揖让语言酬酢。历历分晓。因甚困去。便不知落处。设有能作梦中佛事者。犹如暗中取物。且道。病在那里。今日径山。不惜眉毛。普为诸人。去此障碍。使俱到平实田地。受用无穷。还信得及么。卓主丈。自携瓶去沽村酒。却著衫来作主人。
　　上堂。佛法在正。不在乎盛。在正则鬼神莫测其由。在盛则鬼神能妒其福。五峰固是不属其间。因甚终日区区地。击拂子。霜苇岸头双属玉。一声清响忽惊飞。
　　谢新荐严宝叶长老。上堂。昆山片玉。挂林一枝。不足为贵。水边林底。三四十年。说东话西。此之为贵也。更有松源三转语。此行茂苑为流通。
　　上堂。举。紫胡和尚示众云。三十年来住紫胡。二时粥饭气力粗。无事上山行一转。借问。时人会也无。师云。紫胡年老心孤。东行西行。又问人道会不会。径山崇罔峻领。列在面前。又值雪寒。但未得去。待春融也。须行一两遭。只是不问人会不会。何故。击拂子。水月以喻兮。古来已多。我今不然兮。所陈伊何。参。
　　冬夜小参。僧问。冬至一阳生。东山水上行。时节因缘。愿闻法要。答云。也只是一定之法。僧云。既是东山水上行。因甚么。却成一定之法。答云。老僧口是祸门。僧云。洞山冬夜果子次。问首座。有一物黑似漆。常在动用中。动用中收不得。且道。过在什么处。座云。过在动用中。洞山令掇退果卓。此意如何。答云。官马厮踢。僧云。今夜和尚。忽然问首座。有一物黑似漆。常在动用中。动用中收不得。且道。过在什么处。径山首座亦云。过在动用中。又作么生。答云。与他两盘果子。僧云。只如洞山掇退果卓。径山又添一盘。还有优劣也无。答云。盖他是个檐版汉。僧云。学人今夜。借大众威光。别置一问得么。答云。偷心鬼子得人憎。僧便喝。答云。果然。僧礼拜。
　　师云。日短夜长。晷运新添一线。高来低去。洪钧转自九渊。阴魔潜伏道芽生。阳气发时无硬地。使得十二时辰底。元酒大羹。聊旌薄礼。被十二时辰使底漏卮。瓦缶。尚且不甘。任教葭管吹灰。个里本无迂谢。蓦然有个汉。出来道。老师情量未脱。被二十四气使得。七颠八倒。山僧只得休去。何故。家肥生孝子。国霸有谋臣。
　　复举。马大师问药山。子近日见处如何。山云。皮肤脱落尽。唯有一真实。祖云。子之所得。可谓。协于心体。布于四肢。既然如是。何不将三条篾。束取肚皮。随处住山去。山云。某是何人。敢言住山。祖云。未有长行而不住。未有长住而不行。欲益无所益。欲为无所为。宜作舟航。勿久住此。师云。马大师借手行拳。咒诅他家儿女。且道。药山因甚不肯承嗣马祖。出来下一转语看。不然。来夜请首座。对众说破。
　　谢首座上堂。佛祖慧命。危若悬丝。不求开士垂范后昆。何以挽回丛林元气。南岩老子镜空禅师。镜本无私。因形而显。空本无迹。因象而彰。要知众德所归。慰此群情鹤望。龙骧云起虎啸风生。
　　除夜小参。僧问。年穷岁逼。乌龟上壁。岂不是和尚语。师云。年老心孤。暂时狼藉。僧云。还有转身处也无。师云。有则有无尔著脚处。僧云。大似径山门下客。师云。多少人错领话头。僧云。北禅烹露地白牛。分岁和尚今夜。将什么与诸人。分岁师云。东山下左边底。僧云。恁么则大众饱德去也。便礼拜。师云。贪多嚼不细。
　　师乃云。年穷岁尽东村王老。夜烧钱腊尽春回。楼上有人频劝酒。以此发挥佛祖不传之妙。以此契证衲僧衣下之功。无论革故鼎新。只要知时识节。且结交头一机。如何显露。卓主丈。惟爱清台新历日。懒观韩子送穷文。

　　虚堂和尚语录卷之三



　　虚堂和尚语录卷之四


　　法语


　　示蓬莱宣长老

　　本色衲僧。具透关眼。风惊草动。悉辨来机。盖他做处稳密。不落声前句后。得处既妙用。出来自然。盖天盖地。岂可与依草附木辈。同日而语哉。济北瞎驴。初到高安滩头。既不能踢蹈。却还黄檗山中。探头露影。看。他老汉。验人眼目。一见便抛出断贯索道。来来去去。有甚了期。虽未展毒手。早是去死十分。便通个款状子道。只为老婆心切。犹恐不实。向险处更与一拶道。大愚饶舌。待见与他一顿。个些子过如滴油箭。稍自眼力不到。丧身失命无疑矣。然步骤既高。徒设陷阱。反与黄檗一掌云。说甚待见。即今便打。已是将驴鞍桥。作阿爷下颔。父子投机。既无缝罅。方且言。引者风颠汉。参堂去。彼此落便宜。岂比。今时滥据师席以实法。笼罩来学以寮舍稳便。养育人才。以推衣让食。苟图继绍。以递相援引。欲盛本宗。苦哉苦哉。正音绝矣。古来尊宿。动于剑刃上。求人尚不得一半。何况绳墨之法耶。若是真正本色。衲僧。具透关眼。未必甘心死在黄檗临际句下。

　　示妙源侍者病

　　佛是大医王。善观众病。众生信而服之。则病无不疗。盖其从本已来。深中此病。自雪山六年。资质本草。到腊月八夜。其病既革。于无心处。获此方书。道。奇哉。一切众生。具有如来智慧德相。但以妄想执著。而不得证。于是起道树诣鹿林。三月调根。五人得度。则便能善用其药也。非止灿大师矮师叔深。中其膏肓必死之病。而西天此土。具大眼目宗师。皆有此病。直饶卢扁。具透关眼活人机。亦莫知其病源。而递相印授。转以此病。度脱大地众生。使坐者立者俱获轻利。今观源师之病。得非是欤。不然。外寂中摇。形留神往。出此没彼。劳而无功。则世间无常之病。时时现前。如来之药。不得而救耶。傥若蹈著如来真病之本。自然病去药除。如是受病。则病无不瘥矣。

　　示无隐侍者

　　初机学道。如深山猕猴。被铁索缚住。见人眼生。只管跳跳。得形衰气索。然后教之以艺。或刺枪使棒。檐水打毬。弄得既熟。方可去此索子。风前月下水际云根。任之自然。蓦忽叫一声。孙大尔来。他便突在面前。及问他所习之艺。便如水里火发。若如是体究安得不妙。有般汉便道。虚堂年老心孤。殊不知。狗不择家贫。

　　示如足首座

　　名实相当。行解兼备。以平等大心。待四方衲子。方可据曲录床。又须八面受敌。临机纵夺。邪正不可得而前。透到佛祖著眼不及处。使学者心死意消。便能勃然而兴。凛然而变。方可称此题目。才有毫末许。与人领览。则为佛法罪人矣。岂况隈隈[毯-炎+崔][毯-炎+崔]。半死半活。被二十四气辊得。七颠八倒。做主不成。似者般底。欲使丛林茂盛。标准后学。得非难乎。古德道。达磨大师。空手来空手去。已是扬尘簸土。曲为今时。黄梅七百高僧。个个希求佛法。惟卢行者一人。眼不识字。专事供舂。所以西土衣盂。密而授之。盖此门不易凑泊。若夙有灵骨。不待扬眉瞬目。曲巧方便。直下蹈翻从上老冻脓窠窟。全身担荷空手来空手去底一著子。岂不快哉。何患名实行解。不昭著于时也。

　　示梓文禅人

　　古之英特远行千里。不求珍宝。而乞一言。师家既把不定。未免直述其入道要径。傥皮下有血。言外知归。亦不忝矣。近年此风颇盛。才入众。先以牛腰之轴。求法语。为参学门庭之设。其紧切处。飏在无事甲里。而大方老秃兵。又纵其波辩。雕割文彩。从而络之。使新学比丘饮此狐涎。终身难脱。良可悲也。鲁祖逢僧。面壁而坐。麻谷见僧。便闭却门。电光石火。领与不领。俱落第二。岂肯类我类我。堕在语言。所以高山流水。只贵知音。郑卫之门。速须掩耳。

　　示无波李新恩

　　达磨祖师。自西天历十万里水云。而至此土。首对梁主。奏以黄钟大吕之声。虽天听无私。而音节失旨。遂绝江航苇。面壁少林。直下坐断。壁立万仞。岁月既迈。香风四驰。有囿名相而善求其然者。向壁立万仞处。领得意旨。礼三拜。依位而立。则曰。汝得吾髓。降此已往。宗分派列。传持壁立万仞底一著子。棋布天下。皎若日星。此非大力量大根器大因缘。卒难凑泊。去岁秋暑如焚。合下远披孤顶。直造茅庐获揖风标。出语间。已知为佛法中人。今之士大夫。尊爵崇禄。汲汲然何暇。分阴及此。自非灵山亲承记莂根于性者。畴克尔耶。兹又沐藻翰。披露衷曲。自愧自悔。于道切切。诚可知矣。蒙喻夙业深重。身堕尘劳。若向一念未兴已前。照破轮回生死。不落圣凡情量。便是出尘。罗汉有何户牖可以窥测。有何文理可以揣量。有何生死可以怖畏。有何佛道可以咨参。铁团栾是个清净慈门。更无毫发许。欠少。所以古德垂一言半句。为世良药。欲治众生日用纷飞。著有著空之病。殊不知。返以执病为药。良可悲也。如所教。所思所为。如有两人。此皆浮尘。系念所起。若能推穷所思。则便有三人。三人则一人。一人则三人。乃至百千万亿人。即是一人。一人即是百千万亿人。和者一人。扫向新罗檀特国里。却款款地。归来道。[囗@力]。尔。是阿谁。到者里。便如善财入弥勒楼阁。胜妙境界。悉在目前。惟恐深信不及。转增迷闷。但向无下手处承当。无所得处受用。便是第一等。直截简径法门。门下虽知其病。而不能去其病者。乃自作障碍也。请向壁立万仞处。看自然无思不服。

　　示日本国心禅人

　　佛法至要。初无殊方异域之间。只要。当人负不群气概。猛著精彩。直下坐断一切得失是非。信得及把得定。孤巍峭峙不立生涯。静照无私灵然自得。切不得向无明窠子里。妄行卜度。才存圣量。关感不通。更须转向那边。如青天怒雷飘风洒雪。自然头头出碍。方与至要之妙。冥相吻合。不患行脚大事不办。不愁生死漏念不脱。逗到无依无欲之地。理事混融。功勋绝待。方可运出自己家珍。赈济孤陋不孤。远泛鲸波。参寻知识。今则欲还故都。月朗风高。指日可到。却将从上所得。启迪大根。使日本国内悉皆成佛无余。诚不忝也。苟或尚存知见。堕在区宇。更须再过海来。老拳终不妄发。

　　示行者智潮

　　优婆塞者。吾佛会中四众之一数也。精持苦行。承事佛僧。先道业而后得度。世尊入灭。道法遐被五天竺国。佛舍僧庐。莫不有之。逮教入中国。译梵语而正唐言。名之曰行者。盖有德有行之所称也。其数既广。汉唐以来。设官置局。试经得度。至于海内奇髦俊彦。冒历寒暑穷经讨论。以试所业。其间获中僧科者。官给黄牒。剃度为僧。然后肩云顶丝。履艰涉险。不惮数千里之遥。寻师访道。究明人天性命之学。酝酿既久。文彩发露。王臣尊礼。为人天师。一言一句。光明殊胜。为后世法。此古今通论。出家儿之大体也。南渡之后。为见吾教日兴。出绫纸易楮币。庶欲得者寡而入者稀。殊不知。物随事变。一堕利域。百计纷拏。以谋进纳之计。得之者形服虽殊。升沉事海。失之者穷困相煎。老毙山泽。要如前人优游教海。披寻文义。试所得而披法服者。无复得也。智潮近事且久。凡见衲子往来或勘辨引验。或怒骂呵咄。隐几壁听。激起善本。捧纸下拜。愿求法药。老僧不觉大笑。虽然无佛。也解放光。信笔姑述梗概万一。以酬勤劳。要且。无一点佛法道理。污汝耳根。思之。

　　序跋


　　金刚经序

　　入城持钵。洗足宴趺。幸自可怜生。无端被善现出来道个希有。伎俩消尽。直饶分分字字。说尽葛藤。终是注解不出。子休禅人。知其败阙处。率三十二人。力与之雪耻。傥于毫端未举已前。救得黄面老子。可不伟哉。其如引纸行墨。剑去久矣。

　　跋梵书心经

　　横钩三点。似月如星。老胡用尽机关。一生拈弄不出。若更加其录录曲曲。自谓海外得来。何异楚人以鸡为凤。要得恁么。直须尽大地。明眼译师。无启口处方合斯旨。

　　跋应庵和尚书

　　圆悟道。蕲州子得则得。脑后少一锥。逮见虎丘牛过窗棂。颖然顿脱。起东山正续之统。如杲日丽天众星掩耀。凡片言只字落江湖。得之者如获夜光。道之感人如此。尝与莲华峰诸衲往来。观其书饰。笔力清劲。风度翔舞。使人畏之。

　　真赞


　　自赞

　　不开骂人口。　　难以见其慈。　　不征衲子病。　　难以表其师。　　似之则殃门添祸。　　否之则凤林吒之。
　　画工笔熟不识伊。　　白发毵毵个是谁。　　咄。

　　蓬莱宣长老请

　　啐啄之机。　　临崖一拶。　　虎啸龙吟。　　二九十八。　　宣禅自是恶冤家。　　学伊岂止顶门瞎。

　　妙源首座请

　　道不可传。　　貌不可绘。　　冷坐深云。　　虎视百怪。　　源远流长灭正宗。　　不比瞎驴趁大队。

　　无隐侍者请

　　斗斗诟诟。　　雷驱电驰。　　垂手未游象外。　　虚空突出毫厘。　　目前难遏密。　　冷落有谁知。　　父攘羊子证之。　　从教万古黑风吹。

　　本立藏主请

　　春山万叠秋水一痕。　　凛然风彩何处求真。　　大方出没兮全生全杀。　　丛林悱悱兮。　　独角一麟。

　　无补侍者请

　　计较拙于鸠。　　轩昂老而虎闻。　　必意消。　　见者难睹。　　到头不识宾中主。　　黑漆竹篦劈面挥。　　师资谁谓无裨补。

　　法云首座请

　　咿呜咿。　　那得知。　　寒酸看不上眼。　　手面移东换西。　　拱良工手破衲僧疑。　　行到水穷处。　　坐看云起时。

　　双林夏前告香普说

　　　　侍者法云编
　　古之宗师。为人直截。凡有所问。只就问处。与之破执。初无实义。后来垛生招箭。形于语言乃有普说。普说首出于真净和尚。三佛以来皆有普说。无非怒骂呵咄鞭策诲励。使其大心衲子。勇于进工。近世宗师间有普说。尚多文体。不见古人直截为人处。大似场屋中论策一般。及攻其所从。乃药贴上语。不能疗人之病。徒使其末流纷纷传集秘蓄。以当本参。殊不知。我王库内。无如是刀。德山道。亦无佛亦无祖。达磨元是老臊胡。释迦老子干屎橛。十二分教是神鬼簿。四果三贤是守古冢。鬼尽皆自救不了。是则一期方便。早是画蛇添足。临际道山。僧往日。曾向毗尼中。留心数十年之间。披寻经论。后来方知是济世表显。遂乃一时抛却。发意参禅。遇善知识。方得道眼明白。辨得邪正。不是娘生下便会。此亦古人不欺之语。今之学者不得其妙。病在自信不及处。病在得失是非处。病在我见偏执处。病在限量窠臼处。病在机境不脱处。病在得少为足处。病在一师一友处。病在旁宗别派处。病在位貌拘束处。病在自大了一生小不得处。此几种病。障道之媒。人皆有之。要在当人退步揩磨净尽。使其入作无门。向一条古路上。荡荡地无拘无检。无障无碍。拈来便用擦。著便杀。临机纵夺。无秋毫许凝滞。如转圆石于千仞之上。他日祥光发现。垂范后昆。诚不为忝。苟有一念希求佛法。却被佛法二字笼罩。如油入面。求脱不得。山僧自少有意参学。坐一二年。略无所入。但觉心眼俱清。后来江湖间。虽亲近人。他见尔不是个中。虫豸。谁肯淘汰尔。但临风吊影。任之去留。后在金山。邂逅运庵先师招过霅上。得与入室。只是不得下语。才开口便道。尔且款款地。不要茅广。室中常示古帆未挂因缘。才开口便骂。一日在侍者寮。思之。古帆未挂。有甚难会。其实只是一沤未发已前事。一念未兴已前事。者僧也是个乖底。却教宗师倒来入他窠子。嵓头见他来处分晓。便与他阑口一筑。谓之得人一牛还人一马。何得不教人下语。遂担者一担见解。去方丈呈问。声未绝。先师道。尔何不合取狗口。静地里密密体取去。每日只管来者里。论量古人是非。有甚了期。及归到寮中。不觉躁闷。忽然会得古帆未挂话。清净行者不入涅槃话。其他近浅话头。渐觉通晓。来日闻打鼓入室。先师见我气貌稍自不同。却抛下古帆未挂话。问我南泉斩却猫儿。山僧便下一转语道。大地载不起。先师低头微笑。虽然如是。过得半年。心头依旧闹。被人拶著。依然去不得。后来看疏山寿塔话。三四年间。一日无心中。忽会得大岭古佛放光底时节。方得自在。不被人谩却。将从前所看了底话头。再把来。打一看。大与日前所见不同。信知。此事断断不在言语上。及游山到汉上。夏在荆门玉泉。因阅觉范僧宝传。见举上座访琅玡因缘。琅玡问。近离甚处。举云。浙江。玡云。舡来陆来。举云。舡来。玡云舡在甚处。举云。步下。玡云。不涉程途。一句作么生。举以坐具一摵云。杜撰长老如麻似粟。便走将出去。琅玡亲到旦过问。莫是举上座么。适来不合相触忤。举便喝云。长老何年到汾阳。我在浙江。早闻尔名。见解止如此。何得名播宇宙。琅玡云。某甲罪过。便礼拜。相见处如此。分晓觉范传中。却来下面。添几句道。琅玡曾以此举似慈明。明笑云。举见处才能自了。而汝负堕。何以为人。山僧到此。不觉掩卷长叹。若果然有甚缁素。二大士相见。如苍龙玩珠饥鹰抟食。有甚么狼藉底。若如是讨甚好慈明。觉范知见广大。尝笺释楞严。其扶宗树教之文。遍丛林。岂肯以无益之词。瞎后世学者眼。在南岳二年。欲讨一个同人。决此狐疑。而不可得。及到云居。寮中有大慧广录一部。弊甚人言有禅者。梅阳谪居之时。写得舍在寮中。借来看。才三两卷。恰好撞著者个话头。大慧道。我每笑洪觉范偏要胡乱穿凿。当时举上座道。个杜撰长老如麻似粟。已是将琅玡。托上梵天。山僧见此。如暑中沃冰雪。又证得鄙者之所执。大慧真绝世宗眼后面几句。又道。此是文殊普贤大人境界。非凡情可测。又道。觉范在真净处。发明不多时。因事出院。离师太早。所以有到处。有不到处。且如编龙牙参翠微因缘。牙问。如何是祖师西来意。微云。与我过禅板来。牙过禅板与翠微。微接得便打。牙云。打即任打。要且无祖师西来意。又问临际。如何是祖师西来意。际云。与我过蒲团来。牙过蒲团与临际。际接得便打。牙云。打即任打。要且无祖师西来意。又问洞山。如何是祖师西来意。山云。待洞水逆流。却向汝道。他到者里。心路绝伎俩尽。只得礼拜。后之学者。已眼不明。见他承嗣洞山便道。当时见翠微临际之时。未透一犬吠虚千猱啀实。云门见睦州。发明却嗣雪峰。惟有雪窦。见彻他骨髓。颂古里面劈头便道。龙牙山里龙无眼。此语辛辣难近傍。盖他用处多类此。只如颂楞严辨见处。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。释迦老子脱白露净。说得多少分晓。他却颂道。全象全牛翳不殊。从来作者共名摸。如今要见黄头老。刹刹尘尘在半途。譬如众盲摸象。虽知其象。而不见其全象。如庖丁解牛。虽解其牛。而未得其全牛。若到全象全牛之地。谓之理极情忘。雪窦却道。尔直饶得到全象全牛。与他幻翳何殊。却把释迦老子指出似人底。一时泼撒了也。此老用处。动著便是砒霜狼毒。觉范却道。雪窦以死水瞎龙罪之分。明是活祖师意。却作死法会了。他分明道。龙牙山里龙无眼。死水何曾振古风。禅板蒲团不能用。只应分付与卢公。者个便与杜撰长老如麻似粟。伯仲间也。雪窦恐人不晓。复成一颂。卢公付了亦何凭。坐倚休将继祖灯。堪对暮云归未合。远山无限碧层层。者里千门万户。一时打透。不是觉范不知雪窦顿放处。盖用在一时。失在千古。学道人若不得一番胡孙子死。如何辨得邪正。若不得一番胡孙子活。如何脱得生死。适来如许。多家具子。衲僧九十日内暂挂瓶盂。若挨拶不透。则孤负行脚大事。若挨拶得透。如白衣拜相庆快平生。其如未然。更待弥勒生下化缘劫空复入涅槃。再出头来垂接未尽也。未得了当在。何故。击拂子劝君。得处披衣坐。莫折松枝拂藓痕。久立。

　　灵隐立僧普说

　　　　侍者净覃编
　　威音那畔一著子。往古宿衲忘躯命力行之。务要拈花面壁之风不坠。以图报佛祖深恩。近年丛林凋弊。学者不本宗猷。浸淫外学。滋长无明。虽千百群居。未闻有如爆龟纹。可以为末世灭胡种族。良可悲也。若如是行脚。如是见人。则其利甚轻。其害甚重。捱到头白齿黄。孤灯独照之时。远不如精修白业底。田舍翁去住自由。盖他无许多恶知恶觉。疏山矮师叔。探道之心甚切。一日在沩山会里。闻示众道。行脚高士。直须向声色里睡眠。声色里坐卧始得。疏山便出问。如何是不落声色句。沩山竖起拂子。疏山云。此是落声色句。沩山便归方丈。老子知他病在此。向千圣著眼不及处。通个消息。却乃坐。镇家堂。不露圭角。既不契遂辞香严。严云。何不且住。疏山云。某甲与和尚无缘。严云。有何因缘不契。试举看。疏山举前话。严云。某甲有个道处。乃云。言发非声。色前不物。此语是对机沩山。点发疏山。者矮子闻得。眼睛便活。乃云。元来此中有人。遂嘱香严云。某甲且去。师兄有住处。却来相见。沩山至晚问香严。问声色话底矮阇梨在否。严云。已去了。沩云。向子道甚么。严云。某甲对他道。言发非声色前不物。沩云。他道甚么。严云。他深肯之。沩山失笑云。我将谓者矮子有长处。元来只在者里。此子向去。设有住处。近山无柴烧。近水无水吃。应庵和尚道。如今讨个言发非声色前不物底。早是难得。更要会他沩山说话。行脚人还缁素得出么。莫背地里强顷自高。若经纬不分。不名本色衲子。疏山又在湖北金銮寺里度夏。夜间闻僧举。福州长庆懒安和尚示众云。有句无句如藤倚树因缘。疏山闻得道。我有一转语。要去问者老子。夏罢遂入闽。见懒安和尚。又谓之沩山和尚。裴相国帅闽。自沩山请住长庆。疏山到彼。值师泥壁。次疏山便问。有句无句如藤倚树。是和尚语否。沩山云是。疏山云。忽然树倒藤枯。句归何处。沩山放下泥盘。呵呵笑归方丈。疏山云。某甲三千里外。卖却布单。特为此事而来。和尚为甚不与某甲说。沩山云。侍者将钱。与者矮阇梨去。他日有独眼龙。为汝点破。后到明招。举前话。招云。沩山头正尾正。只是不遇知音。疏山云。忽然树倒藤枯。句归何处。招云。更使沩山笑转新。疏山当下有省乃云。元来沩山笑中有刀。如今兄弟家只解瞻前。不能顾后。尔才向沩山笑里觅。便是错了也。须是向有句无句如藤倚树处。下得一转语。亲切略去下面许多闲络索。方免得沩山明招。千古之下遭人检点。尔若一向认著放下泥盘。笑归方丈。更使沩山笑转新处。盲禅瞎证。递相恁么流将去。只认得他人口头声色。尔自己分上。并无悟入之期。弄到极处。终成话堕也。疏山复归洞山。一日闻深夜欲以云嵓所传宝镜三昧密付曹山。疏山潜身几下窃听。伺其付毕。出来拊掌大笑道。洞山禅有分付了也。亦遭悟本之记。后不爽香严之约。直造邓州。一日香严上堂。有僧出问。不慕诸圣。不重己灵。时如何。此语是石头。使南岳之时。曾兴此问。让和尚道。子问太高生。何不向下问。石头云。宁可永劫沉沦。不求诸圣解脱。乃回清源。当时香严答者僧话道。万机休罢。千圣不携。疏山在座下。作呕吐声云。是何言欤。严问。阿谁。众云师叔。严云。不诺山僧。那疏山出众云。是。严云。师叔莫道得么。疏山云。道得。严云。试道看。疏山云。若教某甲道。须还师资之礼始得。严乃下座。大展坐具。礼三拜。准前问。疏山云。万机休罢。犹有物在。千圣不携。亦从人得。何不道肯诺不得全。严云。肯又肯个甚么。诺又诺阿谁。疏山云。肯即肯他千圣。诺即诺自己灵。严云。饶尔与么。也。须三十年倒屙。设使住山。近山无柴烧。近水无水吃。分明记取。后住疏山。果如所记。至二十七年。病愈云。香严师兄。记我三十年倒屙。今少三年。每至食毕。以手抉而吐之。以应前记。后问镜清。肯重不得全。尔作么生。清云。全归肯重。疏山云。不得全聻。清云。个中无肯路。疏山云。方惬病僧意。衲僧家到此。推穷得出么。见得二大老肝胆么。当时香严若答得者僧。谛当何必下座。礼拜疏山。疏山若点破得香严明白。安得受倒屙之患。到者里也。须具些衲僧眼始得。山僧今日路见不平。却要断者公案供养我五湖四海衲子。香严答者僧。话如神龟负图。矮师叔招倒屙之患。顺水流舟。若教尽大地人倒屙。亦未必有横点头者。何故。一句合头语。万劫系驴橛。所以金以石试。人以言试。尔若道眼明白在。今天下岂曰无人。到者里使聪明强记不得。使波辩臆说不得。须是尔自识羞一番子方为究竟。白云端和尚。见杨次公外集。中间有一偈发明曹洞宗旨。丹山鸾凤来阿阁。秘殿箫韶奏九成。野老不知黄屋贵。六街犹听静鞭声。乃云。他是过量人见彻古人心髓。洞山当季运之时。恐法门寖衰。故用金刚般若三句。设五位君臣。立三种渗漏。如大炉鞴烹煅末学。使一个个各执本来契券。继绍祖父田园。后来大慧因普说。声东击西。薄有所议。学者既无正知见。往往如矮子看戏。借使洞上五位。可以轻议。则临际三玄要。四料拣。四宾主。四照用。亦可议也。如汾阳十智同真。浮山九带。黄龙三关。如国家兵器。不得已也。初无实义。佛眼在五祖会里。分化方归佛果。才见便道。临际三句作么生。分明是凿窦引贼。他一夜思量。明日谓佛果云。三句因缘我会得了也。先倒拇指云。者个是第一句。又倒一指云者。个是第二句。遂与佛果一掴云。者个是第三句。大笑趋去。佛果举似五祖。祖云。也好聻。动弦别曲落叶知秋。无为子既为白云所知。作一偈寄之。十载闻名杨次公。有文堪振我宗风。分三成六添些子。直得金乌半夜红。次公因此至舒郡。访端和尚夜话间。悉知此老所诣。来日上堂。乃云。自古自今说理说事者。如麻竹稻苇。会禅者。更比比然。讨一个家里人。如天上拣月。黄梅贤宰杨次公。闻名十载有余。夜来忽蒙访及。元来却是个本分家里人。杓柄短长。锅子大小。虽未曾一一点过。看他数目。也甚分明。可谓如在东溪日。花开叶落时。几拟将黄金铸作钟子期。忉忉地说一上。不能得了信之。通人分上。水乳相投。在今天下。那个是本分家里人。不道全无。只是正人难得。本庵永和尚住鼓山。道行江浙。衲子奔趋。以致松源秀嵓息庵无用诸大老。皆入闽观其作略。自谓石门之门可入。一日鸣鼓开室。峻机妙用。独脱无依。皆敛衽侧目。毋敢凑泊。得一两夏。各自散去。看来此老。只能死得人。不能活得人。唯秀岩尚少留之。嘉定间。山僧在育王西塔。见之老子说鼓山时事。以手点木庵真云。我孤负者老和尚。又点佛照真云。我被者老汉转了话头。感而又泣又笑。悲喜交攻。胸中必有事。平日提唱。多是讴歌。五祖和尚会中。亦有一僧。谓之觉上座。祖一日室中。举释迦弥勒是他奴。他是阿谁。他下转语道。乌张三黑李四。五祖然之。圆悟在侍司道。和尚更勘他看。恐未实。明日再鸣鼓入室。祖复举前话问。僧云。昨日道与和尚了也。祖云。道甚么。僧拟开口。被祖阑胸一拳云不是。其僧当下有省。后来见五祖门庭冷落。却归长芦夫铁脚会里。后出世住和州城外开圣。为夫老拈出拈香之日。忽胸中一点痛。径就痛处发疽而殂。嗣香不原所自。显验如此。在今天下。望风承嗣者如麻粟。若一一患疽而殂。何时是了。且其间识因果。知来自。又作么生。兹蒙堂头。举众俾山野受牌。与兄弟举话。此亦丛林任重之责。既不敢宁居。恐旦夕必为诸公开室相见。古来以筹室锻炼为重。近世师法不严。衲子殊不经意。法门澹泊一致于此。慈明见汾阳。二年不容入室。一日情切怀香。诣方丈咨恳。某甲为生死大事未明。冒军旅而至席下。今再夏矣。未蒙令某与众入室。恐失出家本志。望和尚慈悲。汾阳拈。主丈便打云。尔是何恶知识。来裨贩我。慈明方声悔谢。汾阳以手掩慈明口。明忽然大悟。者个正如大将军临陈当锋。一刀两段。便见胜负。才拟议则失利也。如适来所举。疏山见沩山。又勘辨香严。可以一知一见。一机一境。所能窥测妙理耶。尔若宿有灵骨。曾下般若种子。蒲团上挨得一丝一线透。向言外一逴逴得入手。作惟见得疏山。勘辨香严。亦便知汾阳慈明师资道合。其如不然。更多买几双草鞋。绕四天下走蹈。教脚板阔道。我是行脚僧。逢人说禅说道。口如纺车。莫教一朝。如老鼠入牛角。路头既极无所凭借。则四大五蕴分离。千辛万苦之状。不言可知矣。古德道。前路茫茫。未知何往。蓦然有个不顾生死底汉。出来为众竭力。山僧道。尔且住。待我挂牌时却来商量。久立珍重。

　　立僧纳牌普说

　　一句子。古佛说不到。玉转珠回。一句子。老胡不将来。填沟塞壑。说不到不将来。笑指文殊在五台。便与么去。已落诸人窠臼里。所以古德教人参禅。先要参取涅槃堂里禅。其间传佛心宗。续佛慧命。且置之一边。何故。盖涅槃乃死生切要之地。眼光欲落未落。火风欲散未散。如刀割肉。似箭攒心。那时要得用万一。不觉不知。被他移入驴胎马腹里。卒难得出。出家儿尤宜著鞭。袈裟下失人身。万劫不复。每日不要只管理会他人闲事。尔自己分上。无量劫来。如洪波大浪。未尝休息。一日十二个时辰。阿那个一时。无走作来。一粥一饭。无走作么。开单展钵。无走作么。进退揖让。无走作么。语言谈论。无走作么。蓦然打个困来。便乃落在阴界中。头出头没。尔醒时。一段孤明历历底。阿谁作主。既无人作主。火风未散。阳魄未飞。早成隔生人也。大难大难。棒打石人头。剥剥论实事。节物速化。法道寖微。有志于此段切者。寻师择友。如救头然。终不为身衣口食。观山玩水。悠悠送日。尔若真个信得及。莫教一日被尔捱得透百千法门无量妙义毕矣。便能成就一切法。破坏一切法。出三界二十五有。通一切有无障碍。春花秋叶。云腾鸟飞。皆吾藏中。无一事不契真如。无一法不顺正理。自是明暗相凌。不能得到无依独脱之地。乃有新学久参。致使丛林正气日消。佛祖慧命悬绝。且如新学比丘。才入门来。先以生死大事未明为辞。放下笠子。坐得一年半载。既不善用工。则无所入。便起错用心。辊入无明窠子里。以文言义句。为日益之学。岁月既往。豪迈之气日高。味道之心日远。殊不知。得失在心。煎熬万状。要如临际三年不出僧堂。无复得也。看他一旦奋发。惊群动众。临机通变。如俊鹰快鹞。搏风搏日。拟寻其影迹。了不可得。要到者个田地。急须飏却从前学解明昧两岐。捱教通身如热铁团子。与死为邻。拈一个古人话头。抛在面前。如生冤家。昼夜如坐。芒刺。自有穿透底时节。切不得泥著坐相。坐时须要方便。里面既无主宰。徒尔劳神。古德道。心空境寂。只为久滞不通。参禅须参活句。不参死句。死句下荐得。自救不了。此是新学比丘之程限也。中间久参宿将发足超方。亦有打头不遇恶辣手段底宗匠。坐在见地。虽甘心枯志忘形。钻之仰之。淘之汰之。但装重己见而已。不能脱去鹘臭布衫。一旦时缘成稔。出来为人取与之间。应机不妙。盖从殊胜境界中得。被人盖覆将来。便乃辨他不出。所以性敏者。多不得道。自高者多耻下问。此酌然之理。法眼会中有一僧。名之曰则监院。久依法眼。凡升堂小参入室普说。并不趋赴。法眼一日。撞见他道。则兄尔后生家。白日茫茫。何不问事。者僧道。某甲实谩和尚不得。曾见青峰和尚。得个安乐法门。所以罢参。法眼云。尔从甚么因缘中得入。者僧道。曾问如何是学人自己。青峰向我道。丙丁童子来求火。我便从者里住。法眼云。好语。只恐尔错会。者僧不消一寸钩三尺线。一钓便上道。丙丁属火。将火觅火。将自己觅自己。法眼大笑道。我向尔道。尔不会青峰意。者僧鼓起无明。起单前去。是他般若因缘成熟时节至矣。行得三两日。忽然思量道。法眼和尚是五百众肉身大士。道我不是。必有长处。回来投诚请诲。法眼道。尔问我。者僧便问。如何是学人自己。法眼厉声道。丙丁童子来求火。者僧豁然大悟。山僧寻常。多要问兄弟。问处一般。答亦不别。那里是者僧悟处。其间手脚未稳者。未免踌躇。要得自在。当如则监院再见法眼一番子。以表久参之验也。然而虚玄大道。无著真宗。不可得而苟求。有生而知之者。学而知之者。各任其器。阿那个是生而知之者。赵州和尚是也。才数岁随本师诣南泉请戒。本师先与南泉和尚人事。次引沙弥礼拜。适之南泉偃息。就卧处受他作礼。南泉道。尔是那里受业。赵州道。瑞像。南泉云。尔还见瑞像么。赵州云。某甲不见瑞像。即今见个卧如来。南泉物见主眼卓竖。矍然起坐乃问。尔是有主沙弥那。赵州云。某甲不敢。南泉云。作么生是尔主。赵州近前叉手道。孟春犹寒。伏惟和尚万福者。个自非无量劫来熏。炼成熟。安能及此。虽未极其渊奥。看他题目已自分晓。岂非生而知之者欤。棱道者此间盐官县里人。行脚到福州灵云。遇上堂。他便出问。如何是佛法。的的大意。灵云道。驴事未去。马事到来。如是参雪峰玄沙灵云三大老。二十年不能省发。一日在雪峰会里。因卷帘豁然契悟。乃有投机颂。玄沙谓雪峰云。恐是意识注述。又须勘过始得。棱道者忽在面前。雪峰云。道者子。备头陀未肯尔。尔若真正契悟。更须道看。棱道者接口。再述一颂道。万象之中独露身。为人自肯乃方亲。昔年谬向途中觅。今日看来火里冰。雪峰回顾玄沙云。者个又唤作注述得么。岂非学而知之者欤。今之人用尽心机。要到他田地。终是难得。后来闽王请住长庆。为见衲子泥于万象之中独露身。遂用些锁口诀道。万象之中独露身。是拨万象不拨万象。会中龙象悉皆下语不得。以致法眼修山主悟空辈皆不契。遂游泉南。一日欲出湖外回到漳州。城下雨淋淋地不止。遂入城边小院避雨。拾枯薪入僧堂。地炉向火。只管论三界唯心万法唯识。以至肇论天地与我同根。万物与我一体等语。忽有老僧入来附火。乃问。山河大地。与上座自己。是同是别。修山主道。不别。老僧竖起两指而去。那时方知。是地藏琛禅师。未免胸中各少置疑。雨稍晴。业已成行。老僧复来相送。行到佛殿前。指花坛石云。诸公适来道。三界唯心。且道。者一块石。在心内在心外。法眼云。在心内。地藏云。行脚人置者一块石。在心头多少不自在。如是三人拗折主丈。参者老和尚。各有契悟。名满天下。后来法眼一宗。大行于世。盖从雪峰玄沙气脉中来。所谓祖父有田舍翁阴德。尔看雪峰一出岭来。先买一把杓头。绾一条手巾。到处行益结缘。誓不吃头堂饭。及到德山会里。先占作饭头。以至三到投子。九上洞山。千辛万苦。成就道业。后来建大伽蓝。开大法施。聚一千五百众。每云。一千五百个布衲子。老僧扚头舀得来。又如玄沙和尚。精持头陀苦行。日间开畬种粟。引水灌蔬。夜间勤于香灯。持净扫地。闽王不时宣。入禁中说法。归来其苦行寒暑不易。尔看他示众道。直似秋潭月影。静夜钟声。随扣击以无亏。触波澜而不散。犹是生死岸头事。岂是寻常导师说底话。又如药山和尚。游山到澧阳。见人家有一座山好。便要化他建道场。百姓不从。便入他牛阑里坐禅。人家被恼之不已。乃牵牛归屋里。纵火烧却牛阑。他只在牛阑基坐禅。太守闻得。与之买山。建一所庵。扁之曰牛阑。后来成丛林。安广众。以致云嵓道吾舡子高沙弥李翱相公辈。得以为授道之地。每云。老僧无福。不敢与众同食。每日只吃两粥。首座见他眼脑精明。必谓别置饮食。一日不赴堂。藏在方丈僻处。待药山赴堂上。入门见铫子里气出。揭开乃是黄菜叶。煮麦麸少许。药山云。老僧年来无力陪众。如是者十年矣。今被首座觑破。勿与外知。乃有麦麸而饭。牛阑而禅。古人刻苦至此极矣。所以光明后世。子孙至今不绝。又如百丈大智禅师。一日不作一日不食。年高九十五岁。锄头刀釨。蓑衣箬笠。不曾离身。黄檗五峰平田古灵沩山懒安。龙象满门。不忍其作务。密而去之。百丈云。老僧无福。坐消信施。遂绝食而殂。又如老南住黄檗时。入室退必泪下。有问其故。乃云。老僧是佛法中罪人。一堂兄弟。无人下得一转语切当。法门兴衰。亦可知矣。室中每举钟楼上念赞。床脚下种菜。胜首座下一转语道。猛虎当路坐。他便退黄檗。与他住。自居积翠庵。古人为法门之切如此。为道之切如此。今之兄弟。傥能仰体上古之风。不待按牛头吃草。孜孜焉。自成丛席。四方传颂。可不伟哉。诚不孤老拙在此炙手助热也。己事未明者。慎勿多出新语。新语乃是自得之妙。而不能会通先圣所得所传之妙。深恐古道沦没。山僧凡与江湖抱道之士。往来议论。多引前辈遗言往行。递相激励。庶昭昭然。得见古人情状。夫子为一代儒宗。祖述而不作。若作恐夫子无文章耶。为见周室下衰。礼乐崩坏。删诗书定礼乐。区区立教。以明尧舜禹汤文武周公之道。以贻后世。杨子著太玄真经。天下人非之。谓夫子不曾作经。以其词近乎简涩。门人告之。杨子曰。世不我知。当有子云复生矣。自汉及今。杨子之道盛行。大抵立言。只要是当。千古之下。岂无识者。兹来至节在迩。久在首座寮入室。殊觉不便。恐妨山门请人次第。方丈纳牌。既缘会许时。以道义故。遂举些古人履践处。以当末后殷勤。第衰老出语太过。望兄弟赦之幸甚。记得。沩山向火次。问仰山。终日向火。因甚全无暖气。仰山作向火势。沩山云。子只得物体。能所未在。仰山云。某甲只如此。和尚作么生。沩山亦作向火势。仰山云。和尚只得物体。能所未在。沩山云。如是如是。尽谓。沩仰传器而受。殊不知。父子之义。各自背驰。今夜忽有个衲僧出来道。老和尚。尔也莫要尽尽检点古人。客檐之下。隆冬苦寒。又在孤峰绝顶。尔底暖气。阿谁不知。山僧只得以手掩面。收卷波澜。何故。知我罪我。夜深久立。

　　虚堂和尚语录卷之四



　　虚堂和尚语录卷之五


　　颂古

　　　　侍者　无隐　编
　　世尊忉利天为母说法。优填王思佛。
　　紫金光聚照山河。　　天上人间意气多。　　曾敕文殊领徒众。　　毗耶城里问维摩。

　　世尊因。乾闼婆王奏乐。其时山河大地。尽作琴声。迦叶起舞。王问迦叶。岂不是阿罗汉。诸满已尽。何更有余习。世尊云。实无余习。莫谤法也。
　　有三尺剑。　　可以谒赵国。　　无千里眼。　　难以见悬丝。　　巍巍堂堂。　　三界大师。

　　世尊因。外道问。不问有言。不问无言。佛良久。
　　有力量人终是别。　　等闲垂手便相应。　　何如夜半榑桑日。　　推上须弥最上层。

　　罽宾国王。仗剑问师子尊者。
　　夜阑天际堕金盆。　　膝上焦桐调转新。　　易水悲风轻按指。　　鸾胶难续断肠人。

　　婆子烧庵。
　　铁壁迸开云片片。　　黑山辊出月团团。　　就中明暗相凌处。　　天外出头谁解看。

　　善财童子参五十三知识。末后到弥勒楼阁。
　　大人境界终难到。　　到后如何说向人。　　不是当人知见力。　　莫将知见别疏亲。

　　达磨见梁武帝。
　　玉箫吹彻凤凰台。　　古殿深沉晓未开。　　满地落花春已过。　　绿阴空锁旧莓苔。

　　楞严经云。吾不见时。何不见吾不见之处。
　　石润非玉。　　水丽非金。　　大禹决而西溯。　　卞和泣而陆沈。　　美兮渺兮。　　错古砻今。

　　昔有老宿。一夏不为师僧说话。
　　冷冷寒溜泣秋壑。　　才会沧溟便泛舟。　　见说许由曾洗耳。　　可怜巢父更鞭牛。

　　维摩经云。其施汝者不名福田。
　　青山白云。　　碧溪萝月。　　画虎成狸。　　只得一橛。

　　智者大师在南岳。悟法华三昧。
　　好将真法供如来。　　花在幽岩险处开。　　一夜狂风吹欲尽。　　落英无数点苍苔。

　　老子曰。视之不见。名曰夷。听之不闻。名曰希。抟之不得。名曰微。此三者不可致诘。
　　青牛仙。去不虚传。　　常用虚中落断边。　　自是一生多蹇薄。　　夜深犹立古皇前。

　　南岳思大禅师。因志公令人传语。
　　一口吞尽三世佛。　　牙如剑树眼如铃。　　断弦不必鸾胶续。　　只要知音侧耳听。

　　夫子曰。朝闻道夕死可矣。
　　笾[竺-二+豆]才陈见圣人。　　莫将生死较疏亲。　　清台历日烦君看。　　一岁终须有一春。

　　倩女离魂。
　　行吊先桃茢。　　丧车后纸钱。　　老胡门下客。　　宁可入黄泉。
　　调达谤佛。
　　万仞崖头[拚-ㄙ+ㄊ]得去。　　不知何处觅全尸。　　业风吹起再苏醒。　　却问如今是甚时。

　　女子出定。
　　野水浮轻楫。　　暖烟生紫蒪。　　晚来湖上望。　　多是罟鱼人。
　　王常侍访临际。问。者一堂僧。还看经否。
　　事到无心不苟欺。　　乌玄鹄白尚怀疑。　　自非亲见黄头老。　　争敢逢人泄漏伊。

　　杨大年。参广慧琏和尚。发明有颂。八角磨盘空里走。金毛狮子变作狗。拟欲将身北斗藏。直须合掌南辰后。
　　白石凿凿。　　韫尔美璞。　　君子道晦。　　君子斯乐。

　　陈操尚书。一日与众官登楼。望见数僧。有一官人云。来者总是行脚僧。尚书云。不是。官人云。焉知不是。尚书云。待近与诸公勘过。须臾僧至。尚书召云。上座。僧举首。尚书云。不信道。
　　李咸曾相壶丘子。　　随变难分丞自逃。　　输与高楼凝望者。　　炯然明可察秋毫。

　　庞居士临示寂。以首藉于頔相公膝。嘱云。但愿空诸所有。慎勿实诸所无。
　　欲识穷原处。　　何人为指迷。　　夕阳鸡犬外。　　桃李自成蹊。
　　裴相国问僧。看甚么经。僧云。无言童子经。裴云。有几卷。僧云。两卷。裴云。既是无言。为甚却有两卷。僧无语。
　　曾落石霜机外笏。　　又扶粗行到唐天。　　只将四海垂纶手。　　鰕蟹鱼龙一串穿。

　　黄檗在南泉。作首座。甘贽请施财。
　　抛来撒去互施呈。　　地狱门前鬼眼睛。　　觑破髑髅肝胆外。　　摩醯顶上复重明。

　　陆亘大夫问南泉。肇法师也奇怪。
　　裁书拟欲扣天阍。　　往往无人可共论。　　因得老生轻指拨。　　临风不觉暗消魂。

　　钱唐镇使。在界上。凡见僧便问。若相契即留止宿。有二僧。从马大师处来。便问。大师有何方便。僧云。即心是佛。便被揖出。又有二僧。到亦如前问。僧云。非心非佛。亦被揖出。
　　碧油幢下立功勋。　　韬略双全独见君。　　一自赤心来报国。　　边头刁斗不曾闻。

　　寒山拾得。预知沩山来国清受戒。
　　灵山一别无碑记。　　三度亲曾作国王。　　主丈再探知远近。　　眇然天地略玄黄。

　　六祖谓门人云。吾欲归新州。
　　兴在天南天尽头。　　未行先已到新州。　　来时无口去无伴。　　那更萧萧黄叶秋。

　　让和尚云。道一江西说法。不见寄个消息来。
　　老婆心切日忡忡。　　恐堕他家[虀-卄]瓮中。　　消息得来胡乱后。　　江西宗派好流通。

　　忠国师问紫璘供奉。甚处来。奉云。城南来。师云。城南草作何色。奉云。作黄色。师乃问童子。城南草作何色。童子云。作黄色。师云。只者童子亦可帘前赐紫对御谈玄。
　　欲把枯肠尽底倾。　　出门不觉又叮咛。　　劝君及早回头去。　　莫待春风柳眼青。

　　马祖因。百丈再参。
　　啐喙之机类不同。　　飞星撒火髑髅空。　　偷心死尽难为活。　　忽见金乌出海东。

　　百丈野狐。
　　不落因果。　　突出野狐。　　人心似铁。　　官法如炉。　　不昧因果。　　得脱野狐。　　顶上无骨。　　颔下有须。

　　黄檗因。临际自大愚归。
　　拔树鸣条浩浩风。　　雨云翻覆在其中。　　千波万浪惊天地。　　到海方知信不通。

　　禾山四打鼓。
　　草履为冠松作钗。　　一般潇洒眼头乖。　　语音只在风檐下。　　终日无人不下阶。

　　夹山云。路逢死蛇莫打杀。无底蓝子盛将归。
　　担板汉。没拘束。　　饿死首阳山。　　誓不食周粟。

　　来山云。我二十年住此山。未曾举著宗门中事。有僧问。承和尚有言。二十年住此山。未曾举著宗门中事。是否。山云。是。僧便掀倒禅床。山休去。至明日普请掘一坑。令侍者请昨日问话僧来。山云。老僧二十年。只说无义语。今请上座。打杀老僧。埋向坑中。若不打杀老僧。上座自著打杀。埋此坑中。其僧束装潜去。
　　海运鹏抟日月忙。　　夜光潜透斗牛傍。　　非惟按剑屡生子。　　瞎眼波斯满大唐。

　　麻谷一日纸帐内坐。以手巾盖头。披云入见便作哭声。良久出去法堂。绕禅床一匝再来。谷去却手巾而坐。云云。死中得活。万中无一。谷下床。作抽坐具势。云近前把。住云。前死后活。尔还甘否。谷云。甘即甘。阿师堪作甚么。云推开云。知道。尔前言不副后语。
　　五十笑他先百步。　　何如骑马胜骑牛。　　不须重较多和少。　　归到家山即便休。

　　风穴因。僧问。语默涉离微。
　　以玉抵鹊。　　以鼠为璞。　　眇然视之。　　太虚寥廓。

　　首山示众。诸上座不得盲喝乱喝。寻常向尔道。宾则始终宾。主则始终主。宾无二宾。主无二主。若有二宾二主。两个即成瞎汉。所以我若立尔须坐。我若坐尔须立。坐则共尔坐。立则共尔立。虽然如是。急著眼始得。
　　宾主有无俱遣外。　　行藏须要出常情。　　无栖泊处开门户。　　月到中宵不敢明。

　　南院因。僧问。赤肉团上。壁立万仞。岂不是和尚语。院云。是。僧便掀倒禅床。院云。尔看。者瞎汉乱做。僧拟议。院便打。趁出。
　　日月无光杀气浮。　　揭天鼍鼓战貔貅。　　捷呼获下真番将。　　那个儿郎不举头。

　　邓隐峰辞马祖。祖云。甚处去。峰云。石头去。祖云。石头路滑。峰云。千木随身。逢场作戏。便去。到石头。绕禅床一匝。振锡一下。问云。是何宗旨。头云。苍天苍天。峰无语。回举似马祖。祖云。汝更去。待他道苍天苍天。汝便嘘两声。峰又去。依前问。头乃嘘两声。峰又无语。回举似马祖。祖云。向汝道。石头路滑。
　　石头路险人难到。　　到者方知滑似苔。　　两度三回虽跶倒。　　满身泥水又归来。

　　南泉住庵。时一僧到。泉云。我上山作务。斋时做饭吃了。送一分来。其僧饭了。将家事一时打碎。就床上卧。泉伺久不来。遂归见僧卧。泉亦就卧。僧便起去。
　　短裤长衫白苎巾。　　吚吚月下急推轮。　　洛阳路上相逢著。　　尽是经商买卖人。

　　南泉云。心不是佛。智不是道。
　　昨日因过竹院西。　　邻家稚子隔溪啼。　　山寒水肃半黄落。　　无数归鸦卜树栖。

　　干峰示众。法身有三种病二种光。
　　贝叶持来晓者疏。　　自称灵验世无如。　　依然还我唐人译。　　始有人知是梵书。

　　琅玡因。僧问。清净本然。
　　不设陷阱。　　不挥雪刃。　　一箭穿杨。　　神目不瞬。　　翻思昔日李将军。　　射虎之机犹是钝。

　　大慈示众。山僧不解答话。只是识病。时有僧出。慈便归方丈。
　　轻如毫末重如山。　　地角天涯去复还。　　黄叶殒时风骨露。　　水边依旧石斓斑。

　　德山托钵。
　　德山疑处问岩头。　　惹得浑家一地愁。　　父又咒儿儿咒父。　　冤冤相报几时休。

　　雪峰问僧。甚处来。僧云。浙中。峰云。船来陆来。僧云。二途俱不涉。峰云。争得到者里。僧云。有甚隔碍。峰打趁出。僧过十年后再来。峰又问。甚处来。僧云。湖南。峰云。湖南与者里。相去多少。僧云。不隔。峰竖拂子云。还隔者个么。僧云。若隔则不到也。峰又打趁出。僧住后。凡见人便骂雪峰。有同行闻得去问。兄到雪峰。有何言句。便如此骂。僧举前话。被同行诟叱。与之说破。当时悲泣。常向中夜焚香。遥礼雪峰。
　　见说闽山多蛊毒。　　千方百计避无由。　　殇中既有催魂鬼。　　一命还他方始休。

　　雪峰住庵。有僧敲门。峰放身出云。是甚么。僧亦云。是甚么。峰低头归庵。僧举似岩头。头云。我当时若向伊道末后句。天下不柰雪老何。
　　扶过断桥水。　　伴归明月村。　　只知途路远。　　不觉又黄昏。
　　雪峰因。三圣问。透网金鳞。以何为食。
　　新罗主丈遂宁钵。　　衲子家风那个无。　　一等看来如墨黑。　　谁能重与较锱铢。

　　雪峰自著塔铭。
　　风冷蒹葭雨作秋。　　倚门无意谒诸侯。　　明年再决龙蛇阵。　　塞北安南一道收。

　　雪峰云。三世诸佛。向火焰里。转大法轮。云门云。火焰为三世诸佛说法。三世诸佛立地听。
　　烈焰澜翻为说时。　　百千诸佛尽攒眉。　　梵音深远难明辨。　　只许韶阳雪老知。

　　舡子嘱夹山。汝向后直须藏身处没踪迹。
　　药贴明明说得亲。　　不知里面伪和真。　　谆谆教诫痴儿女。　　莫把方书误后人。

　　夹山初住京口寺。因僧问。如何是法身。山云。法身无相。又问。如何是法眼。山云。法眼无瑕。时道吾在座下失笑。山请益。后散众。参舡子省发。后归聚徒道。吾令僧往问。如何是法身。山云。法身无相。又问。如何是法眼。山云。法眼无瑕。僧回举似道吾。吾云。者汉此回方彻。
　　始见春花归阆苑。　　又逢秋叶堕宫墙。　　思量世事如翻掌。　　谁得长生不死方。

　　赵州因。僧辞。乃嘱云。有佛处不得住。
　　有佛无佛不得住。　　三千里外无凭据。　　赵州赢得口皮光。　　却是者僧知落处。

　　赵州访茱萸。
　　世路风波只自知。　　见人多是不扬眉。　　呼灯隔夜书名纸。　　未审朱门复见谁。

　　赵州庭前柏树子。
　　有问自知无答处。　　却将柏树当门庭。　　摇风摆雨经年久。　　不似松根有茯苓。

　　刘铁磨访沩山。
　　春暖山桃次第红。　　翩翩蝴蝶斗芳丛。　　蓦然一阵狂风至。　　辊入花枝不见踪。

　　南泉．归宗．麻谷．同去。礼拜忠国师。
　　各将财本去经营。　　上国如天好趁晴。　　未出门时先算帐。　　如何得到凤凰城。

　　丹霞访忠国师。值师睡次。见侍者耽源。
　　踪迹由来久避秦。　　洞门深锁古台春。　　落花只为随流去。　　便有寻芳拾翠人。

　　玄沙问镜清。不见一法。是大过患。
　　雪老门高儿女盛。　　又能情重贵天伦。　　把家干蛊虽相似。　　也有贪杯落草人。

　　玄沙访太原孚上座。适值在水楼上打水。沙云。相看。孚云。已相见了。沙云。甚么劫中曾相见。孚云。莫瞌睡。沙白雪峰云。已勘破了。峰云。作么生勘破。沙举前话。峰云。汝著贼了也。
　　象王象子尽相随。　　岸上人看蹄蹈蹄。　　香草细餐知饱足。　　归来不待日头低。

　　岩。头示众。大凡唱教。须从无欲中。流出三句。只是理论。咬去咬住。欲去不去。欲住不住。或时一向不去。或时一向不住。
　　三文买个捞波子。　　捷蚬捞鰕得几年。　　逆顺短长休要说。　　谁家屋里灶无烟。

　　岩。头因沙汰。在甘贽家过夏。补衣次。贽行过。头以针作札势。贽遂整衣欲谢。妻问云。作甚么。贽云。说不得。妻云。也要大家知。贽举前话。妻云。此去三十年后。须知一回饮水一回噎。女子闻云。谁知尽大地人性命。被奯上座针锋上札将去也。
　　夜半三更来讨火。　　我骂尔兮尔骂我。　　相唤相呼归未归。　　也有无衣草里坐。

　　石头因。药山问。三乘十二分教。某甲粗知。
　　一重山了一重云。　　行尽天涯转苦辛。　　蓦札归来屋里坐。　　落花啼鸟一般春。

　　沩山云。老僧百年后。山前檀家。作一头水牯牛。
　　百年犹恐没人知。　　名字仍将左胁题。　　入水入泥难放牧。　　仰山只得半边骑。

　　沩山问仰山。甚处来。仰云。田中来。
　　一日须来三五度。　　有时欢喜有时嗔。　　改头换面休疑著。　　元是尖檐帽下人。

　　鼓山晏国师示众。鼓山门下。不得咳嗽。
　　辽空一箭九重城。　　雪老门风尽有声。　　见说禁班宣号令。　　耶边浑不许人行。

　　法华举和尚访琅玡。
　　青郊鸣锦雉。　　绿水漾金鳞。　　安得郢中客。　　共歌台上春。
　　兴化因。僧问。四方八面来时如何。化云。打中间底。
　　塞北烟尘终载静。　　江南花木四时荣。　　不须特地分强界。　　万里山河似掌平。

　　洞山。聪和尚。尝自负柴上山。路逢一僧。问。山上有柴。何故将去。山放柴于地云。会么。僧云。不会。山云。我要烧。
　　此行莫拟几时回。　　此去应须到五台。　　若过曼殊放光处。　　殷勤为我记归来。

　　云门示众。析半裂三。针个鼻孔在甚么处。为我一一拈出来看。自代云。上中下。
　　昔年曾扣睦州关。　　负义忘恩当等闲。　　见说吴音俱变尽。　　语言浑似广南蛮。

　　云门云。平地上死人无数。
　　声如鸣玉静边闻。　　谁信幽人不见君。　　花到海棠将寂寞。　　绣衣犹把麝香熏。

　　洞山冬夜吃果子。
　　拄天拄地黑如漆。　　不分昼夜是何物。　　拈来抛向屎坑中。　　火里红莲香拂拂。

　　保福展和尚因。僧问。雪峰平生有何言句。得似羚羊挂角时。云。我不可作雪峰弟子不得。
　　生平未审何言句。　　得似羚羊挂角时。　　拊击自然皆率舞。　　不须羌管隔云吹。

　　大隋真和尚因。僧辞。隋问。甚处去。僧云。峨眉礼普贤去。隋竖起拂子云。文殊普贤总在者里。僧画一圆相。抛向背后。隋云。侍者将一贴茶。与者僧去。
　　弥漫万树梨花雨。　　冻玉堤边水欲流。　　顷刻阳乌升太白。　　那时浑不见踪由。

　　法云杲和尚示众。老僧熙宁三年文帐。在凤翔府供申。是年华山崩陷了八十里人家。汝辈后生茄子瓠子。那里知得。
　　隔水何人歌竹枝。　　动人情思极幽微。　　夜深转入单于调。　　月朗风高听者稀。

　　龙济示众。具足凡夫法。凡夫不知。具足圣人法。圣人不会。
　　融峰强万丈。　　未话足先酸。　　若不缘云去。　　那知星斗寒。
　　芭蕉示众。尔有主丈子。我与尔主丈子。
　　尔有更须当面与。　　渠无背手夺将来。　　蓦然夜半化龙去。　　黑雨鸟风裂地雷。

　　广德周和尚因。僧问。承教有言。阿逸多不断烦恼。不修禅定。佛记此人成佛无疑。此理如何。德云。盐又尽。炭又无。僧云。盐尽炭无时如何。德云。愁人莫向愁人说。说向愁人愁杀人。
　　收放随时虽有准。　　出门入户恐难论。　　长安路子君须到。　　莫向深村草里蹲。

　　资福示众。隔江见资福刹竿便回。
　　望见刹竿回首去。　　脚跟三十谩轻酬。　　人言阆苑花千树。　　不直仙家十二楼。

　　鲁祖凡见僧来参。便面壁而坐。
　　泉石膏肓不可医。　　晓钟吟到夕阳时。　　天然句子终难得。　　几向风前暗皱眉。

　　修山主悟空法眼。行脚到地藏院。避雨向火道话。地藏入来附火。乃问。山河大地。与上座自己。是同是别。修云。不别。藏竖起两指而去。
　　火炉头话几多般。　　自己同时作么观。　　直下起来呈两指。　　山河大地黑漫漫。

　　翠岩。夏末示众。一夏与兄弟。东说西话。
　　发言先要心无愧。　　遣事应须理处长。　　莫学里闬无信者。　　从朝至暮错商量。

　　雪窦住翠峰。时有数僧到。窦云。新到那。僧云。是。窦云。参堂去。僧才行。窦复唤云。来来。僧回首。窦云。洞庭难得师僧到。与尔一碗茶吃。
　　入门句子已先酬。　　唤去呼来第二头。　　到此不知茶味者。　　纷纷空买洞庭舟。

　　汾阳示众。识得主丈子。行脚事毕。
　　评漫学屠龙。　　人言枉费工。　　自非亲到者。　　难与论穷通。
　　慈明因。泉大道来参。明云。片云横谷口。
　　一文一武偶相逢。　　说尽英雄各不同。　　俱往长安朝圣主。　　姓名终是达天聪。

　　黄龙室中云。钟楼上念赞。
　　楼上赞声资菜色。　　蓦然突出老烟菟。　　迢迢古路无遮障。　　双眼如铃谁敢逾。

　　杨岐为慈明忌日设斋。
　　一棚傀儡木雕成。　　半是神形半鬼形。　　歌鼓歇时天未晓。　　尚余寒月挂疏棂。

　　白云端和尚云。此事如万仞崖头相似。总知道。放著手便扑到底。只是舍命不得。法华今日。不动一毫头。教诸人到底去也。掷下主丈。
　　拟从险处放身时。　　那个商量不皱眉。　　不动毫芒亲到底。　　眼睛皮绽盖须弥。

　　保宁勇和尚示众。释迦老子。四十九年说法。不曾道著一字。优波鞠多。丈室盈筹。不曾度得一人。达磨不居少室。六祖不住曹溪。谁是后昆。谁为先觉。
　　烟暖土膏民气动。　　一犁新雨破春耕。　　郊原眇眇青无际。　　野草闲花次第生。

　　五祖演和尚因。僧问。如何临际下事。祖云。五逆人闻雷。
　　五逆闻雷慊慊然。　　寻常争敢与人宣。　　自从六十轻酬后。　　济北驴名不浪传。

　　五祖因。僧问。如何是佛。祖云。口是祸门。
　　坑坑坎坎。　　险险巇巇。　　一言易出。　　驷马难追。

　　佛眼示众。千说万说。不若亲面一见。纵不说亦自分明。王子宝刀喻。众盲摸象喻。禅学中隔江招手事。望州亭相见事。深山。岩崖处事。此皆亲面而见之。不在说也。
　　宁辨人间是与非。　　生来淈[泳-永+盾]眼如眉。　　不因说著当年事。　　万古千秋那得知。

　　虎丘隆禅师。参死心。心问尔是甚么僧。丘云。行脚僧。心云。尔是何处村僧。行甚驴脚马脚。丘云。广南蛮道甚么。何不高声道。心云。却有些衲僧气息。遂留过夏。
　　客里谩牢落。　　天涯多故人。　　好怀无处写。　　旧话得重论。　　残雪未消石。　　梅英先破春。　　徘徊殊有约。　　来此续芳尘。

　　大慧室中云。唤作竹篦则触。
　　野犴鸣。狮子吼。　　丧尽生涯。　　不容开口。

　　应庵云。道不得底句。不在天台。定在南岳。
　　耆婆去后无消息。　　病者憧憧日扣门。　　百草自知无识者。　　丛丛垂泣在篱根。

　　密庵破沙盆。
　　直甚破沙盆。　　掀翻海岳昏。　　顶门真个瞎。　　千古累儿孙。
　　松源师祖。临示寂垂语。大力量人。因甚抬脚不起。
　　力难抬处为君言。　　神骏何劳更著鞭。　　一跃洞天三十六。　　到时凡骨也成仙。

　　开口不在舌头上。
　　含糊一世无分晓。　　开口何尝在舌头。　　万古业风吹不尽。　　又随月色过罗浮。

　　明眼衲僧。因甚脚跟下。红丝线不断。
　　脚跟不断红丝线。　　掉臂乾坤自在行。　　塞壑填沟无处著。　　归来依旧两眉横。

　　杨雄著大玄。乃云。世不我知。当有子云复生。此亦无愧之词也。蒙释氏之子。大圣之所覆。每慨念其慧命几若悬丝。食息茫负。遂悫志力究。久而乃得。逮巡礼诸祖遍历湖湘。对境思人。辄取其机缘精奥者。间为颂之。自秀溪复鄮岭。仅四十余则。辛丑夏。谢事芝峰。分檐霞谷。谷深缘绝。复取佛祖已下。皆唐公卿宿衲机契者。萃成一百则。初不以儒释道优劣之。求其正而已。其间或凝或流。或隆或杀。不可以事拘。不可以理遣。傥其中之人。一见而皦如也。岂敢窃其赏识。相与击节。直欲报佛祖万分之一。是吾愿也。淳祐二祀壬。寅月。正初吉。智愚谨书。

　　虚堂和尚语录卷第五



　　虚堂和尚语录卷第六


　　代别

　　举。世尊一日。见文殊在门外立。乃云。文殊文殊何不入门来。文殊云。我不见一法在门外。何以教我入门。
　　　代云。启予者多。
　　举。世尊因。外道问。昨日说何法。云。说定法。又问。今日说何法。云说不定法。外道云。昨日说定。今日何说不定。世尊云。昨日定今日不定。
　　　代外道。相顾而去。
　　举。世尊临入涅槃。文殊请再转法轮。世尊咄云。吾四十九年住世。未曾说一字。汝请再转法轮。是吾曾转法轮耶。
　　　代文殊云。世尊末后殷勤。
　　举。梁武帝请傅大士讲经。士才升座。以尺拊案一下。便下座。帝愕然。志公乃问。陛下还会么。帝云。不会。志公云。大士讲经竟。
　　代武帝云。实为罕闻。
　　举。忠国师因。肃宗皇帝问。师在曹溪得何法。师云。陛下还见空中一片云么。帝云。见。师云。丁钉著悬挂著。
　　　代云。曹溪何在。
　　举。忠国师问南泉。甚处来。泉云。江西。师云。还将得马大师真来否。泉云。只者是。师云。背后底聻。泉休去。
　　　代南泉。以脚一抹便行。
　　举。忠国师因。麻谷到。乃振锡一下。卓然而立。师云。汝既如是。何用见吾。谷又授锡一下。
　　　代云。子合见吾。
　　举。忠国师因。虞军容问。师住白崖山时。如何修行。师唤童子。以手摩顶云。惺惺直言惺惺。历历直言历历。向后莫受人谩。军容无语。
　　　代云。弟子此去。更不礼佛。
　　举。丰干因。寒山子问。古镜不磨。如何照烛。干云。冰壶无影像。猿猴探水月。山云。此是不照烛也。更请道。干云。万德不将来。教我道甚么。寒拾俱作礼而退。
　　　代云。因我致得。
　　举。布袋和尚。常将布袋并破席。于通衢往来。布袋内盛钵盂木履鱼饭菜肉瓦石土木诸般总有。或于稠人处。打开布袋内物。撒下云。看看。又一一将起问人云。者个唤作甚么。众无对。
　　　代云。丑妇颦眉。
　　举。无著往台山。文殊问。大德从何方而来。云。南方。云。南方佛法如何住持。云。末法比丘少奉戒律。云。多少众。云。或三百或五百。无著却问。和尚此间如何住持。云。凡圣同居。龙蛇混杂。云。多少众。云。前三三后三三。
　　　代云。几不到此。
　　举。无著台山遇文殊。吃茶次。殊拈起玻璃盏问。南方还有者个么。云。无。殊云。寻常将甚么吃茶。著无对。
　　　代一揖便起。
　　举。南泉示众。王老师卖身去也。还有人买么。时有僧出云。某甲买泉。云。不作贵。不作贱。作么生买。僧无对。
　　　代云。若有人看事。某也不辞。
　　举。南泉示众。法身具四大。有人道。得。与他一腰裈。道吾出云。性地非空。空非性地。此是地大。三大亦然。泉不违前言。乃与一腰裈。
　　　代道吾。叩齿捏诀。
　　举。黄檗示众。汝等诸人。尽是噇酒糟汉。与么行脚。何处有今日。还知大唐国里。无禅师么。时有僧出云。只如诸方匡徒领众。又作么生。云。不道无禅。只是无师。
　　　代僧云。深荷成褫。
　　举。赵州在南泉。时井楼上。见泉行过。乃垂一足云。相救相救。泉于蹈梯上打云。一二三四五。州具威仪。上方丈云。适来谢和尚相救。
　　　代云。老僧不著便。
　　举。西堂因。路逢天使。留斋次。偶驴子鸣。使云。头陀。堂举头。使指驴。堂却指使。使无对。
　　　代云。下官罪过。
　　举。归宗因。李渤问。须弥纳芥子。渤即不疑。芥子纳须弥。莫是妄否。宗云。人传史君读万卷书。是否。曰然。宗云。身如椰子大。万卷书著向甚处。李公俯首而已。
　　　代李云。将谓无人。
　　举。大梅因。庞居士问。久响大梅。未审梅子熟也未。梅云。尔向甚处下口。士云。百杂碎。梅云。还我核子来。
　　　代云。平出。
　　举。茱萸因。赵州上法堂。东觑西觑。萸云。作甚么。云。探水。云。我者里一滴也无。探个甚么。州将主丈。靠壁而出。
　　　代云。莫道得便宜。
　　举。洞山因。僧问。三身中那个说法。山云。吾常于此切。僧后问曹山。洞山道。吾常于此切。意旨如何。曹云。要头斫将去。僧又问雪峰。峰以主丈。劈口打。云。我也曾到洞山来。僧无语。
　　　代云。气急杀人。
　　举。石室因。杏山入碓坊。相见乃云。不易行者。室云。有甚不易。开心碗子盛将来。无盖盘子合将去。杏无语。
　　　代云。龙门之下。
　　举。章敬因。小师游方回。乃问。汝离此多少年。云。自离和尚。将及八载。敬云。辨得个甚么。小师就地上。画一圆相。敬云。只者个。更别有。小师画破圆相。作礼而退。
　　　代云。家无小使。不成君子。
　　举。雪峰因。僧辞问。甚处去。云礼拜径山和尚去。云径山忽问尔此间佛法如何。尔作么生。道云。待问即道。峰便打。却回问镜清云。者僧过在甚处。便吃棒。清云。问得径山彻困也。峰云。径山在浙中。因甚问得彻困。清云。不见道。远问近对。峰休去。
　　　代云。鲁般绳墨。
　　举。雪峰辞洞山。山云。甚处去。云。归岭中去。云。当时从甚路出。云。从飞猿岭出。云。今向甚路去。云。飞猿岭去。云。有一人不从飞猿岭去。子还识么。云。不识。云。为甚不识。云。他无面目。云。子既不识。争知无面目。峰无对。
　　　代云。不以眼见。
　　举。雪峰因。鼓山来参。才入门。峰搊住云。是甚么。山契悟。举手作舞云。子作道理耶。云。何道理之有。峰印之。
　　　代鼓山云。和尚终不谩小子。
　　举。灵云问僧。甚处去。云。雪峰去。我有信寄雪峰。云。便请云脱履。抛向面前。僧便去。峰问。甚处来。云。灵云。云。和尚安否。云。有信相寄。道了脱履。抛向面前。峰休去。
　　　代云。念汝远来。
　　举。长庆一日升堂。众集定。庆拽出一僧云。大众礼拜者僧著。又云。者僧有甚长处。却教大众礼拜。众无对。
　　　代云。得得得。
　　举。灵树因。有尼送[茲/瓦]钵盂与师。遂托起问云。者个出在甚处。尼云。出在定州。树乃扑破。尼无对。
　　　代云。某甲不会和尚意。
　　举。云居膺和尚。闻山下有一僧住庵。令侍者送裤一腰与之。僧云。我自有娘生裤。竟不受。再令侍者去问。娘未生时。著个甚么。僧无语。
　　　代云。唯敢相昧。
　　举。云门尝举。马大师道。一切语言是提婆宗。以者个为主。乃云。好语只是无人问我。时有僧便问。如何是提婆宗。门云。西天九十六种。尔是最下种。
　　　代。礼拜了退。
　　举。云门问首座。山河大地。与汝自己。是同是别。云。同。门云。一切物命。蛾蛘蚁子。与汝自己。是同是别。云。同。门云。为甚干戈相待。
　　　代首座。吐舌侧立。
　　举。云门问僧。甚处来。云。礼塔来。门云。谑我。僧云。某甲实礼塔来。门云。五戒也不持。僧无语。
　　　代云。某甲乍入道。
　　举。叶县省和尚问僧。日暮投林。朝离何处。云。某甲不曾参禅。县云。尔生身入地狱。僧无语。
　　　代云。谁不承恩。
　　举。叶县问僧。近离甚处。云。襄州县。拽童子。掴一掴。便喝出。僧无语。
　　　代云。入水见长人。
　　举。韩文公问僧。承闻讲得肇论是否。云。是。公云。肇有四不迁是否。云。是。公将茶盏。扑破云。者个是迁不迁。僧无语。
　　　代云。不经一事。不长一智。
　　举。洛浦一日因。侍者云。肇法师制得四论。也甚奇怪。浦云。肇公甚奇怪。要且不见祖师。者无语。
　　　代云。打草蛇惊。
　　举。宝应颙和尚因。僧问。从上诸圣。向甚么处去。应云。不上天堂。即入地狱。僧云。和尚又作么生。应云。还知宝应老汉落处么。僧拟议。应以拂子蓦口打。复唤近前云。令合是汝行。又打一拂子。
　　　代僧拟议处。以目视以手指。
　　举。真点胸。在归宗南和尚会中。为首座。时归宗问云。承首座常将女子出定话。为人是否。真云。无。宗云。奢而不俭。俭而不奢。为甚道无。真云。若是本分衲僧。也少他盐酱不得。宗唤侍者。报典座。来日只煮白粥。
　　　代云。负心人不放债。
　　举。石霜诸禅师因。僧辞。霜问。舡去陆去。僧云。遇舡即舡。遇陆即陆。霜云。我道半途稍难。僧无语。
　　　代云。造次颠沛。不忘付嘱。
　　举。明招到泉州坦长老处。坦云。夫参学。一人所在亦须到。半人所在亦须到。招便问。一人所在即不问。作么生。是半人所在。坦无语。后却令小师问招。招云。欲识半人么。也只是弄泥团汉。
　　　代坦长老云却得礼谢。
　　举。鹤林素禅师因。僧敲门。林问。是甚么人。云。是僧。林云。非但是僧。佛来亦不著。僧云。佛来为甚么不著。林云。无汝止泊处。
　　　代云。不枉卖却布单。
　　举。婺州新建和尚。一生不畜沙弥。有座主云。和尚年尊。何不讨个小师侍奉。云。若有眼暗耳聋口哑底。为我讨一个来。主无对。
　　　代云。某甲可以奉扫洒。
　　举。昔有老宿。问一座主。疏钞解义广略如何。主云。钞解疏。疏解经。宿云。经解甚么。主无对。
　　　代云。看取科头。
　　举。天台幽栖和尚。一日鸣钟上堂。众才集。乃问。谁打钟。僧云。维那。云。近前来。僧近前。栖与一掌。便归方丈。
　　　代云。只恐和尚别有长处。
　　举。昔有行者。随法师入佛殿。行者向佛唾。云。行者少去就。何以唾佛。者云。将无佛处来与某甲唾。师无对。
　　　代云。蛇形鳖鼻。
　　举。昔有僧到翠嵓相看。适值不在。遂看主事。事云。参见和尚也未。云。未。事乃指狗子云。上人要见和尚。但礼拜者狗子。僧无语。
　　　代云。钝置翠岩。则可。
　　举。昔高丽国来钱唐。刻观音圣像。及舁。上舡。竟不能动。因请入明州开元寺供养。后有设问。无刹不现身。圣像为甚不去高丽国。
　　　代云。熟处难忘。
　　举。昔有僧到曹溪。因守衣钵。僧提起衣云。此是大庾岭头提不起底。僧云。为甚在上座手里。僧无语。
　　　代云。仁者见之谓之仁。
　　举。昔有僧。持钵到长者家。偶为犬伤。长者云。龙披一缕。金翅不吞。大德全披法服。为甚却被狗咬。僧无语。
　　　代云。甜瓜彻蒂甜。
　　举。昔有施主入院。行众僧随年衬。主事云。圣僧前著一分。施主云。圣僧年多少。主事无对。
　　　代。倒指示之。
　　举。襄州哲和尚因。檀越请首座开堂。主事来白。哲云。是即是。欠悟在。首座闻乃束装他去。哲以主丈打出。
　　　代云。不敢孤负和尚。
　　举。昔有道士。在殿前背佛而坐。僧云。道流莫背佛。士云。大德佛身充满于法界。教我向甚处坐。
　　　代云。忘子为异教之人。
　　举。翠微无学禅师问丹霞。如何是诸佛师。霞咄云。幸自可怜生。须要执巾帚作么。微退身三步。霞云。错。微乃进前。霞亦云。错。微翘一足旋身一转而去。霞云。得即得。孤他诸佛师。
　　　别云。错错。
　　举。忠国师因。西堂藏与马祖驰书至。师问。汝师说甚么法。藏从西过东立。师云。只者个别更有么。藏从东过西立。师云。者个是马祖底。仁者底作么生。藏云。早个呈似和尚了也。
　　　别西堂后语云。来时教请取回书。
　　举。马祖因。有僧于前作四画。上一画长。下三画短。乃云。不得道一画长三画短。离四句绝百非。请师答。祖乃画一画云。不得道一画长三画短。答汝了也。
　　　别请答处云。老僧年庚在坎。
　　举。南泉示众。江西马祖说即心即佛。王老师不恁么。不是心。不是佛。不是物。恁么道。还有过么。时赵州出礼拜了退。续有僧问赵州。上座礼拜意作么生。州云。汝却问取和尚。僧又问南泉。适来谂上座意作么生。泉云。他却领得老僧意。
　　　别。面壁而坐。
　　举。归宗刬草次。有座主来参。偶见一蛇过。宗遂锄断。主云。久向归宗。元来是个粗行沙门。宗云。尔粗我粗。
　　　别云。好心不得好报。
　　举。麻谷问临际。大悲千手眼。那个是正眼。际云。大悲千手眼。作么生是正眼。速道速道。谷拽际下禅床却坐。际遂起云。不审。谷拟议。际便喝。拽谷下禅床却坐。谷便出去。
　　　别临际不审处云。野狐精便起去。
　　举。西堂藏和尚。一日普请次云。因果历然。争奈何。时有僧出。以手托地。堂云。作甚么。僧云。相救相救。堂云。大众者个师僧。犹较些子。僧拂袖便走。堂云。师子身中虫。自食师子肉。
　　　别僧拂袖走处云。莫犯人苗稼。
　　举。云嵓问百丈。每日区区为阿谁。丈云。有一人要。嵓云。因甚不教伊自作。丈云。他无家活。
　　　别百丈云从来尊贵。
　　举。三角印和尚示众。若论此事。眨上眉毛。早已蹉过了也。时麻谷出问。眨上眉毛即不问。如何是此事。角云。蹉过了也。谷乃掀倒禅床。角便打。
　　　别麻谷初问云。衔铁负鞍去。
　　举。鲁祖因。洞山来参。礼拜了。侍立少顷而出。却再入来。祖云。只恁么只恁么。所以如此。洞山云。大有人不肯。祖云。作么取汝口辩。洞山乃侍奉数月。
　　　别洞山前语云。不辞路险来见和尚。
　　举。磁州马头峰藏和尚示众。知而无知。不是无知而说无知。南泉云。与么则依师道。始得一半。
　　　别南泉云。六耳不同谋。
　　举。齐峰和尚因。庞公问。此去峰顶有几里。峰云。甚么处去来。公云。可杀峻硬不得问著。峰云。是多少。公云。一二三。峰云。四五六。公云。何不道七峰。云。才道七便有八。公云。得也得也。峰云。一任添取。公便喝。峰亦喝。
　　　别初喝云。庞公从来作家。
　　举。沩山见刘铁磨来。山云。老牸牛汝来也。磨云。来日台山大会斋。和尚还去否。山放身作卧势。磨便出去。
　　　别刘铁磨云。人天福报。不如老师。
　　举。紫湖问刘铁磨。久向刘铁磨。莫便是否。磨云。不敢。湖云。左转右转。磨云。和尚莫颠倒。湖便打。
　　　别刘铁磨云。赖遇外人不知。
　　举。沩山山下有一僧住庵。仰山到彼。举沩山示众道。如许多人。只得大机。不得大用。只如山中和尚与么。道意作么生。僧云。更请举看。仰山复举。被僧阑胸一蹈。仰归举似沩山。山呵呵大笑。
　　　别被蹈处云。将谓尔不曾见山中和尚。
　　举。洪州米岭和尚示众云。莫过于此。时有僧问。未审是甚么莫过于此。岭云。不出是。其僧后问长庆。为甚么不出是。庆云。汝拟唤作甚么。
　　　别长庆云。听响之流。
　　举。广慧真和尚因。风穴问。会昌沙汰时。护法善神。向甚处去。慧云。常在阛阓中。要且无人见。穴云。尔彻也。
　　　别风穴云。知汝力弱。
　　举。慈明和尚。冬日榜示僧堂前。作此相。
　　□□若人识得。不离四威仪中。首座一见乃谓众云。和尚今日放参。
　　　别首座云。某甲代和尚下延寿堂。
　　举。道吾因。僧问。无神通菩萨。为甚踪迹难寻。吾云。同道者方知。僧云。和尚还知么。吾云。不知。僧云。为甚不知。吾云。去。汝不会我语。
　　　别云。只缘相似。
　　举。金峰拈起枕子云。一切人唤作枕子。金峰道不是。僧云。未审和尚唤作甚么。峰拈起枕子。云。与么则依而行之。云。尔唤作甚么。云。枕子。峰云。落在金峰窠里。
　　　别僧云。枕子处。劈面便掷。
　　举。钦山与雪峰。岩头坐次。洞山行茶。钦山闭眼洞山云。甚处去来。云。入定来。洞山云。定本无门。从何而入。
　　　别钦山云。今日困。
　　举。玄沙因。僧问。尽十方世界。是一颗明珠。学人为甚不会。沙云。用会作么。
　　　别玄沙云。子何得自伤已命。
　　举。玄沙初到莆田县。百戏迎之。次日问小塘长老。昨日许多喧哄。向甚么处去。小塘提起袈裟角。玄沙云。料掉没交涉。
　　　别小塘云。深领慈悲。
　　举。玄沙与地藏。在方丈说话。夜深乃云。侍者关隔子门了。汝作么生出得。地藏云。唤甚么作门。
　　　别地藏云。一家父子。
　　举。仰山侍沩山。忽闻鸟鸣。沩云。伊说事却径云。不可向别人道。沩云。何故。云。为伊说太直。沩云。多少法门。寂子一时推下。云。推下事作么生。沩山敲禅床三下。
　　　别仰山后语云。昧和尚则不可。
　　举。长庆棱和尚问僧。甚处来。僧云。鼓山。云。鼓山有不跨石门底句。有人借问汝。作么生道。云。昨夜宿报慈。庆云。若劈脊便棒。汝又作么生。僧云。和尚若行此棒。不虚受人天供养。庆云。几乎放过。
　　　别云。把火夜游。
　　举。云门问巴陵雪峰道。开却门达磨来也。意作么生。陵云。筑著和尚鼻孔。门云。修罗恶发。把须弥山一掴。[跳-兆+孛]跳上梵天报帝释。为甚么却去日本国里藏身。陵云。莫恁么心行好。门云。汝道筑著又作么生。
　　　别巴陵后语云。彼此老大。
　　举。洞山聪和尚。凡新到便问。沩山水牯牛。作么生会。前后皆不契。雪窦到亦问。窦云。作后人标榜。山拟道。窦以坐具拂一下便行。山云。且来上座。窦云。未参堂。
　　　别洞山拟道处云。牛聻。
　　举。沩山见香严仰山作饼次。沩云。当时百丈先师。亲得者个道理。仰山与香严相顾云。甚么人答得此话。沩云。有人答得。仰云。阿谁。沩指水牯牛云。道道。仰取一束草来。严取一桶水来。牛才低头吃。沩云。与么与么。不与么不与么。二人俱作礼。沩云。或时明。或时暗。
　　　别沩山后语云。劳而无功。
　　举。涌泉因。雪峰访。乃门送。峰入轿了。泉云。者个四人舁。那个几人舁。峰耸身云。道甚么。泉再举。峰云。行行他不会。
　　　别涌泉再举处云。和尚稳乘轿子。
　　举。德山因。僧相看。乃近前作相扑势。山云。与么无礼。合吃山僧手中棒。僧拂袖便行。山云。饶汝如是也。只得一半。僧转身便喝。山打云。须是我打尔始得。僧云。诸方有明眼人在。山云。天然有眼。僧擘开眼云。猫。便出。山云。黄河三千年一度清。
　　　别云。我平生好打人。今日不合停囚长智。
　　举。道场讷和尚因。僧问。如何得见闻性不随缘。云。汝听看。僧作礼。场云。聋人也唱胡家曲。好恶高低自不知。僧云。闻性宛然也。场云。石从空里立。火向水中焚。
　　别僧闻性宛然处。唤僧近前少立。拟议唾出。
　　举。南泉问僧。夜来好风。僧云。夜来好风。泉云。吹折门前一枝松。僧云。吹折门前一枝松。次问一僧。夜来好风。僧云。是甚么风。泉云。吹折门前一枝松。僧云。是甚么松。泉云。一得一失。
　　　别南泉后语咨嗟云。明皇幸蜀。
　　举。文殊令善财采药云。是药者采将来。善财遍采。无不是药。却来白云。无不是药者。殊云。是药采将来。善财乃拈一枝草。度与文殊。殊拈起示众云。此药亦能杀人亦能活人。
　　　别文殊接草处。与一嗅复度与善财。
　　举。孚上座初参雪峰。跨门才见雪峰。便参主事。次日却来礼拜云。昨日触忤和尚。峰云。知是般事便休。
　　　别云。我此间来千去万。
　　举。石梯一日。见侍者托钵上堂。乃唤侍者。者应喏。梯云。甚处去。云。上堂斋去。梯云。我岂不知汝上堂斋去。云。除此外别。道个甚么。梯云。我只问汝本分事。云。若问本分事。某甲实是上堂斋去。梯云。不谬为吾侍者。
　　　别云。若不再勘。难以结款。
　　举。日容远和尚因。奯上堂参。容拊掌。三下云。猛虎当轩。谁是敌者。奯云。俊鹞冲天。阿谁捉得。容云。彼此难当。奯云。且休。未断者公案。容将主丈。舞归方丈。奯无语。容云。死却者汉也。
　　　别云。赢我一著。
　　举。奯上座到百丈。丈云。阇梨有事。相借问得么。奯云。幸自非言。何须譗[言*窒]。丈云。收得安南。又忧塞北。奯擘开胸云。与么不与么。丈云。要且难构。要且难构。奯云知即得。知即得。
　　　别云。山长水远。人面兽心。
　　举。西院思明和尚未住时。在许州。闻汝州南院出世。元与同参。遂特去人事了云。某甲启和尚。无可人事。自许州来。收得江西剃刀一柄。上和尚。院云。汝从许州来。为甚却有江西剃刀。明遂于院手上。掏一掏。院云。侍者收。明以衣袖。一拂便行。院云。阿喇喇。阿喇喇。
　　　别云。容款曲叙旧。
　　举。廓侍者因。华严上堂。今日赐卿无畏。若是临际．德山．高亭．大愚．鸟窠．舡子儿孙。不用如何若何。便请单刀直入。华严与汝证据。廓便出作礼。起。便喝。严亦喝。廓又喝。严又喝。廓礼拜起云。大众看。者汉一场败阙。又喝一喝。拍手归众。华严归方丈。时风穴充维那。上问讯。严云。浙客叵耐。者守廓。今日把老僧搊绝。如今集众。打一顿趁出。穴云。趁他迟也。况和尚言太过。道单刀直入。他是临际儿孙。本分与么。严方息怒。穴下来。与廓说是事。廓云。尔著甚来由。劝者老汉。我未问前。早要棒吃得我话行。如今不打我拓却我。者话不行。穴云。此话已行也。
　　　别风穴云。廓兄尔也秤椎里。觅甚么汁。
　　举。药山因。僧问。平田浅草麈鹿成群。如何射得麈中麈。山云。看箭。僧便放身倒。山云。侍者拖出。僧便走。山云。弄泥团汉。有甚么限。
　　　别云。古屋里难以独居。
　　举。长髭旷和尚问僧。甚处来。僧云。九华山控石庵。髭云。庵主是甚么人。云。马祖下尊宿。云。名甚么。云。不委他法号。髭云。他不委。尔不委。云。尊宿眼在甚处。髭云。若是庵主亲来。今日也须吃棒。僧云。赖遇和尚放过某甲。髭云。百年后讨个师僧。也难得。
　　　别云。胡人入汉。
　　举。洞山问僧。甚处去来。僧云。游山来。山云。还到顶么。僧云。到。山云。顶上有人否。僧云。无人。山云。尔不到顶。云。若不到。争知无人。山云。阇梨何不且住。僧云。某甲住则不辞。西天有人不肯在。
　　　别云。住则不辞。相识者少。
　　举。云居膺和尚因。成尚书送供至。问。如来有密语。迦叶不覆藏。此理如何。居召尚书。书应喏。居云。会么。书云。不会。居云。若不会。如来有密语。若会迦叶不覆藏。
　　　别尚书不会处云。我无此心。必无此报。
　　举。鹿门真和尚因。韶国师到问。近离甚处。云。谷隐夜宿庞居士岩。门云。五眼之中。那个是正眼。云。久向鹿门。门云。者一片田地。干尔甚事。国师云。话头何在。
　　　别国师云。饥不暇择食。
　　举。龙册怤和尚因。僧引一童子到云。此儿子常爱问佛法。请和尚验看。册令点茶来吃了过盏。与童子拟接。册却缩手云。还道得么。子云。问将来。从容僧问。此童子见解如何。册云。只是一生两生持戒僧。
　　　别云。和者僧一道打。
　　举。罗山一日。侍嵓头游山次。忽然唤云。和尚。头云。作么。山乃近前作礼问。和尚岂不是三十年前。在洞山又不肯洞山。头云。是。山云。岂不是法嗣德山。又不肯德山。头云。是。山云。不肯德山。即不问。只如洞山。有甚亏阙处。头良久云。洞山好佛。只是无光。山便作礼。
　　　别岩头云。他忌触讳。

　　代别一百则


　　佛祖赞


　　离雪山像

　　弊衣缠瘦骨。　　衰发覆苍颜。　　世上底时节。　　刚然要出山。

　　弥陀古像

　　有愿度生。　　垂手接引。　　含生不来。　　物无可愍。

　　净名居士

　　一默雷轰。　　是非顿起。　　示疾毗耶。　　大虫无齿。

　　草衣文殊

　　是何等书。　　读不成句。　　蓑短发长。　　手脚俱露。

　　观音大士

　　宝瓶翠柳常随手。　　又向青莲叶上行。　　五浊世中无垢染。　　不须慈眼视众生。

　　天龙恭敬

　　云散千峰晓。　　神龙应念来。　　补陀嵓上士。　　心识几时灰。

　　贫女咒水过海

　　柳枝活。　　盂水灵。　　一咒毒发。　　百川俱鸣。　　善财隔海觅不得。　　无数远山堆乱青。

　　鱼篮

　　顾顾不释手。　　提起复低头。　　自笑无人买。　　腥风吹未休。

　　水石

　　非水石可凭。　　非音声所及。　　花笑鸟啼。　　圆通证入。

　　圆相

　　黑月则隐。　　白月则现。　　狐魅众生。　　乞无再面。

　　金沙

　　琅琅流水声。　　怀抱尽情倾。　　不识春风面。　　雪消梅影清。

　　金书大士。心经为圆相。大悲咒身衣

　　以波罗蜜多。　　圆其相。　　以喝啰怛那。　　蒙其身。　　咒呾从此发。　　还著于本人。　　不解圆通二十五。　　吉祥灵草暗藏春。

　　善慧大士

　　万派同源。　　三教一舌。　　咄者尊慈。　　弄巧成拙。

　　渡芦

　　江空芦叶冷。　　风静[白*旬]衣轻。　　不得梁天子。　　无人知姓名。

　　面壁

　　嵌枯石老。　　黡瘦衣荒。　　死水垂钓。　　陆地乘航。　　当初好采见梁王。

　　西归

　　壁观九年。　　葫芦按水。　　无计脱身。　　强分皮髓。　　只履恓恓何处归。　　月明后夜思熊耳。

　　智者大师

　　太虚无云。　　清镜无痕。　　如意举手。　　花雨缤纷。　　契南岳不传之旨。　　见灵山未散之人。　　妙圆体极。
　　即相非真。

　　须菩提

　　持贝叶。　　倚瘦藜。　　解空未尽。　　说是说非。　　无端引惹憍尸。

　　布袋和尚

　　一肩驼不起。　　两脚走如飞。　　业风交辊笑嘻嘻。
　　问渠是谁渠不知。

　　梦里升兜率。　　阎浮待下生。　　不须呈懵袋。　　恶毒已流行。

　　放主丈睡

　　能所顿忘。　　佯佯瞌睡。　　一息不来。　　百川鼎沸。

　　寒山拾得

　　爨下偷僧饭。　　崖根抱虎眠。　　懒吟长短句。　　来把梵书看。　　真个看牛。　　皮也须穿。

　　帚柄不忘。　　寸心未息。　　冷眼看人。　　多少荆棘。　　咄哉遗弃小儿。　　丰干草里拾得。

　　寒山背身立

　　骂丰干。　　是者汉。　　竹筒盛菜柤。　　指出教人见。　　其实只要知机。　　不欲彰头露面。

　　拾得指空笑

　　木屐竹帚。　　粘脚缀手。　　古佛家风。　　泥猪疥狗。　　指天大笑一声。　　惊得虚空倒走。

　　丰干骑虎

　　万德不将来。　　猛兽自驯伏。　　一啸出林。　　阴风拔木。　　只知拊掌放憨。　　不觉山青水绿。

　　寒拾问讯

　　金银窟里出来。　　彼此囊无一镪。　　斗贫不斗富。
　　做尽穷伎俩。　　大虫来也。　　急须合掌。

　　寒山作吟身势

　　一句子。　　有也未。　　蹙断眉头。　　做尽手势。　　靠倒维摩记得无。　　至今一默喧天地。

　　拾得磨墨过笔

　　头戴桦皮冠。　　脚穿破木履。　　有磨墨过笔之功。
　　无二千酬泻瓶之水。　　捉败了也。　　国清寺里偷佛饭。　　元来是尔。

　　栽松道者

　　郁郁冰壑姿。　　株株手亲植。　　欲知来去踪。　　双峰耸寒碧。

　　蹈碓老卢

　　用智恰如愚。　　无人辨得渠秕糠和月捣。　　意在脱衣盂。

　　神光参达磨

　　石禅寒到骨。　　松雪照清眸。　　此道如山重。　　难将一臂酬。

　　马祖接石巩

　　草枯山欲冷。　　逗晓入重云。　　一箭无双中。　　何如射一群。

　　丹霞遇庞公

　　邂逅漉篱翁。　　言谈耳又聋。　　不知何处去。　　破帽裹西风。

　　良遂见麻谷

　　闭户复携锄。　　云深路更迂。　　须知形影外。　　肝胆向人输。

　　药山和尚

　　以梵夹。　　对净瓶。　　一字不挂眼。　　常转如是经。

　　懒瓒和尚

　　石床冰冷。　　粪火芋香。　　深拨浅得。　　滋味最长。

　　支遁和尚归休图

　　忍寒骑瘦马。　　双眼碧于秋。　　寄语王公道。　　无钱买沃州。

　　郁山主

　　日暖跨驴出。　　溪桥款步行。　　因思遭颠处。　　寸草不曾生。

　　政黄牛

　　朝看白云去。　　暮骑黄犊归。　　山穷桥断处。　　鹭鸶那得知。

　　亮座主

　　虚空讲得。　　参天荆棘。　　一唤回头。　　杳无踪迹。　　夕阳挂树梢。　　依然隐不得。

　　泉大道浴湫图

　　[拚-ㄙ+ㄊ]身跃入深渊。　　等闲握起龙首。　　腥风怒雷。　　乌飞兔走。　　惊得慈明几掣肘。　　乞儿伎俩不多。千古鲙炙人口。　　好将白棒劈脊搂。　　咄。

　　朝阳对月

　　寒暑不到处。　　山穷石自枯。　　涕零知骨冷。　　随分著工夫。　　一卷无题目。　　持来傍石根。　　眼昏嫌字小。　　华梵恐难分。

　　赵州和尚

　　眼似鼓椎。　　头如木杓。　　欲识赵州。　　八十行脚。

　　临际大师

　　黄檗棒头。　　大愚肋下。　　后代儿孙。　　乌焉成马。

　　普化和尚

　　呈真吓杀盘山。　　对众侮慢临际。　　静处畏影逃形。　　闹里掀天扑地。　　镇州城外活埋。　　至今鸡惊犬吠。

　　云门大师

　　掉发睦州。　　脱赚灵树。　　赤体露金风。　　清波无透路。　　阿师脚跛不能行。　　休对干峰南岳去。

　　玄沙和尚

　　不出飞猿。　　皮下有血。　　钓鱼放生。　　死中得活。　　讥雪峰用力太过。　　笑灵云根底未彻。　　只知意在钩头。　　不觉眼中著屑。　　阿呵呵。　　谁辨别。　　万顷烟波。　　一钩新月。

　　舡子和尚

　　烟水寒扁舟小。　　华亭江上相寻讨。　　负命底劈口一桡。　　点头处狼藉不少。　　父子怯相酬。　　谁道翻身早。　　出黄芦入红蓼。　　收拾丝纶。　　江天未晓。

　　太白兴禅师

　　泯迹深藏一坞云。　　仙官何事苦相亲。修行不是无灵验。　　懒作关门闲户人。

　　宗庵主

　　袈裟裹草鞋。　　赤脚桐城走。　　只者破生涯。　　抵死扬家丑。

　　慈明圆和尚

　　去见神鼎諲。　　绝叫屋梁倒。　　不得脱手法。　　打折尔驴腰。

　　杨岐会和尚

　　灰头土面。　　弄假像真。　　三脚驴子。　　独角麒麟。

　　雪窦显禅师

　　凝而不结。　　混而常清。　　挺然岳立。　　卒乎砥平。　　拟师之道兮。　　虚空钉橛。　　美师之德兮。　　色里胶青。　　妙高万叠兮。　　春归锦镜。　　翠螺一抹兮。　　霜后洞庭。　　在彼在此兮。　　初无朕迹。　　或舒或卷兮。　　水赴沧溟。　　遐想高躅兮。　　实我法城。

　　黄龙南禅师

　　出泐潭之水。　　奋衡山之云。　　三关多漏网。　　谁是负恩人。　　晦堂之下有清新。

　　白云端和尚

　　接纳少机关。　　勘验无眼目。　　时时膈气筑。　　只要煨芦菔。

　　保宁勇和尚

　　性燥衲僧。　　佒佯座主。　　抹过村草步头。　　直下挨肩佛祖。　　杨岐其师。　　白云其侣。一鸣凤台。　　凌跨今古。

　　五祖演和尚

　　师之道兮。　　不可得而称。　　师之德兮。　　不可得而述。　　师之行兮。　　不可得而闻。　　师之业兮。　　不可得而见。　　道德行业闻见称述。　　世人昭昭然。　　若其荷佛祖慧命于将仆之际。　　转凡夫于贤圣之域。　　是谓之东山老人。　　吾不得而知焉。

　　圆悟勤禅师

　　尸碧岩。　　谤乳窦。　　击高庵据瓯阜。　　此皆人所议论不到。　　说甚么减灶法无文印。　　尽情约下置而勿论。　　或曰毁誉不在乎两端之间。　　藞苴翁别有长处。　　咄。

　　虎丘隆和尚

　　柔弱丰神。　　骨器刚大。　　小喜多嗔。　　贵买贱卖。　　形影师资二十年。　　所以圆悟目之为睡虎者也。

　　宏智禅师

　　金凤初鸣。　　玉人启户。　　露冷风高。　　子归就父。

　　大慧禅师

　　前无释迦。　　后无达磨。　　骂雨骂风。　　祗要做大。
　　黑漆竹篦。　　胡打乱打。　　是佛是魔。　　劈面便唾。　　因兹天降其咎。　　衡阳梅阳。　　十七年吞饥忍饿。　　将谓万里生还知非。　　元来一星子。　　不曾改过。　　者般瞎秃得人憎。　　天上人间无两个。　　咄。

　　应庵和尚

　　奋劈胸拳。　　捞摸虚空骨髓。　　开活人眼。　　瞎却自己顶门。　　从兹海涌峰危。　　是谓东山正续。

　　密庵和尚

　　行脚不到大彻堂前。　　刚要凌灭应庵门户。　　指柳骂杨。　　吹沙嗅土。　　却笑谢郎眉忒竖。　　欲识中峰个里人。　　无尾大虫不是虎。

　　石窗和尚

　　秋鹭翘松。　　寒蟾卧水。　　芝峰老骨锥。　　不在明白里。　　离娄师旷觅无踪。　　千古万古秖。者是。

　　松源和尚

　　水庵室里。　　争锋一掌打得耳聋。　　从兹唤钟作瓮。　　灭却杨岐正宗。　　自谓木庵可入。　　却言不识中峰。

　　运庵先师

　　行脚只。　　参松源。　　早是信卜卖屋。　　更说东山正传。　　大似老马嚼粟。　　近人情无面目。　　引得儿孙阿辘辘。　　报恩尽力赞扬。　　也是鹭股割肉。

　　南明不庵悟和尚

　　飞来峰下。　　打失护身符子。　　南明山中。　　骂詈三平祖师。　　阐提薄福。　　俗眼难窥。　　夫是之谓不庵老古锥。

　　南岳修首座

　　云雾充饥腹。　　烟霞补破衣。　　祝融峰顶寺。　　几度对斜晖。

　　灵隐石鼓夷和尚

　　面目严冷很。　　气如云。　　撺掇翁木大。　　颠倒上树。　　品藻果骂天。　　见地不亲。　　咬牙啮齿。　　走石飞尘。　　鹫峰别有劫壶春。

　　灵山古云粹法师

　　三观互融显其机。　　十门不二荡其迹。　　如月印水兮光入其微。　　如春在花兮香袭其裓。　　是谓教庠之英北峰之嫡。　　描邈将来不如伊。　　从教大地无人识。

　　玉泉普明法师

　　金石丝竹。　　难以类乎声。　　碧云清风。难以同其调。　　玉光幽洁。　　花信融通。　　妙在有无外。　　岂堕空假中。　　张生伏笔。　　何处形容。　　此是适庵老子之常准。　　肯与能诗能画者同。　　藉藉流芳灵苑寺。
　　眇然千古仰高踪。

　　出山古像

　　金钟夜击九重城。　　六载归来改瘦形。　　待得众生心眼活。　　雪山依旧碧崚嶒。

　　维摩示疾图

　　一生口嘴唠嘈。　　偏要搀行夺市。　　诈病毗耶离城。　　引得许多闲神野鬼。　　稽首净名。　　咄。　　我不识尔。

　　布袋回头笑髑髅

　　咄者髑髅。　　荒草堆头。　　敛眉一笑。　　万壑云收。

　　三教合一面

　　龟证无功。　　会三归一。　　各有面子。　　不欲露出。

　　懒瓒和尚

　　枕石苔生。　　崖藤影绿。　　天书促行。　　芋子未熟。

　　鰕子和尚

　　清溪影寒。　　以鰕为目。　　无柄爪篱。　　东捷西捷。

　　郁山主

　　[彳*京]彴蹈翻天地黑。　　盲驴恶拗弄蹄行。　　从兹不到茶川上。　　溪水自涵山影清。

　　政黄牛

　　犊角铜瓶挂晓烟。　　溪山多是往来篇。　　不知底事吟情险。　　吹落秋风白鸟边。

　　朝阳毳衲

　　针无肉补不足。　　傍晨曦倚岩谷。　　怕见黄叶飞。
　　未风先皱眉。

　　对月了经

　　欲要了无可了。　　山头月圆又缺。　　只好罢休看。
　　夜深风露寒。

　　寒山拾得

　　五峰石上。　　双涧松边。　　是者伎俩。　　莫骂丰干。

　　上竺柏庭月法师画像

　　厚重如山。　　宽大如海。　　丹青有神。　　莫拟其踪。　　僧繇笔妙。　　难状其迹。　　如上国之春归。　　香风四吹。
　　如银蟾之出水。　　万象敛影。　　是为三教融通大法之宗主者也。

　　无准和尚禅者请赞仍侍立

　　移圆就方则辛。　　抑方为圆则苦。　　衲凿不相入。
　　是无准门户。　　五峰峨峨兮等观。　　万象拨拨兮谁睹。　　霜降水落子归就父。

　　宝严崇辩讷法师画像

　　身槁如柴。　　眼明如电。　　衡鉴台岭。　　品藻山外之宗。　　挥呵悟门。　　不堕文字之相。　　以讷为辩。　　以戒为碍。　　横拈尘尾。　　雨花倾。　　万象森罗俱鼎沸。

　　宝林远和尚游山像师孙侍行

　　德腊俱高。　　孙枝益茂。　　以勤俭苦节。　　中兴隶业。
　　以老气余韵。　　平视诸方。　　眉棱垂雪。　　杖竹凝霜。
　　步趋有人兮。　　清风可继。　　澹常古道兮。　　劫外徜徉。

　　礼祖塔


　　宝峰马大师

　　舌贯鼻端。　　牛行虎视。　　只者形模。　　转增聋戾。
　　万丈寒潭兮。　　泐水无波。　　千仞宝山兮。　　浮图锁翠。　　八十四人兮。　　犹居学地。

　　大梅常禅师

　　鼯鼠声中。　　颠来倒去。　　马颔驴腮。　　不须解注。

　　龙牙遁禅师

　　翠微际北腕头短。　　洞水逆流方到家。　　年老脚跟宜著袜。　　不能随处蹈泥沙。

　　石霜千僧冢

　　万指恬然一路归。　　髑髅对对眼如眉。　　须知一色明边外。　　生死如何构得伊。

　　石霜慈明大师

　　水绕山围狮子窟。　　赫赫金毛从此出。　　野犴既死狐兔悲。　　天下丛林闹聒聒。　　我来不敢重步行。　　森严匝匝清风生。　　三拜无言出门去。　　烟笛一声牛背横。

　　明招谦禅师

　　藤深蔓短塔累累。　　以眼名龙恐是伊。　　放下泥盘叉手笑。　　阿师曾误矮阇梨。

　　牧护和尚定身

　　牧牧纯来岁月多。　　至今壳漏未消磨。　　莫嫌截断苏溪水。　　尚有禅嵓挂缘萝。

　　明教大师

　　道树将摧皇祐间。　　力扶危处几多难。　　因思今日安然者。　　忍数空庭竹几竿。

　　觉范和尚塔在同安

　　说文字禅。　　笼络虚空。　　骂古塔主。　　不明要旨。　　褒贬抑扬。　　流行坎止。　　栖凤嵓高插杳冥。　　落花啼鸟谁相委。

　　佛事


　　沙弥落发

　　溪深杓柄长。　　雪峤曾髡庵主。　　非风幡竞辨。　　印宗亲剃老卢。　　宣去周罗。　　继此高躅。

　　棘林请为二沙弥付衣

　　做处缜密。　　且非割截而成。　　转手付来。　　暗合宝镜三昧。　　二子顶受。　　是真克家。

　　积直岁持钵归秉炬

　　飏下手中锹子。　　从教田地荒芜。　　托起无底钵盂。　　直取上方香积。　　众既饱德。　　高卧云林。　　丙丁童子暗催煎。　　个里要寻条活路。　　非活路霜空。
　　月堕猿啼处。

　　文彬藏主秉炬

　　文质彬彬。　　特行独立。　　一大藏教。　　诠注不及。　　火就燥水就湿。　　瞥尔转头来。　　野外春风急。

　　跛脚碣上座起龛

　　碣斗禅和。　　行履各别。　　脚高脚低。　　东瞥西瞥。　　转处自然活鱍鱍。　　碣上座兴难遏。　　款款出门。　　灵山路滑。

　　震上座起骨

　　万里见灵山。　　震威遭一喝。　　生死牢关。　　一交打彻。　　火冷云寒桂子香。　　脚头到处乾坤阔。

　　韶上座入塔

　　煅过了也。　　铿然有声。　　彩凤自然翔集。　　何须九变而成。　　收拾归何处。　　数峰云外青。

　　善牧上座起龛

　　牧得纯。　　难拘束。　　拽脱鼻绳。　　东触西触。　　倒拈芦管。　　逆风吹。　　雨过湖山春草绿。

　　有本上座起骨

　　有来由无本据。　　脚瘦草鞋宽。　　巉巉锋骨露。　　本禅人何处去。　　宝所在近。　　更进一步。

　　永嘉住上座起龛

　　住则不寺。　　寺则不住。　　铁壁银山。　　丹霄独步。　　野猿啼处月三更。　　人在雁峰看瀑布。

　　芝上座起龛

　　丘壑灵襟。　　紫芝眉宇。　　抹过死生关。　　点头还自许。　　出门堤柳正依依。　　黄莺枝上分明语。

　　质知库锁龛

　　无矫伪。　　多质直。　　竖百横千。　　对本收息。　　质知库日暮。　　也收取钥匙。

　　禋上座秉炬

　　衲僧归元处。　　三尺火把子。　　无明性燥。　　觱栗钵喇。　　无出乎此。　　禋上座久贫乍富。　　看看得入手去也。　　掷下火把。　　大众不要眼热。

　　道兴上座秉炬

　　道无所据。　　山深水寒。　　一念未兴。　　死门路活。　　要知两处收功。　　识取丙丁童子。　　丙丁童子。　　诺。　　掷下火把。　　好好服事著。

　　嘉禾使君。请行端平新桥

　　天巧神工不日成。　　万年勋业建端平。　　行行阔步青霄外。　　回首方知是化城。　　大众还知么。　　昔日舟横断岸。　　常怀病涉之忧。　　旅逆穷途。　　每发未归之叹。　　是以。　　邦侯垂济川之手。　　居士奋截流之机。　　从险处筑起根基。　　就虚空故成世界。
　　月笼烟树。　　依稀方广胜游。　　日落江城。　　仿佛洛阳佳处。　　说甚连山贯海望越通吴。　　南来北往等是到家。　　者里那边无非活路。　　且最初一步如何履践。　　以手打一圆相。　　脚头自此乾坤阔。
　　愿力还同劫石坚。

　　虚堂和尚语录卷之六



　　虚堂和尚语录卷之七


　　偈颂


　　释雪窦革辙二门

　　迦叶聆筝起舞。　　渊明闻钟皱眉。　　息耕斗室危坐。　　半窗冻日熙熙。

　　大功不宰

　　碧玉溪头黄叶村。　　不闻花鸟到篱门。　　憨眠似觉底时节。　　山月半规新吐痕。

　　善应无方

　　雨脚蹒跚林叶稀。　　去来初不涉离微。　　灵机未转已先照。　　踪迹拟从何处归。

　　缘对

　　石床偃月梦魂冷。　　溪水写真臞影清。　　平生矻矻自忘我。　　世外不知谁可盟。

　　君子有所思

　　孤舟十万里。　　委命在危流。　　五叶芬芳后。　　神州法已秋。

　　阅宗镜录

　　百卷非文字。　　精探海藏深。　　老胡三寸舌。镜主几生心。　　力破尘劳网。　　能销旷劫金。　　归原何所似。　　花底啭灵禽。

　　铸印

　　袍著金花勒小骢。　　扬鞭几度月明中。　　黄河界上空来往。　　直至如今未树功。

　　销印

　　铁鞋无底饱风霜。　　岁晚归来卧石床。　　一对眼睛乌律律。　　半随云影挂寒堂。

　　回雁峰晚望

　　孤筇影落清湘外。　　看尽归云敛复翔。　　身世悠悠心自许。　　几回到此立斜阳。

　　衡阳庞居士庵

　　居士当年错用心。　　浑家不睦到如今。　　捷篱柄短无人买。　　空自萧萧风满林。

　　登祝融峰

　　南岳诸峰七十二。　　惟有祝融峰最高。　　九千七百三十丈。　　下视寰海如秋豪。　　岷峨华顶远俯伏。　　九华五老来相朝。　　上封老僧日无事。　　兴来以手摩云霄。

　　方广寺

　　云中玉磬无时响。　　木末金灯永夜明。　　胜地正缘人罕到。　　古今门户未尝扃。

　　访赵野云不值

　　久思闲对老维摩。　　欲话众生病痛多。　　丈室无端铁门限。　　未应容易野人过。

　　圆书记之钱唐

　　谁管鲇鱼上竹竿。　　[拚-ㄙ+ㄊ]身捱得髑髅干。　　者回归去西湖上。　　犊草鸥波不乱看。

　　弥藏主归潮阳

　　穆穆丛林见老成。　　江湖约我复同盟。　　鳄乡未话腥风起。　　春雪初消好问程。

　　断桥

　　瞎驴一蹈两头空。　　便与寻常路不同。　　寸步却成千里隔。　　纷纷多在半途中。

　　访南湖晦嵓讲主

　　讲堂迷却散花人。　　百万茫茫徒苦辛。　　绝处逢生机路活。　　定应尊者是前身。

　　谢戴悟庵

　　深荷城东老净名。　　菜园舍了又斋僧。　　磨刀石子看看尽。　　居士肝心铁打成。

　　观山水图。留休禅者

　　近远何多趣。　　难将尺寸求。　　向来柀岳顶。　　今已遍神州。　　水肃苍林晚。　　寒生玉井秋。　　圆蒲冷相对。　　时与话峰头。

　　求猫子

　　堂上新生虎面狸。　　千金许我不应移。　　家寒故是无偷鼠。　　要见翻身上树时。

　　通禅客进纳

　　衲僧肘后个灵符。　　谁管从前有与无。　　片板不能担到底。　　又来依样尽葫芦。

　　送僧见龙泉不庵

　　太阿横桉。　　血淋漓。　　铁作心肝也皱眉。　　入得门来翻死款。　　不庵未必肯饶伊。

　　阄观音背水陆帧

　　吉祥大士舍全身。　　要使迷途脱苦轮。　　无奈众生难教化。　　天堂地狱又重新。

　　霞谷清夜

　　执昼蕴丘壑。　　冥机未策勋。　　瓦匜消古篆。　　石榻伴归云。　　胜事知如许。　　余生无所闻。　　灯花冷相笑。　　何可补毫分。

　　送先侍者

　　半怯春寒病未苏。　　出门无力为三呼。　　诸方辣手如灵验。　　秋晚应归捋虎须。

　　送文瘦牛

　　一味清寒骨拄皮。　　且无心力去扶犁。　　江湖尽尽有闲地。　　况是春风草长时。

　　玄黄不真

　　万物自全璧。　　蒙庄安可齐。　　月高松影细。　　风急雁行低。　　谁把丹青入。　　难将竹帛题。　　寒山应笑我。　　携手隔云泥。

　　黑白何咎

　　世事乱如麻。　　情人未到家。　　连延深院雨。　　滴碎后庭花。　　旧话几时别。　　音书未有涯。　　暝烟将四合。　　何处起胡笳。

　　谢芝峰交承惠茶

　　拣芽芳字出山南。　　真味那容取次参。　　曾向松根烹瀑雪。　　至今齿颊尚余甘。

　　棘林

　　海凤飞来不敢栖。　　旧条新刺利如锥。　　茫茫出得出不得。　　只许[拚-ㄙ+ㄊ]身到者知。

　　赵开府访霞谷。次韵谢之

　　旌幢天外见。　　缥缈谷中来。　　望重草先偃。　　山灵云自开。　　禅衣坐幽石。　　棕柄拂清埃。　　勋业凌烟上。　　难教隐钓台。

　　茶寄楼司令

　　暖风雀舌闹芳丛。　　出焙封题献至公。　　梅麓自来调鼎手。　　暂时勺水听松风。

　　送鉴座主

　　纸灯吹灭尚迂回。　　直至如今心未灰。　　台石藓花将半蚀。　　不知焚钞复谁来。

　　僧礼补陀

　　孤踪抹过海门东。　　吴越溪山几万重。　　一拜起来还一拜。　　不知何处见圆通。

　　送腾禅者

　　别我芝嵓旧主情。　　松堂月冷露华清。　　古桐高佩知何处。　　会听百滩流水声。

　　游栖霞观

　　海上多幽迹。　　寻碑始得名。　　仙成丹灶冷。　　霞暖地花生。　　有鹤久不死。　　见人长欲鸣。　　坛西羽衣子。　　知我不虚行。

　　僧之金陵

　　良宵桂月耿中庭。　　蛩在青莎叶底鸣。　　别我寸心如寸铁。　　不知南国几多程。

　　寄晦嵓佛光法师

　　对文笺释通人到。　　破句分科作者难。　　不见澧阳焚钞者。　　棒头拈出尚寒酸。

　　昌老号竹溪

　　疏疏绿影酿寒清。　　高节虚心久得名。　　不见月明流水处。　　好风时引凤雏声。

　　潭老号古渊

　　蛟龙窟宅初无底。　　神禹难穷浅与深。　　好把凝流消息子。　　沛然为雨活丛林。

　　溥禅者西还

　　梅影稀疏兰叶香。　　吴中水草越中行。　　荒田触目无人拣。　　款款归来带月耕。

　　僧字止中

　　炼实而食。　　择木而栖。　　灵灵自晦。　　物物难齐。　　秋敛巢虚睡稳。　　梦破月印清溪。

　　阅侍者镜潭

　　雨过天风静。　　波光似铸成。　　不须频鉴照。　　妍丑自分明。

　　牧童

　　烟暖溪。头草正肥。　　尽教牛饱卧晴曦。　　卷桐又入深深坞。　　吹尽春风不自知。

　　渔父

　　菰蒲叶冷暮天低。　　断岸舟横水四围。　　秪有一竿湘楚竹。　　未尝容易下渔矶。

　　曾禅人唯之

　　当头一诺未为亲。　　大道难将语默分。　　不听晚风江上笛。　　一声吹破碧天云。

　　楫禅人之太白

　　明明不可铭。　　断续复谁听。　　海上有痴绝。　　山中无白丁。　　天风生寂籁。　　霜月下寒汀。　　子去忘幽讨。　　重嵓犹未扃。

　　万松山赠张省元

　　钻仰无门靡不通。　　静如古井鉴秋容。　　乐天自得道中术。　　时引清风吹万松。

　　僧游台雁

　　音旨双消不可闻。　　卷衣南去与谁论。　　龙湫水涩石桥滑。　　得路应敲尊者门。

　　床屏怪松

　　蛟干虬枝巧作蟠。　　鳞鳞鬣鬣自生寒。　　卧间不致为妖去。　　只就涛声起处看。

　　僧归越

　　露激风抟岸草秋。　　揽衣何处上兰舟。　　无方始是知方者。　　莫效支师泥沃洲。

　　远尘轩

　　开窗种修竹。　　凿石构方池。　　良夜月来此。　　劳生几个知。

　　游金华洞天

　　飕飕崖溜静边闻。　　到此仙凡咫尺分。　　鹤驾朝真何日返。　　洞门终日锁寒云。

　　寄婺守赵玉堂

　　儒释同科到者稀。　　道融水雪鉴精微。　　和平堂上公余坐。　　静看寒云片片归。

　　题书画什后

　　发挥多古迹。　　优彼色丝辞。　　逸少观鹅处。　　元晖纵墨时。　　室虚蛟自触。　　神久树生悲。　　得处何机感。　　寻披当尔思。

　　冬夜示俊侍者

　　守得乌薪暖气回。　　夜深寒重易成灰。　　因思百丈重挑拨。　　转使沩山眼不开。

　　灵竺权衡之访婺守会双林

　　不将一字显今宗。　　随处溪山老眼中。　　想见金华旧知己。　　未容明月照归篷。

　　西蜀言道士。昔同夏岳山。三十年后。著僧伽梨衣。复会于双林。
　　不拜星坛不步虚。　　裂冠来下死工夫。　　地炉深处烧红叶。　　曾记三生旧话无。

　　演僧史钱月林

　　浚发灵机口角边。　　断崖飞瀑逼人寒。　　若言列祖有传受。　　迦叶无因倒刹竿。

　　渊禅人之乳峰

　　渊默雷声善发机。　　钝根难下顶门椎。　　青霜黄叶压穷野。　　急急归来见隐之。

　　罗汉树

　　稽首如来种。　　悲生末世中。　　枝枝成小果。　　叶叶现神通。　　海月分清影。　　天香逐晓风。　　愿惟迷己者。　　睹此出樊笼。

　　上四明守黄侍郎辞延福

　　雨化仁陶德愈馨。　　如春物物自生成。　　昔年秀水曾观政。　　却与鄞江一样清。

　　石床久矣卧云林。　　六十银丝两鬓侵。　　海上浮杯。　　心已息。　　掬溪容我窃棠阴。

　　寄寂照庵主

　　远引高踪继覆盆。　　一龛枯寂是前身。　　秀峰影里闲揩眼。　　见尽深云未到人。

　　示祖躬禅人

　　祖意明明在尔躬。　　视之不见用无穷。　　拟心更欲重提掇。　　一片惊秋叶堕空。

　　安座主更衣

　　良遂曾敲麻谷门。　　不相谩。处主宾分。　　子来亲见虚堂叟。　　两耳垂肩坐白云。

　　天竺送僧之昌邑

　　肃然凝目引秋光。　　帆过东溟白鸟行。　　不即不离虽自肯。　　海山谁为说经王。

　　动静双照

　　举息冥方所。　　徒称宋地僧。　　百年应自掷。　　一饭若为凭。　　风暖斗山鹊。　　烟消露石棱。　　分甘云水共。　　终日任腾腾。

　　物我两忘

　　居常多不器。　　情谓尽方知。　　有眼挂空壁。　　无心合祖师。　　衲穿随手补。　　客至下阶迟。　　或问虚堂叟。　　殷勤说向伊。

　　慧禅人之万年

　　鼠入钱筒伎已穷。　　十年踪迹眼头空。　　如今又问平田路。　　山舍半吹黄叶风。

　　示明禅者

　　面壁风规久寂寥。　　儿孙旋旋立新条。　　不知断臂缘何事。　　血洒空庭雪未消。

　　齐禅者之道场

　　峰从险处自孤起。　　石到虎边飞冽泉。　　门户既难子宜去。　　莫辞深雪立庭前。

　　厉道人字弗云

　　身堕虚空如梦觉。　　万机截断任天真。　　单单留得娘生口。　　个事如何说向人。

　　灵山听猿斋祖首座号无传

　　龙猛因缘会北斋。　　轰轰南岳到荆溪。　　宏纲若谓无人举。　　谁听孤猿月下啼。

　　酬觉如居士

　　觉体如如不变时。　　能驱万象入毫厘。　　毗耶城里无人识。　　一默雷轰只自知。

　　北山庵居

　　祖担终难荷。　　嵓栖尽可攀。　　爱闲嫌日短。　　遇兴不知还。　　谷啸风搏虎。　　窗明月启关。　　余生无异念。　　赢得放疏顽。

　　恭钦二禅人之长庚

　　难兄难弟未全知。　　毒种从来眼戴眉。　　若到鄞江有云处。　　九峰寒碧锁清池。

　　访月上人幽室

　　竹里池清云屋深。　　万机冥合道人心。　　有门不是无人到。　　自是灵踪不可寻。

　　寄东湖溥侍者

　　声前未举已先知。　　曾用输机陷国师。　　险处与谁分胜负。　　苹花汀草暗相宜。

　　送泰阇梨

　　井梧初堕别芝园。　　棕笠秋行过海边。　　沙上有人搏律虎。　　谓言经钞未曾诠。

　　送泾禅者

　　白鸟明边秋思远。　　逢人未话齿先寒。　　他年祖室争头角。　　云外归来略借看。

　　溥禅人归疏山

　　故山临汝梦秋江。　　况是蛩吟月到窗。　　不住京华南荡寺。　　法身归去问枯椿。

　　立禅人平山

　　依依远势接云根。　　有路何曾气急人。　　泽广既知藏不得。　　异花灵草自生春。

　　宣知客归江心

　　风帽云巾历所期。　　问津何似到家时。　　曲阑半倚垂杨外。　　潮落潮生秪自知。

　　寄节维那

　　几度忘言话克宾。　　丛林音响许谁闻。　　海山秋夜对孤月。　　应记北高峰顶云。

　　酬李新恩惠竹杖

　　一枝苍玉寄宵人。　　远胜邛州九节纹。　　添得老来山水兴。　　指空敲石看飞云。

　　元藏主游方

　　骂詈瞿昙说脱空。　　年来分外恶情悰。　　吴山越水相逢著。　　放出蟭螟咬大虫。

　　得颐

　　地窄天宽古所闻。　　诛茅分得半溪云。　　有时梦觉萝窗底。　　懒听前峰鹿叫群。

　　冷泉送文禅者之天台

　　惠理呼猿日。　　葛仙成道时。　　地胜人难到。　　去来谁得知。

　　送信禅人

　　诚信之言是道根。　　出门句子要区分。　　溪山到眼知惭愧。　　莫学丛林饱见闻。

　　正禅者归庵

　　方广灵踪为绝概。　　到者纷纷殊不会。　　乱云深处著禅庵。　　狐猿啼在萝窗外。

　　文禅人临哀北堂

　　卷衣东去泪沾巾。　　兰谷风香二月春。　　天地豁空舒笑眼。　　不知谁是报亲人。

　　寄雪窦足首座

　　光铓曾不著纤埃。　　拂拭磨砻心已灰。　　秋夜不禁猿啸月。　　与谁同上妙高台。

　　衍巩珙三禅德之国清

　　谁知三隐寂寥中。　　因话寻盟别鹫峰。　　相送当门有修竹。　　为君叶叶起清风。

　　送僧之严

　　对蒲方话萝窗底。　　又握山藤破晓烟。　　领取桐江到家句。　　子规啼在月明前。

　　送逢侍者

　　销铄精微复见人。　　青鞋蹈破几重云。　　鹫峰孤顶来辞我。　　秪有秋光可共分。

　　本禅人烂柴

　　秪。为到头干不尽。　　纵饶见火亦难吹。　　年来岁往消磨去。　　不许春风管带伊。

　　崖泉应虚室

　　天籁发中静。　　峰高远出云。　　有来非眼听。　　无处足心闻。　　蒲冷禅衣弊。　　窗虚月影分。　　大功终不宰。　　纵尔自云云。

　　题渔矶

　　秋竿倚石台。　　沙鸟暗相猜。　　一草有时动。　　几朝鱼不来。

　　电嵓相者

　　妙处未形三寸舌。　　神眸一烁更无余。　　季咸退舍许负死。　　湖海识人方见渠。

　　大义庵主

　　山根旋缚尖头屋。　　溪上新开数亩田。　　老矣不能重展手。　　倚筇凝目送寒烟。

　　傅禅人空谷

　　洞然非洞亦非盘。　　个里有神唯解看。　　未启口前先应诺。　　听时莫被耳根谩。

　　送小师无二回中川

　　蜃江来访竺山春。　　贵尔寻师已得人。　　莫学横趋未归客。　　至今尘土满衣巾。

　　此轩

　　一梁对一柱。　　绰绰自横陈。　　谁拟复谁即。　　温然无故新。

　　古梅

　　千年苔树不成春。　　谁信幽香似玉魂。　　霁雪满林无月晒。　　点灯吹角做黄昏。

　　独舫轩

　　踪迹浑如漾绿漪。　　画桡曾不近渔矶。　　有时梦落秋江去。　　短笛横吹载月归。

　　霞光亭

　　灵迹宣符岂易量。　　故应祥彩发天藏。　　真风不逐三韩去。　　直至如今草木香。

　　泳侍者不受育王藏主

　　劫空田地自由身。　　眼绽无心典竺坟。　　探讨正音谁可拟。　　调高终是遏行云。

　　明知客江心访竺峰

　　历尽风霜儿不枯。　　髑髅前下死工夫。　　梼林句子千钧重。　　江上归来记得无。

　　对雪

　　郊郊寒翠湿痴云。　　暗剪水花巧著春。　　多话风前初重竹。　　可思深夜立庭人。

　　上竺池院归鹫峰庵

　　鹫岭心旌动。　　池边影渐疏。　　一生无定力。　　七十尚移居。　　细雨洒松坞。　　凉风挽竹舆。　　白云相望处。　　局蹐自渠渠。

　　次白云端和尚韵。礼杨岐会禅师塔

　　来拜东山祖。　　峰高日未央。　　遐瞻心已足。　　右绕兴何长。　　啼鸟惊人去。　　飞花过水香。　　西河牙爪在。　　曾不愧汾阳。

　　礼道吾雷。迁塔在石霜

　　祖师灵骨见应难。　　霹雳声中过别山。　　父子秪缘机不密。　　翻成千古是非关。

　　谢梦庵居士性宗集

　　性本无宗梦亦非。　　万机难透一真机。　　有时暗与乾坤合。　　笑看春花秋叶飞。

　　寄崇福源长老

　　一发千钧适此时。　　风前无语皱双眉。　　松源正脉将枯竭。　　浚发灵源复是谁。

　　恺藏主号庾岭

　　南宗北祖争衣处。　　雨洗风磨石尚新。　　灵迹岂知千载后。　　丛林犹有昔时人。

　　白糍寄梦丐

　　黄秫烂舂如切玉。　　醉人风味忍沾唇。　　火炉头话烦君举。　　莫作粘牙缀齿人。

　　净发吴生

　　适意多云水。　　寻幽访所知。　　曾于竺峰下。　　会见宝溪时。　　巧理数茎发。　　清分两点眉。　　忽忘心手处。　　何谓不如斯。

　　村乐图

　　一年田地熟。　　赋外乐天真。　　便不打鼓笛。　　也是太平人。

　　自赋息耕

　　叶深烟气暖。　　粳软骨毛香。　　巢许垂清节。　　临流不尔忘。

　　送鄱阳复道者

　　相逢道人漆双瞳。　　衣衫零落迎秋风。　　甘将百骸作泥土。　　冷笑万事如展蓬。　　当今祖道薄如纸。　　瓦缶雷鸣闹人耳。　　正音却作一线悬。　　两手枕胸泪如洗。　　行行不惜两茎眉。　　魔宫虎穴俱探窥。　　山穷桥断始得路。　　伎俩尽时方见伊。

　　寄星婺适庄居士

　　稽首毗耶金粟身。　　静中多见闹中人。　　却将不二门头事。　　时与虚空细讲论。

　　寄雪窦性首座

　　祝融峰下烧红叶。　　应梦山中看白云。　　足迹未教容易见。　　谁知天外有人闻。

　　送茂侍者

　　木叶辞柯霜气清。　　虎头戴角出禅扃。　　东西南北无人处。　　急急归来话此情。

　　春日对镜

　　不住复新新。　　来从幻里真。　　旧髯皆变白。　　老眼尚精神。　　世事终难鉴。　　菱花亦有尘。　　东风原上草。　　不觉又生春。

　　送炳书记

　　心镜频磨发渐斑。　　照临今古未尝闲。　　已知所得离文字。　　此去禅栖必有山。

　　法光藏主之南徐

　　三呼梼下愧灵襟。　　湖海丛林已遍寻。　　忘却飞猿旧时路。　　到头曾不厌初心。

　　实禅者归省

　　灵山禅起未温席。　　却问潮阳过海舡。　　咨省寿堂春日静。　　究心应记白云边。

　　璟和尚号石庵

　　空嵓为屋薜萝门。　　天巧浑无斧凿痕。　　花鸟不来云自合。　　竖拳消息与谁论。

　　可禅人归江心

　　每思槌拂恨难酬。　　孤屿寻归月正秋。　　堂上若呈圆相去。　　乃师应错骂双梼。

　　送僧省母

　　十年来往浙东西。　　捱得头荒露伏犀。　　因话编蒲米山老。　　不禁秋夜听莎鸡。

　　寄都省罗太尉

　　海涵山育气如春。　　内相声华中外闻。　　纲纪禁庭天宠密。　　金珰长染御炉熏。

　　净覃藏主游方

　　丛林荒落水云寒。　　风味辛酸话转难。　　隐隐一枝天外去。　　不知何地择人安。

　　德惟侍者巡礼

　　岩。桂初飘好问津。　　软风轻结露华新。　　诸方不用多招手。　　自有寻香逐臭人。

　　通藏主之南国

　　春人长淮野烧青。　　六朝遣事镜中明。　　临崖细剥苔纹看。　　太半无人知姓名。

　　立藏主之三衢

　　一会灵山已七年。　　寸心如铁鼻辽天。　　无端归去思前事。　　话到柯消石也穿。

　　端书记赴云城辟命

　　不游文苑入祇园。　　刍草风香春正妍。　　要识根茎来处远。　　葛仙丹井冷云边。

　　庆藏主之南屏

　　曾向殊方典竺坟。　　丛林有志张吾军。　　天寒岁晚重寻旧。　　莫负青鞋蹈冻云。

　　隐侍者游乳峰

　　窦深惟古雪。　　霄岸列危峦。　　到者难披顶。　　寻师多卖单。　　无时云气重。　　长带瀑声寒。　　挨得入门句。　　归来似我看。

　　寄慈峰故人

　　湖面春归物理明。　　水花无数点青萍。　　因行若访和庵主。　　未必孤踪在二灵。

　　无补侍者游方

　　索索青鞋蹈晓霜。　　逢人屈指问诸方。　　有无探讨归来日。　　粪火堆边话短长。

　　沔禅人之雁荡

　　风高木落雁山秋。　　鞭起无依穴鼻牛。　　村草步头拦不住。　　大方随处有良畴。

　　珙侍者之沔

　　汉江漠漠向东流。　　捷蚬捞鰕休未休。　　蒲叶半凋秋著岸。　　子归无口笑嵓头。

　　赠许居士

　　山仪不裹庞公帽。　　亸袖深藏传老槌。　　敲磕诸方应未已。　　眼头乖角少人知。

　　赠妙喜社道友

　　断来妙喜针锋上。　　塞破虚空不碍空。　　昔日维摩今社友。　　相逢个个有神通。

　　示日本智光禅人

　　隐隐孤帆绝海来。　　虚空消殒铁山摧。　　大唐国里无知识。　　己眼当从何处开。

　　送永嘉祖意禅人

　　识得祖师端的意。　　迢迢千里扣知音。　　当机一喝忘情谓。　　归兴犹如虎出林。

　　心侍者归省

　　露叶萧萧月满庭。　　秋来多梦老人星。　　海山印渚知吾处。　　终不深云独掩扃。

　　就明书怀

　　流菜非深隐。　　那堪复故山。　　未能忘影迹。　　终是碍人间。　　白发吟边短。　　清灯话里闲。　　江湖有新梦。　　何日出松关。

　　海首座号怒涛

　　忧国忧民日夜惊。　　颠天颠地作雷鸣。　　子胥此去休烦恼。　　百谷来朝一样清。

　　天竺玉轮师赴觉海

　　妙旨惟从句外求。　　白云先见室中筹。　　海山深处多麟凤。　　此去横经一网收。

　　贺契师庵居

　　正席云山万象回。　　道人毒眼为谁开。　　呼童放竹浇花外。　　修整茶炉待客来。

　　揖让图

　　行必有师。　　进之以礼。　　昭昭君子心。　　对面风波起。

　　山行示思穆侍者

　　春水绿浮影。　　山光泻入怀。　　因思善牧者。　　随分纳些些。

　　云谷术士

　　出则无心应有声。　　眇然天地亦难铭。　　可中别有通神处。　　见说年来分外灵。

　　镌者任廷

　　入石入木知分数。　　古篆今篆攻岂难。　　秪因雕巧失真体。　　不见全文在世间。

　　剃剪林荣

　　众技尔为得。　　养生何所亲。　　箧中三寸铁。　　云外一闲身。　　黑白已无几。　　修治转失真。　　畏寒宜少伐。　　未愧舀溪人。

　　韬光室

　　懒光栽花傍竹篱。　　旋收岩叶毳寒衣。　　不知陵谷几迁变。　　时见断云相逐归。

　　三友堂

　　清客苍官会此君。　　岁寒不减旧精神。　　有时品字论交态。　　各有丰标远袭人。

　　碧照轩

　　剪木依山巧凿池。　　已知写影到人稀。　　一奁寒玉坐来久。　　但见双双白鸟飞。

　　荷衣沼

　　水面绿盘擎雨出。　　临风几度倚阑干。　　不知暖气有多少。　　老子年年得御寒。

　　岳林古渡

　　契翁来作济人舟。　　两岸青山浸碧流。　　舞桌舷歌不到处。　　知心惟有老嵓头。

　　长汀烟雨

　　漪漪远水漾明边。　　沙鹭风晴刷羽翰。　　借使辋川收拾得。　　江湖莫作画图看。

　　酬李寄轩

　　寄傲知何所。　　行藏匪一轩。　　究心无别旨。　　鸣道有来源。　　未话先通理。　　声诗不在言。　　相期湖上寺。　　执手听啼猿。

　　惟侍者号曲江

　　源脉滔滔古岸头。　　往来终是碍行舟。　　无风激起千寻浪。　　到海方知是逆流。

　　日本源侍者游台雁

　　师道严明善应酬。　　石桥过了问龙湫。　　一花一草人皆见。　　是子知机独点头。

　　示内记藻侍者

　　当年济北辞黄檗。　　索火之机屈未伸。　　今日子孙开活眼。　　老南元是读书人。

　　德信西上

　　出门溪叶乱纷纷。　　欲去重寻旧主人。　　碓下莫辞腰石冷。　　古菱花绽不干春。

　　壬戌登雪窦


　　锦镜

　　池面溶溶水照空。　　春风花影落青铜。　　倚栏拟作机头看。　　已堕阿师圈缋中。

　　妙高

　　松枯石老冻云垂。　　到此虚空渐觉低。　　脚力尽时清兴远。　　与谁携手上天梯。

　　飞雪

　　黑风衮衮六花轻。　　天列阴崖势欲倾。　　到此只知肤粟冷。　　夜深谁听瀑泉声。

　　水仙

　　芳心尘外洁。　　道韵雪中香。　　自是神仙骨。　　何劳更洗妆。

　　墨竹

　　毫端不及处。　　精神殊可掬。　　靡靡听谈玄。　　六月添重服。

　　浙江潮图

　　怒势自惊殊莫拟。　　静心人见骨毛寒。　　平生一对风波眼。　　今日晴窗不忍看。

　　老融牛图

　　纯去自忘牧。　　青蓑柳影中。　　不餐樱外草。　　知是几春风。

　　梁楷忘机图

　　寻常忘物我。　　浑不涉希夷。　　梦落秋坛冷。　　从教斗柄移。

　　常牧溪猿图

　　霜堕群林空。　　一啸千岩静。　　耿耿殊有情。　　劳生发深省。　　抱子攀危条。　　清兴在高远。　　一点钟爱心。　　业风吹不断。

　　荷鹭

　　沙嘴坡头。　　枯荷影里。　　清兴忽来。　　一息千里。
　　蒲叶吹秋。　　水天漠漠。　　敛影肃心。　　意不在啄。

　　虚堂和尚语录卷之七



　　虚堂和尚语录卷之八


　　虚堂和尚续辑

　　　　参学以文无补法光编
　　师出世。初住嘉兴府兴圣寺。府疏已刊前集。县疏知府陆盘隐撰。
　　兴圣道场孝宗流虹去处。灵隐首座丞相札命请来。喜联墙竹之阴。敢后县花之疏。伏惟新命长老虚堂禅师。胸襟丘壑。足迹江湖。笑翁面里常有刀。岂容藏锋敛锷。别浦船上肯揽载。必不带水拖泥。若教把戏当场。管取光前绝后。愿从众请。速惠一来。解带送元公。虽自笑箭锋之钝。沽酒引陶令。讵敢辞莲社之盟。
　　谢树头上堂。僧问。栽松道者借路周氏之家。后来为第五祖。此意如何。师云。灯笼沿壁上天台僧云。友直岁为二林树头。获何福报。师云。说向尔也不难。僧云。恁么则树上鲤鱼开口笑。石龟眨眼便为邻。师云。莫妄想。僧云。若如是著甚死急。师云。何必更丁宁。僧云。学人也要种一片树。只是未有人分付钁子。师云。何不便领。僧云。谢和尚钁子。便礼拜。师云。得少为足。
　　师乃云。临济栽松。老卢蹈碓。仰山畬粟。地藏种田显一段衲子家风。作丛林千古标准。二林到此因甚颠毛卓竖。击拂子。曾经巴峡猿啼处。铁作心肝也断肠。
　　上堂。猫有歃血之功。虎有起尸之德。尔衲子得恁么没碑记。南山起云。北山下雨。则且置。为什么。桃花能红。李花能白。
　　上堂。举。南泉示众云。王老师卖身去也。还有人买么。僧出云。某甲买。泉云。不作贵。不作贱。尔作么生买。僧无语。赵州云。来年与和尚。做一领布衫。师云。南泉被者僧一拶。去死十分。赵州尽力。既无救处。只得助哀。
　　佛生日上堂。僧问。无忧树下作狮子吼。固有之。指天指地。还端的也无。师云。莫信直中直。须防人不仁。僧云。学人据款结案。和尚何得五逆闻雷。师云。贼须贼捉。僧云。与么则四月八日不曾生。二月十五日不曾灭。师云。未为极则。僧云。人天众前。信受奉行。师云。斩头觅活。
　　师乃举。曹山因。僧问。佛未出世时如何。山云。曹山不如。僧云。出世后如何。山云。不如曹山。师云。曹山向针孔里作活计。见黄面老子未尽。忽有人问育王。只向他道。漆桶少间浴佛。牢把杓子。
　　上堂。才问著尽道。只是者个及乎诰其端由。十个有五双。不知落处育王。抑下。威光。为汝从头解注一遍。良久云。好语不可说尽。
　　结夏小参。缺齿老胡。十万里带得个没滋味来。流布天下丛林。使一个个面不厮。觑。长期短期只管捱。蓦然打个无合杀。便乃见佛杀佛。见祖杀祖。闻戒定慧。唾骂不已。虽然如是。育王今夏。莫有此人么。卓主丈。舌柱上腭。
　　上堂。佛之一字。吾不喜闻。俗人沽酒三升。宁可洋铜灌口。不受信心人食。此地无金二两。会得两不成双。不然。花须连夜发。莫待晓风吹。
　　端午上堂。僧问。文殊令善财采药。财云。无不是药者。此意如何。师云。引出落风莲。僧云。善财拈草。度与文殊。殊云。此药亦能杀人。亦能活人。又作么生。师云。一人传虚万人传实。僧云。学人通身是病。作么生医。师云。佛手也医尔不得。
　　师乃云。此日天中之节。好事不得不说。缺齿道士。噀水书符。断臂仙人。指空捏诀。赤眼麻豆。一时殄灭。唯有虚堂。七凹八凸。
　　上堂。怀州牛吃禾。益州马腹胀。天下觅医人。灸猪左膞上。杜顺和尚。鹘臭布衫。终竟难脱。育王眉毛触碎须弥。鼻孔饮干大海。更有一件长处。逢人只是不说。
　　上堂。吒吒呀呀。如狮子儿。我者里也须勘尔。勃勃窣窣。似探竿影草。我者里也须疑尔。虽然菽麦不分。争奈盐落酱里。
　　解夏上堂。拈主丈云。所修行愿。所证法门。一一具足。因甚入夏以来。不知米里有虫。若下得一转语。许尔破和合僧。出佛身血。不然。卓主丈。唯知砧杵里。有此断肠人。
　　上堂。尽信书不知无书。识得个字。不如忘却个字。九经诸子。徒尔藻饰。一大藏教。尽是药方。分明对物收税。何用商量。一叶扁舟载大唐。
　　上堂。举。僧问云居。山河大地从何而有。居云。从妄想而有。僧云。某甲想出一鋋金得么。居便休去。师云。云居只个休去。者僧无地藏身。
　　中秋上堂。举一步则。光吞万象。掎一毫则。影落千江。为什么。往往今宵贪观天上。击拂子。只为分明极。翻令所得迟。
　　开炉上堂。知寒知暖是第二机。作么生是第一机。卓主丈。不得动著。动著则燎却面门。
　　闰月旦谢秉拂。上堂。僧问。不知月之大小。岁之闰余。是什么人。师云。第一等不唧[口*留]汉。僧云。且道。今日是什么日师云我也不知僧云老和尚也被使得七颠八倒师。云尔也脱不得。僧云。争奈学人。不入者保社。师云。岂容退款。僧云。玄沙不出领。保寿不渡河。双林今夏著许多漆桶作么。师云。个个似饿虎投崖。人人如风摆荷叶。僧云。和尚手臂终不向外曲。
　　师乃云。金錍刮膜。自病难医。利剑挥空。逃踪莫及。何似横拈尘尾。抑挫来机。杀活虽殊。对扬有准。什么人得此三昧。卓主文。一二三三二一。
　　除夜小参。僧问。禅和穷鬼子。朝思暮想。得到结交头。北禅烹露地白牛。双林将何分岁。师云。金圈栗蓬。僧云。胜他北禅家风多矣。师云。作么生吞。僧云。百杂碎。师云。再犯不容。僧云。法昌又道。腊雪连天白。青风逼户寒聻。师云。也在北禅背后叉手。僧云。和尚出他北禅一句子看师云。黄金自有黄金价。僧云。也是买帽相头。师云。尔验得恰好。
　　僧乃云。古佛家风。恰好腊月三十夜。祖师巴鼻。来日定是大年朝。抖擞屎肠说向伊。玄妙机关初不密。打透底。贬眼知歙州米价。懵懂底。老棒打不回头。行藏被二十四气推排。有时一似大虫看水磨。我也谁能管得。从教日炙风吹。虽然如是。且不涉时宜。一句作么生。击拂子。领梅先破玉江柳未摇金。
　　复举。古德因。僧问。年穷岁尽时如何。德云。东村王老夜烧钱。师云。事上也到。理上也到。理事互融。会尽物我。山僧年来。如水浸水头。理事拘他不得。忽有人问年穷岁尽时如何。和声便打。何故。添一岁也不知。
　　佛生日上堂。僧问。二千年前天下太平。二千年后风波竞起。云门虽有杀活之机。要且断他命根不得。今朝佛法。付在育王。未审如何施设。师云。恶水劈头泼。僧云。何异诸方。师云。今日失利。僧云。只如目顾四方。意作么生。师云。已落然灯后。僧云。恁么则黄面老子背地叫屈。师云。作么。僧云。气急杀人。
　　师乃云。七步周行犹仿佛。指天指地不分明。是非既落傍人耳。洗到驴年也不清。
　　上堂。举。僧问马祖。如何是佛。祖云。即心是。师云。马大师一只透心箭子。中者绝消息。今日看看。锋棱尽矣。
　　中秋无月上堂。僧问。马祖玩月。正当恁么时如何。西堂云。正好供养。此意如何。师云。掘地深埋。僧云。百丈云。正好修行。师云。好个系驴橛。僧云。南泉拂袖便行。又作么生。师云。一把骨头挑去后。不知明月落谁家。僧云。祖云。经归藏。禅归海。惟有普愿。独超物外。师云。路不拾遗。僧云。或有人问育王。又作么生。师云。挨看。僧礼拜。
　　师乃云。光飞玉宇。影落秋江。是时人知有。因什么寒山子。伸手不见掌。会得。正当三五夜。何处不婵娟。
　　佛涅槃上堂。僧问。释迦老子。未离兜率。已降王宫。为什么却有生灭。师云。不因汝问。大众那知。僧云。过去已二千年。因甚炜炜煌煌。尚在人间。师云。指鹿为马。师乃云。暂戢化机。徇彼波旬之请。再垂方便。示以紫磨之躯。便见今日即有。明日即无。要见释迦老子么。卓主丈。
　　上堂。僧问。玄沙因甚不出岭。师云。认贼为子。僧云。保寿因甚不渡河。师云。人离乡贱僧云。玄沙保寿千里同风。和尚为甚肯一人。不肯一人。师云。胡人饮乳。僧云。某甲今日自纳败阙。师云。鱼腮鸟嘴。僧云。虚堂也须脑门著地。师云。老僧修行无力。
　　师乃云。佛法混滥无甚今日。寻常苦口。只要诸人不受谩。万一入在髑髅里。卒难得出。二林与么告报。口是祸门。
　　上堂。有紧要。尽尽飏在背脊后。无紧要。时时拈在髑髅前。如今合而为一。谓之混融无际。且恁么看。不然。滴水寸丝。酬[怡-台+賞]有日。
　　上堂。僧问。德山托钵归方丈。意旨如何。师云。贵买贱卖。僧云。岩头道。者老汉未会。末后句在。又且如何。师云。闹市里打静槌。僧云。德山问岩头。汝不肯老僧那。头密启其意。又作么生。师云。鬼捣谷。佛跳墙。僧云。德山次日升堂。果与寻常不同。头抚掌大笑道。且喜老汉会末后句。又作么生。师云。刀疮易没。恶语难消。僧云。作么生是末后句。师云。尔勘辨岩头。勘辨老僧。僧云。义乌。纸贵。一状领过。师云。怪力乱神。
　　师乃云。雕沙镂玉。截铁斩钉。黠向冷地里卧。何故。太平时代。不得鼓笼人家男女。
　　佛涅槃上堂。僧问。法身无为不堕诸数。因甚有生有灭。师云。谁便不知。僧云。若以色见我如尘点于太虚。师云。一任[跳-兆+孛]跳。僧云。释迦老子有什么过。略不露个消息。师云。明月夜光。多逢按剑。僧云。只闻风度竹。不觉雪漫山。师云。知过必改。
　　师乃云。黄面老子。每日与诸人。挨肩接踵。未尝少间。何谓今辰入灭。尔若见得分晓。恩归有自。不然佛殿里。自起自倒。
　　谢执事上堂。僧问。东边也有人。西边也有人。中间作么生。师云。一点黑如漆。僧云。且喜虚堂领话。师云。老僧从来柳下惠。僧云。忽有个东西不辨南北不分底。还用他也无。师云。安得不用。僧云。用他作什么。师云。折东篱补西障。僧云。可谓是了事衲僧。师云。尔不得插嘴。
　　师乃云。阿逸多行道之日。他方化佛。悉来聚会。虚堂薄缘。道不及古。自吹自拍。随分过时。所过从者。皆非良辅。刳文殊目。折普贤胫。碎维摩座。焚迦叶衣。如是流辈。难以亲近。何也。只知克己从人。不觉唇寒齿冷。
　　佛涅槃上堂。灵鹫山颓。毗岚风起。善类抚膺出涕。魔军顿足欢喜。爱之欲其生。恶之欲其死。岂止乎二千年前而已。野外春风花正都。黄莺枝上分明语。
　　圆觉大师忌日拈香。渡江风倚芦梢碧。夜深金殿人相忆。此土西天卖不行。千古万古成狼藉。当良月蓂敷五叶之辰。孰谓韬其光晦其迹。熏炉茗碗想遗音。分明对面不相识。
　　泉州崇福源长老到。上堂。举。杨岐和尚道。缩却项暗嗟吁。白云则曰。大似临嫁医瘿。卒著手脚不辨。五祖又道。行不成步语低声。鼻孔依然空突兀。以致圆悟．虎丘．应庵．密庵．松源．运庵．皆戛玉铿金。擅此家法。莫有蹈得此脉底么。卓主丈。龙蛇易辨。衲子难谩。
　　上堂。丁一卓二。无边刹境一毫收放两拈三。万仞峰头独足立。以言不及处。穿透魔王鼻孔。以食未到口。塞断衲子咽喉。灯笼露柱暗攒眉。木马石人颠倒走。既有如是妙用。如是奇特。则育王门户未致寂寥。何故。击拂子。云。后代儿孙休妄想。鹧鸪啼不为春风。
　　上堂。钟鼓之鸣。可以节礼乐。权衡之正。可以定锱铢。而我比丘。为佛弟子。有道有德。有仁有义。结夏已一月。业识茫茫。殊不在己。良可悲也。蓦然有个牙如剑树。口似血盆。出来便喝。拟议便掌。老僧道。尔且住。我今年七十七。尔也饶我些子。者汉回头一觑。冷笑而去。且道。他笑个甚么。卓主丈。投我以木桃。报之以琼瑶。
　　上堂。举。兴化未出世时。常云。我在南方行脚。一遭。主丈头不曾拨著个会佛法人。大觉闻得云。何时得业风吹入大觉门下。化一日果到。大觉请充院主。大觉一日唤院主。我闻尔道向南方行脚。主丈头不曾拨著个会佛法底人。尔具什么眼。化便喝。大觉拈棒。化拟议。觉便打。化又喝。觉又打。来日化从法堂前过。觉唤院主。我直下疑尔昨日者两喝。为我说看。化云。我在三圣处。得个宾主句。总被师兄折倒了也。乞个安乐法门。觉云。者瞎汉。来者里。纳败阙。脱下衲衣。痛打一顿。兴化忽于大觉棒下顿悟云。我今日方知。先师在黄檗处。吃棒底意旨。师云。百尺竿头进步。未为之险。当时太觉棒头。若无活眼。兴化要见临济悟处。也未得在。近日有等瞎驴。不辨精粗。只管胡喝乱喝。
　　上堂。朝朝相似。日日一般。见成受用。千难万难。因思临济掌黄檗。何似华亭把钓竿。
　　谢瑞岩和尚。上堂。有意待不来。无心忽会面。顶发垂丝。眼光如电。说尽湖海风波。论量柴米贵贱。更有一处少人知。击拂子。也是重安眼上眉。
　　上堂。德山入门便棒。临济入门便喝。处堂入门便骂。德山入门便棒。唤作棒得么。临济入门便喝。喝作喝得么。虚堂入门便骂。唤作骂得么。既唤作棒不得。又唤作喝不得。又唤作骂不得。毕竟唤作什么。击拂子。平生肝胆向人倾。相识犹如不相识。
　　冬夜小参。群阴剥尽一阳生。又见东山水上行。冷笑云门多口老。却来日午打三更。若恁么见得。皓老布裈。不是不洗。无得替换。镜清卧单。不是不展。无者闲工夫。看古人。九九百百。艰艰难难。成得什么面嘴。卓主丈。一东二冬。叉手当胸。
　　上堂。举。云峰悦禅师初参大愚。示众云。大家相聚吃茎齑。若唤作一茎齑。入地狱如箭射。峰奇之。求参堂。后诣方丈请益。芝曰。佛法不怕烂却。我忍寒不暇。何暇为汝说佛法。且去化炭。及归再请益。芝曰。佛法不怕烂却。我忍饥不暇。何暇为汝说佛法。更去持钵。归日又诣方丈请益。芝曰。佛法不怕烂却。堂司阙人。且为我充维那去。忽一日僧堂后架。见桶箍爆有省。急走方丈。芝迎笑曰。维那且喜大事了毕。再拜汗下。无语趋出。师拈云。大愚不施针砭。起云峰之疾于膏盲。后人指下不明。只管向药病相治处看。
　　师到乳峰。众请上堂。雪窦门下。尽是上根利器。亲之则毛发悚然。望之则精神恍惚。到者里。谁敢妄通消息。赖遇堂上西江老子是家里人。未免借。风扬帆。所以道。路逢道伴交肩过。一生参学事毕。虽然如是。且参学事毕底上根利器。作么生相见。卓主丈。锦镜亭前风凛凛。妙高孤顶雪漫漫。
　　师在灵隐鹫峰塔。杜绝世谛。衲子请益。遂立三问示之。各令著语。
　　　一已眼未明底。因甚将虚空作布裤著。
　　　二划地为牢低。因甚透者个不过。
　　　三入海算沙底。因甚针锋头上翘足。

　　临安府净慈报恩光孝禅寺后录

　　　　参学道准禧会绍贤编
　　上堂。僧问。黄檗打临济时如何。师云。逼生蚕作茧。僧云。临际掌黄檗时如何。师云。冬行春令。僧云。若与么黄檗临济二俱瞎汉。师云。许多年黄檗临济。今日方遇知音。僧云。黄檗临济有甚么过。师云。如龟负图。僧云。于中还有得失也无。师云。吃棒了听款。僧云。若如是和尚。也是个瞎汉。便礼拜。师云。家无小使。
　　师乃云。耳目之察。不足以分物理。情识之论。不足以定功勋。山僧进院以来。每日仆仆尚尔。收息不暇。又何暇分物理。定功勋耶。击拂子云。自小持斋今已老。见人无力下禅床。
　　佛涅槃上堂。举。世尊临入涅槃。于人天众前。以手摩胸。普告大众。汝等善观吾紫磨金色之身。今日则有。明日则无。瞻仰取足。毋令后悔。师云。山僧当时若在会中。但低低地道。世尊拈取簸箕别处舂。若下得者一转语。免得今日郑重。
　　上堂。识心达本。坐井观天。穷理尽性。水中捞月。抹过两重关。且向行住坐卧处。借人鼻孔出气。直饶与么。犹堕在圆觉四病。作么生。得独脱无依去。卓主丈云。长忆江南三月里。鹧鸪啼处百花香。
　　上堂。举。断际禅师。尝与异僧游天台。行数日值江涨。不能济。植杖久之。异僧以笠当舟。登之浮去。断际曰。我早知汝。定捶折汝胫。乃快也。异僧叹曰。道人猛利。非我所及。师云。道人猛利难亲近。漾笠中流验作家。忆昔高人何处去。夜深和月过平沙。
　　谢新承天和尚。上堂。泰山颓巨灵可托。弦音断鸾胶可续。顾兹末运。正脉将沈。不因豆爆冷灰。何得云峰肉暖。所以松源师祖道。败坏多年苕帚椿。等闲拈起定宗。纲。个般标格天然别。不比诸方孟八郎。此是老子不平之气。今对人天众前。分付石帆和尚。于姑苏城畔。大阐芳猷。使天下衲僧。知有东山正续。
　　上堂。举。无著和尚送供台山。遇文殊迎接云。尊者何方而来。无著云。南方。殊云。南方佛法如何住持。著云。末法比丘少奉戒律。殊云。多少众。著云。或三百或五百。无著却问。和尚此间如何住持。殊云。凡圣同居。龙蛇混杂。又问。多少众。殊云。前三三后三三。师拈云。当时无著好与一拶。道是多少。待他拟议便。与一喝。当时既已放过。今则翻成不了。忽有人问南山如何住持。以手指天示之。或问多少众。以手指地示之。待他拟议。亦与一喝。何故。击拂子云。剑为不平离宝匣。药因救病出金瓶。
　　佛生日上堂。世尊初生下时。分手指天地道。天上天下惟我独尊。也是半夜拾得锡。后来云门大师道。我当时若见。一棒打杀。与狗子吃。贵图天下太平。献佛不假香多。南山今日。要与黄面老子出气。卓主丈云。鸩羽落水鱼鳖死。
　　结夏上堂。拈主丈云。主丈子。久静思动。欲出来发挥古佛二千年前底严规。要验纳僧九十日之功用。左顾右盻。朝诵夕思。直教入林不动草入水不动波。以表行脚从人之德。卓主丈云。主丈子。尔从上所说底法要。南山一一从之九。夏尔底也把教定始得。
　　中夏上堂。卓主丈。赞底沙翘足七日。尚自不知四祖大师。六十年胁不著席。何曾会去。见前龙象。前四十五日。既已放过。后四十五日。又作么生。忽有个眼皮绽底出来道。乞师赏劳。只向他道。三。贯衬钱三味食。相招携手上高台。
　　上堂。举。赵州问僧。甚处来。僧云。雪峰。州云。雪峰近日有何言句示徒。僧云。大师道。尽大地是沙门一只眼。汝诸人向甚处屙。州云。曾有人下语否。僧云。未有。州云。汝若过岭与我。寄个锹子去。师云。赵州将一颗甜桃。换得个醋梨。若有人问净慈有何言句示徒。只向他道。尔好采问著我。若问著别人。打教尔嘴喎。
　　上堂。拈主丈云。首山和尚上堂。汾阳出众云。百丈卷席意旨如何。山云。龙袖拂开全体现。汾云。意旨如何。山云。象王行处绝狐踪。阳于此大悟云。万古碧潭空界月。再三捞樚始应知。礼拜而退。时叶县省和尚为首座。问昭兄。汝适间见个甚么。便礼拜。阳云。正是某甲放身舍命处。师卓主丈凰凤生鸑鷟。狮子产狻猊。
　　解夏小参。呼风啸指。傍若无人。百数成群。不属王化。及乎言荐赏劳。便如暗中取物。其间有一个半个。知因识果底。顶在额角头上。不敢妄有走作。蓦然蹉脚蹈杀一个蚁子。便乃话头不圆。只如西天广额屠儿放下屠刀。我是千佛一数。又作么生。出来下得一转语。管取别甑炊香。
　　复举。五祖演和尚道。我者里是皮栲栳禅。从虚空扑下来也跳几跳。不比诸方琉璃瓮子禅。师云。五祖老手旧胳膊。净慈鸡皮鼓子。不劳重击。有般汉便道。虚堂年老心孤。殊不知。富嫌千口少。贫恨一身多。
　　次日上堂。举。沩山问仰山。子一夏不上来公案。师拈云。沩山家法森严。只是仰山。不合道著祖讳。至今不了。会得一。夏亦不虚过。不然。路途巇险。各宜保之。
　　谢新旧执事监收。上堂。进退有常。除擢特异。其进也。如青山白云开遮自在。其退也如岩壑生秋澹静渊默。要知进退一如。自然和气可掬。只如刊禾镰子。刈得几个祖师头。出来露个消息看。
　　上堂举。道吾和尚因。僧问。无神通菩萨。因甚踪迹难寻。吾云。同道者方知。僧云。和尚还知么。吾云。不知。僧云。为什么不知。吾云。去汝不会我语。师云。不知二字。已是锁断者僧咽喉。无端为物伤慈。暗露圭角。忽有问南山无神通菩萨。因甚踪迹难寻。拈主丈便打。何故老僧不曾管人闲事。
　　中秋上堂。或隐或显。有亏有盈。为天上无私之鉴实人间照夜之灯。寻常多是论三五。惟有今宵分外明。虽然鼓山道底。
　　谢执事上堂。船上无散工。驾御有方所。打篙底打蒿。摇橹底摇橹。触浪迎风天地宽。去来不碍东西浦。何也。击拂子云。火伴得人。
　　上堂举。药山问石头。三乘十二分教。某甲粗知。尝闻南方直指人心。见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。山伫思。头云。子因缘不在此。江西有马大师。子往彼。应为子说。山至彼。准前问。马祖云。我有时教伊扬眉瞬目。有时不教伊扬眉瞬目。有时教伊扬眉瞬目。者是。有时教伊扬眉瞬目。者不是。山于是有省。便作礼。马祖曰。子见个什么道理。山云。某甲在石头时。如蚊子上铁牛。师云。挟泰山超北海。不以为难。无味之谈。塞断人口。为难。虽然药山因什么悟去。卓主丈。
　　上堂举。云门因。僧问。杀父杀母佛前忏悔。杀佛杀祖向甚处忏悔。门云。露。忽有人问净慈。只向道。知。还得相应么。复云。云门露。净慈知。权衡常在握。不放秤头低。
　　开炉上堂。谢　降赐钱翻盖僧堂。鳞鳞鸳瓦。绝渗漏于枯木堂中。赫赫红炉。回暖律于衲僧衣下。可以坐忘空劫力究心宗。从教黄叶堆云。免致霜风戒晓。丽金昆玉。降自九重坐卧经行举头戴德。
　　达磨大师忌。拈香。我天尔狗。神机雄辩。难以婴其锋。魏阙梁园。枯禅面壁。得以藏诸用。佩西天无文之印。行东土不传之衣。误人断臂安心。遂致口门齿缺。音容渐远。讳日斯临。嗟末运正脉将沈。想余光聊陈菲供。时当良月。深炷炉熏。
　　上堂。丁宁损君德。无言真有功。任从沧海变。终不为君通。好笑好笑。得恁么入泥入水。南山口似磉盘。诸人也须荐取。
　　谢赐田上堂。八家为井。十字添围。人人知道。灵苗异草。从地发生。因甚拈匙放箸。又却瑳过。四郡九邑。总作一处取功。别甑炊香。只要普同供养。九重降旨。阖国咸知。本色衲僧。将何论报。卓主丈。行到水穷处。坐看云起时。
　　上堂举。鲁祖见僧来。便面壁而坐。是则是。不挂葫芦醋越酸。但未见有绝消息者。南泉云。我寻常道。向佛未出世时会取。尚不得一个半个。他恁么地。驴年去。师拈云。仁者见之谓之仁。智者见之谓之智。
　　至节小参。今年寒胜似去年寒。去年无冰。去年寒胜似今年寒。今年有雪。去年寒。十一月十二日。是书云之日。今年寒十一月二十四日。是至节之朝。候候不相谩。物物还对偶。衲僧家。有。有不被二十四气之所推迁者。水边林底扪虱负喧。有有不被二十四气之所管带者。抛家失业久历风埃。还有不关造化底么。击拂子。阳气未回吹律管。野梅先发向南枝。
　　复举。资福和尚因。僧问。古人拈槌竖拂。意旨如何。资福云。古人与么。僧再问。资福喝云。古人是什么眼目。师云。善窃者鬼神莫测其由。会则便会。不然。来夜请首座。为诸人拈出。
　　次日上堂。晷运推移。日南长至。东海鲤鱼。鼓腮振鬣。南山鳖鼻。伸眉吐气。唯有赵州老儿。没意智拖个破席。日里睡。净慈路见不平。道个苏卢悉利。何故。恐者老子。背地里讨人便宜。
　　腊八上堂。弃万乘尊荣。受六年饥冻。不离草坐。成等正觉。美则美矣。无端道。于腊月八夜。忽睹明星。豁然大悟。致令后代儿孙。东卜西卜。净慈与么告报。还与黄面老子有相见分么。卓主丈。晴干开雨路。无事设曹司。
　　上堂。举。赵州僧堂后。问一僧。大众向什么处去。僧云。上山普请。赵州袖出一柄刀云。老僧住持事繁。请上座断却命。僧抛下刀子而走。师云。赵州过头丈子。到处探水。当时者僧。若与本分草料。管取别甑炊香。
　　上堂举。云门问僧。甚处来。僧云。西禅。门云。西禅近日有何言句。僧展两手。门打一掌。僧云。某甲话在。门展两手。僧无语。门便打。师拈云。电光石火之机则不无云门。争奈性命落在者僧手里。
　　上堂举。夹山住京口鹤林。僧问。如何是法身。山云。法身无相。如何是法眼。山云。法眼无瑕。时道吾在座下失笑。夹山下座请道吾问。某甲适来答者僧。话必有不是处。望指教。吾云。一等是出世人。和尚未有师在。夹山云。与某甲说得不。吾云。某甲说不得。此去华亭有船子和尚。却能明此。遂散众去。云云。师拈云。担板汉。万牛挽之不回。说甚法身无相法眼无瑕。拈坐具便摵。非惟坐断道吾舌头。亦免夹山打落水中。会么。卓主丈。泉声中夜后。山色夕阳时。
　　佛涅槃上堂。法身无为。不堕诸数。为什么却有生灭。恁么会得。许尔每日开单展钵。亲见释迦老子。其或未然。点铁化成金玉易。劝人除却是非难。
　　上堂举。梁山因园头僧问。家贼难防时如何。山云。识得不为冤。僧云。识得后如何。山云。贬向无生国里。僧云。莫便是他安身立命处么。山云。死水不藏龙。僧云。如何是活水里龙。山云。兴波不作浪。僧云。忽然倾湫倒嶽来时如何。梁山下座握僧手云。莫教湿却老僧袈裟角。师云。来为先锋。去为殿后。不因令出重围。争见草贼大败。虽然且道。者僧还甘也无。击拂子。
　　寿崇节上堂。至人垂化。示有形仪。开满月之奇姿。蕴山天之瑞相。会么卓主丈。只知池上蟠桃熟。不觉壶中日月长。
　　上堂举。永嘉大师道。一切数句非数句。与吾灵觉何交涉。灵觉妙明岂不是数句。色声香味触法。岂不是数句。每日山鸣谷应。风起水涌。岂不是数句虽然如是又置。永嘉真觉大师在何处。卓主丈。唇上毕斑宾狗剥。舌头当的帝都丁。
　　上堂。铿金戛玉。腐草化萤。坐井窥天。烂泥有刺。是则是。如人食蔗。中边皆甜。因甚么天倾西北。地陷东南。
　　满散寿崇节。上堂。僧问。城东圣母。与佛同生。不愿见佛时如何。云。赤眼撞著火柴头。僧云。一日见佛。以手掩面。于十指掌。悉皆见佛。又作么生。师云。酒逢知已饮。诗向会人昑。僧云。只如皇太后与佛同生。且道。有何优劣。师云。轻如毫末。重如山。僧礼拜。
　　师乃举。禅客所问。城东圣母。与佛同生。不愿见佛。每见佛来。即便回避。一日回避不及。乃以手掩面。于十指掌。悉皆见佛。辄成一颂。城东圣母坐莲台。大地众生正眼开。与佛同生嫌见佛。一身难作二如来。
　　佛生日上堂。二月十五入寂。四月八日复生。虚空开笑口。大地绝人行。恁么会得。何用九龙吐水。灌沐金躯。其或未然。击拂子云。人在画楼沽酒处。相邀来吃赵州茶。
　　结夏小参。僧问。西天旧令。东土共遵。诸方依样。画葫芦。净慈因甚不入者保社。师云。若不同床睡。焉知被底穿。僧云。西天以腊人为验。东土以何为验。师云。漆桶伪验。僧云。如何以漆桶为验。师云。漆桶盛得饭与人吃。僧云。恁么则三十三天扑帝钟。师云。老僧关钥不严。僧礼拜。
　　师乃云。胡言汉语。翻译失真。此土西天。递相狐魅。年年四月十五日。脚近前脚退后。不敢违条越制。子细看来。冷汗如雨。直饶举得头来。早是桑田变海。净慈门下。毁于佛谤于法。不入众数。尚且救不得一半。何况青山绿水。尽是安居。花笑鸟啼。无非禁足。山僧今夜。咬定牙关放一线道。卓主丈。
　　复举。干峰和尚示众。法身有三种病二种光。须是一一透得。始解稳坐。云门出众云。庵内人为甚么不知庵外事。干峰呵呵大笑。云门云。犹是学人疑处。峰云。子是什么心行。门云。也要和尚委悉。峰云。与么始解稳坐。师拈云。毡拍板无孔笛。虽然韵出青霄。其奈音节失旨。会得。一夏容易得过。不然。来夜请首座。为众拈出。
　　谢秉拂。夏斋上堂。宁可热铁缠身。不受信心人衣。宁可洋铜灌口。不受信心人食。上座若能如是。搅长河为酥酪。变大地作黄金。供养上座。未为分外。只是不受衣不受食。焉有许多殊胜。忽若有人修法供养。又作么生。卓主丈。生心受施。净名所呵。
　　上堂举。九峰慈慧禅师因。沩山示众云。汝等诸人。只得大机。不得大用。慈慧抽身出去。沩山招之。更不回头。沩山。云。此子堪为法器。师拈云。九峰易见。沩山难见。若是净慈则不然。待他唤不回头。急送官楮一千与之。何故。助他买草鞋行脚。
　　上堂举。马大师因。僧问。离四句绝百非。请师直指西来意。大师云。我今日劳倦。不能为汝说得。问取智藏。僧问藏。藏云。我今日头疼。不能为汝说得。问取海兄。僧问海。海云。我到者里。却不会。问取和尚。僧问大师。大师云。藏头白。海头黑。师拈云。尽谓者僧。被马大师父子穿却鼻孔。殊不知。马大师父子鼻孔。被者僧穿却。会得。藏头白海头黑。优劣已分。不然。易分霜里粉。难辨雪中梅。
　　中夏上堂举。马祖因。庞居士问。不昧本来人。请师高著眼。马祖直下觑。居士云。一种没弦琴。唯师弹得妙。马祖直上觑。士礼拜。祖归方丈。士随后云。弄巧成拙。拈云。是谁弄巧成拙。若是马师弄巧成拙。上半夏已过。若是居士弄巧成拙。犹有四十五日在。定当得出。免尔听参。
　　上堂。寻常苦口不是不说。只是信不及。不是信不及。只是有些隔碍。且道。是什么隔碍。卓主丈。信不及。
　　上堂举。马大师升座因。庞居士问。不与万法为侣者。是什么人。大师云。待汝一口吸尽西江水。即向汝道。拈云。马大师接八十四员善知识。门户稍峻轻。轻被庞公一拶。直得披肝露胆。或有人问。净慈不与万法为侣者是什么人。拈主丈便打。何故。酒逢知已饮。诗向会人吟。
　　谢监收上堂。刈禾镰子。未露锋铓。多少祖师乞命。秤尺斗量。权衡在握。目机铢两无差。要知两处收功。塞断衲僧枵腹。塞断后如何。卓主丈。临济掌黄檗。
　　上堂。举。松源师祖。临示寂告众云。久参兄弟。正路上行者。有只不能用黑豆法。临济之道。将泯绝无闻伤哉。拈云。鹫峰老子。大似倚杖骑马。虽无僵仆之患。未免傍观者丑。
　　解制小参。僧问。沩山问仰山。子一夏不上来。在下面作得个什么。仰云。锄得一片畬。种得一箩粟。沩云。子不虚过一夏。师云。下乔木入幽谷。僧云。仰山云。和尚作得个什么。沩山云。日间一食。夜后一寝。仰云。和尚亦不虚过一夏。此意如何。师云。父不慈子不孝。僧云。仰山道了吐舌。沩山云。子何得自伤已命。师云。要且不是五逆人闻雷。僧礼拜。师云。剑握甑人手。
　　师乃云。卓锥无地。空余双眼盖乾坤。别有生涯。谁把寸阴消白日。百二十日长期。禁制他不住。南天台北五台。八万细行。捞摭他无门。昼兜率夜阎浮。衲僧以此护生。生无不护。以此禁足。足无不趺。摩挲主丈。待西风。钵囊鞋袋重挑起。前程忽有人问。闻南山一夏。以灵云两处不答。煅炼学者。尔道得也未。脱或拟议。老僧院子既属他人。未免更上径山一遭了。
　　辞众赴径山。上堂。秤锤捻得汁出。石人喝得汗流。临机应变。随分知羞。乘时推上五峰头。虽然孤舟共渡。尚有夙因。两夏一冬。可无攀感。卓主丈。但有路可上。更高人也行净慈后录终

　　虚堂和尚语录卷之八



　　虚堂和尚语录卷之九


　　临安府径山兴圣万寿禅寺后录

　　　　参学正一净喜尚贤编
　　上堂。开端令节。万事从新。普贤么墨。文殊把笔。书个事事大吉。从兹常住宽余。扫除逋积。斗南长见老人星。五峰峨峨倚空碧。
　　谢知事上堂。杨岐挟纸衾。出入库司三十年。力辅慈明。用都寺不点常住油。买大碗造食供养大众。后为亚世命师。丛林标准。况此龙峰名满天下。来者即非凡木。居者尽是栋材。从兹日日春风。挽回国师元气。且股肱得人。一句作么生。老僧八十间无数。赢得看山复看云。
　　上堂。举。沩山因。摘茶次。谓仰山曰。终日摘茶。只闻子声。不见子形。仰撼茶树沩云。子只得其用。不得其体。仰云。未审和尚如何。沩良久。仰云。和尚只得其体。不得其用沩云。放子二十棒。拈云。沩山恐仰山不在。时时管带。仰山子承父业。岂敢妄为。若是体用互换。放过杖子。总是第二月。
　　结夏小参。僧问。如来夏制。禁足护生。衲僧家。朝游西天。暮归东土。作么生制得他。师云。只可自怡悦。不堪持赠君。僧云。若如是则不离当处。常湛然。觅则知。君不可见。师云。饿狗啮枯髅。僧问。只如以大圆觉。为我伽蓝。身心安居。平等性智。心如工伎儿。意似和伎者。作么生。得身心安居去。师云。见人空解笑。弄物不知名。僧云。某甲今夏。信受奉行去也。师云。钉嘴铁舌得人憎。
　　师乃云。灵峰胜境。神龙变化。出没难测其由。物外高人。不惮崇冈峻领。望风而至。不为昆山采玉。赤水求珠。直教刺脑入胶盆。正好将身挨白刃。时临夏制。意在护生。性地绝尘。无生可护。且九十日内。精修梵行。成就慧身。一句作么生。卓主丈。雪后始知松柏操。事难方见丈夫心。
　　复举。睦州和尚因。西峰相访。置茶果道话次。州云。长老今夏。在何处安居。峰云。兰溪。睦云。多少众。峰云。七十余僧。睦云。时中将何示徒。峰拈起柑子。州云。著甚死急。拈云。睦州虽不用拶折云门脚底险机。要且宾主历然。忽有问径山今夏多少众。内外七百余僧。忽又问寻常将何示徒。和声便喝。待他拟议。则便道。径山门下。谁敢捋虎须。
　　次日上堂。鹅护雪腊人冰。诸方恐有之。我者里毁于佛。谤于法。不入众数。尚且救不得一半。何况九十日内。如守古冢鬼。作么生。得证入去。击拂子。修心炼行。三世佛冤。
　　谢秉拂。夏斋上堂。斋粥二时。下地问讯。进退揖让。谓之礼。撞钟伐鼓。谓之乐。二者既备。三德六味。自天而降。棒喝交驰。从何而起会。则香风吹萎花。更雨新好者。不然。丁宁损君德。
　　上堂。君勿爱清凉。清凉如火如沸汤。君勿恶炎热。炎热如冰如积雪。勿爱亦勿恶。未是逍遥处。杨次公自见天衣怀和尚之后。纵其波辩。品藻诸方。咸谓法藏比丘后身。独径山殊未之信。毕竟此是何人。卓主丈。清朝杨依讲。季世佛牙郎。
　　上堂。鸦作鸦鸣。鹊作鹊噪。尽大地人。不知孔窍。忽有个汉出来道。大唐国里有人在。老僧不觉屈膝吐舌。何故将谓无人。
　　谢监收上堂。禾子熟也。世间好事人皆听。刈镰一举。钵盂无底贮虚空。古今差别情通。主丈头边路活。且道。往来饱德。所主者何人。卓主丈。家住海门东。槫桑最先照。
　　解夏小参。大觉世尊。直下五十三世嫡孙。比丘某甲。见住径山兴圣万寿禅寺。承佛遗荫。遵佛制法。于四月十五日。不用行筹坐草。与四海禅流。同此安居。于九十日内。四威仪中。无顷刻杂用身心。证此阿罗汉果无漏法身。出生入死。得大受用。夫复何疑。忽有个汉出来道。老和尚毕竟有何凭据。山僧教伊近前来。低声子向他道。尔把得稳便了。
　　复举。镜清和尚问僧。近离甚处。僧云。三峰。夏在甚处。僧云。五峰。清云。放子三十棒。僧云。某甲有什么过。清云。盖汝出一丛林。入一丛林。拈云。动弦别曲。落叶知秋。山中散夏。岂无衲子。东去西去。忽有人问。切不得道。在径山过夏。道著则打破尔髑髅。何故。卓主丈。酒逢知己饮。诗向会人吟。
　　次日上堂。顶上笠腰下包。千里万里路岧峣。途中忽然撞著定上座辈。道。赵州东壁挂葫芦。意作么生。放下笠子。向他道。我今夏在径山住。曾见虚堂和尚说来。且待我思量看。待他拟议。拦胸一拳顶笠便行。
　　谢书记藏主维那知客侍者。上堂。礼乐谦恭。进退揖让。丛林标准。后学蓍龟。只因夫子不识一字。带累他老胡。说得不尽。道饶纲令清峻。验人眼高。置之一边。忽若丹霞来访国师。又作么生。卓主丈。三应不得漏泄。
　　上堂举。云门示众。三乘十二分教。达磨西来。放过则不可。后来雪窦大师举了。随后喝云。大众。好喝落在什么处。若要鼻孔辽天。须是辨取者一喝。拈云。二大士承承家法。殊不知。有渗漏处。径山则不然。若要鼻孔辽天。直须去此一喝。
　　运庵和尚忌日。拈香。吽[口*發]吒喇竭节。地转天回难辨别。不使松源省数钱。惯用衲僧锁口诀。同死不同生。特地成途辙。秋风影里重罗列。义断情忘四十年。何时待得龟成鳖。
　　上堂。闹不如静。忙不如间。静闹俱泯。谓之得理归宗事理绝。日轮正当午。又作么生商量。击拂子。向道莫行山下路。果然猿叫断肠声。
　　上堂。举。仰山坐次。忽有异僧。从空而至。作礼庭立。仰云。近离甚处。僧云。今早离西天。仰云。何来太迟。僧云。游山玩水。仰云。神通妙用则不无阇梨。佛法须还老僧。僧云。特来东土礼文殊。却遇著个小释迦。拈云。仰山布漫天网。于集云峰下。罗织有知。无端被小果声闻。用冬瓜印子。当头一搭。却乃休去。若到径山门下。更须验过始得。何故。击拂子。礼非玉帛而不表。乐非钟鼓而不传。
　　开炉上堂。径山年老心孤。要说火炉头活。终不道东家杓柄长。西家杓柄短。只要每日钵盂两度湿。忽然坐到更深。毛头星现。各自救取眉毛。
　　达磨忌拈香。应般若多罗之谶。嫩桂无差。破流支三藏之疑。词锋峻烈。从此六宗敛影。正脉流通。一花五叶。满地吹香。海竖山椒。咸沾圣泽。月良春小。蓂荚五敷。炷此兜楼。少伸攀慕。且道。大师还来也无。插香云。不审不审。
　　上堂。举。德山因。廓侍者问。从上诸圣向什么处去。山云。作么作么。廓云。敕点飞龙马。跛鳖出头来。山休去。明日山浴出。廓度茶与山。山抚廓背一下云。昨日公案作么生。廓云。老汉今日方始瞥地。山又休去。师拈云。尽谓德山两处休去。是养子之缘。殊不知。闹市里打静槌。死水里设羁绊。
　　上堂。朝钟暮鼓。晨粥午斋。一一见闻觉知。谩他一星子不得。及问他归宗斩蛇。大随盖龟。便去不得。且道。障碍在什么处。忽有众中衣钵道友本色衲僧。出来露个消息。供养大众。也好个时节。
　　冬至小参。阴极阳生。理随事变。是尔衲僧家家具子。若能一念知归。不被寒暑之所迁。自然灵脉贯通。暖气相接。道饶葭管飞灰。绣纹添线。也是什么闲络索。忽然傍不甘底。出来道。不涉化机。乞师指示。山僧只向他道。胡地冬抽笋江南雪亚梅。
　　复举。洛浦和尚因。庞居士来参。礼拜起云。孟夏渐热。仲冬薄寒。浦云。莫错。士云。庞公年老。浦云。何不寒便道寒。热便道热。士云。患聋作么。浦云。放尔三十棒。士云。哑却我口。塞却汝耳。师拈云。洛浦贪程太速。下知蹉过凤楼。老庞密用金针。不觉锋头已露。检点将来。二俱不了。且道。那里是他不了底。来夜请首座。为众点破。
　　次日上堂。一气不言。发自九渊之底。初爻无象。肇为万化之宗。依旧云物呈祥。山林改观。忽有个汉。向阴阳未判已前。打破漆桶。又且如何。若果然。生铁也须粉碎。
　　谢执事上堂。举。地藏道。诸方浩浩说禅。争如我者里种田博饭。师拈云。尽谓地藏坐一走七。殊下知。倒著麻鞋来似去。径山穷天文。究地理。到底不识。者个毕竟是什么。卓主丈。一举两得。
　　上堂。举。干峰和尚道。举一不得举二。放过一著。落在第二。师拈云。干峰惯与人解注。径山则不然。举一也不得。举二也不得。放过也不得。把住也不得。何故。卓主丈。又添一个解注也。
　　除夜小参。更筹饯腊看看。趱到结交头。斗柄回春。日日数来添一岁。加一酌则庞公子帽头著地。减一杯则李老君醉眼生嗔。从教腊雪连天。说甚宰牛分岁。尽是有名无实。说食充饥。径山别有条章。只要知时识节。只如篝灯远照静守除夕。将何管顾。卓主丈。莫嫌老妇无盘饤。笑指炉中芋栗香。
　　复举。归宗因。小师辞次。宗云。向什么处去。僧云。诸方学五味禅去。宗云。我者里一味禅。因什么不学。僧云。如何是和尚一味禅。宗便打。僧云。我会也。我会也。宗云。道来看。僧拟开口。宗又打。是则是。剑刃上事。要且尽法无民。径山令行一半。曲为今时。若依而行之。则非惟法堂前草深一丈。正恐无人看天泽庵。
　　正旦上堂。鸢飞戾天。鱼跃于渊。四夷拜舞。八表宣传。笑看红日上阑干。且道。岁旦刚辰。是何祥瑞。卓主丈。天子南郊。
　　谢新旧两班。上堂。有宾有主。有礼有乐。谓之栴檀丛林。其主也。正心诚意。待物如春。其宾也。标准后学。权衡通变。忽若宾主互融。礼乐一致。又作么生。卓主丈。向道是龙刚不信。果然夺得锦标归。
　　元宵上堂。朝家元日郊礼。天地开泰。圣天子。感而放灯一月。以享上帝。辇毂之下。青红碧绿。巷陌如昼。禅门中。亦有五灯。有传灯广灯普灯续灯联灯。灯灯相续。循环无尽。且道。径山是什么灯。卓主丈。墙壁有耳。
　　上堂。举。保福因。僧侍立次。福云。尔得恁么粗心。僧云。什么处是某粗心。福将一块土度与云。抛向外边著。其僧抛了再问。福云。我见尔[祝/土]著磕著。所以道。尔粗心。师拈云。前面许尔亲见雪峰。后面未敢相许。何故。击拂子。金以石试。人以言试。
　　佛涅槃上堂。天不文。地不理。忽去忽来。如月印水。岁月已往兮。波旬得时。椁示双趺兮。饮光增喜。悲兮喜兮。春风桃李。一以贯之。曾子曰。唯。
　　上堂。举。见见之时。见非是见。见犹离见。见不能及。拈云。黄面老子。其实要汝诸人不执方。归乎中道。殊不知。雕砂无镂玉之功。径山不惜口业。今日作一句子。与诸人解注去也。击拂子。
　　上堂。举。长水问琅琅。清净本然。云何忽生。山河大地。玡云。清净本然。云何忽生山河大地。长水有省。拈云。敢问诸人。问处一般。答亦不别。长水因甚悟去。径山更与诸人。解注一遍。击拂子。清净本然。云何忽生山河大地。
　　上堂。首夏清和。百昌敷茂。会四海高人。深探浅究。蓦然喷地一发。吸尽百川。不余水之一滴。爝尽须弥。不消火之一豆。谁辨来由。松肥竹瘦。直饶七事随身。径山道个未是。何故。击拂子。洞山佛无光。韩信临朝底。
　　结夏小参。西天那兰陀寺。不曾禁足。法令森严。给孤园中。不立期限。得道者多。故我大觉世尊。具真天眼宿命通。观东土儿孙。不受戒律。心游邪径。故下制以禁之。令其九十日内。速证道果。山僧闻得。不觉寒毛卓竖。不敢预闻。何故。击佛子。但持鸡狗戒。不学祖师禅。
　　复举。良遂座主。参麻谷和尚。一见来便。携锄入菜园。略不相顾。复参次。谷便闭却门。遂扣门。谷云。谁。遂应声未绝。豁然大悟云。和尚莫谩良遂好。若不来见和尚。几被经论误却一生。后来告众云。良遂知处。诸人不知。诸人知处。良遂总知。颂云。诸人知处良遂知。良遂知处人不知。因思积雨花狼藉。空写愁肠说向谁。
　　次日上堂。举。一明三目机铢。两为什么。终身不得。放浪云山。无适无莫。为什么。经年泰定。且如来制中。合取那一等上科。为后人法式。
　　上堂。丁一卓二。未解度关。坐一走七。似近岑楼。会得炎天火聚。如入清凉宝所。不会则清凉宝所。如坐火聚刀山。要须如颜子坐忘。始有做工夫分。
　　上堂。举。朝奉郭功甫。请五祖演和尚。上堂。朝奉先于法座前烧香云。此一瓣香。爇向炉中。为光明云。遍满法界。供养我堂头师兄禅师。伏愿。于此云中方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。祖乃云。曩谟萨怛多钵啰野。恁么恁么。几度白云溪上望。黄梅花向雪中开。不恁么不恁么。嫩柳条金线。且要应时来。不见。庞居士问马大师云。不与万法为侣者是什么人。大师云。待汝一口吸尽西江水。即向汝道。大众。一口吸尽西江水。万丈深潭穷到底。[彳*京]彴不是赵州桥。明月清风安可比。师拈云。者般说话。有甚捉摸处。尽从无依无欲中。流出此三昧。或者道。棋逢敌乎。琴遇知音。谁便不与么道。待虚堂换劫骨头。却许尔者一转语。
　　解夏小参。结集法藏。取证刻期。此是先圣洪范。结集法藏。务要慧命流通。取证刻期。贵在情量顿脱。径山今夏一众。现大人相。各不相知。主宾彼此偷安。说甚明知故犯。及乎逗到言荐赏劳。直是无启口处。且道。是何等丛林。卓主丈。韩干马嘶芳草渡。戴嵩牛卧绿杨阴。
　　复举。黄檗因。临济上山问讯。住数日乃辞。檗云。汝破夏来。何不终夏去。济云。暂来问讯。檗便打令其去。济行数里。疑其事再回终夏。师拈云。临济当时。若一去不回。使黄檗悬鼓待槌。方有些衲僧气息。无端再回终夏。依旧盐落酱里。且道。誵讹在什么处。击拂子。将谓不然。今则果然。
　　次日上堂。秋风吹晓露。秋雨送秋炎。祖师门下客。无处不咨参。前程忽撞著个金口木舌汉。又作么生。卓主丈。且喜大事了毕。
　　上堂。举。五祖戒和尚问僧。近离甚处。僧云。东京。祖云。曾见天子么。僧云。常年一度出金明池。祖云。有礼可恕。无礼难容。出去。师拈云。者僧若亲从京师来。也恐谩他不得。
　　中秋送镜空西堂赴三塔。上堂。门当古道。塔带寒江。不须招手自来。谁敢横趋而去。景德堂上镜空禅师。蕴前辈典刑。有尊宿礼貌。荣膺朝命。光阐宗猷。聚首龙峰。可无攀感。直得寒山拊掌。拾得欢呼。何也。卓主丈。此夜一轮满。清光何处无。
　　上堂。举。雪峰在洞山。作饭头淘米次。山问云。为复是淘沙去米。为复是淘米去沙。峰云。沙米一齐去。山云。大众吃个什么。峰覆却盆子。山云。子缘法合在德山。师拈云。季咸相壶丘子林。随变不分。仗剑而逐之。洞山谓。雪峰缘在德山。不知是何相法。峰后果嗣德山。此又过是季咸之徒欤。
　　开炉上堂。举。赵州火炉头。无宾主话。多年无人提掇。径山火炉头。无宾主话。又作么生。每日只管理论。范粥锅筑浴室。鞔法鼓造江船。且与么过。何暇举火炉头话。来春又要。架僧堂移行堂。立行者名次。与么时节。方可闭门作活。
　　达磨大师忌日拈香。观东震旦有大乘根器。逾海越漠而来。远赴梁朝丹阙。一言吃合如春。卷衣北面。折苇问津。信知桂谶不诬人。追思严讳。炊黍鲙芹。流水希声弦欲断。不知将底续芳尘。
　　上堂。举。风穴示众云。若立一尘。家国兴盛。野老颦蹙。不立一尘。家国丧亡。野老安贴。师拈云。风穴只要个相似底。殊不知。天倾东南。地陷西北。会得。日与义皇上人。游戏大槐安国。其间得失荣辱。自能知之。卓主丈云。参。
　　上堂。平生好攻禅病。不知病是道源。要知道源端的。直须陆地行船。因思大唐裴相国。作圆觉经一序。一字一义。耸动人天。又思。本朝温国公。制解禅颂六篇。一褒一贬。口业昭然。匪伊自绝夙种。佛亦不度无缘。
　　冬夜小参。僧问。沩山问仰山。仲冬严寒年年事。晷运推移事若何。仰山叉手近前而立。师云。父攘羊子证之。僧云。沩山云。情知子答者话不得。师云。一家父子和气如春。僧云。香严入来。沩举前话。严云。某甲偏答得者话。沩山复举。严亦叉手近前而立。此意如何。师云。离娄行处浪滔天。僧云。沩云。赖遇寂子不会。师云。手臂终不向外曲。僧云。今夜忽有个汉。出来问和尚。仲冬严寒年年事。晷运推移事若何。作么生答他。师云。老僧也只与么答他。僧云。毕竟作么生答。师云。剑去久矣。僧礼拜。
　　师乃云。山僧得长老之名。已四十年。于四十年中。住十个院子。其间论今考古。说东话西。尽是门头户底之设。其紧切处。不曾道著得一字子。今则时临亚岁。节届书云。反不如四十年前。未曾启口底。一句子分晓。且作么生。是四十年前。未曾启口底一句子。卓主丈。要且不是这一句子。
　　复举。沩山一日卧次。仰山来。沩乃转面向壁卧。仰云。某甲是和尚弟子。不用形迹。沩作起势。仰便出。沩召云。寂子仰回。沩云。听老僧说个梦。仰低头作听势。沩云。为我厚看。仰取一盆水一条手巾。沩洗却面才坐。香严入来。沩云。我适来与寂子。作一上神通。不同小小。严云。某甲在下面。了了知得。沩云。子试道看。香严乃点一碗茶来。沩云。二子智慧神通。过于鹙子目连。师拈云。沩山源脉。到五代时浸微。且道。因甚如此。卓主丈。过在目连鹙子。
　　次日上堂。一气潜回。百昌萠动。君子道长兮。露柱咨参。小人道消兮。灯笼作舞。义出丰年。道复太古。国师欢喜问如何。冬至寒食一百五。
　　谢秉拂。冬斋上堂。以佛法玄妙。布施于人。如雀填沧海。以醍醐上味。供养于人。如蜜里砒霜。是他宿习因缘。佛也救他不得。径山明如业镜。这里无尔讨便宜处。
　　正旦上堂。腊里三白。元正气和。天地开泰。万物得序。因甚么一年有两个岁端。若谓闰余成岁。阿谁不知。山僧寻常道。天下人安我始安。径令通事舍人。子细听探。是何气数如是。通事舍人。不移跬步。绕四天下。打一遭。无事不知。无处不到。归来踊跃欢喜。果有丰年之兆。山僧云。以何为据。通事舍人道。都城巷陌。市廛邸店。村落乡坊。柴米蔬菜。百物廉平。二麦雪后。郁然可观。是为丰年之兆。山僧又问。此外别有消息否。他云。桑柘树头闻布谷。春风影里牧耕牛。山僧道。通事舍人尔果然名德相孚。向春老僧有钱。买个油糍子。供养尔。他将身一旋。拊掌大笑而去。山僧惟切疑之。虽然且道。他笑个甚么。
　　闰正月望。为新庆远长老。上堂。不知岁之余闰。不知月之大小。懵懵懂懂。如是者仅三十年。一旦眼睛活。便见朝旨踵门。趣归庆远。衲僧家潜行密用。得与么灵验。且上马见路。一句作么生。卓主丈。江南春信早。紫蕨已伸拳。
　　上堂。乾坤之内。宇宙之间。中有一宝。秘在形山。形山即不问。如何是一宝。莫是上大人丘乙己么。咄。可知礼也。
　　上堂。举。疏山造寿塔次。知事白云。将几钱与匠人。山云。为将三文与匠人好。为将两文与匠人好。为将一文与匠人好。若道得。与吾亲造寿塔。其僧茫然。后有僧。举似大岭。岭云。还有人道得么。僧云。未有人道得。岭云。尔归举似和尚。若将三文与匠人。此生决不得塔。若将两文与匠人。和尚与匠人。共出一只手。若将一文与匠人。带累匠人。眉须堕落。僧回举似疏山。疏山礼拜云。大岭古佛。放光射至此间。虽然也是腊月里莲花。大岭闻得云。我与么道。早是龟毛长数尺。师拈云。二大老向针头上。削铁拟铸太阿。杀佛杀祖。争柰未有人横点头。径山寿塔。是昆山荐严嗣子。宝叶造来。亦不知其价直。且道。与大岭古佛放光射至此间。相去多少。卓主文。多年历日如能用。免被巡官指上推。
　　上堂。举。德山参龙潭。才相见便问。久向龙潭及乎到来。潭又不见。龙又不现。潭云。子亲到龙潭。至夜侍立次。潭云。子何不下去。德山即珍重。揭帘而出。见外面黑。却回云。外面黑潭。点纸烛度与山。山拟接。潭即吹灭。山于此大悟。便作礼。潭云。子见个什么道理。山云。某甲从今日去。不疑天下老和尚舌头。次日潭升座云。可中有个汉。牙如剑树。口似血盆。一棒打不回头。他时异日。向孤峰顶上。盘结草庵。立吾道去也。山取疏钞。于法堂前。将一炬火。提起云。穷诸玄辩。若一毫置于太虚。竭世枢机。似一滴投于巨壑。遂焚之。师拈云。辨龙蛇眼。擒虎儿机。自古有之。只因错为指陈。以致破家散宅。还有人辨得出么。喝一喝。下座。
　　海西堂至上堂。推天文。穷地理。将阴阳易数。向蓍草影边。点指头子数过。无一星子漏落。且道。赵州东壁挂葫芦。在什么数中。会得事同一家。不然。多向洞庭青草岸。楚天空阔不知归。
　　结夏小参。僧问。人皆苦炎热。我爱夏日长。薰风自南来。殿阁生微凉。此是古人联句。大慧闻得打破漆桶。且道。节文在甚么处。师云。甚处见大慧。僧喝云。也是泥里洗土块。师云。果然。僧云。德山小参不答话。有问。话者三十棒。此意如何。师云。醋酸何必挂葫芦。进云。有僧出礼拜。德山便打。又作么生。师云。铁旗铁鼓。进云。僧云。某甲话也未问。为什么打某甲。又且如何。师云。义出丰年。进云。山云。尔是何处人。僧云。新罗人。山云。未跨船舷。好与三十棒。又作么生。师云。德山性命。落在这僧手里。进云。只如德山与么。为复是赏伊罚伊。师云。剑握甑人手。进云。者僧是个冲波逆浪。惯弄潮头底。因甚德山觑他不破。师云。尔却被诸人觑破了也。僧云。只如今夜。忽有个汉出来道。某甲话未问。为什么打某甲。未审和尚。作么生答他。师云。我不似德山老婆心。僧云。明眼宗师天然有在。师云。贼是家亲。师乃云。古篆不文。新条有制。九旬禁足。剖瓮觅天。三月护生。劈琴煮鹤。致使有志之士。无所舒伸。纵饶别有生机。未免伏听处分。老僧今夜不惜眉毛。作个方便。使现前四众。九夏无虚弃之功。还信得及么。若信得及。水边林底切蹉琢磨。必有修证之期。其如不然。各请收归上科。
　　复举。涌泉因。雪峰访。乃门送。峰入轿了。泉云。者个四人舁。那个几人舁。峰耸身云。道甚么。泉再举。峰云。行行他不会。师拈云。电光石火之机。具大眼目。卒难凑泊。涌泉危流中。失却手桡。雪峰过在后语。当时若是径山待他耸身云。道甚么。只向他道。请和尚稳乘轿子。非惟坐断雪峰舌头。亦使天下人针札不入。
　　次日上堂。大觉世尊二千年前。给孤园中。聚一千二百五十比丘。至安居日。起模画样。迨今绳绳未已。今日忽有个汉。出来道。我者里是壶中天地别有日月。不入尔者保社。山僧只得明窗下安排。何故。麒麟上瑞举世希逢谢福州光首座秉拂。上堂。夫蛊者最灵通。不期而会。不约而同。拶著崖崩石裂。抛出金圈栗蓬。惊倒露柱。吓杀灯笼。不知何处毒种。元来门里有虫。
　　上堂。排日治叠。教尽一味。休去歇去。茫然湛然去。谓之得道之士。殊不知。未曾启口。先犯国讳。只如离言诠绝依倚。诸方作么生接纳端午日。嘉禾报恩水谷遗书至。上堂。午见五。谓之天中节。阳德既刚。元化以洽。尽大地无非是药者。要且疗不得无病之人。且道。那个是无病之人。卓主丈。问取冰谷老子。
　　中夏上堂。举。赵州问南泉。如何是道。泉云。平常心是道。州云。还假趣向否。泉云。拟之则乖。州云。不拟又争知是道。泉云。道不属知。不属不知。知是妄觉。不知是无记。若真达不疑之道。豁若太虚。岂可强是非耶。赵州礼拜。师拈云。一夏九十日。已过四十五日。此是四十五日已前语。四十五日已后语。若是四十五日已前语。焦砖打著连底冻。若是四十五日已后语。老僧不得不说。若不说又恐。诸人见疑。却烦主丈子。子细分看。卓主丈。单拆交重。
　　上堂。炎威三伏不为苦。凉风四来不为乐。乐中有苦人不知。苦中有乐人不会。抟虚空挥象外。担板一生死而无悔。
　　上堂。一喝分宾主。照用一时行。且道。宾主作么生分。若分得。犯突吉罗罪。若分不得。背地里扪心。
　　上堂。举。兴化示众云。今日不用如何若何。便请单刀直入。兴化与汝证据。时有旻德长老。出礼拜。起便喝。化亦喝。德又喝。化亦喝。德礼拜归众。兴化云。若是别人三十棒。一棒也较不得。何故。盖他旻德一喝。不作一喝用。便下座。师拈云。汉高祖绐韩信而杀之。身虽死。其心果死乎。兴化放旻德长老三十棒。和气如春。较之宾主相见。则远之远矣。
　　解夏小参。僧问。初秋夏末。布袋头开。时节因缘。请师开示。师云。若不得流水。还应过别山。僧云。学人到此。何似不问好。师云。叮咛损君德。僧云。马大师因。僧问。离四句绝百非。请师直指西来意。此意如何。师云。[拚-ㄙ+ㄊ]身入虎穴。僧云。马师云。我今日劳倦。不能为汝说。问取智藏。又作么生。师云。贪程太速。不觉落草。僧云。僧问藏。藏云。我今日头疼。不能为汝说。问取海兄。此意如何。师云。神号鬼哭。祸及私门。僧云。僧问海。海云。我到者里。却不会。又作么生。师云。贬向无生国里。僧云。马大师父子各有病痛。还有人医得否。师云。先医得尔。方医得他。僧云。学人无病。何必求医。师云。通身是癞。不肯承当。僧礼拜云。谢师答话。师云。知过必改。
　　师乃云。清泉白石。偃月枕云。竹屋茅堂。怡神适意。可谓顿忘身世。绝俗幽缁。无端禁足安居。佛法朝朝在己。克期取证。功行时时上心。只知规矩袭人。安得入流忘所。衲僧家。作得主把得定。不被人谩。且取功底句作么生。卓主丈。一把香刍拈未暇。六环金锡响遥空。
　　复举。洞山示众云。初秋夏末兄弟家。东去西去。直须向万里无寸草处去。传到浏阳庵主。庵主云。何不道出门便是草。因此机感相投。道播寰中。径山则不然。忽有僧出辞。只向他道。秋暑尚炎。拟整包笠。何如此之速耶。且道。与二大老。相去多少。击拂子。丑妇颦眉。
　　次日上堂。卓主丈。一下云。顶笠挈包云外去。者回终不上龙峰。又卓一下。途中忽然撞著定上座。被他当头道个不审。尔作么生只对他。又卓一下。不须频劝酒。自有解愁人。又卓一下。
　　谢都寺．维那．藏主．知客．侍者。上堂。挟纸衾历重任。慈明其责得人。罚饡饭复游山。兴化求贤大急。主宾相见未举先知。只如赵州绕禅床。又作么生。卓主丈。莫笑国师门户冷。老来无力为三呼。
　　上堂。举。石霜普会迁化。众请首座住持。虔侍者云。先师道。休去歇去。一条白练去。一念万年去。明甚么边事。若会得则住持。若不会则不可。座云。明一色边事。虔云。未会先师意在。座云。装香来。香烟断处。若去不得。则不会先师意。香烟未断。首座脱去。虔拊首座背云。坐脱立亡者则不无。要会先师意犹未在。师拈云。一人高高峰顶立。一人深深海底行。不是与人难共住。大都缁素要分明。作么生。是分明底事。卓主丈。
　　中秋上堂。僧问。寒山子今夜见月。因甚拊掌大笑。师云。眼里著沙不得。耳里著水不得。僧云。今夜还有人发笑也无。师云。直饶笑里有刀。也须勘过。僧云。记得马大师玩月次。云。正与么时如何。西堂云。正好供养。此意如何。师云。寸丁入木。僧云。百丈云。正好修行。又作么生。师云。地狱门前鬼脱印。僧云。南泉拂袖便行。此意如何。师云。只缘步骤太过。不觉通身泥水。僧云。且道。三大老下语。还有优劣也无。师云。厌彩马师多少。僧云。马师又道。经归藏。禅归海。惟有普愿。独超物外。又作么生。师云。岩下风生虎弄儿。僧礼拜。师云。礼拜则可。
　　师乃云。玉宇澄肃。众星掩耀。寻常多是论三五。惟有今宵分外明。引得马簸箕。呼儿唤子。纵而玩之。直饶各逞危机。毕竟出他影子不得。莫有出他影子底么。出来下一转语。供养大众。不然。山僧自道去也。
　　上堂。举。沩山和尚问仰山。临济道。石火莫及。电光罔追。从上诸圣以何法示人。仰山云。和尚作么生。沩云。凡有言说皆非实义。仰云。官不容针。私通车马。沩云。如是如是。师拈云。是则是。父子投机。如水入水。惟恐岁月已过。久而成弊。莫有救得此弊者么。卓主丈。
　　上堂。未举先知。未话先领。南天台北五台则可。若更说九疑泰华相高有殊。则未可也。衲僧家。朝山暮水。满眼塞耳。觅什么佛法玄妙。不然。朝茅暮茅。喜怒在尔。
　　圆觉大师第十二忌。拈香。西天末叶。东土初枝。趑趄梁魏兮。形影相吊。冷坐嵩少兮。路径委蛇。将谓单传直指。谁知一握乱丝。骂底恨底。患在为人之师。今则枝枯叶陨。敷茂何期。有屈明明无雪处。临风只可自嘘戏。聊陈菲供。来兮鉴诸。
　　开炉移众僧单钵。归千僧阁。上堂。建大厦。非钜材难以任重责。安广众。非海量难以纳众流。从头改作。赤手变通。大觉寮不许重钥案椟。千僧阁。只排三百余单。但得炉中之火有种。自然暖气相洽。既是千僧阁。因甚只安三百单。卓主丈。
　　书云夜参。僧问。北禅烹露地白牛。洞山掇退泰首座果卓。此意如何。师云。斗贫不斗富。僧云。还有优劣也无。师云。优则同优。劣则同劣。僧云。只如径山。今冬果子贵。将什么与诸人分冬。师云。铁酸豏。僧云。恁么则胜他北禅洞山多矣。师云。合取狗口。僧云。学人来夜果子。还有分也无。师云。独有尔无分。僧云。谢和尚果子。师云。家贼难防。
　　师乃云。六爻未动。一气潜回。不萠枝上拟抽条。无影树头先破萼。壶中日暖。虚室生白。佛法掇在鼻尖头。流水有谁弹古调。此是时节因缘。只如指呼凡圣。号令人天。独步大方。为世眼目。还有迁变也无。卓主丈。夜半起来屈膝坐。毛头星现衲僧前。
　　复举。玉泉皓和尚示众。仲冬严寒。布裈赫赤。不是不洗。无得替换。拈云。皓布裈久贫乍富。向蟭螟眼里。开张世界。出来三叉路。口大叫一声道。土旷人稀。相逢者少。会得笑领取去。不然。来夜请首座。为诸人品题。
　　上堂。无中取有。短处求长。是尔衲僧。针孔线蹊边事。尔若不受人谩。纵一机则须弥岌嶪。夺一境则海水腾波。直饶纵夺可观。犹是诸方。拨牌交割底。径山久默斯要。不敢预闻。
　　上堂。举。芭蕉和尚示众云。尔有主丈子。我与尔主丈子。尔无主丈子。我夺尔主丈子。真净和尚云。尔有主丈子。我夺尔主丈子。尔无主丈子。我与尔主丈子。师拈云。请各放下者主丈子。且道。三转语还有优劣也无。击拂子。
　　朝廷祈雪。上堂。师云。好雪片片不落别处。有僧出厉声云。落在甚么处。师云。莫作杨花柳絮飞。进云。世尊说法。大梵天王。以金色波罗花献。此意如何。师云。锦上铺花又一重。僧云。世尊拈起显示大众。惟有迦叶尊者破颜微笑。又作么生。师云。物见主眼卓竖。僧云。世尊云。吾有正法眼藏。分付摩诃大迦叶。此意又作么生。师云。黄金檐子千钧重。僧云。今日和尚说法。忽有人献花。未审如何显示。师云。洞中春色人难见。僧云。只如万乘帝君。深信此道。远降御香。祈求瑞雪。应祷一句。作么生。师云。和气兆丰年。僧云。与么则难逃化育。师云。知恩者少。
　　师乃云。六花现瑞。普贤境界全彰。三白应祈。金色真人避席。顿使乾坤一色。草木呈祥。平原二麦。郁然可观。海竖山椒。咸沾圣泽。无为愿广。恩大难酬。不须江路野梅香。雪里一枝斜更好。时康物阜。天清地宁。
　　恭谢毕复云。忧民恤物敛天威。坐断乾坤肃四夷。先放腊梅凝瑞雪。次教春色到瑶池。
　　朝廷降赐度牒二十道。入常住修造。上堂。僧问。径山古刹屋老僧残。天意好还。两蒙　宣赐。学人上来。愿闻法要。师云。人人鼻孔辽天。个个感恩戴德。僧云。记得马大师因。僧问。如何是祖师西来意。马师云。尔道什么。何不近前来。此意如何。师云。缦天网子百千重。僧云。者僧近前。复举前话。被马大师一脚蹈倒。起来呵呵大笑道。百千妙义无量法门。尽向一毫头上。识得根源。复呵呵大笑。又作么生。师云。乞儿拾得锡。僧云。今日忽有人问和尚。如何是祖师西来意。未审作么生。答他。师云。雪后诸峰画不如。僧云。学人今日小出大遇。师云。尔得个什么。僧便喝。师云。金毛狮子。
　　师乃云。山鸣谷应。风起水涌。此皆时节因缘。非一毫而莫取。伐木丁丁于峰顶。僧牒远降于中天。戴德日新。际遇特异。崇堂从兹易举。皇恩难以报称。誓勤禅诵。仰答鸿休。凡所见闻。悉皆妙证。
　　恭谢毕。复云。年垂九十碍丛林。历尽风霜岁月深。妙蕴岂能超佛祖。寸衷端可格天心。
　　月旦上堂。兼谢紫岩长老。僧问。日月光天德。山河壮帝居。学人上来。请师祝圣。师云。巢知风穴知雨。僧云。今日精严和尚到来。如何只接。师云。茶汤毕送归客位。僧云。恁么则礼遇过仅。师云。尔不得来者里簸弄口觜。僧云。记得。慈明因。泉大道来访。明云。片云横谷口。游人何处来。泉云。夜来何处火。烧出古人坟。此意如何。师云。踢天弄井得人憎。僧云。慈明又云。未在更道。泉便作虎声。又作么生。师云。钱出急家门。僧云。只如和尚。今日离却言句。如何与人相见。师云。烂熳葛藤拽不断。僧云。且喜领话。师云。逆耳之谈。
　　师乃云。起处精锐。东山正脉潜通。振领森严。松源家法犹在。去也。白云澹泞。出没无拘。住也。古柏凌霜。岁寒不变。且不约而会。一句如何付嘱。卓主丈。但思天目塔。休话子陵滩。
　　除夜小参。僧问。门前爆竹通消息。何必重新举话头。师云。刺脑入胶盆。僧云。灰寒火冷。岁律告阑。如何是交接头句。师云。家中无怪兆。何必钉桃符。僧云。老和尚有福。改观径山。师云。穷鬼揶揄。僧云。记得。杨岐和尚因。除夜看打驱傩。谓湘中端上人曰。汝一筹不如他。此意如何。师云。垂丝千尺。不钓凡鳞。僧云。其僧曰。何谓也。杨岐云。他要人笑。尔怕人笑。其僧当下顿忘知见。还端的也无师云。鹘臭布衫须脱却。僧云。径山除夜只看百戏。学人忽然悟去。谁为证明。师云。坌扫堆头。更加搕[打-丁+(天/韭)]。僧云。和尚满口赞叹学人。师云。剑戟齿牙。
　　师乃云。老不禁寒。山边水边曝日。春归阆苑。长底短底从新。笙歌丛里贺年朝。锦绣筵中开寿域。衲僧门下。别有条章。每日蒙头打坐。不知岁月易迁。直饶拶著不来。谁展钵盂吃饭恁么会去。儱侗真如。苟或不然。且腊月三十夜。一句又作么生。卓主丈。老树卧波寒影动。野烟浮草夕阳昏。
　　复举。沩山和尚。山下有一庵主。仰山。去验他云。山中和尚道。许多人秪得大机。不得大用。庵主以谓如何。庵主云。再举看。仰山复举。被庵主拦胸一蹈。仰山归举似沩山。山呵呵大笑。拈云。沩山呵呵大笑。是笑仰山。是笑庵主。明得方知。者一蹈有落著处。
　　正旦上堂四达皇皇。无边无表。因甚有新有旧。会得。此去汉阳不远。不然。黄鹤搂前鹦鹉洲。
　　谢两班上堂。龙象交参。主宾互换。丛林茂盛。两序得人。国一禅师。出来呵呵大笑。不觉打失鼻孔。因甚如此。欢喜而得之。
　　元宵上堂。僧问。一灯然出百千灯。灯灯相续。且道。者一灯从何而出。师云。平生不曾与人述朱。僧以坐具打圆相。莫是自者里出么。师云。弄光影汉。僧云。若是做工夫底衲子。个个便知落著。师云。尔还知落著否。僧云。学人大似暗中拾物。师云。尔是探头山里人。僧礼拜云。谢师答话。
　　师乃云。上元新节。处处烧灯。都城巷陌。市廛邸店。观者如堵。惟复灯来眼底。眼到灯边。会得方是观灯人。其或未然。多向暗地里走。
　　谢马安人舍僧堂禅床四十座及尼师。上堂。僧问。如何是祖师西来意。师云。一镞破三关。分明箭后路。僧云。有僧问赵州。如何是祖师西来意。州云。庭前柏树子。此意如何。师云。为人方便胜修行。僧云。有僧问云门。不起一念。还有过也无。门云。须弥山。又作么生。师云。苏武持汉节而归。僧礼拜。
　　师乃举。郑十三娘。随一尼上沩山。山云。师姑在什么处住。尼云。南台江边住。山便喝出。却云。背后老婆子。向什么处住。十三娘叉手近前而立。沩山再问。十三娘云。早个呈似了也。山云去。二人至法堂。尼云。十三娘寻常道。我会禅。口如利剑。今日被大师问。总无一言可答。十三娘云。苦哉苦哉。作者般眼目也。道我行脚。尔须脱下裙衫。与十三娘著。拈云。古人道。肯重不得全。尚被人检点。何况未忘已见。念他初地菩萨。不欲征之。
　　佛涅槃上堂。僧问。将此身心奉尘刹。是则名为报佛恩。师云。只尔一个是五逆儿孙。僧云。世尊临入涅槃。以手摩胸。普告大众。汝等善观吾紫磨金色之身。今日即有。明日即无。瞻仰取足。母贻后悔。此意如何。师云。临崖看浒。眼特地一场愁。僧云。如是人天大众。悉皆垂泪。惟有波旬。踊跃欢喜。又作么生。师云。甜瓜彻蒂甜。苦瓠连根苦。僧云。且道。波旬是谁弟子。师云。是佛弟子。僧云。既是佛弟子。因甚么却踊跃欢喜。师云。三台须是大家催。僧云。今日忽有个汉。出来助哀。又作么生。师云。非吾眷属。僧礼拜。
　　师乃云。葛藤椿子既倒。且喜天下太平。此是末世比丘。佛忌禅语。轻轻薄薄。以我慢为宗。还知大觉世尊金棺未举已前事么。卓主丈。
　　上堂。举。僧问法眼云。慧超咨和尚。如何是佛。法眼云。汝是慧超。雪窦和尚颂云。江国春风吹不起。鹧鸪啼在深花里。三级浪高鱼化龙。痴人犹戽夜塘水。拈云。法眼其实启迪者僧。犹有说不尽底法。有问径山如何是佛只向他道。尔将篰篮担水。绕须弥山千百匝。自谓无一滴子狼藉。犹未向汝道在。何故。佛之一字岂可滥觞。
　　上堂。末世众生。希望成道。毋令求悟。惟益多闻。增长我见。心愤愤口悱悱。品藻当代。凌铄先德。欲得把茅盖头。如水火之急。拟要出来宣发平时妙蕴。启迪后昆。殊不知。有明眼者存焉。虚堂耄矣。无力与之明辩。但如司马称好而已。何也。有势尽教从地起。更高无柰有天何。
　　圣制夜参。僧问。衲僧三月安居。九旬禁足。明甚么边事。师云。古祠无土偶。异域有幽人。僧云。若如是则一夏。无虚弃之功。师云。藏身露影。僧云。国师侍者处。索犀牛扇子。意旨如何。师云。因风吹火。僧云。侍者云。扇子已破了也。国师云。扇子既破。还我犀牛儿来。又作么生。师云。老倒无端入荒草。僧云。投子道不辞将出。只恐头角不全。此意如何。师云。子期去后无消息。僧云。雪窦云。我要不全底头角。师云。终出他影子不得。僧云。谢师答话。师云。无人处。斫额望汝。
　　师乃云。今夏聚集四方衲子。据菩萨乘。修寂灭行。九十日内。孜孜矻矻。不敢妄有走作。一日忽见铁船在水上浮。又不可谓之怪力乱神。当自体怗之。若体怗得去。不孤先圣所立期限。末后收功。苟或未然。咄。终不一向与人解注。
　　复举。钦山同岩头雪峰行脚会茶次。钦山云。若不解转身通气。不得吃茶。岩头云。若恁么我断不得茶吃。雪峰云。某甲亦然。拈云。亲师择友之难。古之今之。钦山方致薄礼。便有人动他座子。径山则不然。但有来者便请。高挂钵囊。饱吃了常住茶饭。一任看山看水。恁么过。切不得漏泄。何故。卓主丈。恐百鸟献花无路。
　　次日上堂。百丈清规千古洪范。藏之则虚空绝迹。用之则纲令森严。径山虽则义气薄云争。柰未有僧堂施设。且今夏圣制。如何讲明卓主丈云。下座普同作礼不。到诸寮拜白。
　　谢秉拂。夏斋上堂。僧问。记得。僧问云门。如何是诸佛出身处。门云。东山水上行。此意如何。师云。舌头不出口。僧云。圜悟云。若是天宁则不然。如何是诸佛出身处。只向他道。薰风自南来。殿阁生微凉。又作么生。师云。也不较多。僧云。大慧闻得便悟去。又作么生。师云。[拚-ㄙ+ㄊ]个浑身入地狱。僧云。今日忽有人。问和尚如何是诸佛出身处。未审如何答他。师云。三叉路口少人知。僧礼拜。云谢师答话。师云。椎空听响。
　　师乃云。财法二施。等无差别。因甚北路山高。南路山低。会得一句子。如沾甘露毛骨顿清。投得一箸子。如饮醍醐。群心饱德径山傍若无人。二俱不受。何故。卓主丈。寒犊晚归桑柘坞短篱无主自开花。
　　上堂。举。无尽张丞相。与玉泉布裈皓和尚。夜话无尽云。洞山初老也甚奇怪道。五台山顶云蒸饭。佛殿阶前狗尿天。要明法身。皓云。也有甚奇特。它只颂得法身边事。不颂得法身向上事。无尽操蜀音云。如何是法身向上事。皓急呼纸未至。就金漆卓上。大书云。一夜雨霶澎。打倒葡萄棚。知事普请行者人力。拄底拄撑底撑。撑撑拄拄到天明。依旧可怜生。掷笔大笑。无尽为之入石。师拈云。尽谓二大老。纵无碍辩。明杀活机。殊不知。慧剑相持。各有优劣。
　　中夏上堂。事到极处则难说。理到极处则难明。事到极处则难说。河目海口。恣意澜翻理。到极处则难明。云烝月晕。水瘦山肥。作么得二境相需去。忽有个衲僧。出来道。直饶理事双泯。也是药病相治。山僧道。尔是草乌头半夏子。待他拟议。拈主丈便打。
　　千僧堂上梁上堂。僧问。记得世尊因地布发掩泥。献花于然灯佛。此意如何。师云。焦砖打著连底冻。僧云。如是然灯佛。指布发处云。此方宜建一刹。又作么生。师云。事因叮嘱起。僧云。会中有贤于长者。持标插于指处云。建梵刹已竟。此意如何。师云。神骏不劳鞭影。僧云。秪如和尚崇建千僧堂。还与贤于相去多少。师云。高出他一头地。僧云。恁么则诸天散花。赞叹有分。师云。归依佛法僧。僧礼拜。师云。吽吽。
　　师乃云。神功逊宅。大觉开基。六百年兴废异常。一万指。栖身屋老。从头改作。特地新条。乘时操铁石之心。谈笑际风云之会。六龙起舞。五凤争高。不须立石。纪功。秪此见闻不昧。忽有个出格道流。出来道。虚堂老子。是则是。以幻修幻。有何妙理。遽然成此器业。山僧只向他道。自从咸淳戊辰之秋。鸠工至己巳六月一十日落成。
　　上堂。举。世尊因。黑氏梵志。擎合欢梧桐花献。世尊云。放下著。梵志放下左手梧桐花。世尊又云。放下著梵志放下右手梧桐花。世尊复云。放下著。梵志云。我今两手尽空。未审放下个什么。世尊云。尔放下外六尘内六根。中六识。是尔免生死处。梵志当下悟无生法忍。师拈云。世尊画蛇添足。当时待他道。我今两手尽空。未审放下个什么。只向伊道。尔放不下担将去。若下得者一转语。东土初僧。不如西天外道。
　　解夏夜参。僧出众云。今夜小参不问话。师云。瓮里何曾走却鳖。僧问。九旬禁足鱼投网。三月安居鸟入笼。生杀尽时蚕作茧。如何透得者三重。此意如何。师云。一槌击作百杂碎。僧云。若恁么性燥衲僧。无出和尚。师云。适之主丈子不在手。僧云。如何是九旬禁足鱼投网。师云。新妇骑驴阿家牵。僧云。如何是三月安居鸟入笼。师云。向来披岳顶今。已遍神州。僧云。如何是生杀尽时蚕作茧。师云。语是心苗。僧云。如何是透得者三重。师云。鱼眼里针线。僧云。记得。洞山和尚示众云。秋初夏末。兄弟家。东去西去。直须向万里无寸草处去。此意如何。师云。鹭鸶股里多割肉。僧云。后来有僧。举似浏阳庵主。庵主云。何不道出门便是草。又作么生。师云。秤尾星边较重轻。僧云。洞山闻得乃云。大唐国里。能有几人。为复是肯他不肯他。师云。买帽相头。僧云。只如新建千僧堂。已自毕工。兄弟家还有东去西去底么。师云。临时包裹。僧礼拜。师云。须是如此始得。
　　师乃云。入夏以来。并无做工夫底时节。每日只知登千僧阁守被位。上大觉寮。看飞云。波波挈挈云过了九旬。虽然如是。直饶七佛出来。也觅他起处不得。时临自恣。绳头子越自把得紧。何故。盖他是明眼衲僧。终不肯小小结果看。
　　复举。黄檗在南泉会中。为首众。一日捧钵。向南泉位中坐。南泉入堂问。长老甚么年中行道。檗云。威音王已前。泉云。犹是王老师儿孙下去。檗于第二位坐。雪窦拈云。可惜。王老师只见锥头利。我当时若作南泉待伊道。威音王已前。便于第二位坐。使黄檗一生起不得。师拈云。明觉一代龙门针札古今。凌跨前作。是则是。顺水张帆。若恁么。其师法何在。
　　次日上堂。追大鹏于藕丝窍中。纳须弥于蟭螟眼里。此是衲僧家九十日内。游戏法门。今朝解开布袋。且收功一句作么生。卓主丈。玉宇澄肃。岩壑生秋。
　　谢维那知客浴主侍者。上堂。一槌未举惊群听。纲令清严。三缄才启验来宾。顶门眼活。只如不洗垢不洗尘。毕竟洗个甚么。卓主丈。耽源侍国师之久。必能知之。
　　朝廷祈雨上堂。问答罢。师云。神本不灵。敬而祷之则灵。敬而祷之。既灵则便能抟虚空于掌上。驱旱魃于天隅。布云雾于四郊。注甘霖于九野。渔歌烟浦。咸称富足之年。樵唱云村。共乐升平之化。然虽如是。且君臣庆会。一句作么生。卓主丈。明明生下。穆穆当中。
　　朝廷明禋大礼祈晴。上堂。问答不录。师云。天地之大。以孝为本。圣人立教。以礼为先。以孝为本。则感天地动鬼神。以礼为先。则享上帝敬祖宗。以致斡旋造化。密运枢机。月满长空。云收岳面。此犹是转句。作么生。是奇特一句。卓主丈。明禋大礼。杲日丽天。
　　中秋无月上堂。僧问。长沙与仰山玩月次。仰山云。人人尽有者个。为甚用不得。此意如何。师云。轮机是算人之本。僧云。长沙云。恰是债尔用看。又作么生。师云。无文印子胡乱搭。僧云。仰山云。尔作么生。用被长沙一脚蹈倒起来云。师叔直下似个大虫。还端的也无。师云。未是性燥汉。僧礼拜。师云。短处求长。
　　乃云。金色世界人。见月必喜。为它坐在净洁地上。始终脱不得。洞山云。折合还归炭里坐。盖曹洞宗旨。以炭谓之正位。会得方检点得马大师。不然。一并辖向炭库里坐。
　　上堂。静之极。不知动则虚。动之极。不知静则应。动静一律。妙乎中道。衲僧家。得此三昧。搅长河为酥酪。变大地作黄金。未为分外。不然。卓主丈。匹粟斯。吃个青橄榄。
　　开炉并翻盖佛殿。上堂。僧问。德山入门便拆却。和尚入门重建一新。此意如何。师云。汝才入门。先穿却汝鼻孔。僧云。恁么则各立门风去也。师云。低声低声。墙壁有耳。僧云。此事且止。记得赵州示众云。我三十年前。在火炉头。说个无宾主话。此意如何。师云。投以五十犗。举臂钓沧海。僧云。如何是宾主话。师云。钝鸟篱边毅不去。僧云。可谓冷暖个中看火色。祖师心印为亲传。师云。果然跳不出。僧云。赵州道。无宾主话。至今无人举著。又作么生。师云。孙膑放痴。僧云。今日径山开炉。还许学人议论也无。师云。斩钉截铁未是作家。
　　乃云。有雪有霜。有寒有燠。四时迁谢。变化不同。山僧今年八十五。骨冷如冰。才闻燠字。举手而谢之。何故。免得老来挑灰弄火。

　　虚堂和尚语录卷之九



　　虚堂和尚语录卷之十


　　偈颂

　　师入净慈升座。问答罢。忽　天使踵门。传奉圣旨。问赵州因甚八十行脚。虚堂因甚八十住山。师乃就举。赵州行脚一日到临济。方濯足间。临济问。如何是祖师西来意。州云。恰值老僧洗脚。济近前作听势。州云。会则便会。咂啖作么。济归方丈。闭却门。州云。老僧八十行脚。今日却被者驴子扑。辄成一颂。天使杨都知缴奏。龙颜大悦。特赐米五百硕。绢一百缣。开堂安众。续以粮食阙典僧堂弊漏。敷奏伏蒙圣恩。拨赐水田。岁收租三十余石。并免官税。仍颁降楮券一十万贯。重盖僧堂。颂云。
　　赵州八十方行脚。虚堂八十再住山。别有一机恢佛祖。九重城里动龙颜。

　　寄集庆开山

　　如意来尸释梵宫。雨花狼藉湿春风。自惭老矣无灵骨。日在深云听讲钟。

　　赓静学林府判游天泽庵韵

　　古道兼禅到。躬行得几年。乾坤资定力。心月鉴前缘。一静人难学。三生话未圆。老来重有约。不在北山边。

　　答洞阳居士麋监丞([登/升])

　　冷冰冰地洞阳春。橐籥乾坤万物新。抛下葛藤提不起。不知缠缚几多人。

　　送了侍者游台山

　　慕膻高举兴何穷。秋在黄芦叶里风。已事未明如蹈火。白云深处见岩翁。

　　来知客慈峰之乳窦。瞻礼明觉塔

　　湖边问路入深云。十载心香一炷焚。不见隐之真隐处。晓风凌露叶初闻。

　　贤侍者号木翁

　　录曲轮囷儿似痴。春风花鸟自忘机。年来老大浑无用。一任丛林鼓是非。

　　寄道彬侍者

　　勃窣家风一任真。述朱终是不成文。何如竹榻吟清夜。月到花梢有几分。

　　准侍者归省

　　山空木落岸云轻。吹面霜风有几程。明月修江归梦急。入门先祝老人星。

　　清禅者游方

　　金风露邑菊花秋。杞棘当途何处游。衡岳康庐相撞著。恐伊未是汝同流。

　　圭禅者号石翁

　　逃空劫外已苍然。玩水观山得几年。闻说听经曾肯首。老来无力补青天。

　　瞿居士号无知

　　遇缘触境总茫然。地阔天宽著那边。一点既明超物表。不知将底鉴偏圆。

　　赠妙洁道人

　　妙心明洁契如如。操履分明女丈夫。庞老家风殊不二。捷篱高价许谁沽。

　　废寺

　　入眼荒蓁古殿秋。岁华迁谢没人修。夜深静听风瓯语。似骂檀那不点头。

　　越山

　　翠螺簇簇绕湖滨。寒影清磨古鉴尘。休问冈头望夫石。人间恐有断肠人。

　　墨戏屠生善老融牛

　　草木传真笔力高。戴嵩牛在一秋毫。此行莫拟天台去。忍作孤僧过石桥。

　　题净业图

　　炼行修身结佛冤。未曾说著齿先寒。老来不愿西方去。乐得阎浮眼界宽。

　　示惠灵为僧

　　惠性何如见性通。要教灵验显吾宗。乘时飏下坠腰石。笑捧衣盂继祖风。

　　佛事

　　　　侍者　惠明　编
　　咸淳元年三月十一日。恭奉圣旨。宣入大内普说。先于几筵殿。迁理宗皇帝灵舆。入正殿拈香。语录。师不许刊行。
　　安孝垂慈契宿熏。鸾舆宫殿出金门。乾坤日月无光彩。草木咸沾旧日恩。恭惟。烈文。仁武。安孝皇帝。龙凤之姿。天日之表。尧仁舜德。济世泽民。垂衣端拱。四十一年显道继明。一十三叶。时康物阜。天清地宁。十方国土果圆。一径西天路活。千花捧足。百宝严身。空中仙乐来迎。大地六种震动。今也次第攀违严驾。奉重春行。一句无私。如何话会。深炷紫檀楼阁现。百千诸佛共遨游。

　　杨御药奉圣旨。请跋每月念佛图

　　每月念佛之图。戒禅师所编。自初一定光佛为首。三十日。至释迦世尊。终而复始。犹若贯花。新新不住。念念不停。口诵心思。光明发现。为人天福。此念佛精诚之感验也。然而当月小之日。黄面老子无所念处。若趱在初一日。则定光佛。又无念处。以此究竟得去。无上法王。于当念中。巍然不动。现瑞呈祥。使定光不前。释迦不后。二六时中。抛三作两。唤去呼来。普应大千。统摄法界。了无妨碍。一任流通。真所谓功成行满者哉。

　　都省董节使起棺

　　凛凛声华出禁闱。行藏多是合天机。圆明定力人皆有。妙得心传世所稀。都省节使太尉董公。气吞佛祖。眼盖乾坤。赤心奉上。则气烈严霜。纲纪禁庭。则风行草偃。随珠绝颣。赵璧无瑕。人间万事只如许。大笑一声。天地空今也溪山云坞。处处逢迎。水鸟树林。互相显发。只如转位就功。出门一句作么生。拊棺云。高空有月千门照。大道无人独自行。

　　汤正言请为前双林云峰德和尚入塔

　　劫火曾烹铁面皮。从来不放价头低。有时云外露消息。巇险门风到者迷。某人一生担板。咬姜呷醋。佛眼难窥。两处住山。时止时行。圣凡莫辩。靖退全收晚节。信缘来应古捣。拍板未拈。大星先殒。今则舍利流溢。剖玉斯函。虽然未睹音容。争柰面目犹在。还见么提起骨云。窣堵波中收不得。无阴阳地起云雷。

　　径山荆叟入净慈祖堂

　　饿狗纤[糸*虒]古调新。年来奏入胡笳曲。韵出凌霄最上层。听者和者俱不足。天风吹散落西湖。南宕茭芦春水绿。夜深相对共谁语。无位次中陪列祖。

　　秉炬


　　师觐书记

　　闽山青浙水碧。去住悠悠忘影迹。急从秋觐整禅衣。不知天地谁相识。有相识无准的。南山炉鞴正炎。尔看是甚火色。

　　可拱藏主

　　进而趋。拱而立。五千余卷。诠注不及。沐浴更衣。信意行。道人潇洒无包笠。火不燥水不湿。铁壁银山从者里入。

　　东山秀老请为小师一侍者

　　一呼便领。终不孤他国师。再唤不回。秖为贪程太速。春云乍敛。宿雨初收。火焰里转得身来。钵袋子付嘱有在。

　　本然侍者

　　清净本然。臭烟熢勃。抹过两重关。放出辽天鹘。然侍者。将谓吾孤负汝。汝元来孤负吾。偷眼涅槃台上望。果然做得死工夫。

　　潮州本植禅者

　　鳄乡枯瘠人。悟得传心诀。无根树子。一植便活。不知寒影落谁边。但觉腥风起天末。植禅者休甄别。当炉不避热铁。

　　德圆堂主

　　行不德规不圆。死则活病则痊。寸心多在药炉边。谁委悉实难言。无明火里雪佛祖冤。

　　居静副寺

　　以静照心。日中逃影。以空观妙。大梦方省。万里岷峨飞片云。何如月到千峰顶。静副寺孤迥迥。火后茎茆。点著便领。

　　至义禅者

　　背法堂著草鞋去。衲僧义断情忘。观方知彼去。去彼不至方。转入南山炉鞴。不守自己灵光。数茎枯骨撑天地。一叶扁舟载大唐。

　　惟一知客

　　惟此一事实。余二即非真。洞然明白。犹落法尘。自己禅只参半夏。行脚眼带来几春。且向寒炉敲石火。不须茗碗验来宾。

　　暂到如是禅者

　　背得四大部经。到头不识如是。虚己扣南屏。跨门先领旨。火聚刀山当等闲。去来不在秋风里。

　　凌霄峰念庵主

　　正念现前。七颠八倒。竖起拳头宾主分。验人眼活如鹰鹞。闹时禅净非照。凌霄峰顶看云人。天寒不入者炉竉。

　　祖秀老宿

　　得之岂在衣盂。赛过南能北秀。胸襟空洞无物。导人如出诸己。正如邪活如死。一个无羁藞苴翁。莫教触著无明起。

　　如松禅者

　　夜来好风。吹折门前一枝松。自南自北自西自东。破头山下不雷同。枝枯叶陨腊尽岁穷。磨洗雪霜禁得冷。者回方觉暖烘烘。

　　惟晓直岁

　　戴星耕耨。何如叉手插锹。破晓烧畬胜似栽田博饭。近制急抽单子。可是本色道流。更若唤不回头。火焰为汝说法。

　　妙莲上坐

　　出水未出水。衲僧未举先知。有子必有房。动著碍人牙齿。休论半池霜倒。且看绿影浮波。如今移向火中栽。劫外香风来未已。来未已掷下火把云。休要葛藤。

　　树头祖用

　　黄梅不坠腰间石。鄮岭惟栽带雨松。四十余年今有验。长长短短用无穷。祖衣未得入手。万缘先以顿空。无柄钁头何处著。一时分付丙丁童。

　　法语


　　高丽国淑法师印藏经

　　如石含玉。非精鉴焉能识其真。道在己躬。苟外求难以适其妙。鉴之弗精则隐微。求之不敏则溟涬。要明体道之源。非朝夕而可求之者也。故我竺土老师。守志不坚。弃万乘尊荣。受六年饥冻。于腊月八夜。忽睹明星。不离草座。入不思议之境。说一大藏葛藤。笼络天地日月。包括阴阳造化。致于有情无情。总出他影子不得。三贤十圣无不倾心。外道天魔悉皆拱手。可以报君亲。厚风俗。镇浮去伪。潜利阴益者多矣。末后却道。始从鹿野苑。终至跋提河。于是二中间。未尝谭一字。可杀漏逗。从兹关钥不严。便见殊方异域。赤县神州。海藏金文。无处不有。岂止乎破一微尘。而出此经卷而已哉。高丽淑法师者。竺土老师之眷属也。宿熏既深。航海而来。远致一身。愿满十藏。绵历风霜。其志愈笃。遍寻知识。求所未闻。傥能未展经绦。入此阿字法门。则五千余卷。总是切脚。且道。切个什么字。[囗@力]蓦然眼皮绽。不得忘却老僧。宋景定癸亥。秋八月。虚堂叟书于四明雪窦西庵。

　　雪蓬明长老。赴禾兴光孝

　　雪蓬明老。相从有日。自育王过东山。客櫩之下。温然如春。此老之力也。在南屏居第一座。忽淀湖有公选之宠。二年复胜集于双径。仍归第一座群心欢如。今领朝命。遐赴禾兴光孝。临岐聊摅数语。以当祖行。卓锥无地。空余双眼。盖乾坤铁笛横吹。有气不吞云梦泽。烟波渺渺。兰桌依依。雪芦霜苇冷相宜。几度揭开闲对月。鸳湖深处。不必垂丝。长水江头。锦鳞自得。临岐句子如何分付。风飘飘兮吹衣。水泠泠兮声诗。咸淳戊辰秋九月。虚堂老僧书于不动轩。是年八十四。

　　日本建长寺隆禅师语录跋

　　宋有名衲。自号兰溪。一筇高出于岷峨。万里南询于吴越。阳山领旨。到头不识无明。抬脚千钧。肯践松源家法。乘桴于海大。行日本国中。渊默雷声。三董半千雄席。积之岁月。遂成简编。忍禅久侍雪庭。远访四明。锓梓言不及处。务要正脉流通。用无尽时。切忌。望林止渴。

　　雪峰霜林果禅师语录跋

　　大慧下尊宿。尚多足陌。虎丘下子孙。尚多省数。足陌使之有限。省数用之无穷。骂天翁三传而之霜林。万木正当凋落。郁然兴起。此盖擅省数而得之。善观是录者。可以升其堂。而未可入其室。

　　真赞


　　庆远俊长老请

　　老不死心未灰。触著恶发。青天怒雷。引得虎头燕颔。竞起丛林祸胎。点著便领。何其俊哉。

　　净覃藏主请

　　容易肯人难与共语。竹篦头惜之如金。禅床。角委之如土。净覃知藏善知机。电光影里分宾主。

　　以文长老请

　　天地不仁。出此妖怪有偷营劫寨之机。无喜舍慈悲之戒。正脉将沈。法门凋瘵。如何嗣续松源派。大奸难后越精神。骂人嘴毒如蜂虿。

　　新建净慈天锡庄请

　　不期而会。不约而同。晴光烁烁。和气融融。际遇两朝圣主。中兴徽庙禅丛。良田天锡平如砥。坐对灵苗岁岁丰。

　　徒弟宗璞建施水庵请

　　等是垂慈初无门户。璞玉既分兮可观。梵仪顿举兮难睹。凌霄峰顶看云人。普化堂中第一祖。

　　日本绍明知客请

　　绍既明白。语不失宗。手头簸弄。金圈栗蓬。大唐国里无人会。又却乘流过海东。

　　磻溪禅子请

　　怒气噀人。殊不可犯。虽有盖胆毛。且无验人眼。是亦刬。非亦刬。咬定牙关。一生担板。

　　光禅者请

　　初而欣。久而厌。明月夜光。多逢按剑。但信得及。自有灵验。
　　无则都寺玉几写予梦影。自散席后。言音不相接者十二年。今上径山请赞。笔老墨涩勉而书之。
　　敬而远。亲而疏。明鉴灵腑。善定销铢。凌霄高而众峰拱。海峤耸而蟾影孤。子归就父。吾不识渠。

　　径山西寮众老郎请

　　霜严气烈。山空月明。涵养有得。刬削不平。拈起则佛祖不识。放下也草木争荣。捱到凌霄八十四。谁知名重九重城。咄。
　　妙源　尝拜观师十会语。如南屏双径。提唱甚多。惜乎未尽锓梓。曩曾侍师于凌霄。因有此请不允。今丛林衲子咸欲流传。谨录成后集。倘览者言外知归。则我师之语何剩焉。咸淳五年岁在己巳。佛成道日。新差住持福州鼓山嗣法小师。妙源拜书。
　　小师(楚苹清塞)谨抽衣资命工刊行
　　后录终

　　虚堂和尚新添

　　　　敕差住持洛阳万寿法孙比丘宗卓集

　　赞禅会图


　　黄檗礼佛。掌宣宗

　　七赤之躯。额有圆珠。问著便掌。胆大心粗。不是大中天子。几乎唤马作驴。大家水底按葫芦。

　　赵王访赵州。州不下禅床

　　坚不刚柔不弱。七百甲子老翁。偏要用此一著。列土王来不下床。高风千古为标格。

　　肃宗问忠国师十身调御

　　万乘垂衣立问端。国师答处太瞒顸。谁知十月清霜重。一阵风来一阵寒。

　　李翱参药山

　　黑豆数无穷。青松盖不尽。臞然老比丘。即此吾无隐。更提云水曲周遮。添得傍人眼里花。

　　韩愈见大颠

　　毡拍板。无孔笛。省要乞一言。虚空轰霹雳。临机不解转身。又却随他声色。非声色。洞庭湖外千峰碧。

　　庄宗宣兴化问答

　　君臣庆会豁全机。百亿山河尽贡归。拈起太平无价宝。乾坤何处不光辉。

　　顺宗问鹅湖大义禅师

　　当机一句辟天关。海阔山遥岂等闲。堪笑冬瓜长儱侗。翻成瓠子曲弯弯。

　　文宗问终南山蛤蜊瑞相

　　颠不开。扑不破。人言大士应身。我也疑他真个。终南山相应和。喜动龙颜。百僚俱贺。谁知。别有弥天过。

　　庞居士问马大师

　　藏头露影问来由。却把西江尽力酬。回首眼空天地窄。不知身在御街游。

　　丹霞见灵照女

　　冤有头债有主。天然欲访庞翁。恰好撞著此女。揣尽家私。瓜甜蒂苦。因兹上下不和同。牛奶郎忙涂赤土。

　　庞居士大家团圞共说无生话

　　穷厮煎饿厮吵。父子不同途。大家相脱卯。万顷湘江洗不清。无生曲调何时了。

　　庞居士阖家都去

　　神出鬼没。接响承虚。这一火络。邪法难扶。互将鱼目作明珠。笑倒西天碧眼胡。
　　绍定四年清明日。住嘉禾兴圣。(智愚)为妙源侍者敬赞。

　　棘林和尚遗书至

　　因记七峰来玉几。去年花月下云[土*幻]。未周一岁背盟我。剔尽春灯眼不交。

　　针生大坑

　　假道针锋上。行藏云水中。且非心法妙。自是手头通。前辈多遗偈。灵襟出众工。明朝何处去。黄叶度溪风。

　　琳禅人归豫章

　　慎将窥管鉴灵知。用在亡羊愧在斯。莫谓西山好消息。须知江海有名缁。

　　云山小景

　　渺渺晴烟薄。苍苍古树昏。天涯殊未足。对此暗消魂。

　　孤山

　　黯黯青青一望中。迥然不与众峰同。白云散尽江天晓。想见人间无路通。
　　　(右五或载前录。今本不见。故收在此)。

　　和秉[(雪-雨)/粉/大]李君五偈

　　深夜何人立少林。见成公案不须寻。堆山积岳难消遣。相对顽然铁作心。
　　呈瑞喧传是有年。眼前分晓被人谩。自家冷暖知来处。老骨从前不怕寒。
　　千钧之重一毫轻。好向聊将尉客情。纵拟怪松为玉树。月高依旧可怜生。
　　晓听君臣庆贺时。六街如昼不曾迷。普贤境界应垂问。手诏来时见紫泥。
　　炉边呵冻得能多。端石无辜日夜磨。却把悼词为雪咏。诗魔难敌胜修罗。
　　宠和五偈。调高难续。未免谇是。伏丐笑[打-丁+監]。(智愚)再拜。

　　赠禅客智仁

　　法战场中树胜旗。话头何似问头危。古人减灶添兵处。切忌交锋蹉过伊。
　　问话行者智仁。炷香请语。以此赠之。景定癸亥至节。虚堂老僧书于雪窦西庵。送日本南浦知客。
　　敲磕门庭细揣磨。路头尽处再经过。明明说与虚堂叟。东海儿孙日转多。
　　明知客自发明后。欲告归日本。寻照知客通首座。源长老。聚头说龙峰会里家私。袖纸求法语。老僧今年八十三。无力思索。作一偈以[尹/?/貝]行色。万里水程以道珍卫。咸淳丁卯秋。住大唐径山(智愚)书于不动轩。

　　鸣钟佛事

　　烹金炼玉。煅圣镕凡。不假钳锤。便成大器。霜清月皎。证圆通三昧之门。云淡天低。破劳生昏迷之梦。寿同空有。永镇化城。最初一椎。如何话会。声钟一下云。劫石有销日。洪音无尽时。
　　化城鸣钟咸淳戊辰冬十月日。住径山虚堂(智愚)书。

　　答蓬莱宣长老书

　　(智愚)启复莱堂头无示禅师。二月初十仆至。收所惠书。且审住持缘法。增胜为尉。所言乏心腹宣劳之人。时节使然。当体古风。地藏道。诸方说禅浩浩。争如我种田搏饭。者般说话。大有田地。风穴见破屋数间。单丁者七年。沩山吃橡斗子九载。此皆哲人事业。光明后世如此。但恐无久远之心。今则利道交行。不可举目也。况蓬莱海上名山。前辈行道之地。自当退步谨愿。以丛林为念。以众人为心。自然般若之缘胜起。香风四吹。何患无宣劳者。勉旃。是请承惠紫茹。两月不甚佳想。交运如此。灵隐已脱。选相伴而已。光老恐三月初进院。移单归松源塔所去。庶耳根清净。又得江湖兄弟相伴。饮茶道话足矣。寄来提唱。已一一点校。付则师封去。缘方郎母信。塔住几时。凡后措辞遣言。子细锥札古今。详尽大意。下刃处较严。莫似诸方泥中洗土。春喧善宜调摄。至祝不尽。二月二十八日(知愚)启复。

　　示权净侍收

　　出家人务。在洁清净勤策三业。不当尘俗污居。老夫偶适之。低细教育。令其照前所戒。洁己虚心。学业周身。以了出家本志。如其不然。请出此局。

　　辞世颂

　　八十五年　　佛祖不识　　掉臂便行
　　太虚绝迹

　　虚堂和尚语录卷之十(终)


　　行状

　　师讳智愚。四明象山陈氏子。虚堂其号也。家近邑之普明寺。相距一里许。有山。其祖欲卜寿穴。相者谓。此地高则荫子孙富盛。低则当出异僧。祖曰。愿得僧以副吾崇佛之志。及祖葬未数年。母郑氏尝梦。一老僧修而臞。长挹乞饭。因而娠焉。逮生之夕。母复梦如前。年十二。父母携师。拜祖坟。言其事。师若有所忆至十六岁。无经世意。父母见有异相。舌贯鼻端。听其依普明寺僧师蕴出家。一日闻诵杜工部天河诗。长时任显悔。秋至辄分明。纵被微云掩。终能永夜清。忽有警发。辞亲出乡。首依雪窦焕和尚净慈中庵皎和尚。公务外。惟坐禅。二老抚爱。常置之左右。道过金山。掩室和尚。一见甚器重。通夕与语无倦。是时运庵师祖。谢事真之天宁。解后语话。见其气宇不凡。未几赴道场。携师过霅上。剃染为不厘务侍者。凡入室。常举古帆未挂因缘。不许下语。思之。古帆未挂话。有甚难会。其实只是一沤未发已前事。何得不教人下语。造方丈。通见解声未绝。庵云。何不合取狗口。静地里密密体取去。归寮不觉躁闷。忽然会得古帆未挂话。清净行者不入涅槃话。次日入室。却问南泉斩猫儿如何。师云。大地载不起。庵低头微笑。自此遍历诸大老之门。与石帆衍叔结盟。游江淮湘汉。巡礼祖塔。坐夏荆门玉泉。因思虞察院于疏山寿塔因缘发明。孜孜参究因过庐山。大雪弥月。在东林旦过堂。夜坐无心中。会得大岭古佛放光时节。自此凝滞泮然。其时无二月和尚主福严。奔走龙象。师往依之。即命典藏。有修首座饱参硕学。归隐南岳。影不出山。未尝容易肯可诸方。师与商略古今。反覆博约。深相契合。有北禅礼和尚。机辩峻捷。衲子少得登其门者。师一日访之。厉声曰。新到相看。礼云。长老不在。师云。已得真人好消息。礼出唤行者云。新到僧在那里。师指露柱云。和尚问。尔何不答。礼云。甚处来。师云。福严。礼云。行李在甚么处。师云。在旦过堂。礼云。我不问尔者个行李。师云。若是那个行李。北禅门下著不得。倾倒不忍舍。由是回浙到净慈。见净和尚。净问云。尔还知所生父母通身红烂。在荆棘林中么。师云。好事不在匆忙。净随后打一拳。师展两手云。且缓缓。时笑翁和尚住灵隐。以虎丘旧职。命师再尸藏事。举住杭之广觉。力辞。忠献史卫王秉钧轴。嘉禾天宁别浦。以师名闻之。出世兴圣。实绍定二年也。复迁报恩。开府存耕赵公。以明之显孝。力请。开山。复迁瑞岩。二年丐退。掩关启霞。萃成颂古代别。延福虚席侍郎黄公。坚请主之。继迁婺之宝林。五年婴强寇之难。归松源塔下。东谷和尚主冷泉。欲举立僧。恐不俯就。衲子再三礼请。师从之。开室普说。垂三转语。罔有凑泊。宝祐戊午。育王虚席。禅衲毅然陈乞。有司节斋尚书陈公。嘉其公议。特与敷奏。是年四月领寺事。三年吴制相。信谗怀隙。辱师欲损其德。师怡然自若。始终拒抗。略无变色。圣旨宣谕释放。作偈奉谢云。去时晓露消袢暑。归日秋声满夕阳。恩渥重重何以报。望无云处祝天长。古愚余尚书典乡郡。特以金文延之。迫于晚景。退闲明觉塔下。作终焉计。景定甲子有旨。诏住净慈。衲子奔集。堂单无以容。半居堂外。上彻宸听。赐绢百疋造帐米伍伯硕。楮券十万贯。是年秋。又赐田参阡余亩。即今天锡庄是也。十月　帝崩。召师入内。对灵普说。两宫宣赉忧渥。丁卯秋迁径山。冬十月　朝廷降香。遣使祷雪。问师期应。师曰。今夕果至期无爽。回奏赐绫牒贰拾道。银券等。一新僧堂浴堂行堂。区区工役中。犹励众无怠。师感两朝恩遇之宠。将所赐帑帛。创小庵于望云亭之东。扁曰天泽。就筑塔为归藏之地。师平生性不通方。与时寡合。临事无所宽假。言才脱口。则释然无间。以是学者。畏而仰之。二十年常举灵云两处不答。征问衲子。少有契其意者。己巳。十月五日。祖忌拈香罢。忽感微疾。越二日。书偈沐浴。端坐而逝。春秋八十五。夏腊五十三。嗣法十数人。语录二帙。已行于世。门人奉全身。瘗于塔焉。咸淳十年十月十一日。新札差。
　　住持庆元府清凉禅寺嗣法小师　(法云)谨状
　　(行状或唐刊系。在后禄末。令本不见。故付于此)。
　　祖翁在世。语录二帙。刊流天下。宋咸淳五年晋之。续录后集。已成三卷。而　本朝未刊行之。先师常为言。而未果成也。为人之后者。曷无勇为乎。仍搜遗逸。新添数纸于后录之尾。锓梓于龙翔。正和癸丑开炉日。拙孙(宗卓)敬书。
　　沙弥宗哲等施财开版
　　虚堂和尚新添(终)

