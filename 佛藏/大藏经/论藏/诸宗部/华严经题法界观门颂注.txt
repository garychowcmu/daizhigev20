  注华严经题法界观门颂
　　宋 本嵩述．琮湛注




　　注华严经题法界观门颂引

　　　　徐吕取韵切忌道著
　　　　归德法云洒扫比丘琮湛撰并集解
　　窃以。观门深旨厥号溥融。满分幽宗摽乎法界。玄寂不动。尘尘而净国纯真。灵鉴随缘。念念而佛心证觉。毛端虽隘。容多刹而弥宽。心数既玄。统群集而靡异。斯乃
　　曼殊示迹撮掇精微。密老辟关善施枢钥。门有广狭之秘。妙略方开。钥投深浅之能。玄通可运。然则诸师章钞已备。奈宗教而互亏。苟非夺席高流。孰能禅观通曾。粤有夷门广智大师。具无碍辩得总持门。宗说兼通。词翰俱美。造通玄记。堤备摘叶寻枝。述妙伽陀。特示良驹鞭影。言中纲要。撮尽性海之波澜。句内幽玄。闪出禅门之眼目。丹青拱手。那知花绽真容。露柱嫌伊。莫比棺舒妙足。行因智立。王老菰蒂苦心。甜月藉指窥驽骀马。外痴内俏牛头尾上。颠拈倒用而左右逢源。春日渐长。平常合道而纵横得妙。疑根截断。南泉谩指庭花。观智孤明。谂老休言啜茗。逢场作戏。注雅颂而训童蒙。更效颦眉自述引而添丑拙。笺文既就典示初机。同道贤余别通一线。赏夷门之风月。清彻自心。入法界之重玄。匪涉他境。混融明暗妙解回途。拔溺乘舟俱游性海。时正大元年岁次甲申仲冬望日记。

　　华严七字经题法界观三十门颂卷上

　　　　夷门山广智大师本嵩述
　　师本京人也。始听华严大经深通玄奥。终历诸祖禅林洞明宗旨。于神宗元丰六年甲子罢参隐嵩。少间无尽居士响师德。于元祐戊辰岁。谨率群贤邀师入京。请讲此观。被禅教二种学徒。造通玄记三卷。剖文析义映古夺今。述七字经题并三十观门颂。纪纲经观节要。显出禅门眼目。天觉群贤皆展卷而时时听之。大异其辩耳。乃辄出疏帖。强请出世住开封夷门大刹。又奏特赐广智大师佳号。后住报本禅寺而终焉。
　　大方广佛华严经　旋塔之偈。
　　大　从来无比并。满口道不及谓。华严性海一字全收。法界义天亦从斯出。且道这个字向甚么处收摄。向甚么处流出。若人明得。非但海墨书而不尽。亦乃识无住之本。苟或未然。岂免入海算沙也。
　　大　叹上体大。独存。起下绝相包遍。
　　包含法界　森罗万象总在其中。
　　绝去来非中外　三世十方何处可觅。
　　为三际师作四生宰　三世信贤圣果禀之证真师摸也。十方胎卵湿化依之逐妄主宰也。
　　荡然岂有无历劫何成坏　放荡沙界不属有无。历尘劫来何曾成坏。
　　任是僧繇妙笔。那边下手图绘　世间无限丹青手。到此都卢画不成。
　　波斯失却夜明珠走向江边漉螃蟹　抛却甜桃树。延山觅醋梨。波斯者别宝人也。如看大经不悟最初大字。一向寻行数墨。恰似失却骊珠。返寻螃蟹之目。以当明珠。是深可伤也。敢问夷门。如何是大。下云。
　　咦　石人冷笑。大音希声。
　　方　随缘真德相。触目尽昭彰。
　　方　叹上纯真相大。起下依正万差。
　　大矣汪洋　性海冲虚大矣。随缘波相汪洋。
　　耳鼻舌色声香　六根六尘。总十二处。
　　或肥或瘦若短若长　肥瘦短长诸相。恒无异而差别。
　　中外大昭昭古今常堂堂　十方三世万像齐彰。
　　四圣六凡列派　染净正报。罗列分派。
　　刀山剑树分光　器界依报区分光像。依正二报摄一切法。
　　三幅晓风杨柳路一竿春色杏花墙　会得唯心万像空。头头尽露真消息。
　　看　开眼合眼。真境无间。
　　广　繁兴妙用。应物无私。
　　广　叹上难思。用大起下。随机有准。
　　灵然浩荡　灵机赴感。随类昭然。浩浩荡荡。其量无涯。
　　悟心源开宝藏　心源者。流注无穷。宝藏者。含藏众妙。能悟能开。是善巧智用也。
　　随高随下无偏无党　道物智平。体绝憎爱。
　　海印发光辉　海印者。定名也。犹海晏清万像俱现。心光定光物无不见。如印印物文体皆现。大经贤首品云。或有刹土无有佛于彼示现成正觉。乃至云。众生形相各不同。行业音声亦无量。如是一切皆能现。海印三昧威神力。科云。圆明海印。正报大用所依也。
　　微尘含万像　善财赞喜目夜神曰。我于所经处悉见诸微尘。一一微尘中各见微尘刹。观云。如一微尘其相不大而能容摄无边法界。由刹等诸法不离法界。是故俱在一尘中现。依报体空用也。然依正相容义有六句。一依内现依。谓尘含世界。二正内现正。谓毛端含众生念念等。三正内现依。谓毛端世界尘尘等。四依内现正。谓尘含佛及众生。五依内现正依。谓尘中见佛菩萨及世界等。六正内现依正。谓毛孔中现刹土并四圣六凡等。然一尘毛为能含遍者。具有三义。一有力。二为主。三具非一非异义。谓一尘毛与理非一故。不坏一尘一毛之小相。为能含遍。与理即非异故。方能含遍也。世界等法无力为所含遍也。清凉云。圆至功于顷刻。观佛境于尘毛。
　　倏忽云起南山须臾雨倾北嶂　贤首品云。大海龙王游戏时。普现诸处得自在。兴云充遍四天下。其云种种庄严色。阎浮提雨清净水。微细悦泽常应时。长养众花及果药。成熟一切诸苗稼。乃至龙王自在悉能作。而身不动无分别。清凉云。龙王大用不同德。又云门垂语云。古佛与露柱相交。是第几机。众无语。自代云。南山起云北山下雨。且道是何用也。大师下云。
　　王婆街里弄猴狲露柱却嫌无伎俩　竿头丝线从君弄。不犯清波意自殊。斯则无用之用。用不涉功。
　　吽　泥牛吼月。齿冷牙寒。
　　佛　满分觉者。具足十身。
　　佛　叹上妙觉。果大起下。真应难分。
　　光含慧日　谓佛说法先放身光。后展慧照破暗除疑。故慧如日。
　　朗重昏　二十六根本随惑障等。佛慧尽能除之。如破重昏。
　　开秘密　秘者。非器不传。密者。随机有受。唯佛一人能开能示。
　　或则谈经　修多罗经藏也。随三乘人契机合理。演说法也。
　　或时说律　毗尼四分律藏等。谓调伏三业不合造恶等。不言论者。菩萨造也。
　　譬如优昙花时时乃一出　此翻希有。佛将出世。此花先开。表瑞应也。
　　跋提椁示双趺　跋提者。此云泥连。或云金水。是河名也。谓佛示寿七十九岁。说法四十九年。度人无量。末后至拘尸城边泥连河侧娑罗双树下。右胁累足寂然而逝。人天圣众莫不大恸。乃以白[疊*毛]香油涂之。缠涂已毕。内金银铁三重棺椁之中。诸天神等咸献香薪。积若高山。将赴荼毗。是时大迦叶波在耆阇崛山大石窟中。见诸异相乃谓众曰。佛今舍我入大涅槃。遂将五百弟子趋步而至。方礼足已。如来出示双趺。而说偈言。我法最长子。是名大迦叶。阿难勤精进。能断一切疑。偈毕收足。金棺自举高七多罗树。绕城数匝还至本处。诸天奉火皆不能然。自化火光三昧而自焚之。得舍利八斛四斗。遍周沙界起塔供养。斯则是入涅槃相也。
　　雪岭芦芽穿膝　谓佛为太子时。年一十九岁。时净居天人于窗隙前跪而报曰。出家时至。勿恋深宫。太子遂图游四门赏玩花果。因见生老病死而大厌恶。夜梦诸瑞。时方三更。净居天王率八部等空中旋绕。时四天王各捧马足逾城而出。初到檀特山。脱珍御衣。身披鹿皮。自除绀发。乃师阿蓝迦蓝。习不用处非想之定。经三年知非究竟。次至郁头蓝弗处。修非想非非想定。又经三年知非亦舍。后乃往诣雪山。假以苦行兼降魔外。现种种相调伏众生。容鹊巢于顶上。挂蛛网于眉间。芦芽长于膝中。白醭生于口畔。又经六载。二月八日。于夜后分明星现时。示成正觉。号天人师。时年三十。此成道相也。大经五十九说妙觉果有十种相。一住天相。二示没相。三入胎相。四住胎相。五初生相。六在家相。七出家相。八成道相。九转轮相。十入涅槃相。然诸教言八相成道此又言十。何者端的。下云。
　　要会老胡端的处　西域记说。葱岭东有胡国。至五印土数万余里。非佛生处。此方凡外相习。呼佛为西胡人也。然华严经如来名号品云。此娑婆世界有百亿四天下。如来于彼有百亿万种种名号。令诸众生各别知见而为说法。今大师顺俗呼佛为老胡。有何不可。
　　一二三四五六七　去一拈七。言端语的。恁么会得绝尔情识。故佛言。是法非思量分别之所能解。所以僧问洞山。如何是佛。山云。麻三斤。僧问法眼。如何是佛。眼云。汝是慧超。自余答佛例皆如此。与大师此语好本多同何也。不见道。怀州牛膝青州枣。到底输他出处精。夷门下云。
　　收　收得龟毛。失却兔角。
　　华　普贤万行。德若敷荣。
　　华　叹上真流行大。起下契果深因。
　　万蕊千葩　三千威仪。八万细行。
　　香远布天涯　真流行满三千界。实愿香腾百万州。
　　居文殊地向普贤家　行因解生似地。能证极果如家。
　　昔日五茎施徒劳记释迦　案本行经说。佛于第二阿僧祇劫修行时。尔时有城。名曰莲花。城中有王名降怨。彼国有大菩萨。名曰然灯。出家成佛时。降怨王虔心迎请供养然灯。王敕城外十二由旬禁断诸花不令私卖。王皆自买以供如来。彼国雪山有一梵志仙人。名曰珍宝。有一弟子。名曰云童。法号善慧。于彼众中而为上首。所有仙法皆学已毕。童子辞师赴无遮会。得金钱五百欲送于师。至莲花城见城严丽。因问于人。何故如斯。人乃报曰。王请然灯如来作大供养。童子闻已踊跃欢喜。遂舍金钱。于一女处买得优钵罗花五枝。供养然灯佛。时佛入城。散佛顶上。以愿力故变成花盖。随佛行住。佛以神力化一方泥。童子见之布发而掩。复作是念。愿得如来踏我身过。若不蒙记我终不起。如来既至履之而过。止诸徒众皆不令踏。佛与授记。汝于来世当得作佛。号释迦牟尼。十号具足。与我无异矣。今夷门推之。从始发心合于本觉成究竟位。显自功圆不从他得。故曰。徒劳记矣。
　　灵云见处卤莽玄沙特地周遮　卤莽者。轻薄不用心也。庄子云。君为正焉勿卤莽。治民勿易灭裂矣。昔福州灵云山志勒禅师。久依大沩祐禅师。一日因见桃花忽然悟道。以一偈呈于沩山曰。三十年来寻剑客。几逢叶落又抽枝。自从一见桃花后。直至如今更不疑。沩山曰。从缘悟入永无退失。汝善护持。时玄沙闻举乃云。谛当甚谛。当敢保老兄未彻在。故号周遮。是宛转未许之义也。
　　会得南泉亲的旨　南泉愿禅师。因与陆亘大夫坐次。大夫曰。肇法师也甚奇特。解道天地与我同根。万物与我一体。南泉以手指庭前一株花云。大夫时人见此一株花如梦相似也。
　　东村王老卖甜瓜　当行中买卖。不许外人。知。噫时人皆道王老卖瓜。以因行花得佛满果。或云。王老是南泉。常自呼为王老师。切莫错会。何则。南泉叫大夫。莺吟堤畔柳。以手指庭花。蝶舞树头春。恐人不领。又出王老卖瓜绝情之语。若更不明夷门亡。
　　合　合取唇皮。却较[此/夕]子。
　　严　权实俱通。因果两严。
　　严　叹上能严智大。起下更互通依。
　　因果相兼　运普贤万行因花。严遮那十身满果。故曰相兼也。
　　智为钩行作帘　权实二智导物冥真。如廉得钩收卷。有则理事二行妙合天真。如门得廉遮魔外。故斯乃明能严因。行下明所严果德也。
　　长空云起　云喻如理智。空比法身也。
　　锦上花添　花喻如量智。锦比报身也。
　　一轮晃秋夜千派落寒蟾　月喻智也。秋夜比法身也。千派类报身善应群器。斯则现自他受用。是理量双融智。
　　净秽楼阁重叠　二十重华藏世界。染净区分。百万亿佛国庄严。楼阁无尽。二种依报更互通依种种相容。故曰重叠也。
　　圣凡影像交参　四圣六凡。若灯影像交互相参同时包遍。此明二种正报也。李长者云。依正二报身土交参。上二句明混融无碍智也。
　　若人欲了个中意苦者苦兮甜者甜　会得舌根知味者。黄连甘草尽圆通。
　　知　众妙之门。于斯显矣。
　　经　体则声名句文。义乃贯摄常法。
　　经　叹上一乘教大。起下圆别幽深。
　　万古芳馨　正法一千年。像法一千年。末法一万年尽末法数。故曰万古。声教流传。如香远腾也。
　　花得线免凋零　西天佛教。呼之为线。取贯花作缨络。不失堕义。此方儒典称经。取经纬相织为义。其理颇同也。
　　尘中剖出　华严五十一偈云。如有大经卷。量等三千界。在一微尘内。一切尘悉然。有一聪慧人。净眼悉明见。破尘出经卷。普饶益众生。佛智亦如是。遍在众生心。妄想之所缠。不觉亦不知。诸佛大慈悲。令其除妄想。如是乃出现。饶益诸菩萨。清凉云剖微尘之经卷。念念果成。
　　言下惺惺　且如憍陈那五比丘等。初闻佛于鹿野苑中说法。悟四谛人空。皆证阿罗汉果。圭峰云。一言之下心地开通。一轴之中义天朗耀。自余闻经悟道之者。不可具引也。
　　四流波浪息　十地品云。欲流有流无明流。见流。相续起心。漂流苦海。难得出离。今闻圆音顿悟心源。湛然凝寂不随四流。是息生死之波浪矣。
　　六国得安宁　谓迷时于六根境内各有一类心心所法。识于自境之内取舍无休。如国有贼不得安静。今则因经证性达妄全真。根境不偶识魔自消。似国无贼故得安宁矣。
　　这回朝看暮转　因指见月何妨时戏。指端悟教。通真岂碍。随流看转。如有僧问药山云。和尚寻常诫人不令看经。何故却自看耶。山云我要遮眼。是此意也。
　　休更拔楔抽钉　二执二障于真理中。若钉楔在于木内。难以除之。今既闻经解悟。执障俱消。更说甚么转凡成圣。古德云。道泰不传天子令。时清休唱太平歌。
　　昨夜长天吼霹雳金刚推倒望州亭　泥牛哮吼谁是知音。然则大经圆音。若霹雳震于乾坤。无声之声。似泥人推倒华亭。这般穿凿一场好笑。且道如何是此一卷经。大师云。
　　哂　句里呈机。堪悲堪笑。
　　咄　七字经题。一喝历然。
　　咄　叹上现量机大。起下三根获益。
　　无知枯杌　不得大经。何异朽木。
　　臭形骸皮裹骨　不妨道著。永嘉云。深嗟懵憧顽皮靼。大经云。譬如生盲不见日月光。亦为作饶益。颂下根人也。
　　精精冥冥　半明半暗。
　　恍恍惚惚　谓中根人。乍闻大经说。初发心时便摄五位而成正觉。暂尔闻熏。足不放光。三圆十地。语惊凡听理出常情。恍惚惊疑。若存若忘。性莫能决定也。
　　金乌旸谷生玉兔咸池没　金乌急玉兔速。不可展事见夷门也。然虽如是。扶桑国有山。号曰旸谷。取日出貌也。咸者周易卦也。兑上艮下矣。象曰。山上有泽咸。今夷门意取日没西山泽也。又日出结上二根获益。起下上根顿证矣。经云。譬如日光出现时。先照山王次余山。后照高源及大地。而日未始有分别。月没者。比上根悟理难以传受韬其光耳。故下云。
　　且恁迟驽迟骀。休话俊鹰俊鹘　且恁者。不尽之辞也。驽骀者。蹇人钝马也。喻上智通明大经玄奥。又悟祖域幽宗。罕遇知音。不能传授。故且混俗佯痴佯钝说。甚么如鹰似鹘之俊。到此一笔句下。清凉云。调高格寡。唱极应希。难得其人也。
　　大方广佛华严经打破无明山鬼窟　一丸疗众病。不假药方多。若不得后语前话难圆然。而如是一法普益三机。其在兹焉。故感应传云。闻七字之功德不堕修罗。念一偈之殊勋脱离地狱。又恁么去也。毕竟合如何。夷门云。
　　斩　利刀斩断俱忘像。千古令人爱作家。山野云。俭。
　　修大方广佛华严法界观门有三重　撮略本章精义。岂敢妄。如穿凿义曰。修者。止观熏习造诣也。止观者。能入之法也。妙绝诸缘曰止。幽灵独耀曰观。因名止观。果名定慧。止为观体。观为止用。以此两法双融照无尽之妙境也。熏习者。正明其修也。造诣者。修之趣也。用止观二法熏习其心。成造入之妙行。大方广佛华严者。所依经也。下七字。能依观文也。大方广所证法也。佛华严者。能证人也。大者。体也。诸佛众生之心体也。方广者。即体之相用也。佛者。果人也。华严。因人也。华喻普贤万行。严即文殊大智。大智为主运于万行。严大方广而成佛果也。法界者。所观三重妙境也。总该万有统唯一真。更无别法但一心耳。谓一心有轨持故。名之为法。有性分故复立界名矣。真心不变自体曰持。随缘成德曰轨。成事差别曰分。体空同一曰性。故知法界即心之义用也。观者。能观净慧也。情尽见除也。情谓识情。通诸妄心。见谓推求。总目诸见。谓颠倒推求乖背正理。今都除之。方可契合三重妙境也。门者。即能诠之教。此八九纸之文也。兼所诠义。是观智所游履之门也。有三重者。除事法界也。谓事不独立矣。故法界宗中无孤单法。离理无事。若独观之。即是情计之境。故今除之也。若以六相释此题者。总者。举体不分。别者分总成别。同者。别别带总。异者。各谈功能。成者。更互相资。坏者。各住自位。一一法上六相皆然。又修者。总贯一题。为悟入之先。大者。当体得名。常遍为义。方者。就法得名。轨持为义。广者。从用得名。包博为义。佛者。就人得名。觉照为义。华者。从喻得名。惑果严身为义。严者。功用受称。资庄为义。法界者。从轨持性分得名。交彻融摄为义。观者。摄境从心得名。忘情了法为义。门者。从出入无拥得名。能生妙智为义。有三重者　真空观第一。于中略开四句十门。拣情妄以显用也　理事无碍观第二。于中十门分别。融事理以显用也　周遍含容观第三。于中十门分别。摄事事以显玄也。
　　真空观第一　著语云。题目分明。好个入路。义曰。拣非虚妄念虑曰真。拣非形碍色相曰空。依一心体义用立名矣。观者。无分别如理妙智也。妄情了法摄境从心得名也。绝相离念不空之空。玄寂独存端第一。此门行离相之行。运如理之智。除断空实色之情。离能证所证之见。契实际之真空。具真常之妙德。有斯次第行布。略开四句十门。既然。垂手入缠不免科分多段。
　　一会色归空观　镕瓶盆钗钏为一金。变乳酪酥醍作一味。义曰。融会缘生幻色归于真空矣。观者。能观智也。从所观境得名。或可所归空是体也。观是智用。依主持业二种释也。下皆同此。心通者。可会可归。意闭者。须遣须除。妄情久执难除。故作四门分别矣。
　　一拣断空　切忌错认故须拮却。然有夷门所下之语。此不合著语。曲为初学更代一转语。亦不妨也。义曰。拣者。通能所也。下五皆同。择去妄执存真法也。斯拣外道小乘人著断灭空病耳。观云。一幻色不即断空。是所拣也。以幻色即真空故。是能拣法也。下皆同此。
　　无物可断本来寂灭　此是夷门所下拣断空空空语。意显真空外无断灭空。因妄计成。物本寂然。无非真空也。故法华云。诸法从本来。常自寂灭相　颂曰(下皆合有准此略之)。
　　真空不坏有　就路还家。有何不可。此颂灭色。明空之病。疏云。如穿井除土。出空要须灭色。中论云。先有而后无。是为断灭。今简易此故云不坏有也。论肇云。岂待割宰以求通哉。白乐天云。不离妄有而得真空矣。
　　离色非真空　切忌话作雨橛。弃有著空是错。此颂离色明空之病。疏云。空在色外如墙。处不空墙外是空。永嘉云。弃有著空病亦然还如避溺而投火矣。
　　惊觉(去声呼之)声闻梦　涅槃床上梦。闻教忽然醒。此颂著空断灭之病。谓此等人心外取法。灭色明空。执蕴界等实有自体。妄计未来诸根境灭以为涅槃。便乃厌苦欣寂灰身灭智。永同太虚取寂为乐也。故帝心禅师。集大经中真空不坏幻有之义。用惊趣寂声闻回心向大。若不回心。如作长夜之大梦耳。何时而觉寤矣。疏二乘断灭归于涅槃。
　　豁开外道蒙　拨去无明翳。闪出旧精明。此颂凡外拨无因果之病耳。心游道外。故曰外道。谓彼凡夫不知三界唯心万形由业。因果不断生死相续。自计执云。诸无因自然而有。聚而为有。散而为无。神灭形离。根无来报。疏云。外道断灭归于太虚。此二种人既蒙法力。回心决定兵随印转。
　　有星皆拱北无水不朝东　毕竟水潮沧海去。到头云觅故山归。此颂会色归空。如拱北潮东无有不归者也。
　　转面观诸法都来一照中　瞥然心自醒。妄计悉归真。此颂声闻外道回头返觑。前执断空尽归真空智照之中。肇论云。真谛无兔马之遗。般若无不穷之鉴也。
　　二拣实色　不知蹈破茄子。一夜虾蟆索命。义曰。谓凡夫执色实有自体。以青黄之相。非是真空之理。疏云。以闻经说色空不知色性空。便执色相以为真空。计色不忘。故须拣也。观云。二实色不即真空。实色是所拣。以幻色即真空。故是能拣法也。
　　物本寂然因计成有　依他境寂遍计执而似有。古德云。妄计因成执。迷绳谓是蛇。
　　镜里元无影影虚显镜明水因有月方知净。天为无云始见高。此颂真空中无实色也。幻色无体。以显真空也。
　　空中何有色　本来无一物。何假拂尘埃。此颂青黄无体莫不皆空。故云。即空真理也。然疏中空有三义以破于色。谓无边义无坏义无杂义。显世间虚空中尚无色法可存。况真空理中而有实色于中可存焉。
　　有色为迷盲　一翳在眼。空花乱坠。此颂以青黄之相。非是真空之理。故云。不即空也。拣凡夫执色实有体在空中包含矣。兼拣初心菩萨计色相。以为真空之病。不拣二乘人。彼无此执也。
　　了幻幻非幻　糊饼面成人尽信。秤锤是铁我无疑。此颂色法缘会所成。如幻师术所成像。以智了知元无自体。即是真空。圆觉经云。幻灭灭故非幻不灭。非幻者即是真空也。
　　当生生不生　石牛吞华岳。木女产婴儿。此颂幻色仗缘而生。缘无自性生无生相。虽生不生也。然幻生幻灭。他岂然哉。或有外疑云。幻而非幻。生而不生。如何是非幻不生之的旨。故下云。
　　终南的的旨日午打三更　半夜日头明。不识大疲极。此颂不犯无生玄旨妙会非幻幽宗。帝心密显双融。夷门傍通一线。真可谓语带玄而无路。舌头谈而不谈。终南者。长安南寿山名也。帝心生居于此。今举起辨人。故曰终南也。
　　三双拣断实　两岸芦花色正絴。一阵金风暗除扫。义曰。前虽己拣约偏执而除之。今则双遣以显同时。此以幻色即不即法。拣去断空实色之情计讫。观云。二实色不即真空。实色是所拣。以幻色即真空故。不即断空。断空是所拣也。
　　有无不计是非香绝　二执既遣。那有能遣为是所遣为非。故曰冥绝也。
　　休厌黑暗女莫怜功德天　一念无私照。忧喜悉皆除。此颂喻显双遣也。涅槃经说。有一女。名曰功德天。常在前行问人求宿。人问之。汝何能也。彼女答曰。我所至处。人民和合悉皆欢喜。人遂留矣。说住未久。又见一女在门外立。主人问曰。汝何人也。答曰。我名黑暗。亦来求止。主人曰。汝何能也。彼女答曰。我所至处。令人忧怖全家不乐。人曰。尔去。吾不用汝。女曰。汝太愚也。吾之妹在尔家。我何不往。自从无始已来常相随逐。未常离也。作是语已即入室矣。是时宅主见女人入。果然全家哀哭忧苦也。经意功德天喻人之爱生也。黑暗女喻人之怖死也。有智之者。不怜不厌悉免忧喜。此举双拣之妙况也。三祖云。至道无难。唯嫌拣择。但莫憎爱。洞然明白。
　　无心一亦弃有智二俱捐　两头撒开。中间放下。此颂法合双拣也。无心者二乘人。入灰心定。并断灭外道著空病也。有智者。计常凡夫。并初心菩萨著有病也。既是二执俱舍。方达三界唯心。苟且不然。看取。夷门向下注脚耳。
　　风送和烟雨池开菡萏莲　雨滴千峰翠。花无一点尘。此颂尘惑俱遣物物唯心。纯是真空更无他法耳。法灯云。岸柳含烟翠。溪花带露鲜。谁人知此意。令我忆南泉。
　　到头只这是休要问南泉　人有古今异。道无前后殊。此颂达唯心之旨。何必只在于前人哉。法灯云。令我忆南泉。目前实际。同道方知。夷门云。休要问南泉。截断葛藤自肯亲切。然二师举南泉因缘。花字颂中具引。且如夷门道只这是旨意如何为当。是指上风送池莲之词。为复是夺人声价也。若定当得出。便见句里呈机劈面来。烁迦罗眼绝纤埃。苟或未明只这之机。显理颂中全然漏豆也。
　　四显理　尘垢尽时光始现。心法双亡性即真。义曰。前断实情境俱尽显出一真之理。观云。凡是色法必不异真空。以诸法必无性故。是故幻色即真空。故依他无性即圆成矣。
　　头头物物独曜无私　万像光中独露身。唯人自肯乃方亲。
　　云散家家月　昨夜浮云风扫尽。一轮明月满山川此颂云喻。依他相虚前已除之。今显理如月。即家家人人心地明白矣。
　　情蠲处处彰　情忘开正眼。触处见全真。此颂遍计情除。处处物物一真独露。下云。
　　晓风杨柳路春色杏花墙暑雨琴棋润熏飙枕箪凉　唯心的的旨。物物露真机。此颂一真之理。处处昭彰也。法灯云。谁信天真佛。兴悲几万般。蓼花开古岸。白鹭立沙[土*難]。露滴庭莎长。云收溪月寒。头头垂示处。仔细好生看。肇论云。物我同根是非一气潜微幽隐。殆非群情之所尽耳。
　　无依无用处便是法中王　谛观法王法。法王法如是。此颂无依者。拣去断实依他境也。无用者。亡二执遍计情用也。法王者。三界依正所归之主也。今正结显缘幻色会归真空之理也。明证此理是法空之王矣。若明空即色观中独王三界。故曰法王。次当辨矣。
　　二明空即色观　密移一步。大地逢春。义曰。此辨真空不异幻色也。一一反上以成中道。更无别义也。然妙解者。回光返照不守虚凝。担板者。只见一边。堕坑落堑。曲为担板流。重宣四句偈也。
　　一拣断空　前来虽点破。疑情恐未消。义曰。前门约境。此约心拣之。然文势相翻成后二门之义。观云。一断空不即幻色。断空是所拣也。以真空即幻色。是能拣法也。
　　境空心寂言不顿彰　色归空已闻命。空即色而愿闻。
　　色空空色难　会色归空犹易。明空即色尤难。此颂色空者。前门以三义破色似易领解。此门即空为色难可比况。亦难解会。故曰明空即色难也。
　　子细思量看　事不厌细。再思可矣。此颂诫会色归空之人。不令守空而住。住则成断空之病。与外道无异也。故曰子细看耳。
　　外道计冥谛　莫将堤岸柳。唤作古岩松。此颂楞伽经云。大慧。或有外道。有觉二十五真实作涅槃想。谓彼教中立二十五种谛理。最初一谛号为冥性谛。计以为常。皆二十五名神我。亦计为常。我思胜境冥性变即。二十三谛为我受用。我既受用。为境缠缚不得解脱。我若不思冥谛不变。既无缠缚我即解脱。名为涅槃又楞严经云。分别都无非色非空。拘舍离等昧为冥谛也。
　　声闻趣涅槃　只见锥头利。不见凿头方。此颂涅槃者。此翻灭度无为圆寂三义。为二乘人厌生死之苦受。欣涅槃之寂乐。舍有余而趣无余。昧本觉而成空病矣。檐寂情深。故成不回病耳。
　　只知云冉冉不觉水漫漫　徐六担板。只见一边。此颂冉冉者。云行貌也。漫漫者。大水行貌也。谓小乘外道认小为大。以妄为真。只知其一也。
　　月落蒹葭岸何人把钓竿　身闲临苇岸。心静乐烟波。此颂上句约境明空。下句约人即色也。如把钓竿人。心心只在钓竿头。何落空之有也。肇论云。诸家通第一义谛。皆言。廓然空寂。无有圣人。乃至若无圣人。知无者谁。谁与道游明空即色。妙解潜彰于斯显然。
　　二拣实色　已除鼻上泥痕。更遣心头妄计。义曰。谓彼凡夫妄计色法实有自体情执难忘。故再拣耳。观云。二真空不即实色。实色是所拣。以真空即幻色故。是能拣法也。
　　空既即色何色之有　真既成渠。实渠何立。
　　水冻结成冰心迷境界萦　法喻双彰。二妄显然。此颂冰仗朔风缘成。心因妄境迷执。二俱无体。是所拣也。
　　水消元旧水心悟本无生　法喻齐举。心境全真。此颂妄冰消而清水现。真心悟而本无生。
　　矿秽仍须炼　埋尘大宝。须设治方。此颂除实色之情。必假观智之力。去矿内之石。须重重而炼过可矣。
　　真金岂用烹　一成真金体。不复重为矿。此颂喻圣人悟真空之后。不复再同凡夫见妄色也。然而如是我有试金石也。须重验过。若见十分色。不设余门矣。理事门中要成器用。数数入火。又且何妨。
　　一轮秋夜月何处不分明　此夜一轮满。清光何处无。此颂实色妄情云尽圆明。心月全彰也。处处分明。皎然独露。
　　三双拣断实　心境既双遣。断实一齐休。义曰。前虽单拣遍计之情。今显同时。故曰双拣。此以真空即不即法。拣去断空实色之情计讫。观云。三断空不即幻色。断空是所拣。以真空即幻色故。真空不即实色。实色是所拣也。
　　彼此俱亡湛然寂静　二病既瘥。一体轻安。
　　说有何曾有　须知远烟浪。别有好思量。此颂法相宗。佛言。一切法无我。一切法者。略有五种。细而分之有一百名数。一一有法于赖耶脚下。自有亲生名言种子。至如赖耶识等亦从种生。多谈法相少谈法性。所谈法性亦法相数。如六无为等乃至成佛。皆从修因断障。历三僧祇转识成智。智为能证。二空真理为所证也。从此而学者。多分计一切法实有。自体成计常病者多矣。佛说相教为始空病。空病既除有亦不真。意显中道。故云何曾有。
　　言无未便无　眼观东南。意在西北。此颂破相宗。且如大般若经八十余科名数。皆是遣执荡相遮境明空。说三性三无性。至于佛德言大空真如。金刚云。凡所有相皆是虚妄。若见诸相非相即见如来。又云。离一切诸相即名诸佛。又般若心经中所离文中。无世间(三科)谓五蕴十二处十八界。及出世三科。谓四谛十二缘能证所证。亦不可得也。从此而学者。多分计一切法空。成断灭病者多矣。佛虽说空法谓遣执有之计。有执既除空药亦遣。意显中道。故云未便无也。贤首国师判上二种教法。未尽大乘至极之说。为大乘始教。
　　有无俱不计　二边纯莫立。中道不须安。此颂法性宗。谓佛说终顿经等。圆觉云。有无俱遣。是则名为净觉随顺。又法华涅槃会上。呵小赞大会权归实。三乘同会一佛乘。五性皆归一佛性。方尽大乘终实至极之说也。然前来随机设教。为破断常之执。今则二执既遣。中道双融。解真空是不空之空。达妙有是不有之有。故能有无不计妙解双通。既成无功之功。决定功不虚弃。
　　赏汝髻中珠　重赏之下必有勇夫。此颂。法华云。譬如强力。转轮圣王。兵战有功。赏赐诸物。唯髻中珠。不以与之。如有勇健能为难事。王解髻中明珠赐之。举斯妙况用明契中道之深旨耳。贤首判为终教。方尽大乘至极之说。
　　覆庇贫和病提携独与孤　烦恼海中为雨露。无明山上作云雷。此颂。无法财曰贫。有惑障曰病。凡外病也专自利曰独。阙明导曰孤。小乘病也。是故至圣契中道妙理。空有齐观。运悲智心设权实教。慈荫贫病。智拔孤独。如得轮王髻珠。普资一切也。
　　回光归去来始觉废功夫　当时不惮穿云路。过后思量愁杀人。此颂至圣出世为一大事因缘出现于世。为众生缘熟而来。众生缘尽而去。非但如今。历劫已来为断常之流难可化度。曲设种种方便引导众生。令离诸著。能事毕矣。后入涅槃。始觉利生废其功夫耳。或可多是来贤人通彻性相二宗。妙达圆顿一乘。见权实方便多门。仰叹先圣云废却多少功夫耶。
　　四显解　功夫不到不方圆。言语不通非眷属。义曰。前门约境。境相无实归于真空。故云显理也。此门约心。心非断灭不异幻色。故云显解也。观云。四真空即幻色故。凡是真空必不异色。非断灭故。

　　华严七字经题法界观三十门颂卷上



　　华严七字经题法界观三十门颂卷下

　　　　夷门山广智大师本嵩述
　　空即一切总莫动著　动著头角生。落在第二念。今不动著。妙解前生。
　　阿谁无作用　便是死了底汉。犹棺椁中瞠眼。此颂人人分上活泼泼地皆有作用。是显解也。
　　作用复由谁　看他家事忙。且道承谁力。此颂人人无不承恩力。指前显理也。今推解不离理也。
　　当处和根拔　移花兼蝶至。买石得云饶。此颂即理而生解。理为解本。今显即理。故曰和根拔得也。
　　渠侬由未知　君子若似我。一切法无差。此颂渠你也。侬我也。南方时语也。今叹理智不相离。人人总不知。目前空即色。遍界野云飞。
　　虚空云片片旷野草离离　野花开似锦。涧水湛如蓝。此颂真空即幻色而物物明矣。法灯云。今古应无坠。分明在目前。片云生晚谷。孤鹤下遥天。是此义也。
　　早谙灯是火饭熟已多时　早知今日事。悔不慎当初。此颂前会色归空。是影拣断实之情。唯言显理未云显解也。今此正拣情执遍计。影拣依他境空。悟此解心不离前理大似。不知灯元是火。空忍饥肠耳。
　　三空色无碍观　大海从鱼跃。长空任鸟飞。义曰。空是真空。不碍幻色。色是幻色。不碍真空。故曰无碍。此则约能观之智有无双照。约所观之境真俗双融。不二而二。以显色空。二而不二。明其无碍。以此为门。出生观智成立趣行之解。
　　东涌西没元无二法　繁兴大用。起必全真。贤首品云。或于东方入正定。而于西方从定出。乃至如是入出遍十方。是名菩萨三昧力。清凉云。菩萨寂用无涯三昧门。于器世界业用自在也。既曰三昧。岂有二法也。
　　去住都无我。纵横岂有他　入浪穿云都无挂碍。此颂去住者。三际出入无碍也。纵横者。十方往来自在也。由前八门我法二执都遣。到此空色同如。岂有他法于其间哉。由是竖穷三际横遍十方。为一味之圆通。显二法之无我。非情识之所测。唯同道乃方知。下云。
　　寒山子抚掌拾德笑呵呵　因何二老呵呵笑。不是同风人不知。此颂斯二散圣。不住那边混迹今时。或笑或歌左右逢源。别有深意。
　　岭上木人叫溪边石女歌　故国消息断。石虎叫连宵。此颂前八门情尽见除。似木人石女。到此趣行解兴如能叫能歌。岂有情解于其间哉。
　　色空同一味笑杀杜禅和　当局者迷。傍观者哂。此颂空色无碍踪迹未亡。无寄人前堪悲堪笑。达士可耳。只如杜撰禅和笑个甚么。乃云。我衲僧门下。佛魔并扫光影齐亡。才有少分相应。况更说色说空说一说异。是好笑也。
　　四泯绝无寄观　混然寂照寒宵永。明暗圆融未兆前。义曰。泯谓遮泯。泯前八门情执。绝谓止绝。绝九门趣行之解也。然则前门有空可色有色可空。今此门中二俱不立情执两亡。令心绝待都无所寄。以此为门出生观智矣。然初句当般若心经中色即是空。二句当空即是色。三句当色不异空空不异色。此句当是诸法空相至无智亦无得。显法体离一切相。与此真空理同。齐大乘始教。
　　心若死灰口宜挂壁　欲言言不及。林下好商量。心者无寄观心也。到此圣凡情尽境智俱冥。如死灰遇烦恼薪而不能然。岂可言思而能到也。观中拂迹文云。非言所及。非解所到。令解心如灰。不可以心思也。非言所及。使辨口似壁。不可以口议也。
　　境空智亦寂　不居明暗室。懒坐正偏床。此颂妙绝能所对待。正显无寄也。
　　照体露堂堂　照体独立。物我冥一。此讼观智孤朗般若独存。既曰独存。心外无法。法法皆心。下云。
　　热即普天热凉时匝地凉　灵光独露处。纯一更无杂。此颂心境重重本觉性一。可谓一香一花称性而遍周沙界。一瞻一礼离相而恒对佛前。所以僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。雪窦云。垂手还同万仞崖。正偏何必要安排。既不安排信手拈来。都明此意也。
　　无心未彻在有意转乖张　无心尚隔一重关。有意固应难趣向。此颂不可。亦不可展转。拂迹之语也。此语亦不受。于观心上都无纤毫。心念犹隔玄津。况乃将前解心欲专此境耶。唯妙契者即物神会。且道有无不可及底句。合作么生会。
　　要会终南旨春来日渐长　将谓别有奇特。元来天阴地润。此颂泯绝玄趣言象莫测。于无言象中立绝言象之妙。是以终日言而未尝言者也。
　　理事无碍观第二　山高不碍云舒卷。天静何妨鹤往来。义曰。理者是前真空不变。理事者此门随缘成底事也。然前门但是拣情显理。如金出矿未为器用。今明真理随缘成其事耳。无碍者理事相望体用互收。若不变即随缘理不碍事也。成事即体空事不碍理也。观者权实双融无碍智也。只为此门随缘。所以落在第二。此门行理量双融之行。运权实互融之智。超理事大小之情。离体用一异之见。证理事无碍双融之中道。此门法义已当大乘。同教之极致也。但理事镕融存(九十)亡(七八)逆(五六)顺(三四)通有十门。同一缘起矣。然成五对。一相遍。二相成。三相害。四相即。五相非。且初第一对者。
　　一理遍于事门　功尽忘依处。转身觉路玄。义曰。一者数之始也。谓一真不变之理。妙能随缘遍于千差事法。观云。一一事中理皆全遍。非是分遍。何以故。彼真理不可分故。以此为门出生观智。行人于此当了法身自性有随缘妙用。正明理不碍事也。
　　独曜无私对扬有准　应物现形。如水中月。
　　寂尔本非多随缘处处和　密移一步六门晓。无限风光大地春。此颂玄寂不变体一妙绝群数。故曰非多也。灵鉴随缘用广数而应之。故曰处处和也。正明理遍于事者也。
　　镕金金作器动水水为波　截琼枝寸寸是宝。析栴檀片片皆香。此颂真理随缘成事显事。事全真矣。
　　染净元无自圣凡岂有他　应观法界性。一切唯心造。此颂一一依正俱无自性尽。是真随理缘而成。岂有他法而别有体也。故经曰。真如净境界。一泯未常存。能随染净缘。遂分十法界也。
　　东西南北看那畔不弥陀　佛身充满于法界。普现一切群生前。此颂观智精明法眼通彻。见一一尘皆净土。一一心尽弥陀。大经解脱长者云。我欲要见安乐世界阿弥陀佛及十方佛。随意即见。
　　二事遍于理门　影现建化门头。身游实际理地。义曰。以千差事法各各全遍一真之理。观云。以有分之事于无分之理全同非分同。何以故。此事无别体还如理故。此全遍门。超情离见非世喻能。况如全一大海在一波中。而海非小。如一小波匝于大海。而波非大。此相遍二门。文虽前后法乃同时。此二为总。下八为别。别不离总。为生发义。本正明事不碍理。
　　由同作异异乃全同　翻手覆手。只是这手。
　　只由金作器所以器皆金　一点水墨。两处分明。此颂理遍事而金作器。事遍理而器皆金。二门喻显也。
　　况事唯心现尘尘尽是心　随缘成底事。物物尽全真。此颂三界唯心更无别法。
　　性空人易信法住圣难任　体空全遍人皆委。法别有体圣难容。此颂缘生事法性空人易信矣。法别有体实住圣难任持。何则圣人证一切法空而成果海。岂别有一法不空者。故古德云。若有一法毗卢堕在凡夫矣。有作性难任者。恐非智者。详之。
　　缘彻无缘处缘缘实甚深　法眼通明。方能彻证。此颂能彻观智所彻性空。缘性既空即不变理。故曰甚深也。肇论云缘觉觉缘离以即真矣。
　　三依理成事门　随缘成妙有。大用独全彰。义曰。事无别体依真理而成。如波因水方得成立。此门唯随缘义也。
　　明明底事处处施张　山河及大地。全露法王身。
　　澄湛绝纤尘能为染净因　绝点纯清水。能随风起波。此颂是一心之妙体杳。绝纤尘十。法界之亲因。随缘成矣。
　　圣凡无异路迷悟有疏亲　染净体一。愚智妄分。此颂四圣六凡所依性一。迷者从识而似疏。悟者就智而全亲。迷悟在于人矣。何关法性者哉。
　　不变时时隔　无为无事人。犹遭金锁难。此颂隔者。塞而不通也。时时者。长远也。若真如无随缘之用。则真妄长塞而不通也。有僧问法眼云。情生智隔。情未生时如何。师云。隔。是此意也。
　　随缘日日新　草木精神换。江山气象新。此颂正显此门义也。谓真如能随缘。新新不住成。诸事法若法。有住不名妙用也。且道是何人分上。
　　披毛戴角者方是个中人　斫倒那边无影树。却来火里又抽枝。此颂随缘人也。谓自古贤圣了证真理。由悲故回入尘劳。由智故方便利物。宗门中唤作异类中人也。丹霞云。戴角披毛异类身。是此意也。
　　四事能显理门　乾坤尽是黄金骨。万有全彰净妙身。义曰。事法体空为能显也。真理为所显也。观云。以事虚故全事中之理挺然露现。犹如波相虚令水体露现。此门唯体空义也。
　　青嶂白云谁人分上　然宗门中以青山为体。白云为用。即此体用阿谁分上。要会么。万里江山无异路。一天风月尽吾家。
　　从缘缘本虚虚则道方孤　若了依他起。无别有圆成。此颂缘无自性事法体空。唯愿一道真空。孤标而独立也。
　　空谷无音响实由外叫呼　蓦地唤一声。犹如镜中现。此颂空谷者。事法体空因也。外叫者。疏助缘也。显喻因缘无性。是事家用也。
　　见闻性自离知觉寂然逋　见闻觉知非一一。山河不在镜中观。此颂离者。舍去也。逋者。悬远也。谓所显真理离一切相。不可以见闻觉知。六情所测也。若以见闻觉知趣求者。舍去此理悬远久矣。维摩经云。法离见闻觉知。若行见闻觉知。则是见闻觉知。非不法也。直须放下情尘回光可耳。
　　暂尔回头看衣穿露宝珠　水穿瘦骨露。屋破看星眠。此颂衣穿者。事法体空也。宝珠者。理实也。如瞥然放下见闻情念知觉妄心。以观智慧眼觑破。一一事中理皆全露。又如贫子还家。遇长者指示衣珠忽自回头。见破衣内果有明珠。随其心而骤富也。
　　五以理夺事门　实际理地不受一尘。义曰。理为能夺。事为所夺。以一真不变之理。夺尽千差事法也。观云。以离真理外无片事可得。如以水夺波波无不尽。此则水存以坏波令尽。由四门所显之理。到此便为能夺。此门唯不变义也。
　　摩竭掩室毗耶杜口　摩竭者。唐翻无毒害。以彼国汝无形戮故。佛于兹成道。三七日内不说法也。表名言路绝。状若掩室也毗耶离。唐翻广严。以城中平广严丽故。净名居士示疾。于此会诸菩萨各说不二法门竟。时文殊问言。何等是菩萨入不二法门。净名默然无言。名为杜口也。且如二圣人。岂可无辨才也。盖辨所不能言也。要会么。欲明空劫未生前。从来佛祖岂能宣。
　　物际独巍巍　从来卓尔独存。不与万法为侣。此颂不变理体独露堂堂。夺尽物之边涯际畔也。
　　冥真息万机　万机休罢处。一曲韵无私。此颂夺尽千差念虑也。
　　境闲情淡淡心止思微微　境智冥寂。情忘虑息。此颂所观境既空闲。能缘情虑则淡薄。微细隐也。
　　差路终迂曲一源绝是非　直截根源佛所印。摘叶寻枝我不能。此颂随相行多岐委曲长劫行之离相行。一路直截是非俱泯。泯无能泯。夺无所夺。一道灵光有何间断也。
　　纤毫情不挂何处不光辉　皮肤脱落尽。独露一真实。此颂夺尽心境千差显一纯真之智鉴无方而不显现也。
　　六事能隐理门　佛事门中不舍一法。义曰。事为能隐。理为所隐。由第三成事即理隐也。观云。真理随缘成诸事法。遂令事显理不显也。如水成波动显静隐也。法身流转五道。名曰众生。众生现时法身不现。此门唯显成事义也。
　　浩浩波澜当处澄湛　数峰青翠处。孰委是云根。波澜者。千差事法也。澄湛者。纯清一理也。唯显成事之波。不显湛然理矣。
　　物物既缘成缘成翳本明　只为随他法。丧却本来真。此颂因随缘而成事。唯显成事而隐理也。
　　但观波浪起不见水澄清　贪观白浪。失却手篙。此颂约境则唯显俗谛而隐真谛。约人则迷于理而滞于事。
　　远境危峰小平湖野艇横　莫随境转落今时。恐失本来光彩去。此颂要见即俗之真。信取境唯心耳。野人云。看。
　　皎然直下事不动却须行　欲穷千里目。更上一层楼。此颂虽达俗谛更须明即俗之真。物物目际皎然明白。不应滞事而迷理。全无变动之见。故曰却须行也。
　　七真理即事门　随流虽得妙。入海水波潜。义曰。真理者。是五门不变理也。即事者。是三门随缘事也。故成此门不变即随缘义也。则废己同他泯其理也。即真该妄末虽空而非断也。观云。是故此理举体皆事。方为真理。如水即波无动而非湿。故即水是波也。
　　口中吃饭鼻里出气　眼在眉毛下。鼻子大头垂。明日用平常也。
　　明明百草头历历复何求　明明开正眼。物物尽圆成。此颂既真理即在事中。更有何物而不具足耶。
　　求得外边事绝求道自周　有求皆错。无意自亲。此颂心外求法与道悬远。心不求心法法心耳。下云。
　　花开小砌畔云起远峰头　竹径通幽处。禅房花木深。此颂真理即事物物圆成。但能信手拈来。自然纵横得妙。
　　好个安身处他人未肯休　含元殿里坐。休更觅长安。此颂好个随缘放旷即事。明真安身立命之处。奈何不肯承当。故未休也。
　　八事法即理门　元从恁么来。却须恁么去。义曰。事法者。是六门成事体也。理者。是四门体空用也。故成此门成事即体空义。显废己同他泯其事也。即妄彻真源。虽有而非常也。观云。故说众生即如。不待灭也。如波动相举体即水。无异相也。
　　差即无差波波皆湿　万像纷然。参而无杂物物到空处全空物自闲事空方彻理。物体两闲闲。此颂全空者。真理也。闲者。无用也。物物到此体空而全理。是废是体用也。
　　丝毫情不尽如隔万重山　差之毫厘。失之千里。此颂万像虽然即真。不可情识会。若带微细情解而会。岂止万重山矣。如将萤火烧须弥山。终不能著也。
　　但了波中湿何烦镜里颜　但得本莫愁末。此颂波中湿者。事法体空而即理也。镜里颜者。体空也。既以观智了物即真理。何更烦劳推问体空之义也。
　　旷然平坦路不在白云间　目前无异路。迷者自东西。此颂事法虚旷一际齐平。触目皆真。何劳远求于云外哉。
　　九真理非事门　水底金乌天上日。眼中童子面前人。义曰。于非异处辨非一也。随缘非有之法身。恒不异事而全理。显示自他俱存理事双全矣。观云。所依非能依。故如即波之水非波。以动湿异故。此门随缘即不变义也。
　　物物全真一道清净　纯一无杂。非干事也。
　　露柱木头做时人未敢当　只因分明极。翻令所得迟。此颂露柱者。檐下柱也。随缘义。木头者。不变义也。虽随缘而成露柱。恒非事也。此理难明。未敢承当。故约人叹深也。或可多是无味之谈塞断人口。真理既非其事。谁敢道著。不敢承当也。
　　寂然非有地阒尔杳无方　祖父田园无寸土。东西南北绝边方。此颂不变自体一尘不立寂静纯真。那有方所者哉。
　　事绝神何虑理全境不彰　心境俱亡。复是何物。此颂双遮心境。显真理而非事。
　　钓鱼船上客元是谢三郎　出身犹可易。脱体道应难。此颂由事绝情亡唯一全理。于非异处辨非一也。要须玄会。不可事迹而求。故出此有句中无句。妙在体前之义也。谢三郎者。福州玄沙备禅师。少而敏黠。家以捕鱼为业。常随其父泛小舟于江滨。一日因见月影有省。乃遗舟罢钓。出家入道矣。师法嗣雪峰存禅师。为法门之昆季耳。师一日示众云。我与释迦同参。时有僧便问。承闻和尚有言曰。我与释迦同参。未审参见何人。师云。钓鱼船上谢三郎。此是出情见离窝窟。傍通密旨妙会玄宗底句矣。后人亦呼师为谢三郎。
　　十事法非理门　月筛松影高低树。日照池心上下天。义曰。举体全理。即事相宛然。此则寂灭非有之众生。恒不异理而全事。明非孤单。故曰全矣。如全水之波非水。以动义非湿故。此上十义约理望事。则有成(三也)有坏(五也)有即(七也)有离(九也)事望于理。有显(四也)有隐(六也)有一(八也)有异(十也)逆(五六九十)顺(三四七八)自在无障无碍同一缘起矣。此上四门存泯无碍也。七八于解常自一。由此二门相即故。得解心现前。观之以成双遮中道矣。九十于谛常自二。由此二门性相异故。即真俗双存。以成双照中道矣。此门体空。即成事义。
　　全真物物万行沸腾　大用全彰。非其理也。
　　理全事亦全何处不方圆　人人皆具足。物物尽圆成。此颂理事俱全真俗双照。以明中道处处方圆。下云。
　　纵目极天际榰颐小槛边蔽空云叆叆匝地草芊芊　篱头落底千千药。不是神农人不知。此颂物物全真信手拈来。纵横得妙苟不仙陀。如何领会。下云。
　　更欲论玄妙金刚拏起拳　赤心片片。重重相为。此颂上四句中不明玄旨。又问。夷门意趣如何。师云。金刚拏起拳。是同坑无异土。若又不领。假使普慧云兴二百问。普贤瓶泻二千答。不遇知音也。是徒劳话会。然则忽遇个中人。如何别通一线。要会么。不解金刚拏起拳。领取泥牛耕水月。
　　周遍含容观第三　幢网珠光无向背。自他光影一时周。义曰。一一事法如理融通。包遍自在。约差别事法论其体用而显玄也。竖无不穷曰周。横无不极曰遍。外无不包曰含。内无不摄曰容。观者混融无障碍智也。第三者前已标矣。要知次第无阶级。前三三是后三三。此门行无尽之行。运混融之智。超定一定多之情。离先后同时之见。证事事无碍法界出生观智。号晋融无障碍智矣。此门法义迥异诸诠。是毗卢性海之圆宗。实一乘别教之玄旨。事如理融遍摄无碍。交参自在各辨十门。一为法义体用之本也。二是周遍义也。三是含容义也。此三备矣。四释二也。五释三也。六七皆收四五也。八九融摄六七也。十收八九也。
　　一理如事门　心随万境转。转处实能幽。义曰。此因前九十二门全理全事。到此遂令一味纯真全同差别法也。此是总句。为法义体用生发之本。
　　一切唯心兵随印转　鱼母忆而鱼子长。蜂王起而蜂众随。
　　并安千种器千月落其中　千江有水千江月。万里孤舟万里身。此颂所如千差事法。
　　一道澄江净唯余一月通　一念心清净。一佛出世间。此颂所如一法。
　　同为异复异　放去弥纶沙界。森罗万象齐彰。此颂分同作异异乃全别。显上四句法合一多之法。全同为全异也。
　　异作同还同　收来踪迹全无。谁是能同之者。此颂摄异为同。同无同相。强称为同也。同者玄寂体也。异者灵鉴用也。肇论云。是以般若之与真谛。言用即同而异。言寂即异而同。同故无心于彼此。异故不失于照功。
　　谁得圆通妙终南个老翁　箭穿江月影。须是射雕人。此颂理虽如事而异明异而全同。是双照而双遮。故号圆通。夷门推此玄道。唯我帝心禅师无得而得之者也。
　　二事如理门　法依圆成。还同圆遍。义曰。谓诸事法与理非异。故能随理而圆遍也。与前门为相如一对矣。此门周遍义。三门是含容义。与后门为周遍含容一对。结归观题也。
　　君既无涯我亦随尔　恩来义往。今古如然。
　　理遍一多法一多同理然　水起千波异。千波一湿同。此颂相如二门一多法义。
　　意无往来相谁后复谁先　不动而变。二际俱亡。此颂一多之法同时相如。各不离本位互相如遍终无往来先后之相。则知十方三世湛然常住矣。
　　举措皆儒首纵横尽普贤　头头妙行。物物无亏。此颂儒首者。是般若会上儒首菩萨。达俗即真不遗细行也。普贤者。曲济无遗曰普。邻极亚圣曰贤。此二菩萨。运同体之悲智。化异见之众生。真即俗而事相存。俗虽存而不异真。
　　日中迷路者掘地觅青天　将南作北情犹恕。掘地寻天更可悲。此颂著相凡夫不达相即无相。广设相而相外求真何异迷人将南作北迷情难遣。又如掘地寻天何日相应。远之远矣。故佛言。迷中倍人诚可怜愍耳。
　　三事合理事门　网珠千影相。尽在一珠中。义曰。前所遍之一事到此便为能含。由上一事体空能含中。余一切事皆体空不离法界。是故俱在一尘中现不坏相而广容也。然上三门法义备矣。下之七门自此而生也。
　　一毛称性摄法无遗　虽分理事异。一法普包容。法者理事法也。遗者失也。一毛正报与法性相具非一非异。故能摄而无失也。
　　尘中无数刹刹有佛难思　十方依正一尘中。无限遮那转法轮。此颂依中现依正也然依正二报一一如理在一事中分明显现。非因依人情识所解也。
　　眼耳绝闻见身心何觉知　栴檀林里坐。鼻孔不知香。此颂上二句依正融通。是大菩萨遮那智境。声闻尚杜视听于嘉会。况凡夫迷妄身心。何能觉知矣。佛果云。现定见闻觉知是法。此法离见闻觉知。若著见闻觉知。即是见闻觉知。大凡达法之士。超出见闻觉知不住见闻觉知。却来受用见闻觉知。然则且道受用底一句。作么生道。
　　闲堂行道夜静室坐禅时　经行坐卧中。受用法王法。此颂达法之士。四威仪中闲堂静室之内。或行道坐禅之时。受用融通包容理事之法乐也。
　　日用自家底何烦寻路跂　闲堂行道全由我。静室安禅更在谁。此颂一身之事变融理事在自己。日用之中何必烦劳别寻玄道哉。
　　四通局无碍门　法界华严大道场。纤毫不动一齐彰。义曰。通者事法体空也。局者不坏成事相也。一一事法互不相妨。故曰无碍。由前二门与理非异。故唯通也。今加非一义显成事体。故兼局也。故经云。随缘赴感靡不周。是通义也。而恒处此菩提座。是局义也。不动一位而遍在一切位中也。释第二门周遍义也。
　　无在不在十方目前　遍住一致。远近齐彰。无在者。体空而遍十方远也。不在者。无所不在也。不坏相而住在目前近也。李长者云。无边刹境。自他不隔于毫端。十世古今。始终不离于当念矣。又维摩经云。天女问舍利弗言。女身色相今何所在。舍利弗言。无在无不在。天女曰。一切亦复如是。夫无在无不在者。佛所说也。
　　不动步而遍纵横孰是渠　一月在天。影分众水。此颂上句局不碍通。下句通不碍局也。故十方自在。无非达士之妙用也。
　　尘尘非一异刹刹岂亲疏　当堂不正坐。谁赴两头机。此颂事非一则成事。义非异则体空义也。理非异则不变义非一则随缘义也。约悟者转物同己则似亲矣。迷者心随物转则疏远矣。今则通局无碍泯一异绝亲疏。物物明矣。
　　柳帐长桥挂花裀小砌铺　头头尽露真消息。物物全彰古佛心。此颂目前实际性相圆融。信手拈来不劳心力。
　　若明法尔力何用费功夫　本自圆成。不劳心力。此颂真如不守自性。从来法尔随缘。成柳帐而作花裀。全彰妙有。现天文而明地理。尽显真空。何劳妙辨以宣扬。岂假神通而显示。达者可尔。不用功夫。若乃情关固闭识锁难开。未明法尔全真。须假终南观智而冥会矣。
　　五广狭无碍门　华藏世界所有尘。一一尘中见法界。义曰。由非异故一尘体空。悉能广容无边刹海。故名广也。由非一故不坏一尘。微细小相成事之体。故名狭也。广狭互融。故曰无碍。三门唯广。此兼狭义释。第三含容也。
　　不动一毛包容无尽　芥纳须弥。上狭下广。
　　毛端容刹海。刹海入毛端　正容依依入正。此颂上狭不碍广。下广不碍狭。
　　刹海元非小。毛端本不宽各住自位。都无往来。此颂一多事法不坏相而更互容摄。唯智照可明。非识情所造。
　　回眸觅即易。进步讨还难　肯来两手相分付。拟去千寻不可攀。此颂忘情反照却易相应以识十度进求诚难会矣。且如玄会终南观旨一句。作么生道。
　　要会终南旨牛头尾上安　空手把锄头。步行骑水牛。此颂帝心禅师广狭相参之妙句。下无私应须玄会耳。
　　六遍容无碍门　唯一坚密身。一切尘中见。义曰。二四唯遍义。五唯容义。今合之同时具此二义也。一法望多时。虽普遍而即广容也。多法望一法时。摄一法在多法中。虽广容而即普遍也。遍即容容即遍。故曰无碍。
　　一法望多同时遍摄　遍摄虽同时。说时多在后。
　　一镜入多镜多身入一身　一身普现一切水。一切水月一月摄。此颂上句一法望多法。以喻显法也。下句多法望一法。即后门法。义在同时。
　　时穷唯一念处极但纤尘　一念入多劫。一尘遍十方。此颂约时一念竖穷三际。约处一尘横遍十方。一法望多同时之义。在斯尔。
　　见月休观指归家罢问津　得兔忘[竺-二+帝]。得鱼忘筌。此颂一念既悟见一一尘中同时遍摄互无障碍。如见月而不观指端。似到家而罢问关津矣。
　　李陵居北塞元是汉朝臣　英雄不服蛮夷死。更筑高台望故乡。此颂李陵者。李广之子。名陵字少卿。前汉武帝时。将五千兵卒北征单于。因力不及遂陷番不回。特筑高台而望故乡。取一法望多法。不可以情所到也。
　　七摄入无碍门　十方所有佛。尽入一毛孔。义曰。多法望一名摄入者。谓无多可遍无多可容。故曰摄入矣。正摄即入正入即摄。故曰无碍也。多法者是前所遍所容一切事法也。到此却为能摄能入矣。一法者是前能遍能容一事也。到此却为所摄所入也。言有前后法在同时耳。
　　多法望一更无前后　摄入无前后。立义一在先。
　　此能即彼所今所是前能　改头换面只是旧人。此颂一多互望无定能定所。虽能所而非能所。法在同时耳。
　　遍摄无前后为门立异名　归源性无二。方便有多门。此颂体绝对待圆融无前后。用随得彰行布有异名也。
　　镜多有准则灯一无亏盈　一灯光互照。千镜影相承。此颂多镜喻多法。一灯喻观智也。若然一灯在十镜中心见灯灯互照镜镜相容。准则成事分齐亏盈智无增减。可谓正互容而不碍互遍。正互摄而不碍互入矣。
　　斫额乘槎望黄河彻底清　天眼龙睛彻底觑破。此颂引博物志云。天河与海通。海滨年年八月有灵槎木来往不失期信。有博望侯张骞。邃积粮乘槎而去。匆匆不觉昼夜。忽至一处所见室中多有织女唯有一夫牵牛临渚不饮。惊而问曰。公何由至此。骞乃问曰。此是何处。夫曰。君可往蜀问严君平。骞乃如其言。君平曰。某年月日有客星犯于斗牛。正是至今也。既犯斗牛必奇人也。分取观智法精明方能彻矣。故出无味之谈。不可以识情妄测八交涉无碍门诸佛法身入我性。我性还共如来合。义曰。交谓交互。涉谓关涉。以六中一望多关涉七中多望一也。七中多望一交互六中一望多也。交互关涉无有挂碍。成一多两重主法。
　　遍容摄入有主无伴　主者自在义。交涉又何妨。
　　罗纹结角中孰辨主人公　有客须遵主。无宾独等尊。此颂罗纹结角四义。意取天涯海角。四方八面。一多之主法既不立伴。其谁是辨别识主之者。
　　道异何曾异　文有一多异。主无彼此殊。此颂行步一多称异。圆融妙体无殊。今显主法圆融拂其异迹。故曰何曾异也。
　　言同甚处同　说同因异立。无异同何同。此颂同因异立异因同彰。今此门中异伴不立独显主法。拂其对异之同。故曰甚处同也。
　　三门对佛殿露柱挂灯笼　臂长衫袖短。脚瘦草鞋宽。此颂牒上同异俱遣。唯主独存物物纯真。信手拈来纵横得妙。夷门曲为诸仁不免重宣此义。
　　凉触林钟夜北来一阵风　卷箔秋光冷。开窗暑气清。此颂林钟者。六月律令。故取北风为凉也。此与三门佛殿露柱灯笼一状领过矣。既论主中之主。谁敢道著名字。须是回互密旨不犯当头。洞山云。但能不触当今讳也。胜前朝断舌才。
　　九相在无碍门　一声遍入诸人耳。诸人耳在一声中。义曰。前八门中虽已收六七二门。能遍能容能摄能入。一多两重主法也。今此门中收所遍所容所摄所入。两重伴法也。兼摄余法入他法中。故得凡圣混融因果交彻。全主为伴。互各相在矣。
　　所摄所入有伴无主　伴者客寄义。萍迹混他乡。
　　圆明处处真孰辨主中宾　九宫不肯恋。独自入方衢。此颂圆明者。拣异凡夫无明。二乘似明。菩萨分明。佛号圆明。表全为主全伴。谓彼圣智证真之后。功成不宰。回入尘劳混同凡迹处处圆明而不昧也。既无宾外之主。谁是辨别全主为宾之者。意显独立。故曰谁辨也。
　　昔作堂中主今为门下人　不顾家园风景好。却随柳絮路头忙。此颂前全为主法。今为门外阶下之人。显全为伴法也。
　　故新新复故　旧佛新成。新成旧佛。此颂去新曰故。明主法也。去故曰新。明伴法也。新复故者。是全宾为主也。牒前八门一多之主法也。
　　新故故还新　随缘即不变。不变却随缘。此颂故还新者。是全主为伴。正显此门一多之伴法也。如丰千万回寒山拾得散圣人等。了却那边实际理地。却来建化门头示现形仪。接物利生弘扬圣道。随缘日新全为其伴。故曰还新也。
　　风起长安道波斯入大秦　境胜多英杰。性海风波起。此颂华严教风起于长安。汉高祖所都。谓群僚曰。愿朕子孙长安于此。故号长安。大秦者。始皇国号。先居长安。曰大秦也。因呼川曰秦川。后唐改为华严川也。译讲之人播扬宣述不知其数。且如佛陀跋陀罗实叉难陀三藏等。尽是异国圣僧。特将大教诣译场中。弘宣翻译祖述经义。如彼波斯入大秦之长安也。又杜顺和尚云华严尊者贤首国师清凉圭峰等。制造章疏开演流通。亦如波斯善能别宝。
　　十溥融无碍门　混然无内外。和融上下平。义曰。溥也广也。大也。广收前九门一多差别之法。义并大包三乘权实顿渐之性相也。融者和也。谓融前二门一多重重。主伴同时无有挂碍。然一是义本。为生发后门之初基。十是总门。是收摄前法库藏。又十是圆数。摄事事而皆圆。故曰溥融。大经幽趣罄竭斯门。照法界无尽之重关。容纯真差别之群像。
　　主伴同时请高著眼　不因师指。几乎蹉过。
　　主伴两无差圣凡共一家　落霞与孤鹜齐飞。秋水共长天一色。此颂主伴难分凡圣体一。唯显混融无碍玄寂独存。
　　虚空用有际　空生大觉中。如海一沤发。此颂事法体空用也。普贤云。虚空可量风可系。
　　纤芥体无涯　一尘称理。岂有边涯。此颂芥纳须弥体无边畔。经云。毛孔容受彼诸刹。诸刹不能遍毛孔。清凉云。观佛境于尘毛。此正结显溥融无碍。是佛不可思议无尽功德矣穷得根源妙随流任算沙随流方得妙。住岸却迷人。此颂穷究观门。精妙解达理事圆通。似枝枝而得本。如派派而逢源。何妨演教度生。岂碍分别名相。或逢上士。直指圆融之心。遇中下流。曲示行布之教。随流得妙。从他入海算沙。彻法深根。就彼寻枝摘叶。运三观无碍之智。尽罩群机。与同体一极之悲。皆归溥融之玄道。
　　深明杜顺旨何必赵州茶　通明妙观玄网。何必参禅问道。此颂帝心禅师集斯观旨。撮华严之玄要。束为三重。设法界之妙门。通为一观。诸经诠量不到。禅宗提唱莫及。虽言谂老直截。难比溥融无碍也。噫尝闻有语云。若人会得法界观。参禅了一半。宗湛以此评之。应云。深明杜顺旨。好吃赵州茶。何则昔有僧到赵州。州云。曾到此间么。僧云。曾到。州云。吃茶去。后又有僧到。亦云。曾到此间么。僧云。不曾到。州云。吃茶去。院主问州云。曾到底也教吃茶去。不曾到也教吃茶去。尊意何如。州唤院主。院主应喏。州云。吃茶去。诸仁者看他赵州古佛虽是用此一机惯得其便。不妨于一碗茶上普接三根。遂使诸方点头。相许唯有夷门。为甚么道。何必赵州茶。若也点检得出。便见扫除玄妙尘埃吐尽佛法气味。苟或未究玄宗。应须仔细淘汰参教。宗说俱通。方是溥融无碍智矣。
　　释夷门绝笔赞曰。
　　法尔不尔　教恁么不恁么。
　　不尔法尔　不恁么却恁么。
　　普贤惭惶　道非行得一场么[怡-台+羅]。
　　文殊失利　体绝群像能知智亡。
　　释古德颂曰。
　　法界华严大道场　　兼身在内赞叹不及
　　纤毫不动一齐彰　　依正同现水月道场
　　古今殊异无来往　　三世不迁目前可验
　　延促何曾有短长　　一念万年体绝增减
　　主伴互参犹帝网　　一多交涉卷舒自在
　　圣凡交彻类灯光　　染净融通殊无障碍
　　毗卢本绝多端相　　光照无弘玄寂体一
　　青即青兮黄即黄　　随缘成德应物现形

　　谬释庆终戏笔书偈。
　　露滴天地冷　　夷门水月清
　　终南幽隐处　　石虎啸风生

　　注法界观门颂

　　华严七字经题法界观三十门颂卷下


