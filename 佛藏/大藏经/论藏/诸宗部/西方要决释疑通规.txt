  西方要决释疑通规
　　唐 基撰




　　西方要决释疑通规

　　　　大慈恩寺沙门基撰
　　仰惟释迦启运。弘益有缘。教阐随方。并沾法润。亲逢圣化。道悟三乘。福薄因疏。劝归净土。作斯业者。专念弥陀。一切善根。回生彼国。弥陀本愿。誓度娑婆。上尽现生一形。下至临终十念。俱能决定。皆得往生。当今学者。特怀疑虑。为诸经论。文有相违。若不会通。疑端莫绝。略陈十四种。释湍流。博识通才。幸寻取悟耳。
　　第一金刚般若经云。若以色见我。以音声求我。是人行邪道。不能见如来。疑曰。般若经说。色声求佛。判为邪道。弥陀观经等。乃教观佛身相。又念佛名也。既求佛不离色声。如何不入邪道。若归正路。净土是可依凭。经判为邪。纵作恐归魔境。二途莫决。皂白请分。通曰。大师说教。义有多门。各称时机。等无差异。般若经说。自是一门。弥陀等经。复为一理。何者。一切诸佛。并有三身。法佛无形体。非声色。若以色声相取。此即为邪。为良二乘及小菩萨。闻说三身不异。即谓同有色声。但见化身色相。遂执法身亦尔。乃以化身之相。求见法身。妙理精微。相声永绝。既以色声求睹。故说为邪。弥陀经等。劝念佛名观相。求生净土者。但以凡夫障重。法身幽微。法体难缘。且教念佛。观形礼赞。障断福生。愿行相资。求生净土。拟逢化佛。以作不退良缘。所以上代通人。咸依此教。观形念号。求见化身。冀命终时。亲来接引。遂感弥陀化主。降念相迎。报尽乘华。即生彼国。初心后境。理契无违。念号观形。并非邪道。岂得独怀一执。不悟圣心。异说纷纭。令他致惑。寻斯要决。皂白足分。犹预既无。归心妙业。勿生乱想。反堕三途。众苦迫伤。悔之何及。
　　第二。佛藏经云。若有比丘。见有佛法僧戒可取者。是魔眷属。非我弟子。我非彼师。非我摄受。疑曰。佛藏经说。心外见佛。皆说是魔。佛非彼师。说彼非佛弟子。如净土教。专遣念佛名。观佛相好。求生佛国者。即非佛弟子。佛非彼师。云何得佛护念。往生净国。仰寻二教。无不佛言。两说既殊。若为取判。通曰。教迹万差。同归一实。随根差立。义别言诠。审察两经。文乖理一。何者。佛法僧戒。有三种不同。一者真谛。二者别相。三者住持。真如体净。二障斯亡。本觉圆明。即为真佛。守性不改。胜智轨成。大士同缘。万行斯著。即为真法也。冥符理会。乖诤绝言。此真僧也。性洁澄严。体净无垢。即为真戒也。据斯胜义。故说真谛。涅槃经云。若能观三宝。常住同真谛。此即是诸佛最上之誓愿。即其义也。言别相者。佛有三身。即法报化也。法有四种。即理教行果也。僧有二种。即有为无为也。戒者。即在家出家。修道行者。止作二持。一切戒品也。但修别相。为证真谛。起行之徒。只知别相。便为究竟。不悟真原。学戒之流。并为助道。佛之名相。应现非真。用接少凡。权为憩室。下愚不了。预执为真。所以佛诃。称魔眷属。佛之真子。要达二空。远契如如。方期本愿。端居名相。不悟真空。却入魔乡。远佛违法。阴魔将越。必因常住法身。烦恼障除。要赖虚空等定。出天魔界。还由慈力等持。冀殄死魔。功据神足之定。仰瞻四方。非大圣之莫能。伏察四魔。岂下流之有效。若不栖神至道。绝爱网之无由。系想归真。隔生途之乱轨。所以佛教凡流。且学乱固。若想西方。且求不退。得生化土。见佛化身。化主提携。得无生忍。平等法界。了达分明。籍此神功。坏诸魔网。近超三界。远证菩提。若不如斯。还沉恶趣。长时受苦。解脱未期。详此二因。差无违诤。勿随一见。浪执生疑。顺此要门。乃为想土。仍坏住此。牢绝轮回。验此随行。浅深观因。自分殊益。详因念理。契本何差。
　　第三无量寿经云。此界一日一夜修道。胜余佛土百年。维摩经云。娑婆国土。有十事善法。诸余佛土之所无有。谓以布施摄贫穷等。疑曰。准此经说。娑婆修道。乃胜余方。何劳专念弥陀。愿生极乐。舍胜求劣。业行难成。取舍二途。幸详曲委。通曰。善逝弘规靡。不存益。各随一趣。理不相违。何者。修行之机。凡有两位。未登不退。难居秽土。欲修自行。多有退缘。违顺触情。便生忧喜。爱憎竞发。恶业复兴。无法自安。还沉恶趣。若也修因万劫。法忍已成。秽土堪居。方能益物。既成自行。已免轮回。十事利他。诸方不及。为余佛土。依报精华。众具莫亏。所须随念。既无乏少。施欲何人。自余九事。准斯可委。所以自知不退。住此无防。广业益他。胜诸佛国。当今学者。去圣时遥。三毒炽然。未能自在。若生净土。托彼胜缘。籍佛加威。方得不退。是故要生彼国。成自利因。据此而言。差无违诤。
　　第四弥勒问经云。念佛者非凡愚念。不杂结使念。得生弥陀佛国。疑曰。准此经说。夫念佛者。非是凡愚。不杂结使。方成净业。今修行者。圣位未登。结使不除。如何得往。汝今念佛。功不枉施。疑网稍淹。请垂剖折。通曰。教阐随机。密旨难悟。色丝之妙。达者须臾。所以取舍不明。浪生疑执。何者。佛教净业。都是凡夫。因果深信。岂得愚也。今解凡愚。应作四句。一凡而不愚。谓从善趣。乃至十信终心。无得相似唯识智。故谓之凡。但于谛道缘生。深怀仰信。运心取舍。损益能知。此即不愚也。二者。愚而不凡者。十解已上菩萨。于真如境。未能证见。故说为愚。得相似无漏智。皆比知二无我。不随生死凡流。亦得义说非凡也。又解。初地已上菩萨。于胜进分。无明障故。约此称愚。由得圣法。故非凡也。三者。亦凡亦愚。即善趣以前。一切众生未顺圣理。曰之为凡。不了因果。复说为愚也。四者。非凡非愚。所谓如来圣智满足。二障都尽。故非凡愚也。所言凡者泛也。准治人德。损益莫分。泛尔受生。等同凡类。去来善恶。轻重不知。此为愚也。今欲往生净土。作业之人。知此娑婆。苦切充满。特生厌背。不可久居。闻说西方。胜乐无极。专诚注想。誓往无疑。既能永灭苦流。长辞染界。即非薄浅。泛尔随生。但能念佛求往彼方。道悟无生。当来作佛。意专广度法界众生。能运此心。定生妙刹。有斯胜解。故非愚也。言不杂结使者。使谓十使。结谓九结。念佛之心。即第六识。心王正起。欲作恶事。结使烦恼。容可得生。正念佛时。与遍行五所。及善十一所。不动诸结。无因起故。心缘异境。结使爰生。注想佛时。结使眠伏。故言不杂结使念也。愿求生净土者。即不应言杂。良由结使未断。容可杂生。若已灭除。不得杂起。则由未断。时有现行。念佛净心。性乖结使。心正念佛。诸结不行。有间断时。无防即起。非说灭尽。言不杂也。圣人惑尽。此界足安。不劳念佛。求生彼土。
　　第五最胜妙定经云。有人造种种寺塔。其数无边。不如于暂时间。端心静虑。又如诸部大乘经中。说无生之理。遣人修道学慧。疑曰。准依此教。佛赞无生。业行之中。特为尊胜。弥陀经等。劝往西方。厌患娑婆。愿生净土。生为患主。生尽患除。舍生求生。患因渐广。何不作无生行。以悟法身。念佛色形。生因不了。设生彼国。与此何殊。但观无生。去佛不远。心即是佛。何假别求。此业既专。幸示深趣。通曰。行缘教起。并为利生。教说不同。良由器别。何者。泛论根器。略有二意。一者业深。二者行浅。业深之侣。可学无生。行浅之流。要生净土。夫论作业。凡有二条。一者倒还。二者出离。言倒还者。虽学佛法。但为名闻。不惧当来生死悬险。贪求胜解。转执人我。自是非他。不受三业。语宣无相。著想炽然。设学无生。将为伎艺。见他念佛。即横嗔嫌。致使行人。心怀退没。口宣妙药。畏不能服。反吃诸余动病毒药。是心为业。心乃浪游。心既不谛。未能看守。自云我解。勘捡全无。不觉命绝。却沉生死。逡巡受苦。解脱未期。此为倒还也。言出离者。复有二门。一者无生。二者有相。言无生者。谓将恬静。了别外缘。有无二相。善知取舍。制心任运。不住二边。口说心行。随事勘捡。若违若顺。心得均平。且如炭火吞食口餐吞食。畅悦无叹。吃火食炭。不殊吞食。诸违顺境。并得如斯。堪任娑婆。久居不退。回兹秽国。翻作净方。功力既然。即成出离也。言有相者。垢缘障重。无相难成。若在此方。诸苦弥积。将心内静。散境外牵。心逐境移。无生叵悟。心缘一佛。想念弥陀。恶业不为。求生净土。见他别业。赞善显扬。闻说他非。不生轻毁。系心一处。远想西方。三业相扶。定生彼国。亦成出离也。幸各以根验教。契者当行。自委业深。位居不退。未劳取相。愿生西方。行浅之徒。未免流浪。无生要证。始得出缠。口诵无生。作者非一。据其证者。百无一人。欲得无生。要由胜境。所以求无生见佛。用作证缘。久住阎浮。常逢善友。虽闻正法。说者是凡。日夜恒闻。未证理故。维摩经云。终日说法。不能令人证灭修道。即是戏论。非求法也。设使来生。遇善友。起今因。还为戏论。不如求生净土。且绝轮回。登入宝林。一闻正语。尘沙法忍。应念圆明。详此两缘。勿烦犹预也。
　　第六涅槃经云。阿难厄魔。文殊往救。大品经云。魔王变作佛等。人不能知。优婆麴多经云。魔变作佛。尊者顶礼。疑曰。阿难果证预流。尚被魔娆。佛令文殊往救。然得本心。又魔能化佛身。为人说法。浅行菩萨。皆不觉知。尊者麴多。道穷无学。见魔变作佛。不免归依。今欲想弥陀。临终见佛。此皆魔境。岂可依凭。所见若真。特为要药。如逢魔像。虚入邪决。疑积未除。定希会说。通曰。大觉权形。神像挺拔。魔虽矫乱。其像悬殊。累劫勤修。胜因圆著。果成万德。相好超奇。岂有弊魔。辄能伦拟。何者。如来体严紫磨。相具炳然。皎若明珠光逾万日。魔王设变。众相不成。事等劣夫。方乎贵宰。阿难权居小圣。迹示预流。据其实行。久登初地。虑佛灭后。修行之徒。魔坏净心。无方制伏。所以示拘魔网。请佛加威。神咒既宣则为起教广流遐代。学者摧魔。非谓圣人。凡厄魔网也。大品经云。魔变作佛。迷惑下凡。浅行菩萨。不能了者。当说大品。未辨权起。涅槃会中。因请为说。迦叶请言。佛说波旬说。云何分别知。佛告迦叶。譬如偷狗。夜入人室。其家婢使。若觉知已。寻即退去。行者亦尔。已入佛家。护甘膳。不念魔杂。佛之灵状。殊异端严。魔来滥正。应善分别。眉间毫相。右绕槃旋。外实里虚。白光流散。其光映洁。净如琉璃。面貌圆明。犹如聚日。顶髻高显。其发绀青。一发一蠡。右旋婉转。睹兹胜相。并佛真形。若异此门。并为魔也。言优婆麴多。不识魔者。尊者麴多。生居佛后。以次传法。为第五师。说法度人。其数极乐。魔王姑弊。法会雨华。娆动众心。不能领悟。又当更惑。施以宝冠。圣者垂哀。愍而见受。因语魔曰。我承佛教。识义知恩。圣者云。汝既施宝冠。我有宝璎相谢。乃取人蛇狗三种死尸。变作宝璎。系魔颈下。波旬庆曰。麴多圣者。神力难名。化导群机。果集圣侣。我之魔众。展转希谏。今既受我宝冠。又以宝璎酬我。麴多既落魔网。恶趣转增。我之军众。不复损减。身心踊跃。辄即还宫。至四天王天。麴多遂摄神力。宝璎珠王。还作死尸。臭烂青膀。脓血交落。波旬忧恼。控去无所。遍及诸天。欲请除弃。诸天各报言。非我力能。此是释迦如来弟子。优婆麴多。为汝无知。横加娆乱。暂以此事。挫汝身心。可速归依。得免斯厄。波旬来下。至圣者前。五体虔诚。悲哀忏谢。麴多尊者。愍而为除。谓彼魔言。我生居佛后。不见如来。汝可为我变作佛形瞻相。魔入村林。变身似佛。麴多见以。敷座顶礼。魔乃惊惧。向麴多言。弟子凡愚。不违尊教。虽变作佛。仍处庸流。圣者和南。灭无量福。尊者答。我近礼佛像。远敬大师。汝弊魔。非我所敬。汝今莫惧。妄畏福消。于是魔王。深生庆悦。舍诸杂行。归佛法僧。顶礼优婆麴多足。还宫不现。岂得疑言不识魔也。又如众多贵宰。力助一夫。凶恶之人。莫能侵娆修业者亦复如斯。修念至诚。决定生彼。十方诸佛。咸助威灵。报尽之期。魔不能乱。弥陀化众。皆阐慈光。接引魂情。令升妙乐。勿惧魔娆。不习良因。
　　第七西方净土。弥勒天宫。共相比校。以彰优劣。疑曰。弥陀净土。去此悬遥。弥勒天宫。现居欲界。何不愿生兜率。乃趣西方。舍易求难。岂非迂滞。通曰。比校两缘。凡有多种。略陈十异。同释众疑。一命有长短。二处居内外。三境分秽净。四身报两殊。五种现差分六进退修异。七界非界别。八好丑形乖。九舍生不同。十经劝多少。一命有长短者。兜率寿命。只四千年。西方寿命。一百千万亿那由他阿僧祇劫。二处居内外者。兜率天宫。慧业若多。即生内处。亲侍弥勒。慧少福多。即生外处。不见慈尊。净土之中。一无内外。报虽优劣。俱是圣贤。三境分秽净者。若生兜率内院。见弥勒尊圣会之境。能发净缘。外院香华楼台音乐。皆生染想。西方树鸟水网乐音。触对六根。无非长道。四身报两殊者。天中正报。男女两殊。更相染著。障诸道业。西方生者。皆是丈夫。于自他身。清洁无染。五种现差分者。若生天上。种现之惑俱行。但生西方。唯种永无现惑。六进退修异者。若生天上。多有男女。慧力轻微。多不免退。往生极乐。慧力增强。既绝欲行。唯转进修。七界非界别者。上生兜率。未离欲界。火灾若起。不免焚烧。如生西方。永辞三界。水火风等。并不能害。由彼国中有形质故。非无色界。依地居故。不染色境。故非色界。无淫及段食。故非欲界。八好丑形乖者。生在天中。男女不同。好丑殊异。若生净刹。紫磨金身。一类莹严。具丈夫相。九舍生不同者。舍命生天。无人接引。若生净国。圣众来迎。十经劝多少者。劝生兜率。唯有上生经文。不至殷勤。粗令作业。劝生净土。经论极多。大圣殷勤。专诚使往。又问。西方净土。处胜时安。一切下流。如何并往。答曰。彼方精微。欲往实难。佛力加持。去之甚易。
　　第八大无量寿经云。生彼国者。住正定聚。弥陀经云。极乐国土。众生生者。皆是阿鞞跋致。疑曰。泛论不退之位。要说万劫修功。如何念佛一生。下至临终十念。并蒙弥陀接引。生彼得不退。论功行有差别。若为符契。通曰。不退正定。名异义同。修行之人。凡有两种。一者居秽土。二处净方。秽土修因。要资万劫。净方起行。自有多途。今明不退。有其四种。十住毗婆娑论云。一位不退。即修因万劫。意言。唯识观成。不复退堕恶律仪行。流转生死。二者行不退。已得初地。真唯识观。舍二乘心。于利他行得不退也。三者。念不退。入八地已去。真得任运无功用智于定散中。得自在故。无念退也。四处不退者。虽无文证。约理以成。何者。如婆娑论说。退根罗汉。欲界人中得果。遇五缘退具。恐失圣果。起修道惑。谓远行多病。乐诵经典。乐和诤讼。乐营僧事。若天中得果。不逢退具。即得不退。入般无余。行者亦尔。前三不退。未得人中。若在娑婆流浪生死。是其常处。由此染界。遇五退缘。一者短命多病。二者大恶缘伴。俎坏净心。三者外道杂善。乱真正行。四者六尘境界。娆动净心。五者不常见佛。竭逢圣化。若常住此。遭五退缘。但生净土。逢五胜事。一者长命无病。二者胜侣提携。三者纯正无邪。四者唯净无染。五者恒事圣尊。由此五缘。故得不退。据其行位。未可辄齐。地胜缘强更无退具也。譬如恶人。常行不善。遇逢胜友。哀乃提奖绝恶交游。恒随良伴。至于一代无起过缘也。
　　第九弥陀经云。不可以少善根福德因缘。得生彼国疑曰。净土往生。要须大善。具行诸业。方可往生。但空念佛。如何生彼。通曰。夫论善根多少。只约念佛。以明过去无宿善缘。今生不闻佛号。但今得闻净土。专心念佛。即是过去善因。想念西方。方能决至。此为大善根也。虽闻弥陀净土。发意愿生。进退未恒。心不决定。判为少善。不生净土也。又疑曰。据其念佛。只念佛名。设使心专。未为大善。纵称佛号。那得往生。答曰。今明念佛。此辩总修。良为群机受益不等。诸佛愿行。成此果名。但能念号。具包众德。故成大善。不废往生。故维摩经云。佛初三号。佛若广说。阿难经劫不能领受。成实论。释佛之号。前之九号。皆从别义。总前九号名义功德。为佛世尊。说初三号。历劫难周。阿难领悟。莫能具悉。更加六号。以制佛名。胜德既圆。念其大善也。
　　第十弥陀经。又云。善男子。善女人。念佛生彼声闻之众数。无量无边。净土论云。大乘善根界。等无讥嫌名。女人及根缺。二乘种不生。疑曰。如净土论。女人根缺。小圣不生。弥陀经皆说生彼。二俱圣教。何以各殊。通曰。勘寻经论。各顺一缘。审而察之。并无差殊。言女人生者。志性妙决。深厌女身。专念佛名。求生净土。娑婆报尽。转作丈夫处妙华台。即生净国也。言报缺者。有五种。一生。二揵。三半月。四妒。五二形。如此根缺。志性无恒。但能发心。决意勇猛。舍残缺根。感具根身。即生彼国也。二乘者一谓愚法。证人空理。已得小果。不达法空。故云愚法。唯求自益。不能利他。不可得生净土。二谓不愚法。虽得罗汉。不住小果。随诸菩萨。起大乘心。愿生佛前。发利他行。故生彼国也。又观经云。中生之人。至彼方证小果。疑曰。净土论云。二乘种不生。何因生彼。然得小果。答曰。此人先有小乘种子。遇善知识。发大乘心。即因前小习。悟四非常。发起宿因。即证小果。大乘善友。力所携奖。不住小乘。还兴大念。故非小乘也。根虽是女。能求菩提。深信自他佛性平等。即弘大愿。誓当成佛。广度众生。念舍女身。即生净土。临当报尽。化佛来迎。成大丈夫。入莲华座。即生彼国。佛令安神。经约此门。故云皆往。论据不能若此。故说不生也。小乘之人要生大志。乘此为业。即得往生。从彼旧名。号声闻也。疑曰。小乘之因判作讥嫌。何因彼方。必称斯号。答曰。声闻愚法。自利过深。不能益他。谓讥嫌耳。虽存古号。即大声闻。益物既弘。乃为良称。故法华经云。我等今者。真是声闻。以佛道声。令一切闻。西方亦尔。虽有小乘。并真声闻。故无讥嫌等过也。
　　第十一会。释三阶行者。五种小疑。第一疑曰。众生流浪。苦事悉经。推究此因。皆由起邪三毒。今者专心念佛。愿往西方。邪毒转增。岂非倒见。何者。娑婆浊界。理合常居。特生厌舍。即邪嗔矣。西方净土。圣者堪游。不揆下凡。发愿生彼。即邪贪也。所以然者。皆为无明。即邪痴障也。此之三毒。内积心田。设令念佛。感神鬼魔。如何得往净土受生。通曰。教旨殊伦。佥悕益物。善知取舍。各随机缘。何者。若也道悟无生。理可娑婆久住。未登不退。秽土难居。若契无生。极乐与娑婆不二。未假厌兹杂界。别仰净方。位处轮回。要须生彼。秽土大士所居。理解恒游莫隔。下凡未成胜观。暂止还长苦流。所以舍染土。不长邪嗔乐西方。邪贪不起。同时分别。慧所相应。内积三善根。外招众圣助。此方后报谢。妙刹净华迎。勿惧神鬼魔。不勤修正业。第二疑曰。业道如秤。善恶必酬。感生已来。造恶非一。如何不受。直往西方。设欲往生。岂不为障。通曰。夫造业者。苦乐之报定生。既同凡愚。久积罪因。非谬不委。感今人报恶业。为断不耶。若言已断。今即无恶可除。如其未灭。受生因何不障。三阶行者。悯然而言。受此生时。诸恶未断。由人业胜。恶不能遮。善报既终。苦果当受也。更应示云。恶虽未断。人业胜故。不废招生。净业转强。焉能起碍。何者三归五戒。有漏善因。倒想所牵。入母胎藏。此之劣行。恶所不遮。故得人身。罪已无力。无始正行。及今发心。誓尽苦原。当来作佛。精勤克念。愿生西方。报尽之期。慈悲善友。哀矜护念。使住正心。圣众现前。特生渴仰。乘兹胜因。往彼岂难。勿得怀疑。不修净业。第三疑曰。准今修行。学普为宗。别念弥陀。乃成曲见。翻为障道。不免轮回。何不舍别行。以随修其普。通曰。仰寻普行。为益极深。大智通贤。方能措意。力微智浅。难以辄行。大圣随机。遣修别行。称根性故。于理无伤。假别为因。修成普业。第四疑曰。夫欲修道。先识苦因。寻苦之原。皆由恶业。起恶之境。在此娑婆。不逢众圣性相之理。造诸恶业。数量无边。一切众生。凡有二种。一者实报。二者应形。言实报者。体唯佛性。相即普亲。由迷体故。妄生贪恚。如来藏上。横起痴心。约相虽殊。普亲无别。隔生不识。妄起爱憎。恒于佛性父母。缘行杀盗淫等。三乘圣众。愍念众生。应体同凡。生盲不识。遂怀轻抑。增长恶缘。由昔不知。乃生倒想。今得启悟。对境思愆。已作恶除。当过不起。但于此方忏谢。罪尽可除。厌此欣西。岂亡怨结。通曰。将寻至道。要绝苦原。息苦之因。无过断恶。造愆之境。实在娑婆。积此怨嫌。已成爱结。今日审察。倒想所缠。若欲具了众生体唯佛性。相即普亲。诸佛大悲权应。随形六道。迹示同凡。作此解心。人皆共委。如论起行。实验全无。知之非难。行者难矣。只可想此法。仰叹非虚。已作之愆。特生重悔。当生过恶。誓不更为。专念佛名。及修诸行。回生净土。如救头然。此界沉沦。吟嗟失路。且安神极乐。果证无生。自行既成。翻归五浊。大悲化物。等济群机。勿停一途。不进别径。但须运心动念。先为业对怨酬。愿舍苦因。同生妙乐。彼皆领受。遂舍怨嫌。不可缘兹乃怀疑难。第五疑曰。方今之际。去圣时遥。下品凡愚。正合礼忏地藏菩萨。当今有缘。理可专称。并念三宝。弥陀净土。上行人修。第二阶根。能得生念。今既时当浊恶。性欲卑微。那得辄行上人之法。上学下法。迂会稽留。下起上修。障道受苦。法根不会。岂得成功。通曰。仁者所言。非无教旨。习而未久。乃发斯疑。停想为通。定开近修。何者。一引圣教。二辨义门。言圣教者。部类既繁。备抄难究。略陈五要。以启创闻。一者。大集贤护经云。佛告贤护。我涅槃后。诸弟子等。传此三昧。诸恶比丘。不能信受。傍言魔说。又告贤护。比丘行恶时。诸国相伐时。更相毁谤时。众生浊恶时有四众弟子。能传此法。利益众生。二者。药师经云。文殊菩萨。为像法众生请云。四众弟子。求往生西方不定者。念药师名。即断疑网。临命终时。八大菩萨。示往生路。三者。弥陀经云。他方诸佛。共赞释迦。能于五浊。说难信之法。六方诸佛。舒舌证诚。四者。观经云。韦提希夫人。为五浊恶不善。五苦所逼众生。请生净土。又下辈三品。具造恶业。皆得往生也。五者。无量寿经云。释迦如来。为五浊众生说法。令离五恶。除五痛。灭五烧。又当来之世。经道灭尽。我以慈悲哀愍特留此经。止住百年。尔时众生。起一念信。即生彼国。疑曰。所引经教。佛说不虚。未知方便之门。为当尽理之说。通曰。大人之言。必合真趣。向援经教。皆究竟门。所以知之。不了之教。涅槃之会释通。净土一门。双林更无疑决。十方诸佛。舒舌印成。据斯二义。故非方便也。上来略引圣教。以示说因。自下粗释义门。用祛疑停。一音演唱各解。万殊无不并契。地藏弘愿恶趣救生。弥陀大悲。十念济物。不求净土。恐落三涂。念地藏名。苦中望救。今劝专心念佛。誓往西方。大命将终。诸佛来应。既生净国。永绝三涂。苦事不经。无劳请救也。三阶宗要。约时机说。千五百年后。不修净业。设有修者。众行具成。即第二阶。非下凡业也。今观此意。说上行人。三辈之中。独明上中生人也。净土之法。定散俱通。作业浅深。同生极乐。出家清众。在俗尊贤。屏虑幽居。恬神息乱。能修观业。定善往生。志绝荣华。公私事外。不贪俗务。问道勤修。能具三福散因。定生彼国。家资匮乏。事务牵缠。一行能随。亦生宝界。今生作罪。乃至阐提。大命将终。苦具来逼。忽逢善友。教念佛名。恶相既除。即生妙刹。大乘善根。下至从生无过。上至回向终心。约作业浅深。分为上辈三品。小乘之根。初从善趣。上至世第一法。分为中辈三生。大小乘根机。约过轻重。分为下辈三位。此即行道浅深。造恶重轻。俱发菩提。愿生净土。随业多小。皆得往生。不可偏执一隅。谤疑净业。又言今时浊恶。不合念佛愿生西方者。此非博见。大无量寿经云。经道灭尽。佛以慈悲哀愍。特留此经。止住百年。尔时众生闻名生信。皆生彼国。义云。如来说教。润益有时。末法万年。余经悉灭。弥陀一教。利物偏增。大圣特留百岁。时经末法。满一万年。一切诸经。并从灭没。释迦恩重。留教百年。尔时修因。上生妙土。何为预判。不令愿生。详此经文。足除忧悔。勿怀管见。不达通经也。
　　第十二依摄大乘论。会释别时义者。论云。唯由发愿。即得往生安乐者。是别时意。疑曰。准依摄论。判作别时。今教念佛。如何即往。通曰。今依摄论。判释别时。与净土门。一无差殊。何者。由且发愿。未可即生。依愿念佛。乃成净业。愿行前后。故说别时。非谓念佛不即生也。
　　第十三会。释法华经云。若人散乱心。入于塔庙中。一称南无佛。皆已成佛道。疑曰。散心一称佛。佛果未即成。一生念佛名。如何生净国。通曰。散称成佛道。道是因不虚。念佛生净土。报尽生非谬。
　　第十四。略明作业方轨。疑曰。宗明念佛。作往生因。未知心虑。作何等解。念佛方轨。其状若为。通曰。却寻无际。数劫施旋。设使修因多虚少实。但求名利。妄计我人。广作善缘。不为正理。沉沦恶趣。受苦无穷。圣主弥陀。流名摄化。果成为佛。十劫已经。我等愚痴。唯贪造恶。虽学佛法。现世求名。自是非他。恒生傲慢。追求衣食。日夜劳勤。设有余功。用随恶傥。若也不逢善友。净土岂闻。一旦无常。还归恶道。今逢大善知识。共我有缘。教我思惟。舍诸恶行。得闻阿弥陀佛。本愿慈悲。十劫已来。恒流正法。我由障故。今日始闻。五内悲伤。特生耻恨。嗔起贪行痴生。但修四修。以为正业。一者。长时修。首从初发心。乃至菩提。恒作净因。终无退转。二者。恭敬修。此复有五。一恭敬有缘圣人。谓行住坐卧。不背西方。涕唾便利。不向西方也。二敬有缘像教。谓造西方弥陀像变。不能广作。但作一佛二菩萨。亦得。教者。弥陀经等。五色袋盛。自读教他。此之经像。安置室中。六时礼忏。华香供养。特生尊重。三者。敬有缘善知识。谓宣净土教者。若千由旬。十由旬已来。并须敬重。亲近供养。别学之者。总起敬心。与己不同。但知深敬也。若生轻慢。得罪无穷。故须总敬。即除行障。四者敬同缘伴。谓同修业者。自虽障重独业不成。要藉良朋。方能作行。扶危救厄。助力相资。同伴善缘。深相保重。五敬三宝。同体别相。并合深敬。不能具录。为浅行者。不果依修。住持三宝者。与今浅识人。作大因缘。今粗料简。言佛宝者。谓雕檀绣绮。素质金容。镂玉图缯。磨石削土。此之灵像。特可尊承。暂尔观形。罪消增福。若生少慢。长恶善亡。但想尊容。当见真佛。言法宝者。三乘教旨。法界所流。名句所诠。能生解缘。故须珍仰。以发慧基。抄写尊经。恒安净室。箱函盛贮。并合严敬。读诵之时。身手清洁。言僧宝者。圣僧菩萨。破戒之流。等心起敬。勿生慢想。三者。无间修。谓常念佛。作往生心。于一切时。心恒想巧。譬若有人被他抄掠。身为下贱。备受艰辛。忽思父母。欲走归国。行装未办。由在他乡。日夜思惟。苦不堪忍。无时暂舍。不念耶娘。为计既成。便归得达。亲近父母。纵任欢娱。行者亦然。往因烦恼。坏乱善心。福智珍财。并皆散失。久流生死。制不自由。恒与魔王。而作仆使。驱驰六道。苦切身心。今遇善缘。忽闻弥陀慈父。不违弘愿。济拔群生。日夜惊忙。发心愿往。所以精勤不倦。当念佛恩。报尽为期。心恒计念。四者。无余修。谓专求极乐。礼念弥陀。但诸余业行。不令杂起。所作之业。日别须修。念佛读经。不留余课耳。
　　夫以生居像季。去圣斯遥。道预三乘。无方契悟。人天两位。躁动不安。智博情弘。能堪久处。若也识痴行浅。恐溺幽涂。必须远迹娑婆。栖神净域。仰愿同缘正事。敬发身心。依此一宗。定为拒割。幸勿萦心世利。牢惧非常。声追安远之风。奚殊电影。德过肇生之节。讵谢干城。三空九断之文。理幽言博。十地五修之教。义奥词繁。功非一篑之能。业成数载之虑。岂刹那之分。念积尘沙。方宣九有之奇。心恒造境。境述二无之妙。识恋邪魔。将崇达妄之由。生期分促。待植会真之智。死路非运。未若屏虑持斋。息多闻广业。安神慧浦。兴少学之军修。运竭秽方。涉遥邦之上苑。灵居净国。托妙质于金台。同至道于慈颜。折疑何停。感悲音于圣德。解证无生。弘益滋繁。可略云尔。粗陈蠡酌。以简良水。起行全功莫能府就也。

　　西方要决释难通规


