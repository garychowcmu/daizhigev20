  金光明最胜忏仪
　　宋 知礼集




　　金光明最胜忏仪

　　　　宋传天台教观四明沙门知礼集
　　一切恭敬。
　　一心顶礼十方常住三宝(一拜已胡跪执炉云)。
　　愿此香华云。遍满十方界。供养一切佛。尊法诸菩萨。声闻缘觉众。及一切天仙。受用作佛事　供养已一切恭敬(一拜已复跪奉请云)。
　　一心奉请南无本师释迦文佛。东方阿閦四　佛世尊。宝华琉璃宝胜佛等。尽金光明经中及十方三世一切诸佛(三请一礼)。
　　一心奉请南无大乘金光明海十二部经(三请已一拜)。
　　一心奉请南无信相菩萨。观世音菩萨。大势至菩萨。金光明菩萨。金藏菩萨。常悲法上尽金光明经内及十方三世一切菩萨声闻缘觉贤圣僧(三请已一拜)。
　　一心奉请南无大梵尊天。三十三天护世四王。金刚密迹散脂大将。大辩天神。摩利支天。韦驮天神。坚牢地神。菩提树神。诃梨帝喃鬼子母等五百眷属。一切皆是大菩萨等。及此国内名山大川一切灵庙。当州地分属内鬼神。此所住处护伽蓝神守正法者。一切圣众(三请已不应礼)。
　　一心奉请南无第一威德成就众事大功德天。
　　　(此位众唱三请已不礼。白衣须礼。当合掌持咒)。
　　南无室利莫诃天女　怛侄他(侄字徒细地夜你也。三曰并通)钵唎脯哷拏折囇(脯布乎切。哷力出切。折市列切。囇力计切。四并同之)三曼[多*頁](多可切)　达喇设泥(喇字多达切。泥字去声)　莫诃毗　阿啰揭谛　三曼[多*頁]毗昙末泥　莫诃迦哩也钵喇底瑟侘钵泥(佗丑迦切)　萨婆頞他娑弹泥(頞乌割切)苏钵喇底脯囇　痾耶娜(娜乃可切)　达摩多　摩诃毗俱比谛(比婢必切)　莫诃迷咄噜邬波僧呬羝(邬乌古切。呬香器切。羝了兮切)　莫诃颉唎使(颉户结切)　苏僧近(入声)哩呬羝　三曼多颇他　阿奴波喇泥莎诃(七遍讫。一拜起同声叹云)
　　佛面犹如净满月　　亦如千日放光明
　　目净修广若青莲　　齿白齐密犹珂雪
　　佛德无边如大海　　无限妙宝积其中
　　智慧德水镇常盈　　百千胜定咸充满
　　足下轮相皆严饰　　毂网千辐悉齐平
　　手足缦网遍庄严　　犹如鹅王相具足
　　佛身光耀等金山　　清净殊特无伦匹
　　亦如妙高功德满　　故我稽首佛山王
　　相好如空不可测　　逾于千日放光明
　　皆如焰幻不思议　　故我稽首心无著

　　　　(赞已当陈述意。须合掌恭敬。令众平声三唱云)。
　　南无宝华琉璃佛。南无大乘金光明经。南无第一威德成就众事大功德天(如是三称已。次处奉供养。专想面对。后陈辞句。余时除去。饮食并净洁如法。复持散掷等语。但云香华至同圆种智而止。便即礼佛)。
　　今我道场敷设供养。然种种灯。烧种种香。奉种种饮食。净洁如法。恭持奉供诸佛世尊。大乘经典。菩萨贤圣一切三宝。又复别具香华饮食。奉献功德大天大辩。四王梵释。天龙八部圣众。复持饮食散掷余方。施诸神等。惟愿三宝天仙。怜愍于我及诸众生。受此供养。以金光明力及诸佛威神。于一念间显现十方一切佛刹。如云遍满如雨普洽。广作佛事等熏众生。发菩提心同圆种智(此亦应随意所陈。未必专诵此语。作是语已。当持饮食至道场外净处。布散四方。先作是言)。
　　我今依教供养大乘三宝及吉祥大天。持此种种饮食。散洒诸方遍施诸神。愿诸神明威权自在。一念普集各受法食。充足无乏身力勇锐。守护坚强知我所求。愿当相与回此福利普润含生。果报自然常受胜乐(作是咒愿竟。即便以食散掷四方。想无量鬼神悉来受食。尔时或诵前咒。或但云南无室利摩诃天女。以食尽为度。散洒毕回道场礼佛)。
　　一心顶礼本师释迦牟尼佛。
　　一心顶礼东方阿閦佛。
　　一心顶礼南方宝相佛。
　　一心顶礼西方无量寿佛。
　　一心顶礼北方微妙声佛。
　　一心顶礼宝华琉璃佛。
　　一心顶礼宝胜佛。
　　一心顶礼无垢炽宝光明王相佛。
　　一心顶礼金焰光明佛。
　　一心顶礼金百光明照藏佛。
　　一心顶礼金山宝盖佛。
　　一心顶礼金华焰光相佛。
　　一心顶礼大炬佛。
　　一心顶礼宝相佛。
　　一心顶礼尽金光明经中及十方三世一切诸佛。
　　一心顶礼大乘金光明海十二部经(三礼)。
　　一心顶礼信相菩萨摩诃萨。
　　一心顶礼观世音菩萨摩诃萨。
　　一心顶礼大势至菩萨摩诃萨。
　　一心顶礼金光明菩萨摩诃萨。
　　一心顶礼金藏菩萨摩诃萨。
　　一心顶礼常悲菩萨摩诃萨。
　　一心顶礼法上菩萨摩诃萨。
　　一心顶礼尽金光明经内及十方三世一切菩萨摩诃萨。
　　一心顶礼舍利弗等声闻缘觉贤圣僧。
　　普为法界一切众生。悉愿断除三障。归命忏悔(一拜运想逆顺十心)。
　　我比丘(某甲)归命顶礼现在十方一切诸佛。已得阿耨多罗三藐三菩提者。转妙法轮。持照法轮。雨大法雨。击大法鼓。吹大法螺。建大法幢。秉大法炬。为欲利益安乐诸众生故。常行法施诱进群迷。令得大果证常乐故。如是等诸佛世尊以身语意。稽首归诚。至心礼敬彼诸世尊。以真实慧以真实眼。真实证明真实平等。悉知悉见一切众生善恶之业。我从无始生死以来。随恶流转。共诸众生造业障罪。为贪嗔痴之所缠缚。未识佛时。未识法时。未识僧时。未识善恶。由身语意造无间罪。恶心出佛身血。诽谤正法。破和合僧。杀阿罗汉。杀害父母。身三语四意三种行。造十恶业。自作教他。见作随喜。于诸善人横生毁谤。斗秤欺诳以伪为真。不净饮食施与一切。于六道中所有父母。更相恼害。或盗窣堵波物。四方僧物。现前僧物。自在而用。世尊法律不乐奉行。师长教示不相随顺。见行声闻独觉大乘行者。喜生骂辱。令诸行人心生悔恼。见有胜己便怀嫉妒。法施财施常生悭惜。无明所覆邪见惑心。不修善因令恶增长。于诸佛所而起诽谤。法说非法。非法说法。如是众罪佛以真实慧真实眼。真实证明。真实平等悉知悉见。我今归命对诸佛前。皆悉发露不敢覆藏。未作之罪更不复作。已作之罪今皆忏悔。所作业障应堕恶道地狱旁生饿鬼之中。阿苏罗众及八难处。愿我此生所有业障皆得消灭。所有恶报未来不受。亦如过去诸大菩萨修菩提行。所有业障悉已忏悔。我之业障今亦忏悔。皆悉发露不敢覆藏。已作之罪愿得除灭。未来之恶更不敢造。亦如未来诸大菩萨修菩提行。所有业障悉已忏悔。我之业障今亦忏悔。皆悉发露不敢覆藏。已作之罪愿得除灭。未来之恶更不敢造。亦如现在十方世界诸大菩萨修菩提行。所有业障悉已忏悔。我之业障今亦忏悔。皆悉发露不敢覆藏。已作之罪愿得除灭。未来之恶更不敢造(忏悔已归命礼三宝)。
　　我比丘(某甲)归命顶礼十方一切诸佛世尊。初成正觉未转法轮。欲舍应身入涅槃者。我皆顶礼是诸世尊。劝转法轮请久住世。度脱安乐一切众生(劝请已归命礼三宝)。
　　我比丘(某甲)归命顶礼十方一切诸佛世尊。我今随喜一切众生三业所修施戒心慧。二乘菩萨贤圣善根。十方诸佛证妙菩提法。施一切所有功德。我皆至诚随喜赞叹(随喜已归命礼三宝)。
　　我比丘(某甲)归命顶礼十方一切诸佛世尊。愿作证知。我从无始至于今日。三业所修一切诸善。施戒善慧。乃至忏悔劝请随喜。摄取现前。回施法界一切众生。同证菩提如诸佛等(回向已归命礼三宝)。
　　我比丘(某甲)归命顶礼十方一切诸佛世尊。证我微诚现前所愿。愿诸天八部增长威神。常来护持我此国土。风祥雨顺谷果丰登。圣帝仁王慈临无际。群臣官属常守尊荣。万姓四民永安富乐。佛法檀越父母师僧。历世冤亲法界含识。咸生正信发菩提心。六度齐修二严等备。复愿我等众圣冥加。常值大乘及善知识开我佛慧。愿行现前荷负流通。三世佛法诱化一切。然无尽灯普会众生同归秘藏(发愿已归命礼三宝)。
　　南无佛。南无法。南无僧。南无本师释迦牟尼佛。南无四方四佛。南无宝华琉璃佛。南无大乘金光明经(三称)南无信相菩萨。南无金光明菩萨。南无金藏菩萨。南无常悲菩萨。南无法上菩萨南无第一威德成就众事大功德天。
　　自归于佛。当愿众生体解大道发无上心。
　　自归于法。当愿众生深入经藏智慧如海。
　　自归于僧。当愿众生统理大众一切无碍。和南圣众。

　　金光明最胜忏仪


