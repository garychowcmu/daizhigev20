  筠州洞山悟本禅师语录
　　日本 慧印校




　　洞山大师语录序

　　东西道邈。二三亲传。传也已渐。真间为伪。当伪之交出时。醇乎真者。独洞祖乎。自厥初诘问无眼耳乎其师。至发迹南泉之供真。异闻无情说眼处。慎柏岩姓名之问。不间云岩雍容影。蹈断过水浪。呵止云居受天供路。终设愚痴斋。明去来之数事。则实为希世之师表矣。其语言章句。散在诸家之篇集。间有集录也非。元文间。玄契老禅勤集号洞山录。以藏梓于白华林。可谓干祖考之蛊哉。然京师之途路万里。为难为乏道之拜请。而去岁庚辰之秋。江都吉祥禅寺之众徒责予复校。亦不忘祖家也。寻请老衲语。乃告曰。戏乎洞祖乎。真矣邃矣充矣。无偏矣。克中矣。固亦江汉以濯。秋日以晒。唯可以道心见之。不可以人心见之。若至其不可窥之。不可量之。不可移之。而无己独立。则少林之下。实一人而已。赞宁言之。
　　宝历十一年辛巳正月谷旦。印指月焚香拜题。

　　筠州洞山悟本禅师语录

　　　　远孙沙门慧印校订
　　师幼岁。从师因念般若心经至无眼耳鼻舌身意处。忽以手扪面。问师曰。某甲有眼耳鼻舌等。何故经言无。其师骇然异之曰。吾非汝师。即指往五泄山礼灵默禅师。
　　师游方首谒南泉。值马祖讳辰修斋。泉问众曰。来日设马祖斋。未审马祖还来否。众皆无对。师乃出对曰。待有伴即来。泉曰。此子虽后生。甚堪雕琢。师曰。和尚莫厌良为贱。
　　师参沩山。问曰。顷闻南阳忠国师有无情说法话。某甲未究其微。沩曰。阇黎莫记得么。师曰记得。沩曰。子试举一遍看。师遂举。僧问。如何是古佛心。国师曰。墙壁瓦砾是。僧云。墙壁瓦砾岂不是无情。国师曰是。僧云。还解说法否。国师曰。常说炽然。说无间歇。僧云。某甲为甚么不闻。国师曰。汝自不闻。不可妨他闻者也。僧云。未审。甚么人得闻。国师曰。诸圣得闻。僧云。和尚还闻否。国师曰。我不闻。僧云。和尚既不闻。争知无情解说法。国师曰。赖我不闻。我若闻即齐于诸圣。汝即不闻我说法也。僧云。恁么则众生无分去也。国师曰。我为众生说。不为诸圣说。僧云。众生闻后如何。国师曰。即非众生。僧云。无情说法据何典教。国师曰。灼然。言不该典非君子之所谈。汝岂不见。华严经云。刹说众生说三世一切说。师举了。沩山曰。我这里亦有。秖是罕遇其人。师曰。某甲未明。乞师指示。沩山竖起拂子曰。会么。师曰。不会。请和尚说。沩曰。父母所生口终不为子说。师曰。还有与师同时慕道者否。沩曰。此去。澧陵攸县石室相连。有云岩道人。若能拨草瞻风。必为子之所重。师曰。未审。此人如何。沩曰。他曾问老僧。学人欲奉师去时如何。老僧对他道。直须绝渗漏始得。他道。还得不违师旨也。无老僧道。第一不得道老僧在这里。师遂辞沩山。径造云岩。举前因缘了便问。无情说法甚么人得闻。岩曰。无情得闻。师曰。和尚闻否。岩曰。我若闻。汝即不闻吾说法也。师曰。某甲为甚么不闻。岩竖起拂子曰。还闻么。师曰不闻。岩曰。我说法汝尚不闻。岂况无情说法乎。师曰。无情说法该何典教。岩曰。岂不见。弥陀经云。水鸟树林悉皆念佛念法。师于此有省。乃述偈曰。也大奇也大奇。无情说法不思议。若将耳听终难会。眼处闻时方可知。
　　师问云岩。某甲有余习未尽。岩曰。汝曾作甚么来。师曰。圣谛亦不为。岩曰。还欢喜也未。师曰。欢喜则不无。如粪扫堆头拾得一颗明珠。
　　师问云岩。拟欲相见时如何。曰问取通事舍人。师曰。见问次。曰向汝道甚么。
　　云岩举问师。药山问僧。见说汝解算虚实。云不敢。山曰。汝试算老僧看。僧无对。汝作么生。师曰。请和尚生日。
　　药山夜参不点灯。山垂语曰。我有一句子。待特牛生儿即向汝道。时有僧曰。特牛生儿也。自是和尚不道。山曰。侍者把灯来。其僧抽身入众。云岩举似师。师曰。其僧却会。只是不肯礼拜。
　　云岩到沩山。沩问。大保任底人与那个是一是二。岩曰。一机之绢是一段是两段。师闻曰。如人接树。
　　一日云岩谓众曰。有个人家儿子。问著无有道不得底。师问。他屋里有多少典籍。岩曰。一字也无。师曰。争得恁么多知。岩曰。日夜不曾眠。师曰。问一段事还得否。岩曰。道得却不道。
　　云岩作鞋次。师近前曰。就师乞眼睛。未审还得也无。岩曰。汝底与阿谁去也。师曰。良价无。岩曰。设有汝向什么处著。师无语。岩曰。乞眼睛底是眼否。师曰非眼。岩咄之。
　　云岩问一尼。汝爷在。云在。岩曰。年多少。云年八十。岩曰。汝有个爷。不年八十。还知否。云。莫是恁么来者。岩曰。犹是儿孙在。师曰。直是不恁么来者亦是儿孙。
　　院主游石室回。云岩问曰。汝去到石室里许。为甚么便回。主无语。师代曰。彼中已有人占了也。岩曰。汝更去作么。师曰。不可人情断绝去也。
　　师辞云岩。岩曰。甚么处去。师曰。虽离和尚。未卜所止。曰莫湖南去。师曰无。曰莫归乡去。师曰无。曰早晚却回。师曰。待和尚有住处即来。曰自此一别难得相见。师曰。难得不相见。
　　师临行又问云岩。和尚百年后。忽有人问还邈得师真否。如何秖对。岩曰。但向伊道。只这是。师良久。岩曰。价阇黎承当个事。大须审细。后因过水睹影。大悟前旨。因有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须与么会。方始契如如。
　　师侍云岩。岩问。如何是价子神通妙用。师叉手近前而立。又问。如何是神通妙用。师便珍重出。
　　师到参鲁祖宝云禅师。礼拜侍立。少顷而出。却再入来。祖曰。秖恁么秖恁么。所以如此。师曰。大有人不肯。祖曰。作么取汝口辨。师便礼拜。乃侍奉数月。僧问鲁祖。如何是不言言。祖曰。汝口在甚么处。云无口。祖曰。将甚么吃饭。僧无对。师代曰。他不饥。吃甚么饭。
　　师到南源(道明禅师)方上法堂。源曰。已相看了也。师便下去。至明旦却上问曰。作日已蒙和尚慈悲。不知什么处是与某甲已相看处。源曰。心心无间断。流入于性海。师曰。几合放过。
　　师辞南源去。源曰。多学佛法广作利益。师曰。多学佛法即不问。如何是广作利益。源曰。一物莫违即是。
　　师到椑树。椑问曰。来作什么。师曰。亲近和尚。椑曰。若是亲近。用动两片皮作么。师无对曹山后闻乃云。一子亲得。
　　师礼京兆兴平和尚。平曰。莫礼老朽。师曰。礼非老朽者。平曰。它且不受礼。师曰。它亦不曾礼。师却问。如何是古佛心。平曰。即汝心是。师曰。虽然如此。犹是某甲疑处。平曰。若恁么即问取木人去。师曰。某甲有一句子。不借诸圣口。平曰。汝试道看。师曰。不是某甲。
　　师辞平和尚。平曰。甚么处去。师曰。沿流无定止。平曰。法身沿流。报身沿流。师曰。总不作此解。平乃拊掌。保福云。洞山自是一家。乃别云。觅得几人。
　　师到薯山。薯曰。汝已住一方。又来这里作么。师对曰。良价无奈疑何。特来见和尚。山召良价。师应诺。山曰。是什么。师无语。山曰。好个佛只是无光焰。
　　师在泐潭见初首座有语。曰。也大奇也大奇。佛界道界不思议。师遂问曰。佛界道界即不问。秖如说佛界道界底是甚么人。初良久无对。师曰。何不速道。初曰。争即不得。师曰。道也未曾道。说甚么争即不得。初无对。师曰。佛之与道俱是名言。何不引教。初曰。教道甚么。师曰。得意忘言。初曰。犹将教意向心头作病在。师曰。说佛界道界底病大小。初又无对。次日忽迁化。时称师为问杀首座价。
　　师与密师伯经由次。见溪流菜叶。师曰。深山无人。因何有菜。随流莫有道人居否。乃共议拨草。溪行五七里间。忽见羸形异貌人。乃龙山和尚是也(亦云隐山)放下行李问讯。山曰。此山无路。阇黎从何处来。师曰。无路且置。和尚从何而入。山曰。我不从云水来。师曰。和尚住此山多少时耶。山曰。春秋不涉。师曰。和尚先住。此山先住。山曰不知。师曰。为甚么不知。山曰。我不从人天来。师曰。和尚得何道理便住。此山。山曰。我见两个泥牛斗入海。直至于今绝消息。师始具威仪礼拜便问。如何是主中宾。山曰。青山覆白云。师曰。如何是主中主。山曰。长年不出户。师曰。主宾相去几何。山曰。长江水上波。师曰。宾主相见有何言说。山曰。清风拂白月。师辞退。
　　师一日与密师伯渡水。师曰。莫错下脚。伯云。错即过不得也。师曰。不错底事作么生。云共长老过水。
　　师与密师伯锄茶园。师掷下钁头曰。我今日困。一点气力也无。伯曰。若无气力争解恁么道得。师曰。汝将谓有气力底是也。
　　师与密师伯过水次。乃问曰。过水事作么生。伯曰。不湿脚。师曰。老老大大作这个语话。伯曰。尔作么生道。师曰。脚不湿。
　　密师伯因把针次。师问。作什么。伯云把针。师曰。把针事作么生。伯云。针针相似。师曰。二十年同行作这个语话。岂有与么工夫。伯曰。长老又作么生。师曰。如大地火发底道理。他日问师。知识所通莫不游践。径截处乞师一言。师曰。师伯意何得取功。伯因斯顿觉下语非常。
　　师与密师伯行次。忽见白兔走过。伯曰俊哉。师曰。作么生。伯云。大似白衣拜相。师曰。老老大大作这个说话。伯云。汝作么生。师曰。积代簪缨暂时落薄。
　　师与密师伯过木桥。师先过了拈起木桥曰。过来。伯云。价阇黎。师便放下木桥。
　　师会一官人。官人曰。三祖信心铭弟子拟注。师曰。才有是非。纷然失心。作么生注。法眼代云。恁么则弟子不注。
　　师与密师伯到柏岩哲禅师处。岩问。甚处来。师曰。湖南来。岩曰。观察使姓甚么。师曰。不得姓。岩曰。名甚么。师曰。不得名。岩曰。还理事也无。师曰。自有廊幕在。岩曰。还出入否。师曰。不出入岩曰。岂不出入。师便拂袖出去。岩来日侵早入堂召师。师近前。岩曰。昨日秖对上座话不惬老僧意。一夜不安。今请上座别下一转语。若惬老僧意。便开粥相伴过夏。师曰。却请和尚问。岩曰。不出入是如何。师曰。太尊贵生。岩乃开粥同过夏。
　　师与密师伯行次。指路傍一院曰。里面有人。说心说性。伯曰是谁。师曰。被师伯一问。直得去死十分。伯曰。说心说性底谁。师曰。死中得活。
　　师供养云岩真次。僧问。先师道。秖这是。莫便是否。师曰是。云意旨如何。师曰。当时洎错会先师意。云未审。先师还知有也无。师曰。若不知有。争解恁么道。若知有。争肯恁么道。长庆云。既知有。为甚么恁么道。又云。养子方知父慈。
　　云岩讳日师营斋。僧问。和尚于云岩处得何指示。师曰。虽在彼中。不蒙指示。云既不蒙指示。又用设斋作甚么。师曰。争敢违背他。云和尚发迹南泉。为甚么却与云岩设斋。师曰。我不重先师道德佛法。秖重他不为我说破。僧云。和尚为先师设斋。还肯先师也无。师曰。半肯半不肯。云为甚么不全肯。师曰。若全肯即孤负先师也。问欲见和尚本来师。如何得见。师曰。年牙相似即无阻矣。僧拟进语。师曰。不蹑前踪。别请一问。僧无对。云居代云。恁么则不见和尚本来师也。僧问长庆。如何是年牙相似者。庆云。古人恁么道。阇黎又向这里觅个甚么。
　　因有官人设斋施净财。请师看转大藏经。师下禅床向官人揖。官人揖师。师引官人俱绕禅床一匝。向官人揖。良久曰。会么。云不会。师曰。我与汝看转大藏经。如何不会。
　　上堂曰。还有不报四恩三有者么。众无对。又曰。若不体此意。何超始终之患。直须心心不触物。步步无处所。常无间断始得相应。直须努力。莫闲过日。僧问。寒暑到来如何回避。师曰。何不向无寒暑处去。云如何是无寒暑处。师曰。寒时寒杀阇黎。热时热杀阇黎。
　　上堂曰。祖佛言教似生冤家始有参学分。若透祖佛不得。即被祖佛谩去。
　　上堂曰。坐断主人公。不落第二见。北院出众云。须知有一人不合伴。师曰。犹是第二见。院便掀倒禅床。师曰。老兄作么生。院云。待某甲舌头烂即向和尚道。
　　早参。疏山仁出问。未有之言请师示诲。师曰。不诺无人肯。疏云。还可切也无。师曰。尔即今还切得么。疏云。切不得即无讳处。
　　上堂曰。欲知此事。直须如枯木生花方与他合。
　　疏山问。一切处不乖时如何。师曰。阇黎此是功勋边事。幸有无功之功。子何不问。云无功之功岂不是那边人。师曰。大有人笑子恁么问。云恁么则迢然去也。师曰。迢然非迢然非不迢然。云如何是迢然。师曰。唤作那边人即不得。云如何是非迢然。师曰。无辨处。
　　夜参不点灯。有僧出问话。退后师令侍者点灯乃召。适来问话僧出来。其僧近前。师曰。将取三两粉来与这个上座。其僧拂袖而退。自此省发玄旨。遂罄舍衣资设斋。得三年后辞。师曰。善为。时雪峰侍立。问云。秖如这僧辞去。几时却来。师曰。他秖知一去。不解再来。其僧归堂就衣钵下坐化。雪峰上报师。师曰。虽然如此。犹较老僧三生在。
　　上堂曰。有一人。在千人万人中。不背一人。不向一人。尔道。此人具何面目。云居出云。某甲参堂去。
　　师示众曰。体得佛向上事。方有些子语话分。僧便问。如何是语话。师曰。语话时阇黎不闻。云和尚还闻否。师曰。待我不语话时即闻。僧问。如何是正问正答。师曰。不从口里道。云若有人问。师还答否。师曰。也未曾问。问如何是从门入者非宝。师曰。便好休。
　　僧问。和尚出世几人肯。师曰。并无一人肯。云为甚么并无一人肯。师曰。为个个气宇如王。
　　上堂曰。道无心合人。人无心合道。欲识个中意。一老一不老。后僧问曹山。如何是一老。山云。不扶持。云如何是一不老。山云枯木。僧又举似逍遥忠。忠云。三从六义。又曰。此事直须妙会。事在其妙。体在妙处。
　　解夏上堂曰。秋初夏末。兄弟或东或西。直须向万里无寸草处去。良久曰。秖如万里无寸草处。作么生去。顾视左右曰。欲知此事。直须如枯木花开方与他合。有僧到石霜。霜问。和尚有何言句示徒。僧举前话。霜曰。有人下语否。云无。霜曰。何不道出门便是草。僧回举似师。师曰。此是一千五百人善知识语。大唐国内能有几人。后明安曰。直是不出门。亦是草漫漫地。
　　上堂曰。向时作么生。奉时作么生。功时作么生。共功时作么生。功功时作么生。僧问。如何是向。师曰。吃饭时作么生。又曰。得力须忘饱。休粮更不饥。云如何是奉。师曰。背时作么生。又曰。只知朱紫贵。孤负本来人。云如何是功。师曰。放下钁头时作么生。又曰。撒手端然坐。白云幽处闲。云如何是共功。师曰。不得色。又曰。素粉难沈迹。长安不久居。云如何是功功。师曰不共。又曰。混然无讳处。此外更何求(偈颂至下记志)。
　　师谓众曰。拟心是犯戒。得味是破斋。又曰。拟心蚤差。况复有言耶。
　　示众曰。知有佛向上人。方有语话分。时有僧问。如何是佛向上人。师曰非佛。保福别云佛非。云门云。名不得状不得。所以言非。法眼别云。方便呼为佛。师又曰。尘中不染丈夫儿。云门云。拄杖但唤作拄杖。一切但唤作一切。
　　僧问。如何是玄中又玄。师曰。如死人舌。
　　僧问。如何是毗卢师法身主。师曰。禾茎粟干。问三身之中阿那身不堕众数。师曰。吾常于此切。僧问曹山。先师道。吾常于此切。意作么生。山云。要头便斫去。又问雪峰。峰以拄杖劈口打云。我亦曾到洞山来。
　　师洗钵次。见两乌争虾蟆。有僧便问。这个因甚么到恁么地。师曰。秖为阇黎。
　　会下有老宿。去云岩回。师问。汝去云岩作么生。宿云不会。师代曰。堆堆地。又老宿拈袈裟角问云。父母未生时。还有这个么。师曰。只今岂是有耶。宿摇手。
　　师因看稻田次。朗上座牵牛。师曰。这个牛须好看。恐吃稻去。朗云。若是好牛应不吃稻。
　　师问讲维摩经僧曰。不可以智知。不可以识识。唤作甚么语。云赞法身语。师曰。唤作法身。早是赞也。
　　示众曰。一大藏教只是个之字。
　　垂语曰。直道本来无一物。犹未消得他钵袋子。僧便问。时时勤拂拭。为甚么不得他衣钵。未审。甚么人合得。师曰。不入门者。云只如不入门者还得也无。师曰。虽然如此。不得不与他。
　　垂语曰。直道本来无一物。犹未消得他衣钵。这里合下得一转语。且道。下得什么语。有一上座。下语九十六转不惬师意。末后一转始惬师意。师曰。阇黎何不早恁么道。别有一僧密听。秖不闻末后一转。遂请益上座。上座不肯说。如是三年执侍巾瓶。终不为举。上座因有疾。其僧云。某甲三年请举前话。不蒙慈悲。善取不得恶取去。遂持刀向之云。若不为某甲举。即便杀上座也。上座悚然曰。阇黎且待。我为汝举。乃曰。直饶将来亦无处著。其僧礼谢。
　　师因普请次。巡寮去。见一僧不赴普请。师问。尔何不去。僧云。某甲不安。师曰。尔寻常健时。何曾去来。
　　师问僧。甚处来。僧云。游山来。师曰。还到顶么。云到师曰。顶上有人么。云无人。师曰。恁么则不到顶也。云若不到顶。争知无人。师曰。我从来疑著这汉。
　　冬节与泰首座吃果子次。乃问。有一物。上拄天下拄地。黑似漆。常在动用中。动用中收不得。且道过在甚么处。秦云。过在动用中(同安显别云不知)师唤待者掇退果卓。
　　僧问。即今往来底唤作甚么则得。师曰。不得不得。
　　有一僧。在涅槃堂不安。要见师。师遂往。僧曰。和尚何不救取人家男女。师曰。尔是甚么人家男女。云某甲大阐提人家男女。师良久。僧云。四山相逼时如何。师曰。老僧日前也向人家屋檐下过来。云回互不回互。师曰。不回互。云教某甲向甚处去。师曰。粟畬里去。僧嘘一声云珍重。便坐脱。师以拄杖敲头三下曰。汝秖解与么去。不解与么来。
　　师看病僧。僧云。火风离散时如何。师曰。来时无一物。去亦任从伊。云争奈羸瘵何。师曰。须知有不病者。云如何是不病者。师曰。悟则无分寸。不悟则隔山坡。云前程还许卜度也无。师曰。虽然黑似漆。成立在今时。京兆七师令僧问师云。那个究竟作么生。师曰。却须问他始得。
　　师示众曰。我有三路接人。鸟道玄路展手。僧问。师寻常教学人行鸟道。未审如何是鸟道。师曰。不逢一人。云如何行。师曰。直须足下无私去。云秖如行鸟道。莫便是本来面目否。
　　师曰。阇黎因甚颠倒。云甚么处是学人颠倒。师曰。若不颠倒。因甚么却认奴作郎。云如何是本来面目。师曰。不行鸟道。
　　师问僧。去什么处来。僧云。制鞋来。师曰。自解依他。僧云依他。师曰。他还指教汝也无。僧无对。赵州代僧曰。若允即不违。
　　有庵主不安。凡见僧便云。相救相救。多下语不契。师乃去访之。主亦云相救。师曰。甚么相救。主云。莫是药山孙云岩嫡子么。师曰不敢。主合掌云。大家相送。便迁化。僧问师云。亡僧迁化向甚么处去。师曰。火后一茎茆。
　　意上座问。如如遍居前。不如如遍居前。师曰。如如遍居前。不如如遍亦居前。意云。如如遍分其优劣。不如如遍分其优劣。师曰。如如遍分其优劣。不如如遍亦分其优劣。意云。何分彼此。师曰。亦分不分。意云。如何是分。师曰。如如遍。意云。如何是不分。师曰。不如如遍。意云。莫便是通身不通身边事。师曰。不是者个道理。意云。是甚么道理。师曰。是如如遍不如如遍道理。复曰。意上座欲知么。一似八十老婆嫁与三岁儿子。年虽长大。要且被他三岁儿子索唤不得自由。后僧举问曹山。如何是八十老婆。山曰。纷纷白发连头雪。僧云。如何是三岁儿子。山曰。不为主。僧云。为甚么不为主。山曰。不见道。三岁儿子一切过不得。僧云。既是八十老婆。为甚么嫁他三岁儿子。山曰。直得似八十老婆。始解奉重他。
　　师见幽上座来。遽起向禅床后立。幽云。和尚为甚么回避学人。师曰。将谓阇黎不见老僧。
　　僧问茱萸。如何是沙门行。萸云。行则不无。有觉即乖。别有僧举似师。师曰。他何不道。未审是甚么行。僧遂进此语。萸云。佛行佛行。僧回举似师。师曰。幽州犹似可。最苦是新罗。僧却问。如何是沙门行。师曰。头长三尺颈短二寸。乃师令侍者持此语问三圣然和尚。圣于侍者手上掏一掏。者回举似师师肯之。
　　师问僧。甚处来。云三祖塔头来。师曰。既从祖师处来。又要见老僧作甚么。云祖师即别。学人与和尚不别。师曰。老僧欲见阇黎本来师。还得否。云亦须待和尚自出头来始得。师曰。老僧适来暂时不在。
　　僧问。如何是空劫已前自己。师曰。白马入芦华。官人问。有人修行否。师曰。待公作男子即修行。
　　僧问。承古有言。相逢不擎出。举意便知有。时如何。师乃合掌顶戴。
　　师问僧。世间何物最苦。僧云。地狱最苦。师曰不然。云师意如何。师曰。在此衣线下不明大事。是名最苦。
　　师问僧。名什么。僧云某甲。师曰。阿那个是阇黎主人公。僧云。见秖对次。师曰。苦哉苦哉。今时人例皆如此。只是认得驴前马后底将为自己。佛法平沈此之是也。宾中主尚未分。如何辨得主中主。僧便问。如何是主中主。师曰。阇黎自道取。云某甲道得即是宾中主(云居代曰某甲道得不是宾中主)如何是主中主。师曰。恁么道即易。相续大难。师遂示颂曰。嗟见今时学道流。千千万万认门头。恰似入京朝圣主。只到潼关便休。
　　僧问。如何是青山白云父。师曰。不森森者是。云如何是白云青山儿。师曰。不辨东西者是。云如何是白云终日倚。师曰。去离不得。云如何是青山总不知。师曰。不顾视者是。乃颂曰。青山白云父。白云青山儿。白云终日倚。青山总不知。
　　僧问。清河彼岸是甚么草。师曰。是不萌之草。
　　僧问。如何是西来意。师曰。大似骇鸡犀。
　　僧问。蛇吞虾蟆。救则是。不救则是。师曰。救则双目不睹。不救则形影不彰。
　　有僧辞大慈。慈曰。去什么处。僧云。暂去江西。慈曰。我劳汝一段事得否。僧云。和尚有什么事。慈曰。将取老僧去。僧云。更有过于和尚者。亦不能将得去。慈便休。其僧后举似师。师曰。阇黎争合恁么道。僧云。和尚作么生。师曰得。法眼别云。和尚若去。某甲提笠子。师又问其僧。大慈别有什么言句。僧云。有时示众云。说得一丈不如行取一尺。说得一尺不如行取一寸。师曰。我不恁么道。僧云。作么生。师曰。说取行不得底。行取说不得底。云居云。行时无说路。说时无行路。不说不行时合行什么路。乐普云。行说俱不到即本事在。
　　师举。药山问僧。甚处来。云湖南来。山曰。洞庭湖水满也未。云未。山曰。许多时雨水为甚么未满。僧无语。师代曰。甚么劫中曾增减来。道吾代云满也。云岩云。湛湛地。
　　师举。乐山与云岩先师游山。腰间刀响。岩问。甚么物作声。山抽刀蓦口作斫势。师曰。看他药山横身为这个事。今时人欲明向上事。须体此意始得。
　　举。五泄默禅师到石头处云。一言相契即住。不契即去。头据坐。泄便行。头随后召曰。阇黎阇黎。泄回首。头曰。从生至死秖是这个。回首转脑作么。泄忽然契悟。乃拗折拄杖而栖止焉。师曰。当时不是五泄先师。大难承当。然虽如是。犹涉途在。
　　师示众曰。唯有佛菩提。是真归仗处。复喝一喝曰。犹有者个去就在。
　　举。文殊大士与无著吃茶次。乃拈起玻璃盏问无著。南方还有这个否。著云无。文殊曰。寻常将甚么吃茶著无对。师代展手曰。有无且置。借取这个看得否。举。盘山上堂。夫心月孤圆。光吞万象。光非照境。境亦非存。光境俱亡。复是何物。师曰。光境未亡。复是何物。举。邓隐峰在石头。头刬草次。峰在头左侧。叉手而立。头飞刬子向峰前。刬一株草。峰云。和尚秖刬得这个。不刬得那个。头提起刬子。峰接得便作刬草势。头曰。汝秖刬得那个。不解刬得这个。峰无对。师代曰。还有堆阜么。
　　举。南泉问僧。不思善不思恶。思总不生时。还我本来面目来。僧云。无容止可露。师曰。还曾将示人么。
　　陆互大夫问南泉云。弟子家中有一片石。或时坐或时卧。如今拟镌作佛。还得否。泉曰得。陆曰。莫不得否。泉曰不得。云岩曰。坐则佛。不坐则非佛。师曰。不坐即佛。坐即非佛。
　　南泉问神山。作什么。对云打罗。泉曰。手打脚打。神山云。请和尚道。泉曰。分明记取举似作家。师别曰。无脚手者始解打罗。
　　僧举僧问章敬。心法双亡。指归何所。敬曰。郢人无污。徒劳运斤。云请师不返之言。敬曰。即无返句之语。问师。师曰。道即甚道。罕遇作家。
　　师示众曰。五泄先师一日沐浴焚香端坐告众曰。法身圆寂示有去来。千圣同源万灵归一。吾今沤散。胡假兴衰。无自劳神。须存正念。若遵此命。真报吾恩。傥固违言。非吾之子。时有僧问。和尚向甚么处去。泄曰。无处去。云某甲何不见。泄曰。非眼所睹。师曰作家。
　　师问石泷曰。几前一个童子甚了事。如今向甚处去也。泷云。火焰上泊不得。却归清凉世界去也。
　　有人举问一僧云。盐官会下有一主事僧。忽见一鬼使来追。僧告云。某甲身为主事。未暇修行。乞容七日得否。使曰。待为白王若许即七日后来。不然须臾便至。言讫不见。至七日后复来觅其僧。了不可得。若被觅著时。如何抵拟他。师代曰。被他觅得也。
　　江陵僧参大川(亦曰太湖)。川问。几时发足江陵。僧提起坐具。川曰。谢子远来。下去。僧绕禅床一匝便出。川曰。若不恁么争知眼目端的。僧拊掌曰。苦杀人。几错判诸方老宿。川曰。甚得禅宗道理。僧举似丹霞。霞曰。于大川法道即得。我这里不然。云未审。此间作么生。霞曰。犹较大川三步在。僧礼拜。霞曰。错判诸方者多。师曰。不是丹霞难分玉石。
　　云居到参。师问。甚处来。居云。翠微来。师曰。翠微有何言句示徒。居云。翠微供养罗汉。某甲问。供养罗汉。罗汉还来否。微曰。你每日瞳个甚么。师曰。实有此语否。云有。师曰。不虚参见作家来。
　　师问云居。汝名甚么。云道膺。师曰。向上更道。云向上即不名道膺。师曰。与老僧在云岩时秖对无异也。
　　云居问。如何是祖师意。师曰阇黎。他后有把茅盖头。忽有人问。如何秖对。居云。道膺罪过。
　　师谓云居曰。吾闻思大和尚生倭国作王是否。居云。若是思大。佛亦不作。师然之。
　　师问云居。甚处去来。居云。蹋山来。师曰。那个山堪住。居云。那个山不堪住。师云。恁么则国内总被阇黎占却。居云不然。师曰。恁么则子得个入路。居云无路。师曰。若无路争得与老僧相见。居云。若有路即与和尚隔山去也。师乃曰。此子已后千人万人把不住去在。
　　云居随师渡水次。师问。水深多少。居云不湿。师曰粗人。居云。请师道。师曰不干。
　　师谓云居曰。昔南泉问讲弥勒下生经僧曰。弥勒什么时下生。云见在天宫当来下生。南泉曰。天上无弥勒地下无弥勒。时居遂问师曰。只如天上无弥勒地下无弥勒。未审谁与安名。师直得禅床震动乃曰。膺阇黎。吾在云岩。曾问老人。直得火炉震动。今日被子一问。直得通身汗流。
　　云居结庵于三峰。经日不赴堂。师问。子近日何不赴斋。居云。每日自有天神送供。师曰。我将谓汝是个人。犹作这个见解在。汝晚间来。居晚至。师召膺庵王。居应诺。师曰。不思善不思恶是甚么。居回庵宗然宴坐。天神自此竟寻不见。如此三日乃绝。
　　云居合酱次。师问。作什么。居曰合酱。师曰。用多少盐。云旋入。师曰。作何滋味。居云得。
　　师问云居。大阐提人杀父害母出佛身血破和合僧。如是种种孝养何在。居云。始得孝养。自尔洞山许为室中领袖。
　　云居作务次。误刬杀蚯蚓。师曰。这个聻。居云。他不死。师曰。二祖往邺都。又作么生。居无对。
　　师于扇上书佛字。云居见却书不字。师又改作非字。雪峰见乃一时除却。
　　曹山来谒。师问曰。阇黎名什么。对曰本寂。师曰。向上更道。曹云不道。师曰。为什么不道。曹云。不名本寂。师深器之。
　　曹山行脚时问乌石灵观禅师。如何是毗卢师法身主。石曰。我若向汝道即别有也。山举似师。师曰。好个话头秖欠进语。何不问为甚么不道。山却来进前语。石曰。若言我不道。即哑却我口。若言我道。即謇却我舌。山归举似师。师曰古佛。
　　曹山亲入师室。密印所解。盘桓数载乃辞师。师问。什么处去。云不变异处去师曰。不变异处岂有去耶。云去亦不变异。师又曰。子归乡莫打飞鸢岭过么。云是。师曰。来时莫打飞鸢岭来么。云是。师曰。有一人不打飞鸢岭过便到此间。子还知么。云渠无彼往。师曰。子见甚道理便道渠无彼往。云若不到这田地。争解恁么道。师遂嘱曰。吾在云岩先师处亲印宝镜三昧。事穷的要。今付于汝。师又曰。末法时代人多干慧。若要辨验真伪。有三种渗漏。一曰见渗漏。机不离位堕在毒海。二曰情渗漏。滞在向背见处偏枯。三曰语渗漏。究妙失宗机昧终始。学者浊智流转不出此三种。子宜知之。
　　道全(第二世住亦云中洞山)问。如何是出离之要。师曰。阇黎足下烟生。全当下契悟。更不他游。云居进语云。终不敢孤负和尚足下烟生。师曰。步步玄者即是功到。
　　僧举龙牙因参翠微乃问。学人自到和尚法席。一个余月不蒙一法示诲。意在于何。微曰嫌甚么。问师。师曰。阇黎争怪得老僧。
　　龙牙谒德山问云。远闻德山一句佛法。及乎到来未曾见和尚说一句佛法。德山曰。嫌什么。牙不肯。乃造师法席。如前问之。师曰。争怪得老僧。龙牙又举某甲日前问德山。学人仗镆鎁剑拟取师头时如何。山引颈近前曰[囗@力]。龙牙云。头落也。山微笑。师曰。德山道什么。云德山无语。师曰。莫道无语。且将德山落底头呈似老僧。牙省过忏谢。遂止于师席。随众参请。
　　龙牙问。如何是祖师意。师曰。待洞水逆流即向汝道。牙始悟厥旨。
　　华严问。学人未见理路。未免情识。师曰。汝还见理路也无。云见无理路。师曰。什么处得情识来。云学人实问。师曰。恁么须向万里无寸草处去。云无寸草处还许去也无。师曰。直须恁么去。
　　华严搬柴次。师把住柴问。狭路相逢时作么生。云反仄何幸。师曰。汝记吾言。汝向南住有一千人。若向北住即三二百而已。
　　九峰见。师曰。掌有神珠。白昼示人。人且按剑。况玄夜乎。子可贵也。峰云。但不识珠者耳。识之亦无昼夜。师称之为俊士。
　　青林到参师问曰。近离什么处。林云武陵。师曰。武陵法道何似此间。云胡地冬抽笋。师曰。别甑炊香饭供养于此人。林拂袖便出。师曰。此子向后走杀天下人在。
　　青林在洞山栽松次。有刘翁者求偈。作偈曰。长长三尺余。郁郁覆青草。不知何代人。得见此松老。刘得偈呈师。师谓曰。此是第三代洞山主人。
　　青林辞师。师曰。子向甚么处去。林云。金轮不隐的。遍界绝红尘。师曰。善自保任。林珍重而出。师门送谓青林曰。恁么去。一句作么生道。林曰。步步踏红尘。通身无影像。师良久。林云。老和尚何不速道。师曰。子得恁么性急。林曰。某甲罪过。便礼辞。
　　北院辞师拟入岭去。师曰。善为飞猿岭峻好看。院沉吟良久。师曰。通阇黎。院应诺。师曰。何不入岭去。因此省悟。更不入岭师事于师。时号钁头通。
　　师问疏山。空劫无人家是甚么人住处。疏云不识。师曰。人还有意旨也无。云和尚何不问他。师曰现问。次云是何意旨。师不对。
　　钦山邃参。师问。甚么处来。对云。大慈来。师曰。还见大慈么。钦云见。师曰。色前见色后见。钦云。非色前后见。师默置。钦乃云。离师太早不尽师意。法眼云。不尽师意不易承嗣得他。
　　岩头雪峰钦山坐次。师行茶来。钦乃闭眼。师曰。甚么处去来。钦云。入定来。师曰。定本无门。从何而入。
　　雪峰到参。师问。从甚处来。云天台来。师曰。见智者否。云义存吃铁棒有分。
　　雪峰在会下作饭头淘米次。师问。淘沙去米。淘米去沙。峰云。沙米一时去。师曰。大众吃个什么。峰遂覆却米盆。师曰。子他后别见人去在。
　　师一日问雪峰。作甚么来。峰云。斫槽来。师曰。几斧斫成。峰云。一斧斫成。师曰。犹是这边事。那边事作么生。峰云。直得无下手处。师曰。犹是这边事。那边事作么生。峰休去。
　　雪峰蒸饭次。师问。今日蒸多少。峰云二石。师曰。莫不足么。峰云。于中有不吃者。师曰。忽然总吃又作么生。峰无对。云居代云。总吃即不见有不足者。
　　师见雪峰来曰。入门来须得有语。不得道蚤个了。峰云。某甲无口。师曰。无口即且从。还我眼来。峰便休。云居云。待某甲有口即道。
　　雪峰辞师。师曰。子甚处去。峰云。归岭中去。师曰。当时从甚么路出。峰云。从飞猿岭出。师曰。今回向甚么路去。峰云。从飞猿岭去。师曰。有一人不从飞猿岭去。子还识么。峰云不识。师曰。为甚么不识。峰云。他无面目。师曰。子既不识。争知无面目。峰无对。
　　岩头参德山。头入方丈门跨门问。是凡是圣。山便喝。头礼拜。有人举似师。师曰。若不是奯上座。大难承当。头曰。洞山老人不识好恶。错下名言。我当时一手抬一手搦。琅玡觉云。岩头无人问著。不妨奇特。才被洞山脑后一锥。直得瓦解冰消。
　　师问德山侍者。从何方来。云德山来。师曰。来作什么。云孝顺和尚来。师曰。世间什么物最孝顺。侍者无对。
　　师不安。令沙弥传语云居。乃嘱曰。他或问。和尚安乐否。但道云岩路相次绝也。汝下此语须远立。恐他打汝。沙弥领旨去传语。声未绝早被云居打一棒。沙弥无语。同安显代曰。恁么则云岩一枝不坠也。
　　师将圆寂谓众曰。吾有间名在世。谁人为吾除得。众皆无对。时沙弥出云。请和尚法号。师曰。吾间名已谢。石霜云。无人得他肯。云居云。若有间名非吾先师。曹山云。从古至今无人辩得。疏山云。龙有出水之机。无人辨得。
　　僧问。和尚违和。还有不病者也无。师曰有。云不病者还看和尚否。师曰。老僧看他有分。云未审和尚如何看他。师曰。老僧看时不见有病。师复问僧。离壳漏子。向甚么处与吾相见。僧无对。遂示颂曰。学者恒沙无一悟。过在寻他舌头路。欲得忘形泯踪迹。努力殷勤空里步。
　　师以咸通十年己丑三月朔旦。命剃发澡身披衣。声钟辞众俨然坐化。时大众号恸移晷不止。师忽开目谓众曰。夫出家之人心不依物。是真修行。劳生息死。于悲何有。乃召主事僧令辨愚痴斋一普。盖责其恋情也。众犹恋慕不止。延至七日食具方备。师亦随斋毕曰。僧家勿事大率临行之际喧动如斯。至八日浴讫端坐长往。寿六十有三。腊四十二。敕谥悟本大师。塔曰慧觉。

　　歌颂


　　宝镜三昧歌

　　如是之法。佛祖密付。汝今得之。宜善保护。银碗盛雪。明月藏鹭。类之不齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟。敲唱双举。通宗通途。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异黧奴白牯。羿以巧力。射中百步。箭锋相值。巧力何预。木人方歌。石女起舞。非情识到。宁容思虑。臣奉于君子顺于父。不顺非孝不奉非辅。潜行密用如愚如鲁。但能相续名主中主。

　　玄中铭(并序)

　　窃以绝韵之音假玄唱以明宗。入理深谈以无功而会旨。混然体用宛转偏圆。亦犹投刃挥斤轮扁得手。虚玄不犯回互傍参。寄鸟道而寥空。以玄路而该括。然虽空体寂然不乖群动。于有句中无句妙在体前。以无语中有语回途复妙。是以用而不动寂而不凝。清风偃草而不摇。皓月普天而非照。苍梧不栖于丹凤。澄潭岂坠于红轮。独而不孤无根永固。双明齐韵事理俱融。是以高歌雪曲和者还稀。布鼓临轩何人鸣击。不达旨妙难措幽微。傥或用而无功寂而虚照。事理双明体用无滞。玄中之旨其有斯焉。
　　大阳门下。日日三秋。明月堂前。时时九夏。森罗万象。古佛家风。碧落青霄。道人活计。灵苗瑞草。野父愁芸。露地白牛。牧人懒放。龙吟枯骨。异响难闻。木马嘶时。何人道听。夜明帘外。古镜徒耀。空王殿中。千光那照。澄源湛水。尚桌孤舟。古佛道场。犹乘车子。无影树下。永劫清凉。触目荒林。论年放旷。举足下足。鸟道无殊。坐卧经行。莫非玄路。向道莫去。归来背父。夜半正明。天晓不露。先行不到。末后甚过。没底船子。无漏坚固。碧潭水月。隐隐难沈。青山白云。无根却住。峰峦秀异鹤不停机。灵木迢然。凤无依倚。徒敲布鼓。谁是知音。空击成声。何人抚掌。胡笳曲子。不堕五音。韵出青霄。任君吹唱。

　　新丰吟

　　古路坦然谁措足。无人解唱还乡曲。清风月下守株人。凉兔渐遥春草绿。天香袭兮绝芬馥。月色凝兮非照烛。行玄犹是涉崎岖。体妙因兹背延促。殊不然兮何展缩。纵得然兮混泥玉。獬豸同栏辨者嗤。薰莸共处须分郁。长天月兮遍豁谷。不断风兮偃松竹。我今到此得从容。吾师叱我相随逐。新丰路兮峻仍皾。新丰洞兮湛然沃。登者登兮不动摇。游者游兮莫忽速。绝荆榛兮罢釿斸。饮馨香兮味清肃。负重登临脱屣回。看他早是空担鞠。来驾肩兮履芳躅。至澄心兮去凝自。亭堂虽有到人稀。林泉不长寻常木。道不镌雕非曲[彖*頁]。郢人进步何瞻瞩。工夫不到不方圆。言语不通非眷属。事不然兮讵冥旭。我不然兮何断续。殷勤为报道中人。若恋玄关即拘束。

　　纲要颂(三首)


　　敲唱俱行

　　金针双锁备　　叶路隐全该
　　宝印当空妙　　重重锦缝开

　　金锁玄路

　　交互明中暗　　功齐转觉难
　　力穷忘进退　　金锁网鞔鞔

　　不堕凡圣

　　事理俱不涉　　回照绝幽微
　　背风无巧拙　　电火烁难追

　　五位显诀并逐位颂(并摄曹山拣注故今不载于此)


　　功勋五位颂(本则既已出上)

　　圣主由来法帝尧　　御人以礼曲龙腰
　　有时闹市头边过　　到处文明贺圣朝(向)
　　净洗浓庄为阿谁　　子规声里劝人归
　　百花落尽啼无尽　　更向乱峰深处啼(奉)
　　枯木花开劫外春　　倒骑玉象趁麒麟
　　而今高隐千峰外　　月皎风清好日辰(功)
　　众生诸佛不相侵　　山自高兮水自深
　　万别千差明底事　　鹧鸪啼处百花新(共功)
　　头角才生已不堪　　拟心求佛好羞惭
　　迢迢空劫无人识　　肯向南询五十三(功功)

　　真赞

　　□□□□□　　□□□□□
　　徒观纸与墨　　不是山中人

　　自诫

　　不求名利不求荣　　只么随缘度此生
　　三寸气消谁是主　　百年身后谩虚名
　　衣裳破后重重补　　粮食无时旋旋营
　　一个幻躯能几日　　为他间事长无明

　　规诫

　　夫沙门释子。高上为宗。既绝攀缘。宜从淡薄。割父母之恩爱。舍君臣之礼仪。剃发染衣。持巾捧钵。履出尘之径路。登入圣之阶梯。洁白如霜。清净若雪。龙神钦敬。鬼魅归降。专心用意。报佛深恩。父母生身方沾利益。岂许结托门徒。追随朋友。事持笔砚。驰骋文章。区区名利。役役趋尘。不思戒律。破却威仪。取一生之容易。为万劫之艰辛。若学如斯。徒称释子。

　　辞北堂书

　　伏闻诸佛出世。皆从父母而受身。万汇兴生。尽假天地而覆载。故非父母而不生。无天地而不长。尽沾养育之恩。俱受覆载之德。嗟夫一切含识。万象形仪。皆属无常。未离生灭。虽则乳哺情至养育恩深。若把世赂供资。终难报答。作血食侍养。安得久长。故孝经云。虽日用三牲之养。犹不孝也。相牵沉没。永入轮回。欲报罔极深恩。莫若出家功德。载生死之爱河。越烦恼之苦海。报千生之父母。答万劫之慈亲。三有四恩。无不报矣。故经云。一子出家。九族生天。良价舍今世之身命。誓不还家。将永劫之根尘。顿明般若。伏惟父母心开喜舍。意莫攀缘。学净饭之国王。效摩耶之圣后。他时异日。佛会相逢。此日今时。且相离别。良非遽违甘旨。盖时不待人。故云。此身不向今生度。更向何时度此身。伏冀尊怀莫相寄忆。

　　颂(二首)

　　未了心源度数春　　翻嗟浮世谩逡巡
　　几人得道空门里　　独我淹留在世尘
　　谨具尺书辞眷爱　　愿明大法报慈亲
　　不须洒泪频相忆　　譬似当初无我身
　　岩下白云常作伴　　峰前碧障以为邻
　　免干世上名与利　　永别人间爱与憎
　　祖意直教言下晓　　玄微须透句中真
　　合门亲戚要相见　　直待当来证果因

　　后寄北堂书

　　良价自离甘旨。杖锡南游。星霜已换于十秋。岐路俄经于万里。伏惟娘子收心慕道。摄意归空。休怀离别之情。莫作倚门之望。家中家事。但且随时。转有转多。日增烦恼。阿兄勤行孝顺。须求水里之鱼。小弟竭力奉承。亦泣霜中之笋。夫人居世上。修己行孝。以合天心。僧有空门。慕道参禅。而报慈德。今则千山万水。杳隔二途。一纸八行。聊伸寸意。

　　颂

　　不求名利不求儒　　愿乐空门舍俗徒
　　烦恼尽时愁火灭　　恩情断处爱河枯
　　六根戒定香风引　　一念无生慧力扶
　　为报北堂休怅望　　譬如死了譬如无

　　附娘回书

　　吾与汝夙有因缘。始结母子恩爱情分。自从怀孕祷神佛。愿生男儿。胞胎月满。性命丝悬。得遂愿心。如珠宝惜。粪秽不嫌于臭恶。乳哺不倦于辛勤。稍自成人。遂令习学。或暂逾时不归。便作倚门之望。来书坚要出家。父亡母老。兄薄弟寒。吾何依赖。子有抛娘之意娘无舍子之心。一自汝住他方。日夜常洒悲泪。苦哉苦哉。今既誓不还乡。即得从汝志。不敢望汝如王祥卧冰。丁兰刻木。但如目莲尊者度我。下脱沉沦。上登佛果。如其不然。幽谴有在。切宜体悉。
　　师昔在泐潭。寻绎大藏。纂出大乘经要一卷。并激励道俗偈颂诫等。流布诸方。

　　筠州洞山悟本禅师语录(终)


　　洞山悟本禅师语录之余

　　(属者予游于山阴。得书读之。皆祖语也。间有予未尝采者。虽片玉出昆冈。故附后)。
　　　　日本沙门宜默玄契校勘
　　师问云岩。拟写和尚真得也无。岩云。几得成。师曰。寻常写真得七八。岩云。犹是失在。师曰。不失时如何。岩云。直得十成。师曰。古人道直得十成不似时如何。岩云。他无成数。
　　云岩共师锄姜地次。岩就先德事。师问。此人什么处去也。岩良久云。作么作么。师曰。太迟生也。师问云岩。未有阴界时。还道得否。岩云。尔今还有否。
　　雪峰般柴次。乃于师面前抛下一束。师曰。重多少。峰云。尽大地人提不起。师曰。争得到这里。峰无语。
　　寿山解禅师行脚时。造师法席。师问曰。阇黎生缘何处。云和尚若实问。某甲即是闽中人。师曰。尔父名什么。云今日蒙和尚致此一问。直得忘前失后。
　　师勘僧曰。心法双忘性即真。第几座。僧云。第二座。师曰。因什么不与他第一座。无对。有一人代云。非心非法。师曰。心法双忘。即是非法。何更如是道。无对。师自代曰。真不得座。
　　云众曰。知有底人解入地狱。不知有底人门外走过。师问新罗僧。未过海时在什么处。无对。自代曰。秖今过海。也在什么处。
　　师曰。今时学者欲得学。直须体取佛向上人始得。如今学者只知有十方诸佛。且不知有十方诸佛出身处。空知有佛不得成佛。
　　师问僧。三人同行。一人解语。一人不解语。那个一人是什么。对云。此岂不是辨得主客也。师曰是也。云如何是客。师曰。语与不语俱是客。又曰。如人解弄珠。不触手不落地。即今往来底唤作什么即得。无对。师自代曰。不得不得。
　　师看上座来礼拜师曰。来作什么。云不为和尚来。师曰。若礼尊者某甲则偏坐。
　　慎微长老手把拄杖。一僧指云。这个拄杖出何处。微云。雪地出。师不肯。自代曰。如今出也有人辨得么。
　　黄檗从盐官领三百众到南泉。每为三百人说法次。南泉便到说法处云。借此道场还许一问否。檗云便请。泉问。定慧等学明见佛性。此理如何。檗云。十二时中不依倚一物。泉云。莫是长老见处么。檗云不敢。泉云。酱水钱即且置。草鞋钱教什么人还。有僧举似师。师曰。责状了吃棒。
　　师问僧尔名什么。僧云。请和尚安名。师却称良价。僧无对。云居代曰。恁么则无出头处。又曰。恁么则总被和尚占却也。
　　延庆端禅师有人问。蚯蚓斩为两段。两头俱动。佛性在阿那头。庆展两手。师别曰。即今问底在阿那头。
　　师到田畔。有师僧插田。有一僧倒插。师问。阇黎因什么倒插。对云。心中活在。师不言归院。翌日众僧普请出次。先出。候问昨日倒插田僧出来。其僧末后出门。师问。阇黎昨日东园斫竹谁。其僧罔测云不知。师曰。阇黎什么处人。云邓州人。师曰。老僧行脚时曾往过来。
　　僧问师云。承和尚说刮骨禅。请和尚四方八面刮。师曰。勿刮处。云和尚幸是好手。为什么刮不得。师曰。尔还闻道世医拱手。问如何是善知识眼。师曰。纸捻无油。问十二时中将何奉献。师曰无物。问身命急切处如何。师曰。莫杂种。云将何奉献。师曰。将虚空奉献。云虚空与非空将来不相似。师曰。道相似也得。道不相似也得。云如何是相似。师曰目前。云如何是不相似。师曰目前不是。问返本还源时如何。师曰。如一片雪。从天降下若丝发大。物挂著则不到地。问暂时不在如同死人如何。师曰。好埋却。又曰臭也。又曰命绝也。师法嗣其出史传者二十七人。其有机语者十有九人。传法正宗记曰。大鉴之六世曰筠州洞山良价禅师。其所出法嗣凡二十六人。一曰云居道膺者(敕谥弘觉禅师。塔曰圆寂洞山上足)一曰抚州本寂者(敕谥元证禅师。塔曰福圆)一曰洞山道全者(第二世中洞山)一曰龙牙居遁者一曰京兆休静者(敕谥宝智大师无为之塔。住华严寺)一曰京兆蚬子和尚者。一曰筠州普满者。一曰台州道幽者。一曰洞山师虔者(第三世后洞山号青林和尚)一曰洛京遁儒者。一曰越州干峰和尚者。一曰吉州禾山和尚者。一曰天童咸启者(先住苏州宝华山)一曰潭州宝盖山和尚者。一曰益州通禅师者(住北院敕谥证真大师)一曰高安白水本仁者。一曰抚州疏山光仁者。一曰澧州钦山文邃者。一曰天童义禅师者。一曰太原方禅师者。一曰新罗金藏和尚者。一曰益州白禅师者。一曰潭州文殊和尚者。一曰舒州白和尚者。一曰邵州西湖和尚者。一曰青阳通玄和尚者。日本人瓦屋能光禅师亦其一也(师本朝高僧传曰。航海入唐。参洞山价禅师亲承法印)。
　　筠州洞山悟本大师语录(大尾)

　　洞山悟本大师语录序

　　从上宗乘。为物垂言。一如挝涂毒鼓。闻者皆丧。绝后乃重苏。无舌而解语。湖南正脉。青石滥觞。五传迄乎新丰。一泻千里。百谷朝宗。法性波澜渺无涯涘。矧夫文章富赡。家法缜密。高悬宝镜。善赴来机。自非入室神足。阿谁敢窥影鞭。门外游人逡巡退缩。欧峰奔逸绝尘。前玉步趋继踵。以至二八贤哲。执辔并驰。骎骎乎其壮矣哉。其片言只字。昆璧南金。虽多载陈编。未见有全录。佥曰。祖庭阙典。莫同心不浩叹。宜默禅人为之慷慨发指。纂录惟懋。采摭殆尽。乃厘作壹卷。昔者湛然澄禅师得山林居士等。涉猎丛书。钞录玄沙语。味际天浴日之海咸于一滴。以慰禅者之渴心。今也宜默效其故事者乎。可谓勤矣。若夫一家云仍因标见月。得意忘言。个个臣奉君。人人子就父。则洞水逆流弥漫乎四海。被其沾丐者。孰敢不随喜。因叙绪言。辨诸卷端。
　　元文之戊午百钟吉旦。住林泉沙门元趾稽首拜题。
　　宝镜流光。名重千古。分五位君臣。立偏正回互。空生灭影。见离微端。水晶盘走夜光之珠。琉璃海产珊瑚之树。弘宗一线。断而复续。芙蓉丹霞。东谷南谷。静慧妙悟。白云独步。法流海东。儿孙四布。
　　远孙比丘永玙焚香拜赞

　　重集洞山悟本大师语要自序

　　吾大雄氏之于心印。渊渊浩浩。於戏大哉。在昔此教也发机灵山。达乎少林。灯灯继明。奕叶缨緌。以及乎我。然年世寝远。其势也不能无同异而已矣。最其昭昭莫若灵山。灵山以还莫若少林。少林以还莫若曹溪。曹溪一脉流为两派。泾流之大沛然其波澜狂矣。方此时也。障而东之者。是乃出乎济上洞上之二家。二家各有其所存者。师师几语相与嘤其。垂诲于千载之下。虽然其语缜密。其机高尚。辟之郢中之歌。其曲弥高。其声弥奇。所谓国中属而和者。不过数人而已。所以如洞山语录。其传绝矣。其语虽存。浮沉春池。与砾相混。其故何也。杜撰之辈。妄以凡情改易古语也。最其甚者。如观察使之语。皆改易。如渠今正是我我今不是渠之语。有更正是作不是者。或有改不是作正是者。是以不能其脉不断绝者乎。又如也胜前朝断舌才之句。易前作知。则其义不了者乎。是以虽居士无尽。未尝无不解本据之问也。大凡类此。予以为。居今之世。志古之道。孟浪犹然。况后昆哉。于是焉温寻古本。窃窃乎校讎同异。纂集成矣。人或谓予曰。祖佛言教。似生冤家。始有参学分。此是弗洞山大师语耶。曰唯然有之。曰奚为非耶。予曰。将谓无祖佛。况亦言教哉。或闻予言。芒乎无对。予曰。已乎已乎。苟有不者。此语之于编修。今也区区。其可再乎。是岁戊午仲春十五日。日本国沙门玄契。涉笔于歌浦瑞龙精舍。

　　书洞山语录尾

　　龙之为物。其非常耶。人能观者寡矣。丹青以画。告人以龙。人知其为龙。不信者未之有。后观真龙。告之以龙。人且怪焉。方今之世。孰不说法。嚣嚣其教。似则似。真则否。如彼画龙然。非惟画龙不兴云为霖而已。间夺朱。几为病。於戏可惧属者有禅人宜默者。再编集洞山语要。来以告予。予爇香稽首。看读一过。谓之曰。近世支那禅师瑞白雪公有言曰。洞山古刹我等祖基。倾颓已久。瓦砾不存。今幸孤涯上座住持。欲重新祖塔。我辈为洞山儿孙。乌可坐视乎。由是观之。知重修棠荫于彼土。今也于子亦资始祖录乎我国。宜矣知所遵也。吾侪苟辱远裔。安不喜跃。命工锓梓。以广其传。俾参学者。知丹青外寔有神龙。云行雨施千古如此。请莫怪焉。
　　元文己未三月之八日。鹰峰源光主人觉城叟请询和南拜撰。
　　女月十五日复书　宜默禅英
　　挹风采也尚矣。未得接眉。以为歉耳。不图辱领芳柬并新编洞山祖师语录一本。剪缄敬读书头书尾区区道情。足以见研覃于大法之审实焉。且如祖录。乃具威仪。安之卓上。净手焚薰。拜读一过。其搜罗之无遗漏。蕴崇之有富赡也。何异纳千金于孤囊。托万珠于一盆哉。可谓尽美矣。更闻编次。见随例于林氏素氏公据可嘉焉。向有印月坡者。拔语于诸书。集洞山录以多臆裁。不行于世。如是编者。点检异同。辨拣改易。以归至正的实。则何人不随喜而信受乎。有功于祖门也大矣。今承投惠。铭感曷罄。兹赠分科安乐行品一卷。以表谢悰。余期面晤。时维溽热好加保重不宣。
　　空印瑞方槃谭
　　信士清左卫门者。丹州野野村人。姓菅原氏。菅丞相之苗裔也。今也以其地氏。少卜居京师。陆沈市廛。平昔归依三宝。执弟子礼法名慈湛。禅海其号也。昔者有女早世妇亦没兮门今兹邂逅谓予曰。属闻之。上人辑洞山大师语录。是耶。非耶。曰是。曰敢请捐财模印此录。以广其传。俾新丰千古高调殷其希声于我国。愿与闻此遗音者。凿聩耳休迷头。所鸠胜事。为荐妇慈照女智贞等之冥福者乎。予曰可。门忻然从之。标出乎右其法号也。
　　元文四年己未三月之八日沙门宜默谨识

