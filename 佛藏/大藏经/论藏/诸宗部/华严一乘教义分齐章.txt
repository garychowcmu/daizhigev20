  华严一乘教义分齐章
　　唐 法藏述




　　华严一乘教义分齐章卷第一

　　　　唐大荐福寺沙门法藏述
　　今将开释如来海印三昧一乘教义略作十门。
　　　建立一乘第一　教义摄益第二　古今立教第三　分教开宗第四　乘教开合第五　起教前后第六　决择其意第七　施设异相第八　所诠差别第九　义理分齐第十
　　初明建立一乘者。然此一乘教义分齐。开为二门。一别教。二同教。初中二。一性海果分。是不可说义。何以故。不与教相应故。则十佛自境界也。故地论云。因分可说果分不可说者是也。二缘起因分。则普贤境界也。此二无二全体遍收。其犹波水。思之可见。就普贤门复作二门。一分相门。二该摄门。分相门者。此则别教一乘别于三乘。如法华中宅内所指门外三车诱引诸子令得出者。是三乘教也。界外露地所授牛车是一乘教也。然此一乘三乘差别。诸圣教中略有十说。一权实差别。以三中牛车亦同羊鹿。权引诸子务令得出。是故临门三车。俱是开方便门。四衢道中别授大白牛车。方为示真实相。若彼三中牛车。亦是实者。长者宅内引诸子时。指彼牛车秪在门外。此应亦出即得见车。如何出竟至本所指车所住处而不得故。后更索耶。亦不可说界外索车但是二乘。以经不说彼求牛车人。出门即得彼牛车故。又不说彼索先许车唯二乘故。是故经中诸子得出至露地已。各白父言。父先所许玩好之具。羊车鹿车牛车愿时赐与。以此得知三车同索。此中三车约彼三乘所求果说。以是元意所标趣故。问二乘各得小果。何以界外更索耶。答依小乘。云有教有行果。今依大乘。云昔日但有言教无实行果故。故云三车空无。若望自宗并皆得果。若不得者如何出世。今言俱不得者。以望一乘故。是故以实映权则方便相尽。故皆无得也。为欲回彼三乘人入一乘故。是故大乘亦说回也。若不尔者。彼求牛车人既出界外不同凡夫。非求羊鹿不同二乘。未得露地大白牛车不同一乘。若非彼三中大乘。更是何色人也。以至自位究竟处故。后皆进入别教一乘。问临门三车为实不实耶。答实不实。何以故。是方便故。由是方便引子得出非不实。由是方便引故非是实。此二无二唯一相也。二教义差别。以临门牛车亦同羊鹿。但有其名。以望一乘俱是教故。是故经云。以佛教门出三界苦。亦不可说以佛教言但约二乘。以经不拣故。彼求牛车人寻教至义。亦同二乘俱不得故。三所明差别。以彼一乘非是界内先许三车。是故界外四衢道中授诸子时。皆云非本所望。是故经云。是时诸子各乘大车得未曾有非本所望。亦不可说非本所望言但约二乘。以经不拣故。圣言无失故。良以。门内所许今皆无得。露地牛车本非悕冀故。今得之言非本所望也。四德量差别。谓宅内指外。但云牛车不言余德。而露地所授七宝大车。谓宝网宝铃等无量众宝而庄严等。此即体具德也。又彼但云牛不言余相。此云白牛肥壮多力其疾如风等。用殊胜也。又云。多诸傧从而侍卫等。行眷属也。此等异相并约同教一乘。以明异耳。又彼三中牛车唯一。以彼宗明一相方便无主伴故。此则不尔。主伴具足摄德无量。是故经云。我有如是七宝大车。其数无量。无量宝车非适一也。此显一乘无尽教义。此义广说如华严中。此约别教一乘以明异耳。五约寄位差别。如本业经仁王经及地论梁摄论等皆以初二三地寄在世间。四地至七地寄出世间。八地已上寄出出世间。于出世间中。四地五地寄声闻法。六地寄缘觉法。七地寄菩萨法。八地已上寄一乘法。若大乘即是一乘者。七地即应是出出世。又不应一乘在于八地。是故当知法华中三乘之人。为求三车出至门外者。则三乘俱是出世。自位究竟也。即是此中四地以去。至七地者是也。四衢别授大白牛车者。此在出世之上故。是出出世一乘法。即是此中八地已上一乘法也。问若尔何故梁摄论云二乘善名出世。从八地已上乃至佛地名出出世。既不言三乘是出世。如何作如说耶。答既四五二地为声闻。第六地为缘觉。八地已去为出出世。彼第七地是何人耶。是故当知彼云二乘善名出世。即大小二乘也。以声闻缘觉俱名为小故二乘名通。具如下说。六付嘱差别。如法华经云。于未来世若有善男子善女人。信如来智慧者。当为演说此法华经使得闻知。为令其人得佛智慧故。若有众生不信受者。当于如来余深法中示教利喜。汝等若能如是。则为报佛之恩。解云。余深法者即是大乘。非一乘故称之为余。然非小乘是以称深。亦不可说以彼小乘为余深法。以法华中正破小乘。岂可叹其深耶。是故当知法华别意。正在一乘故。作此付嘱也。七根缘受者差别。如此经性起品云。佛子。菩萨摩诃萨无量亿那由他劫。行六波罗蜜。修习道品善根。未闻此经。虽闻不信受持随顺。是等犹为假名菩萨。解云。此明三乘菩萨根未熟故。虽如是经尔许劫修行。不信不闻此一乘经者是人当知是前法华经内余深法中。示教利喜者是也。以望一乘究竟法。是故说彼以为假名。若望自宗亦真实也。此文意明华严是别教一乘不同彼也。八难信易信差别。如此经贤首品云。一切世界群生类。鲜有欲求声闻乘。求缘觉者转复少。求大乘者甚希有。求大乘者犹为易。能信此法甚为难。解云。以此品中正明信位终心即摄一切位及成佛等事既超三乘。恐难信受故。举三乘对比决之。九约机显理差别。如此经第九地初偈云。若众生下劣。其心厌没者。示以声闻道。令出于众苦。若复有众生。诸根小明利。乐于因缘法。为说辟支佛。若人根明利。有大慈悲心。饶益诸众生。为说菩萨道。若有无上心。决定乐大事。为示于佛身。说无尽佛法。解云。此明一乘法门主伴具足故云无尽佛法。不同三乘一相一寂等法。以此地中作大法师。明说法仪轨。是故开示一乘三乘。文义差别也。十本末开合差别。如大乘同性经云。所有声闻法辟支佛法菩萨法诸佛法。如是一切诸法。皆悉流入毗卢遮那智藏大海。此文约本末分异。仍会末归本。明一乘三乘差别显耳。此上十证足为龟镜。其别教一乘所明行位因果等相。与彼三乘教施设分齐全别不同。广在经文略如下辨。纵无教证依彼义异尚须分宗。况圣教云披焕然溢目矣。二该摄门者。一切三乘等。本来悉是彼一乘法。何以故。以三乘望一乘有二门故。谓不异不一也。初不异亦二。一以三即一故不异。二以一即三故不异。问若据初门三即一者。未知彼三为存为坏。若存如何唯一。若坏彼三乘机。更依何法而得进修。答有四句。一由即一故不待坏。二由即一故不碍存。三由即一故无不坏。四由即一故无可存。由初二义三乘机得有所依。由后二义三乘机得入一乘。由四句俱即一故。是故唯有一乘更无余也。二以一乘即三明不异者。隐显四句。反上思之。是故唯有三乘。更无一也。此如下同教中辨。二不一者。此即一之三。与上即三之一。是非一门也。是则不坏不一而明不异。又此中不一是上分相门。此中不异是此该摄门也。二同教者于中二。初分诸乘后融本末。初中有六重。一明一乘于中有七。初约法相交参以明一乘。谓如三乘中亦有说因陀罗网及微细等事而主伴不具。或亦说华藏世界。而不说十等。或一乘中亦有三乘法相等。谓如十眼中亦有五眼。十通中亦有六通等。而义理皆别。此则一乘垂于三乘。三乘参于一乘。是则两宗交接连缀引摄成根欲性。令入别教一乘故也。二约摄方便。谓彼三乘等法。总为一乘方便故。皆名一乘。所以经云。诸有所作皆为一大事故等也。三约所流辨。谓三乘等。悉从一乘流故。故经云。汝等所行是菩萨道等。又经云。毗尼者即大乘也。四约殊胜门。即以三中大乘为一乘。以望别教虽权实有异同是菩萨所乘故。故经云。唯此一事实。余二则非真。又云。止息故说二等。此文有二意。一若望上别教。余二者则大小二乘也。以声闻等利钝虽殊同期小果故。开一异三故。若望同教即声闻等为二也。又融大同一故。五约教事深细。如经云。我常在灵山等。六约八义意趣。依摄论。如问答中辨。七约十义方便。如孔目中说。依上诸义即三乘等并名一乘。皆随本宗定故。主伴不具故。是同非别也。二明二乘有三种。一者一乘三乘名为二乘。谓如经中四衢所授并临门三车。此中合愚法同回心。俱是小乘。故有二耳。二者大乘小乘为二乘。此则合一同三。开愚法异回心。三者声闻缘觉为二乘。此通愚法及回心。又初约一乘。次约三乘。后约小乘。准可知之。三明三乘亦有三种。一者一乘三乘小乘名为三乘。此为显法本末故。上开一乘下开愚法。故有三也。以经中愚法二乘并在所引诸子中。故。知三乘外别有小乘。三车引诸子。故知小乘外别有三乘。三人俱出至露地已。更别授大白牛车。故知三乘外别有一乘。问何以得知愚法二乘在所引中耶。答以彼愚法约大乘终教已去并不名究竟出三界故。何以故。以人执烦恼未永断故。但能折伏而已。故弥勒所问经论云。一切声闻辟支佛人。不能如实修四无量。不能究竟断诸烦恼。但能折伏一切烦恼故也。又经云。汝等所得涅槃非真灭度。又经云。若不信此法得阿罗汉果。无有是处。又大品云。故得阿罗汉等果。当学般若波罗蜜。是故当知。罗汉实义在大乘中。是故大乘必具三也。故普超三昧经云。如此大乘中亦有三乘。则为三藏。谓声闻藏缘觉藏菩萨藏。唯大乘中得有三藏。余二乘中则无此也。入大乘论中。亦同此说。是故当知。门外三车不通愚法。以法华非小乘故。其瑜伽声闻决择及杂集等论。辨声闻等教行位果及断惑分齐。与婆沙俱舍等不同者。是其事也。是故当知。一乘三乘小乘分齐别也。由此义故。大智度论云。般若波罗蜜有二种。一共二不共。言共者。谓此摩诃衍经。及余方等经。共诸声闻众集共说故。不共者。如不思议经不与声闻共说故。解云。不思议经者。彼论自指华严是也。以其唯说别教一乘。故名不共。义准知之。如四阿含经。名不共。以唯说愚法二乘教故。如大品等经。共集三乘众。通说三乘法。具获三乘益。故云共也。此中通大之小非愚法。通小之大非一乘。依此三义故。梁摄论云。善成立有三种。一小乘。二三乘。三一乘。其第三最居上故。名善成立。即其事也。若言说大品等时一音异解得小果故有三乘者。说华严时何不异解得小果耶。又说增一等时。何不异解得大果耶。是故当知。三宗各别。理不疑也。二者大乘中乘小乘为三乘。此有三义。一则融一乘同大乘。合愚法同小乘故唯三也。教理可知。此约一乘辨。二则大乘中自有三乘。如上所说。三则小乘中亦有三。如小论中自有声闻法缘觉法及佛法。此中佛法但慈悲爱行等。异于二乘故也。四者戒为四乘。亦有三种。一谓一乘三乘为四。此则开一异三。合二声闻故也。二谓一乘三乘小乘人天为四。此总开意也。三谓三乘人天为四。准上可知。五者或为五乘亦有三种。一谓一乘三乘小乘为五。二谓三乘人天为五。三谓佛与二乘天及梵亦为五。并准释可知。六者或无量乘。谓一切法门也。故此经云。于一世界中。闻说一乘者。或二三四五。乃至无量乘。此之谓也。上来分乘竟。二融本末者。此同文说诸乘等会融无二同一法界。有其二门。一泯权归实门。即一乘教也。二揽实成权门。则三乘教等也。初则不坏权而即泯故。三乘即一乘而不碍三。后则不异实而即权故。一乘即三乘而不碍一。是故一三融摄体无二也。问若尔二门俱齐。如何复说有权实耶。答义门异故权实恒存。理遍通故全体无二。何者谓权起必一向赖于实。是故揽实实不失。实现。未必一向藉于权。故泯权权不立。是故三乘即一虽具存坏竟必有尽。一乘即三虽具隐显竟恒无尽。由此镕融有其四句。一或唯一乘。谓如别教。二或唯三乘。如三乘等教。以不知一故。或亦一亦三。如同教。四或非一非三。如上果海。此四义中。随于一门皆全收法体。是故诸乘或存或坏。而不相碍也。准思可解。余释乘明体等。并如别说。上来明建立一乘竟。
　　第二教义摄益者。此门有二。先辨教义分齐。后明摄益分齐。初中又二。先示相。后开合。初中有三义。一者如露地牛车自有教义。谓十十无尽主伴具足。如华严说。此当别教一乘。二者如临门三车自有教义。谓界内示为教得出为义。仍教义即无分。此当三乘教。如余经及瑜伽等说。三者以临门三车为开方便教。界外别授大白牛车。方为示真实义。此当同教一乘。如法华经说。二开合者有二。先别。后总。别中一乘三乘各有三句。三乘三句者或具教义。约三乘自宗说。或唯教非义。约同教一乘说。或俱非教义。约别教一乘说。为彼所目故也。一乘三句者。或具教义。约自别教说。或唯义非教。约同教说。或俱非教义。唯约三乘教说。隐彼无尽教义故。后总者。或教义俱教。以三乘望一乘故。或教义俱义。以一乘望三乘故。或具此三句约同教说。或皆具教义。各随自宗差别说矣。二明摄益分齐者。于中有三。一或唯摄界内机令得出世益。即以为究竟。此约三乘当宗说。亦如瑜伽等辨。二或摄界外机。令得出出世益方为究竟。此有二种。若先以三乘令其得出。后乃方便得一乘者。此即一乘三乘和合说故属同教摄。亦名回三入一教。此如法华经说。若先于一乘已成解行。后于出世身上证彼法者。即属别教一乘摄。此如小相品说。三或通摄二机令得二益。此亦有二。若先以三乘引出。后令得一乘。亦是三一和合摄机成二益。故属同教。此如法华经说。若界内见闻。出世得法。出出世证成。或界内通见闻解行。出世唯解行。出出世唯证入。此等属别教一乘。此如华严说。第三叙今古立教者。谓古今诸贤所立教门差别非一。且略叙十家以为龟镜。一依菩提流支。依维摩经等。立一音教。谓一切圣教皆是一音一味一雨等霔。但以众生根行不同。随机异解遂有多种。如克其本。唯是如来一圆音教。故经云。佛以一音演说法众生随类各得解等是也。二依护法师等。依楞伽等经。立渐顿二教。谓以先习小乘后趣大乘。大由小起故名为渐。亦大小俱陈故。即涅槃等教是也。如直往菩萨等。大不由小故名为顿。亦以无小故。即华严是也。远法师等后代诸德多同此说。三依光统律师立三种教。谓渐顿圆。光师释意。以根未熟先说无常后说常。先说空后说不空。深妙之义。如是渐次而说故名渐教。为根熟者。于一法门具足演说一切佛法。常与无常。空与不空。同时俱说更无渐次。故名顿教。为于上达分阶佛境者。说于如来无碍解脱究竟果海圆极秘密自在法门。即此经是也。后光统门下。遵统师等诸德。并亦宗承大同此说。四依大衍法师等一时诸德立四宗教。以通收一代圣教。一因缘宗。谓小乘萨婆多等部。二假名宗。谓成实经部等。三不真宗。谓诸部般若说即空理明一切法不真实等。四真实宗。涅槃华严等。明佛性法界真理等。五依护身法师立五种教。三种同前衍师等。第四名真实宗教。谓涅槃等经。明佛性真理等。第五明法界宗。谓华严明法界自在无碍法门等。六依耆阇法师立六宗教。初二同衍师。第三名不真宗。明诸大乘通说诸法如幻化等。第四名真宗明诸法真宗理等。第五名常宗。明说真理恒沙功德常恒等义。第六名圆宗。明法界自在缘起无碍德用圆备。亦华严法门等是也。七依南岳思禅师及天台智者禅师立四种教。统摄东流一代圣教。一名三藏教。谓是小乘。故彼自引法华经云不得亲近小乘三藏学者。又智论中说小乘为三藏教。大乘为摩诃衍藏。二名通教。谓诸大乘经中。说法通益三乘人等。及大品中干慧等十地。通大小乘者是也。三名别教。谓诸大乘经中所明道理。不通小乘等者是也。四名圆教。为法界自在具足一切无尽法门一即一切一切即一等。即华严等经是也。八依江南慜法师立二教。一释迦经。谓屈曲教。以逐物机随计破著故。如涅槃等。二卢舍那经。谓平等道教。以逐法性自在说故。即华严是也。九依梁朝光宅寺云法师立四乘教。谓临门三车为三乘。四衢所授大白牛车方为第四。以彼临门牛车亦同羊鹿俱不得故。余义同上辩。信行禅师依此宗立二教。谓一乘三乘。三乘者。则别解别行及三乘差别。并先习小乘后趣大乘是也。一乘者。谓普解普行唯是一乘。亦华严法门及直进等是也。十依大唐三藏玄奘法师。依解深密经金光明经及瑜伽论。立三种教。即三法轮是也。一转法轮。谓于初时鹿野园中。转四谛法轮。即小乘法。二名照法轮。谓中时于大乘内密意说言诸法空等。三名持法轮。谓于后时于大乘中显了意说三性及真如不空理等。此三法轮中。但说小乘及三乘中始终二教。不摄别教一乘。何以故。以华严经在初时说。非是小乘故。彼持法轮在后时说。非是华严故。是故不摄华严法门也。此上十家立教诸德并是当时法将英悟绝伦。历代明模阶位叵测。秪如思禅师及智者禅师。神异感通迹参登位。灵山听法忆在于今。诸余神应广如僧传。又如云法师。依此开宗。讲法华经感天雨花等。神迹如僧传。其余诸法师行解超伦。亦如僧传。此等诸德岂夫好异。但以备穷三藏觌斯异轸。不得已而分之。遂各依教开宗务存通会。使坚疑硕滞冰释朗然。圣说差异其宜各契耳。
　　第四分教开宗者。于中有二。初就法分教。教类有五。后以理开宗。宗乃有十。初门者。圣教万差要唯有五。一小乘教。二大乘始教。三终教。四顿教。五圆教。初一即愚法二乘教。后一即别教一乘。以经本中下文内为善伏太子所说名为圆满修多罗故。立此名也。中间三者有其三义。一或总为一。谓一三乘教也。以此皆为三人所得故。如上所引说。二或分为二。所谓渐顿。以始终二教所有解行并在言说。阶位次第因果相承从微至著。通名为渐。故楞伽云。渐者如庵摩勒果渐熟非顿。此之谓也。顿者。言说顿绝理性顿显解行顿成一念不生。即是佛等。故楞伽云。顿者如镜中像顿现非渐。此之谓也。以一切法本来自正不待言说不待观智。如净名以默显不二等。又宝积经中。亦有说顿教修多罗故。依此立名。三或开为三。谓于渐中开出始终二教。即如上说深密经等三法轮中后二是也。依是义故。法鼓经中以空门为始。以不空门为终。故彼经云。迦叶白佛言。诸摩诃衍经多说空义。佛告迦叶。一切空经是有余说。唯有此经是无上说。非有余说。复次迦叶如波斯匿王常十一月设大施会先饭饿鬼孤贫乞者。次施沙门及婆罗门。甘膳众味随其所欲。诸佛世尊亦复如是。随诸众生种种欲乐。而为演说种种经法。若有众生懈怠犯戒不勤随顺。舍如来藏常住妙典。好乐修学种种空经。乃至广说。解云。此则约空理有余。名为始教。约如来藏常住妙典。名为终教。又起信论中。约顿教门显绝言真如。约渐教门说依言真如。就依言中。约始终二教。说空不空二真如也。此约法以分教耳。若就法义如下别辨。二以理开宗。宗乃有十。一我法俱有宗。此有二。一人天乘。二小乘。小乘中犊子部等。彼立三聚法。一有为聚法。二无为聚法。三非二聚法初二是法。后一是我。又立五法藏。一过去。二未来。三现在。四无为。五不可说。此即是我。不可说是有为无为故。二法有我无宗。谓萨婆多等。彼说诸法二种所摄。一名。二色。或四所摄。谓三世及无为。或五。谓一心。二心所。三色。四不相应。五无为。故一切法皆悉实有也。三法。无去来宗。谓大众部等。说有现在及无为法。以过未体用无故。四现通假实宗。谓法假部等。彼说无去来。现在世中诸法。在蕴可实在界处假。随应诸法假实不定。成实论等经部别师亦即此类。五俗妄真实宗。谓说出世部等。世俗皆假。以虚妄故。出世法皆实。非虚妄故。六诸法但名宗。谓说一部等。一切我法唯有假名。都无体故。此通初教之始准知。七一切法皆空宗。谓大乘始教。说一切诸法皆悉真空。然出情外无分别故。如般若等。八真德不空宗。谓如终教。诸经说一切法唯是真如。如来藏实德故。有自体故。具性德故。九相想俱绝宗。如顿教中显绝言之理等。如净名默显等。准知。十圆明具德宗。如别教一乘主伴具足无尽自在所显法门是也。
　　第五乘教开合者。于中有三。初约教开合。二以教摄乘。三诸教相收。初约教者。然此五教相摄融通有其五义。一或总为一。谓本末镕融唯一大善巧法。二或开为二。一本教。谓别教一乘为诸教本故。二末教。谓小乘三乘。从彼所流故。又名究竟及方便。以三乘小乘望一乘悉为方便故。三或开为三。谓一乘三乘小乘教。以方便中开出愚法二乘故。四或分为四。谓小乘渐顿圆。以始终二教俱在言等故。五或散为五。谓如上说。二以教摄乘者有二。先一乘随教有五。一别教一乘云云。二同教一乘云云。三绝想一乘。如楞伽。此顿教。四约佛性平等为一乘等。此终教云云。五密义意一乘。如八意等。此约始教云云。二明三乘亦有五。一小乘中三。谓始别终同。以俱罗汉故。二始教中三。始终俱别。以有入寂故。三终教中三。始终俱同并成佛故。四顿教中三。始终俱离云云。五圆教中三。始终俱同。汝等所行是菩萨道等故云云。三诸教相收者有二门。一以本收末门。二以末归本门。初中于圆内。或唯一圆教。以余相皆尽故。或具五教。以摄方便故。顿教中惑唯一顿教亦以余相尽故。或具四教。以摄方便故。熟教中或一或三。初教中或一或二。小乘中唯一。皆准上知之。二以末归本。小乘内或一。以据自宗故。或五。谓于后四教。皆有为方便故。初教中或一。是自宗故。或四。谓于后三教。皆有作方便故。熟教中或一或三。顿教中或一或二。圆教中唯一。皆准上知之。是诸教下所明义理交络分齐。准此思之。是则诸教本末句数结成教网。大圣善巧长养机缘无不周尽。故此经云。张大教网置生死海。漉人天鱼置涅槃岸。此之谓也。
　　第六教起前后者。于中有二。初明称法本教。二明逐机末教。初者谓别教一乘。即佛初成道第二七日。在菩提树下。犹如日出先照高山。于海印定中同时演说十十法门。主伴具足圆通自在。该于九世十世尽因陀罗微细境界。即于此时一切因果理事等一切前后法门。乃至末代流通舍利见闻等事。并同时显现。何以故。卷舒自在故。舒则该于九世。卷则在于一时。此卷即舒舒又即卷。何以故。同一缘起故。无二相故。经本云。于一尘中。建立三世一切佛事等。又云。于一念中。即八相成道。乃至涅槃流通舍利等。广如经说。是故依此普闻。一切佛法并于第二七日。一时前后说。前后一时说。如世间印法。读文则句义前后。印之则同时显现。同时前后理不相违。当知此中道理亦尔。准以思之。二逐机末教者。谓三乘等有二义。一与一乘同时异处说。二异时异处说。初义者是同教故。末不离本故。依本而成故。后义者本末相分故。与本非一故。此二各有二义。一三乘。二小乘。初者密迹力士经说。佛初成道竟。七日思惟已。即于鹿园中以众宝等庄严法座。广集三乘众。梵王请佛为转法轮。广益三乘众。得大小等果。乃至广说如彼经中。又大品经云。佛初在鹿野转四谛法轮。无量众生发声闻心。无量众生发独觉心。无量众生发阿耨多罗三藐三菩提心行六波罗蜜。无量菩萨得无生忍。住初地二地乃至十地。无量一生补处菩萨一时成佛。解云。以此教证。当知最初第二七日。即说三乘法。与一乘同时说也。二小乘者。如弥沙塞律说。佛初成道竟入三昧。七日后乃于鹿野苑而转法轮。故知小乘亦与一乘同时说也。又普曜经云。第二七日。提谓等五百贾人。施佛麨蜜。佛与授记当得作佛等。此经所说虽通三乘等教有义亦摄人天等法。亦与一乘同时说也。问说时既同。何故说处别耶。答为约时处寄显法故。须同异也。故地论云。时处等校量显示胜故。同时者。显是同教故。异处者。示非别教故。如别教一乘在菩提树下说者。欲明此是得菩提处即显如来自所得法称本而说故。不移处说也。余三乘等法。欲明逐机改异故。移处就机鹿园而说。显非本也。第二时处俱异者。由与一乘不即义故。时处俱别也。或三七日后说。如法华经。或六七日后说。如四分律及萨婆多论说。或七七日乃说。如兴起行经。或八七日乃说。如十诵律说。或五十七日后说。如大智论说。或一年不说法。经十二年方度五人。如十二游经说。有人解云。智论五十七日者。即五十个七日。与十二游经一年同也。以此等教证当知。三乘小乘教。并非第二七日说。由与一乘教差别故。随机宜故。余可准知。
　　第七决择前后意者。然诸教前后差别难知。略以十门分别其意。一或有众生。于此世中小乘根性始终定者。即见如来从初得道乃至涅槃唯说小乘。未曾见转大乘法轮。如小乘诸部执不信大乘者是。二或有众生。于此世中小乘根不定故。堪进入大乘初教。即便定者。即见如来初时转于小乘法轮翻诸外道。后时见转大乘初教即空法轮回诸小乘。如中论初说者是。三或有众生。于此世中于小乘及初教根不定故堪入终教即便定者。即初时见转小乘法轮。中时见转空教法轮。后时见转不空法轮。如解深密经等说者是。四或有众生。于此渐教中。根不定故堪入顿教。即便定者。即见初示言说之教犹非究竟。后显绝言之教方为究竟。如维摩经中初三十二菩萨及文殊等所说不二并在言说中。后维摩所显绝言之教。以为究竟者是。五或有众生。于此世中顿悟机熟即便定者。即见佛从初得道乃至涅槃不说一字。如楞伽说。又涅槃经云。若知如来常不说法。是名菩萨具足多闻等。六或有众生。于此世中三乘根性定者。见佛从初即说三乘教法。乃至涅槃更无余说。如上密迹力士经及大品经说者是。七或有众生。于此世中三乘根不定故。堪进入同教一乘者。即见自所得三乘之法皆依一乘无尽教起。是彼方便阿含施设。是故诸有所修。皆回向一乘。如会三归一等。又如上所引三乘与一乘同时说者等。八或有众生。于此世中三乘根不定故。堪可进入别教一乘者。即知彼三乘等法。本来不异别教一乘。何以故。为彼所目故。更无异事故。如法华经同教说者是。九或有众生。于此世中具有普贤机者。即见如来从初成道乃至涅槃一切佛法普于初时第二七日海印定中。自在演说无尽具足主伴无穷因陀罗网微细境界。本末不见说三乘小乘等法。如华严经别教中说者是。此约普贤教分见闻及解行处说。十或有众生。于一乘别教。解行满足已证入果海者即见上来诸教并是无尽性海随缘所成更无异事。是故诸教即是圆明无尽果海具德难思不可说不可说也。此约一乘入证分齐处说。余可准知。
　　第八施设异相者。然此异相繁多。略约十门以显无尽。何者十异。一者时异。谓此一乘要在初时第二七日说。犹如日出先照高山等。故论云。此示法胜故。在初时及胜处说也。若尔何故不初七日说。思惟因缘行等如论释。又此即是时因陀罗网等故。即摄一切时。若前若后各不可说劫。通前际后际。并摄在此一时中也。三乘等不尔。以随逐机宜时不定故。或前或后亦不一时收一切劫等。二者处异。谓此一乘要在莲华藏世界海中众宝庄严菩提树下。则摄七处八会等及余不可说不可说世界海并在此中。以一处摄一切处故。是故不动道树。遍升六天等者。是此义也。又此华藏世界。通因陀罗网故周测诸尘。于此称法界处。说彼一乘称法界法门也。三乘等则不尔。在娑婆界木树等处。亦无一处即一切处等。问若尔何故佛地经等。亦在净土中说耶。答彼经但云在光曜宫殿等具十八种圆满。亦不别指摩竭提国等。以彼为地上菩萨说佛地功德故。在三界外受用土中。此三乘终教及一乘同教说。若此华严。皆云在华严界内摩竭国等。不云娑婆内。亦不云三界外。故知别也。余义准知。三者主异。谓此一乘。要是卢舍那十身佛。及无尽三世间说。如普贤行品云。佛说菩萨说刹说众生说三世一切说等。不同三乘等是化身及受用身等说。余义准知。四者众异。谓此一乘经首唯列普贤等菩萨及佛境界中诸神王众。不同三乘等。或唯声闻众或大小二众等。问若尔何故第九会中有声闻众耶。答彼中列声闻意者有二种。一寄对显法故。为示如聋如盲显法深胜也。二文殊出会外所摄六千比丘。非是前所引众。此等皆是已在三乘中。令回向一乘故。作是说也。五者所依异。谓此一乘教起要依佛海印三昧中出。不同三乘等依佛后得智出。六者说异。谓此一乘。此一方说一事一义一品一会等时。必结通十方一切世界皆同此说。主伴共成一部。是故此经随一文一句皆遍十方。多文多句亦皆遍十方。三乘等则不尔。但随一方一相说。无此主伴该通等也。七者位异。谓此一乘所有位相上下皆齐。仍一一位中摄一切位。是故乃至佛等诸位。在信等位中。余位亦然。三乘中则不尔。但随当位上下阶降。皆不相杂也。余如下说。八者行异。谓随一菩萨则具信等六位。一一位中。所有定散等差别行相并一时修。如东方一切世界中常入定等。西方世界中。常供养佛等。如是十方世界中。尽穷法界行。亦不分身。一时皆遍满。一念皆遍修。一一念中亦如此。信位满心已去。一一位皆如是修。更无优劣。又一行即一切行等通因陀罗网等。三乘则不尔。地上菩萨犹各有分齐。况地前者乎。余如下说。九者法门异。谓略举十种以明之。一彼有三佛此有十佛。二彼有六通此有十通。三彼有三明此有十明。四彼有八解脱此有十解脱。五彼有四无畏此有十无畏。六彼有五眼此有十眼。七彼说三世此说十世。八彼有四谛此有十谛。九彼有四辩此有十辩。十彼百十八不共法此有十不共法。余门无量。广如经说。十者事异。谓随有舍林池地山等事。皆是法门。或是行或是位或教义等。而不坏其事。仍一一尘中。皆具足法界一切差别事。因陀罗微细成就。随一事起皆悉如是。三乘等则不尔。但可说即空即真如等故。不同此也。又若以神通不思议力。容得暂现。非是彼法自恒如是。余可准知。第八门竟。后有所诠义理二门。成中下二卷。毕十门矣。

　　华严一乘教义分齐章卷第一



　　华严一乘教义分齐章卷第二

　　　　唐大荐福寺沙门法藏述
　　第九明诸教所诠差别者。略举十门。义差别故。显彼能诠差别非一。余如别说。一所依心识。二明佛种性。三行位分齐。四修行时分。五修行依身。六断惑分齐。七二乘回心。八佛果义相。九摄化境界。十佛身开合。第一心识差别者。如小乘但有六识。义分心意识。如小乘论说。于阿赖耶识但得其名。如增一经说。若依始教。于阿赖耶识。但得一分生灭之义。以于真理未能融通。但说凝然不作诸法。故就缘起生灭事中建立赖耶。从业等种辨体而生。异熟报识为诸法依。方便渐渐引向真理。故说熏等悉皆即空。如解深密经云。若菩萨于内于外不见藏住。不见熏习。不见阿赖耶。不见阿赖耶识。不见阿陀那。不见阿陀那识。若能如是知者是名菩萨菩萨。如来齐此建立一切心意识秘密善巧。瑜伽中亦同此说。解云。既齐此不见等处。立为心意等善巧故。是故所立赖耶生灭等相皆是密意。不令如言而取故。会归真也。若依终教。于此赖耶识。得理事融通二分义。故论但云不生不灭与生灭和合非一非异。名阿梨耶识。以许真如随熏和合成此本识。不同前教业等种生故。楞伽云。如来藏为无始恶习所熏名为藏识。又云。如来藏受苦乐。与因俱若生若灭。又云。如来藏名阿赖耶识。而与无明七识俱。又起信云。自性清净心。因无明风动成染心等。如是非一。问真如既言常法。云何得说随熏起灭。既许起灭。如何复说为凝然常。答既言真如常故。非如言所谓常也。何者圣说真如为凝然者。此是随缘作诸法时。不失自体。故说为常。是即不异无常之常名不思议常。非谓不作诸法如情所谓之凝然也。故胜鬘中云。不染而染者。明随缘作诸法也。染而不染者。明随缘时不失自性。由初义故俗谛得成。由后义故真谛复立。如是真俗但有二义无有二体。相融无碍离诸情执。是故论云。智障极盲闇谓真俗别执。此之谓也。此真如二义。同前始教中约法相差别门故。但说一分凝然义也。此终教中。约体相镕融门故。说二分无二之义。此义广如起信义记中说。又如十地经云。三界虚妄唯一心作。摄论等约始教义释。诸赖耶识等也。十地论约终教释。为第一义真心也。又如达磨经颂摄论等释云。此界等者。界谓因义。即种子识。如是等。宝性论约终教释云。此性者即如来藏性。依此有诸趣等者。如胜鬘经说。依如来藏有生死。依如来藏有涅槃等。乃至广说。是故当知二门别也。若依顿教。即一切法唯一真如心。差别相尽离言绝虑不可说也。如维摩经中三十二菩萨所说不二法门者。是前终教中染净镕融无二之义。净名所显离言不二是此门也。以其一切染净相尽无有二法可以融会故。不可说为不二也。若依圆教。即约性海圆明法界缘起无碍自在一即一切一切即一主伴圆融。故说十心以显无尽。如离世间品及第九地说。又唯一法界性起心亦具十德。如性起品说。此等据别教言。若约同教。即摄前诸教所说心识何以故。是此方便故。从此而流故。余可准之。问云何一心约就诸教。得有如是差别义耶。答此有二义。一约法通收。二约机分齐。初义者。由此甚深缘起一心具五义门。是故圣者随以一门摄化众生。一摄义从名门。如小乘教说。二摄理从事门。如始教说。三理事无碍门。如终教说。四事尽理显门。如顿教说。五性海具德门。如圆教说。是即不动本而常末。不坏末而恒本。故五义相融唯一心转也。二约机明得法分齐者。或有得名而不得义。如小乘教。或有得名得一分义。如始教。或有得名得具分义。如终教。或有得义而不存名。如顿教。或有名义俱无尽。如圆教。其余义门如唯识章说。第二明种性差别者。若依小乘种性有六种。谓退．思．护．住．升进．不动。不动性中有三品。上者佛种性。中者独觉性。下者声闻性。如舍利弗等。虽于此中说佛一人有佛种性。然非是彼大菩提性以于佛功德不说尽未来际起大用等故。是故当知于此教中除佛一人余一切众生。皆不说有大菩提性。余义如小乘论说。若依三乘教种性差别略有三说。一约始教。即就有为无常法中立种性故。即不能遍一切有情。故五种性中即有一分无性众生。故显扬论云。云何种性差别五种道理。谓一切界差别可得故。乃至云。唯现在世非般涅槃法。不应理故。乃至广说。是故当知由法尔故。无始时来一切有情有五种性。第五种性无有出世功德因故。永不灭度。由是道理。诸佛利乐有情功德无有断尽。其有种性者。瑜伽论云。种性略有二种。一本性住。二习所成。本性住者。谓诸菩萨六处殊胜有如是相。从无始世。展转传来法尔所得。习所成者。谓先串习善根所得。此中本性。即内六处中意处为殊胜。即摄赖耶识中本觉解性为性种性。故梁摄论云。闻熏习与阿赖耶识中解性和合。一切圣人以此为因。然瑜伽既云具种性者方能发心。即知具性习二法。成一种性。是故此二缘起不二。随阙一不成。亦不可说性为先习为后。但可。位至堪任已去。方可约本说有性种约修说为习种。然有二义而无二事。如上摄论云。二义和合为一因故得知也。问此二种性与仁王及本业经中六种性内习种性种。有何差别耶。答彼经大都约位而说。以初习为习种性。久习积成为性种性故。说习种在十住性种在十行。三贤之前。但名善趣不名种性。瑜伽中。久习名习种。约本为性种。而此二种非初非中后。是故经说习故成性。论中说为依性起习。良以此二互成缘起无二相故。经论互说义方备足。又经说种性在发心后。论中种性在发心前。何以尔者。以其至得位时功能方显。是故经说在三贤位中。然彼功能必有所依。是故论中说在位前。要由功能显方可说有故。经不违论。要由有性方起功能故。论不违经。亦是互举义意融通。问又以何义。知种性至堪任位耶。答以论说种性必具性习。既已有习必已修行。若已修行必至堪任。若不从愚夫至堪任已来中间修此串习行者。更何位修也。以于愚位未修习故。得位已去具第二住故。是故当知从愚位未修串习行。至彼堪任串习方成故得性习通融以为种性。问若要待习方说性者。愚位未习。岂无性种。如其无者后不应有。先无后有非性种故。如其有者无习有性。不应理故。论不说故。答此二既为缘起。故无习时亦无彼性。由此亦立无性有情。先无后有非性种者。此亦不然。以习成处定先有性。愚位未习故不说性。后起习已不名无习。是故习成后说有性。随于诸乘串习何行。尔时即说本有彼性问若尔此即唯是一不定性。如何得有五种性差别耶。答即由此义安立五性何者。谓修六度串习行已。位到堪任成菩萨种性。若习小行到于忍位成声闻性。故智论云。暖顶忍等名为性地。善戒经云。若得世第一法是名第二位。故知前三善根属种性位。若依俱舍论。得顺解脱分善根位方说有性。故彼论云。顺解脱分者。谓定能感涅槃果善。此善生已令彼有情名为身中有涅槃法。独觉准知。由此即立三乘种性。若于三行随一修行未至本位。尔时立为不定种性。若于三行全未修行。尔时立为无有种性。由此当知。诸乘种性皆就习说。问若愚位无习。即无性者。后纵起习何得为有。答有习非是无习位故。是故有习常恒有。无习自恒无。既不以无习而作习。亦不以无性而为性。以分位差别故。如涅槃经云。三种人中毕竟死者。喻一阐提无佛性也。善男子。一阐提辈若遇善友诸佛菩萨。闻说深法及以不遇。俱不得离一阐提心。何以故。断善根故。一阐提辈亦得阿耨多罗三藐三菩提心。所以者何。若能发菩提之心。即不复名一阐提性也。善男子。以何缘故说一阐提得阿耨多罗三藐三菩提。一阐提辈实不得阿耨多罗三藐三菩提。如命尽者等。乃至广说。当知此中就位前后有无恒定不相由也。二约终教。即就真如性中。立种性故。则遍一切众生。皆悉有性故。智论云。白石有银性。黄石有金性。水是湿性火是热性。一切众生有涅槃性。以一切妄识无不可归自真性故。如经说言。众生亦尔。悉皆有心。凡有心者定当得成阿耨多罗三藐三菩提。以是义故。我常宣说一切众生皆有佛性。问如有难云。若诸有心悉得菩提者。佛亦有心亦应当得。若言佛虽有心更非当得。是即无性众生虽有是心亦非当得。答经中已自拣滥故。但云众生有心不云佛矣。以处处受生名为众生故不同佛也。问若并有性。如何建立五种性中无性者耶。答论自有释故宝性论云。一向说阐提无涅槃性不入涅槃者。此义云何。为欲示显谤大乘因故。此明何义。为欲回转诽谤大乘心。依无量时故作是说。以彼实有清净佛性故。又佛性论云。问曰。若尔云何佛说众生不住于性永无般涅槃耶。答曰。若曾背大乘者。此法是一阐提因。为令众生舍此法故。若堕阐提因。于长夜时轮转不息。以是义故经作是说。若依道理。一切众生皆悉本有清净佛性。若不得般涅槃者。无有是处。是故佛性决定本有。离有离无故。解云。又此论前文广破无性。乃至末文云。三者失同外道有本定有。无本定无。有不可灭。无不可生。此等过失。由汝邪执无性义生。乃至广说。问前始教中。决定说有无性众生。此终教中并皆有性。云何会通。答亦论自有释。故佛性论第二卷云。何故复有。经说阐提众生决定无有般涅槃性。若尔二经便自相违。如何会二说一了一不了。故不相违。解云。若小乘中但佛一人有佛性。余一切人皆不说有。若三乘始教中。以渐异小乘故。说多人有。犹未全异彼故。许一分无性。是故论中判为权施不了说也。问若依终教。一切众生皆当作佛。即众生虽多亦有终尽。若如是者。最后成佛即无所化。所化无故利他行阙。利他行阙成佛不应道理。又令诸佛利他功德有断尽故。如其一切尽当作佛。而言众生终无尽者。即有自语相违过失。以无终尽者永不成佛故。又如一佛度无量人。于众生界有损已不。若有渐损必有终尽。有损无尽不应理故。若无损者即无灭度。有灭无损不应理故。依如是等道理。佛地论等。由此建立无性有情。离上诸过失。此义云何。答若谓众生由有性故并令成佛。说有尽者。是即便于众生界中起于减见。众生界既减佛界必增。故于佛界便起增见。如是增减非是正见。是故不增减。经云舍利弗大邪见者。所谓见众生界增。见众生界减。乃至广说。设避此见故。立此一分无性有情。为不增减者。彼终不能离增减见。何以故。以彼见于诸有性者并成佛故。即便起于断见减见。诸无性者不成佛故。即便起于常见增见。以彼不了众生界故。是故经云。一切愚痴凡夫。不如实知一法界故。不能实见一法界故。起邪见心谓众生界增众生界减。又文殊般若经云。假使一佛住世。若一劫若过一劫。如一佛世界。复有无量无边恒河沙诸佛。如是一一佛。若一劫若过一劫。昼夜说法心无暂息。各各度于无量河沙众生皆入涅槃。而众生界亦不增减。乃至十方诸佛世界亦复如是。一一诸佛说法教化。各度无量河沙众生皆入涅槃。于众生界亦不增不减。何以故。众生定相不可得故。义言说众生界犹如虚空。假使无量胜神通之者。各无量劫飞行虚空。求空边际终不可尽。非以不尽不名游行。非以游行令其得际。当知此中道理亦尔。非以当得令其有终。非以无终说有无得。是故诸难无不通也。又为成诸佛利他功德无断尽故。立一分无性众生者。是即令彼诸佛但有变化利他功德。亦即断彼随他受用诸功德也。以无菩萨证诸地故。又化他中。亦但有粗断灭彼细。以无一人得二乘无漏故。又今已后诸佛。无有一佛得说三乘等教。以无得圣机故。即断诸佛同体大悲也。又若定意谓悉有性故必皆有尽。恐最后佛阙利他行故。立一分定无性者。然彼后佛终于利他行不圆满。以其所化无一有情得圣果故。但佛菩萨二利之中利他为最。何有不令一人得圣果而于自身得成佛耶。又本皆发弘誓愿云。令诸众生悉得菩提。是故令得故本愿不虚。而众生界不可尽故本愿不断。若不尔者违本愿故。行愿虚故。虚行成佛不应理故。是故虽欲避上诸失建立无性。不谓彼过还堕此宗。是故无性非为究竟了义也。问夫论种性必是有为。如何此教约真如为种性耶。答以真如随缘与染和合成本识时。即彼真中有本觉无漏内熏众生为返流因。得为有种性。梁摄论说为黎耶中解性。起信论中。说黎耶二义中本觉是也。又彼论中如来藏具足无漏。常熏众生为净法因。又宝性论云。及彼真如性者。彼本云如六根聚经说。六根如是从无始来。究竟诸法为体故。解云。以真如通一切法。今拣去非情故。故约六处众生数中。取彼毕竟真如理。以为性种性也。此与瑜伽所说名同。但彼约始教。以理从事粗相而说故。约事中明种性故也。地持云。种性粗相我已略说。此之谓也。宝性论中。约此终教。以事从理深细而说故。就真如明性种性。是故佛性论云。自性清净心名为道谛。又涅槃经云。佛性者名第一义空。第一义空名为智慧。此等并就本觉性智说为性种。其习种亦从真如所成故。摄论云。多闻熏习。从最清净法界所流等。又起信论中。以真如体相二大为内熏因。真如用大为外熏缘。以与无明染法合故。是故三大内外说熏。以熏力故无明尽时冥合不二。唯一真如也。三约顿教明者。唯一真如离言说相名为种性。而亦不分性习之异。以一切法由无二相故。是故诸法无行经云。云何是事名为种性。文殊师利。一切众生皆是一相。毕竟不生离诸名字。一异不可得故。是名种性。以此准之。上来约三乘说竟。第三约一乘有二说。一摄前诸教所明种性。并皆具足主伴成宗。以同教故摄方便故。二据别教种性甚深因果无二。通依及正尽三世间。该收一切理事解行等诸法门。本来满足已成就讫。故大经云。菩萨种性甚深广大。与法界虚空等。此之谓也。若随门显现。即五位之中位位内六决定义等。名为种性。亦即此法名为果相。以因果同体唯一性故。广如经说。余可准知。问云何种性。约诸教差别不同耶。答此亦有二义。一约法辨隐显相收。二约机明得法分齐。初义者。由此种性缘起无碍具五义门。是故诸教各述一门随机摄化。义不相违。何者为五。一是随执非有门。如小乘说。二随事亏盈门。如始教说。三随理遍情门。如终教说。四绝相离言门。如顿教说。五性备众德门。如圆教说。义虽有五。然种性圆通随摄遍收。隐显齐致也。二明得法分齐者。或一切皆无。唯除佛一人。如小乘说。或一切皆有。唯除草木等。如终教说。或亦有亦无。如始教说。以许一分无性故。或非有非无。如顿教说。以离相故。或具前四。如一乘方便处说。或即因具果通三世间。如圆教说。余可准知。
　　第三行位差别者。于诸教中皆以三义略示。一明位相。二明不退。三明行相。初者依小乘有四位。谓方便．见修．及究竟也。又说小乘十二住以为究竟。及说三界九地十一地等。广如小论说。二不退者。此中修行至忍位。得不退故也。其行相亦如彼诸论说。问何故小乘行位等相不广显耶。答此中意者。以义差别显教不同。而小乘异大乘。理无疑故不待说也。若依初教。亦以三义显。初位相者此中有二。一为引愚法二乘令回心故。施设回心教。亦但有见修等四位及九地等名同小乘。或立五位。谓见道前七方便内。分前三种为资粮位。以远力便故。后四善根为加行位。是近方便故。余名同前。又亦说为干慧等十地。第九名菩萨地。第十名佛地者。欲引二乘望上不足。渐次修行至佛果故。又彼佛界不在十地外。同在地中者。以引彼故方便同彼。以二乘人于现身上得圣果故。不在后也。又此位相及行相等。广如瑜伽声闻决择及杂集论说。问何故瑜伽等所明声闻行位相。而不同彼毗昙等耶。答不同相者。有二义意。一为显小乘人愚于诸法不了说故。二为方便渐渐引向大乘故耳。是故所明行位等法。皆悉方便顺向大说故不同也。此既非是愚法小乘。又非菩萨。即知是彼三乘教中声闻乘也。二为直进人。显位相者。彼说菩萨十地差别。又以十地说为见修。及通地前以为大乘十二住义。何以故。为影似小乘故。又彼地前有四十心。以彼十信亦成位故。此亦为似小乘道前四方便故。是故梁摄论云。如须陀洹道前有四位。谓暖顶忍世第一法。菩萨地前四位亦如是。谓十信．十解．十行．十回向。又亦为似回心教故。以信等四位为资粮位。十回向后。别立四善根为加行位。见等同前。问何故此教所立名数。多分影似小乘等耶。答为随方便影似引彼。有胜方便故。若全异彼难信受故。若全同彼不名引故。问若引二乘何须似彼。如为直进何假似彼小耶。答有二意故亦稍似小。一以始教中直进之人机粗浅故。不能尽受大乘深法。是故所示位等法相亦似小乘。而义理仍别。二凡以大乘似小乘说者。皆通二义。一为引小。二为浅机。是故说此为始教也。即如何义等者。如瑜伽说。云何已成就补特伽罗相。谓诸声闻先已串习诸善法故。若时安住下品成熟。尔时便有下品欲乐下品加行。犹往恶趣。非于现法证沙门果。非于现法得般涅槃。若时安住中品成熟。尔时便有中品欲乐中品加行。不往恶趣。于现法中。证沙门果。非于现法得般涅槃。若时安住上品成熟。尔时便有上品欲乐上品加行。不往恶趣。于现法中证沙门果。即于现法得般涅槃。如说声闻独觉亦尔。何以故。道与声闻种性同故。乃至广说。于菩萨位为似二乘。亦立如是三种成就。故彼论云。若诸菩萨住胜解行地名下品成就。住净胜意乐地名中品成熟。住堕决定究竟地名上品成就。若菩萨住下品成熟。犹往恶趣。此尽第一无数大劫。乃至广说。余二大劫配二成就。如是等文类例非一。皆具上意可准而知。二不退位者。依佛性论。声闻至苦忍。缘觉至世第一法。菩萨至十回向。方皆不退也。当知此中声闻缘觉非是愚法。是故皆是此始教中三乘人也。亦可菩萨地前总说为退。以其犹堕诸恶趣故。如瑜伽云。若诸菩萨住胜解行地。犹往恶趣故。此尽第一无数大劫。如是等也。三明位中行相差别者如瑜伽云。胜解行住菩萨转时。何行何相。或时具足聪慧。于其诸法能受能持。于其义理堪能悟入。或于一时不能如是。或于一时具足忆念。或于一时成于妄类。于诸众生未能了知调伏方便。于自佛法。亦未了知如实引发善巧方便。为他说法教授教诫勉励而转。勉励转故。不能如实知。或时虚弃。如闇射。或中或不中。随欲成故。或于一时于大菩提。已发心而后退舍。由内意乐故欲令自乐。由思择故欲令他乐。或于一时。闻说甚深广大法教。而生惊怖犹预疑惑。如是等类名胜解行住。解云。此是十二住中。第二住行相其第一种性住行相更劣。及地上行相皆如彼说。若依终教。亦说菩萨十地差别。亦不以见修等名说。又于地前但有三贤。以信但是行非是位故。未得不退故。本业经云未上住前有此十心。不云位也。又云。始从凡夫地值佛菩萨。正教法中起一念信发菩提心。是人尔时名为住前信相菩萨。亦名假名菩萨名字菩萨。其人略修行十心。谓信进等。广如彼说。又仁王经云。习忍已前。行十善菩萨有进有退。犹如轻毛随风东西等。在此修行经十千劫。入十住位。方得不退故。十住初即不退堕下二乘地。况诸恶趣及凡地耶。设本业经。说十住第六心有退者。起信论中。释彼文为示现退也。为慢缓者策励其心故。而实菩萨入发心住。即得不退也。其行相者。起信论说。三贤初位中少分得见法身。能于十方世界。八相成道利益众生。又以愿力受身自在。亦非业系。又依三昧亦得少分见于报身佛。其所修行皆顺真性。谓知法性体无悭贪。随顺修行檀波罗蜜等。广如彼说。又梁摄论中。十信名凡夫菩萨。十解名圣人菩萨等。其地上行位倍前准知。是故当知此中行位。与前始教浅深之相差别显矣。问此教岂不通引二乘。何故行位不似小乘说耶。答此后诸教并皆深胜。所引二乘亦是纯熟高胜机故。不假似彼也。若依顿教。一切行位皆不可说。以离相故。一念不生即是佛故。若见行位差别等相。即是颠倒故。若寄言显者。如楞伽云。初地即八地。乃至云无所有何次等。又思益经云。若人闻是诸法正性。勤行精进如说修行。不从一地至一地。若不从一地至一地。是人不住生死涅槃。如是等也。若依圆教者有二义。一摄前诸教所明行位。以是此方便故。二据别教有其三义。一约寄位显。谓始从十信乃至佛地六位不同。随得一位得一切位。何以故。由以六相收故。主伴故。相入故。相即故。圆融故。经云。在于一地普摄一切诸地功德。是故经中十信满心胜进分上得一切位及佛地者。是其事也。又以诸位及佛地等相即等故。即因果无二始终无碍。于一一位上即是菩萨即是佛者。是此义也。二约报明位相者。但有三生。一成见闻位。谓见闻此无尽法门。成金刚种子等。如性起品说。二成解行位。谓兜率天子等。从恶道出已。一生即得离垢三昧前。得十地无生法忍及十眼十耳等境界。广如小相品说。又如善财始从十信乃至十地。于善友所一生一身上皆悉具足如是普贤诸行位者。亦是此义也。三证果海位。谓如弥勒告善财言。我当来成正觉时汝当见我。如是等。当知此约因果前后分二位故。是故前位但是因。圆果在后位故。说当见我也。三约行明位即唯有二。谓自分胜进。此门通前诸位解行及以得法分齐处说。如普庄严童子等也。其身在于世界性等上处住。当是白净宝网转轮王位。得普见肉眼。见十佛刹微尘数世界海等。若三乘肉眼。即不如此故。智论云。肉眼唯见三千世界内事。若见三千世界外者。何用天眼为。故知不同也。又彼能于一念中。化不可说不可说众生。一时皆至离垢三昧前。余念念中皆亦如是。其福分感一定光颇璃镜。照十佛刹微尘数世界等。当知此是前三生中。解行位内之行相也。以约因门示故。若约信满得位已去。所起行用皆遍法界。如经能以一手覆大千界等。手出供具与虚空法界等。一时供养无尽诸佛。作大佛事饶益众生不可说也。广如信位经文说。又云。不离一世界。不起一坐处。而能现一切无量身所行等。又于一念中。十方世界一时成佛转法轮等。乃至广说。是故当知。与彼三乘分齐全别。何以故。以三乘行位是约信解阿含门中作如是说也。问前终教中不退际上。亦得如是八相等用。与此何别。答彼于此位示成佛时。于后诸位皆不自在。以未得故。但是当位暂起化故。此即不尔。于初位中起此用时。于后诸位并同时起。皆以得故。是实行故。该六位故。问义既不同。何故一种同是信满胜进分上起此用耶。答为欲方便显此一乘信满成佛令易信受故。于彼教先作此说。问既一位中有一切位。及信满心即得佛者。何须更说后诸位耶。答说后诸位即是初中之一切也。如初后亦尔。问若初即具后得初。即得后者亦可后亦具初。既不得后应亦不得初耶。答实尔。但以得初无不得后故。是故无有未得后而不得初也。问若尔云何说得诸位阶降次第。答以此经中安立诸位有二善巧。一约相就门分位前后。寄同三乘引彼方便是同教也。二约体就法前后相入。圆融自在异彼三乘。是别教也。但以不移门而恒相即不坏即而恒前后。是故二义融通不相违也。问若尔是初门即一切者。何不说信位初心即得。而说满心等耶。答若自别教。即不依位成。今寄三乘终教位说。以彼教中信满不退方得入位。今即寄彼得入位处。一时得此一切前后诸位行相。是故不于信初心说。以未得不退未成位相。但是行故。问若尔应言住位成佛。何名信满。答由信成故。是故是行佛非位佛也。余义准之。第四修行时分者。若依小乘自有三人。下根者。谓诸声闻中。极疾三生得阿罗汉果。谓于一生种解脱分。第二生随顺决择分。第三生漏尽得果。极迟经六十劫。中根者。谓独觉人极疾四生得果。极迟经百劫。上根者。谓佛定满三僧祇劫。此中劫数。取水火等一劫为一数。十个合一为第二数。如是展转至第六十。为一阿僧祇。依此以数三阿僧祇也。问何故下根返经时少。而上根等乃多时耶。答能于多时修炼根行等。以为难故。是故多也。又依婆沙等。菩萨成佛有二身。一法身二生身。法身者。谓戒定慧等五分。修此法身具有四时。一三阿僧祇劫。修有漏四波罗蜜时。二于百劫修相好业时。三出家苦行修禅定时。四菩提树下成正觉时。生身者。但百劫修相好业。于最后身伽耶城净饭王家受生报身。于摩伽陀国而登觉道。余如彼说。若依始教。修行成佛定经三僧祇。但此劫数不同小乘。何者。此取水火等大劫。数至百千。数此复至百千为一俱胝。名第一数。数此俱胝复至俱胝为第二数。如是次第以所数等数。至第一百名一阿僧祇。此即十大劫数中第一数也。依此数满三阿僧祇。仍此教中。就释迦身以分此义。如优婆塞戒经云。我于往昔宝顶佛所满足第一阿僧祇劫。然灯佛所满足第二阿僧祇劫。迦叶佛所满足第三阿僧祇劫。我于往昔释迦佛所。始发阿耨菩提心。又依本业经。又有百劫修相好业。但是变化非实修也。又以一偈叹弗沙佛已。即迢九劫。但九十一劫即成佛也。问三无数劫修诸实行。应成报身。何故乃就化身说耶。答由此始教就下机故。有二乘故。此身是彼所知见故。是权教故。作是说也。若依终教说有二义。一定三阿僧祇。约一方化仪故。又此教中修实行故成实报身。不约化说。故法华云。我实成佛已来。经于无量无边百千万亿阿僧祇劫。又经云。我于然灯佛所得授记等。皆以方便分别故也。又亦无百劫修相好业等。何以故。以小乘中偏修智分不修福分。是故临成佛时。更于百劫别修彼业。始教中引彼亦同彼说。仍是化也。此终教中论其实行。从初发意即福慧双修。故成佛时无别修也。二不定修三阿僧祇。此有二义。一通余杂类世界故。如胜天王经说。二据佛功德无限量故。如宝云经云。善男子。菩萨不能思议如来境界。如来境界不可思量。但为浅近众生。说三僧祇修习所得。菩萨而实发心已来不可计数。解云。此中不可计数者。是不可计数阿僧祇劫。非但三也。问何故前教定三僧祇此教有定不定耶。答前教生故。此教熟故。方便渐渐劝彼三乘向一乘故。作此说也。若依顿教。一切时分皆不可说。但一念不生即是佛故。一念者即无念也。时者即无时也。余可准思。若依圆教。一切时分悉皆不定。何以故。谓诸劫相入故。相即故。该通一切因陀罗等诸世界故仍各随处。或一念或无量劫等。不违时法也。余准而思之。第五修行所依身者。若依小乘。但有分段身至究竟位佛亦同然。是实非化。若始教中。为回心声闻。亦说分段至究竟位。佛身亦尔。然此是化非实也。若依直进中有二说。一谓寄位。显十地之中功用无功用粗细二位差别相故。即说七地已还有分段。八地已上有变易。二就实报。即说分段至金刚已还。以十地中烦恼障种未永断。故留至金刚故。既有惑障何得不受分段之身。故十地经云。第十地已还有中阴者。是此义也。问八地已上一切菩萨。于烦恼障永伏不行。以无漏智果恒相续故。如阿罗汉。既无现行惑。何得更受分段之身耶。答若是凡夫。即以现惑润业受生。圣人不尔。但留惑种用以受生。故杂集论云。一切圣人皆以随眠力故结生相续。又梁摄论云。异凡夫故永伏上心。异二乘故留彼种子。解云。圣人受生非现润。彼复留种子。如何不受分段身耶。若言八地已上以智障为缘受变易者。所留惑种即便无用。何不于此第八地初永害一切烦恼种耶。彼既不尔此云何然。若约回向菩提声闻已断烦恼者。彼即可以所知障受变易身。通诸位也。问若尔何故圣教说八地已上唯有所知障为依止故受变易身。答此等为欲寄对二乘显其优劣故。经作此说。然此寄对依诸圣教。约位不同略辨十门。一说罗汉即同于佛。更不分位。如律中说。佛度五人已。即云通佛有六然罗汉出于世间。又同坐等。当知此约小乘教说。二亦于佛地分出罗汉。如对法论说。得菩提时顿断烦恼障及所知障。顿成罗汉及如来故。此中虽约烦恼尽边名阿罗汉。而亦为生诸声闻中心胜欲乐故。寄于佛果以分大小也。三第十地名阿罗汉佛地超过故。非彼也。如涅槃经中说四依。云阿罗汉者。住第十地。此寄因异果以分大小也。此上二门。约始教中回二乘教说。四七地已还寄同罗汉。八地。已去寄菩萨位。如仁王经云。远行菩萨伏三界习因果业灭。唯后身位中。住第七地阿罗汉位。此寄因中自在未自在位。以分大小也。此约始教直进中说。此中既寄声闻至七地故。烦恼障及分段身俱至此位。八地已去寄此菩萨。行位胜前。是故唯有彼所知障及变易身。五初二三地寄同世间。以得世间四禅等故。四地寄是须陀洹等。以得道品故。此初出世故。五地寄此声闻罗汉。以得四谛法故。六地寄此辟支佛。以得十二缘生法故。七地已去寄此菩萨。以得无生法忍故。此如本业经说。上来唯约三乘教说。以未分出一乘法故。六世间二乘同前至六地。第七地寄三乘菩萨以未自在故。八地已去寄一乘法。以得自在故。如梁摄论等说。此约一乘三乘等分相而说。七于初地之中。已过世间及二乘故。如地论等说。此约三乘中比证分齐说。八地前三贤位已过二乘地。如起信论说。又仁王经说。习种性中有十种心。已超过二乘一切善地。此约终教不退说。九信满心后。即过一切小乘三乘等。如贤首品说。此约一乘说。十初在凡夫地。创发心时即过二乘。如智论说。罗汉比丘知沙弥发心推在前等。此通一乘及三乘说。由有如是寄对法门故。诸说前后准此而知。

　　华严一乘教义分齐章卷第二



　　华严一乘教义分齐章卷第三

　　　　唐大荐福寺沙门法藏述
　　若依终教。地前留惑受分段身。于初地中永断一切烦恼使种。亦不分彼分别俱生。于所知障中。又断一分粗品正使。是故地上受变易身至金刚位。余义如下断惑中说。问若于地上不留烦恼。云何大悲同事摄生。答若于地前及始教中。愿智力劣故。留烦恼助愿受生。今此不尔。愿智胜故自在同生。问如说八地已还菩萨略有二类。一悲增上。二智增上。悲增者。留惑受分段身故。智增者。伏惑受变易身故。此义云何。答如此所说良恐未然。何者。若悲增上其慧必劣。劣慧导悲悲应滞见。滞见之悲岂名增上。纵悲智齐均。尚不名悲增上。况以劣慧导悲而言增上。若智增上其悲必劣。劣悲导智智应滞寂。滞寂之智何名增上。以诸菩萨从初已来异凡小故。悲智相导念念双修。如车二轮。如鸟二翼。何得说彼有增减耶。当知由此始终二教粗细异故。有二生死。非由悲智互增上也。若言彼智增上者。有小乘习怖诸烦恼故。永伏者。若于地前未证真如。可约本习容有此类。以未纯熟故。初地已上行解纯熟。同证同行同修同断。如何得有如是差别故起信论云。地上菩萨种性发心修行皆无差别也。又此教中。地上变易寄位不同有其四种等。亦如下指。若依顿教。一切行位既不可说。所依身分亦准此知。广如大般若经那伽室利分说。若依圆教不说变易。但分段身至于十地离垢定前。以至彼位得普见肉眼故知是分段也。又如善财等。以分段身穷于因位故也。问何故此中不说变易。答如世界性等以上身分。甚极微细出过诸天应同变易。但以此教不分生死粗细之相。总就过患以为一际。至信满后顿翻彼际故不说也。余准而知之。第六断惑分齐者。有云。若依小乘若依三乘有二种义。一约位灭惑相。二寄惑显位相。初义者。若依始教具足三乘断惑差别。由此是其三乘教故。障有二种。谓烦恼所知。先辨二乘断烦恼障。于中有二。先障名数后断惑得果。初中烦恼有二。谓分别俱生。总有十种。一贪二嗔三无明四慢五疑六身见七边见八邪见九见取十戒禁取。于中四种唯分别起。谓疑．邪见．见取．戒禁取。余六通二种。五识得起初三。亦通分别及俱生。由用意识中邪师等三因引故。得有分别起也。意识具十种。四分别六通二。末那唯四俱生。六中除嗔及边见。以嗔唯不善。此识有覆无记故。又以一类相续缘第八识刹那刹那执我故无边见。又以后三见及疑籍三因生。此识无彼故不起也。又由恒相续缘故。非第六所引不同五识。是故唯四。其第八识总不起。唯是异熟。无覆无记性故。此分别俱生皆通三界。嗔唯欲界。以上二界烦恼。皆有覆无记性故。其分别起者。欲界四谛各有十使。即为四十。上二界除嗔谛别各有九。即有七十二。并欲界合有一百一十二也。其俱生者欲界具六。上二界除嗔各唯有五。合成十六。通前分别总有一百二十八也。问何故。前愚法小乘中。十使不通迷四谛。此中即通耶。答此有二义。一以三乘中烦恼功力渐渐宽广故。障一切也。二又由迷等义通一切境也。第二断惑得果者。先断分别有其三人。一若从具缚入真见道。刹那顿断三界四谛分别烦恼得预流果。二若倍离欲人。入真见道兼断倍离欲。得一来果。言倍离欲者。谓凡夫时欲界修惑九品之中。伏断前六故云倍离欲。入见道时即永断前所伏故。是以得彼果也。三若已离欲人。入真见道兼断九品得不还果。如瑜伽说。入见道果者有其三种。随其所应证三果故。次断俱生者。第六识俱生。九地各有九品。又进修道人有其二种。一渐出离。断欲界九品中前六品尽得一来果。断九品尽得不还果。断上二界尽得阿罗汉果。二顿出离者。谓得初果已。即顿断三界。渐除九品即得阿罗汉果。更无余果。何者。以彼欲界九品修惑及上二界。总三种九品各初一品。一时顿断故云顿断三界。竖论九品一一别断故云渐除也。若尔何故有渐断者。以于三界法不能顿缘故。对法论云。顿出离者。谓入谛现观已。依止未至定发出世道。顿断三界一切烦恼。品品别断唯立二果。谓预流果及阿罗汉果。乃至广引指端经等。如彼说。其末那烦恼行相微细。前渐顿二人。皆与非想地惑一时顿断故。瑜伽云。末那相应任运烦恼。唯与非想处共断故。一时顿断。非如余惑渐次而断故也。问何故前愚法二乘无顿出离。此中有耶。答为显前劣故此超过。愚法二乘无此胜智。显彼教劣。方便渐引起彼胜欲。令舍小从大故作此说。其论末那惑灭。小乘无者唯准此知。此谓二乘断烦恼障。其所知障。诸趣寂者入无余时一时皆断。唯此非择灭也。其余一切有断不断。慧解脱人不断。俱解脱人分有所断。谓八解脱障不染无知。修八胜解所对治故。如瑜伽说。又诸解脱由所知障解脱所显。由声闻及缘觉等于所知障心得解脱故。当知此始教为引愚法渐向大故。安立此教。深胜于彼。故所知障亦许分断。然上所断不同愚法。以彼唯断烦恼得故。此即不尔。断种子故直进菩萨断惑者二障俱断。又烦恼障中。不同二乘约界分品。但于二障分别起者地前伏现行。初地真见道时。一刹那中顿断彼种。其俱生中烦恼障。初地已去自在能断。留故不断。何以故。润生摄化故。不堕二乘地故。为断所知障故。为得大菩提故。是故摄论云。由留惑至惑尽证佛一切智。解云。惑尽者。是所知障尽。即由留烦恼障起胜行故。得至此位证佛果也。又梁摄论既云留种子。是故当知。烦恼障种至金刚位。其所知障行相细故。正障菩萨道。是故地地分断。要至佛地方得总尽。由此即说二障修惑俱至佛地故。对法论云。又诸菩萨。于十地修道位中。唯修所知障对治道。非断烦恼障。得菩提时顿断烦恼障及所知障。顿成罗汉及如来故。其末那俱生行相细故。亦同前至佛地尽也。问其二障修惑诸识相应。地上现行有何同异。答其烦恼障内第六识惑既尽。尽故留彼。是故现种皆以智御用成胜行不起过患。犹如毒蛇以咒力御不令死。不起过患而成余用。菩萨善巧留惑亦尔。故摄论云。如毒咒所害等。是故当知。于彼烦恼或现或种皆得自在。其第七识烦恼性非润生故非所留。行相细故。七地已还有时暂现。以观智有间故。其所知障皆后地惑于前地起。或现或种以地地分断故。问若尔何故。有处说七地已还起有漏心等耶。答若约第六识中烦恼障为有漏者。彼既留惑故。即似有漏。若约所知障为有漏。即实有漏。此二通十地。若末那烦恼即实有漏。至于七地有无不定。以有时暂起有漏心故。余义准知。又此教中惑灭智起分齐者。惑种在灭相时。智即在生相同时相返。如昂即低低即昂等。广如对法论说。又此障法。以依识无性故。即空无分别。是其障义。如维摩经云。五受阴洞达空无所起。是苦义。今此障义亦准彼知之。若依终教。诸声闻于烦恼障尚不能断。但能折伏。何况能断所知障。故弥勒所问经论云。一切声闻辟支佛人。不能如实修四无量。不能究竟断诸烦恼。但能折伏一切烦恼等。楞伽经文亦如上说。问此说何故与前教不同耶。答彼为引二乘故。未深说故。是故以上就下说烦恼障同彼二乘至佛地智方尽。又以下同上。亦许二乘全断惑障分断所知障。今此就实。以愚法二乘无广大心故。不究竟断烦恼障。又亦可。前约三乘中声闻。此中约愚法故不同也。其菩萨人。于二障中不分俱生及分别。但有正使及习气。地前伏使现。初地断使种。地上除习气。佛地究竟清净。然彼地前三贤位中。初既不堕二乘地中。于烦恼障自在能断。留故不断。为除所知障等故。是故梁摄论云。十解已去得出世净心。又云。十解心已上名圣人。不堕二乘地故。仁王经云。地前得人空而不取证等。又起信论得少分见法身作八相等皆此义也。以此菩萨唯怖智障故。修唯识真如等观。伏断波障。然于烦恼障非但不怖不修对治。亦乃故留助成胜行。初地已上断于所知障一分粗故。于烦恼障不复更留。是故二障不分见修。至初地时正使俱尽。故弥勒所问经论云。问曰。若声闻人先断见道所断烦恼。然后渐断修道烦恼。何故菩萨不同声闻。答曰。菩萨之人无量世来。为诸众生作利益事。后见真如甘露法界。观彼一切诸众生身。而实不异我所求处。是故菩萨见修道中。一切烦恼能障利益众生行故。即见道中一切俱断。此文为证。其末那烦恼。亦初地断粗后除残习。故无性摄论云。转染污末那得平等性智。初现观时先已证得。修道位中转复清净。解云。转净者除习气也。以正使先断故。后但云转净更不云断也。若云此是入真见道时暂伏不起非正断者。即不得言转复清净。以总未断何名转净。若依始教容如彼说。是故当知此教地上但除习气故。宝性论云。不净者。一切凡夫有烦恼障故。有垢者。以诸声闻辟支佛等有智障故。有点者。以诸菩萨摩诃萨等。依被二种习气障故。解云。论释云地上。名摩诃萨。故知但有习气障也。此中习气从断正使种子。无间方有习气。何以故。未断已前无微薄故。种断无间方有微薄故。论说名无间生习气。问云何地上烦恼使尽。而得不堕二乘地耶。答智力胜故。智障正使亦已断除故。如始教小乘顿出利人断欲界惑六品尽时。上二界六品亦同断尽故。犹尚不得彼一来果。况此菩萨道力殊胜。又况已断智障使故。若地前及始教容有彼失此中无也。又此教中正断惑时智起惑灭。非初非中后。前中后取故。云何灭。如虚空本来清净。如是灭。广如十地论说。又此教中烦恼等法。皆是真如随缘所作。是故不异真如。是烦恼义。如起信论说。又经云。一切法即如如等。烦恼准此。是故当知。与前诸教施设不同。宜应知之。
　　第二明寄惑显位者。诸圣教说。略有一十八门。一寄二障以显二位。谓分惑智二障。以显比证二位故。梁摄论云。地前渐除烦恼障。地上渐除智障。又云。十解已去得出世净心。又云。地前虽得人无我。以法无我未净故。人无我亦不清净。又云。其人我执前十解中已除。今唯灭法我执。又仁王经云。习种性已入生空位。得圣人性故。本业经起信论亦同此说。二寄皮等三惑显三僧祇故。梁摄论云。初僧祇断皮烦恼。第二僧祇断肉烦恼。第三僧祇断心烦恼。三以此三惑。寄显地地三心不同。如梁摄论三十三僧祇中说。地地之中入心除皮。住心除肉。出心除心等。四以二障粗细。寄显三位。如地持论云。二障三处通。谓地前地上及佛地。五以染心粗细。寄于三位以显三身。如金光明经说。依诸伏道起事心尽得显化身。依法断道依根本心尽得显应身。依胜拔道根本心尽得显法身。有人解云。伏道是地前起事心此是第六识。法断道是地上。依根本心是末那。以依缘赖耶识本心故。胜拔道是金刚位。根本心是赖耶识。六寄于三障直显三身。故彼经云。烦恼障清净能显应身。业障清净能显化身。智障清净能显法身。七以迷三无性所起烦恼寄显三身。故彼经云。一切凡夫为三相故。有缚有障远离三身不至三身。何者为三。一者思惟分别相。二者依他起相。三者成就相。如是三相不能解故。不能灭故。不能净故。是故不得至三身。如是三相能解能灭能净。是故诸佛至于三身。解云。能解者是所执性。但应知解故。能灭者染分依他起性。应断灭故。能净者在缠真如修令净故。八寄四障以显四位。此有二义。一约正使寄显地前四位四行四因四报。何者为四。一谓以阐提不信障使灭已。翻显十信之位成信乐大乘行为净德因及铁轮王报。二以外道执我障。寄以翻显十解位成般若行。为我德因铜轮王报。三声闻畏苦障。寄显十行位成破虚空定器三昧行为乐德因银轮王报。四独觉舍大悲障。寄显十回向位成大悲行为常德因金轮王报。又翻前四障。所得四行即为佛子四义。翻初障成信乐大乘种子为因。即如父也。二般若为缘。即如母也。三显破虚空定离小乘执令法身坚固。如胎也。四大悲益生。如乳母。具此四缘故。得从地前生在初地已上诸佛家故名佛子也。又此四种和合。如车轮能运能转至解脱处。如圣王轮备有四事。谓毂辋辐轴。如其次第四义应知。第二以四障习寄显地上四位四定四德四报。一初二三地灭阐提不信习。即显此一位相同世间。又得大乘光明三昧成于净德。除因缘生死变易报。二四五六地灭外道我执习。显此一位相同二乘。得集福德王三昧成于我德。除方便生死。三七八九地灭声闻畏苦习。显此一位相同大乘。得贤护三昧成于乐德。除有有生死。四十地至佛地已还。灭独觉舍大悲习。显此一位因圆果满。得首楞严三昧成于常德。无有生死。四德圆故。生死永尽故。云无有也。此上义广如无上依经．本业经．佛性论．宝性论．梁摄论等说。又此四中。初二通二障。后二唯智障。正使地前除。习气地上净。此文亦诚证也。九于十地中为别相故。三地终心已来。断二障修惑正使皆尽。四地已去但有微习。何以故。前三地相同世间。四地已去是出世故。是故十地经三地末文云。一切欲缚转复微薄。一切色缚转复微薄。一切有缚转复微薄。一切无明缚转复微薄。诸见缚者先已除断。地论释云。一切欲缚转微薄等者。断一切修道欲色无色所有烦恼及彼因。同无明习气。皆悉微薄远离故。诸见缚者。于初地见道已断故。解云。及彼因者烦恼障种子也。无明习气者所知障种子也。以二障种子同时远离故云同也。是故当知。二障修惑正使种子此地皆尽。上来多分约终教说。十又于十地。别相中。寄显世间三乘菩萨三位别故。仁王经说。前之三地断三界中色烦恼。四五六地断三界中心烦恼。七八九地断三界中色习烦恼。第十地及佛地断三界中心习烦恼。解云。以三地终位得上界定。极至四空定离下地色故云断色惑也。以四地已去得二乘无漏出世间位故。于世间色心俱尽故。七地已去是菩萨位。渐细于前故。寄灭于色心习气。以显彼位也。十一于此菩萨位中。为显自在及未自在二位别故。七地已还寄灭三界色心烦恼及彼果报。八地已去寄灭色心二习无明故。本业经云。七地已还灭三界色心二习果报。灭无遗余。八地色习无明尽。九地心习无明已灭除。十地二习无明灭尽。十二依三无性论。寄灭二性以显见修二位差别。故彼论云。由见道故分别性即无。故言不得。由修道故。依他性即灭。故言不见。十三依杂集论等。以分别俱生二种烦恼。寄显见修二位差别。何以得知但是寄位非实断者。如分别我见籍三缘生。谓邪师邪教及邪思惟。妄计即蕴离蕴等我。如佛弟子虽居凡位。然依正师正教正思惟故。非直不起即蕴等执。亦乃愿乐于无我性。此人岂断已非入见道邪。若言虽无现行然有种故非入见者。既无现行即应入资粮加行。义既不尔。是故当知。为显见道无我理故。寄彼横计颠倒粗惑。反以显之。又以任运所起烦恼细难断故。翻显修位渐增差别。如实义者。但一烦恼有粗有细。见位断粗修位断细。如末那烦恼。通二位断之。如无相论云。第二执识及相应法。至罗汉位究竟灭尽。若见谛内烦恼识及心法。得出世道十六心时。毕竟断灭。余残未尽但属思惟。是名第二识。无性摄论亦同此说。如上所引。故得知也。十四于分别惑所籍三缘。寄显地前三贤位别。谓十解等除邪师等。如次应知。此约直进说。又以邪师邪教所起。寄资粮位伏。以行相粗故。邪思惟所起寄加行位伏。以行相细故。此约回心二乘。说。十五于俱生内六七识惑。七地已来寄有现行。八地已去永伏不起。此为寄显入观有间无间位异故。作此说。十六又以六识烦恼寄至四地。末那烦恼寄至七地。八地已去唯有所知障。此亦为显世间二乘菩萨位故。作此说也。十七为显十地至佛地差别故。以十一无明返寄显之。十八为显地地真俗二智。故。以二十二无明寄以显之。如深密经云。由此二十二种愚痴品及十一粗重。安立诸地故。既云安立。故知寄显也。此诸义广如瑜伽．对法．唯识摄论等说。上来多分约始教说。已上诸门并是阿含门。寄惑反显位相差别。何以故。为护十地故。为令众生于十地中离慢执故。位相甚深极难了知。寄惑显位生净信故。余义准思可见。若依顿教。一切烦恼本来自离。不可说断及与不断。如法界体性经云。佛告文殊师利。汝云何教诸善男子发菩提心。文殊言。我教发我见心。何以故。我见除即是菩提故。此文证之准知。若依圆教。一切烦恼不可说其体性。但约其用即甚深广大。以所障法一即一切具足主伴等故。彼能障惑亦如是也。是故不分使习种现。但如法界一得一切得故。是故烦恼亦一断一切断也。故普贤品明一障一切障。小相品明一断一切断者。是此义也。又此断惑分齐。准上下经文有四种。一约证。谓十地中断。二约位。谓十住已去断。三约行。谓十信终心断。四约实。谓无可断。以本来清净故。广如经说。又前三乘等诸门断惑。若一障一切障。一断一切断。即入此非。若随门前后。是三乘等。此约别教言。若约摄方便。前诸教所明并入此中。以是此方便故。及所流所目故。余义准之。断惑门竟。第七二乘回心者。有六种说。一或一切二乘皆无回心。以更无余求故。如小乘中说。二或一切二乘皆回心。以悉有佛性力为内熏因故。如来大悲力外缘不舍故。根本无明犹未尽故。小乘涅槃不究竟故。是故一切无不回心向大菩提也。此约终教说。问如瑜伽显扬论说诸识成熟及不成熟中四句内声闻独觉入无余依涅槃者。阿赖耶识及诸转识俱不成熟。既本识转识皆灭无余。后生心以何为因。无因而生果不应理故。答彼论依始教门。引小乘故。所立赖耶行相粗显。不从真起。故说有灭。又为顺小乘故亦许彼涅槃非不究竟。故说入已不复起也。今约终教中就实而说。既以根本无明熏如来藏成梨耶识。彼二乘人。于此二法既俱未断证。何因得灭阿赖耶识。又由于彼无断证故。所得涅槃岂为究竟。化城同喻应便有失。又由上四因故得生心也。问如生心回向时分齐云何。答由根不等故去有迟疾。迟者经劫乃起故。楞伽云。味著三昧乐。安住无漏界。无有究竟趣。亦复不退还。得诸三昧身。乃至劫不觉。譬如昏醉人酒消然后觉。彼觉法亦然。得佛无上身。解云。此文但总相说。若差别说者。随其利钝各别经时皆到阿耨菩提心位。如涅槃经云。须陀洹人亦复不定故。经八万劫即能得到阿耨菩提心。乃至云。独觉经十千劫。得到阿耨菩提之心。解云。此明最钝须陀洹人受七生已方入涅槃灭心心法。如入灭定。复经八万劫乃得生心。受佛教化即发菩提心。若于一身得第二果受二生已即入涅槃。经六万劫即能发心。若于一身得第三果不还欲界即入涅槃。经四万劫即得发心。若于一身得阿罗汉即现入灭定。经二万劫即能发心。若独觉根利经一万劫便能发心。此五人发心之时。即入十信菩萨位。方名发阿耨菩提心。又有义。前五人从凡得小果入涅槃后起回心修十信行。信满心已堪入十住初发心住已来。随根利钝各经彼劫。未必一向在涅槃中经尔许劫也。如直往人既经一万劫修行满足堪能发心。彼独觉人根最利故。亦似直往人经一万劫。余四钝根。又差别故时多别也。上来明迟者。若极疾者如法华经云。我灭度后复有弟子。不闻是经不知不觉菩萨所行。自于所得功德。生灭度想当入涅槃。我于余国作佛更有异名。是人虽生灭度之想入于涅槃。而于彼土求佛智慧得闻此经。唯以佛乘而得灭度。更无余乘。除诸如来方便说法。此上并约终教说。三或一切二乘亦回亦不回。谓决定种性者趣寂不回。不定种性者并回向大。如瑜伽声闻决择中说。此约始教引二乘说。四或非回非不回。以离相故。如文殊般若等说。此终顿教说。五或合具前四说。以是大法方便故。此约一乘摄方便说。六或俱绝前五。此有二种。一一切二乘悉无所回。以望一乘皆即空无可回也。如经中如聋如盲者是。二一切二乘等并已回竟。更不复回。如经中以普贤眼见一切众生皆已究竟者是。此并约一乘别教说。问如一乘摄方便中回心。与三乘中回心所得法门分齐云何。答若三乘中回心即入十信已去。顺行菩提心及大悲等法门。次第而去。若一乘中如下文。舍利弗及因陀罗慧比丘等六千人。于文殊师利边。回心即得十大法门及十眼十耳等境界。义当即是解行身遍于五位法也。余义如别处说。第八佛果义相者于中有二。先明常无常义。后明相好差别。前中若小乘佛果唯是无常。以不说本性功德故。如佛性论云。小乘以无性德佛性。但有修德也。若三乘始教法身是常。以自性故。亦无常。以离不离故。修生功德是无常。以从因缘生故。是有为无漏故。亦得是常。以无间断故。相续起故。庄严论云。自性无间相续三。佛俱常住等。若依终教有二义。先别明后总说。别中修生功德是无常。以修生故。亦即是常。一得已后同真如故。何以故。本从真流故。无明已尽还归真体故。梁摄论云。无不从此法身流。无不还证此法身等。宝信论起信论等盛立此义。如彼应知。又智论云。萨婆若不与三世合。何以故。过去世等是虚妄是生灭。萨婆若是实法。非生灭故。解云。萨婆若此云一切智。即知佛地圆智同真如故。非生灭也。又摄论云。犹如虚空遍满一切色际无生住灭变异等。如来智亦尔。遍一切所知无倒无变异等。是故当知。非直无间断故以为常。亦即同真如不变异常也。法身是常。以随缘时不变自性故。亦是无常。以随染缘赴机故。何以故。以诸功德既并同是真。是故起用唯是真作故。起信论中。释报化二身唯属真如用大摄。又论云。众生心净法身影现等。又云。复次本觉随染分别生二种相。与彼本觉不相舍离。谓一者智净相。二者不思议业相。乃至广说等。二总说者。由此法身随缘义故。是故功德差别得成。由不变义故。是故功德无不即真。如举体随缘全相不变。二义镕融无障碍故。是故佛果即常即无常。具足四句或非四句。随义应知。问若尔何故得说非一非异耶。答若始教中。以真如遍故智证真如故非异也。有为无为不同故非一也。若终教中。功德有二义。一缘起现前义。以三无数劫功德不虚故。二无自性义。以离真如无自体故。此中初义与法身随缘。后义与法身不变。是非异门。以举体全收故。又此初义与不变。后义与随缘。是非一门。以义差别故。是即不动非异。明非一也。思之可见。若依顿教。以相尽离念故。唯一实性身。平等平等不可说有功德差别。亦不可说常与无常。若寄言显者。如经云。吾今此身即是法身。又经云。一切诸佛身唯是一法身等。如是准之。若依圆教。佛果常等义有三说。一约用。佛果既通三世间等一切法。是故具有常等四句。二约德。佛果即具四义。谓一修生。二本有。三本有修生。四修生本有。圆融无碍备无边德。是故亦通常等四句。上二句义思之可见。三约体亦通四句。谓此经中以不说为显故是常。与阿含相应故是无常。二义无碍故俱有。随缘起际故俱非。此上三义。若体即俱体。乃至用即俱用。以体摄无碍故。皆有常等无碍思之。二明相好差别者。若依小乘。有三十二相八十种好。是实法也。若三乘中。或亦但说三十二相八十种好。是化身之相。仍即空是相义。如金刚般若经对法论等说。此约始教引小乘说也。或约报身说八万四千相。并是实德。此约直进及终教等说。问何故智论等。于此化身辩金锵马麦等往业所致。三十二相等亦各出因耶。答为引二乘因下而说。现业果不亡故。圣道断惑非灭报故。如罗汉餐沙。金锵等亦尔。小乘以为实。始教即空说。以是方便故。如大乘方便经说。其相好出因有二义。一亦是方便为引二乘。即于此身示胜因果。以实报身非彼所见故。二此等亦即是实报相。垂在化中显示现故。得出因也。问何故摄论中说三十二相等。入法身功德摄耶。答此亦有二义。一为回二乘方便渐说。真实法身恐彼难信故。以此功德说为法身令易信受。以观见故。二彼以功德为法身故。摄在彼中也。此上并约始教说。又三十二相等。即无生无性故。亦即是真如法身。此约终教说。若依一乘。有十莲华藏世界海微尘数相。彼二相皆遍法界。业用亦尔。所以说十者。欲显无尽故。如相海品说。又观佛三昧经中。约此三乘宗。分佛相好以为三段。故彼经云。略中略者。我今为此时会大众及净饭王。略说相好。佛生人间示同人事。同人相故说三十二相。胜诸天故说八十种好。为诸菩萨说八万四千诸妙相好。佛实相好。我初成道摩伽陀国寂灭道场。为普贤贤首等诸大菩萨。于杂华经已广分别。解云。此中三十二相等。当略中之略。为人天二乘等。即当初也。八万四千等。义当但是略。为三乘菩萨等。当次也。佛实相好如杂华说者。义当广说。即是指此华严相海品说。是一乘别教相。即当终也。以杂华即是华严故。余义可知。第九明摄化分齐者。若依小乘中。唯此娑婆杂秽处。是佛报土。于中此阎浮提是报佛所依。余百亿等是化境分齐也。若三乘中。法性土及自受用土。今此不说。其释迦佛随他受用实报净土。或有说在摩醯首罗天化身充满百亿阎浮提是所化分齐。如梵网经及对法论等说。当知此约始教说。何以故。为二乘教以释迦身为实报。今即翻彼显其是化故。于彼天别立实报。又恐二乘不信界外有实净土故。寄界内最胜处说。其化身但充满百亿等。亦顺彼说也。或有说释迦佛报土在三界外。如涅槃经云。西方去此三十二恒河沙佛土。有世界名无胜。是释迦佛实报净土。此约终教说。以不随下说故。为显娑婆唯是化故。是故当知。色顶之身亦非实报。或说化境非但百亿。如大智论中。以三千大千世界为一数。数至恒河沙。为一世界性。又数此至恒河沙。为一世界海。数此又至无量恒河沙。为一世界种。数此又至无量十方恒河沙。为一佛世界所化分齐也。此亦约终教说。以摄化渐广于前故。又唯约须弥山世界说。以居此界故。未说树形等世界。故。非一乘也。或说释迦报土在灵鹫山。如法华云。我常在灵山等。法华论主释为报身菩提也。当知此约一乘同教说。何以故。以法华中亦显一乘故。其处随教即染归净故。说法华处即为实也。如菩提树下说华严处即为莲华藏十佛境界。法华亦尔。渐同此故是同教也。然未说彼处即为十华藏及因陀罗等故非别教也。或有说此释迦身。即为实报受用之身。如佛地经初说。此释迦佛即具二十一种实报功德。彼论释为受用身也。此亦约同教说。何以故。此释迦佛。若三乘中但为化身。若别教一乘。以为究竟十佛之身。今此方便劝彼三乘。显释迦身非但是化。恐难信受故。彼经中。为约说佛果深功德处。明佛身随教即权归实。说为报身。即方便显说华严一乘法时此释迦身亦随彼教即究竟十佛法界身也。是故以彼为同教摄也。或有说此释迦身即是法身。如经云。吾今此身即是法身。此约顿教寄言而说。以相尽离念故。若别教一乘此释迦牟尼身。非但三身亦即是十身。以显无尽。然彼十佛境界所依有二。一国土海圆融自在。当不可说。若寄法显示。如第二会初说。二世界海有三类。一莲华藏庄严世界海。具足主伴通因陀罗等。当是十佛等境界。二于三千界外。有十重世界海。一世界性。二世界海。三世界轮。四世界圆满。五世界分别。六世界旋。七世界转。八世界莲华。九世界须弥。十世界相。此等当是万子已上轮王境界。三无量离类世界皆遍法界。如一类须弥楼山世界数量边畔。即尽虚空遍法界。又如一类树形世界。乃至一切众生形等。悉亦如是皆遍法界互不相碍。此上三位并是一卢舍那十身摄化之处。仍此三位本末圆融相收无碍。何以故。随一世界即约粗细有此三故。当知与三乘全别不同也。第十佛身开合者有二。先义后数。义中先约法身。或唯真境界为法身。如佛地论五种法摄大觉地。清净法界摄法身。四智摄余身。此约始教说。或唯妙智为法身。以本觉智故。修智同本觉故。如摄论无垢无挂碍智为法身。金光明中四智摄三身。以镜智摄法身故。或镜智合为法身。以境智相如故。如梁摄论云。唯如如及如如智独存名为法身。此上二句约终教说。或境智俱泯为法身。如经云。如来法身非心非境。此约顿教说。或合具前四句。以具德故。或俱绝前五。以圆融无碍故。此二句如性起品说。此约一乘辩。次别约释迦身明者。此释迦身。或是化非法报。如始教说。或有是报非法化。如同教一乘及小乘说。但深浅为异也。或是法非报化。如顿教说。或亦法亦报化。总如三乘等说。或非法非报化。如别教一乘。是十佛故也。数开合者或立一佛。谓一实性佛也。此约顿教。或立二佛。此有三种。一生身化身。此约小乘说。二生身法身。谓他受用与化身合名生身。自受用身与法身合名法身。如佛地论说。此约始教说。三自性法身应化法身。如本业经说。此约终教说。或立三身佛。如常所说。此通始终二教说。或立四佛此有三种。一于三身中受用身内分自他二身故有四。如佛地论说。此约始教。二于三身外别立自性身。为明法身是恒沙功德法故。是故梁摄论云。自性身与法身作依止故。三亦于报身内福智分二故有四。如楞伽经云。一应化佛。二功德佛。三智慧佛。四如如佛。此约终教说。或立十佛以显无尽。如离世间品说。此约一乘圆教说也。

　　华严一乘教义分齐章卷第三



　　华严一乘教义分齐章卷第四

　　　　唐大荐福寺沙门法藏述
　　第十义理分齐者有四门。一三性同异义。二缘起因门六义法。三十玄缘起无碍法。四六相圆融义。初三性同异说有二门。先别明后总说。别中亦二。先直说后决择。前中三性各有二义。真中二义者。一不变义。二随缘义。依他二义者。一似有义。二无性义。所执中二义者。一情有义。二理无义。由真中不变．依他无性．所执理无。由此三义故。三性一际同无异也。此则不坏末而常本也。经云。众生即涅槃。不复更灭也。又约真如随缘．依他似有．所执情有。由此三义亦无异也。此则不动本而常末也。经云。法身流转五道。名曰众生也即。由此三义与前三义是不一门也。是故真该妄末妄彻真源。性相通融无障无碍。问依他似有等。岂同所执是情有耶。答由二义故。故无异也。一以彼所执执似为实故无异法。二若离所执似无起故。真中随缘当知亦尔。以无所执无随缘故。问如何三性各有二义不相违耶。答以此二义无异性故。何者无异。且如圆成。虽复随缘成于染净而恒不失自性清净。秪由不失自性清净故。能随缘成染净也。犹如明镜现于染净。虽现染净而恒不失镜之明净。秪由不失镜明净故。方能现染净之相。以现染净知镜明净。以镜明净知现染净。是故二义唯是一性。虽现净法不增镜明。虽现染法不污镜净。非直不污。亦乃由此反显镜之明净。当知真如道理亦尔。非直不动性净成于染净。亦乃由成染净方显性净。非直不坏染净明于性净。亦乃由性净故方成染净。是故二义全体相收一性无二。岂相违耶。依他中。虽复因缘似有显现。然此似有必无自性。以诸缘生皆无自性故。若非无性即不藉缘。不藉缘故。故非似有。似有若成必从众缘。从众缘故必无自性。是故由无自性得成似有。由成似有是故无性。故智论云。观一切法从因缘生。从因缘生即无自性。无自性故即毕竟空。毕竟空者。是名般若波罗蜜。此则由缘生故。即显无性也。中论云。以有空义故。一切法得成者。此则由无性故即明缘生也。涅槃经云。因缘故有。无性故空。此则无性即因缘。因缘即无性。是不二法门故也。非直二义性不相违。亦乃全体相收毕竟无二也。所执性中。虽复当情称执现有。然于道理毕竟是无。以于无处横计有故。如于木杌横计有鬼。然鬼于木毕竟是无。如于其木鬼不无者。即不得名横计有鬼。以于木有非由计故。今既横计。明知理无。由理无故得成横计。成横计故方知理无。是故无二唯一性也。当知所执道理亦尔。上来直明竟。第二问答决择者。于中有三门。第一护分别执。第二示执之失。第三显示其义。初门护执者。问真如是有耶。答不也。随缘故。问真如是无耶。答不也。不变故。问亦有亦无耶。答不也。无二性故。问非有非无耶。答不也。具德故。又问有耶。答不也。不变故。何以故。由不变故。随缘显示。问无耶。答不也。随缘故。何以故。由随缘故。不变常住也。余二句可知。又问有耶。答不也。离所谓故。下三句例然。又问有耶。答不也。空真如故。问无耶。答不也。不空真如故。问亦有亦无耶。答不也。离相违故。问非有非无耶。答不也。离戏论故。又问有耶。答不也。离妄念故。问无耶。答不也。圣智行处故。余句准之。依他性者。问依他是有耶。答不也。缘起无性故。问依他是无耶。答不也。无性缘起故。问亦有亦无耶。答不也。无二性故。问非有非无耶。答不也。有多义门故。又问有耶。答不也。缘起故。何以故。以诸缘起皆无性故。问无耶。答不也。无性故。何以故。以无性故。成缘起也。余二句可知。又以缘起虽于四句。又以无性故亦离四句。并可知矣。又问依他有耶。答不也。约观遣故。问无耶。答不也。能现无生故。下二句离相违故。离戏论故可知。又问有耶。答不也。异圆成故。又约遍计分故。又离所谓故。问无耶。答不也。异遍计故。以圆成分故。又智境故。余句准之。遍计所执者。问遍计是有耶。答不也。理无故。问是无耶。答不也。情有故。问亦有亦无耶。答不也。无二性故。问非有非无耶。答不也。所执性故。又问有耶。答不也。无道理故。问无耶。答不也。无道理故。余句准知。又问有耶。不也。执有故。又问无耶。不也。执有故。又亦有亦无耶。不也。执有故。又非有非无耶。不也。执成故。又有耶。不也。由无相故。又无耶。不也。无相观境故。余句准之。又有耶。不也。无体故。又无耶。不也。能曀真故。余句准之。第二示执过者。若计真如一向是有者。有二过失。一常过。谓不随缘故。在染非隐故。不待了因故。即堕常过。问诸圣教中。并说真如为凝然常。既不随缘岂是过耶。答圣说真如为凝然者。此是随缘成染净时。恒作染净而不失自体。是即不异无常之常。名不思议常。非谓不作诸法如情所谓之凝然也。若谓不作诸法而凝然者。是情所计故即失真常。以彼真常不异无常之常。不异无常之常。出于情外故名真常是故经云。不染而染者。明常作无常也。染而不染者。明作无常时不失常也。问教中既就不异无常之常故。说真如为凝然常者。何故不就不异常之无常故。说真如为无常耶。答教中亦说此义。故经云。如来藏受苦乐。与因俱若生若灭。论云。自性清净心。因无明风动成染心等。以此教理故知。真如不异常之无常故。随缘隐体。是非有也。问真如是不生灭法。既不异无常之常故说为常。不异常之无常故。得说无常者。亦可依他是生灭法。亦应得有不异常之无常不异无常之常义耶。答亦得有也。何者。以诸缘起无常之法。即无自性方成缘起。是故不异常性而得无常。故经云。不生不灭是无常义。此则不异于常成无常也。又以诸缘起即无自性。非灭缘起方说无性。是则不异无常之常也。故经云。色即是空。非色灭空故。又云。众生即涅槃。不复更灭等。此中二义与真中二义。相配可知。此即真俗双融二而无二。故智论云。智障极盲闇。谓真俗别执。此之谓也。是故若执真如同情所谓而凝然常者。即不随缘隐其自体不假了因。即堕常过。又若不随缘成于染净。染净等法即无所依。无所依有法又堕常也。以染净法皆无自体赖真立故。二断过者。如情之有即非真有。非真有故即断有也。又若有者。即不随染净。染净诸法既无自体。真又不随不得有法。亦是断也。第二执无者。亦有二过失。一常过者。谓无真如生死无依。无依有法即是常也。又无真如圣智无因。亦即常也。又无所依不得有法。即是断也。又执真如是无。亦即断也。第三执亦有亦无者。具上诸失。谓真如无二。而双计有无。心所计有无非称于真。失彼真理故是断也。若谓如彼所计以为真者。以无理有真。是即常也。第四非有非无者。戏论于真。是妄情故失于真理。即是断也。戏论有真而谓为真者。理无有真故是常也。第二依他起中。若执有者亦有二失。一常过。谓已有体不藉缘故。无缘有法即是常也。又由执有即不藉缘。不藉缘故不得有法。即是断也。问若说依他性是有义。便有失者。何故摄论等。说依他性以为有耶。答圣说依他以为有者。此即不异空之有。何以故。从众缘无体性故。一一缘中无作者故。由缘无作方得缘起。是故即非之有。名依他有。是则圣者不动真际建立诸法。若谓依他如言有者。即缘起有性。缘若有性即不相藉。不相借故即坏依他。坏依他者良由执有。是故。汝意恐堕空断。励力立有。不谓不达缘所起法无自性故。即坏缘起便堕空无断依他故也。二若执无者亦有二失。若谓依他是无法者。即缘无所起。无所起故不得有法。即是断也。问若说缘生为空无故。即堕断者。何故中论等内。广说缘生为毕竟空耶。答圣说缘生以为空者。此即不异有之空也。何以故。以法从缘生方说无性。是故缘生有者方得为空。若不尔者无缘生因。以何所以而得言空。是故不异有之空名缘生空。此即圣者不动缘生说实相法也。若谓缘生如言空者。即无缘生。无缘生故即无空理。无空理者良由执空。是故汝意恐堕有见。猛励立空。不谓不达无性缘生故。即失性空。失性空故还堕情中恶趣空也。问若由依他有二义故。是则前代诸论师。各述一义融摄依他不相违者。何故后代论师。如清辩等。各执一义互相破耶。答此乃相成非相破也。何者。为末代有情根机渐钝闻说依他是其有义。不达彼是不异空之有故。即执以为如谓之有也。是故清辩等。破依他有令至于无。至毕竟无方乃得彼依他之有。若不至此彻底性空。即不得成依他之有。是故为成有故破于有也。又彼有情闻说依他毕竟性空。不达彼是不异有之空故。即执以为如谓之空。是故护法等。破彼谓空以存幻有。幻有立故方乃得彼不异有之空。以若有灭非真空故。是故为成空故破于空也。以色即是空清辩义立。空即是色护法义存。二义镕融举体全摄。若无后代论师以二理交彻全体相夺。无由得显甚深缘起依他性法。是故相破反相成也。是故如情执无即是断过。又若说无法为依他者。无法非缘。非缘之法即堕常也。第三亦有亦无者。具上诸失。可以准之。问若据上来所说。依他起性有无偏取。此应不可。双取有无应契道理。如何亦有具上失耶。答依他起性中。虽具彼有无之理。然全体交彻空有俱融。而如所计亦有亦无者。即成相违具上失也。第四非有非无者。戏论缘起亦非理也。何者。以其执者于有无中所计不成故。即以情谓非有非无。为道理也。此既非理。亦具上失。思以准之。第三遍计所执性中。若计所执为有者有二过失。谓若所执是其有者。圣智所照理应不空。即是常也。若妄执遍计于理有者。即失情有。故是断过也。二若执遍计为情无者。即凡夫迷倒不异于圣。即是常也。亦即无凡故是断也。又既无迷亦即无悟。亦无悟故即无圣人。亦是断也。三亦有亦无者。性既无二。而谓有无即相违故。具上失也。四非有非无者。戏论遍计亦具上失。准以知之。第二执成过竟。第三显示其义者。真如是有义。以迷悟所依故。又不空义故。不可坏故。余如上说。又真如是空义。以离相故。随缘故。对染故。余亦如上。又真如是亦有亦无义。以具德故。违顺自在故。镕融故。又是非有非无义。以二不二故。定取不得故。余翻说准上知之。二依他是有义。缘成故无性故。余准前知。依他是无义。以缘成无性故。亦准前知。依他是亦有亦无义。以缘成无性故准前。依他是非有非无义。以二不二故随取一不得故准前。三遍计是有。约情故。遍计是无。约理故。遍计是亦有亦无。由是所执故。遍计是非有非无。由是所执故。余准前思之。上来别明三性竟。第二总说者。三性一际举一全收。真妄互融。性无障碍。如摄论婆罗门问经中言。世尊。依何义说如是言。如来不见生死不见涅槃。于依他中分别性及真实性生死涅槃。依无差别义。何以故。此依他性。由分别一分成生死。由真实一分成涅槃。释曰。依他性非生死。由此性因真实成涅槃故。此性非涅槃。何以故。此性由分别一分即是生死。是故不可定说一分。若见一分余分性不异。是故不见生死。亦不见涅槃。由此意故。如来答婆罗门如此。又云。阿毗达磨修多罗中。世尊说法有三种。一染污分。二清净分。三染污清净分。依何义说此三分。于依他性中。分别性为染污分。真实性为清净分。依他性为染污清净分。依此义说三分。释曰。阿毗达磨修多罗中说。分别性以烦恼为性。真实性以清净分为性。依他性由具两分。以二性为性。故说法有三种。一烦恼为分。二清净为分。三二法为分。依此义故作此说也。此上论文。又明真该妄末无不称。真妄彻真源体无不寂。真妄交彻二分双融无碍全摄。思之可见。第二缘起因门六义法。将释此义六门分别。一释相。二建立。三句数。四开合。五融摄。六约教。第一门中有二。初列名。次释相。初列名者。谓一切因皆有六义。一空有力不待缘。二空有力待缘。三空无力待缘。四有有力不待缘。五有有力待缘。六有无力待缘。二释相者。初者是刹那灭义。何以故。由刹那灭故。即显无自性。是空也。由此灭故果法得生。是有力也。然此谢灭非由缘力故。云不待缘也。二者是俱有义。何以故。由俱有故方有。即显是不有是空义也。俱故能成有是有力也。俱故非孤是待缘也。三者是待众缘义。何以故。由无自性故是空也。因不生缘生故是无力也。即由此义故是待缘也。四者决定义。何以故。由自类不改故是有义。能自不改而生果故。是有力义。然此不改非由缘力故。是不待缘义也。五者引自果义。何以故。由引现自果。是有力义。虽待缘方生。然不生缘果。是有力义。即由此故是待缘义也。六者是恒随转义。何以故。由随他故不可无。不能违缘故无力用。即由此故是待缘也。是故摄论为显此六义而说偈言。刹那灭．俱有．恒随转。应知决定待众缘唯能引自果。第二建立者。问何以故。定说六义不增至七。不减至五耶。答为正因对缘。唯有三义。一因有力不待缘。全体生故。不杂缘力故。二因有力待缘。相资发故。三因无力待缘。全不作故。因归缘故。又由上三义因中各有二义。谓空义有义。二门各有三义。唯有六故不增减也。问何故不立第四句无力不待缘义耶。答以彼非是因义故不立。思之可见。问待缘者待何等缘。答待因事之外增上等三缘。不取自六义更互相待耳。问因望缘得有六义。未知缘对因亦有六义不。答此有二义。增上缘望自增上果得有六义。以还是亲因摄故。望他果成疏缘故不具六。亲因望他亦尔。问果中有六义不。答果中唯有空有二义。谓从他生无体性。故是空义。酬因有故是有义。若约互为因果义说。即此一法为他因时具斯六义。与他作果时即唯有二义。是故六义唯在因中。问若尔。现行为种因。岂得有六义。答随胜缘不具。如论说。种子有六义。此约初教。若缘起秘密义。皆具此六义。约终教。以此教中六七识等。亦是如来藏随缘义。无别自性。是故六七识亦具本识中六义也。思之可见。第三句数料拣者有二种。一约体。二约用初约体有无而有四句。一是有。谓决定义。二是无。谓刹那灭义。三亦有亦无。谓合彼引自果及俱有无二是也。四非有非无。谓合彼恒随转及彼待众缘无二是也。就用四句者。由合彼恒随转及待众缘无二故。是不自生也。由合彼刹那灭及决定无二故。不他生也。由合彼俱有及引自果无二故。不共生也。由具三句合其六义因义方成故。非无因生也。是则由斯六义。因缘全夺显缘起胜德。故地论云。因不生。缘生故。缘不生。自因生故。不共生。无知者故。作时不住故。不无因。生随顺有故。又集论云。自种有故不从他生。待众缘故非自生。无作用故不共生。有功能故非无因生。问此六义与八不分齐云何。答八不据遮六义约表。又八不约反情理自显。六义据显理情自亡。有斯左右耳。第四开合者。或约体唯一。以因无二体故。或约义分二。谓空有。以无自性故。缘起现前故。或约用分三。一有力不待缘。二有力待缘。三无力待缘。初即全有力。后即全无力。中即亦有力亦无力。以第四句无力不待缘非因故不论也。是故唯有三句也。或分为六。谓开三句入二门故也。如前辩。或分为九。谓于上三义。随一皆具彼三故。何以故。若非有力即无无力。是故随一具三故有九也。或分十二。谓于上六义。空有二门不相离故。随空即有随有即空。有空有六。空有亦六。故有十二也。或分十八。谓于上六义中。一一皆有三义故。一体有无。二力有无。三约待缘不待缘。三六成十八也。或分为三十六。谓于上六义。随一皆具六。何以故。以若无一余皆无故。余门思而准之。第五融摄者。然此六义以六相融摄取之。谓融六义为一因是总相。开一因为六义是别相。六义齐名因是同相。六义各不相知是异相。由此六义。因等得成是成相。六义各住自位义是坏相。问六相六义分齐云何。答六义据缘起自体。六相据缘起义门。以法体入义门遂成差别。如以六义入四句显是去非故。顺三乘入六相显自德故顺一乘。是故四句与六相。俱为入法方便也。第六约教辨者。若小乘中法执因相。于此六义名义俱无。若三乘赖耶识如来藏法无我因中。有六义名义。而主伴未具。若一乘普贤圆因中。具足主伴无尽缘起方究竟也。又由空有义故。有相即门也。由有力无力义故。有相入门也。由有待缘不待缘义故。有同体异体门也。由有此等义门故。得毛孔容刹海事也。思之可解。三十玄缘起无碍法门义。夫法界缘起。乃自在无穷。今以要门略摄为二。一者明究竟果证义。即十佛自境界也。二者随缘约因辩教义。即普贤境界也。初义者。圆融自在一即一切。一切即一。不可说其状相耳。如华严经中究竟果分国土海及十佛自体融义等者。即其事也。不论因陀罗及微细等。此当不可说义。何以故。不与教相应故。地论云。因分可说果分不可说者。即其事也。问义若如是。何故。经中乃说佛不思议品等果耶。答此果义。是约缘形对为成因故说此果。非彼究竟自在果。所以然者。为与因位同会而说故。知形对耳。第二义者有二。一以喻略示。二约法广辩。初喻示者。如数十钱法。所以说十者。欲应圆数显无尽故。此中有二。一异体。二同体。所以有此二门者。以诸缘起门内有二义故。一不相由义。谓自具德故。如因中不待缘等是也。二相由义。如待缘等是也。初即同体。后即异体。就异体中有二门。一相即。二相入。所以有此二门者。以诸缘起法皆有二义故。一空有义。此望自体。二力无力义。此望力用。由初义故得相即。由后义故得相入。初中由自若有时他必无故。故他即自。何以故。由他无性以自作故。二由自若空时他必自有故自即他。何以故。由自无性用他作故。以二有二空各不俱故。无彼不相即。有无无有无二故。是故常相即。若不尔者缘起不成。有自性等过。思之可见。二明力用中自有全力故。所以能摄他。他全无力故。所以能入自。他有力自无力(反上可知)。不据自体故非相即。力用交彻故成相入。又由二有力二无力各不俱故。无彼不相入。有力无力。无力有力无二故。是故常相入。又以用摄体更无别体故。唯是相入。以体摄用无别用故。唯是相即。此依因六义内准之。于中先明相入。初向上数十门。一者一是本数。何以故。缘成故。乃至十者一中十。何以故。若无一即十不成故。一即全有力故摄于十也。仍十非一矣。余九门亦如是。一一皆有十。准例可知。向下数亦十门。一者十即摄一。何以故。缘成故。谓若无十即一不成故。即一全无力归于十也。仍一非十矣。余例然。如是本末二门中。各具足十门。余一一钱中准以思之。此约异门相望说耳。问既言一者。何得一中有十耶。答大缘起陀罗尼法。若无一即一切不成故。定知如是。此义云何。所言一者非自性一。缘成故。是故一中有十者。是缘成一。若不尔者。自性无缘起不得名一也。乃至十者皆非自性十。由缘成故。为此十中有一者。是缘成无性十。若不尔者。自性无缘起不名十也。是故一切缘起皆非自性。何以故。随去一缘即一切不成。是故一中即具多者。方名缘起一耳。问若去一缘即不成者。此则无性。无自性者。云何得成一多缘起。答秖由无性得成一多缘起。何以故。由此缘起是法界家实德故。普贤境界具德自在无障碍故。华严云。菩萨善观缘起法。于一法中解众多法。众多法中解了一法。是故当知。一中十十中一。相容无碍仍不相是。一门中既具足十义故。明知一门中皆有无尽义。余门亦如是。问一门中摄十尽不。答尽不尽。何以故。一中十故尽。十中一故不尽。四句护过去非显德等。准之可解耳。别别诸门中准例如是。缘起妙理应如是知。第一门竟。初异体门中。第二即义者。此中有二门。一者向上去。二者向下来。初门中有十门。一者一。何以故。缘成故一即十。何以故若无一即无十故。由一有体余皆空故。是故此一即是十矣。如是向上乃至第十。皆各如前准可知耳。言向下者亦有十门。一者十。何以故。缘成故十即一。何以故。若无十即无一故。由一无体余皆有故。是故此十即一矣。如是向下乃至第一。皆各如是准前可知耳。以此义故。当知一一钱即是多钱耳。问若一不即十者。有何过失。答若一不即十者。有二失。一不成十钱过。何以故。若一不即十者。多一亦不成十。何以故。一一皆非十故。今既得成十。明知一即是十也。二者一不成十过。何以故。若一不即十。十即不得成。由不成十故。一义亦不成。何以故。若无十是谁一。故今既得一。明知一即十。又若不相即。缘起门中空有二义。即不现前便成大过。谓自性等。思之可知。下同体门中准此知之。余门亦准可知耳。问若一即十者。应当非是一。若十即一者。应当非是十。答秖为一即十故。是故名为一。何以故。所言一者非是所谓一。缘成无性一。为此一即多者是名一。若不尔者不名一。何以故。由无自性故。无缘不成一也。十即一者准前例耳。勿妄执矣。应如是准知。问上一多义门。为一时俱圆耶。为前后不同耶。答即圆即前后。何以故。由此法性缘起。具足逆顺同体不违。德用自在无障碍故。皆得如此。问如上所说。去来义其相云何。答自位不动而恒去来。何以故。去来不动即一物故。但为生智显理故。说去来等义耳。若废智一切不可说。如上果分者。即其事也。问若由智者即非先有。如何说云旧来如此耶。答若废智即不论缘起。由约智故说旧来如此。何以故。不成即以成即离始终故。智及与法旧来成故。问为由智耶。法如是耶。答为由智也。为法如此也。何以故。同时具足故。余义准以思之。大段第一异体门讫。第二同体门者。亦有二义。一者一中多。多中一。二者一即多。多即一。初门二。一者一中多。二者多中一。初一中多者。有十门不同。一者一。何以故。缘成故是本数。一中即具十。何以故。由此一钱自体是一。复与二作一故。即为二一。乃至与十作一故。即为十一。是故此一之中。即自具有十个一耳。仍一非十也。以未是即门故。初一钱既尔。余二三四五。已上九门皆各如是。准例可知耳。二者多中一亦有十门。一者十。何以故。缘成故十中一。何以故。由此一与十作一故。即彼初一在十一之中。以离十一即无初一故。是故此一即十中一也。仍十非一矣。余下九八七乃至于一皆各如是。准例思之。问此与前异体何别。答前异体者。初一望后九异门相入耳。今此同体。一中自具十。非望前后异门说也。即义亦准思之。二者一即十。十即一。亦有二门。一者一即十。亦有十门不同。一者一。何以故。缘成故。一即十。何以故。由此十一即是初一故。无别自体故。是故十即是一也。余九门皆亦如是。准之可知。二者十即一者。亦有十门不同。一者十。何以故。缘成故十即一。何以故。彼初一即是十故。更无自一故。是故初一即是十也。余九门准例知之。问此同体中。一即十等者。为秖摄此十耶。为摄无尽耶。答此并随智而成。须十即十。须无尽即无尽。如是增减随智趣矣。十即如前释。曰无尽者。一门中既有十。然此十复自迭相即相入。重重成无尽也。然此无尽重重。皆悉摄在初门中也。问为但摄自一门中无尽重重耶。为一摄余异门无尽耶。答或俱摄。或但摄后自无尽。何以故。若无自一门中无尽。余一切门中无尽。皆悉不成故。是故初门同体。即摄同异二门中无尽无尽无尽无尽无尽无尽无尽无尽无尽无尽。穷其圆极法界。无不摄尽耳。或但自摄同体一门中无尽。何以故。由余异门如虚空故。不相知故。自具足故。更无可摄也。此但随智而取。一不差失也。如此一门既具足无穷个无尽。及相即相入等成无尽者。余一一门中皆悉如是。各无尽无尽诚。宜如是准知。此且约现理事钱中。况彼一乘缘起无尽陀罗尼法。非谓其法秖如此也。应可去情如理思之。第二约法广辩者。略有二种。一者立义门。二者解释门。初立义门者。略立十义门以显无尽。何者为十。一教义。即摄一乘三乘乃至五乘等一切教义。余下准之。二理事。即摄一切理事。三解行。即摄一切解行。四因果。即摄一切因果。五人法。即摄一切人法。六分齐境位。即摄一切分齐境位。七师弟法智。即摄一切师弟法智。八主伴依正。即摄一切主伴依正。九随其根欲示现。即摄一切随其根欲示现。十逆顺体用自在等。即摄一切逆顺体用自在等。此十门为首。皆各总摄一切法。成无尽也。二言解释者。亦以十门释前十义。以显无尽。问何以得知十数显无尽耶。答依华严经中立十数为则以显无尽义。一者同时具足相应门。此上十义同时相应成一缘起。无有前后始终等别。具足一切自在逆顺。参而不杂成缘起际。此依海印三昧。炳然同时显现成矣。二者一多相容不同门。此上诸义。随一门中即具摄前因果理事一切法门。如彼初钱中即摄无尽义者。此亦如是。然此一中虽具有多。仍一非即是其多耳。多中一等准上思之。余一一门中。皆悉如是重重无尽故也。故此经偈云。以一佛土满十方。十方入一亦无余。世界本相亦不坏。无比功德故能尔。然此一多虽复互相含受自在无碍。仍体不同也。所由如上钱义中释。此有同体异体。准上思之可解。三者诸法相即自在门。此上诸义一即一切。一切即一。圆融自在无碍成耳。若约同体门中。即自具足摄一切法也。然此自一切复自相入。重重无尽故也。然此无尽皆悉在初门中也。故此经云。初发心菩萨。一念之切德。深广无边际。如来分别说。穷劫不能尽。何况于无边无数无量劫。具足修诸度诸地功德行。义言一念即深广无边者。良由缘起法界一即一切故尔。如彼同体门中一钱即得重重无尽义者。即其事也。何况无边劫者。即余一一门中。各现无尽义者是也。所以尔者。此经又云。初发心菩萨。即是佛故也。由是缘起妙理始终皆齐。得始即得终。穷终方原始。如上同时具足故得然也。又云。在于一地普摄一切诸地功德也。是故得一即得一切。又云。知一即多多即一故也。十信终心即作佛者即其事也。问如同体一门中即摄一切无尽者。为一时俱现耶。为前后耶。答于一门中。一时炳然现一切者。属微细摄。隐映互现重重者。属因陀罗摄。余义即同即异。即多即少。即有即无。即始即终。如是自在具足一切无尽法门。仍随举为首。余即为伴。道理一不差失旧来如此。亦辩同体一门中具足自在无穷德耳。余异体等门中亦准思之。问若一门中。即具足一切无尽自在者。余门何用为。答余门如虚空。何以故。同体一门并摄一切无不尽故。问此同体中所摄一切者。但应摄自门中一切。岂可摄余门中一切耶。答既摄自一切。复摄余一一门中无尽一切。如是重重穷其法界也。何以故。圆融法界无尽缘起。无一一切并不成故。此但论法性家实德故。不可说其边量。故此经偈云。不可言说诸劫中。演说一切不可说。不可说劫犹可尽。说不可说不可尽。又偈云。一切众生心。悉可分别知。一切刹微尘。尚可算其数。十方虚空界。一毛犹可量。菩萨初发心究竟不可恻。良由此一乘圆极自在无碍法门得一即得一切故耳。因果俱齐无前后别。故地论云。以信地菩萨乃至与不可思议佛法为一缘起。以六相总别等义而用括之。明知。因果俱时相容相即。各摄一切互为主伴。深须思之此事不疑。又此经云。何以故此初发心菩萨即是佛故。悉与三世诸如来等。亦与三世佛境界等。悉与三世佛正法等。得如来一身无量身三世诸佛平等智慧。所化众生皆悉平等。又云。初发心时便成正觉。具足慧身不由他悟。如是云云无量。广如经文。问此等叹因中德耳。岂可即满德果耶。答此一乘义。因果同体成一缘起。得此即得彼。由彼此相即故。若不得果者因即不成因。何以故。不得果等非因也。问上言果分离缘不可说相。但论因分者。何故十信终心。即辩作佛得果法耶。答令言作佛者。但从初见闻已去。乃至第二生即成解行。解行终心因位穷满者。于第三生即得彼究竟自在圆融果矣。由此因体依果成故。但因满者即没于果海中也。为是证境界故。不可说也。此如龙女及普庄严童子善财童子并兜率天子等。于三生中即克彼果义等。广如经辩应准思之。问上言一念即得作佛者。三乘中已有此义。与彼何别。答三乘望理。为一念即得作佛。今此一乘。一念即得具足一切教义。理事因果等如上一切法门。及与一切众生皆悉同时同时同时同时同时同时同时同时同时同时作佛。后皆新新断惑。亦不住学地而成正觉。具足十佛以显无尽逆顺德故。及因陀罗微细九世十世等遍通诸位。谓说十信终心已去。十解．十行．十回向．十地及佛地等。同时遍成无有前后。具足一切耳。然此一念与百千劫无有异也。直须思之。此即第三诸法相即自在门讫。第四者因陀罗网境界门。此但从喻异前耳。此上诸义体相自在。隐显互现重重无尽。故此经云。于一微尘中。各示那由他无数亿诸佛于中而说法。于一微尘中。现无量佛国须弥金刚围。世间不迫迮。于一微尘中。现有三恶道天人阿修罗各各受果报。此三偈即三世间也。又云。一切佛刹微尘等。尔所佛坐一毛孔。皆有无量菩萨众。各为具说普贤行。无量刹海处一毛。悉坐菩提莲华座遍满一切诸法界。一切毛孔自在现。又云。如一微尘所示现一切微尘亦如是。余者云云无量。广如经辩。此等并是实义非变化成。此是如理智中如量境也。其余变化等者不入此例。何以故。此并是法性家实德。法尔如是也。非谓分别情识境界。此可去情思之。问上一尘中现无量佛刹等者。此但是一重现而已。何故乃云重重现耶。答此方说华严经时。云一切微尘中亦如是说彼微尘中说华严经时。亦云一切微尘中亦如是说。如是展转即重重无尽也。宜准思之。问若据此文重重无尽。有何分齐云何辩其始终等耶。答随其智取。举一为首余则为伴。据其首者即当中。余者即眷属围绕。如上教义等。并悉如是自在成耳。反前相即相入自在等。皆悉如是摄一切法无穷法界并悉因陀罗成也。五者微细相容安立门。此上诸义。于一念中具足始终同时别时前后逆顺等一切法门。于一念中炳然同时齐头显现无不明了。犹如束箭齐头显现耳。故此经云。菩萨于一念中。从兜率天降神母胎。乃至流通舍利法住久远。及所被益诸众生等。于一念中皆悉显现。广如经文。又云。一毛孔中无量佛刹。庄严清净旷然安住。又云。于一尘内。微细国土。一切尘等悉于中住。宜可如理思之。问是义与上因陀罗何别耶。答重重隐映互现。因陀罗摄齐头炳然显著微细摄。此等诸义并别不同。宜细思之。六者秘密隐显俱成门。此上诸义隐覆显了。俱时成就也。故此经云。于此方入正受。他方三昧起。眼根入正定。色尘三昧起等云云。又云。男子身中入正受。女子身中三昧起等云云。于一微尘入正受。一毛端头三昧起。如是自在此隐彼显。正受及起定同时秘密成矣。又此经云。十方世界有缘故。往返出入度众生。或见菩萨入正受。或见菩萨从定起。又云。于彼十方世界中。念念示现成正觉转正法论入涅槃现分舍利度众生。如是无量。广如经辩。又如佛为诸菩萨受记之时。或现前受记。或不现前秘密受记等。如上第一钱中十钱名为显了。第二钱望第一钱中十即为秘密。何以故。见此不见彼故。不相知故。虽不相知见。然则成此彼成故。俱名成也。应如此准思之。第七诸藏纯杂具德门。此上诸义或纯或杂。如前人法等。若以人门取者。即一切皆人故名为纯。又即此人门。具含理事等一切差别法故名为杂。又如菩萨入一三昧唯行布施无量无边更无余行故名纯。又入一三昧即施戒度生等。无量无边诸余杂行。俱时成就也。如是繁兴法界纯杂自在。无不具足者矣。宜准思之。八者十世隔法异成门。此上诸杂义遍十世中。同时别异具足显现。以时与法不相离故。言十世者。过去未来现在三世。各有过去未来及现在。即为九世也。然此九世迭相即入故。成一总句。总别合成十世也。此十世具足别异。同时显现成缘起故。得即入也。故此经云。或以长劫入短劫。短劫入长劫。或百千大劫为一念。一念即百千大劫。或过去劫入未来劫。未来劫入过去劫。如是自在时劫无碍。相即相入浑融成矣。又此经云。于一微尘中。普现三世一切佛刹。又云。于一微尘中。普现三世一切众生。又云。于一微尘中。普现三世一切诸佛事。又云。于一微尘中。建立三世一切佛转法轮。如是云云无量。广如经文。此普摄上诸义门。悉于十世中自在现耳。宜可思之。九者唯心回转善成门。此上诸义。唯是一如来藏。为自性清净心转也。但性起具德故。异三乘耳。然一心亦具足十种德。如性起品中说十心义等者。即其事也。所以说十者。欲显无尽故。如是自在具足无穷种种德耳。此上诸义门。悉是此心自在作用。更无余物名唯心转等。宜思释之。十者托事显法生解门。此上诸义随托之事。以别显别法。谓诸理事等一切法门。如此经中说十种宝王云等事相者。此即诸法门也。显上诸义可贵故。立宝以表之。显上诸义自在故。标王以表之。显上诸义润益故。资泽故。龂龂故。以云标之矣。如是等事云云无量。如经思之。问三乘中以有此义。与此何别。答三乘托异事相表显异理。今此一乘所托之事相。即是彼所现道理。更无异也。具足一切理事教义及上诸法门。无不摄尽者也。宜可如理思之。此上十门等解释。及上本文十义等。皆悉同时会融。成一法界缘起具德门。普眼境界谛观察余时。但在大解大行大见闻心中。然此十门随一门中即摄余门无不皆尽。应以六相方便而会通之。可准。上来所明并是略显别教一乘缘起义耳。又于其中诸余法相及问答除疑等。与彼三乘或同或异。所目所设为方便等。广如经论疏钞孔目及问答中于彼释矣。与彼三乘全别不同。宜可广依华严经普眼境界准思之。问此上道理。与彼三乘义别不同此可信矣。又以何文证知三乘外别有一乘耶。答此经自有诚文。故偈云。一切世界群生类。鲜有欲求声闻道。求缘觉者转复少。求大乘者甚希有。求大乘者犹为易。能信是法甚为难。良由此法出情难信。是故圣者将彼三乘对比决之。又偈云。若众生下劣其心厌没者。示以声闻道。令出于众苦。小乘也。若复有众生。诸根少明利。乐于因缘法。为说辟支佛。中乘也。若人根明利。有大慈悲心。饶益诸众生。为说菩萨道。即大乘也。若有无上心。决定欲大事。为示于佛身。说无尽佛法。一乘也。由此一乘非下机堪受。是故大圣善巧。于彼三乘位中随其机欲方便少说。由不穷法界源故。权现二身三身等佛。今为如是无上心机乐大事方始现佛十身境界。说无尽佛法耳。名现佛身说无尽佛法也。三乘但随机而已。未显诸佛十身自境界故。非现佛身。又随机少说一相一寂一味理等。非穷尽说也。何以故三乘以此无穷为过失故。然此一乘以无穷为实德故耳。又此经云。于一世界中。闻说一乘者。或二三四五乃至无量乘。此据本末分齐说耳。圣教文义显然。不可以执情而惊怪者矣。第四六相圆融义。六相缘起三门分别。初列名略释。二明教兴意。三问答解释。初列名者。谓总相．别相．同相．异相．成相．坏相。总相者。一舍多德故。别相者。多德非一故。别依比总满彼总故。同相者。多义不相违。同成一总故。异相者。多义相望各各异故。成相者。由此诸缘起成故。坏相者。诸义各住自法不移动故。第二教兴意者。此教为显一乘圆教法界缘起无尽圆融自在相即无碍镕融乃至因陀罗无穷理事等。此义现前一切惑障。一断一切断。得九世十世惑灭。行德即一成一切成。理性即一显一切显。并普别具足始终皆齐。初发心时便成正觉。良由如是法界缘起六相镕融。因果同时相即自在具足逆顺。因即普贤解行。及以证入果即十佛境界所显无穷。广如华严经说。第三问答解释者。然缘起法一切处通。今且略就缘成舍辨。问何者是总相。答舍是。问此但椽等诸缘。何者是舍耶。答椽即是舍。何以故。为椽全自独能作舍故。若离于椽舍即不成。若得椽时即得舍矣。问若椽全自独作舍者。未有瓦等亦应作舍。答未有瓦等时不是椽故不作。非谓是椽而不能作。今言能作者。但论椽能作。不说非椽作。何以故。椽是因缘。由未成舍时无因缘故。非是缘也。若是椽者其毕全成。若不全成不名为椽。问若椽等诸缘。各出少力共作不全作者。有何过失。答有断常过。若不全成但少力者。诸缘各少力。此但多个少力。不成一全舍故是断也。诸缘并少力皆无全成。执有全舍者。无因有故是其常也。若不全成者。去却一椽时舍应犹在。舍既不全成。故知非少力并全成也。问无一椽时岂非舍耶。答但是破舍无好舍也。故知好舍全属一椽。既属一椽故。知椽即是舍也。问舍既即是椽者。余板瓦等应即是椽耶。答总并是椽。何以故。去却椽即无舍故。所以然者。若无椽即舍坏。舍坏故不名板瓦等。是故板瓦等即是椽也。若不即椽者。舍即不成。椽瓦等并皆不成。今既并成。故知相即耳。一椽既尔。余椽例然。是故一切缘起法不成则已。成则相即。镕融无碍自在圆极。难思出过情量。法性缘起一切处准知。第二别相者。椽等诸缘别于总故。若不别者总义不成。由无别时即无总故。此义云何。本以别成总。由无别故总不成也。是故别者。即以总成别也。问若总即别者。应不成总耶。答由总即别故。是故得成总。如椽即是舍故名总相。即是椽故名别相。若不即舍不是椽。若不即椽不是舍。总别相即此可思之。问若相即者。云何说别。答秖由相即是故成别。若不相即者。总在别外故非总也。别在总外故非别也。思之可解。问若不别者有何过耶。答有断常过。若无别者。即无别椽瓦。无别椽瓦故。即不成总舍故此断也。若无别椽瓦等。而有总舍者。无因有舍是常过也。第三同相者。椽等诸缘和同作舍。不相违故皆名舍缘。非作余物故名同相也。问此与总相何别耶。答总相唯望一舍说。今此同相约椽等诸缘。虽体各别成力义齐故名同相也。问若不同者有何过耶。答若不同者有断常过也。何者。若不同者。椽等诸义互相违背不同作舍。舍不得有故是断也。若相违不作舍。而执有舍者。无因有舍故是常也。第四异相者。椽等诸缘随自形类相望差别故。问若异者应不同耶。答秖由异故。所以同耳。若不异者椽既丈二。瓦亦应尔。坏本缘法故。失前齐同成舍义也。今既舍成。同名缘者当知异也。问此与别相有何异耶。答前别相者。但椽等诸缘。别于一舍故说别相。今异相者。椽等诸缘迭互相望。各各异相也。问若不异者。有何过失耶。答有断常过。何者。若不异者。瓦即同椽丈二。坏本缘法不共成舍故是断。若坏缘不成舍而执有舍者。无因有舍故是常也。第五成相者。由此诸缘舍义成故。由成舍故。椽等名缘。若不尔者二俱不成。今现得成故知成相互成之耳。问现见椽等诸缘。各住自法本不作舍。何因得有舍义成耶。答秖由椽等诸缘不作故。舍义得成。所以然者。若椽作舍去。即失本椽法故。舍义不得成。今由不作故。椽等诸缘现前故。由此现前故。舍义得成矣。又若不作舍椽等不名多缘。今既得缘名。明知定作舍。问若不成者。何过失耶。答有断常过。何者。舍本依椽等诸缘成。今既并不作。不得有舍故。是断也。本以缘成舍名为椽。今既不作舍故无椽是断。若不成者舍无因有故是常也。又椽不作舍得椽名者亦是常也。第六坏相者。椽等诸缘各住自法本不作故。问现见椽等诸缘作舍成就。何故乃说本不作耶。答秖由不作故。舍法得成。若作舍去不住自法有舍义即不成。何以故。作去失法舍不成故。今既舍成。明知不作也。问若作去有何失。答有断常二失。若言椽作舍去。即失椽法。失椽法故。舍即无椽不得有。是断也。若失椽法而有舍者。无椽有舍是常也。又总即一舍。别即诸缘。同即互不相违。异即诸缘各别。成即诸缘办果。坏即各住自法。别为颂曰。
　　一即具多名总相　　多即非一是别相
　　多类自同成于总　　各体别异现于同
　　一多缘起理妙成　　坏住自法常不作
　　唯智境界非事识　　以此方便会一乘


　　华严一乘教义分齐章卷第四


