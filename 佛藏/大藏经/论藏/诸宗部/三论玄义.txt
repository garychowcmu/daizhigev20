  三论玄义
　　隋 吉藏撰




　　三论玄义

　　　　慧日道场沙门吉藏奉命撰
　　总序宗要。开为二门。一通序大归。二别释众品。初门有二。一破邪。二显正。
　　夫适化无方。陶诱非一。考圣心。以息患为主。统教意。以通理为宗。但九十六术栖火宅为净道。五百异部萦见网为泥洹。遂使鹿苑丘墟。鹫山荆蕀。善逝以之流恸。萨埵所以大悲。四依为此而兴。三论由斯而作。但论虽有三。义唯二辙。一曰显正。二曰破邪。破邪则下拯沉沦。显正则上弘大法。故振领提纲。理唯斯二也。但邪谬纷纶。难可备序。三论所斥略辨四宗。一摧外道。二折毗昙。三排成实。四呵大执。问以何义故遍斥众师。答论主究其原。尽其理也。一源不究。则戏论不灭。毫理不尽。则至道不彰。以无源不究。群异乃息。无理不尽。玄道始通。是以斯文遍排众计。问既无法不究。无言不尽应遍排群异。何故但斥四宗耶。答初一为外。后三为内。内外并收。毗昙明有。成实辨空。空有俱摄。斯二为小。方等称大。大小该罗。略洗四迷。则纷累都尽耳。问此之四执优降云何。答外道不达二空。横存人法。毗昙已得无我。而执法有性。跋摩具辨二空。而照犹未尽。大乘乃言究竟。但封执成迷。自浅至深。四宗阶级。问外道邪言可得称破。余为内教。何得亦破。答总谈破显。凡有四门。一破不收。二收不破。三亦破亦收。四不破不收。言不会道。破而不收。说必契理。收而不破学教起迷。亦破亦收。破其能迷之情。收取所惑之教。诸法实相言忘虑绝。实无可破亦无可收。泯上三门归乎一相。照斯四句破立皎然(自此以来总明申破。从此已去别斥四宗)。
　　所言摧外道者。夫至妙虚通目之为道。心游道外故名外道。外道多端。略陈其二。一天竺异执。二震旦众师。总论西域九十六术。别序宗要则四执盛行。一计邪因邪果。二执无因有果。三立有因无果。四辨无因无果。问云何名为邪因邪果。答有外道云。大自在天能生万物。万物若灭。还归本天。故云自在。天若嗔。四生皆苦。自在若喜。则六道咸乐。然天非物因。物非天果。盖是邪心所画。故名邪因邪果(自在既尔。七计例然)。难曰。夫善招乐报。恶感苦果。盖是交谢之宅报应之场。以不达义理故生斯谬。又夫人类生人。物类生物。人类生人则人还似人。物类生物物还似物。盖是相生之道也。而谓一天之因产万类之报。岂不谬哉。问云何名为无因有果。答复有外道穷推万物。无所由籍。故谓无因。而现睹诸法。当知有果。例如庄周魍魉问影。影由形有。形因造化。造化则无所由。本既自有。即末不因他。是故无因而有果也。问无因自然此有何异。答无因据其因无。自然明乎果有。约义不同。犹是一执。难曰。夫因果相生犹长短相形。既其有果。何得无因。如其无因。何独有果。若必无因而有果者。则善招地狱。恶感天堂。问曰。有人言。自然有因。自然无因。万化不同。皆自然有。故无同前过。答曰。盖未审察之。故生斯谬。如其精究。理必不然。夫论自者。谓非他为义。必是因。他则非自矣。故自则不因。因则不自。遂言因而复自。则义成杅楯。问云何名为有因无果。答断见之流唯有现在更无后世。类如草木尽在一期。难曰。夫神道幽玄。惑人多昧。义经丘而未晓。理涉旦而犹昏。唯有佛宗乃尽其致。经云如雀在瓶中。罗縠覆其口。縠穿雀飞去。形坏而神走。匡山慧远释曰。火之传于薪。犹神之传于形。火之传异薪。犹神之传异形。前薪非后薪。则知指穷之术妙。前形非后形。则悟情数之感深。不得见形朽于一生。便谓识神俱丧。火穷于一木。乃曰终期都尽矣。后学称黄帝之言曰。形虽糜而神不化。乘化至变无穷。虽未彰言三世。意已明未来不断。问曰。云何名为无因无果。答既拨无后世受果。亦无现在之因故。六师云。无有黑业。无有黑业报。无有白业。无有白业报。四邪之问最为尤弊。现在断善。后生恶趣。问斯之纷谬起自何时。答释迦未兴盛行天竺。能仁既出殄斯谬计。佛灭度后柯条更繁。龙树后兴重加剪伐。
　　次排震旦众师。一研法。二核人。问曰。天竺四术既是外言。震旦三玄应为内教。答释僧肇云。每读老子庄周之书。因而叹曰。美即美矣。然栖神冥累之方犹未尽也。后见净名经。欣然顶戴谓亲友曰。吾知所归极矣。遂弃俗出家。罗什昔闻三玄与九部同极。伯阳与牟尼抗行。乃喟然叹曰。老庄入玄故。应易惑耳目。凡夫之智。孟浪之言。言之似极。而未始诣也。推之似尽。而未谁至也。略陈六义明其优劣。外但辨乎一形。内则朗鉴三世。外则五情未达。内则说六通穷微。外未即万有而为太虚。内说不坏假名而演实相。外未能即无为而游万有。内说不动真际建立诸法。外存得失之门。内冥二际于绝句之理。外未境智两泯。内则缘观俱寂。以此详之。短羽之于鹏翼。坎井之于天池。未足喻其悬矣。秦人疑其极。吾复何言哉。问伯阳之道道曰太虚。牟尼之道道称无相。理源既一则万流并同。什肇抑扬乃谄于佛(此王弼旧疏以无为为道体)。答伯阳之道道指虚无。牟尼之道道超四句。浅深既悬。体何由一。盖是子佞于道。非余谄佛。问牟尼之道道为真谛。而体绝百非。伯阳之道道曰杳冥。理超四句。弥验体一。奚有浅深(此梁武帝新义。用佛经以真空为道体)。答九流统摄。七略该含。唯辨有无。未明绝四。若言老教亦辨双非。盖以砂糅金。同盗牛之论(周弘政张机并斥老有双非之义也)。
　　核人第二。问佛名大觉。老曰天尊。人同上圣。法俱妙极。苟欲存异。将非杜不二之玄门伤得一之渊府哉(盖是道士用三洞灵宝等经立义)。答悉达处宫方绍金轮圣帝。能仁出俗遂为三界法王。老为周朝之柱史。清虚是九流之派。子若欲令人一法同。何异堆阜共安明等高。萤烛与日月齐照。问同人者之五情。异人者之神明。迹为柱史。本实天尊。据实而谈。齐之一贯。答汉书亦显品类。以伯阳为贤。何晏王弼称老未及圣。设令孔是儒童。老为迦叶。虽同圣迹。圣迹不同。若圆应十方八相成佛。人称大觉。法名出世。小利即生人天福善。大益即有三乘贤圣。如斯之流为上迹也。至如孔称素王说有名儒。老居柱史谈无曰道。辨益即无人得圣。明利即止在世间。如此之类为次迹矣。
　　折毗昙第二。一立宗。二破斥。有萨卫门人。序其宗曰。阿毗昙者名无比法。无漏慧根会理隔凡。其功冠绝。故云无比。超四执之外。越三界之表。群圣之所赞叹。六道之所归崇。敢有抗言。当屈之以理。问夫欲立理。先须序宗源。未知毗昙凡有几种。答部类甚多。略明其六。一者如来自说法相毗昙。盛行天竺不传震旦。二者邻极亚圣名舍利弗。解佛语故造阿毗昙。凡二十卷。传来此土。三者佛灭度后三百余年。有三明六通大阿罗汉。姓迦旃延。造八犍度。凡二十卷。传来此土。所言八者。一杂。二使。三智。四业。五大。六根。七定。八见。言犍度者。翻之为聚。以其八义各有部类。因之为聚也。四者六百年间有五百罗汉。是旃延弟子。于北天竺共造毗婆沙释八犍度。毗婆沙者。此云广解。于西凉州译出。凡有百卷。值兵火烧之。唯六十卷现在。止解三犍度也。五者七百余年有法胜罗汉。嫌婆沙太博。略撰要义作二百五十偈。名阿毗昙心。凡有四卷。亦传此土。六者千年之间有达磨多罗。以婆沙太博四卷极略。更撰三百五十偈。足四卷合六百偈。名为杂心也。其间复有六分毗昙。释论云。目连和须密及余论师共造。并不传此土。唯众事分毗昙是六内之一。此土有之。复有甘露味毗昙二卷。未详作者。并传此土。毗昙虽部类不同。大宗明见有得道也。
　　破斥第二凡有十门。一乖至道。二扶众见。三违大教。四守小筌。五迷自宗。六无本信。七有偏执。八非学本。九弊真言。十丧圆旨。盖无比之名有余。所明之理不足。非但远乖方等。亦近迷三藏。略举十门显其虚实。乖至道者。夫道之为状也。体绝百非。理超四句。言之者失其真。知之者反其愚。有之者乖其性。无之者伤其体。故七辨辍音。五眼冥照。释迦掩室。净名杜口。岂可以有而为道哉。第二扶众见。然道实非有。遂言见有得道。乃是见有。非见道也。故净名云。法名无染。若染于法。乃是染著。非求法也。又夫见有者名为有见。非见道矣。故法华云。入邪见稠林若有若无等。依止此诸见具足六十二。问若执有无。此有何失。答正观论云。浅智见诸法若有若无等。是则不能见灭见安隐法。于彼有大过矣。第三违大教。思益经云。于未来世有恶比丘。说有相法得成圣道。佛垂此敕悬诫将来。既曰恶人。理是邪说。违背大教。宜须破之。第四守小筌。夫为未识源者。示之以流。令寻流以得源。未见月者。示之以指。令因指以得月。穷流则唯是一源。亡指则但是一月。盖是如来说小之意也。而毗昙之徒执固小宗不趣大道。守筌丧实。故造论破之。第五迷自宗。诸圣弟子有所述作。本为通经。而阿含之文亲说无相。故善吉观法空而悟道。身子入空定而佛叹。阿毗昙人但明见有。故自迷本宗。第六无本信。文殊问经云。十八及本二皆从大乘出。无是亦无非。我说未来起。十八者。谓十八部异执也。及本二者。根本唯二部。一大众部。二上座部。而阿毗昙是十八部内萨婆多部。从大乘出。即大为小本。而执小之流闻大乘不信。是以破之。问何以知执小之人不信大法耶。答智度论云。旃延弟子答龙树云。我闻大乘心不都信。故外国执小乘者与学大乘人分河饮水。第七有偏执。大集经云。虽有五部。并不妨如来法界及大涅槃。而阿毗昙人保执自宗排斥他说。便违法界拒大涅槃。累障既深。宜须伤叹。第八非学本。大品经云。欲知四缘。当学般若。外人问龙树云。欲学四缘。应学毗昙。云何乃学般若。论主答曰。初学毗昙似如可解。转久推求则成邪见。问曰学毗昙云何乃成邪见。答若言四缘生诸法者。谁复生于四缘。若四缘更从他生。则他复从他。如是无穷。若其四缘自然而有不从他生者。万物亦应不由四缘。当堕无因。故从则无穷。穷则无因。由此二门则不信因果。故久学毗昙成于邪见。第九弊真言。大集经云。甚深之义不可说。第一义谛无声字。陈如比丘于诸法获得真实之知见。本起经云。頞鞞沙门即五人之一。为身子说偈云。一切诸法本。因缘空无主。息心达本源。故号为沙门。身子闻之即得初果。寻大小二经。皆明见空成圣。而阿毗昙谓观有得道。故隐覆真言。第十丧圆旨。涅槃经云。欲令众生深识真谛。是故如来宣说于俗。若使众生不因俗谛而识真者。诸佛如来终不说俗。毗昙之流虽知俗有。不悟真空。既惑真空。亦迷俗有。是故真俗二俱并丧。
　　排成实第三。一立义。二破斥。有诃梨跋摩高足弟子。序其宗曰。成实论者。佛灭度后九百年内有诃梨跋摩。此云师子铠之所造也。其人本是萨婆多部鸠摩罗陀弟子。慨其所释近在名相。遂徙辙僧祇大小兼学。钻仰九经。澄汰五部。再卷邪雾。重舒慧日。于是道振罽宾。声流赤县。成是能成之文。实谓所成之理。二百二品十六卷文。四谛建章。五聚明义。说既精巧。归众若林。问跋摩既排斥八犍。陶汰五部。成实之宗正依何义。答有人言。择善而从。有能必录。弃众师之短。取诸部之长。有人言。虽复斥排群异。正用昙无德部。有人言。偏斥毗昙。专同譬喻。真谛三藏云。用经部义也。检俱舍论。经部之义多同成实。破斥第二。问成实为是小乘之论。为是大乘。为含大小。答有人言。是大乘也。有人言。是小乘。有人言。探大乘意以释小乘。具含大小。夫珉玉精粗。盖是耳目所睹。尚有昏明殊镜。况妙道真伪言亡虑绝。岂易识哉。今以十义证。则明是小乘非大乘矣。一旧序证。二依论征。三无大文。四有条例。五迷本宗。六分大小。七格优降。八无相即。九伤解行。十检世人。旧序证第一。昔罗什法师翻成实论竟。命僧睿讲之。什师没后。睿公录其遗言。制论序云。成实论者。佛灭度后八百九十年。罽宾小乘学者之匠鸠摩罗陀上足弟子诃梨跋摩之所造也。其论云。色香味触实也。地水火风假也。精巧有余。明实不足。推而究之。小乘内之实耳。比于大乘。虽复龙烛之于萤耀。未足喻其悬矣。或有人言。此论明于灭谛。与大乘均致。罗什闻而叹曰。秦人之无深识。何乃至此乎。吾每疑其普信大乘者。当知悟不由中。而迷可识矣。成实是罗什所翻。僧睿为讲论之始。后学不应孤负前匠。依论征第二。成实文云。诸比丘异论种种。佛皆听故。我欲正论三藏内实义。诃梨自云正论三藏。故知成实理是小乘。若言斯论亦明大者。过在门人。非跋摩之咎。问何以知三藏是小乘耶。答法华云。亦不亲近小乘三藏学者。恐大照未圆小法容染故。智形宜隔。行止勿共。诫于大士。勿亲近小人。则知三藏非大乘矣。智度论云。迦叶阿难结集三藏。文殊弥勒集大乘藏。外人问云。何故不于三藏内集大乘耶。论主答云。小乘不受大。不应小内而集大。以此推之。但是小乘耳。无大文第三。原夫作论皆引佛言。如龙树释大。而还引大经。诃梨解小经。唯将小证。二百二品并探四阿含。十六卷文竟无方等。以此详之。即可知矣。有条例第四。问若成实释小不许兼明于大。亦应三论解大不应兼明于小。答义有条例。不应相滥。佛经有二。一者小乘。二者方等。若明大乘必兼辨小。若辨小乘不兼明大。故大乘经初有小乘众。小乘经首无菩萨僧。示大能包小。小不含大。佛经既尔。在论例然。大乘之论兼明小乘。小乘之论不兼明大。若弟子之论探大释小。如来之经义亦应然。则巨细互兼。何名大小。迷本宗第五。问成实论文盛辨生法二空。与大品明四谛平等。义既无异。故知应是探大释小。答四阿含教内有二空。论明二空。则还释三藏。云何乃言探大解小。又身子毗昙亦辨二空。而是小非大。诃梨之论义亦应同。问身子毗昙亦探大释小。与成实。例同。彼既探大。则此非专小。答身子所造还释佛毗昙。佛说既是小乘。彼论宁言探大。分大小第六。问小明一空。大辨二空。可有差别。既同其二空。大小何异。答虽同辨二空。二空不同。略明四种。一者小乘拆法明空。大乘本性空寂。二者小乘但明三界内人法二空。空义即短。大乘明三界内外人法并空。空义即长。三者小乘但明于空未说不空。大乘明空亦辨不空。故涅槃云。声闻之人但见于空不见不空。智者见空及以不空。空者一切生死。不空者谓大涅槃。四者小乘名为但空。谓但住于空。菩萨名不可得空。空亦不可得也。故知虽明二空。空义有异。故分大小。格优降第七。龙树释般若累教品云。善吉观生法二空。欲比菩萨二空。譬如毛孔之空比十方空。即小空为浅。大空为深。成实所明但是声闻空。非大士所得耳。无相即第八。法华信解品云。四大声闻自述所得空云。我等长夜修习空法。无生无灭。无小无大。无漏无为。于佛智慧不生贪著。成实所辨与此全同。故知非大也。问何以知然。答法华之文辨声闻证空不能即空观有即有观空。故无相即。成实所说亦无相即。若明相即。应空有并观。若空有并观。与大乘何别。问何以知小乘义无相即耶。答释论云。小乘内不明生死即毕竟空。唯大乘乃说。故知尔也。伤解行第九。涅槃经云。若以声闻辟支佛心言无布施。是即名为破戒邪见。小乘人入于空观不见布施。破大乘行。故云破戒。破大乘解。故云邪见。而成实明不见布施是实法空。以为宗极。欲为大乘。勿起小心也。检世人第十。秦弘始七年。天竺有刹利。浮海至长安。闻罗什作大乘学。以正观论等咨而验之。什公为其敷折。为顶受绝叹不能已。已白什公曰。当以此明震晖天竺。何由蕴此摩尼乃在边地。我在天竺。闻诸论师深怪罽宾小乘学者鸠摩罗陀自称朗月之照。偏智小才非此喻也。而诃梨惜其师。以才自伤。以智自病。故作此论。以辨有法之实。明其依实之假。故以成实为名。用天竺刹利之言验之。跋摩师资皆小乘学也。爰至齐司徒文宣王。诚信三宝每感嘉瑞。以齐永明十年十月。延请名德五百余人。于普弘寺敷讲。文宣王每以大乘经论。为履道之津涯正法之枢键。而后生弃本崇末。即请诸法师抄此成实以为九卷。命周颙作序。恐专弘小论废大乘业。自尔已后。爰至梁武。盛弘大乘排拆成实众师。不可具记。问若以十义证成实为小乘者。与毗昙优劣云何。答求那跋摩遗文偈云。诸论各异端。修行理无二。偏执有是非。达者无违诤。又释论云。有四种门。一者阿毗昙门。二者空门。三者昆勒门。此云箧藏。四者非空非有门。不得般若方便学毗昙门。则堕有见。学于空门。则堕空见。学昆勒门。则堕亦空亦有见学非空非有门。则堕愚痴论。若得般若心无染著。随机适化。通道利人。无相违背。而成实毗昙各执空有。互相排斥。障道增见。皆失佛旨也。问会空断结方得道耳。鉴有之心何能隔凡。故知毗昙乖宗。成实得理。答若言见空成圣。有不隔凡。三藏教门应无得道。释迦小乘一化徒然虚设。待成实后兴方有大利。岂可然乎。问毗昙但明人空。成实具明二空。云何两论无有优劣。答于小乘内分三品。一者俱不得二空。如犊子部云。四大和合有于眼法。五阴和合别有人法。此下根人也。二者萨卫之流。但得人空不得法空。为次根人也。三者譬喻诃梨之流。具得二空。为上根人也。约空义浅深。则毗昙为小乘之劣。成实为小内之胜也。问释论云。佛灭度后分为二分。一但信人空不信法空。二俱信人法二空。但应有二。何得分三。答犊子入真观故则见我空。出于俗谛别有人体。龙树约其入观义边。故但分二也。问三论斥外道毗昙。斯事可尔。而龙树前兴。诃梨后出。时节遥隔。何由相破。答俱令执著即便被破。何论前后。若前论不破后迷。亦应古方不治今病。扁鹊之术末世无益矣。问若法胜诃梨著小论以通三藏。马鸣龙树作大教以弘方等。巨细分流。何俟相破。答佛说小乘。本为诠大。保冥之徒守指忘月。经自斥之。故论主依佛。问有人言。成实论探大释小。此有何过。答上已明之。必有此迷。今当更述。探大释小。则小大不收。进不驰于白牛。退失驾于羊鹿。骡论之言验之久矣。
　　呵大执第四。初立宗。次破斥。有大乘师曰。四术三玄并为外教。毗昙成实盖是小乘。明理不周。在文不足。既障大乘。理宜须破。自方等纮宗众圣轨辙。教称满字。理曰无余。信之则获福无边。毁谤招莫大之罪。但须伏膺甘露顶戴法桥。不应破矣。问必是夜光。宜应顶受止恐多杂伪宝。须陶汰之。若谓无瑕。可陈其要。答大乘博奥。不可具明。统其枢键。略标二意。一者辨教莫出五时。二者隔凡宗归二谛。言五时者。昔涅槃初度江左。宋道场寺沙门慧观仍制经序。略判佛教凡有二科。一者顿教。即华严之流。但为菩萨具足显理。二者始从鹿苑终竟鹄林。自浅至深。谓之渐教。于渐教内开为五时。一者三乘别教。为声闻人说于四谛。为辟支佛演说十二因缘。为大乘人明于六度。行因各别得果不同。谓三乘别教。二者般若通化三机。谓三乘通教。三者净名思益赞扬菩萨抑挫声闻。谓抑扬教。四者法华会彼三乘同归一极。谓同归教。五者涅槃名常住教。自五时已后。虽复改易。属在其间。教虽五时。不出二谛。三假为俗。四忘为真。会彼四忘故有三乘贤圣。破执第二。前责五时次难二谛。问既有五时。云何分于大小。答初一为小。后四为大。问道理为有大乘。为无大耶。如其有大则是有见。若言无大何所立耶。又若谓有大异小则有小异大。名为二见。大品云。诸有二者无道无果涅槃云。明与无明愚者谓二。又若实有大乘者。名有所得。有所得者为魔眷属。非佛弟子。又有所得者不动不出无有乘义。不名为乘。又大乘之宗永断生死。名为断见。涅槃是常。即是常见。乃为断常。何大之有。次难五时。前总难。次别责。难曰。但应立大小二教。不应制于五时。略引三经三论证之。大品经云。诸天子叹曰。我于阎浮见第二法轮转。龙树释云。鹿苑已转小轮。今复转大法轮。法华经云。昔于波罗捺转于四谛。今在灵鹫山说于一乘。涅槃经云。昔于鹿林转小。今于双树说大。故知教唯二门无五时也。智度论云。佛法有二。一者三藏。二者大乘藏。地持论云。十一部经名声闻藏。方等大乘名菩萨藏。正观论云。前为声闻说生灭法。次为菩萨说无生灭法。以经论验之。唯有二藏无五时矣。问若乃皆是菩萨藏者。华严般若法华涅槃。此四何异。答须识四句。众经焕然。一但教菩萨不化声闻。谓华严经也。二但化声闻不教菩萨。谓三藏教也。三显教菩萨密化二乘。大品以上法华之前诸大乘教也。命小乘人说于大法。谓显教菩萨。密示此法。以为己任。如付穷子财。谓密化声闻也。四显教声闻显教菩萨。法华教也。菩萨闻是法疑网皆已除。化菩萨也。千二百罗汉悉亦当作佛。化二乘也。四句之中。三义属菩萨藏内开之。但化二乘为三藏教矣。次别难五时。问若立五时有何过耶。答五时之说非但无文。亦复害理。若言第一名三乘别教。是义不然。依毗昙宗。三乘则同见四谛。然后得道。就成实义。但会一灭方乃成圣。据大乘宗。同契无生。然后隔凡。是则初教亦通。何以言别。次云大品是三乘通教。是亦不然。释论云。般若不属二乘。但属菩萨。若大品是三乘通教。则应通属。何故不属二乘。问若依释论明般若但属菩萨。在经何故劝三乘同学般若。答般若有二种。一者摩诃般若。此云大慧。盖是菩萨所得。故不属二乘若以实相之境名为般若。则三乘同观。故劝三乘令并学之。经师不体二种之说。便谓般若是三乘通教。次云净名是抑扬教者。是亦不然。大品呵二乘为痴狗。净名贬声闻为败根。挫小既齐。扬大不二。何得以大品为通教。净名为抑扬。次法华为同归应无所疑。但在五时之说。虽辨同归。未明常住。而天亲之论释法华初分。有七处佛性之文。解后段寿量品。辨三身之说。斯乃究竟无余。不应谓为不了之教。次涅槃为常住教者。然常与无常皆是对治用门。若论涅槃。体绝百非。理超四句。旧宗但得用门未识其体。故亦失旨也。次难二谛。迷失二谛凡有三人。一者毗昙。执定性之有迷于假有。故失世谛。亦不知假有宛然而无所有。复失一真空。二者学大乘者。名方广道人。执于邪空不知假有。故失世谛。既执邪空迷于正空。亦丧真矣。三者即世所行。虽具知二谛。或言一体。或言二体。立二不成。复丧真俗也。问真俗一体。此有何过。答若俗与真一真。真俗亦真。若真与俗一俗。俗真亦俗。若真真俗不真。则俗与真异。若俗俗真不俗。则真与俗异。故二途并塞一体不成。问一既有过。异应无咎。答经云。色即是空空即是色。若言各体。相即便坏。若有双即。便二体不成。故进退无通。异义亦屈。然五时不立。真俗又倾。大乘之宗言将何寄。
　　显正第二。自上已来破外道毗昙成实大乘。从此已后序前四宗斥于三论。故通其邪难显明正理。上既遍斥四宗。于时群难竞起咸疑。龙树非是正师。所造之论应为邪法。是故此章次明显正义。正义虽多略标二种。一明人正。次显法正。言人正者。楞伽经大慧菩萨问。世尊灭度后。是法何人持。佛说偈答。于我灭度后。南天大国中。有大德比丘。名龙树菩萨。住初欢喜地。为人说大乘。能破有无见。往生安养国。次摩耶经云。摩耶问阿难曰。佛灭度后。何人持法。阿难答曰。如来正法五百年。第一百年优婆掘多说法教化住持正法。次二百年尸罗难陀比丘于阎浮提度十亿人。次三百年青莲华眼比丘说法教化度半亿人。次四百年间牛口比丘演说法要度一万人。第五百年宝天比丘度二万人。八万众生发菩提心正法便灭。六百年间九十六种邪见竞兴破灭佛法。马鸣比丘摧此外道。七百年间有一比丘。名曰龙树。善巧说法。燃正法炬灭邪见幢。寻大小乘经。亲记龙树破邪显正。今内外并呵。大小俱斥。何所疑哉。又马鸣龙树佛有诚记。尚复生疑。法胜诃梨无经所印。云何辄受。问法胜乃未见诚文。诃梨亦有明据。阿含经云。实名四谛。是故比丘当成四谛。佛垂此敕。悬鉴有在。逮兹像末。允属诃梨。为成是法。故造斯论。纮宗若斯。岂虚构哉。答盖是通指像末。岂别主诃梨。故非所据也。显法正第二。问龙树著述部类甚多。三论偏空似非究竟。答僧睿昔在什公门下为翻译之宗。其论序云。夫百梁之构兴则鄙茅茨之仄陋。睹斯论之纮博则知偏悟之鄙倍。故偏主小乘。正归此论。又如前云。天竺十六大方八千里。有向化之缘。并为委诚龙树为无相佛。敢预学者之徒无不玩味斯论以为喉衿。若是偏空。岂为诸国所重。又罗什本执小乘。因此论而回辙正观。厥后众师藉斯文而晓迷。以此详之。盖是究竟无余之说。问若内外并呵大小俱斥。此论宗旨何所依据耶。答若心存内外情寄大小。则堕在偏邪失于正理。既失正理则正观不生。若正观不生则断常不灭。若断常不灭则苦轮常运。以内外并冥大小俱寂。始名正理。悟斯正理则发生正观。正观若生则戏论斯灭。戏论斯灭则苦轮便坏。三论大宗其意若此。盖乃总众教之旨归。统群圣之灵府。味道之流岂不栖凭斯趣耶。问若内外并除大小俱斥。乃为断见。何名正宗。答既内外并冥。则断常斯寂。二边既舍。宁非正宗耶。难曰。夫有断有常故名之为有。无断无常目之为无。既其是无。何由离断。答既断常斯寂。则有无等皆离。不应更复谓染于无。难曰。虽有此通。终不免难。夫有有有无名之为有。无有无无始是大无。既其堕无。何由离断。答本对有病。是故说无。有病若消。空药亦废则知圣道未曾有无。何所滞耶。难曰。是有是无名为两是。非有非无名为两非。既堕是非。还同儒墨。答本非二是。故有双非。二是既亡。双非亦息。故知非是亦复非非。难曰。非是非非还堕二非。何由免非。答二是生乎梦虎。两非还见空华。则知本无所是。今亦无非。难曰。若无是无非。亦不邪不正。何故建篇章称破邪显正。答夫有非有是此则为邪。无是无非乃名为正。所以命篇辨破邪显正。难曰。既有邪可破。有正可显。则心有取舍何谓无依。答为息于邪强名为正。在邪既息则正亦不留。故心无所著。难曰。若邪正并冥。岂非空见。答正观论云。大圣说空法。为离诸见故。若复见有空。诸佛所不化。如水能灭火。今水还出火。当用何灭。断常为火。空能灭之。若复著空。即无药可灭也。难曰。既著空病。何故不服有药而言息化。答若以有化。还复滞有。乃至亡言便复著断。如此之流何由可化。问心有所著。有何过耶。答若有所著便有所缚。不得解脱生老病死忧悲苦恼。故法华云。我以无数方便引道众生令离诸著。净名云。不著世间如莲华。常善入于空寂行。达诸法相无挂碍。稽首如空无所依。三世诸佛为六道众生心有所著故出世说经。四依开士为大小学人心有所依故出世造论。故有依有得为生死之本。无住无著为经论大宗。难曰。若内外并冥。佛经何故说大小两教。答法华云。是法不可示。言辞相寂灭。如来于无名相中强名相说。故有大小教门。欲令众生因此名相悟无名相。而封教之徒闻说大小更生染著。是故造论破斯执情。还令了悟本来寂灭。故四依出世为如佛也。问此论名为正观。正有几种。答天无两日。土无二王。教有多门理唯一正。是故上来破斥四宗。华严云。文殊法常尔。法王唯一法。一切无畏人。一道出生死。但欲出处众生。于无名相法强名相说。令禀学之徒因而得悟。故开二正。一者体正。二者用正。非真非俗名为体正。真之与俗目为用正。所以然者。诸法实相言亡虑绝。未曾真俗。故名之为体。绝诸偏邪目之为正。故言体正。所言用正者。体绝名言物无由悟。虽非有无强说真俗。故名为用。此真之与俗亦不偏邪。目之为正。故名用正也。问既云真俗则是二边。何名为正。答如因缘假有目之为俗。然假有不可言其定有。假有不可言其定无。此之假有远离二边。故名为正。俗有既尔。真无亦尔。假无不可定无。假无不可定有。远离二边故目之为正。问何故辨体用二正耶。答像末钝根多堕偏邪。四依出世匡正佛法。故明用正。既识正教便悟正理则有体正。但正有三种。一对偏病目之为正。名对偏正。二尽净于偏名之为正。谓尽偏正也。三偏病既去正亦不留。非偏非正。不知何以美之。强叹为正。谓绝待正也。在正既然。观论亦尔。因于体正发生正观名为体观。藉二谛用生二谛观名为用观。故观具二也。观辨于心。为众生故如实说体。名为体论。若说于用。名之为用论。故论具二也。正既有对偏尽偏绝待。观论亦然。类前可知。
　　次明经论相资。大品经云。虽生死道长众生性多。菩萨应如是正忆念。生死边如虚空。众生性边亦如虚空。此中无生死往来亦无解脱者。然既无生死亦无涅槃。则知亦无众生及以于佛。宁有经之与论耶。故内外并冥缘观俱寂。然虽非生死涅槃。而于众生成生死。故大品云。诸法无所有如是有。既有众生故有诸佛。既有诸佛便有教门。既有诸佛教门则有菩萨之论。诸佛为众生失道。是故说经。菩萨为众生迷经。是故造论。然经有通别。在论亦尔。所言经通者。通为息众生颠倒。通为开显道门。所言论通者。诸圣弟子造一切论。亦通为息迷教之病申明正道。所言经别者。赴大小二缘说大小两教。所言论别者。为破大小两迷申大小两教。故有大小二论也。然就经论之中具有能所之义。经以二智为能说。二谛为所说。论以二慧为能说。言教为所说。斯则经论各有能所也。
　　次明经论能所绞络。有四句不同。一者经能为论所。二者经所为论能。三者论能为经所。四者论所为经能。经能为论所者。如来二智即是论主所悟。故法华明。今昔两教为直往菩萨及回小向大之人。并令悟入佛慧。故涌出品云。是诸众生始见我身闻我所说。即便信受入如来慧。此明昔教为直往菩萨入佛慧也。次云。除先修习学小乘者。我今亦令得闻是经入于佛慧。此明今教回小之人入于佛慧。故今昔两教同明为入佛慧。则知佛慧是所悟也。次明经所为论能者。经所即是二谛。能发生论主二慧故。佛之二谛为能生。论主二慧为所生也。次明论能为经所者。论主二慧由经发生也。次明论所为经能者。论主言教能申佛二谛也。次会四句为二句。经若能若所并是能资。论若能若所皆是所资。又论若能若所悉为能申。经若能若所悉是为所申。故合成一能一所也。次泯一句以归无句。以能而为所则能非定能。以所而为能则所非定所。以能非定能。是则非能。所非定所。是则非所。故非能非所。非经非论。非佛非菩萨。不知何以目之。故称正法强名中实也。问能非定能是则非能所非定所是则非所。出何文耶。答中论然可然品云。若法因待成。是法还成待。今则无因待。亦无所成法。即其证也。
　　次别明造论缘起。然所以造论者。如上所明。如来为失道故说经。论主为迷经故造论。为失道故说经。此是根本失。论主为迷经故造论。此是枝末失。又佛为失道者说经。此失谓一往失。论主为迷经故造论。此失即失中更起失。所以然者。以其迷道此是一失。如来说经为令入道。而复迷经故是失中失也一往之失谓利根人。闻经即悟。失中之失谓钝根人也。问何等是迷经之人。答即是诸部异执。言诸部异执者。或二部或五部。或十八部。或二十部。或五百部。言二部者。如来二月十五日入涅槃。诸圣弟子四月十五日于王舍城只阇崛山中结集三藏。尔时即有二部名字。一上座部。谓迦叶为上座。迦叶上陈如一夏。为佛以法付属迦叶名上座部也。迦叶所领但有五百人。依智度论则有千人。二大众部。即界外大众。乃有万数。婆师波罗汉为主。此云泪出。常悲苦众生而泪堕也。即五比丘中之一人而年大迦叶。教授界外大众。所以有二众。迦叶有五百罗汉。前入界内结集三藏。后多人来结集三藏。迦叶并不许之。有二因缘。一者五百皆聪明人故。二者已羯磨竟故。依智度论。阿阇世王但设千人食。故余人来不得。从是以来至佛灭度后百一十六年。但有二部名字未有异执。百一十六年外有舶主儿名摩诃提婆。端正聪明作三逆罪。后入佛法。凡有二事。一者取诸大乘经内三藏中释之。诸阿罗汉结集法藏时。已简除此义。而大众部用此义。上座部不用之。因尔起诤遂成二部。二者摩诃提婆自作偈言。余人染污衣。无明疑他度。圣道言所显。是诸佛正教。以此一偈安置戒后。布萨诵戒竟亦诵此一偈。此偈有五事。一余人染污衣者。提婆不净出污衣。而诳弟子言。我是阿罗汉。实无不净。但是天魔女以不净污罗汉衣。故云余人染污衣。然此一语有虚有实。其实是凡夫。诳弟子说如上事。是故为虚。魔女实能以不净污罗汉衣。是故为实。其众诤其所说。或虚或实。故分二部。二云无明者。然罗汉乃无三界受生无明。而有无知习气无明。故云无明。时众或言罗汉有无明。或言无无明。因此起诤故分二部。三云疑者。须陀洹果乃于三解脱门无疑。而于外事有疑。故云疑也。四他度者。钝根初果而不自知得初果。问善知识。善知识为说。于三宝四谛无疑。是初果相。其自观察方知得初果。故云他度。五圣道言所显者。然得圣道时。亦有言所显。如身子当口诵偈时即得初果。故云言所显。时众诤此五义。或是或非。故成二部也。问此二部执何义异耶。答义异乃多。今略明其一。大众部执生死涅槃皆是假名。上座部执生死涅槃皆是真实。至二百年中。从大众部又出三部。于时大众部因摩诃提婆私度住央崛多罗国。此国在王舍城北。此部将华严般若等大乘经杂三藏中说之。时人有信者。有不信者。故成二部。不信者唯言阿难等三师所诵三藏此则可信。自三藏外诸大乘经皆不可信。复有信大乘者有三因缘。一者尔时犹有亲闻佛说大乘法者。是故可信。二者自思量道理应有大乘。是故可信。三者信其师故。是故可信。言三部者。一一说部。此部执生死涅槃皆是假名。故云一说。二出世说部。此部言。世间法从颠倒生业。业生果。故是不实。出世法不从颠倒生。故是真实。三灰山住部。前二从执义受名。此因住处为目(此山有石。堪作灰。此部住彼山中修道。故以为名)。其执毗昙是实教。经律为权说故。彼引经偈云。随宜覆身。随宜饮食。随宜住处。疾断烦恼。随宜覆身者。有三衣佛亦许。无三衣佛亦许。随宜饮食者。时食佛亦许。非时食亦许。随宜住处者。结界住亦许。不结界亦许。疾断烦恼者。佛意但令疾断烦恼。此部甚精进过余人也。至二百年中。从大众部内又出一部。名多闻部。大众部唯弘浅义弃于深义。佛在世时有仙人。值佛得罗汉。恒随佛往他方及天上听法。佛涅槃时其人不见。在雪山坐禅。至佛灭度后二百年中。从雪山出觅诸同行。见大众部唯弘浅义不知深法。其人具足诵浅深义。深义中有大乘义。成实论即从此部出。时人有信其所说者。故别成一部。名多闻部。于二百年中。从大众部更出一部。名多闻分别部。佛在世时。大迦旃延造论解佛阿含经。至二百年。大迦旃延从阿耨达池出。更分别前多闻部中义。时人有信其所说者。故云多闻分别部。于二百年满有一外道。名大天。尔时摩伽陀国有优婆塞。大弘佛法。诸外道为利养故。皆剃头出家。便有贼住比丘。大天为贼住主。大天身自出家。所度弟子依大天众出家受戒。尔时众人共诤斯事。上座部云。和上无戒及破戒。阇梨有戒。大众亦有戒。受戒则得。戒从大众得。大众知和上无戒。而与共受戒者。大众得突吉罗罪。问戒既不从和上得。何故称和上名。答欲令受戒后和上摄录教诲弟子耳。萨婆多用此解。余部言。和上无戒及破戒。大众有戒则不得戒。戒从和上得故。因此诤论遂不容大天。徒众因尔别住山间。于此山间执义又异。故有支提山部及北山部。佛得道及转法轮处。大众处名支提。此处有山。名支提山。于彼山北别有山。名北山部也。大众部合别数。或五或七或八。言五部者。初一说部。二出世说部。三灰山住部。此初破成三也。次多闻部。次多闻分别部。故成五部。言七部者。因外道分成二部。谓支提山部及北山部。前五因内执起。后二因外道起。故成七部。言八部者。则数根本大众部也。次上座弟子部者。佛灭度后。迦叶以三藏付三师。以修多罗付阿难。以毗昙付富楼那。以律付优婆离。阿难去世。以修多罗付末田地。末田地付舍那婆斯。舍那婆斯付。优婆掘多。优婆掘多付富楼那富楼那付寐者柯。寐者柯付迦旃延尼子。从迦叶至寐者柯二百年已来无异部。至三百年初。迦旃延尼子去世。便分成两部。一上座弟子部。二萨婆多部。所以分成二部者。上座弟子但弘经。以经为正。律开遮不定。毗昙但释经。或过本或减本。故不正弘之。亦不弃舍二藏也。而萨婆多谓毗昙最胜。故偏弘之。从迦叶至掘多。正弘经。从富楼那稍弃本弘末。故正弘毗昙。至迦旃延大兴毗昙。上座弟子部见其弃本弘末。四过宣令遣其改宗。遂守宗不改。而上座弟子部移往雪山避之。因名雪山住部。三百年从萨婆多出一部。名可住子弟子部。即是旧犊子部也。言可住子弟子部者。有仙人名可住。有女人。是此仙人种。故名可住子。有阿罗汉。是可住女人之子。故名可住子。此部是此罗汉之弟子。故名可住子弟子也。舍利弗是罗睺罗和上。罗睺罗是可住子和上。此部复是可住子之弟子。舍利弗释佛九分毗昙名法相毗昙。罗睺罗弘舍利弗毗昙。可住子弘罗睺罗所说。此部复弘可住子所说也。次三百年中从可住子部复出四部。以嫌舍利弗毗昙不足。更各各造论取经中义足之。所执异故。故成四部。一法尚部。即旧昙无德部也。二贤乘部。三正量弟子部。有大正量罗汉。其是弟子。故名正量弟子部。此三从人作名。四名密林部。从住处作名也。三百年从萨婆多部复出一部。名正地部。有婆罗门。是国师名。正地部善解四韦陀。出家得罗汉。取四韦陀好语庄严佛经。执义又异。时人有信其所说。故别为一部。三百年中从正地部又出一部。名法护部。其本是目连弟子。得罗汉恒随目连往色界中。有所说法皆能诵持。自撰为五藏。三藏如常。四咒藏。五菩萨藏。有信其所说者。故别成一部也。三百年中从萨婆多部又出一部。名善岁部。迦留陀夷是其父。及多比丘尼是母。七岁得罗汉。值佛闻法皆能诵持。撰集佛语次第相对。破外道为一类。对治众生烦恼复为一类。时人有信其所说者。故别为一部也。三百年中从萨婆多部又出一部。名说度部。谓五阴从此世度至后世。得治道乃灭。亦名说经部。谓唯经藏为正。余二皆成经耳。从上座部都合有十一部。大众部有七部。合成十八部。足根本二部为二十部。而罗婆多传有异世五师。有同世五师。异世五师者。一迦叶。二阿难。三末田地。四舍那婆斯。五优婆掘多。此五人持佛法藏各得二十余年更相付属。名异世也。同世五师者。于优婆掘多世即分成五部。一时并起。名同世五师。一昙无德。二摩诃僧祇。三弥沙塞。四迦叶维。五犊子部。又大集经亦明五部。而文殊师利经部执论及罗什分别部论。此三皆明二十部。所以有五部复有二十部不同者。取其始终异执故有二十。取其当世盛行故但说五部。而言五部一时起者。则与上二十部义相违。或可见闻各异故也。所言五百部者。智度论释般若信毁品云。佛灭度后五百岁后。有五百部。不知佛意为解脱故。执诸法有决定相。闻毕竟空如刀伤心。龙树提婆为诸部异执失佛教意故。造论破迷也。问论主为并破诸部。亦有不破耶。答凡有四句。一破而不取。若是诸部所说乖大小乘经自立义者。则破而不取。故智度论呵迦旃延弟子云。三藏无此说。摩诃衍中亦无此说。盖是诸论义师自作是说。即是其事。二取而不破。如文殊问经云。十八及本二皆从大乘出。无是亦无非。我说未来起。三亦破亦取。破诸部能迷执情。收取诸部所迷之教。四不破不取。就正道门。未曾有破。亦无所取也。
　　次明诸部通别义。论有二种。一者通论。二者别论。若通破大小二迷。通申大小两教。名为通论。即中论是也。故前二十五品破大迷申大教。后两品破小迷申小教。二者别论。别破大小迷。别申大小教。名为别论。如摄大乘论地持论等。谓大乘通论。十地论智度论等。大乘别论。如成实论等。通申三藏。谓小乘通论。马鸣菩萨师名胁比丘。造四阿含优婆提舍。别释修多罗藏。善见毗婆沙别释毗尼藏。智度论云。八十部律八十部毗婆沙释之。善见律别释师子国要。用十诵律。舍利弗别释佛九分毗昙。如此别释三藏故。是小乘别论。就三藏中复有通别。若具释一藏名为通论。别释一藏中一部名为别论也。问中论既通释大小。应名大小通论。不得名为大乘论也。答虽释大小。但为显大故是大乘论。所以然者。以初分明大乘。中分明小乘。后分还明大乘故。以是义故名大乘论耳。问十二门论是何论耶。答是大乘通论。以始终破于大迷。通申大教。无破小迷别申于小教故。是大乘通论也。问百论复云何。答百论通破障大小之邪。通申如来大小两正。故是大小通论。但始终为明大乘故。属大乘通论耳。
　　次明众论立名不同门。众论立名凡有三种。一从法为名。如成实论等。实谓四谛之理。成谓能成之文。故云为成是法故造斯论。谓从法立名也。二从人立名。如舍利弗阿毗昙等。智度论云。犊子道人受持此毗昙。亦名犊子毗昙也。三从喻立名。如甘露味毗昙等。亦如诃梨跋摩师鸠摩罗陀造日出论等也。四论立名。并是从法。非人非喻。就中自开四种。大智度论从所释之经立名。大谓摩诃。智谓般若。度谓波罗蜜。论释经题。故从所释为名。中论从理实立名。十二门从言教为目。百论从偈句为称也。若通而为言。四论通显中道理实。并得就理立名。四论同有言教开通理实。并得以教为称。同有偈句。通得从偈立名。今欲互相开避。故有四部差别。所以立名不同也。
　　次明众论旨归门。通论大小乘经。同明一道。故以无得正观为宗。但小乘教者正观犹远。故就四谛教为宗。大乘正明正观。故诸大乘经同以不二正观为宗。但约方便用异故有诸部差别。如明应说不应说。今昔开会名为法华。破斥八倒辨常无常用名为涅槃。至论不二正道更无别异。在经既尔。在论亦然。虽诸部有异。同用不二正观为宗。又经论同宗。佛说正观为经。论申正观为论。经论用异正观无别。故无量义经云。如水洗秽义同。约井池为异。自昔及今。一切诸教。同治断常之病。同开正道。但约今昔教用异耳。今四论约用不同故辨四宗差别。智度论正释大品。而龙树开大品为二道。前明般若道。次明方便道。此之二道即是法身父母。故大品以实慧方便慧为宗。论申经二慧。还以二慧为宗。如中论申二谛。还以二谛为宗也。问大品何故前明般若。后明方便耶。答般若方便实无前后。而作前后说者般若为体。方便为用。故智度论云。譬如金为体。金上精巧为用。故前明其体。后辨其用也。又非凡夫行。非贤圣行。是菩萨行。般若超凡。方便越圣。要前超凡后方越圣。故前明般若后辨方便。又众生起见凡有二种。一者有见。二者无见。般若破其有见。方便斥其无见。故前明般若后辨方便。若明次第者。三藏多说有教以破外道。而封执三藏之有故。般若次说空。惑者著般若之空故。次说方便令其离空。故智度论序云。知邪病之自起故。阿含为之作。以滞有之为患故。般若为之照。即斯意也。若约位而言。般若配于六地。故前明之。方便在于七地。故后说也。问旧亦明大品二慧为宗。与今何异。答今明。圣心未曾二。为众生故无二说二。欲令因二悟于不二。故与旧不同。又虽明二慧。与旧亦异。旧义实慧但照空不达有。沤和但照有不达空。盖是限局圣心便成二见。今明。至人体无碍之道故有无碍之用。般若既照空即能鉴有。方便既涉有即能鉴空。具如二智中说。次明中论以二谛为宗。所以用二谛为宗者。二谛是佛法根本。如来自行化他皆由二谛。自行由二谛者。如璎珞经佛母品。明二谛能生佛故。二谛是佛母。盖取二智为佛。二谛能生二智。故以二谛为母。即是如来自德圆满由于二谛。化他德由二谛者。如来有所说法教化众生常依二谛。故中论云。诸佛依二谛为众生。说法也。问何以知自他两德并由二谛耶。答十二门论云。以识二谛故。即得自利他利及以共利。即其事也。以二谛是自行化他之本故。申明二谛以为论宗。即令一切众生具得自他二利也。问何人迷二谛。论主破迷申二谛耶。答有三种人迷于二谛。一者小乘五百部。各执诸法有决定性。闻毕竟空如刀伤心。此人失第一义谛。然既失第一义谛亦失世谛。所以然者。空宛然而有。故有名空有。方是世谛。彼既失空。亦是迷有。故失世谛。故五百部执出如来二谛之外。二者方广道人。谓一切诸法如龟毛兔角。无罪福报应。此人失于世谛。然有宛然而空。故空名有空。既失空有。亦失有空。如斯之人亦失二谛。又诸外道亦失二谛。如有见外道迷于真谛。空见外道迷于世谛。又凡夫著有故迷真谛。二乘滞空迷世谛也。第三人得二谛名而失二谛旨。斯执甚多。今略出二种。或言二谛一体。或言二谛异体。并不成二谛之义。具如疏初序之。今破此之失申明二谛。故用二谛为宗也。问何以得知此论用二谛为宗耶。答略有三种。一者璎珞经佛母品明二谛不生不灭乃至不来不去。今论正明八不。故知即是辨于二谛。故以二谛为宗。二者青目序论意。明外人失二谛。龙树菩萨为是等故造此中论。即知破外迷失申明二谛。故以二谛为宗也。三者关内昙影中论序云。此论虽无理不穷。无言不尽。统其要归。会通二谛。今还述旧释。故知二谛为宗也。问既名中论。何故不用中道为宗。乃以二谛为宗耶。答即二谛是中道。既以二谛为宗。即是中道为宗。所以然者。还就二谛以明中道故。有世谛中道。真谛中道。非真非俗中道。但今欲名宗两举故。中谛互说。故宗举其谛名题其中。若以中道为名。复以中道为宗者。但得不二义失其二义故也。问经何故立二谛耶。答此有两义。一者欲示佛法是中道故。以有世谛。是故不断。以第一义。是故不常。所以立于二谛。又二慧是三世佛法身父母。以有第一义故生般若。以有世谛故生方便。具实慧方便慧。有十方三世佛。是故立二谛。又知第一义是自利。知世谛故能利他。具知二谛即得共利。故立二谛。又有二谛故佛语皆实。以世谛故说有是实。第一义故说空是实。又佛法渐深。先说世谛因果教化。后为说第一义。又成就得道智者说第一义。无有说世谛。又若不先说世谛因果。直说第一义。则生断见。是故具明二谛也。次明百论宗者。百论破邪申明二谛。具如空品末说。亦应以二谛为宗。但今欲与中论互相开避。中论以二谛为宗。百论用二智为宗。即欲明谛智互相成也。问百论何故用二智为宗耶。答提婆与外道对面击扬斗。一时权巧智慧。但提婆权智巧能破邪巧能显正。而实无所破亦无所显。故名实智。一论始终明此二智。故以二智为宗。中论不与内诤一时权巧。但共同学二谛之人诤二谛得失。故以二谛为宗。则中论用所申为宗。百论用能申为宗。欲明佛与菩萨能所共相成也。次明十二门论宗者。此论亦破内迷申明二谛。亦以二谛为宗。但今欲示三论不同。宜以境智为宗。所言境智者。论云。大分深义所谓空也。若通达是义即通达大乘。具足六波罗蜜无所障碍。大分深义谓实相之境。由实相境发生般若。由般若故万行得成。即是境智之义。故用境智为宗也。
　　次明四论破申不同门。所言破申者。凡有三义。一者破外人迷教之病故名为破。申佛二谛教门故名为申。二者申佛正教而邪迷自破。故名为申破耳。三者论主申明佛破故名申破。诸大乘经破众生虚妄以显一道。但末代钝根不了如来破病显道之意。四依菩萨还申明佛破故名申破。非是经中自立义。论中自明破也。问何以知龙树申佛破耶。答最后邪见品云。瞿昙大圣主。怜愍说是法。悉断一切见。我今稽首礼。故知论主申明佛破。非自有破也。问经中有立有破。论主何故一向破耶。答末世钝根迷佛立破。并皆成病。是以论主须并破之。然后具得申如来立破。问论主申佛破得称论主破。论主申佛立应名论主立耶。答亦得尔也。问四论破申云何同异。答三论通破众迷。通申众教。智度论别破般若之迷。别申般若之教。就三论中自开二类。百论正破外傍破内。余二论正破内傍破外。所以三论破内外者。一切众病不出二种。一外道邪画起迷。二内人禀教失旨。若破斯二则众病皆除。问百论破外可有明文。何处有破内文耶。答破尘品中。外人以内义为证。论主即破其所引。具如彼明。问何故得破内耶。答有三种义。一者如向释之。外人立义不成。引内为证。故须破内。二者内人立义与外道同。如立虚空常遍。乃至立涅槃身智俱无。并与外道同。故须破内。三者外道立义与内人同。故须破之。如破因中无果品说。外道立于三相前后相生。与譬喻部同。立三相展转一时生。与萨婆多部同。故须破内。故肇法师云。邪辨逼真殆乱正道。问中论何故傍破外耶。答凡有四义。一者欲显中观无法不穷。无言不说。若一法不穷。一言不尽。则戏论不灭。中观不生。是故内外并皆破之。二者内人立义与外道同。故须破外。三者外道立义与内人同。故须破外。四者欲显中实非内非外不正不邪。故须破外。问百论破外亦有收取义不。答亦有四句。一者破而不取。即是外道邪言。障中迷观。于缘无益有损。二者取而不破。外道偷窃如来遗余善法。今并收之。如贼盗牛。即其证也。又外道各邪心推尽。冥智与内同。如虫食木偶得成字。亦取而不破。三者亦破亦取。外道偷窃佛教不识旨归。今破其迷教之情。收取所迷之教。四者不破不取。即显道门未曾内外也。
　　次明别释三论。问既有四论。何故常称三论耶。答略有八义。一者一一论各具三义。一破邪。二显正。三言教。以同具此三义故。合名三论。二者三论具合方备三义。中论明所显之理。百论破于邪执。十二门名为言教。以三义相成故名为三论。三者中论为广论。百论为次论。十二门为略论。三部具上中下三品故名三论。四者一切经论凡有三种。一但偈论。即是中论。二但长行论。所谓百论。三亦长行亦偈论。即十二门论。以三部互相开避而共相成。五者此之三部同是大乘通论。故名三论。六者此三部同显不二实相。故名三论。七者同是四依菩萨所造。八者同是像末所作。但欲纲维大法也。
　　次论三论通别门。以智度论对三论。则智度论为别论。三论为通论。就三论中自有三别即为三例。百论为通论之广。中论为通论之次。十二门为通论之略。所以然者。百论通破障世出世一切邪。通申世出世一切正。故名通论之广。中论但破大小二迷。通申大小两教。不破世间迷申世间教。故为通论之次。十二门但破执大之迷。申大乘之教。为通论之略。问何故尔耶。答外道邪兴。遍障世出世大小一切教。故提婆遍破众邪备申众教。是以论明。始自三归终竟二谛。无教不申。无邪不破。中论为对大小学人封执二教故。但破二迷但申二教。是以论文有大小二章之说。十二门论辨观行之精要。明方等之宗本。故正破大迷独申大教。是以论文命宗。但说略解摩诃衍义。问十二门亦备破小乘外道。云何言但破大迷但申大教也。答虽备破众病。而正意为申大乘。故论文前明略解大乘。而后则言末世众生薄福钝根。虽寻经文不能通了。即知寻大乘失旨。但小乘外道障彼大乘。故须破之耳。又欲令小乘外道同入大乘故须破之。问百论申大小两教。与中论何异。答百论总申大小。然中论别申二教。又百论从浅至深。中论从深至浅。问何故尔耶。答百论为回邪入正。始行之人故。始自三归终入方等。故从浅至深。中论示诸佛本末之义。大乘为本小乘为末。故从深至浅也。
　　次明四论用假不同门。一切诸法虽并是假。领其要用凡有四门。一因缘假。二随缘假。三对缘假。四就缘假也。一因缘假者。如空有二谛。有不自有。因空故有。空不自空。因有故空。故空有是因缘假义也。二随缘假者。如随三乘根性说三乘教门也。三对缘假者。如对治常说于无常。对治无常是故说常。四就缘假者。外人执有诸法。诸佛菩萨就彼推求检竟不得。名就缘假。此四假总收十二部经八万法藏。然四论具用四假。但智度论多用因缘假。以释经立义门故。中论十二门多用就缘假。百论多用对缘假。
　　次明四论对缘不同门。著于四论略明二种。提婆菩萨震论鼓于王庭。九十六师一时云集。各建名理立无方论。提婆面拆邪师。后还闲林。撰集当时之言。以为百论。龙树菩萨潜帷著笔。探取外情破病申经。故造中论。问何故尔耶。答龙树声闻天下。外道小乘不敢与交言。故潜帷著笔以造论也。提婆既为弟子。物情所不畏惮。故与之交言。故后集以为论。次明三论所破之缘有利钝不同门。今略举中百二论明众生得悟不同。凡有四种。一自有一种根缘。闻百论始舍罪福终破空有。当此言下得悟无生。二有诸外道。虽闻提婆当时所破言理俱屈。犹未得悟。后出家竟禀受佛经方乃得悟。此中根人也。三有诸外道。闻提婆之言。不了寻经。翻更起迷。为中论所破方得悟。此下根人也。四有诸外道。初禀提婆之言。乃至寻中论亦未得解。后因十二门观玄略方乃得悟也。
　　次别释中论名题门。此论立名有广有略。所言略者。但称中论。故睿法师序云。中论有五百偈。龙树菩萨之所造。而后但释中论两字。故名为略。问何故但称中论不题观耶。答中是所论之理实。论是能论之教门。若明理教故义无不周也。所言广者。加之以观。故影法师中论序云。寂此诸边名之为中。问答拆征称之为论。又云。观者直。以观辨于心论宣于口耳。问何故具题三字耶。答因中发观。由观宣论。要备三法义乃圆足也。次第门。问此三字有何次第耶。答有二种次第。一者能化次第。二者所化次第。能化次第者。中谓三世十方诸佛菩萨所行之道。故前明中。由此道故发生诸佛菩萨正观。故次明观。由内有正观故。佛宣之于口。名之为经。四依菩萨宣之于口。目之为论也。约所化悟入次第者。禀教之徒因论识中。因中发观。若望于佛。因教识理。因理发观也。次制立门。所以但明三字不多不少者。略有三义。一者诸佛菩萨凡有二德。一者自行。二者化他。中之与观谓自行也。论之一字即是化他。自行化他义无不摄。故但标三字。二者化于众生要必具三。一者有所悟之理。二者因理发观。三者由观宣论。故但明三也。三者以中对观。是境智之名。以观对论。为行说之称。因中发观故。以中为境。以观为智。如说而行为观。如行而说为论。以义唯此四故。名字但有三名也。次论通别门。通而为言。三字皆中皆观皆论。所言皆中者。理实不偏故理名为中。因中理发观。观非偏观。观亦名中。因中观宣论。论非偏论。论亦名中。三字皆观者。中是义相观。观是心行观。论是名字观。亦如三种般若。中是实相般若。观是观照般若。论是文字般若。三种皆论者。论是能论故名为论。余二所论亦名为论也。就别而言。理实不偏。与其中名。智是达照。当其观称。论是言教。故目之为论。次明互发尽门。就中有中发观。观发中。缘尽观。观尽缘。所言中发观者。如涅槃经云。十二因缘不生不灭能生观智。譬如胡瓜能发热病也。观发中者。众生本谓因缘是生是灭。不知是中。以正观检生灭不得。方悟因缘是中。此则因观发中。缘尽于观观尽于缘者。凡夫二乘及有所得偏邪之缘。尽菩萨正观之内。故名缘尽于观。观尽于缘者。邪缘既尽正观亦息。故名观尽于缘。缘尽于观故非缘。观尽于缘故非观。非缘非观。不知何以美之。强名正观也。问既得缘尽观观尽缘。亦得中尽观亲尽中不。答亦得尔也。中是智境。观是境智。境不自境。因智故境。智不自智。由境故智。由智故境。境不自境。由境故智。智不自智。不自智则非智。不自境则非境。故是境尽于智。智尽于境。问亦得缘发于观。观发于缘不。答由邪缘故得显正观。即是缘发于观。由正观故显缘是邪。谓观发于缘耳。次明别释三字门。总论释义凡有四种。一依名释义。二就理教释义。三就互相释义。四无方释义也。依名释义者。中以实为义。中以正为义。中以实为义者。如涅槃释本有今无偈云。我昔本无中道实义。是故现在有无量烦恼。睿师中论序云。以中为名者。照其实也。照谓显也。立于中名。为欲显诸法实故。云照其实也。所言正者。华严云。正法性远离一切言语道一切趣非趣。悉皆寂灭相。此之正法即是中道。离偏曰中。对邪名正。肇公物不迁论云。正观论曰。观方知彼去。去者不至方。故知中以正为义也。理教释义者。中以不中为义。所以然者。诸法实相非中非不中。无名相法为众生故强名相说。欲令因此名以悟无名。是故说中为显不中。问中以不中为义。出何文耶。答华严云。一切有无法了达非有无。若尔。一切中偏法了达非中偏。即其事也。所言互相释义者。中以偏为义。偏以中为义。所以然者。中偏是因缘之义。故说偏令悟中。说中令识偏。如经云。说世谛令识第一义谛。说第一义谛令识世谛也。四无方释义者。中以色为义。中以心为义。是故华严经云。一中解无量。无量中解一。故一法得以一切法为义一切法得以一法为义。问中有几种。答既称为中。则非多非一。随义对缘得说多一。所言一中者。一道清净更无二道。一道者即一中道也。所言二中者。则约二谛辨中。谓世谛中真谛中。以世谛不偏故名为中。真谛不偏名为真谛中。所言三中者。二谛中及非真非俗中。所言四中者。谓对偏中。尽偏中。绝待中。成假中也。对偏中者。对大小学人断常偏病。是故说对偏中也。尽偏中者。大小学人有于断常偏病则不成中。偏病若尽则名为中。是故经云。众生起见凡有二种。一断二常。如是二见不名中道。无常无断乃名中道。故名尽偏中也。绝待中者。本对偏病是故有中。偏病既除中亦不立。非中非偏。为出处众生强名为中。谓绝待中。故此论云。若无有始终。中当云何有。经亦云。远离二边不著中道。即其事也。成假中者。有无为假。非有非无为中。由非有非无故说有无。如此之中为成于假。谓成假中也。所以然者。良由正道未曾有无。为化众生假说有无故。以非有无为中。有无为假也。就成假中有单复疏密横竖等义。具如中假义说。如说有为单假。非有为单中。无义亦尔。有无为复假。非有非无为复中。有无为疏假。非有非无为疏中。不有有为密假。有不有为密中。疏即是横。密即是竖也。次释中不同得有四种。一外道明中。二毗昙明中。三成实明中。四大乘人明中也。外道说中者。僧佉人言。泥团非瓶非非瓶。即是中义也。卫世师云。声不名大不名小。勒沙婆云。光非闇非明。此之三师并以两非为中。而未知所以为中耳。毗昙人释中者。有事有理。事中者。无漏大王不在边地。谓不在欲界及非想也。理中者。谓苦集之理不断不常也。成实人明中道者。论文直言离有离无名圣中道。而论师云。中道有三。一世谛中道。二真谛中道。三非真非俗中道。四大乘人明中者。如摄大乘论师明。非安立谛不著生死不住涅槃。名之为中也。义本者。以无住为体中。此是合门。于体中。开为两用。谓真俗。此是用中。即是开门也。又中假师云。非有非无为中。而有而无为假也。

　　三论玄义

　　为弘破邪显正宗　　新遂开板雕文功
　　早耀八不正观月　　速拂三界迷伦雾

　　于时建长八年(丁巳)三月七日沙门圣守

