  南宗顿教最上大乘摩诃般若波罗蜜经六祖惠能大师于韶州大梵寺施法坛经
　　唐 法海集




　　南宗顿教最上大乘摩诃般若波罗蜜经六祖惠能大师于韶州大梵寺施法坛经一卷

　　　　兼受无相戒弘法弟子法海集记
　　惠能大师。于大梵寺讲堂中升高座。说摩诃般若波罗蜜法。受无相戒。其时座下僧尼道俗一万余人。韶州刺史等据及诸官寮三十余人。儒士余人。同请大师。说摩诃般若波罗蜜法。刺史遂令门人僧法海集记。流行后代。与学道者承此宗旨。递相传授。有所于约以为禀承。说此坛经。能大师言。善知识净心念摩诃般若波罗蜜法。大师不语自净心神。良久乃言。善知识净听。惠能慈父。本官范阳。左降迁流南新州百姓。惠能幼小。父小早亡。老母孤遗移来海。艰辛贫乏。于市买柴。忽有一客买柴。遂领惠能至于官店。客将柴去。惠能得钱。却向门前。忽见一客读金刚经。惠能一闻心名便悟。乃闻客日。从何处来持此经典。客答曰。我于蕲州黄梅悬东凭墓山。礼拜五祖弘忍和尚。见令在彼门人有千余众。我于彼听。见大师劝道俗但持金刚经一卷。即得见性直了成佛。惠能闻说。宿业有缘。便即辞亲。往黄梅凭墓山。礼拜五祖弘忍和尚。弘忍和尚问惠能曰。汝何方人。来此山礼拜吾。汝今向吾边。复求何物。惠能答曰。弟子是领南人。新州百姓。今故远来礼拜和尚。不求余物。唯求佛法作。大师遂责惠能曰。汝是领南人。又是獦獠。若为堪作佛。惠能答曰。人即有南北。佛性即无南北。獦獠身与和尚不同。佛性有何差别。大师欲更共议。见左右在傍边。大师更不言。遂发遣惠能。令随众作务。时有一行者。遂差惠能于碓坊。踏碓八个余月。五祖忽于一日唤门人尽来。门人集记。五祖曰。吾向与说。世人生死事大。汝等门人终日供养。只求福田。不求出离生死苦海。汝等自姓迷福门何可救汝。汝揔且归房。自看有知惠者。自取本姓般若知之。各作一偈呈吾。吾看汝偈。若吾大意者。付汝衣法。禀为六代。火急急。门人得处分。却来各至自房。递相谓言。我等不须呈心用意作偈将呈和尚。神秀上座是教授师。秀上座得法后。自可于止请不用作。诸人息心尽不敢呈偈。时大师堂前有三间房廊。于此廊下供养欲画楞伽变。并画五祖大师传授衣法。流行后代为记。画人卢玲看壁了。明日下手。上座神秀思惟。诸人不呈心偈。缘我为教授师。我若不呈心偈。五祖如何得见我心中见解深浅。我将心偈上五祖呈意。即善求法觅祖不善。却同凡心夺其圣位。若不呈心修不得法。良久思惟甚难甚难甚难甚难夜至三更。不令人见。遂向南廊下中间壁上题。作呈心偈欲求于法。若五祖见偈。言此偈语。若访觅我。我宿业障重不合得法。圣意难测。我心自息。秀上座三更于南廊下中间壁上秉烛题作偈。人尽不和。偈曰。
　　身是菩提树　　心如明镜台
　　时时勤佛拭　　莫使有尘埃

　　神秀上座题此偈毕归房卧。并无人见。五祖平旦遂换卢供奉来。南廊下画楞伽变。五祖忽见此偈请记。乃谓供奉曰。弘忍与供奉钱三十千。深劳远来。不画变相也。金刚经云。凡所有相皆是虚妄。不如流此偈令迷人诵。依此修行不堕三恶。依法修行人有大利益。大师遂唤门人尽来。焚香偈前。人众入见。皆生敬心。汝等尽诵此偈者方得见姓。于此修行即不堕落。门人尽诵。皆生敬心。唤言善哉。五祖遂唤秀上座于堂内门是汝作偈否。若是汝作应得我法。秀上座言。罪过实是神秀作。不敢求祖。愿和尚慈悲看。弟子有小智惠识大意否。五褐曰。汝作此偈。见即来到。只到门前。尚未得入。凡夫于此偈修行。即不堕落。作此见解。若觅无上菩提。即未可得。须入得门见自本姓。汝旦去。一两日来思惟。更作一偈。来呈吾。若入得门见自本姓。当付汝衣法。秀上座去数日作不得。有一童子。于碓坊边过。唱诵此偈。惠能一闻知未见姓。即识大意。能问童子。适来诵者是何言偈。童子答能曰。作不知大师言。生死是大。欲传于法。令门人等各作一偈来呈看悟大意即付衣法。禀为六代。褐有一上座名神秀。忽于南廊下书无相偈一首。五祖。令诸门人尽诵。悟此偈者即见自姓。依此修行即得出离。惠能答曰。我此踏碓八个余月。未至堂前。望上人引惠能至南廊下。见此偈礼拜。亦愿诵取结来生缘。愿生佛地。童子引能至南廊下。能即礼拜此偈。为不识字。请一人读。惠问已即识大意。惠能亦作一偈。又请得一解书人。于西间壁上提着。呈自本心。不识本心。学法无益。识心见姓。即吾大意。惠能偈曰。
　　菩提本无树　　明镜亦无台
　　佛性常清净　　何处有尘埃

　　又偈曰。
　　心是菩提树　　身为明镜台
　　明镜本清净　　何处染尘埃

　　院内从众。见能作此偈尽怪。惠能却入碓坊。五褐忽见惠能但即善知识大意。恐众人知。五祖乃谓众人曰。此亦未得了。五祖夜知三更。唤惠能堂内。说金刚经。惠能一闻言下便伍。其夜受法。人尽不知。便传顿法及衣。汝为六代。祖衣将为信。禀代代相传法。以心传心。当令自悟。五祖言。惠能自古传法气如悬丝。若住此间。有人害汝。汝即须速去。能得衣法。三更发去。五祖自送能。于九江驿登时。便悟祖处分。汝去努力将法向南。三年勿弘此法。难去在后弘化善诱迷人。若得心开。汝悟无别。辞违已了便发向南。两月中间至大庚岭。不知向后。有数百人。来欲拟头惠能夺于法。来至半路。尽总却回。唯有一僧。姓陈。名惠顺。先是三品将军。性行粗恶。直至岭上。来趁犯着。惠能即还法衣。又不肯取。我故远来。求法不要其衣。能于岭上便传法惠顺。惠顺得闻言下心开。能使惠顺即却向北化人来。惠能来衣此地。与诸官夺道俗亦有累劫之因。教是先性所传。不是惠能自知。愿闻先性教者。各须净心。闻了愿自余迷。于先代悟(下是法)。惠能大师唤言。善知识。菩提般若之知。世人本自有之。即缘心迷不能自悟。须求大善知识示道见性。善知识。遇悟成智。善知识。我此法门。以定惠为本第一。勿迷言惠定别。定惠体一不二。即定是惠体。即惠是定用。即惠之时定在惠。即定之时惠在定。善知识。此义即是惠等。学道之人作意。莫言先定发惠。先惠发定。定惠各别。作此见者。法有二相。口说善心不善。惠定不等。心口俱善。内外一众种。定惠即等。自悟修行不在口诤。若诤先后。即是人不断胜负。却生法我不离四相。一行三昧者。于一切时中行住座卧常真。真心是。净名经云。真心是道场。真心是净土。莫心行谄典。口说法直。口说一行三昧。不行真心。非佛弟子。但行真心。于一切法上无有执著。名一行三昧。迷人著法相。执一行三昧。真心座不动。除妄不起心。即是一行三昧。若如是此法同无清。却是障道因缘。道顺通流。何以却滞。心住在即通流。住即彼缚。若座不动。是维摩诘不合呵舍利弗宴座林中。善知识。又见有人教人座。看心看净。不动不起。从此置功。迷人不悟。便执成颠。即有数百盘。如此教道者。故之大错。善知识。定惠犹如何等。如灯光。有灯即有光。无灯即无光。灯是光知体。光是灯之用。即有二体无两般。此定惠法亦复如是。善知识。法无顿渐。人有利钝。明即渐劝。悟人顿修。识自本是见本性。悟即元无差别。不悟即长劫轮回。善知识。我自法门。从上已来。顿渐皆立无念无宗无相无体无住无为本。何明为相。无相于相而离相。无念者于念而不念。无住者。为人本性。念念不住。前念念念后念。念念相读无有断绝。若一念断绝法身即是离色身。念念时中。于一切法上无住。一念若住念念即住名系缚。于一切法上念念不住即无缚也。以无住为本。善知识。外离一切相是无相。但能离相性体清净是。是以无相为体。于一切镜上不染名为无念。于自念上离镜。不不于法上念生。莫百物不思。念尽除却。一念断即无别处受生。学道者用心。莫不息法意。自错尚可。更劝他人。迷不自见迷。又谤经法。是以立无念为宗。即缘名人于镜上有念念上便去邪见。一切尘劳妄念从此而生。然此教门立无念为宗。世人离见不起于念。若无有念。无念亦不立。无者无何事。念者何物。无者离二相诸尘劳。真如是念之体。念是真如之用。姓起念。虽即见闻觉之不染万镜而常自在。维摩经云。外能善分别诸法相。内于第一义而不动。善诸识。此法门中。座禅元不著心。亦不著净。亦不言动。若言看心。心元是妄。妄如幻故无所看也。若言看净。人姓本净。为妄念故盖覆真如。离妄念本姓净。不见自姓本净。心起看净。却生净妄。妄无处所。故知看者看却是妄也。净无形相。却立净相。言是功夫。作此见者章自本姓。却被净缚。若不动者。见一切人过患是性不动。迷人自身不动。开口即说人是非。与道违背。看心看净。却是障道因缘。今记汝是此法门中。何名座禅。此法门中一切无碍。外于一切境界上念不去为座。见本姓不乱为禅。何名为禅定。外杂相曰禅。内不乱曰定。外若有相内姓不乱。本自净自定。只缘境触。触即乱。离相不乱即定。外离相即禅。内外不乱即定。外禅内定故名禅定。维摩经云。即是豁然还得本心。菩萨戒云。本须自姓清净。善知识。见自姓自净。自修自作。自姓法身自行。佛行自作自成佛道。善知识总须自体与受无相戒。一时逐惠能口道。令善知识见自三身佛。于自色身归衣清净法身佛。于自色身归衣千百亿化身佛。于自色身归。衣当来圆满报身佛。(已上三唱)色身是舍宅。不可言归。向者三身在自法性。世人尽有。为名不见。外觅三如来。不见自色身中三性佛。善知识。听汝善知识说令善知识。衣自色身见自法性有三世佛。此三身佛从性上生。何名清净身佛。善知识。世人性本自净。万法在自姓。思量一切事即行衣恶。思量一切善事便修于善行。知如是一切法尽在自姓。自姓常清净。日月常名。只为云覆盖上名下暗。不能了见日月西辰。忽遇惠风吹散卷尽云雾。万像参罗。一时皆现。世人性净。犹如清天。惠如日。智如月。智惠常名。于外看敬。妄念浮云盖覆自姓。不能明。故遇善知识开真法吹却名妄。内外名彻。于自姓中万法皆见。一切法自在姓。名为清净法身。自归衣者。除不善行。是名归衣。何名为千百亿化身佛。不思量性即空寂。思量即是自化。思量恶法化为地狱。思量善法化为天堂。毒害化为畜生。慈悲化为菩萨。智惠化为上界。愚痴化为下方。自姓变化甚名。迷人自不知。见一念善知惠即生。一灯能除千年闇。一智能灭万年愚。莫思向前常思于后常。后念善名为报身。一念恶报却千年善心。一念善报却千年恶。灭无常已来后念善名为报身。从法身思量即是化身。念念善即是报身。自悟自修即名归衣也。皮肉是色身是舍宅。不在归依也。但悟三身。即识大亿。今既自归依三身佛。已与善知识发四弘大愿。善知识。一时逐惠能道。众生无边誓愿度。烦恼无边誓愿断。法门无边誓愿学。无上佛道誓愿成(三唱)。善知识。众生无边誓愿度。不是惠能度。善知识。心中众生各于自身自姓自度。何名自姓自度。自色身中邪见烦恼愚痴名妄。自有本觉性。将正见度。既悟正见。般若之智除却愚痴迷妄。众生各各自度。邪见正度。迷来悟度。愚来智度。恶来善度。烦恼来菩萨度。如是度者是名真度。烦恼无边誓愿断。自心除虚妄。法门无边誓愿学。学无上正法无上佛道誓愿成。常下心行。恭敬一切。远离迷执觉知生。般若除却迷妄。即自悟佛道成。行誓愿力。今既发四弘誓愿讫。与善知识无相忏悔三世罪障。大师言。善知识。前念后念及今念。念不被愚迷染。从前恶行一时自姓若除即是忏悔。前念后念及今念。念念被愚痴染。除却从前矫诳心承断。名为自性忏。前念后念及念念不被[病-丙+直]疾染。除却从前疾垢心。自性若除即是忏(已上三唱)。善知识。何名忏悔者终身不作。悔者知于前非恶业恒不离心。诸佛前口说无益我此法门中。永断不作名为忏悔。今既忏悔已。与善知识受无相三归依戒。大师言。善智识。归衣觉两足尊。归衣正离欲。归衣净众中尊。从今已后称佛为师。更不归衣余邪名外道。愿自三宝慈悲灯名善知识。惠能劝善。善知识。归衣三宝。佛者觉也。法者正也。僧者净也。自心归依觉。邪名不生。少欲知足。离财离色。名两足尊。自心归正念。念无邪故即无爱著。以无爱著名离欲尊。自心归净。一切尘劳妄念虽在自姓。自姓不染著。名众中尊。凡夫解从日至日受三归衣戒。若言归佛。佛在何处。若不见佛。即无所归。既无所归。言却是妄。善知识。各自观察莫错用意。经中只即言自归依佛。不言归他佛。自姓不归无所处。今既自归衣三宝。总各各至心。与善知识说摩诃般若波罗蜜法。善知识。虽念不解。惠能与说。各各听。摩诃般若波罗蜜者。西国梵语。唐言大智惠彼岸到。此法须行不在口口念不行。如如化修行者。法身与佛等也。何名摩诃。摩诃者是大。心量广大犹如虚空。莫定心座即落无既空。能含日月星辰大地山河一切草木。恶人善人恶法善法天堂地狱尽在空中。世人性空亦复如是。性含万法是大。万法尽是自姓。见一切人及非人恶知与善。恶法善法尽皆不舍。不可染著。由如虚空。名之为大。此是摩诃行。迷人口念。智者心。又有名人。空心不思。名之为大。此亦不是。心量大不行是少。莫口空说。不修此行。非我弟子。何名般若。般若是智惠。一时中念念不愚。常行智惠即名般若。行一念愚即般若绝。一念智即般若生。心中常愚。我修般若无形相。智惠性即是。何名波罗蜜。此是西国梵音。言彼岸到。解义离生灭著竟生灭去。如水有波浪。即是于此岸。离境无生灭。如水承长流。故即名到彼岸。故名波罗蜜。迷人口念。智者心行。当念时有妄。有妄即非真有。念念若行是名真有。悟此法者。悟般若法。修般若行。不修即凡。一念修行法身等佛。善知识。即烦恼是菩提。捉前念迷即凡。后念悟即佛。善知识。摩诃般若波罗蜜。最尊最上第一。无住无去无来。三世诸佛从中出。将大知惠到彼岸。打破五阴烦恼尘劳。最尊最上第一赞最上。最上乘法修行定成佛。无去无住无来往。是定惠等不染一切法。三世诸佛从中。变三毒为戒定惠。善知识我此法门从八万四千智惠。何以故。为世有八万四千尘劳。若无尘劳。般若常在不离自姓。悟此法者。即是无念无亿无著。莫去谁妄。即自是真如姓用。知惠观照。于一切法不取不舍。即见姓成佛道。善知识。若欲入甚深法界入般若三昧者。直修般若波罗蜜行。但持金刚般若波罗蜜经一卷。即得见性。入般若三昧。当知此人功德无量。经中分名赞叹不能具说。此是最上乘法。为大智上根人说。少根智人若闻法。心不生信。何以故。譬如大龙。若下大雨。雨衣阎浮提如漂草叶。若下大雨。雨放大海不增不减。若大乘者闻说金刚经。心开悟解。故知本性自有般若之智。自用知惠观照。不假文字。譬如其雨水不从无有。元是龙王于江海中将身引此水。令一切众生一切草木一切有情无情悉皆像润。诸水众流却入大海。海纳众水合为一体。众生本性般若之智亦复如是。少根之人闻说此顿教。犹如大地草木。根性自少者。若被大雨一沃。悉皆自到不能增长。少根之人亦复如是。有般若之智之与大智之人亦无差别。因何闻法即不悟。缘邪见障重烦恼根深。犹如大云盖覆于日。不得风吹日无能现。般若之智亦无大小。为一切众生自有。迷心外修觅佛。来悟自性。即是小根人闻其顿教不信外修。但于自心令自本性常起正见。烦恼尘劳众生当时尽悟。犹如大海纳于众流。小水大水合为一体。即是见性。内外不住来去自由。能除执心通达无碍。心修此行。即与般若波罗蜜经本无差别。一切经书及文字。小大二乘十二部经。皆因置。因智惠性故。故然能建立我。若无智人。一切万法本无不有。故知万法本从人兴。一切经书因人说有。缘在人中有愚有智。愚为少故智为大人。问迷人于智者。智人与愚人说法。令使愚者悟解深开。迷人若悟心开。与大智人无别。故知不悟即是佛是众生。一念若悟即众生不是佛。故知一切万法尽在自身心中。何不从于自心顿现真如本姓。菩萨戒经云。我本愿自姓清净。识心见性。自成佛道。即时豁然。还得本心。善知识。我于忍和尚处一闻言下大伍。顿见真如本性。是故汝教法流行后代。今学道者顿俉菩提。各自观心。令自本性顿悟。若能自悟者顿觅大善知识亦道见性。何名大善知。解最上乘法直是正路。是大善知识。是大因缘。所为化道令得见佛。一切善法皆因大善知识能发起故。三世诸佛十二部经。云在人性中。本自具有。不能自姓悟。须得善知识示道见性。若自悟者不假外善知识。若取外求善知识望得解说。无有是处。识自心内善知识即得解。若自心邪迷妄念颠倒。外善知识即有教授。汝若不得自悟。当起般若观照。刹那间妄念俱灭。即是自真正。善知识。一悟即知佛也。自性心地。以智惠观照。内外名彻识自本心。若识本心即是解脱。既得解脱即是般若三昧。悟般若三昧即是无念。何名无念。无念法者。见一切法不著一切法。遍一切处不著一切处。常净自性。使六贼从六门走出。于六尘中不离不染。来去自由。即是般若三昧自在解脱名无念行。莫百物不思。当令念绝。即是法传。即名边见。悟无念法者。万法尽通。悟无念法者。见诸佛境界。悟无念顿法者至佛位地。善知识。后代得悟法者。常见吾法身不离汝左右。善知识。将此顿教法门。同见同行。发愿受持。如是佛故。终身受持而不退者。欲入圣位。然须缚受时。从上已来默然而付于法。发大誓愿。不退菩提。即须分付。若不同见解。无有志愿。在在处处勿妄宣传。损彼前人。究竟无益。若遇人不解谩此法门。百劫万劫千生断佛种性。大师言善知识。听悟说无相讼。令汝名者罪灭。亦名灭罪颂。颂曰。
　　愚人修福不修道　　谓言修福而是　　布施供养福无边　　心中三业元来在
　　若将修福欲灭罪　　后世得福罪无造
　　若解向心除罪缘　　各自世中真忏悔
　　若悟大乘真忏海　　除邪行正造无罪
　　学道之人能自观　　即与悟人同一例
　　大师令传此顿教　　愿学之人同一体
　　若欲当来觅本身　　三毒恶缘心中洗
　　努力修道莫悠悠　　忽然虚度一世休
　　若遇大乘顿教法　　虔诚合掌志心求

　　大师说法了。韦使君官寮僧众道俗赞言无尽。昔所未闻。使君礼拜自言。和尚说法实不思议。弟子当有少疑欲闻。和尚望意。和尚大慈大悲为弟子说。大师言。有议即闻。何须再三。使君闻法可不不是西国第一祖达磨祖师宗旨。大师言是。弟子见说。达磨大师代梁武。谛问达磨。朕一生未来造寺布施供养有有功德否。达磨答言。并无功德。武帝惆怅遂遣。达磨出境。未审此言。请和尚说。六祖言。实无功德。使君朕勿疑达磨大师言。武帝著邪道不识正法。使君问。何以无功德。和尚言。造寺布施供养只是修福。不可将福以为功德。在法身非在于福田。自法性有功德。平直是德。佛性外行恭敬。若轻一切人悟我不断。即自无功德。自性虚妄法身无功德。念念德行平等真心。德即不轻常行于敬。自修身即功。自修身心即德。功德自心作。福与功德别。武帝不识正理。非祖大师有过。使君礼拜又问。弟子见僧道俗。常念阿弥大佛。愿往生西方。请和尚说。德生彼否。望为破疑。大师言。使君听。惠能与说。世尊在舍卫国。说西方引化。经文分明。去此不远。只为下根。说近说远。只缘上智。人自两重。法无不名。悟有殊见有迟疾。迷人念佛生彼。悟者自净其心。所以言佛随其心净则佛土净。使君。东方但净心无罪。西方心不净有愆。迷人愿生东方。西者所在处并皆一种。心但无不净。西方去此不远。心起不净之心。念佛往生难到。除恶即行十万。无八邪即过八千。但行真心到如禅指使君但行十善。何须更愿往生。不断十恶之心。何佛即来迎请。若悟无生顿法。见西方只在刹那。不悟顿教大乘。念佛往生路遥。如何得达。六祖言。惠能与使君移西方刹那。问曰。前便见。使君愿见否。使君礼拜。若此得见何须往生。愿和尚慈悲为现西方大善。大师言。唐见西方无疑即散。大众愕然莫知何是。大师曰。大众。大众作意听。世人自色身是城。眼耳鼻舌身即是城门。外有六门。内有意门。心即是地。性即是王。性在王在性去王无。性在身心存。性去身坏。佛是自性作。莫向身求。自性迷佛即众生。自性悟众生即是佛。慈悲即是观音。喜舍名为势至。能净是释迦。平真是弥勒。人我是须弥。邪心是大海。烦恼是波浪。毒心是恶龙。尘劳是鱼鳖。虚妄即是神鬼。三毒即是地狱。愚痴即是畜生。十善是天堂。我无人须弥自倒。除邪心海水竭。烦恼无波浪灭。毒害除鱼龙绝。自心地上。觉性如来。施大智惠。光明照曜。六门清净。照波六欲。诸天下照。三毒若除。地狱一时消灭。内外明彻。不异西方。不作此修。如何到彼座下。问说赞声彻天。应是迷人人然便见。使君礼拜赞言。善哉善哉。普愿法界众生闻者一时悟解。大师言。善知识。若欲修行。在家亦得。不由在寺。在寺不修。如西方心恶之人。在家若修行。如东方人修善。但愿自家修清净即是恶方。使君问和在家如何修。愿为指授。大师言。善智识。惠能与道俗作无相颂。尽诵取。衣此修行。常与惠能说一处无别。颂曰。
　　说通及心通　　如日至虚空
　　惟传顿教法　　出世破邪宗
　　教即无顿渐　　迷悟有迟疾
　　若学顿教法　　愚人不可迷
　　说即须万般　　合离还归一
　　烦恼暗宅中　　常须生惠日
　　邪来因烦恼　　正来烦恼除
　　邪正疾不用　　清净至无余
　　菩提本清净　　起心即是妄
　　净性于妄中　　但正除三障
　　世间若修道　　一切尽不妨
　　常现在已过　　与道即相当
　　色貌自有道　　离道别觅道
　　觅道不见道　　到头还自懊
　　若欲贪觅道　　行正即是道
　　自若无正心　　暗行不见道
　　若真修道人　　不见世间愚
　　若见世间非　　自非却是左
　　他非我有罪　　我非自有罪
　　但自去非心　　打破烦恼碎
　　若欲化愚人　　是须有方便
　　勿令破彼疑　　即是菩提见
　　法无在世间　　于世出世间
　　勿离世间上　　外求出世间
　　邪见出世间　　正见出世间
　　邪正悉打却　　此但是顿教
　　亦名为大乘　　迷来经累劫
　　悟则刹那间

　　大师言。善智识。汝等尽诵取此偈。依偈修行。去惠能千里。常在能边。此不修对面千里。各各自修法不相持。众人旦散。惠能归漕溪山。众生若有大疑。来彼山间。为汝破疑。同见佛世合座官寮道俗礼拜和尚。无不嗟叹。善哉大悟。昔所未问。岭南有福。生佛在此。谁能得智。一时尽散。大师往漕溪山。韶广二州行化四十余年。若论门人。僧之与俗三五千人说不尽。若论宗指。传授坛经。以此为衣约。若不得坛经。即无禀受。须知法处年月日性名遍相付嘱。无坛经禀承。非南宗定子也。未得禀承者。虽说顿教法。未知根本。修不免诤。但得法者。只劝修行。诤是胜负之心。与道违背。世人尽传南宗能比秀。未知根本事由。旦秀禅师于南荆府堂阳县玉泉寺住时修行。惠能大师于韶州城东三十五里漕溪山住。法即一宗。人有南比。因此便立南北。何以渐顿。法即一种。见有迟疾。见迟即渐。见疾即顿。法无渐顿。人有利钝。故名渐顿。神秀师常见人说。惠能法疾直旨路。秀师遂换门人僧志诚曰。汝聪明多智。汝与吾至漕溪山。到惠能所礼拜。但听莫言吾使汝来。所听意旨记取。却来与吾说看惠能见解与吾谁疾迟。汝弟一早来勿令吾怪。志诚奉使欢喜。遂半月中间即至漕溪山。见惠能和尚礼拜。即听不言来处。志城闻法。言下便悟。即契本心。起立即礼拜自言。和尚。弟子从玉泉寺来。秀师处不德契悟。闻和尚说。便契本心。和尚慈悲愿当散示。惠能大师曰。汝从被来应是紬作。志诚曰。未说时即是。说乃了即是。六祖言。烦恼即是菩提亦复如是。大师谓志诚曰。吾闻。与禅师教人唯传戒定惠。与和尚教人戒定惠如何。当为吾说。志城曰。秀和尚言戒定惠。诸恶不作名为戒。诸善奉行名为惠。自净其意名为定。此即名为戒定惠。彼作如是说。不知和尚所见如何。惠能和尚答曰。此说不可思议。惠能所见又别。志城问何以别。惠能答曰。见有迟疾。志城请和尚说所见戒定惠。大师言。如汝听悟说看悟所见处。心地无疑非自性戒。心地无乱是自性定。心地无痴自性是惠。能大师言。汝戒定惠劝小根诸人。吾戒定惠劝上人。得吾自亦不立戒定惠。志城言。请大师说不立如何。大师言。自姓无非无乱无痴。念念般若观照。当离法相。有何可立。自姓顿修。立有渐此契以不立。志诚礼拜。便不离漕溪山。即为门人。不离大师左右。又有一僧。名法达。常诵法华经七年。心迷不知正法之处。经上有疑。大师智惠广大。愿为时疑。大师言。法达。法即甚达。汝心不达。经上无痴。汝心自邪。而求正法。吾心正定。即是持经。吾一生已来不识文字。汝将法华经来对。吾读一遍。吾问即之。法达取经到对。大师读一遍。六祖问已即识佛意。便汝法达说法华经。六祖言。法达。法华经无多语。七卷尽是譬喻内缘。如来广说三乘。只为世人根钝。经闻公明。无有余乘。唯一佛乘。大师。法达。汝听。一佛乘莫求二佛乘迷却。汝圣经中何处是一佛乘。汝与说。经云。诸佛世尊唯汝一大事因缘故出现于世(已上十六家是正法)法如何解。此法如何修。汝听吾说。人心不思。本源空寂。离却邪见。即一大是因缘。内外不迷。即离两边。外迷看相。内迷著空。于相离相。于空离空。即是不空。迷吾此法。一念心开。出现于世。心开何物。开佛知见。佛犹如觉也。分为四门。开觉知见。示觉知见。悟觉知见。入觉知见。开示悟入上一处入即觉知见。见自本性即得出世。大师言。法达。悟常愿。一切世人心地。常自开佛知见。莫开众生知见。世人心愚迷造恶。自开众生知见。世人心正起智惠观照。自开佛智见。莫开众生智见。开佛智见即出世。大师言。法达。此是法达经一乘法。向下分三。为名人故。汝但于一佛乘。大师言。法达。心行转法华。不行法华转。心正转法华。心耶法华转。开佛智见转法华。开众生智见被法华转。大师言。努力依法修行。即是转经。法达一闻言下大悟。涕泪悲泣自言。和尚实未僧转法华七年。被法华转。已后转法华。念念修行佛行。大师言。即佛行是佛其时听入无不悟者。时有一僧。名智常。来漕溪山。礼拜和尚。闻四乘法义。智常闻和尚曰。佛说三乘。又言最上乘。弟子不解。望为敬示。惠能大师曰。汝自身心见。莫著外法相。元无四乘法。人心不量四等法有四乘。见闻读诵是小乘。悟解义是中乘。衣法修行是大乘。万法尽通。万幸俱备。一切无离。但离法相。作无所德是最上乘。乘是最上行。义不在口诤。汝须自修。莫问悟也。又有一僧。名神会。南阳人也。至漕溪山礼拜。问言。和尚座禅见亦不见。大师起把打神会三下。却问神会。吾打汝痛不痛。神会答言。亦痛亦不痛。六祖言曰。吾亦见亦不见。神会又问。大师何以亦见亦不见。大师言。吾亦见常见自过患故。云亦见亦不见者。不见天地人过罪。所以亦见亦不也。汝亦痛亦不痛如何。神会答曰。若不痛即同无情木石。若痛即同凡即起于恨。大师言。神会向前见不见是两边。痛是生灭。汝自性旦不见。敢来弄人礼拜。礼拜更不言。大师言。汝心迷不见。问善知识觅路。以心悟自见。依法修行。汝自名不见自心。却来问惠能见否。吾不自知。代汝迷不得。汝若自见。代得吾迷。何不自修。问吾见否。神会作礼。便为门人。不离漕溪山中。常在左右。大师遂唤门人法海．志诚．法达．智常．志通．志彻．志道．法珍．法如．神会。大师言。汝等拾弟子近前。汝等不同余人。吾灭度后。汝各为一方头。吾教汝说法不失本宗。举科法门动三十六对。出没即离两边。说一切法莫离于性相。若有人问法。出语尽双。皆取法对来去相因。究竟二法尽除。更无去处。三科法门者荫界入。荫是五荫。界十八界。是十二入。何名五荫。色荫受荫相荫行荫识荫是。何名十八界。六尘六门六识。何名十二入。外六尘中六门。何名六尘。色声香未独法是。何名六门。眼耳鼻舌身意是。法性起六识。眼识耳识鼻识舌识身识意识。六门六尘。自性含万法。名为含藏识。思量即转识。生六识出六门六尘是。三六十八。由自性邪起十八邪含。自性十八正含。恶用即众生。善用即佛。用油何等。油自性。对外境无情对有五。天与地对。日与月对。暗与明对。阴与阳对。水与火对语与言对法与相对有十二对。有为无为。有色无色对。有相无相对。有漏无漏对。色与空对。动与净对。清与浊对。凡与性对。僧与俗对。老与少对。大大与少少对。长与短对。高与下对。自性居起用对有十九对。邪与正对。痴与惠对。愚与智对。乱与定对。戒与非对。直与典对。实与虚对。险与平对。烦恼与菩提对。慈与空对。喜与顺对。舍与悭对。进与退对。生与灭对。常与无常对。法身与色身对。化身与报身对。体与用对。性与相有清无亲对。言语与法相有十二对。内外境有无五对。三身有三对。都合成三十六对法也。此三十六对法。解用通一切经。出入即离两边。如何自性起用三十六对。共人言语。出外于离相。入内于空离空。著空即惟长无名。著相惟邪见谤法。直言不用文字。既云不用文字。大不合言语言语即是文字。自性上说空。正语言本性不空迷自惑。语言除故。暗不自暗。以名故暗。暗不自暗。以名变暗。以暗现明。来去相因。三十六对亦复如是。大师言。十弟子。已后传法迎相教授一卷檀经。不失本宗。不禀授坛经。非我宗旨。如今得了。迎代流行。得遇坛经者。如见吾亲授。拾僧得教授已。写为檀经。迎代流行。得者必当见性。大师先天二年八月三日灭度。七月八日唤门人告别。大师天无年于[木*蕇]州国恩寺造塔。至先天二年七月告别。大师言。汝众近前。五至八月欲离世间。汝等有疑早问。为外破疑。当令迷者尽使与安乐。吾若去后无人教与。法海等众僧闻已涕泪悲泣。唯有神会。不动亦不悲泣。六祖言。神会小僧却得善等毁誉不动。除者不得。数年山中更修何道。汝今悲泣。更有阿谁。忧吾不知去处在。若不知去处。终不别汝。汝等悲泣即不知吾处。若知去处即不悲泣。性听无生无灭无去无来。汝等尽座。吾与如一偈真假动净偈。与等尽诵。取见此偈意汝吾同。于此修行不失宗旨。僧众礼拜。请大师留偈。敬心受持偈曰。
　　一切无有真　　不以见于真
　　若见衣真者　　是见尽非真
　　若能自有真　　离假即心真
　　自心不离假　　无真何处真
　　有性即解动　　无性即不动
　　若修不动行　　同无情不动
　　若见真不动　　动上有不动
　　不动是不动　　无情无佛众
　　能善分别相　　第一义不动
　　若悟作此见　　则是真如用
　　报诸学道者　　努力须用意
　　莫于大乘门　　却执生死智
　　前头人相应　　即共论佛语
　　若实不相应　　合掌令劝善
　　此教本无诤　　无诤失道意
　　执迷诤法门　　自性入生死

　　众僧既闻识大师意。更不敢诤。依法修行。一时礼拜。即之大师不求住世。上座法海向前言。大师。大师去后。衣法当付何人。大师言。法即付了。汝不须问。吾灭后二十余年。邪法辽乱。惑我宗旨。有人出来。不惜身命。弟佛教是非。竖立宗旨。即是吾正法。衣不合转。汝不信。吾与诵先代五祖传衣付法诵。若据第一祖达摩颂意。即不合传衣。听五与汝颂。颂曰。
　　第一祖达摩和尚颂曰。
　　吾本来唐国　　传教救迷情
　　一花开五叶　　结果自然成

　　第二祖惠可和尚颂曰。
　　本来缘有地　　从地种花生
　　当本愿无地　　花从何处生

　　第三祖僧璨和尚颂曰。
　　花种虽因地　　地上种化生
　　花种无性生　　于地亦无生

　　第四祖道信和尚颂曰。
　　花种有生性　　因地种花生
　　先缘不和合　　一切尽无生

　　第五祖弘忍和尚颂曰。
　　有情来下种　　无情花即生
　　无情又无种　　心地亦无生

　　第六祖惠能和尚颂曰。
　　心地含情种　　法雨即花生
　　自吾花情种　　菩提果自成

　　能大师言。汝等听。吾作二颂。取达摩和尚颂意。汝迷人依此颂修行。必当见性。第一颂曰。
　　心地邪花放　　五叶逐根随
　　共造无明叶　　见被叶风吹

　　　　　　第二颂曰。
　　心地正花放　　五叶逐恨随
　　共修般若惠　　当来佛菩提

　　六祖说偈已了。放众生散。门人出外思惟。即知大师不久住世。六祖后至八月三日食后。大师言。汝等善位座。五今共与等别。法海闻言。此顿教法传受。从上已来至今几代。六祖言。初传受七佛释迦牟尼佛。第七大迦叶。第八阿难。第九末田地。第十商那和修。第十一优婆鞠多。第十二提多迦。第十三佛陀难提。第十四佛陀密多。第十五胁比丘。第十六富那奢。第十七马鸣。第十八毗罗长者。第十九龙树。第二十迦那提婆。第二十一罗睺罗。第二十二僧迦那提。第二十三僧迦那舍。第二十四鸠摩罗驮。第二十五阇耶多。第二十六婆修盘多。第二十七摩拏罗。第二十八鹤勒那。第二十九师子比丘。第三十舍那婆斯。第三十一优婆堀。第三十二僧迦罗。第三十三须婆蜜多。第三十四南天竹国王子。第三子菩提达摩。第三十五唐国僧惠可。第三十六僧璨。第三十七道信。第三十八弘忍。第三十九惠能自身当今受法第十四。大师言。今日已后。迎相传受。须有依约。莫失宗旨。法海又白。大师今去留付何法。今后代人如何见佛。六祖言。汝听。后代迷人。但识众生即能见佛。若不识众生觅佛。万劫不得见也。五今教汝。识众生见佛。更留见真佛解脱颂。迷即不见佛。悟者即见。法海愿闻代代流传。世世不绝。六祖言。汝听。吾汝与说。后代世人。若欲觅佛。但识佛心众生即能识佛即像有众。离众生无佛心。
　　迷即佛众生　　悟即众生佛
　　愚痴佛众生　　智惠众生佛
　　心剑佛众生　　平等众生佛
　　一生心若剑　　佛在众生中
　　一念吾若平　　即众生自佛
　　我心自有佛　　自佛是真佛
　　自若无佛心　　向何处求佛

　　大师言。汝等门人好住。吾留一颂。名自性真佛解脱颂。后代迷门此颂意。意即见自心自性真佛。焉汝此颂。吾共汝别。颂曰。
　　真如净性是真佛　　邪见三毒是真摩　　邪见之人摩在舍　　正见知人佛则过
　　性众邪见三毒生　　即是摩王来住舍
　　正见忽则三毒生　　摩变成佛真无假
　　化身报身及净身　　三身无本是一身
　　若向身中觅自见　　即是佛菩提因　　本从花身生净性　　净性常在花身中
　　性使花身行正道　　当来员漏最真无
　　淫性本身清净因　　除即淫无净性身
　　性中但自离吾欲　　见性刹那即是真
　　今生若吾顿教门　　悟即眼前见性尊
　　若欲修行云觅佛　　不知何处欲求真
　　若能身中自有真　　有真即是成佛因
　　自不求真外觅佛　　去觅总是大痴人
　　顿教法者是西流　　求度世人须自修
　　今保世间学道者　　不于此是大悠悠

　　大师说偈已了。遂告门人曰。汝等好住。今共汝别。吾去已后。莫作世情悲泣。而受人予门钱帛著孝衣。即非圣法。非我弟子。如吾在日一种。一时端坐。但无动无净无生无灭无去无来无是无非无住。但然寂净即是大道。吾去已后。但衣法修行。共吾在日一种。吾若在世。汝违教法。吾住无益。大师云此语已。夜至三更。奄然迁花。大师春秋七十有六。大师灭度。诸日寺内异香氲氲。经数日不散。山用地动。林木变白。日月无光。风云失色。八月三日灭度。至十一月。迎和尚神座于漕溪山。葬在龙龛之内。白光出现直上冲天旨始散。韶州刺使韦处立碑。至今供养。此坛经。法海上座集。上座无常。付同学道。漈道漈无常。付门人悟真。悟真在岭南溪漕山法兴寺。见今传受此法。如付山法须德座上恨知心信佛法。立大悲持此经。以为衣承。于今不绝。和尚本是韶州曲江悬人也。如来入涅盘。法教流东土。共传无住即我心无住。此真菩萨。说真示行。实喻唯教大智人。是旨衣凡度誓修行。修行遭难不退。遇苦能忍。福德深厚。方授此法。如根性不堪林量不得须求此法。违立不德者不得妄付坛经。告诸同道者今诸蜜意。

　　南宗顿教最上大乘坛经法一卷

　　大乘志三十　大圣志四十　大通志五十
　　　大宝志六十　大法志七十　大德志八十
　　　清之藏志三十　清持藏志四十　清宝藏志五十　清莲藏志六十　清海藏志七十
　　　大法藏志八十　此是菩萨法号

