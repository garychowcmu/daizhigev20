  教诫新学比丘行护律仪
　　唐 道宣述




　　翻刻教诫律仪叙

　　诸善律仪。佛家之柱石也。道品之楼观。禅定之心城。皆基于此矣。南山大师尝著行事钞若于卷。广开毗尼之学风。然其文浩瀚望洋难闯。故重编此书以诱。奘新学文简义深。行相条件提耳。指掌可谓至矣。牛门正定教院弦我上人。捐衣钵资翻刻之布于世。今复欲附其[車*集]版于我缘山。以施之乎四方。一日上人来谋于余。余嘉其志重谋诸上座。上座允之。乃印刷之。则字画鲜明章句精正。颇为善本。古人曰。流通法者莫若于印造。吁上人意盖在于比欤。顷日余应诸子之嘱讲此书。因粗摅其引由尔。
　　安政戊午春正月　　　　缘山南溪圆海撰

　　教诫新学比丘行护律仪

　　　　终南山沙门道宣述
　　观夫创入道门未即闲其妙行。要遵承以法训。方乃晓其律仪。事若阙于师承持护冥然无准。故知不有教诫行相谁宣。不有学人轨模奚设。然释迦行化法本西天。自金口收光言流东域。化教含其渐顿洒定水于三千。制教轻重斯分熏戒香于百亿。律制五年依止意在调伏六根。有智听许离师。无智犹须尽寿。屡有初心在道触事未谙。曾不寻其教章于法每缠疑网。或非制而制。是制便违。或云。我是大乘之人不行小乘之法。如斯者众。非一二三。此则内乖菩萨之心。外阙声闻之行。四仪既无法润。乃名枯槁众生。若此等流古今不绝。自非持法达士孰能鉴之者哉。时有学人运情疏躁。求行者少。求解者多。于制仪门极为浮漫。夫以不修禅那三昧长乖真智之心。不习诸善律仪难以成其胜行。是以古今大德实为世者良田。净业成于道仪。清白圆于戒品。气高星汉。威肃风云。德重丘山。名流江海。昂昂耸杰秀学千寻。浩浩深慈恩波万顷。怀师子之德现象王之威。人天赞承。龙神钦伏。实谓。苍生有感世不空然。所以德焰联辉。传光靡绝。雅行坚操。真僧宝焉。予乃愧省下流实怀惭于上德。准教纂斯清训。以将呈诲未闻。夫戒律之宗有任持之志。遂使内自增其心善。外令仪轨可观。凡诸行条件录之后用光新学。并题序云。行相法都四百六十五条。在下具明。

　　入寺法第一(十一条)

　　一到寺门外具威仪。二入寺门礼拜便跪说如常叹佛。三收坐具合掌曲躬。然后敛容旁廊一边缓行直视。四不得垂手。当有所畏。五不得蹋殿塔影。六逢尊宿殿前不得礼拜。七若入殿塔当合掌右绕。不得左转。八出殿门随颊举足。九涕唾须知屏处。十须参礼尊宿。十一须知大小便处。

　　在师前立法第二(六条)

　　一不得直前立。二不得直后立。三不得太近。四不得太远。五不得在高处立。六不得上风立。当须对师额角七尺许立。

　　事师法第三(五十一条)

　　一常瞻师颜色勿令失意。二凡至师所当具威仪。三在师前不得与同类人相礼。四在师前不得受人礼拜。五向师前问讯当豫合掌曲躬。六共师语不得争胜。七常须软语。八师语未了不得语。九凡欲作事要须咨白。十师所教诲常须随顺。不得违逆。十一凡得教训当设礼谢。十二若被呵骂当须自责软语忏谢。十三被师呵责不得起嗔嫌心。十四见师衣裳巾袜垢腻白师洗濯令净。十五见师衣破当缝补之。十六整师鞋履。襞叠衣被。十七先洗师钵。次洗己钵。十八常须作意。不得喧笑。十九不得在师前卧。二十不得在师后起。二十一凡欲入师房至门先弹指然后方入。二十二平明三下钟了即问讯白事。二十三于一切处避师坐不得搪揬。二十四若随师行不得喧笑。不得蹋师影。相去可七尺。二十五奉教令当生惭愧念修戒定以报师恩。二十六闻师外归当出迎接。二十七师从外归当须襞叠衣裳。二十八师欲洗足当具汤水拭巾。二十九常扫师房院。三十见师床有尘土当扫去之。三十一师常坐卧床不得辄坐卧。三十二凡入师房门当旁门颊行。随门颊举足。三十三扬门帘出入当手承著门颊。勿令有声。闭门户不得作声。三十四凡下帘不得悬放。当以手承下。三十五凡上帘法当从里卷令两头齐。三十六嚼杨枝洟唾当屏处。三十七不得令师瓶有宿水。此忌热时。三十八常令师瓶水满不得欠少。三十九当具灯烛常知时。四十冬月勿令师房阙火。四十一夏月常为师晒暴荐席衣裳。四十二不得向师前谗佞他人说其过恶。死入地狱。极为过恶。深须诫之。广如智论中说。四十三在师前不得说无益之事。四十四对师前不得抓痒。四十五若欲欠呿当以手遮口。四十六不得对师著袜。四十七不得对师洗足。四十八向师前未遣坐不得辄坐。四十九向师前未令去不得辄去。五十师欲出寺当具所须。五十一师欲上堂为师涤钵。看闭门户等事。

　　在寺住法第四(三十一条)

　　一不得强知他事论他过非。二不得入他诤事。三不得传他恶事。四不得钉破墙壁。五不得书门户及墙壁。六见殿塔不净当扫令净。七行不得垂手。八行不得左右顾视。九行须长视。看地七尺勿令蹋虫蚁。十若手把物路逢尊宿。当放一处如法问讯。十一不得逾越篱墙。除会衣会夏等缘。十二不得著木揬向尊宿前行立。十三不得通肩被袈裟。十四常须带袈裟纽。十五凡著履揬先令脚根著地。勿使作声。十六洟唾常向屏处。十七不得门阃上坐。十八不得脚蹋门限。十九不得入恶笑处。二十于春夏秋冬无切要事不得游行。二十一不得恶口骂人。如经所说。口业极重。切须慎之。二十二不得嗔骂风雨。二十三不得急行。当学牛王象王之步。二十四廊下行不得当其中道。二十五行须旁一边。是礼也。二十六廊下行不得高声语笑。二十七大小便须知处所。二十八无缘事不得入他房院。二十九常须慈悲柔和善顺。论云。夫言慈者意在柔和。被他所恼不生嗔恨。夫言悲者意在饶益。善顺物情。三十凡出房院不得冲突尊宿。三十一廊下行不得吟咏。

　　在院住法第五(五十五条)

　　一常勤修正业不得空谭世事。二漉水法。初下水罐桶先且动水令虫散。三须用三重密绢细心滤水。四水罐桶上下不得搪著井四边。五水桶上至井口。须如法浇洗水桶横梁。然后把之拭暴令干。六滤水时桶从井口出。不得令水滴滤罗外。七泻水不得溅入盆水中。若有滴落更须再滤。八夏热时经宿水则有虫生。早朝取水午时虫生。弥须再滤。九严冬有冰不得早起滤水。水著滤罗虫则冻死。十候日出暖时方滤水。其桶及罗唯须表里如意细淋使虫尽方休。滤水之法行相极难。今且略说。十一然干枯柴竹疑似有虫即须细破看之。十二每须检挍火烛。勿令失火。十三若洗内衣须拾去虮虱。十四洗足及袜须用一盆。十五洗净衣。盆不得洗足及袜。十六凡暴净衣不得安触笐上。十七凡濯衣要用水瓶。净手把其桶杓。十八凡洗濯了当用净水荡盆器令净。十九凡洗足了须用水再淋手足令净。二十夏月热时用水盆了当荡涤覆之令干。不得仰。仰即虫生。二十一于上中下座常存礼节。二十二于上中下座不得出无义之语。二十三不得谭话秽言。二十四所作事业勤问师义。求生慧解。二十五常念老病死。策勤三业行出世行。二十六常怀惭愧念报四恩旁资三有。二十七于三宝境生难逢难值想。二十八当观四念处约大小乘经论所明。于念念中常加慈悲发菩提之心。二十九当护惜三宝物不得损失。三十湿钵不得安绳床板床及席上。三十一若有损费常住三宝物等当倍备之。三十二凡坐床先看脚。若未平著地不得辄坐。三十三见绳床板床在露地当须收之。三十四不得将好橙安日中晒药物等。三十五凡欲移坐床不得拖曳。当须擎移。三十六屋柱邪处不得安水瓶。三十七著袈裟常须带纽。三十八不得触手捉袈裟。三十九洗袈裟不得手按。亦不得脚蹋。四十不得口含水喷袈裟。四十一折袈裟不得口衘。亦不得脚蹋。四十二不得坐著袈裟。四十三凡欲把经先须皂筴洗手。四十四净巾拭手当暴令干。四十五须知院内床席触净。触者当须净之。四十六凡所作务及洗漱须著五条。若无反披七条许之。四十七凡净床席先去尘垢须湿巾拭之。四十八凡欲受药茶及盐一切堪食之物。料量当吃取尽。逐时受之。不得多受令有残宿。深须慎之。人多喜犯。四十九凡用水杓齐入水处是净。常当把处是触。若净不得把之。五十若有病者当慈心始终看之。房院有人睡时不得打物作声及高声语笑。五十一若从外归院门或关当复缓打。不得惊人。五十二凡欲出院当白院中僧令知去处。五十三觉欲大小便当须早去。不得临时失则。五十四须揖手把瓶。不得垂手衣触瓶底。五十五凡关门户当须子细。不得疏慢致有去失。

　　在房中住法第六(三十二条)

　　一不得共大已五夏人同床。二与同类人共房。每须相护勿令喧竞。三房中常作意。更相问讯须知大小。四若有失言语即须乞欢喜。不得经宿结其罪业。五互相赞美。不得背相毁说。六凡欲向余房院白同房人令知去处。七折七条须预前著五条。八若脱五条则须著七条。不得离处。九凡欲持火入房。至门外预告房内人。知云火欲入。十凡欲灭灯火不得口吹。十一欲灭灯火须问同房人更用灯否。十二房中及并房人已卧读书不得出声。十三凡欲念诵不得高声。十四己是下座苦事先作。十五凡是好事先推上座。益让如海板比丘法。十六不得谭话不善之事。十七不得互相讥讽习诵戏论之法。十八不得拾虮虱放房中地上。当用绵絮裹之安稳便处。十九行住坐卧出入袈裟亦须近身。二十设令大小出入袈裟亦须近身。二十一卧须安枕。不得污席。二十二卧须右胁著床席。面当看外。不得看壁。二十三不得仰身累足左胁而卧。二十四卧不得赤体。二十五卧不得三衣致脚后。二十六卧不得思惟恶事。二十七夜卧当念明相。二十八夏中荐席衣裳须晒暴。二十九凡挂鞋履不得过人头致人面上。三十缘身衣裳须净洁。勿令垢腻及污气。三十一不得露然灯烛。三十二房中常须净洁。不得狼籍。

　　对大已五夏阇梨法第七(二十二条)

　　一对大已五夏阇梨须带袈裟纽。二不得通肩被袈裟(经云。比丘对佛僧及上座不得通肩披袈裟。死入铁地狱)三不得邪脚倚立。四不得垂手立。五不得非时喧笑。六立如前事师法。七若有教诫当须设礼。八须作谦卑心。九对人不得抓疮。十不得对人前洟唾。十一不得对人嚼杨枝。十二未唤坐不得辄坐。十三不得共同床坐。十四不得坐大已五夏人常坐卧处床。十五夫五夏已上即阇梨位。十夏已上是和尚位。切须知之。十六尊人唤坐须合掌曲躬然后乃坐。十七坐不得无礼自恣倚东西。十八若有所言语须谦下。不得取上分。十九不得张口欠去。当以手遮之。二十不得以手埒面。二十一不得大嘘气作声。二十二坐当须端身定住。

　　二时食法第八(六十条)

　　一闻三下钟即须息务先且出入。二先用皂荚洗手令净。三凡所著裙不得太高。不得太低。常须齐整。可齐脚踝。四著七条当令横披共衣领齐。直下臂上半覆肩膊。五欲把钵上堂。又须净手于巾上拭手令干中指夹巾。六至堂食未了已前常须护手指面及掌。不得触。设使堂头把经手不劳更洗。但以香净即得。七其钵盂外三分之中二分向上为净。下一分为触。八凡把钵涤荡泻水不得高。当须曲腰低头泻水。令钵去地一侧手。九若令童行过钵亦同比丘夹巾之法。不得把巾。令童行捧钵过生极多。不能繁述。人多犯此。若单令过钵自夹巾弥善。十待敛钟声发即如法夹巾把钵。令匙柄向身。十一把钵不得太高不得太低。则当胸。十二须离尊宿门前。当旁廊柱。不得在廊中心行。又不得喧笑。十三不得共上座并行。须让上座向前行。十四行须直视地七尺。十五不得急行。当庠序令威仪可观。十六初入食堂随门颊举足。出时亦尔。十七至所坐处先放巾。次放钵。后手指夹取鞋履安床下。十八当抽坐具开张亦用指夹。十九礼拜收坐具即上床坐。不得在地而跪及在地立。必若钟声欲断乃可且立。不得跪地。二十凡上床坐待钟断。不得留坐具致床前席上。二十一凡欲上床不得露脚踝。二十二坐时不得令内衣出。二十三入堂未敛钟声礼拜且收坐具。上床坐不得令衣服垂著床缘。二十四行香时不得笼手。须出手合掌。不得语笑。二十五不得辄剩索饮食。二十六若当次唱礼须一佛一礼。不得太急太缓令须得所。二十七当次作梵须尽偈赞。不得半梵。人众少时亦须尽其偈赞。不得略。二十八若违僧制闻白椎声即下。不得违拒。二十九当须收摄横帔。不得坐著袈裟。三十开食巾边指甲不得触著指面。三十一敷食巾时令与床杩缘齐。三十二碗钵常须离膝巾。不得安手致膝上。三十三不得倾钵中水沥滴床前。三十四凡所受食须令碗钵离床。三十五凡所吃食不得太急犹如饿人。又须把钵碗就口。又不得食满颊边如猕猴藏。三十六凡所受食须仰手。三十七凡所受食不得把匙筋于净人手中自抄拨取。三十八不得过匙筋与净人。令于僧食器中取食。三十九凡欲受食有疑当作漫心。言漫心者如早朝受粥。恐净人错唱当作念一切粥皆受。余一切食皆受类然。四十凡欲受食若作克心。受得食了心境相违食不成受。更须重受。方乃得成。言克心者如受豉粥。受了乃是豆粥名心境相违。四十一凡欲受食净人抖擞饼屑及以菜汁等。迸落碗器中必须更受。四十二凡欲出生粥不得令净匙拄著净人出生器中。若著处即须更受匙。四十三凡所受食量吃多少不得有余。四十四凡欲吃食不得大搅及歠欱作声。四十五凡所出生饼当如一半钱大。饭不过其七粒。自余饭食亦不得多。四十六凡所出生食须事事如法。四十七出生食。不得将所弃恶食物致生中。四十八凡出生法。须安床边浅处令净人掠取。不得自用手拈。意在护手。四十九不得用匙筋刮钵碗作声。当用汤水涤荡取。即不损钵光。若损钵光钵即受腻难洗。五十不得大张口满匙抄饭。令遗落钵中及在匙上狼籍。又上座不应先食。五十一凡一口之饭须匙头三抄食。令匙头直入口。五十二不得遗落酱汁饭粒等落在巾上而食。五十三不得安致食巾上而食。五十四若有食遗落食巾上不得取食。当押聚安一处付与净人。五十五饭中有谷去皮食之。五十六钵碗中若有余残不得将归房院。五十七常住一食已外将归院须倍备之。五十八所食须生惭愧常作观法。五十九须知吃粥有十利。具如偈中明之。六十须识施食五常。一色。二力。三寿命。四安乐。五无碍辩。

　　食了出堂法第九(十条)

　　一众中食了不得漱口作声。二众中食了不得吐水致钵碗中及余处。三闻处世界梵合掌念偈。四食了已作断心不得咽津。五下床不得令脚踝露。六食了出堂先举门颊边脚。当令匙柄向身。执钵当胸不得顾视。七食了出堂未至院中及屏处不得吐唾。八出堂门外须旁廊一边行。令威仪庠序雁行而行。九不得并头语笑令失次。十欲出堂先收摄横帔。整理袈裟勿令僚乱。依次而行。

　　洗钵法第十(十七条)

　　一下堂归房内。须先以水浸钵。二当用一大合水于碗中浸皂荚可长二寸。三洗漱用灰及杨枝。当向屏处。不得对上座。当与手遮。四钵床若短当让上座。不得乱安著妨他洗钵。五凡欲洗钵先须收揽衣裳。勿令著地。六凡欲洗钵先用清水一遍。次用碗中皂荚汁泻向钵中。仍须碗盛皂荚水。揩摩食器坚腻方得尽。必须净洗。七凡欲洗钵先洗四边。次洗余处。八不得于钵洗手。九洗钵不得语笑。当须用心。十洗钵须令离钵床。高低可一侧手地。十一不得洟唾于钵床四边。十二净盥及杓子柄。初洗钵时先把触处。洗了即以水洗杓柄。方得手把。十三洗钵了不得口衔钵边吸水漱口。十四夏月洗钵了当须净处覆令干。十五夏月热时早朝洗钵须用新水。十六若有夜宿水更须再漉了洗钵。恐水经宿有虫生。十七吃粥了若受外请钵不能随身。当用皂荚洗。不问春夏秋冬皆耳。

　　护钵法第十一(十三条)

　　一不得安钵笐竿下栏干上。二不得安钵放悬物下。三不得安钵在倚竹木树枝边。四不得安钵于石上五。不得安钵于果子树下。六不得在有果树下洗钵。七不得安钵于床角及四边临危之处。八不时将手巾盛钵及盛余物。九不得与童行钵器食。若与童行钵食者深违佛教。又恐打破。切须忌之。十不得一手把两钵。除中间有隔。十一若携钵随身行须钵口向外。十二不得挂钵于杖头。十三一切危险处不得安钵。

　　入众法第十二(十二条)

　　一著衣须齐整。二当持坐具安臂上。三坐须知大小。四未打钟不得前入堂。五上座未坐不得先坐。六当敛容寂默。不得语笑。七上床下床当须如法。不得令脚膊踝露。八坐须端身安住。不得数动。九不得左右顾视。十若欲欠去当以手遮口。不得作声。十一不得抓痒。十二当念本业。不得余缘。

　　入堂布萨法第十三(十二条)

　　具如钞文及布萨仪。此不备述。

　　上厕法第十四(二十条)

　　一觉欲出入须早去。不得临时失仪则。二须揖手把瓶。不得垂手。三至厕前知有尊宿当须避之。四至厕前弹指三下。或謦欬声。知无人方入。五随高下褰衣渐蹲渐揎。不得预高揎衣令身赤露。六夜暗黑当用厕筹于厕孔中向前后划令知阔狭长短正及不正。七不得洟唾厕四边板上及尿闼中。八用厕筹了当刺厕孔中。不须安堈内及板上。不得用文字故纸。九随手方便把瓶当七度用水洗净。若不净不合坐卧僧床席。十用水切不得溅湿厕口四边板上。十一多人之处若厕外有人待急。纵未了且须出厕。十二若脱触履不得安净鞋履常所蹋处。十三手净摩洗。先用黄土二三度。次用细皂灰荚。十四常具厕筹。不得失阙。十五常用灰。次用土。不得少欠。十六见厕狼藉当扫令净。十七见内外狼藉当扫除去令净。十八拭巾不净当洗令净。十九见触履不净当洗令净。二十用灰土处不得狼藉。

　　于六时不得语笑法第十五(六条)

　　一礼佛。二听法。三众集。四大食。五小食。六大小便。

　　入温室法第十六(十六条)

　　一具威仪持坐具。二尊宿未浴不得先浴。三要须持瓶。四不得垂手把瓶。五当揖手把瓶。六不得共大已五夏人同浴。七初脱衣不得将袈裟在余衣下。八入浴室内脱净衣安净竿上。九脱触衣安触竿上。十不得浴室内大小便。当须预出入然后方入。十一洗浴先从下洗上。十二当用湿手巾两手各把一头横安背上抽牵。垢腻即落。十三当须寂默。不即喧笑。十四不得污触汤水。手若不净当用瓶水净之。十五在浴室内不得洟唾。十六浴了当用汤水洗泼坐处令净。不得皂荚狼藉。

　　见和尚阇梨得不起法第十七(五条)

　　一病重时。二剃发时。三大食时。四小食时。五己在高座时。

　　见和尚阇梨不得礼法第十八(十一条)

　　一在佛前。二在殿塔前。三众集时。四病时。五高座时。六师卧时。七师洗钵及剃发时。八师正洗足时。九师正嚼杨枝灌漱时。十师在聚落道行。十一师洗浴及大小便时。

　　看和尚阇梨病法第十九(十二条)

　　一怀孝养心作父母想。二不得嫌有臭秽。三常经营汤药。四所忌之食不与食。五饮食常令得所。六洗濯衣裳。七数除粪秽。八勤烧香。九常令衣被厚薄得所。十常具火烛。十一常须作意细心。不得粗躁。十二常念观音菩萨。愿师所苦早得痊平。

　　敬重上座法第二十(十六条)

　　一见上座须起迎接。二上座未坐不得先坐。三上座未受食不应先受食。四上座未食不得先食。五于上座不得争胜。六凡有胜事先推上座。七上座行事不是当软语设谏。不得呵骂。八被上座呵骂当软语忏谢。九于上座边不得辄有讥讽。十于上座常下心谦敬。十一被上座嫌骂不得常嗔。当顺上座。不得有违。十二如请之事当顺上座。不得违命。十三行须让路。坐须让位。十四凡有苦事不座前行先作。十五不得在上座前行。十六见上座当问讯。不得喧闹谩说是非之事。

　　扫地法第二十一(八条)

　　一不得灰土飞起。二地若干燥当以水洒停少时然后乃扫。三须顺风。不得逆扫。四须净扫。不得有遗迹。五不得背人。六扫轻就重。七不得聚粪土安户扉后及余处。八扫地了箕帚送于屏处。

　　用水瓶法第二十二(十条)

　　一常令净瓶满水。二不得瓶当人行路。三用水瓶当须蹲地。不得湿著衣裳。四洗漱不得口含瓶觜。五不得用灰摩瓶。六不得安致危险之处。七夏热时频须换水。八不得安瓶致洗钵床上。九凡把瓶当须揖手。不得垂手。十添瓶不得在盆水上。恐触水滴净水中。

　　入聚落法第二十三(三十条)

　　一事如法伴不如法不应往。二事不如法伴如法亦不应往。三事伴俱不如法亦不应往。四事伴俱如法应往。五无切缘不得入俗家。六设有切缘亦不得自入。七无缘事不得数入廛市。八凡入聚落要将水瓶随身。九若入聚落宿当持三衣坐具水袋瓶等。十行须直视。看地七尺勿蹋虫蚁。若得伴共当须相去七尺。十一当具威仪。行不得急。十二遥见官人及醉人当须避之。十三行不得垂手掉臂。十四在道不得共女人行。十五在道不得共尼师及女人共语。十六不得与吃五辛饮酒人同行。十七不得入屠家及酤酒家。除请召。十八不得入无男子家。除请召。有伴则往。十九不得入炫卖女色家。二十入俗家坐起具四威仪。当令俗人生善。二十一常须护净。二十二设是惯旧俗人家若欲入须打门然后方入。二十三不得共女人语话。二十四不得邪命教化击发俗人令其惠施。二十五不得自赞己德毁余比丘。二十六不得喧笑。二十七不得说世间闲事。当须说法语增其善心。二十八当护俗人意。勿令失敬信心。二十九发言慈善不得粗犷。三十常摄六根不得放逸。
　　上来教诫略述如斯。余有行相具在戒本。当须殷勤请问随戒辨相。则甘露灌顶。醍醐入心。利润无涯。师承有本矣。

　　教诫新学比丘行护律仪(终)


