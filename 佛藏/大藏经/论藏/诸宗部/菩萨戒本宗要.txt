  菩萨戒本宗要
　　新罗 大贤撰




　　大贤法师义记序

　　　　大荐福寺僧道峰撰
　　吾观。悠悠群动。营尘业。以增夫漏根。遑遑众人。攀垢缘。以津于惑树。譬乎空花起灭火轮施驰。故真梵哀夫。运之以宝筏。世雄宰化授之。以金章。若赜其精微。冥厥中秘。则超识妄海。遗捐汩纷。宅神灵卿。怿用恬止。自天鼓始奏于光曜。道实正真。世眼初灭于坚林。理唯一悟。至乎千岁之后。二宗肇兴。执有则遣空。著空则遣有。各据边岸。未涉中源。嗟乎德风。罢熏。仙露失味。大义将丧。孰云提纲。则五日传照于五天。还舒丽景。千部飞声于千古。再树洪勋。信夫继烛传灯。春兰秋菊。然应五百。而杰起。其谁欤。即东国大贤法师其人也。玄风清邈。道气孤雄。龙章凤雏之姿。河关缶耸之量。逾弱冠之岁。栽觉树于青丘。将成立之年。泛慈舟于陆海。而迹幽期远。遂潜用。韬光嗟义苑之雕荣。叹法桥之坠构。因述瑜伽纂要三卷。造唯识决择一卷菩萨戒本宗要一卷。并本母颂一百行。用传来叶。并词妍理邃。文约义丰。彪炳之惠日增明。采[火*(?/示)]之觉山逾丽。庶使迷于岐路。直观南指之车。昧其形颜。仰鉴西秦之镜者尔。

　　菩萨戒本宗要一卷

　　　　青丘沙门大贤撰
　　勇士交陈死如归　　丈夫向道有何辞
　　初入恒难永无易　　由难若退何劫成
　　丈夫欲取三界王　　当挥智剑断众魔
　　吾于苦海誓无畏　　庄严戒筏摄诸方

　　今依此经释持犯要。略有三门。一申经意门。二能所成门。三修行差别门。
　　一经意者。经曰。梵网经卢遮那佛说菩萨心地品。梵者。能净之义网者。摄有情义。谓此经者。乃至有顶。生死大海拘持有情。终致无上寂灭之岸。无尽饶益诸饥渴类。如世网故。由斯世尊。因梵网说一部宗心。生长万德名为心地。
　　二能所成门者。略有二门。一能成相门。二所成相门。一能成者。如经曰。一切有心者。皆应摄佛戒。谓无上乘。至深至广。以至深故。极之良难。由至广故。一切成因。一尘微渧山海本故。由此诸佛制戒无碍。但解语者。所发之心。由种姓力皆成因故。此复云何。谓如有一人决定。希求断一切恶。修一切善。尽有情界。至丈夫行。尔时于此解脱分心。由羯磨缘。得菩萨戒。一切恶者。从初发心乃至菩提。所断及舍一切杂染。一切善者。从初发心乃至菩提。所生及得一切清净。有情界者。穷未来际所荷负。一切求道莫大斯。焉名至丈夫。何者凤凰之卵虽未破谷自在超境之势。初发之心虽在缠裹。便有近物性蚊虻举翼。而无翳天之用。二乘出染。而无覆生之功。如经迦叶菩萨颂曰。发心毕竟二无别　如是二心先心难　自未得度先度他　是故我礼初发心初发已为天人师　胜出声闻及独觉　如是发心过三界　是故得名最无上。
　　二所成相者。如经曰。一切菩萨已学。一切菩萨当学。一切菩萨今学。已略说波罗提木叉相貌。谓菩萨戒依实取舍。不同余戒佛。知时宜。说轻为重。说重为轻。故于三际。戒相决定。然望声闻。略有三种不同分相。一受不同分相。谓菩萨戒。除具七遮。一切受得。如本业说。六道众生受得戒。但解语得戒不失。佛子三世劫中。一切佛常作是说。由此亦有自受之法。又虽犯重。若非七遮。现身得受。不同余戒。如本业说。十重有犯无悔。得使重受。瑜伽亦尔。然此经中。约犯七遮。密意总说。犯十重者。现身不得戒。二犯不同分相摄大乘说。菩萨性罪不现行故。与声闻共相似。遮罪有现行故。与彼不共于此处所有声闻犯菩萨不犯。有菩萨犯声闻不犯。菩萨具有身语心戒。声闻唯有身语二戒。谓人与行各有四句。人四句者。一内邪外正。二外染内净。三俱净。四俱染。行四句者。一合小福而乖广大。二顺深远而违浅近。三俱顺。四俱违。此中菩萨取中间二故。与声闻自有不同。由此亦有性罪现行。如瑜伽说。善权方便为利他故。于诸性罪。少分现行。而无所犯。反生功德。乃至广说。若以至知。唯佛境界而随分故。一切由心。不尔如何。自判地狱。以诸圣者已断彼故。如契经言。菩萨知以破戒因缘。令人受持爱乐大乘。则得破戒。菩萨尔时应作此念。我宁一劫若减一劫。堕无间狱。受此罪报。要令是人不退菩提。文殊白佛言。为此毁戒。堕阿鼻狱。无有是处。佛赞善哉。瑜伽亦同。问既生功德。何名性罪。答意乐虽善。方便恶故。然处处说不染不犯。但由意乐。不由方便。以方便时亦有染故。如说。在家慈心行淫。出家不尔。护声闻故。问同受三聚。戒支应等。如何一事犯不犯别。答戒支虽等。修有分斋。如不定性所知障性。随其所望染不染故。三舍不同分相。比丘五缘。菩萨四缘。如论广说。又比丘三品犯重。皆舍净戒。菩萨必由上品缠舍。如慈尊说。若诸菩萨。毁犯四种他胜处法。数数现行都无惭愧。深生爱乐。见是功德。当知说。名上品缠犯。非诸菩萨暂一。现行他胜处法。便舍菩萨净戒律仪。如诸苾刍。又比丘戒。必总受持故。犯一重。便失一切。菩萨不尔。如瑜伽言。菩萨戒中。无无余犯。乃至广说。谓上品缠虽破一重。不失余故。犹如近事总受持一。虽名犯戒。而成其性。如契经言。有而犯者。胜无不犯。有犯名菩萨。无犯名外道。又初诱戒。由有一分受。亦有一分持。如世尊言。受一戒。名一分优婆塞。菩萨亦尔。随分戒故。如契经言。有受一分戒。名一分菩萨。乃至十分。名具足受戒。又比丘戒。随命即舍。菩萨不尔。虽转余生。戒随遂故。广说如论。又如经说。一切菩萨凡圣戒。尽心为体。是故心尽戒亦尽。心无尽故戒亦无尽。问亦可菩萨。期愿胜故。别受八戒。过日夜持。答如支无过所制而受。时亦应然。宁过边际。如观经说。大王日日受八戒。问若尔。如时必应具支。或复如支亦可减时。是则违经。如说。我于一时。住恒河边。迦旃延来作如是言。世尊。我教众生。令受齐法。或一日。或一夜。或一时。或一念。如是之人成齐不耶。我言。比丘是人得善。不名持斋。我诸弟子。闻是说。已不解我意。唱言。如来说八戒斋具受乃得。答一恶应遮。一支成戒。欲进定慧。不减其时。菩萨七众。随顺声闻。八戒亦尔。别受如彼。如涅槃经颂曰。若为无上道　一日一夜中　受持八斋法　则生不动国。
　　三修行差别门者。略有四门。一亲近善士门。二听门正法门。三如理作意门。四如说修行门。一近善士者。如世尊言。一切众生。为大菩提近因缘者。无先善友。谓友有四。一顺善违恶。二顺恶违善。三善恶皆顺。四善恶俱违。此中初一。应与事同。虽其恶者。以改为师。不以同心断金之友。开于额上之珠。使成菩提器。谁有不凭胜近而立其功者也。是故亲近善士为先。二闻正法者。如契经言。设满世界火。必过要闻法。谓由一句。能断苦轮故。闻半偈。魂沈雪山。然于四处。安住正念。然后请问。如论应知。朝闻未夕要必流通。以他正行。为自万行。以他成道。为自菩提。设误正念。堕阿鼻狱。利一众生。甘心受苦。如契经言。为一众生。亿劫修行。使无量众。令度苦海。三如理作意者。谓观四事。先治四倒。一者诸行无常。生必灭故。诸盛归衰。非究竟故。二者有漏皆苦。由三苦故。然以爱网缠生死轮。合离毒刃之所割裂。忧苦火箭之所射然。广说如论。三者三界。不净杂染性故。然似净现如怨诳亲。诸不净想。如论广说。四者诸法无我。二我空故。谓诸蕴法生灭为身。起不言起。灭无灭想。诸法一相。所谓无相。如幻缘生。无自性故。无性之性。即诸法性。虽不出相。莫见其躯。虽在言里。未谈其状。四如说修行者。誓起十地。远志菩提。出家辞别所爱之类。扫衣量钵如法受持。树百姓门以为家粮戒定慧中。如说修行。此复云何。谓于四门善巧。菩萨能净戒行。妙具资粮。一护正念门。二波罗密多胜门。三轻重性门。四持犯相门。一护正念者。谓于可爱。应作此念。诸欲无饱。如枯骨等。乃至厄如树端烂果。如罗刹女。少味多灾。遍害于世出世义利。于此不忍。何尽苦际。若对相违。应作此念。虽诸有情一如来藏。而迷自心。计为他故。妄生喜恚。沈于苦流。自业受果。引他为缘。令堕恶趣。深是自过。我曾尚求无义利事。不顾地狱。长受大苦。况为菩提。暂时小苦而不忍受。若在中容。应作此念。命如放箭。俯仰一生。今日欲尽。何义利成。无始供身。身所反害。无边生死。无所不羁。如世尊言。大地无有汝等长夜。不受无量生死苦处。一人一劫所受身骨。不烂坏者。其聚量。齐王舍城侧广博胁山。所饮乳汁如四海水。身所出血。复爱别离所泣之泪。多四大海。大地草木尽斩为筹。以数父母。亦不可尽。无量劫来。或在地狱。或在畜生。或在饿鬼。所受行苦。不可称计。如是思惟。夙夜匪懈。乃至中夜。右胁而卧。住光明想。如野鹿寐。如坐禅经曰。烦恼深无底　生死海无边　度苦船未立　云何得睡眠。
　　二波罗密多摄门者。略有二门。一总性摄门。二别相摄门。初者诸行。由作不作应作四句。七种最胜之所摄受。乃名到彼岸故。广说如论。然到彼岸各有九相。如瑜伽说。应当善巧。后者有三种。一因果。摄前为后依故。顺前句摄。后净持前故。顺后句摄。虽别别修。由引持故。一一自然遍修一切。二者体摄修一一行。一切无贪施性。一切思业戒性。一切无嗔忍性。一切勇悍精进性。一切专注静虑性。一切正见后五性。由此一行修一切行。必相应故。三者用摄无贪等法。一一具有无畏等施。乃至成就有情智仪。互相资助展转眷属。皆以一切俱行功德。为自性故。由此于一切行。行一切行。是则一念修一切行。岂唯阿僧企耶已后。又无数劫实在一念。如旋行者。实向自项。为未来际。项亦背颜。为过去际。无始无终归一念故。如有颂言。处梦谓经年　悟乃须臾项　故时虽无量　摄在一刹那。
　　三轻重性门者。所取及舍。虽摄一切杂染清净。于加行业。制禁戒故。略有十重四十八轻。然菩萨戒。意地为本。若见胜利。纵身语故。无恶不由贪嗔痴者。无不为引好推恶。所以后四为根本重。摄善戒中极违有二。一修福舍智。二弃大向小。贪偏引初。愚痴遍引。余二引后。违大乘故。摄有情中极违有二。一先自后他。二有亲怨想。惟恶引初。贪嗔引后。愚痴邪见通引一切。由此随应。为三聚本。四持犯相门者。略有三门。一总相门。二别相门。三究竟门。一总相者。若作必犯。设犯亦作。四句分别。或有作而非犯。谓见胜利菩萨戒中。乃至下凡。善心所作。皆非犯故。或有不作而犯。谓随喜等。余句应知。若犯必染。设染定犯。谓有四句。第一句者。无覆无记。无知。放逸。此罪助恶招彼果故。第二句者。谓欲断彼。生起意乐。发勤精进。烦恼炽盛。弊抑其心。时时数起。余句应知。若犯必罪。设罪亦犯。谓顺前句。以犯乱等。无所了知。故思业故。若有重罪。亦业道。设有业道。亦重罪。四句分别。或有是重而非业道。谓酤酒等。及余一分或有业道而非重摄。谓绮语等余句应知。若重业道亦必舍戒。设舍戒者亦重业耶。应作四句。一中下品缠。犯他胜处。谓有惭愧。亦不深耽见是功德。二自及向他。舍菩提愿。三上缠。总别犯他胜处。起根本罪。除尔所相。为第四句。问若尔何故本业经言。菩萨戒有受法。而无舍法。有犯不失。尽未来际。答下乘向大。有应舍法。弃菩萨戒。无应尔故。或菩萨戒。无无余犯。无有总尽。如前说故。二别相者。若于自他。赞毁必罪。设毁赞者。亦是福耶。谓有四句。或有赞毁罪毁赞福。如次他边损害故。饶益故。或有赞毁福毁赞罪。摧邪等故。佞引利故。或有赞毁亦福亦罪。毁赞亦尔。谓顺浅小违深广等。或有赞毁毁赞非罪非福。谓如彼心增上犯乱。或重苦逼。或未受戒无记所作。若赞毁罪。必他胜处。设他胜处。亦赞毁耶。谓轻重相难可决定。随位持犯极微细故。然约初业四句分别。谓有赞毁而非重罪。虽有爱憎。不为利等。虽染犯罪。而非重故。余句应知。此中且说赞毁一戒。所余持犯类此应知。谓菩萨戒。与诸行心。广荡无方。无所据碍。行者之机。过尘沙故。万行一一以千门。应尘机。修一一故。罪福之性难别。一行应尘之故。邪正之相易滥。虽无数机。皆入菩萨之道。虽无碍门。莫出菩提之因。无不道故。高出狭情之谤。皆为因故。深入广慧之叹。虽同人面。岂合一相。虽向远路。宁唯特足。如契经言。于乘缓者。乃名为缓。于戒缓者。不名为缓。菩萨摩诃萨。于此大乘。心不懈缦。是名奉戒。为护正法。以大乘水。而自澡浴。是故菩萨。虽现破戒。不名为缓。三究竟者。即以二空亡三轮相。如契经言。应以不护圆满净戒波罗密多。犯无犯相。不可得故。谓戒。罪。人。三轮之相。不即缘故。虽相非无。不离缘故。自性非有。即。离。中间。亦不可得。性非有故。勿增能持。相非无故。不拨无犯。空而不拨。不失戒相。有而不增。无犯戒性。虽明轻重是非之相。而见三轮。非究竟行。诸法如义。即名如来。由修无我。之所得故。此无相行。永断二障。能满二利。名为究竟。何者。一念之内三际圆融。便谓菩提。不离发心。增上意乐。从此而生。如契经说。当果诸佛。摩顶说法。一法之空。一切无生。便谓。自心流成六道。同体大悲。从此而起。如契经言。即此法身无量烦恼之所[漂*寸]动。往来生死。名为众生。护持既尔。出离亦然。如有颂曰。一切业障海　皆从妄想生　若欲忏悔者　端坐念实相　众罪如霜露　慧日能消除　是故应至心　勤忏六根罪。
　　此三聚戒。离苦乐边。证断智恩三身德本。诫如调弦妙取其中。如契经说。菩萨为道受四供养。身不坚牢则不忍苦。不忍苦故。不能修善。于苦生恚。于乐生贪。乃至广说。吾为遍访一切论宗。数宝之项。少年位满。今为半钱之利。鸠此要门。为后修集古迹。如瑜伽记并颂。申自意乐。如唯识判一卷。幸有同趣。详而取决　已开圣典微密要　圆镜悬空照长霄　人身圣教难可再　有心欲出宜及时。

　　菩萨戒本宗要一卷


