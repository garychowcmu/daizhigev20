  宏智禅师广录
　　宋 集成等编




　　天童觉和尚语录序

　　余顽愚拙疏无所可用。独于世味淡薄。人我相轻。若可学佛者。以故自幼喜从僧游。间遇本色道人。虽未言而意已亲。殆若磁石铁之冥契。有不可致诘者。否则虽日相从邈如也。今。
　　天童长老觉公。则所谓未言而意已亲者。始余被罪南迁。泊舟庐山之下。与师一再邂逅耳而相与之意。便如故人。去岁罢相东来。师过余于四明。余复访之于山中。语累日益欢。尝谓师曰。学佛者期于了生死。诚可谓一大事矣。士大夫间。乃有酣饫声色驰骋势利。而口舌澜翻说佛说祖。自以为有得。甚者至以为谭笑之资。此何理也。余之有意于此事。而不敢自欺。他时真实处。办得少许。方敢拈出。求师别识也。师深肯此言。且教余以办道之方。余信受焉。会师之徒。以师语录序为请。余既不敢自欺。其敢措辞乎。姑记与师相从大略。以塞其请云。绍兴壬子望日。退晦居士范宗尹序。

　　宏智禅师广录卷第一


　　泗州大圣普照禅寺上堂语录

　　　　侍者集成编
　　师在长芦受请。拈疏示众。云言语道断文字性空。到这里可谓。鲸吞海水尽。露出珊瑚枝。诸人还会么。其或未然。更烦知音底人。为我说破。宣疏罢。师于长芦和尚手中。接得法衣。捧起呈示。云西竺头陀长年相待。东山行者半夜传通。恰至大庾岭头。尽力提持不起。而今长芦堂上两手分付将来。诸人还会个中消息么。一气连枝同盛事。光风无影树头春。遂指法座云。朕兆未兴。会要借功明位。影响才露。还须借位明功。诸人还相委悉么。跨足已超凡圣表。通身不滞有无功。便就座僧问。数行公命犹烦彩凤衔来。一片闲心忽被清风引动。只如祖意高提。如何剖露。师云。风行草偃水到渠成。进云。洪音一震惊天地。四海禅人尽得闻。师云。谢子证明。进云。此犹是应时及节因缘。只如寂然不动。智已周于十方。廓尔无私。道已行于乐国。又作么生。师云。知音不在频频举。僧问。三际泯迹。而真假顿空。悲智才兴。而法轮便转。只如敲唱门中。如何得不落今时去。师云。不答尔这话。进云。恁么则玉马雪行归半夜。混然浑不露纤机。师云。更须知有转身一路始得。进云。金鸡啼处三更月。玉凤栖时午夜云。师云。直须恁么。师乃云。名不得象不得。从来清净不受染污。本自圆成不劳修证。销融万有。堂堂稳驭真乘。和合众缘。处处显扬兹事。诸仁者。今日山河大地草木丛林。与觉上座同时成道。一音说法。还相证明么。良久云。相逢会有知音知。何必清风动天地。陈谢罢复举。僧问曹山。佛未出世时如何。山云。曹山不如。僧云。出世后如何。山云。不如曹山。师云佛与曹山一出一没。可谓拈头作尾。拈尾作头。子细看来。是他曹山终是不出世。觉上座今日不是颠败家风。且要荷檐底事。敢问诸人。且道别有甚么长处。良久云。白牛饮尽无源水。天晓乘风过玉关。久立众慈伏惟珍重。
　　当日晚小参示众云。护明降迹。破家[(林/日)*ㄆ]宅。达磨传心。搀行夺市。我衲僧家本分事。元无一丝头缺少。无一丝头分外。从本已来。灵明廓彻。岂假人磨砻。岂假人处分。真是内无系蚁之丝。外无聚蝇之糁。还端的么。其或未然。不免指注去也。易外家风未兆时。三更黑马上乌鸡。而今拨转机轮也。刹刹尘尘更是谁。陈谢罢复举。僧问龙牙。蟾蜍无返照之光玉兔无伴月之意时如何。牙云。尧舜之君犹有化在。师云。好诸禅德。龙牙老子。善解逢场作戏混俗和光。觉上座今日也恁么去也。还相委悉么。天共白云晓。水和明月秋。久立珍重。
　　次日辞众。升座云。同声相应。同气相求。同风千里。不隔丝头。脱尽情尘。消息在。芦花江上月明秋。乍远众慈伏惟珍重。
　　入寺上堂云。古人道尽十方世界。是个解脱门。把手拽不入。今日觉上座。意要普请诸人入门。还有得入者么。若也入得。便向普光法堂上相见。可谓尊宾和合。理事圆融。且作么生相见。还会么。幢网宝珠无向背。自他光影一时周。
　　当日晚小参。示众云。法随法行。法幢随处建立。昨时长芦江上。而今普照光中。衲僧家。不可以静躁。不可以去来求。步步不将来。心心无处所。直得正不立玄。偏不涉事。处处无渗漏。密密常现前始得。敢问诸人。毕竟向什么处。见觉上座。良久云。幽洞不拘关锁意。纵横那涉两头人。
　　复举赵州问僧。曾到此间么。僧云曾到。州云。吃茶去。又问僧。曾到此间么。僧云不曾到。州云。吃茶去。师云。到与不到。吃茶一样。不著机关。殊无伎俩。且非平展家风。岂是随波逐浪。唯嫌拣择没分疏。识得赵州老和尚。
　　上堂云。好诸禅德。廓尔而灵。本光自照。寂然而应。大用现前。木马嘶风。不运今时之步。泥牛出海。耕开空劫之春。诸人还相委悉么。良久云。玉人招手处。复妙在回途。
　　上堂僧问。如何是沩仰宗。师云。一棬挛跳不出。进云。如何是临济宗。师云。一棒一条痕。进云。如何是云门宗。师云。目前荐取。进云。如何是法眼宗。师云。山河大地。大地山河。进云。如何是曹洞宗。师云。黑狗烂银蹄。白象昆命骑。进云。未审。和尚宗风。又作么生。师云。别时来向尔道。师乃云。山云冉冉。江水茫茫。正不居位。偏不涉傍。显而不露。隐而弥彰。猿啼古木音声急。鹤宿枯松梦寐长。
　　上堂举僧问洛浦。供养百千诸佛。不如供养一无心道人。未审。百千诸佛有何过。无心道人有何德。浦云。一片白云横谷口。几多归鸟尽迷巢。师云。好兄弟环中辨白。量外观光不触尘机。妙分真照。还会么。雪月芦花江上寒。晓风飒飒沙鸥语。
　　上堂云。朔风作寒色。爱流恩光。处处相逢遇。明明不覆藏。山河无隔越。草木尽敷扬。刹说众生说。毗卢舌广长。诸禅德。尽十方世界。山河大地。草木丛林。只是毗卢遮那一个舌头。诸人还闻么。若向这里闻得。犹是建化门头事。且道不落化门。一句作么生道。良久云。转身就父无标的。拈却花冠不得名。
　　上堂云。十五日已前。有口说不得。十五日已后。无心却自然。正当十五日。一句作么生道。良久云。云笼无缝袄。花笑不萠枝。
　　上堂云。一亘清虚夜正央。桂宫老兔冷喷霜。混融明暗无分处。谁辨个中偏正方。所以道。正位虽正却偏。偏位虽偏却圆。正恁么时。作么生辨。良久云。历历机前双照眼。堂堂象外万年身。
　　冬至上堂云。阴极而阳潜。布生成之道。虚凝而照。旁分建化之缘。直得俯仰顺化。应接无亏去也。诸人还会么。镜净谁嫌差别像。谷虚自应合同音。
　　上堂云。明明百草头。明明祖师意。于他未尝一。于我未尝异。若只这便是。当头触讳。若只这不是。甚处藏避。所以道。无是无非。不即不离。三世如来同宣此义。敢问诸人。且道。毕竟是什么义。良久云。向下文长。付在来日。
　　长芦书至。上堂云。灵机未转。难窥青白之痕。宝印当权。密布正偏之位。壶中消息。劫外春光。还他一气连枝。须是同身共命。明头转侧。暗里逢迎。直得千里同风去也。诸人还体悉得么。明月满空天水净。弟兄俱在合同舡。
　　上堂云。居净而弥耀。历变而常如。本光现象外之身。妙应具物中之眼。直得头头不滞。物物顺真。所以道。旁分帝命为传持。万里山河布正威。且作么生是旁分底事。还会么。月夜金鸡传晓意。芳衢步步锦云深。复举陈尚书访资福。福见来便画一圆相。书云。弟子恁么来。早是不著便。更画圆相。福便归方丈闭却门。师云。资福画圆相。尚书恁么道。岂不是落他资福棬缋了也。资福便归方丈闭却门。岂不是落他尚书棬缋了也。可谓。一抑一扬。一夺一纵。各出一只手。提撕此事。且道。是什么事。巨鳌饮尽沧溟水。留得珊瑚对月明。
　　上堂举僧问洞山。如何是佛向上人。山云。非佛。师云。洞山恁么道。直是把断家风。不通水泄。见闻匪及。心迹俱消。到这里。却须通其变使人不倦。直得苍龙蜕骨。玉凤生雏。且作么生。说个通变底道理。还会么。清风随桌满。明月逐舟来。
　　上堂举则监院在法眼会中。一日眼问。尔在此多少时。则云三年。眼云。尔是后生。寻常何不问事。则云。某甲不敢瞒和尚。曾在青峰处。得个安乐。眼云。尔因甚语得入。则云。曾问如何是学人自己。峰云。丙丁童子来求火。眼云好语。只恐尔不会。则云。丙丁属火。将火求火。将自己觅自己。眼云。情知。尔不会。佛法若如此。不到今日。则躁闷便起。至中路却云。他是五百人善知识。道我不是。必有长处。却回忏谢便问。如何是学人自己。眼云。丙丁童子来求火。则于言下大悟。师云。前来恁么道。却不会。后来恁么道。却悟去。且道。关捩子在什么处。觉上座有颂。丙丁童子来求火。南海波斯鼻孔大。狤獠舌头会者难。直下而今照得破。照得破没功过。知尔被底穿。曾与同床卧。廉纤脱尽旧时疑。柸影蛇弦留再坐。
　　上堂云。心不自心始是心。眼不见眼始是眼。堂堂无影迹。历历绝思惟。明满环中。兔怀夜月。翠横海上。犀晕秋山。直须及尽玄微始解承当底事。且道。承当底事作么生。智不到处切忌道著。
　　上堂举僧问洞山。和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他时如何。山云。则不见有病者。师云。得往得来。得来得往。我看他有分。他看我不然。正恁么时如何体悉。良久云。宿雾尚深无见顶。春风常在不萠枝。
　　上堂云。机轮未动影像俱忘。无迹可寻。与虚空而合体。无家可坐。尽法界以成身。毗卢顶后看神光。舜若体前分活眼。正恁么时如何履践。良久云。手指空时天地转。回途石马出纱笼。
　　上堂云。缘思不到。一片灵明。廓落无依。十方通畅。摩竭闭门无法说。少林面壁访知音。若是本色衲僧。未举步前荐取。
　　上堂云。一不是二不成。介然独立。法尔双行。柳线渐摇风力嫩。草针齐上烧痕青。一点灵光普天地。更嫌何处不分明。诸禅德。分明处作么生体悉。里摸著鼻孔。忙时换却眼睛。
　　上堂云。黄阁帘垂。难传家信。紫罗帐合。暗攃真珠。正恁么时。视听有所不到。言诠有所不及。如何通得个消息去。良久云。梦回夜色依俙晓。笑指家风烂熳春。
　　上元示众云。半夜谁传无尽灯。黄梅席上许卢能。虚明自照非心力。分付丛林了事僧。有佛世界。以光明为佛事。普照今日也恁么去也。还会么。灯连凤翅当堂照。月印娥眉[卑*頁]面看。
　　上堂云。习习春风丝丝春雨。一等沾濡十方周普。甘草得之甜。黄连得之苦。天意发丛林。檐声闹窗户。古德尝云。已不迷。等闲教坏人男女。大众已既不迷。为甚教坏人男女。还会么。出身犹可易。脱体道还难。参上堂举玄沙云。捞笼不肯住。呼唤不回头。古圣不安排。至今无处所。据普照门下只成得个担版汉。到这里。却须把得住唤得回。退位相承。借功相见。直得同声相应。雅合宫商。同道相忘。不分阶级。还会么。鹭鸶立雪非同色。明月芦花不似他。
　　上堂云。不堕虚凝体前运步。不迷照用。闹里分身。可谓。独立而不改。周行而不殆。还会么。机丝不挂梭头事。文彩纵横意自殊。
　　上堂云。浩然遍域内。无私如阳春。个是万法之生缘也。灵照妙环中。离染而清净。个是众生之歇地也。直须玉线贯金针之穴。金针引玉线之蹊。方能回互旁参。转身通气。还会么。宝印当风妙。重重锦缝开。
　　上堂云。法界无尘心月圆。本光还照未萠前。而今直下分明去。犹较南泉二十年为甚么如此。金屑虽贵。落眼成翳参。
　　上堂云。本明破暝。看毗卢顶后之光。寂照含虚。具舜若身中之眼。丝纶未降。尊贵难名。须凭通事舍人。展演邦家号令。传出九重之语。光生万里之春。理藉旁分事能圆应。直得尘尘见佛。刹刹闻经。便现宰官身。而为说法。要垂自家手接引于人。且道。正恁么时。作么生说个旁分底道理。还会么。不见九峰道。敕遍天下。王不流行。
　　上堂云。心不能缘。口不能议。直须退步荷担。切忌。当头触讳。风月寒清古渡头。夜舡拨转琉璃参。
　　上堂云。来雁迁莺尽作观音佛事。野花芳草全彰妙德家风。了得底人。直是骑声跨色。越见超闻。始与他合。且道。普贤行履。又作么生。动容扬古路。不堕悄然机。
　　上堂云。体弥虚而普应。用弥实以常如。所以古人道。青山白云父。白云青山儿。白云终日倚。青山总不知。大众既是终日倚。为什么却不知。还会么。野鸟自啼花自笑。不干岩下坐禅人。
　　大圣菩萨忌日。上堂拈香云。此一辨香。奉为大圣等慈普照明觉国师菩萨圆寂之辰。用报恩辉。庄严圣化。况菩萨盖载道同。三际亘一如之体。生灵化被。十方现应变之身。道运等慈。智能普照。圣力扶持于宗社。真心廓大于教门。誓与众生同圆种智。遂就座示众云。当生不生。借光现三十六应。当灭不灭。忘照摄千百亿身。只如绝去来无动静。正恁么时向甚么处。见大圣菩萨。良久云。当堂不正坐。那赴两头机。
　　大洪忌日。上堂僧问。如何是洪山的的意。师云。昔年记得。而今忘却。进云。可谓是金鸡朝抱卵。玉兔夜怀胎。师云。三级浪高鱼化龙。痴人犹戽夜塘水。师乃举。洞山问云岩。百年后忽有人。问邈得师真。向他道什么。云岩良久云。只这是。山伫思。岩云。价阇梨。承当此事也大难。他后须是子细。山便辞去。后云岩忌日。洞山挂真僧问。云岩道只这是。未审。还知有也无。山云。若不知有。争解恁么道。若知有争肯恁么道。师云。老婆心肠。盖是养儿之道。衲僧手段。还他夺父之机。知恩报恩。句中宛转。似肯不肯。量外提撕。个是洞山底。或有人问普照邈得师真。对他道什么。良久云。心不负人。面无惭色。
　　上堂云。照与照缘。混融不二。心与心法。淴合无差。所以道。如珠发光。光还自照。还会么。百草头上闲和尚。买尽风流不著钱。
　　上堂云。云敛长空风日和。太平樵牧共高歌。衲僧饭饱无他事。密密机前弄玉梭。所以道。琉璃殿上。玉女抛梭。明月堂前。石人抚掌。作么生。行履得恁么相应去。暗里抽横骨。明中坐舌头参。
　　上堂云。水中盐味。色里胶青。体之有据。取之无形。用时密密。寂处惺惺。是诸佛之本觉。乃众生之妙灵。廓大千而为量。破微尘而出经。
　　浴佛上堂云。清净弥满。是法性水。真觉灵明。是法性身。同水是身。乃现灌沐边事。通身是水。方成离垢之缘。正恁么时如何辨白。良久云。如净琉璃中。内现真金像。
　　上堂云。玉机转侧。梭头丝路谁分。月户挨开。域内风光自异。金鸡唱晓。石女游春。翛然鸟道不逢人。廓尔大方还独步。还知不堕虚凝回途复妙么。满头白发离岩谷。半夜穿云入市[廓-享+黑]。
　　举智首座立僧。上堂云。谁将活眼窥空劫。我道宗枝染浩春。头角峥嵘藏不得。青原门下有祥麟。
　　上堂僧问。古人道。先向那边担荷。却来这边揩磨。这边揩磨即不问。作么生是那边担荷底。师云。照尽体无依。通身不隔越。进云。恁么则就舡买得鱼偏美。踏雪沽来酒陪香。师云。到这里也无这个闲声色。师乃云。万仞崖前攃手。始见妙存。十字路口现身。方能圆应。转头异类。游步那边。活人路上死人行。死人口里活人舌。还会么。妙圆非隐照。大用不当机。
　　上堂举德上座在曹山。山问。菩萨在定。闻香象渡河。出甚么经。德云。涅槃经。山云。定前闻定后闻。德云。和尚流也。山云。道即太杀道。只道得八成。德云。和尚作么生。山云。滩下接取。师云。德上座真个识病。曹山善解下药。若恁么会去。许尔有安乐分。其或未然。不免作死马医去也。取涉乎功。闻得之的。香象渡河。大家体悉。
　　上堂云。寥寥无异辙。密密去玄功。月转芦花岸。水秋吞太空。还会么。欲识诞生王子父。鹤腾霄汉出银笼。上堂云。法法不隐藏。筑著文殊鼻孔。步步无处所。照彻普贤脚跟。只如毗卢遮那大人相。又作么生。良久云。夜静水寒鱼不食。满舡空载月明归。
　　上堂举。世尊问文殊。何不入门来。文殊云。我不见一法在门外。师云。文殊大士。被释迦老子一问。直得迷失四向。讨门户不著。却道我不见一法在门外。玄觉云。是门内语。门外语。诸人还会么。赏不给大平之士。祸不入慎家之门。
　　上堂云。百骸俱溃散。一物镇长灵。白云功尽青山秀。青山路转白云迎。不曾死不曾生。金绳拽转泥牛鼻。半夜驱来海上耕。
　　上堂举。石柱游方到洞山。山垂语云。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。石柱出众云。一人说过佛祖。一步行不得者。只是无舌不许行。一人行过佛祖。一句说不得者。只是无足不许说。一人说得行得者。只是函盖相称。一人说不得行不得者。如断命求活。此是石女儿。被枷带锁。洞山云。阇梨分上作么生。柱云。该通分上。卓卓宁彰。山云。只如海上明公秀。又作么生。柱云。幻人相逢。抚掌呵呵。师云。一言尽十方。万卷该不得。一步周八纮。驷马追不及。直须无舌人解语。无足人能行始得。说不得行不得。直是无气息。有甚么用处。且道。幻人相逢。抚掌呵呵。又作么生。良久云。念念攀缘一切境。心心永断诸分别。
　　上堂云。一椎下出生诸佛。生即无生。微尘中转大法轮。转无所转。直得念念见物。无异相者即真。处处闻经。不落耳而方妙。虽然如是。光影门头了事底汉即得。只如宾主未分。影像未具时。如何履践。良久云。风云未犯晓。天水合同秋。
　　圣节上堂云。从来尊贵。借为诞生。一步密移。全身合体。据太平之本。持造化之元。等虚空同寿而长灵。与日月齐明而无晦。圣踵一揆。神应万机。且道。个人行履作么生。玉扆垂衣自端拱。万方化洽入无为。
　　上堂云。寻常一言半句。有时解粘去缚。有侍攃沙攃土。衲僧分上。俱为剩法。只如言语道断心行处灭。又作么生。良久云。野云收半夜。明月在中峰。
　　上堂云。性觉妙明本觉明妙。与太虚等量。与物情同道。应色应声。随听随眺。入三世而非去来。混万缘而无正倒。还会么。云日低时字雁横。夜蟾落处孤猿叫。
　　上堂举。李翱相公问药山。如何是道。山指天复指净瓶云。会么。相公云。不会。山云。云在青天水在瓶。师云。云在青天水在瓶。几人错认定盘星。药山八字轰开也。恰到而今话大行。
　　开炉上堂云。寒灰发焰旧家风。恰恰当人受用中。片雪飞来炉上尽。通身无像不同功。记得。雪峰云。三世诸佛。向火焰里转大法轮。玄沙云。火焰为三世佛说法。三世佛立地听。师云。向这里身心一如。身外无余。说底是听底。听底是说底。方知道。目前无阇梨。此间无老僧。其或未然。火炉头参取。
　　上堂举僧问清平。如何是大乘。平云井索。僧云。如何是小乘。平云钱贯。僧云。如何是有漏。平云单篱。僧云。如何是无漏。平云木杓。师云。贫便贫如范丹。拙便拙于盘特。要且不可移动。不可商量。无尔斗钉处。所以道差之毫厘。过犯山岳。且道毕竟作么生。不见道斗满秤槌住。
　　上堂云。佛病法病。佛药法药。本色衲僧。俱不染著。遇饭开口。要行移脚。自是现成。谁能造作。可谓言满天下无口过。行满天下无怨恶。还会么。莫把是非来辨我。浮生穿凿不相干。
　　上堂云。万机休罢。千圣不携。父母非我亲。诸佛非我道。本色衲僧。到这里有一条活路。直是生灭不能移。差别不能转。背尘合觉。即物契神。诸佛众生。本来平等。大众既是平等。为甚诸佛为永德。众生为未然。且道。肴讹在甚么处。不许夜行。投明须到参。
　　冬节上堂僧问。一爻未动时如何。师云。干三连坤六段。进云。可谓是卷地朔风寒索索。满堂云衲冷湫湫。师云。正恁么时。尔道一阳生也未。进云。玉兔连云卧。金鸡对日啼。师云。春力不到处。枯树亦生花。师乃云。宗旨旁通要。力穷而转步。造化交泰政。阴极而阳生。春缘密布于寒林。暖信暗传于枯木。直得月生半夜。云起空山。正恁么时。梦中眼活。所以道。当明中有暗。勿以暗相遇。当暗中有明。勿以明相睹。明暗各相对。比如前后步。还委悉么。枯龟背上古爻象。艮位依俙变动文。
　　谢都监寺上堂云。衲僧祇么是家风。隐显磨砻入混融。师子返掷全归父。羚羊挂角不同功。所以道。动若行云。止犹谷神。即用而常寂。居晦而弥明。还会么。果满菩提圆。花开世界起。
　　上堂云。寒云密密。野雪漫漫。路绝千差。家迷一色。若未到这田地者。是须踏步向前。若堕此功勋者。要须转却了来相见。且作么生是相见底事。良久云。通身无辨处。当头不坐功。
　　上堂举舡子和尚嘱夹山。他后直须藏身处没踪迹。没踪迹处莫藏身。吾在药山三十年。只明此事。师云。藏身须要无踪迹。碧眼胡僧难辨白。没踪迹处莫藏身。门门廓达了诸尘。独来将谓无俦侣。闹里忽然逢故人。柳线含金犹畏冷。梅花破雪已成春。阿侬千眼通身是。善应无方处处真。且作么生是处处真底事。还会么。益州附子。怀州牛膝。
　　上堂云。一点环中照极微。智无功处却存知。缘思净尽无余事。半夜星河斗柄垂。若向这里著得个眼。即照破生死。所以古人道。妄息寂自生。寂生知自现。知生寂自灭。了了唯真见。且道见个甚么。如珠发光。光还自照。
　　岁旦上堂云。木鸡报晓。石女歌春。物物咸新。人人受岁。野老门下。却不受贺。既不受贺。只如尊宾父子。如何得血脉不断去。金针玉线。如何得相续去。还体悉得么。良久云。转盻雪消峰顶白。举头春入烧痕青。
　　再入院上堂云。脱去还如鸟出笼。水云将与旧来同。依俙似曲才堪听。又被风吹别调中。复云。来无所从。去无所至。恁么行履。十方著尔不得。三界转尔不得。毕竟落在甚么处。还相委悉么。窣堵波前古寺基。家风清澹还如故。
　　上堂举僧问忠国师。教中但见有情作佛。不见无情受记。且贤劫千佛。孰是无情佛耶。国师云。如皇太子未受位时。唯一身耳。受位之后。国土尽属于王。宁有国土别受位乎。今但有情受记作佛之时。十方国土悉是遮那佛身。那得更有无情受记耶。师云。刹中之佛。处处现身。佛中之刹。尘尘皆尔。还体悉得么。良久云。六国自清纷扰事。一人独檀太平基。
　　上堂举僧问护国。如何是本生父母。国云。头不白者是。僧云。未审。将何奉献。国云。殷勤无米饭。堂前不问亲。师云。室生虚白。眼照清光。犹未是衲僧安身立命处。且道。毕竟作么生。良久云。三更月落夜巢寒。琼林不宿千年鹤。
　　上堂云。虚中关捩。应处机锋。恰恰相投。绵绵不断。譬如圣王无为垂拱而治。贤臣出仕准政而行。心协二仪。德被万物。便能一统天下。独踞寰中。其如捍御边方。尽是臣分上事。诸人履道。还曾恁么相应么。良久云。妙印手持烟塞静。当阳那肯露纤机。
　　上堂云。廓尔虚通。洞然明白。灵光不暗。智照无私。干戈丛里。太平基。是自家古来田地。搕[打-丁+(天/韭)]清净土。即衲僧本分家风。还相委悉么。陋巷不骑命色马。回头却著破襕衫。
　　上堂云。不可以色见。不可以声求。风定花犹落。鸟啼山更幽。四衢明自晓。六户冷如秋。再坐不疑处。杯中弓影浮参。
　　上堂云。一雨一晴。底事分明。六尘昏扰。世界峥嵘。一心虚泊。万法齐平。出得气是尔鼻孔。觑得破是尔眼睛。还会么有缘不是余朋友。无用双眉却弟兄。
　　上堂举洞山与密师伯游山。见一白兔子走过。密云。俊哉恰似白衣拜相。山云。老老大大。作这个语话。密云。尔又作么生。山云。积代簪缨。暂时落薄。师云。即日责人。旧家富汉。兄弟相成。尊宾互换。突晓途中眼不开。夜明帘外机旋转。骑牛戴帽异中来。百炼真金色不变。
　　上堂云。孤光转夜。自然枯木也生花。垂手入廛。妙得荒田不拣草。可谓世界尔。众生尔。尘尘尔。刹刹尔。念念尔。于恁么时。更无异法。还会么。机丝不挂梭头事。文彩纵横意自殊。
　　上堂云。未痕青白。岂涉离微。坐断报化佛头。不见成住坏相。所以道全身放下。始解承当。作么生是承当底事。良久云。十洲春尽花雕残。珊瑚树林日杲杲。
　　上堂云。心月孤圆。义天洞晓。照中之虚。虚中之照。不萠枝上鸟初惺。无影树头春不老。垢衣权挂类中来。出门信手拈来草。
　　上堂举棱严会上十六开士。因僧浴时。随例入室。忽悟水因。既不洗尘。亦不洗体。中间安然。得无所离。于是妙触宣明。成佛子住。师云。心不见心。机前具眼。水不洗水。直下通身。所以道。性水真空。性空真水。清净本然。周遍法界。只如妙触宣明处。作么生体悉。莫听别人浇恶水。要须冷暖自家知。
　　举宗首座立僧。上堂云。栴檀林里。秀出一枝。薝卜堂中。与分半座。直得木人招手。石女点头。度关玉线两岐分。细看头尾。合缝金针双锁密。不露锋铓。正恁么时。且道。甚人辨得。良久云。还会么。可中会有儿孙。自解传持家法。
　　开启乾龙圣节。上堂云。豁尔转身。全体绍父王之业。端然垂拱。应机付臣子之功。可谓道契环中。恩流域内。自然无为之化。不令而行。诸人还会么。圣人体合乾坤道。国泰民安正是时。
　　上堂云。掣鼓夺旗。往往光影里走作。停机息杼。往往死水里浸却。衲僧家稳下脚。没窠臼莫栖泊。月树不啼猿。云巢无宿鹤。玄微及尽类难齐。千手大悲难摸索。
　　四洲大圣普照禅寺语录(终)

　　舒州太平兴国禅院语录

　　　　侍者　宗法　编
　　师于靖康二年四月二十三日入院。上堂僧问。如何是宾中宾。师云。路贫愁杀人。进云。如何是宾中主。师云。相逢无对伍。进云。如何是主中宾。师云。骑马出金门。进云。如何是主中主。按剑当风。谁敢触忤。进云。向上还有事也无。师云有。进云。如何是向上事。师云。衲被蒙头万事休。师乃云。好诸禅德。风月满头。游践真明之境。云山有目。坐观清白之家。亘古常如。通今不变。转身行鸟道。戴角混时流。便能兴盛邦家。始解光扬佛事。且道作么生行履。得恁么相应去。良久云。金锄不动土。灵苗在处生。久立众慈伏惟珍重。
　　上堂云。道圆无缺。智应不亏。光通浩劫之初。影落诸缘之上。所以道。尘尘尔。刹刹尔。念念尔。法法尔。未尝有一丝毫缺少。诸人还会么。个中若了全无事。体用何妨分不分。
　　上堂云。化外路穷。石人斫额。劫前风转。玉女摇头。个中消息难通。直下锋铓不露。所以道。动即影现。觉即尘生。正恁么时。作么生通个消息。良久云。夜来木马潭中过。惊起泥牛翻海潮。
　　上堂举僧问鲁祖。如何是不言言。祖云。尔口在甚么处。僧云。某甲无口。祖云。寻常将甚么吃饭。僧无语。祖便打。师云。步平履稳底。险绝处疑著。行玄体妙底。平地上吃交。鲁祖寻常只解把定。及乎此时。却干得转。病深用药。药过用医。方有活得人手段。还会么。莫谓龙门三级浪。而今无限陆沉人。
　　上堂云。穷万化之渊源。得一真之住处。体空而了了。不涉根门。照尽而绵绵。全超尘想。直得光境俱断。心法两忘。卓尔独存。廊然圆湛。生灭去来。不我迁变。便能应缘无碍。静照亡功。所以僧问投子。如何是和尚安乐处。子云。丫角女子白头丝。师云。诸禅德。当明有暗。当暗有明。闹浩浩中静悄悄。静悄悄中明历历。还委悉么。良久云。行到水穷处。坐看云起时。
　　上堂举百丈问沩山。并却咽喉唇吻。道将一句来。山云。却请和尚道。师云。大雄父子许雍容。消息传通到劫空。寒卧老蟾呼不觉。扶疏丹桂月朦胧。
　　上堂举夹山在沩山。作典坐。一日沩问。今日吃甚么菜。夹云。二年同一春。沩云。好好修事著。夹云。龙宿凤巢。师云。尊宾互换。枝叶敷荣。青白未痕。晦明淴合。诸人还辨得么。良久云。偏正不曾离本位。无生那涉语因缘。
　　上堂云。心无所寄。形无所倚。足无所履。言无所谓。不可见而名摸。不可得而摩揣。森罗等其用。太虚同其体。至游也类中之仙。善应也尘中之异。所以祖师道。真性心地藏。无头亦无尾。应缘而化物。方便呼为智。且作么生是应缘化物底方便智。还会么。莫怪坐来频劝酒。自从别后见君稀。
　　上堂僧问。如何是向去底人。师云。白云投壑尽。青嶂倚空高。进云。如何是却来底人。师云。满头白发离岩谷。半穿云入市廛。进云。如何是不来不去底人。师云。石女唤回三界梦。木人坐断六门机。师乃云。句里明宗则易。宗中辨的则难。良久云。还会么。冻鸡未报家林晓。隐隐行人过雪山。
　　上堂云。云从龙风从虎。雪峰辊毬禾山打鼓。到这里意不立玄。机不停午。恰恰相当用不穷。道吾觑破乐神舞。
　　师受江州圆通崇胜院请。上堂拈拄杖示众云。好诸禅德。衲僧家拄杖子。静也在人人之后。动也在人人之前。都缘不涉两头。所以能应诸变。诸仁者且道。应诸变时。作何面目。还会么。虎踞龙盘势未休。云影山形冷相向。陈谢罢复举。夹山示众云。老僧于古路头。置个选场。若是孤进者即放过。若是其中人即别有一路。阇梨目前无法。意在目前。他不是目前法。非耳目之所到。师云。夹山可谓。买贱卖贵。变生造熟。只在面前。还会么。水向竹边流出绿。风从花里过来香。
　　辞众上堂云。来也恁么来。去也恁么去。白云送我出山。明月随人过渡。其间针线细微。不是寻常莽卤。可谓行人到家。少子就父。偏圆混处。须知不带诸缘。岐路转时。会要密移一步。明明了了。是归家底人。青青照照。是到家底处。诸人只如人到家。子就父底时节。合作么生话会。良久云。庐山相讨。
　　舒州太平兴国禅院语录(终)

　　江州庐山圆通崇胜禅院语录

　　　　侍者宗荣编
　　师于建炎元年十月十八日。就东林禅寺开堂。知府寺丞。度疏与师。师接得呈示大众云。须知即一微尘。普容无外。方信大千经卷。出自其中。分明字义炳然。切忌见闻迷却。诸人若端的恁么去。不在叨叨。其或未然。更烦重举宣疏罢。师升座拈香云。此一瓣香。恭为祝延。
　　今上皇帝陛下万岁万岁万万岁。伏愿。圣心合道。得阴阳造化之元。睿算无强。等盖载成平之久。次拈香云。此一瓣香。奉为执政大臣两制侍从知府寺丞通判大夫。洎阖府文武采僚。庄严禄算。伏愿。智照象先。体同道久。奉。
　　一人而尽节。育万物以如春。致　宗庙之内安。为法门之外护。又拈香云。此一瓣香。供养随州大洪山第四代淳和尚。用酬法乳之恩。遂就坐。东林长老白推云。法筵龙象众。当观第一义。师云。只如第一义谛。又作么生观。密密绵绵。佛祖在其间。不容著眼。明明了了。师资于当处。相与传心。不可思议。难为话会。众中莫有向兴化门头敲唱底么。僧问。昔日波罗奈国。转大法轮。甘露洒而群生普润。今日大守请师。未审。有何祥瑞。师云。朔风吹雨成雪。天意傕梅作花。进云。一雨周沙界。群生永夜苏。师云。在尔分上。还有津润也无。进云。雨中看皓月。火里汲清泉。师云。又向甚处去也。进云。圆通佛祖上头机。玉马垂绦日下嘶。师云。后五日与尔相见。僧问。南泉有书。与茱萸云。理随事变。宽廓非外。事得理容。寂寥非内。未审。意旨如何。师云。水向竹边流出绿。风从花里过来香。进云。作家炉鞴本分钳锤。师云。赞叹也赞叹不及。师乃云。从上诸祖。以心印心。殊无外得底一毫许法。直须照彻根源穷极渊底。得坐也。水连天岸。淴合秋容。旁分也。月度星河。增明夜魄。直是混不得。类难齐。绝功勋无辨处。居寿域于万化之后。灵然无根。体生缘于一念之前。妙存有地。到这里。可谓从佛口生。从法化生。得佛法分。便乃法随法行。法幢随处建立。即一如于万变之上。住三昧于诸尘之中。所以道。若般若波罗蜜多清净。若一切智智清净。无二无二分无别无断故。诸禅德。还体悉得么。良久云。机丝不挂梭头事。文彩纵横意自殊(谢词不录)复举。睦州和尚开堂。升坐便问。院主在么。僧正云在。又问。首座在么。僧正云在。又问。维那在么。僧正云在。州云。三段不同。收归上科。余义文长。付在来日。便下座。师云。睦州和尚。十字打开。两手分付。若也踏步向前。便被当面讳却。睦州开堂圆通。为尔诸人点捡了也。圆通开堂。诸人且道。毕竟作么生。相逢会有智音知。何必清风动天地。东林长老白椎云。谛观法王王王王法如是。师便下座。
　　师入院上堂云。去时踏雪似来时。来去途中一色迷。妙得转身宾是主。宗家正令付全提。诸禅德。三年前客居此间。甚荷山门延遇。今日复来应缘扫洒。全仗大众道力芘茠。与日排遣也。诸仁者。去时不出户。来时不入门。清臞山有骨。闲澹云无根。归家奉祖祢。了事还儿孙。云水通方士。相期报佛恩。只如大觉世尊等虚空遍法界底恩。作么生报。还委悉么。无须锁子藏头弄。折脚铛儿出手扶。
　　冬节上堂云。律枢机转。卦象爻分。阴中之阳。虽生而未兆。寂中之用。虽照而弥虚。到这里。须是总生杀之权衡。当动静之会要。诸人还体悉得么。良久云。夜明帘外主。不落偏正方。
　　上堂云。月低天晓。雪积山寒。风树萧萧。野云冉冉。广长舌相。无尔藏缩处。净妙法身。无尔盖覆处。到这里如何。得端的相应去。还会么。蓑衣箬笠卖黄金。几处相逢不解唤。
　　因雪上堂云。好诸禅德。同云显瑞。大地呈辉。只个清白家风。得似枯寒时节。十分莹彻。谁知踏雪人迷。一色齐平。切忌守株自困。到这里如何履践。得超脱去。良久云。还会么。功尽亡依者。转身觉路玄参。
　　上堂云。内若不动外必不乱。个是丛林知有汉。而今识得不为冤。自家兵马何须战。心因不生境缘断体若虚空勿崖岸。霜天皎月上中峰。一段光明洗痴暗。上堂云。衲僧须沥髑髅干。透出威音世外看。岁月不能迁变处。个人肯共尔同盘参。
　　岁旦上堂云。千峰寒色。也知冰雪迷家。触处欢声。已贺春风入律。其来无像。所惠非轻。须明至化无为。始信大功不宰。所以道。圣人空洞其怀。万物无非我造。且作么生体悉得相应去。还会么。可爱寒梅清照雪。未嫌阳鸟巧歌春。
　　上堂云。好诸禅德。雪满前岐。著脚玻璃地上。春生归路。藏身翡翠屏中。功勋未动已前。境迷一色。家法相承之处。道绝诸邻。诸人还会么。谋臣猛将今何在。万里清风只自知。
　　师在东林上堂云。好诸禅德。锁断众流。雪云同色。放行一线。尘刹空身。借位明功。不碍随方作主。回涂复妙。何妨触处为家。头头和合因缘。恰恰现成公案。所以古人道。周遍十方心。不在一切处。诸人还委悉么。良久云。幽洞不拘关锁意。纵横那涉两头人。
　　上堂云。生生死死。轮回之迹无穷。寂寂惺惺。真照之机不昧。云倚山而是父。个中功就于功。月在水而为家。直下住无所住。离见闻觉知有智。非分别心。离地水火风有身。非和合相。所以道。四大性自复。如子得其母。诸禅德作么生。行履得恁么相应去。还会么。霜天月落夜将半。谁共澄潭照影寒。
　　宝峰师叔迁化。上堂云。五九四十五。春风吹断前山雨。行云归去复何心。转背飘然无觅处。无觅处知不知。坐断十方还是谁。东弗于代郁单越。西瞿耶尼阎浮提。
　　上堂云。影转体前。白云就青山之父。光分顶后。温风成枯木之春。直得八面玲珑。十方通畅。应机宜而了了。顺变化以绵绵。所以古人道。一句子。当明不当照。一句子。当照不当明。一句子。当明当照。一句子。不当明不当照。诸禅德作么生。体悉得圆满去。良久云。坐却舌头参活意。扭回鼻孔辨生缘参。
　　上堂云。风不鸣条。雨不破块。也知春水如蓝。羸得春山若黛。物芸芸兮。谁生谁荣。道绵绵兮。自买自卖。一真圆妙。而法法含容。万像齐观而心心绝待。衲僧家放大光明。得大自在。劫成也。由我相随而成。劫坏也。由我相随而坏。坐断乾坤而称尊。斡旋阴阳而作宰。诸禅德且道。修何功德。住何三昧。尔才踏步向前。敢道非公境界。
　　上堂云。声色见闻闹浩浩。恰似儿时斗百草。两家拈出一般般。相对无言点头笑。好笑好笑。人人尽道。香严击竹响而明心。灵云见桃花而悟道。还端的也无。当时到即不点。而今点即不到。
　　开启乾龙节。上堂云。好诸禅德。锦云迎日。玉殿传春。祥光现尊贵之家。瑞应兆诞生之事。万乘七宝。亲曾父子相承。九重一人。还与弟兄和合。诸人还委悉么。良久云。洪荡温风布炎德。熙和韶日洗寒姿。
　　天池长老至上堂云。虚心能作。白云起石柱源头。有应不乖。明月印天池水面。因缘事偶。感应道交。有时孤峰顶上盘结草庵。呵佛骂祖去。有时下妙高顶来。别峰相见去。诸人还体悉得么。不居正位要旁来。只个真金经百炼。
　　四月八日上堂云。碧琉璃色水澄清。紫磨金光身莹明。洗净方知不受垢。释迦老子此时生。若也恁么行履。过去未来现在诸佛。是恁么时生。恁么时沐浴。其或未然。蹉过了也。非唯二千八十年。何翅三生六十劫。
　　乾龙节上堂云。尊贵位中尊贵身。绵绵不断转金轮。刹尘寿量无穷已。个是乾坤旧主人。
　　开启天申节上堂云。体与乾坤同寿。则无变无沦。用与日月并辉。则无晦无缺。据尊贵位。坐断十方。借诞生缘。恩均万汇。诸人还知个人作用处么。良久云。金轮统摄四天下。万像圆收一印中。
　　上堂云。五月半农忙乱。插田心是秋成饭。却道禾熟不临场。只么任从风雨烂。禅和子。一身了一身两眼对两眼。个中丝发初无间。老狐涎尽复何疑。再坐盘中弓落盏。
　　天申节上堂云。瑞笼云锦。须知圣主之诞生。宝付金轮。还绍父王之至位。其尊贵也。肯堕二三。其寿量也。数逾万亿。乾坤合德。日月同光。摄十方刹土为一家。视四海众生如赤子。便乃卷舒无碍。纵夺自由。顺大道而无为。应群机而不忒。诸人还委悉么。三代而来遵圣化。八弦此去沐淳仁。
　　师于六月初三日退院。辞众上堂云。衲僧去就水云姿。偶堕夤缘出应时。今日又归林壑去。得便宜了得便宜。诸禅德。且作么生是得便宜处。良久云。此去常专自己事。者回不为别人忧。
　　江州圆通语录(终)

　　江州能仁禅寺语录

　　　　侍者法澄编
　　师于建炎二年六月十三日入院。上堂云。一尘起大地收。一花开天下春。衲僧变态。须是恁么始得。便乃一切时一切处。任运自在。应用无方。诸人还委悉么。风行草偃。水到渠成。
　　上堂云。好诸禅德。念尽智明。玉壶引步。神虚鉴远。宝镜含辉。应万化而无当。不堕诸数。湛一真而独照。不外余尘。且作么生。行履得恁么相应去。良久云。翡翠踏翻荷叶雨。鹭鸶冲破竹林烟。
　　上堂举僧问洞山。四山相逼时如何。山云。老僧日前。也曾向人家屋檐下过来。僧云。回顾。不回顾。山云。不回顾。僧云。未审。教渠向甚么处去。山云。粟畬里去。其僧珍重便迁化。山以拄杖点云。阇梨只解恁么去。不解恁么来。师云。只解恁么去。沙禽夜宿沧洲树。不解恁么来。石笋穿开古路苔。诸人还体悉得么。莫道鲲鲸无羽翼。今日亲从鸟道回。
　　上堂云。淅淅西风敛气浮。远天野水一般秋。衲僧歇到兹时节。坐照寒光湛不流。诸禅德祖师道。心随万境转。转处实能幽。且作么生是转处。还会么。解报山家六户晓。须知云树一声鸡。
　　真州天宁琳长老。下法嗣书。师上堂云。五叶一花。不是寻常春力。十方一色。何曾特地庄严。琉璃地上转机。明月堂前移步。正恁么时。子有就父之功。资有合师之道。诸人还体悉得么。良久云。玉笼放出千年鹤。妙辨初移一步时。
　　荐道士请。上堂云。恍恍惚惚其中有物。杳杳冥冥其中有精。其中之精则无像。其中之物则无名。应繁兴而常寂。照空劫而独灵。悟之者刹刹见佛。证之者尘尘出经。门户开辟。也分而为三教。身心狭小。也局而为二乘。真境无涯兮妙观玄览。大方无外兮独立周行。诸人还会么。良久云。虚若谷神元不死。道先象帝自长生。
　　上堂举。定上座参临际问。如何是佛法的的大意。际下禅床。与一掌便托开。定伫思。傍僧云。定上座。何不礼拜。定方礼拜豁然大悟。师云。黄檗传来。临际用底。定上座触著关捩。廓然一念忘缘。泊尔十方无寄。现前不用安排。直下何劳拟议。不风流处也风流。有意气时添意气。
　　上堂举洞山云。初秋夏末。或东或西。直须向万里无寸草处去。良久云。只如万里无寸草处。又作么生去。后僧举问石霜。霜云。出门便是草。明安云。直是不出门。亦是草漫漫地。师云。出门是草。涉芊芊莽莽之闲。叶落知秋。堕黯黯青青之处。到者里。须体取机虽转纽。印未成文处始得。还端的么。良久云。水明老蚌怀胎后。云重苍龙退骨时。
　　江州能仁禅寺语录(终)

　　真州长芦崇福禅院语录

　　　　侍者宗信编
　　师于建炎二年九月十五日入院。上堂云。恁么时恁么处恁么去。恁么时恁么处恁么来。其来也内绍到家。其去也傍分借路。明月练铺江面。芦花雪照门头。分明只是个人。宛转归来旧处。诸禅德。本色汉到者田地。更须知有功勋及尽。十成时脱去浑身。祖祢相承。一色后荷担底事。诸人还相委悉么。良久云。机转玉轮乾坤静。妙叶宝印正当风。
　　师于当月二十九日。就本州天宁寺开堂。发运阁学。度疏与师。师接得良久云。善财弥勒。相逢有弹指之缘。居士文殊。酬对到忘言之处。妙在个中投契。还他方外知音。也应今正是时。会与重宣此义。宣疏罢。知府学士。度疏与师。师接得复云。随呼而应。虚谷有无尽之音。对像而形。圆鉴有不私之照。心心相印。法法现成。其或未然。更烦重举。宣疏罢。师升座拈香云。此一瓣香。恭为　今上皇帝陛下万岁万岁万万岁。伏愿。天地容于圣心。日月助于炎德。皇基绵远。不可穷其方隅。寿岳穹崇。不可穷其数量。体苍苍之至化。施物物于淳仁。次拈香云。此一瓣香。奉为执政大臣。两制侍从发运阁学。知府学士通判寺丞阖府文武采寮。并愿奉国惟忠。赞　一人之大业。潜心游道。体万汇之元功。福慧光严。寿龄绵久。以父母恩。而及百姓。以佛祖嘱。而护丛林。又拈香云。此一瓣香。是祖祢传宗之信。乃衲僧取则之时。几回举似与人。真个不忘得处。供养随州大洪山第四代淳和尚。用酬法乳之恩。遂就坐。天宁长老白椎云。法筵龙象众。当观第一义。师云。若论第一义谛。又作么生观。诸圣宗仰而为师。衲僧心传而为祖。居混茫之化表。出离微之道前。无象无名。难思难议。到者里。须知有建化门头敲唱底时节。众中莫有了事底衲僧么。出来相见。时有僧问。适来发运疏中道。钳锤在手。要须法雨[雨/旁]霈。正恁么时。愿见作家手段。师云。半夜乌儿头戴雪。天明哑子抱头归。进云。宝印当风妙。重重锦缝开去也。师云。天共白云晓。水和明月流。进云。幸逢席上台星鉴。好运灵光第一机。师云。尔只今问第几机。进云。霜林玉凤生雏。月户金鸡唱晓。师云。直须恁么。僧问。昔日兴化道。我逢人即不出。出即为人。三圣云。我逢人即出。出即为人。未审。二尊宿。还有相违处也无。师云。落霞与孤鹜齐飞。秋水共长天一色。进云。如是。则春兰秋菊。各自馨香。师云。又恁么去也。进云。敢问。和尚为复是为人出。不为人出。师云。动容扬古路。不堕悄然机。进云。争奈空生不解。岩中坐。惹得天花动地来。师云。今日遭人点捡。进云。还许学人下个注脚也无。师云许。进云。截断脚下五色线。拈却长芦下马台。师云。无尔下足处。师乃云。释迦出世。以众生妄想迷封。而说种种法。达磨西来。以底事现成圆满。而传密密心。说种种法也。以楔出楔。传密密心也。以符合符。诸仁者。一段光明。烂烂月含霜夜。一壶爽气。沉沉水与天秋。空而不空。廓然自照。有而不有。湛兮若存。法身圆极。而无去来。物物难逃其外。佛眼洞鉴而一同异。尘尘但入其中。所以古人道。森罗及万象。一法之所印。若恁么会得。方知道。一切处是尔自己。一切处是尔光明。一切处是尔坐道场。一切处是尔作佛事。虽然如是。且道。光影俱忘。又作么生体悉。良久云。玉马雪行归半夜。羚羊挂角月沈西。陈谢罢复举。保寿开堂三圣推出一僧。保寿便打。三圣云。恁么为人。瞎却镇州一城人眼去在。保寿便下座。师云。禅客相逢。自有琢磨之妙。作家做处。元无刀斧之痕。且道。正恁么时作么生。还会么。影草事羸本色汉。截流机对当行家。天宁长老白椎云。谛观法王法。法王法如是。师便下座。
　　上堂云。六户不掩。从教万法通同。四衢无踪。只么一尘不受。所以道眼见色与盲等。耳闻声与响等。便能声色里睡眠。声色里坐卧。还体悉得么。周遍十方心。不在一切处。
　　上当举僧问洞山。亡僧迁化向甚么处去。山云。火后一茎茆。师云。虚而灵空而妙。光明一点。乃生佛之枢机。廓彻十方。是圣凡之窟宅。还会么。良久云。堪嗟去日颜如玉。却叹回时鬓似霜。
　　上堂云。日照昼月照夜。天清而高地厚而下。不我处者大功。不可逃者至化。举起镇州罗卜。酬却庐陵米价。阿噜勒继萨婆诃。佳作人可知礼也。
　　上堂云。独立不改。周行不殆。莫嫌满眼诸尘。须信唯心三界。列千峰而向岳。会百川而到海。诸禅德。恁么会得也。卷帘除却障。恁么不会也。闭户生得碍。会与不会商量。漆桶依前不快。
　　上堂云。环中隐照。蛰龙吟枯木之云。量外真明。老兔弄夜轮之魄。机前梭路。石女能分。肘后印章。木人得用。直得一印印遍虚空。法界更无遗余。诸人还体悉得么。六门通晓意。大地绝纤尘。
　　上堂云。只个是家风。明明入混融。江光芦映月。夜色水吞空。攃手悬崖下。分身万像中。回涂登鸟道。恰恰是神通。
　　庄上回上堂云。南亩黄云禾弄穟。中洲白雪苇成花。归舟恰向其闲过。一桌清风夜到家。诸禅德。长芦寻常不与诸人世谛流布。真个其中行履来。且道。诸人行履又作么生。良久云。谁敢压良为贱。
　　天宁节上堂云。乾坤同寿。无以穷其岁年。物我同心。无以分其中外。以法为界。则无方维。以智为身。则无向背。诸禅德。且道。个人作么生行履。还会么。国付一人敷舜化。恩临四海戴尧仁。
　　上堂云。空劫有真宗。声前问已躬。赤穷新活计。清白旧家风。的的三乘外。寥寥一印中。却来行异类。万派自朝东。
　　上堂云。道绵绵兮用也不勤。道绵绵兮寂也不灭。二乘困堕于空无。众生执迷于分别。菩萨区区于进修。诸佛唠唠于演说。诸禅德。一句子妙出三乘。一念闲功超万劫。水月茫茫兮舟桌闲。雪云冉冉兮路岐绝。明明灵灵兮唯已自知。大辩若讷兮大巧若拙。
　　上堂云。恰恰无绫缝。明明不覆藏。鹫岭岂传迦叶。少林那付神光。现成处处合头句。具足人人知见香。虚空说法森罗听。不挂唇皮解举扬。诸禅德。十二时中。直是满眼满耳了也。还体悉得么。良久云。傍观者哂。当局者迷。
　　资福和尚到上堂云。玉线金针相续难。劫壶空处妙。投关。香林烟暖风排雪。月窟冰寒影转山。里许借功方得活。那时退位不知闲。宗家密密绵绵事。布施多人莫要悭。
　　上堂举僧问古德。曹溪路上。还有俗谈也无。德云。六祖是卢行者。师云。好诸禅德。直下无窠窟。不用求奇特。皓玉本无瑕。雕文丧君德。
　　上堂云。本来田地无涯岸。极目寒光成一片。消息平沈佛也迷。机轮转侧谁能辨。看看。雪山山下拥蓑人。白牛一掣芒绳断参。
　　上堂云。灵苗发种觉树敷春。冷湫湫处却要温和。干爆爆时还须津润。若能如是。便乃能方能圆。能曲能直。正恁么时。如何体悉。还会么。志公不是闲和尚。剪刀常在卧床头。
　　岁旦上堂僧问。旧年已去。新岁到来。不审。无位真人。今日寿年多少。师云。也须头上添一岁。进云。恁么则应时纳祐去也。师云。尔分上作么生。进云。直得风行草偃。水到渠成。师云。百岁老人分夜灯。师乃云。淑气成春。韶声入律。堂堂做处。须知户挂凋林。密密来时。自是花开枯木。金鸡报晓。玉女登机。一段风光。大家时节。只如时节若至其理自彰。又作么生体得。借婆裙子拜婆年。买尽风光不著钱。劈面来时莫回避。个人里许有生缘参。
　　上堂云。一言道断不鼓唇皮。一担担起不费气力。直得口挂壁上也。妙照那人。意在目前也。圆成众事。便能默时说说时默。用时闲闲时用。且道。正当用时如何。良久云。巨灵抬手无多子。分破华山千万重。
　　上堂举僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。直得头尾相称时如何。峰云。儿孙得力室内不知。师云。好诸禅德。云从龙风从虎。客到家水归海。头尾平正。内外通同。八方受敌铁牛机。半夜阵圆玄豹变。虽然如是。也只是儿孙得力处。只如室内不知。又作么生。良久云。户外有云从断径。座中无照胜然灯。
　　上堂云。刹刹尘尘是我。无处藏身。到到处处逢渠。个人具眼。百草头上。闹市门头。混不得不随流。类不齐绝渗漏。须知衲僧做处。大用现前。普化半颠半狂。金牛自歌自舞。诸人还会么。因风吹火。用力不多参。
　　上堂举。鲁祖凡见僧来便面壁。南泉云。我寻常向人道。空劫已前承当。佛未出世时体取。尚不得一个半个。似尔恁么驴年去。师云。鲁祖为众竭力。南泉家丑外扬。长芦恁么点捡。还更有人点捡长芦么。有点捡无点捡即且置。鲁祖为人处作么生。还会么。无底合盘盛不尽。穿心碗子将来。
　　上堂云。同中有异。功亡就位。异中有同。在位借功。一步密移玄路转。全身放下劫壶空。隐隐密密。玲玲珑珑。记取深云须变豹。自然死水不藏龙。
　　上堂云。麟龙不为瑞。珠璧不为贵。衲僧眼豁开。彻见生死蒂。生死蒂。第一义。诸佛心。祖师鼻。少林传灯。灵山授记。随高随下。何此何彼。假诸因缘。神通游戏。有时五教三乘。有时三德六味。有时屋里主财。有时门头了事。处处清白家风。人人见成活计。正恁么时。且道。作么生是见成受用底。还体悉得么。良久云。风行草偃。水到渠成。
　　上堂云。一二三四五。禾山打鼓金牛舞。劈面来时著眼看。全身放下休回互。诸禅德。只如不回互时作么生。良久云。千钧才一挽。自有发机人。
　　上堂僧问记得。僧问巴陵。如何是提婆宗。陵云。银碗里盛雪。未审。此意如何。师云。犹堕一色在。进云。恁么则满舡空载月。渔父宿芦花。师云。转却后作么生。进云。龙得水时添意气。虎逢山处长威狞。师云。且喜勿交涉。进云。却请和尚道。师云。欲识诞生王子父。鹤腾霄汉出银笼。师乃云。活计如今付旧人。版头疏久又还亲。星河月与长江混。渺渺清光一色匀。底时节落功勋。卧稳须知却转身。转得了来相识么。寒穷面嘴黑皴皴。
　　上堂云。今日是释迦老子降生之辰。长芦不解说禅。与诸人画个样子。只如在摩耶胎时作么生。以拂子画⊙。只如以清净水浴金色身时。又作么生。师画[○@水]。只如周行七步。目顾四方。指天指地。成道说法。神通变化。智慧辩才。四十九年。三百余会。说青道黄。指东画西。入般涅槃。又作么生。师画⊕云。若是具眼衲僧。必也点头相许。其或未然。一一历过始得。
　　上堂云。六根返源。彻底灵明无颣。四大性复。通身清净无尘。直得绝因缘断相续。混古今泯同异。诸人还体悉得么。灵鸟不萠枝上梦。觉花无影树头春。
　　上堂云。透顶透底。彻根彻源底人。为甚么跨步时。失却路头。随高随下合方合圆底人。为甚么合眼时。失却处所。诸禅德。作么生履践。得通同一贯去。良久云。好手犹如火里莲。他家自有冲天意。
　　乾龙节上堂云。乾坤之主。海岳之尊。密密不间。绵绵长存。全提造化之柄。妙得生成之根。个人寿量也。龙施膏雨洗山骨。个人神明也。蟾把清霜摩月魂。当时舜日下临。蒙圣庇从佛学佛。今日尧眉上祝。是我众知恩报恩。
　　上堂云。好诸禅德。与乾坤同其覆载。与雨露同其沾濡。与草木同其生成。与水云同其去就。与鬼神同其凶吉。与时序同其阴阳。所以道。万物自有功。当言用极处。事存函盖合。理应箭锋柱。正恁么时作么生。得函盖箭锋去。还会么。遍界不曾藏。通身无影像。
　　上堂云。何须更举扬。全体露堂堂。湿暑时时雨。薰风阵阵香。秧针初透水痕浅。蒲力欲剪柳丝长。双六盘中休喝彩。分明触事恰相当。
　　结夏上堂云。一尘具无量刹土。一念超无量劫数。一身现无量众生。一体合无量诸佛。所以道。以大圆觉为我伽蓝。身心安居平等性智。恁么则不可以方所为限。不可以时分为拘。自他和合。则水乳相同。主伴交参。则镜像相照。只如禁足护生。又且如何话会。良久云。心心无异念。步步不迷方。
　　上堂举僧问鲁祖。如何是不言言。祖云。尔口在甚么处。僧云。某甲无口。祖云。寻常将甚么吃饭。僧无语。祖便打。师云。只解握死蛇颈。不能捋猛虎须。当时待他问尔口在甚么处便与一喝。拂袖便行。直饶鲁祖全机。往往做手脚不及。
　　上堂举百丈涅槃和尚问南泉。从上诸圣。还有不为人说底法么。泉云有。丈云。如何是不为人说底法。泉云。不是心。不是佛。不是物。丈云。说了也。泉云。某甲只恁么。和尚又如何。丈云。我不是善智识。争知有说不说。泉云。某甲不会。丈云。我太杀为尔说也。师云。好大众王老师葛藤。被涅槃和尚截断了也。涅槃和尚葛藤。且不得动著。非唯既往不咎。亦乃尽法无民。虽然如是。还点捡得出么。如今夺得连城璧。秦主相如尽丧身。
　　上堂举僧问智门。莲华未出水时如何。门云莲华。僧云。出水后如何。门云荷叶。师云。丛林多作出水未出水。莲华荷叶商量。我也知尔为蛇画足。更有底打传口令。有底杓卜听虚声。总未得剿绝。长芦为尔拈却了也。方知道智门是个无固必汉。长芦今日大似巩县茶瓶。
　　举首坐立僧上堂云。吾家种草古今难。针鼻才分度线端。混处相期君把手。到时不与汝同盘。却来大用纵横是。向去全功转侧看。底事要凭师印可。轮回生死不相干。
　　上堂举僧问云门。杀父杀母。佛前忏悔。杀佛杀祖。向甚么处忏悔。门云。露师云。好诸禅德。无棱缝绝廉纤。随心自在。当处解脱。还会么。有余一法著不得。无余一法也还祛。
　　上堂云。来无所从。去无所向。达一理之齐平。见诸法之空相。晓云散处日明。夜雨过时溪涨。照体独立兮常住一如。应真不借兮森罗万像。不须尔更作思惟。自有人普同供养。师高声唤云。大休大歇底禅和子。若不受食是尊贵堕。
　　上堂云。灭而不灭。与虚空合体而灵。生而不生。与森罗同用而妙。劫前无朕。身后有家。鹤梦巢寒。耿耿苍林之月。龙吟夜永。依依枯木之云。诸禅德。正恁么时。无生灭绝去来。妙有衲僧行履。还体得么。良久云。烟含碧苇沙头雪。风弄白苹江上秋。
　　上堂举舡子嘱夹山云。直须藏身处没踪迹。没踪迹处莫藏身。吾三十年在药山。只明此事。师云。好诸禅德。寒岩异草。坐著成功。明月白云。步时分影。正当恁么时。如何行履。良久云。幽洞不拘关锁意。纵横那涉两头人。
　　上堂云。好诸禅德。云无心而自闲。天无际而能宽。道无像而普应。神无虑而常安。随之也不见去迹。迎之也不见来端。一藏教只成赞叹。三世佛止可傍观。烛晓堂虚。织妇转机梭路细。水明夜静。渔老拥蓑舡月寒。诸禅德。还曾到个田地个时节么。其或未然。不要乱举。
　　上堂云。大众芝麻压得油。粳米炊得饭。还我丛林饱参汉。衲僧履道贵平怀。何必临机争转换。活计自然家风成现。顺水便风。归舟到岸。寒山拾得笑呵呵。此心分付知音辨。
　　真州长芦崇福禅院语录(终)
　　师小参示众云。兄弟机丝不挂。木人暗掷金梭。文彩未彰。石女先提玉印。妙明田地。岂涉春缘。虚莹亭堂。宁关晓意。正非孤立。风前月树猿啼。偏岂单行。烟外沧洲鹭宿。光里锋铓未兆。隐时头角峥嵘。叶通兼带才疏。便见犯锋伤手。六门机息。是须宛转傍参。一色功圆。切忌当头印破。梦手推开月户。转身拨侧玉轮。方能出自胸襟。始免坐他床榻。泥牛运步。已萠建化之缘。木马嘶风。便是利生边事。如何履践得恁么相应去。良久云。还会么。钓丝午夜休拈弄。风拭湖光水月秋。
　　小参云。好兄弟。若论此事。千里同风。何彼我之相辽。岂形声而能间。岸云轻弄白。沙树绿含春。触处现本光。百川同一味。尽十方世界。而俱是我家。即万象森罗。而更无别法。通身不滞。攃手无依。转侧相逢。合谈何事。还相委悉么。良久云。入门白发笑添雪。上岸青鞋从涴泥(陈谢罢)复云。浪爪拏舟雪溅空。十年胸际著慈风。如今堂上时相见。分付饮茶谈笑中。记得保福问鹅湖雪峰先师道。望州亭与汝相见了也。乌石岭与汝相见了也。僧堂前与汝相见了也。僧堂前则且致。望州亭乌石岭。什么处相见。鹅湖骤步归方丈。保福便入僧堂。雪窦拈云。二老宿是即是。只知雪峰放行。且不见雪峰把定。只如觉上座。适来与长芦和尚。三门前问讯。方丈头人事合掌起居曲躬叉手。诸人恁么相见。也只是放行。且道。把定处作么生相见。还相委悉么。鹤鹭并头踏雪睡。月明惊起两迟疑。
　　小参云。好诸禅德。髑髅前有本来灵。照彻毗卢顶[寧*頁]平。玉马过关方半夜。木鸡唤月恰三更。寥寥迹绝全功转。历历光生借位明。却著弊衣垂化手。合同舡子顺流行。兄弟此个田地。亘彻古今。是尔诸人分上本有底事。只为一念封迷。诸缘笼络所以不得自在去。劳他先觉建立化门。也只劝尔诸人。自休自歇去。歇即菩提。胜净明心。不从人得。便知道。夜明帘外。暗弄机梭。明月堂前。妙拈针线。长天似镜。功圆脱彼三缘。大地如云。过在坐他一色。那时拨转。触处峥嵘。根根尘尘。无非佛事。行行步步。皆是道场。恰恰现成。无一丝毫移易处。到者里。祖师无分外授手底法。诸佛无分外相传底心。元不盈余。何尝欠少。只如今左边立诸来檀越。右边立长芦衲僧。何必参寻。禅什么时不具。那用忏悔。罪什么处得来。自然即物契神。只么返常合道。莫道未来佛与尔受记。何烦过去佛为我证明。只尔个现在不可得心。便是常住无量寿佛。诸人若向者里。透顶透底彻本彻末。体悉得去。有什么事。其或未然。百鸟不来春又过。不知谁是到庵人(陈谢罢)举三祖问二祖云。某甲多诸罪障。乞师忏悔。二祖云。将罪来与汝忏。三祖云。觅罪性了不可得。二祖云。与女忏罪竟。三祖便礼拜。师云。三祖自倒自起。二祖相楼打楼。今晚海陵善友。问觉上座求忏悔。若也向者里。心迹俱泯。体上无疮。名相才兴。泥中洗土。且毕竟作么生。月冷空当午。松寒露满襟。
　　小参云。兄弟十方无壁落。从本来元没遮栏。四面亦无门。只者里便是人处。可谓通途息耗。叶路当风。其或反侧迟回。便是撞头磕额。正恁么时作么生。良久云。玉马雪行归半夜。羚羊挂角月沈西(陈谢毕)复云。兄弟三世诸佛不知有。点即不到。白牯狸奴却知有。到即不点。何须驰骋神通。只恁荡除知见。云开也星象排珠。月上也江光铺练。懵懂还如痴兀人。他家自有通人辨。正恁么时。且道。作么生辨。但向道三年一闰。
　　小参云。兄弟大功才转。借为诞生。一色若消。方名尊贵。细中移足。鹤出银笼。位里回头。月铺金地。正不孤滞。偏自双行。放开则三世。都无空缺处。所以道。尽十方世界是尔一只眼。尽十方世界是尔自己。尽十方世界是尔光明。尽十方世界是个解脱门。什么处不是尔成佛处。什么时不是尔说法时。不见道。护明不从兜率降。一轮圆满十方周(陈谢毕)复举僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。却失也。僧云未审。向什么处去也。林云。草深无觅处。僧云。和尚也须堤防始得。林拍手云。一等是个毒气。师云。者僧解问。青林解弄。可谓是虚玄不犯。回互旁参。把定咽喉。方为好手。触他毒气。不是作家。且道。正恁么时。毕竟作么生。良久云。连头袋子盛将去。没底篮儿著取来。
　　小参云。恁么时恁么处。是尔诸兄弟。安居田地。还端的也未。而今事不获己。便有重话会语。先佛遗范。禁足护生。只要诸人不妄行一步。不作众生想念。罢却机警。尽却攀缘。一味休歇。穷教到底去。打教彻头去。莫依倚莫停留。直使无丝毫粘惹。方唤作解作活计底人。解绍家业底人。所以古人道。如人在家三十年。愁什么家业不辨。只如云盖问石霜。万户俱开即不问。万户俱闭时如何。霜云。堂中事作么生。盖无语。经半年方来下语云。无人接得渠。霜云。道则太杀道只道得一半。盖云。和尚又作么生。霜云。无人识得渠。盖便礼拜。兄弟子就父移。功圆路转。动犯则头角生也。丑拙露也。直饶琉璃殿上。玉女摇头。明月堂前石人抚掌。也只是旁参边事。到者里。三世诸佛瞻望不及。历代祖师毁赞不著。天下老和尚诠注不到。方有少分相应。如今欲得恁么去么。且把两头攃开中闲放下。髑髅前四大后体取。就里许携得将来。随到处用得恰好。方信道。十方世界中。唯有一乘法。更无一滴渗漏。直得尘尘刹刹。佛佛祖祖。莫只道佛祖在刹尘里安居。元只者便是。拟议则话作两橛。依俙则不得一如。不见云门拈拄杖子示众云。拄杖子化为龙。吞却乾坤了也。山河大地甚处得来。好兄弟云门。拈十方世界。在拄杖头上。作个道场。尽十方诸佛。诸大菩萨。一切众生。总在拄杖头上结制。可谓是一尘入正受。诸尘三昧起。促一劫以为一日。延一日以为一劫。岂只以一夏为时分。一处为方所。祖不云乎。宗非促延。一念万年。无在不在。十方目前。若能恁么履践则得。相应则知。以法界为畔岸。以圆觉为伽蓝。且道。如何是伽蓝中人。良久云。鹭倚雪巢犹可辨。乌投漆立事难明(陈谢毕)复举。僧问洞山。寒暑到来。如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。一盘黑白互交罗。生杀其中细琢磨。樵人疑著当头著。不觉腰闲烂斧柯。
　　小参云。生灭心尽是寂灭。露柱怀胎底时节。寂灭心起是生灭。石女生儿解言说。用时万象不盈余。休处一真无空缺。藤枯树倒笑呵呵。依旧清风与明月记得。赵州问投子。大死底人却活时如何。子云。不许夜行。投明须到师云。好兄弟不入门。不出户。高高山顶立那现身。深深海底行不匿迹。木人握印。当风文彩未形。玉女撺梭。直下机丝不挂。正当恁么时。又合如何变弄。还会么。密移一步六门晓。无限风光大地春。小参僧问。如何是正中偏。师云。天共白云晓。进云。如何是偏中正。师云。水和明月流。进云。如何是正中来。师云。莫道鲲鲸无羽翼。今日亲从鸟道回。进云。如何是偏中至。师云。当机不回互。敌面无后先。进云。如何是兼中到。师云。宝殿无人不侍立。不种梧桐免凤来。进云。五位已蒙师指示。向上还更有事也无。师云有。进云。如何是向上事。师云。乍可截舌。谁敢当头。师乃云。应缘无滞。德用不孤。百草头上。荐得明明祖师底心。六尘堆里。拾得的的自家底眼。赤肉团上。无位真人。闹市门头。富贵底汉。堂堂不昧。恰恰现成。直饶破二不成一。犹是建化门头事。不见道。皮肤脱落尽。唯有一真实。恁么时节。身不待父母和合。道不假天地生成。良久云。十洲春尽花雕残。珊瑚树林日杲杲。复举灌溪问末山。如何是末山。山云。不露顶。灌云。如何是末山主。山云。非男女等相。灌云。何不变去。山云。不是神不是鬼。变个什么。灌从此入室。师云。不是男不是女。不是神不是鬼。不是佛不是物。只知白云无心。谁辨青山在目。夜明识取断蛇珠。潭寒退下苍龙骨。等闲掣断紫丝绦。天上人间收不得。收不得底事。从来没窠窟。
　　小参云。好兄弟。一叶落天下秋。一尘起大地收。拈起也周偏法界。应用无方。放下也清净本然。虚明绝待。衲僧家。有时投兔角杖。绕天下走。去无去相。便知道。云水是阇梨。阇梨是云水。有时坐法空座。坐断报化佛头。住无住相。方见得家风是自己。自己是家风。直得动静二相。了然不生。恁么也得。不恁么也得。恁么不恁么总得。虽然如是。不见道。纵然为客乐。争似在家贫。复举僧问九峰。西天夏末多有得道果者。和尚此间还有也无。峰云有。僧云。是什么人。峰云。头戴午夜月。脚踏黄金地。僧云。还转也无。峰云作么生不转。僧云如何是转。峰云。今古已闻龙退骨。师云。不守功不得色。玉人未照当台镜。石女不登月下机。可谓枯木龙吟。犹带喜在。髑髅眼睛。犹带识在。直是智不到处。路已转时。且道合作么生体悉。良久云。还会么。芦荻易分相混雪。水天难辨合同秋。
　　小参云。元是一精明。分成六和合。所以道。在眼曰见。在耳曰闻。在鼻嗅香。在舌谈论。在手执捉。在足运奔。门门通处处显。不覆藏勿回互。释迦老子分千百亿化身。观音大士具八万四千手眼。运大神通。放大光明。现功德相。作庄严事。然于报化门头即得。实际地上总用一点不著。只如四大坏五蕴空。六根昏塞七识舍尽。平生伎俩总做不得。平生知解总忘了也。亲属留不住。好玩将不去。无家可坐。无地可安。直得无一丝毫许粘缀处。且道。正恁么时。真实人作么生履践。还相委悉么。良久云。夜来云散斗杓垂。拈得鼻孔失却口。复举定山云。生死中无佛。即非生死。夹山云。生死中有佛。则不迷生死。同往问大梅。被一时坐却。不许分疏。然而公案现成。觉上座不免出一只手。与劈折去也。有处莫依守。会要功中移步。无处莫停留。更须位里转身。且道。毕竟如何。还会么。夜月有辉含野渡。白云无雨裹秋山。
　　小参云。好兄弟。虚而灵空而妙。用处不勤勤。寂时还皎皎。据一如之本源。当千差之会要。个中人无正倒。不病不死。不生不老。唯自证以相应。非思惟而能到。古渡风清一片秋。月色江光冷相照。复举洞山和尚在疾。僧问和尚病。还有不病者么。山云有。僧云。不病者还看和尚也无。山云。老僧看他有分。僧云。和尚看他时如何。山云。则不见有病者。师云。既不见有病。则不见有死。亦不见有生。亦不见有老。四相不能迁。三世不能转。正恁么时。且作么生看他。良久云。还相委悉么。拨开妙净圆明眼。识取吉祥安乐人。
　　小参云。好兄弟。清虚之体。借路能来。差别之缘。随心自尽。死蛇弄得活。骏马牵得回。方信得山云冉冉。江水滔滔。处处入此宗。头头无别法。正恁么时。还相委悉么。落霞与孤鹜齐飞。秋水共长天一色。复举僧问赵州。如何是赵州。州云。东门南门西门北门。师云。好兄弟。赵州四门长开。不碍诸方往来。十字街头人大叫。平铺买卖没相猜。恁么见得方知。赵州老子与衲僧。出眼中金屑。断鼻上泥痕了也。还端的么。月到中秋满。风从八月冷。
　　小参云。好兄弟。行行没踪迹。石马著金鞭。住住不凝停。木人敲玉户。借功明位。用在体处。借位明功。体在用处。直饶恁么履践。得十成去。犹是傍参边事。且道。不借借时。落在甚么处。良久云。还相委悉么。星前人卧千峰室。佛祖无因识得渠。复举六祖问让和尚。甚处来。让云。嵩山安国师处来。祖云。什么物恁么来。让经八年方下语云。说似一物即不中。祖云。还假修证否。让云。修证则不无。污染则不得。师云。从来不相似。何处更著得污染来。然而拟向则触。蹉跎则背。且道。正恁么时作么生。还会么。头长三尺知是谁。相对无言独足立。
　　小参云。好兄弟。本源无风波。真界绝涯畛。木人步月归。转侧功勋尽。衲僧家须到者般田地。可谓是金针穴细。玉线芒长。那时妙智贯联。始得十成通畅。不碍奔流度刃。何劳息杼停机。活眼照劫外之身。亡机运今时之步。方信道。众生及国土。皆同一法性。且道。毕竟承谁恩力。还相委悉么。手指空时天地转。回头风月属吾家。复举僧问护国。如何是和尚本生父母。国云。头不白者是。僧云。未审。将何奉献。国云。殷勤无米饭。堂前不问亲。师云。烟水隔时。迂疏情在。风云会处。向去功存。直饶同一色成一家。尚未与那人体合。且道。毕竟如何。良久云。木人夜半言。不许外人识。
　　小参云。地水火风休假藉。一切不留还脱洒。家风廓落等虚空。田地虚明非昼夜。鸟道须知举足难。玄机不许丝头挂。同中有异异中同。彻底浑沦无缝罅。所以黄龙新和尚道。鹭依雪巢。同中有异。乌投黑马。异中有同。黄龙老子虽是他宗。甚得吾家之妙。还辨得么。金鸡啄破琉璃卵。玉兔挨开碧海门。复举僧问赵州。狗子还有佛性也无。州云有。僧云。为甚撞入者个皮袋。州云。为他知而故犯。又僧问。狗子还有佛性也无。州云无。僧云。一切众生皆有佛性。为甚狗子却无州云。为他有业识在。师云。赵州道有。赵州道无。狗子佛性。天下分疏。面赤不如语直。心真莫怪言粗。七百甲子老禅伯。驴粪逢人换眼珠。
　　小参云。好兄弟。一亘清虚衲子家。十方三世个生涯。光明照夜髑髅眼。消息含春枯木花。晓色依依云冉冉。天容淡淡月斜斜。母陀罗臂通身是。今日逢场便攃沙。诸人还甘得么。若是大丈夫汉[利-禾+屈]剞。底人。绍乃祖家风。入诸佛阃域。不肯将荒草埋头葛藤绊足。直下磊磊落落。孤迥迥峭巍巍。赤洒洒露裸裸地去。不见道。动即影现。觉即尘生。到者里。如经蛊毒之乡水。也不得沾他一滴。若也傍他门户。受他教诏。入他行市。坐他床榻堪作甚么。碧潭似镜。不卧苍龙。青天无云。难藏老兔。石女舞袖。木人摇头。绣靴转侧玉堂寒。金鞭回指朱门晓。从此花生锦上。佛现世间。开方便门。示真实相。不免将无作有。破二成三。于净洁田地上攃土攃沙。就报化门户头。不即不离。先贤古圣。来传语底人。后学初机。还荐得也未。若欲疾相应早成辨。把从前知见参学得底。商量得底。传授得底。一时打叠却净辨去。莫将一丝头来。作斗钉作安排。便见不相似。但知识自本来头。入彼变化境。自然一切处作得主把得住。也无一乘可驭。也无万行可修。也无三界可出。也无万法可了。尔若道出三界。则便坏三界。尔若道在三界。则便碍三界。尔若待了万法。则万法纷然。尔若待转万法。则万法扰尔。到此直须不出不在不坏不碍不转不了不纷不扰。便见独露底身。便是洒落底汉。不妨声色里睡眠。声色里坐卧。绝诸对待。常光现前。开发觉华。超脱情境。始信元不修持。不曾染污。无量劫中。本来具足。圆陀陀地。曾无一毫头许欠少。曾无一毫头许盈余。觉上坐恁么说话。皆是剩语。如无孔铁锤上下楔相似。诸人尔道既是知。为甚不改。还会么。相逢不饮空归去。明月清风也笑人。复举僧问风穴。浩浩尘中。如何辨主。穴云。无目山人能揣骨。闹市相逢执手惊。师云。诸仁者。心心不触。处处相逢。只此间是文殊家风。只者个是普贤身相。不动步游弥勒楼阁。不反闻入观音普门。觉上座只知当局者迷。不顾傍观者哂。更通个消息去也。乃竖起拂子云。三世诸佛。历代祖师。天下老和尚。风穴老汉。尔者一队禅和子鼻孔。总被觉上座拂子穿却。还觉么。座中亦有江南客。休向人前唱[鹿*鳥]鸪。以拂子击禅床一下下座。
　　小参云。释迦出世。屈己徇人。达磨西来。压良为贱。衣传迦叶。似是而非。法付神光。将无作有。只为祖祢不了。致令殃及儿孙。从此五叶一花。诸方分照。或全提正按。大用大机。或借位明功。借功明位。棒头取证。暍下承当。拈一茎草。作丈六金身。于受用中。现千手眼。或转身异类中行。攃手向那边去。大都机器不一。乃见方便兹多。路布罗天。葛藤满地。设使万里无寸草。净地却迷人。长空绝点埃。青天须吃棒。更乃著脚威音路上。横身兴化门头。步步不触物。心心无处所。子细点捡将来。尽是功勋边事。不见古人道。诸佛不出世四十九年说。祖师不西来少林有妙诀。若人识祖佛。当处即超越。兄弟且道。作么生是佛祖未生前。当处超越底句。还会么。臂长衫袖短。脚瘦草鞋宽。
　　真州长芦崇福禅院语录(终)

　　宏智禅师广录卷第一


　　宏智禅师广录卷第二


　　长芦觉和尚颂古拈古集序

　　夫至理超名象之阶。真智出思议之外。佛佛祖祖。相印以心。叶叶花花。妙严于本。门庭峻高。而棱棱壁立。各绍其宗。枝派衍远。而浩浩岐流。终归于海。付区分于杖拂。与烹炼于炉锤。道任斯人也。廓吞纳之胸膺。神应求器也。具变通之手段。为万世之龟噬。明觉首唱于其前。追千里之骥游。阿谁步随于其后。
　　长芦和尚。摭古德机缘二百则。颂以宣其义。拈以振其纲。扬淮壖两席之光。继雪窦百年之踵。烂成春意。东风暖而山被锦云。湛作秋容。半夜寒而水怀璧月。纵夺有则。趣舍何心。剪蓁蘙而辟正涂。颂见古人之克力。震雷霆而破蛰户。拈彰底事之全机。绵密契同。方圆淴合。凿枘不爽。斤斧亡痕。屈曲相通。肖贯珠之丝蚁。裴回相附。犹布雨之云龙。赤肉团独露真常。髑髅眼沥干漏识。箭锋函盖。影草探竿。脱功勋而空劫非家。垂方便而通身是手。洗磨鸾鉴。清吹排云梦之氛。胶续凤弦。雅韵奏雪楼之曲。禅人法润集以成编。小子嗣宗序而为引。建炎三年自恣日叙。

　　泗州普照觉和尚颂古

　　　　侍者法润信悟编
　　举世尊一日升座。文殊白槌云。谛观法王法。法王法如是。世尊便下座。颂曰。
　　一段真风见也么。绵绵化母理机梭。织成古锦含春像。无奈东君漏泄何。
　　举梁武帝问达磨大师。如何是圣谛第一义。磨云。廓然无圣。帝云。对朕者唯。磨云不识。帝不契。遂渡江至少林。面壁九年。颂曰。
　　廓然无圣。　　来机径挺。　　得非犯鼻而挥斤。　　失不回头而堕甑。　　寥寥冷坐少林。　　默默全提正令。
　　秋清月转霜轮。　　河淡斗垂夜柄。　　绳绳衣钵付儿孙。　　从此人天成药病。

　　举东印土国王。请二十七祖般若多罗斋。王问。云何不看经。祖云。贫道入息不居阴界。出息不涉众缘。常转如是经。百千万亿卷。颂曰。
　　云犀玩月璨含辉。　　木马游春骏不羁。　　眉底一双寒碧眼。　　看经那到透牛皮。　　明白心超旷劫。
　　英雄力破重围。　　妙圆枢口转灵机。　　寒山忘却来时路。　　拾得相将携手归。

　　举世尊与众行次。以手指地云。此处宜建梵刹。帝释将一茎草。插于地上云。建梵刹已竟。世尊微笑。颂曰。
　　百草头上无边春。　　信手拈来用得亲。　　丈六金身功德聚。　　等闲携手入红尘。　　尘中能作主。　　化外自来宾。　　触处生涯随分足。　　未嫌伎俩不如人。
　　举僧问清源。如何是佛法大意。源云。庐陵米作么价。颂曰。
　　太平治业无像。　　野老家风至淳。　　只管村歌社饮。　　那知舜德尧仁。

　　举僧问马大师。离四句绝百非。请师直指某甲西来意。大师云。我今日劳倦。不能为汝说。问取智藏去。僧问藏。藏云。何不问和尚。僧云。和尚教来问。藏云。我今日头痛。不能为汝说。问取海兄去。僧问海。海云。我到这里却不会。僧举似大师。大师云。藏头白海头黑。颂曰。
　　药之作病鉴乎前圣。　　病之作医必也其谁。　　白头黑头兮克家之子。　　有句无句兮截流之机。
　　堂堂坐断舌头路。　　应笑毗耶老古锥。

　　举药山久不升座。院主白云。大众久思示诲。请和尚为众说法。山令打钟。众方集。山升座。良久便下座归方丈。主随后问云。和尚适来许为众说法。云何不垂一言。山云。经有经师。论有论师。争怪得老僧。颂曰。
　　痴儿刻意止啼钱。　　良驷追风顾影鞭。　　云扫长空巢月鹤。　　寒清入骨不成眠。

　　举百丈上堂。常有一老人听法。随众散去。一日不去。丈乃问。立者何人。老人云。某甲于过去迦叶佛时。曾住此山。有学人问。大修行底人。还落因果也无。对他道。不落因果。堕野狐身五百生。今请和尚代一转语。丈云。不昧因果。老人于言下大悟。颂曰。
　　一尺水一丈波。　　五百生前不奈何。　　不落不昧商量也。　　依前撞入葛藤窠。　　阿呵呵会也么。　　若是尔洒洒落落。　　不妨我哆哆和和。　　神歌社舞自成曲。　　拍手其间唱哩啰。

　　举南泉一日东西两堂争猫儿。南泉见遂提起云。道得即不斩。众无对。泉斩却猫儿为两段。南泉复举前话问赵州。州便脱草鞋。于头上戴出。泉云。子若在恰救得猫儿。颂曰。
　　两堂云水尽分拏。　　王老师能验正邪。　　利刀斩断俱亡像。　　千古令人爱作家。　　此道未丧。　　知音可嘉。　　凿山透海兮唯尊大禹。　　炼石补天兮独贤女娲。　　赵州老有生涯。　　草鞋头戴较些些。　　异中来也还明鉴。　　只个真金不混沙。

　　举台山路上有一婆子。凡有僧问台山路向什么处去。婆云蓦直去。僧才行。婆云。好个阿师又恁么去也。僧举似赵州。州云。待与勘过。州亦如前问。至来日上堂云。我为汝勘破婆子了也。颂曰。
　　年老成精不谬传。　　赵州古佛嗣南泉。　　枯龟丧命因图象。　　良马追风累缠牵。　　勘破了老婆禅。
　　说向人前不直钱。

　　举云门大师云。光不透脱有两般病。一切处不明面前有物。是一透得一切法空。隐隐地似有个物相似。亦是光不透脱。又法身亦有两般病。得到法身。为法执不忘已见犹存。堕在法身边。是一直饶透得放过即不可。子细捡点将来。有什么气息。亦是病。颂曰。
　　森罗万象许峥嵘。　　透脱无方碍眼睛。　　扫彼门庭谁有力。　　隐人胸次自成情。　　船横野渡涵秋碧。　　桌入芦花照雪明。　　串锦老渔怀就市。　　飘飘一叶浪头行。
　　举地藏问修山主。甚处来。修云。南方来。藏云。南方近日佛法如何。修云。商量浩浩地。藏云。争如我这里种田博饭吃。修云。争奈三界何。藏云。尔唤什么作三界。颂曰。
　　宗说般般尽强为。　　流传耳口便支离。　　种田博饭家常事。　　不是饱参人不知。　　参饱明知无所求。　　子房终不贵封侯。　　忘机归去同鱼鸟。　　濯足沧浪烟水秋。
　　举临际将示灭。嘱三圣云。吾迁化后。不得灭却吾正法眼藏。圣云。争敢灭却和尚正法眼藏。际云。忽有人问汝。作么生对。圣便喝。际云。谁知吾正法眼藏。向这瞎驴边灭却。颂曰。
　　信衣半夜付卢能。　　搅搅黄梅七百僧。　　临际一枝正法眼。　　瞎驴灭却得人憎。　　心心相印祖祖传灯。　　夷平海岳变化鲲鹏。　　只个名言难比拟。
　　大都手段解翻腾。

　　举廓侍者问德山。从上诸圣。向什么处去也。山云。作么作么。廓云。敕点飞龙马。跛鳖出头来。山便休去。来日山浴出。廓过茶与山。山抚廓背一下。廓云。这老汉方始瞥地。山又休去。颂曰。
　　觌面来时作者知。　　可中石火电光迟。　　轮机谋主有深意。　　欺敌兵家无远思。　　发必中更谩谁。
　　脑后见腮兮人难触犯。　　眉底著眼兮渠得便宜。
　　举沩山问仰山。甚处来。仰云。田中来。山云。田中多少人。仰插下锹子。叉手而立。山云。南山大有人刈茆。仰拈锹子便行。颂曰。
　　老觉情多念子孙。　　而今惭愧起家门。　　是须记取南山语。　　镂骨铭肌共报恩。

　　举麻谷持锡到章敬。绕禅床三匝。振锡一下。卓然而立。敬云。是是。谷又到南泉。绕禅床三匝。振锡一下。卓然而立。泉云。不是不是。谷云。章敬道是。和尚为什么道不是。泉云。章敬即是。是汝不是。此是风力所转。终成败坏。颂曰。
　　是与不是。　　好看棬缋。　　似抑似扬。　　难兄难弟。　　纵也彼既临时。　　夺也我何特地。　　金锡一振太孤标。　　绳床三绕闲游戏。　　丛林扰扰是非生。　　想像髑髅前见鬼。
　　举法眼问修山主。毫厘有差。天地悬隔。汝作么生会。修云。毫厘有差。天地悬隔。眼云。恁么又争得。修云。某甲只如此。和尚又如何。眼云。毫厘有差。天地悬隔。修便礼拜。颂曰。
　　秤头蝇坐便欹倾。　　万世权衡照不平。　　斤两锱铢见端的。　　终归输我定盘星。

　　举僧问赵州。狗子还有佛性也无。州云有。僧云。既有。为什么却撞入这个皮袋。州云。为他知而故犯。又有僧问。狗子还有佛性也无。州云无。僧云。一切众生皆有佛性。狗子为什么却无。州云。为伊有业识在。颂曰。
　　狗子佛性有。　　狗子佛性无。　　直钩元求负命鱼。
　　逐气寻香云水客。　　嘈嘈杂杂作分疏。　　平展演大铺舒。　　莫怪侬家不慎初。　　指点瑕疵还夺璧。
　　秦王不识蔺相如。

　　举僧问云门。不起一念。还有过也无。门云。须弥山。颂曰。
　　不起一念须弥山。　　韶阳法施意非悭。　　肯来两手相分付。　　拟去千寻不可攀。　　沧海阔白云闲。
　　莫将毫发著其间。　　假鸡声韵难谩我。　　未肯模胡放过关。
　　举地藏问法眼。上座何往。眼云。迤逦行脚。藏云。行脚事作么生。眼云不知。藏云。不知最亲切。眼豁然大悟。颂曰。
　　而今参饱似当时。　　脱尽廉纤到不知。　　任短任长休剪缀。　　随高随下自平持。　　家门丰俭临时用。　　田地优游信步移。　　三十年前行脚事。　　分明辜负一双眉。
　　举云岩扫地次。道吾云。太区区生。岩云。须知有不区区者。吾云。恁么则有第二月也。岩提起扫帚云。这个是第几月。吾便休去。玄沙云。正是第二月。云门云。奴见婢殷勤。颂曰。
　　借来聊尔了门头。　　得用随宜即便休。　　象骨岩前弄蛇手。　　儿时做处老知羞。

　　举岩头到德山。跨门便问。是凡是圣。山便喝。头礼拜。洞山闻举云。若不是奯公。大难承当。头云。洞山老汉。不识好恶。我当时一手抬一手搦。颂曰。
　　挫来机总权柄。　　事有必行之威。　　国有不犯之令。　　宾尚奉而主骄。　　君忌谏而臣佞。　　底意岩头问德山。　　一抬一搦看心行。

　　举鲁祖凡见僧来便面壁。南泉闻云。我寻常向他道。空劫已前承当。佛未出世时会取。不得一个半个。他恁么驴年去。颂曰。
　　淡中有味。　　妙超情谓。　　绵绵若存兮象先。　　兀兀如愚兮道贵。　　玉雕文以丧淳。　　珠在渊而自媚。
　　十分爽气兮清磨暑秋。　　一片闲云兮远分天水。
　　举雪峰示众云。南山有一条鳖鼻蛇。汝等诸人。切须好看。长庆云。今日堂中。大有人丧身失命。僧举似玄沙。沙云。须是棱兄始得。然虽如是。我即不恁么。僧云。和尚作么生。沙云。用南山作么。云门以拄杖。撺向峰面前作怕势。颂曰。
　　玄沙太刚。　　长庆少勇。　　南山鳖鼻死无用。　　风云际会头角生。　　果见韶阳下手弄。　　下手弄。　　激电光中看变动。　　在我也能遣能呼。　　于彼也有擒有纵。　　底事如今付阿谁。　　冷口伤人不知痛。

　　举盐官一日唤侍者。与我过犀牛扇子来。者云。扇子破也。官云。扇子既破。还我犀牛儿来。者无对。资福画一圆相。于中书一牛字。颂曰。
　　扇子破索犀牛。　　棬挛中字有来由。　　谁知桂毂千年魄。　　妙作通明一点秋。

　　举仰山指雪师子云。还有过得此色者么。云门云。当时便与推倒。雪窦云。只解推倒不解扶起。颂曰。
　　一倒一起。　　雪庭师子。　　慎于犯而怀仁。　　勇于为而见义。　　清光照眼似迷家。　　明白转身还堕位。
　　衲僧家了无寄。　　同死同生何此何彼。　　暖信破梅兮春到寒枝。　　凉飙脱叶兮秋澄潦水。

　　举法眼以手指帘。时有二僧。同去卷帘。眼云。一得一失。颂曰。
　　松直棘曲。　　鹤长凫短。　　义皇世人。　　俱忘治乱。　　其安也潜鳞在渊。　　其逸也翔鸟脱绊。　　无何祖祢西来。　　里许得失相半。　　蓬随风而转空。　　舡截流而到岸。　　个中灵利衲僧。　　看取清凉手段。

　　举僧问护国。鹤立枯松时如何。国云。地下底一场懡[怡-台+羅]。僧云。滴水滴冻时如何。国云。日出后一场懡[怡-台+羅]。僧云。会昌沙汰时。护法善神。向什么处去也。国云。三门头两个一场懡[怡-台+羅]。颂曰。
　　壮志棱棱鬓未秋。　　男儿不愤不封侯。　　翻思清白传家客。　　洗耳溪头不饮牛。

　　举风穴在郢州衙内。上堂云。祖师心印。状似铁牛之机。去即印住。住即印破。只如不去不住。印即是不印即是。时有卢陂长老。出问云。某甲有铁牛之机。请师不搭印。穴云。惯钓鲸鲵澄巨浸。却嗟蛙步[馬*展]泥沙。陂伫思。穴喝云。长老何不进语。陂拟议。穴便打一拂子云。还记得话头么。试举看。陂拟开口。穴又打一拂子。牧主云。佛法与王法一般。穴云。见个什么。牧云。当断不断。返招其乱。穴便下座。颂曰。
　　铁牛之机。　　印住印破。　　透出毗卢顶[寧*頁]行。　　却来化佛舌头坐。　　风穴当衡卢陂负堕。　　棒头喝下。
　　电光石火。　　历历分明珠在盘。　　眨起眉毛还蹉过。
　　举僧问大随。劫火洞然。大千俱坏。未审。这个坏不坏。随云坏。僧云。恁么则随他去也。随云。随他去。僧问龙济。劫火洞然。大千俱坏。未审。这个坏不坏。济云不坏。僧云。为什么却不坏。济云。为同大千。颂曰。
　　坏不坏。　　随他去也大千界。　　句里了无钩锁机。
　　脚头多被葛藤碍。　　会不会。　　分明底事丁宁杀。
　　知心拈出勿商量。　　还我当行相买卖。

　　举云门垂语云。古佛与露柱相交。是第几机众无语。自代云。南山起云北山下雨。颂曰。
　　一道神光。　　初不覆藏。　　超见缘也。　　是而无是。　　出情量也。　　当而无当。　　岩花之粉兮蜂房成蜜。　　野草之滋兮麝脐作香。　　随类三尺一丈六。　　明明触处露堂堂。
　　举仰山问僧。甚处人。僧云。幽州人。山云。汝还思彼中么。僧云常思。山云。能思是心。所思是境。彼中山河大地楼台殿阁人畜等物。反思思底心。还有许多般么。僧云。某甲到这里。总不见有。山云。信位即是。人位未是。僧云。和尚莫别有指示否。山云别有。别无即不中。据汝见处。只得一玄。得坐披衣。向后自看。颂曰。
　　无外而容。　　无碍而冲。　　门墙岸岸。　　关锁重重。　　酒常酣而卧客。　　饭虽饱而颓农。　　突出虚空兮风抟妙翅。　　踏翻沧海兮雷送游龙。

　　举三圣问雪峰。透网金鳞。未审。以何为食。峰云。待汝出网来向汝道。圣云。一千五百人善知识。话头也不识。峰云。老僧住持事烦。颂曰。
　　浪汲初升云雷相送。　　腾跃棱棱看大用。　　烧尾分明度禹门。　　华鳞未肯淹齑瓮。　　老成人不惊众。　　惯临大敌初无恐。　　泛泛端如五两轻。　　堆堆何翅千钧重。　　高名四海复谁同。　　介立八风吹不动。
　　举风穴垂语云。若立一尘家国兴盛。不立一尘家国丧亡。雪窦拈拄杖云。还有同生同死底衲僧么。颂曰。
　　皤然渭水起垂纶。　　何似首阳清饿人。　　只在一尘分变态。　　高名勋业两难泯。

　　举洛浦参夹山。不礼拜当面而立。山云。鸡栖凤巢。非其同类出去。浦云。自远趋风。乞师一接。山云。目前无阇梨。此间无老僧。浦便喝。山云住住。且莫草草匆匆。云月是同。溪山各异。截断天下人舌头即不无。争教无舌人解语。浦无语。山便打。浦从此伏膺。颂曰。
　　摇头摆尾赤梢鳞。　　彻底无依解转身。　　截断舌头饶有术。　　拽回鼻孔妙通神。　　夜明帘外兮风月如昼。　　枯木岩前兮花卉长春。　　无舌人无舌人。　　正令全提一句亲。　　独步环中明了了。　　任从天下乐欣欣。
　　举马大师不安。院主问。和尚近日尊位如何。大师云。日面佛月面佛。颂曰。
　　日面月面星流电卷。　　镜对像而无私。　　珠在盘而自转。　　君不见。　　钳锤前百炼之金。　　刀尺下一机之绢。
　　举沩山问仰山。忽有人问一切众生。但有业识茫茫无本可据。子作么生验。仰云。若有僧来即召云某甲。僧回首乃云是什么。待伊拟议。向道非唯业识茫茫。亦乃无本可据。山云。善哉善哉。颂曰。
　　一唤回头识我不。　　依悕萝月又成钩。　　千金之子才流落。　　漠漠涂穷有许愁。

　　举临际示众云。有一无位真人。常在汝等面门出入。初心未证据者看看。时有僧问。如何是无位真人。际下禅床擒住。者僧拟议。际托开云。无位真人。是什么干屎橛。颂曰。
　　迷悟相返。　　妙传而简。　　春拆百花兮一吹。　　力回九牛兮一挽。　　无奈泥沙拨不开。　　分明塞断甘泉眼。　　忽然突出肆横流。
　　师复云险。
　　举僧问赵州。学人乍入丛林。乞师指示。州云。吃粥了未。僧云。吃粥了。州云。洗钵去。颂曰。
　　粥罢令教洗钵盂。　　豁然心地自相符。　　而今参饱丛林客。　　且道其间有悟无。

　　举云门问干峰。请师答话。峰云。到老僧也未。门云。恁么则某甲在迟也。峰云。恁么那恁么那。门云。将谓猴白更有猴黑。颂曰。
　　弦筈相衔。　　纲珠相对。　　发百中而箭箭不虚。　　摄众景而光光无碍。　　得言句之总持。　　住游戏之三昧。　　妙其间也宛转偏圆。　　必如是也纵横自在。
　　举洛浦临终示众云。今有一事。问你诸人。这个若是。即头上安头。若道不是。即斩头觅活。时首座云。青山常举足。日下不挑灯。浦云。是什么时节。作这个说话。有彦从上座。出云。去此二途。请师不问。浦云。未在更道。从云。某甲道不尽。浦云。我不管你道尽道不尽。从云。某甲无侍者祗对和尚。浦便休。至晚唤从上座问。你今日祗对。甚有来由。合体得先师道。目前无法。意在目前。他不是目前法。非耳目所到。且道。那句是宾。那句是主。若拣得出。分付钵袋子。从云不会。浦云汝合会。从云实不会。浦喝出云。苦哉苦哉。僧问。和尚尊意如何。浦云。慈舟不桌清波上。剑峡徒劳放木鹅。颂曰。
　　饵云钩月钓清津。　　年老心孤未得鳞。　　一曲离骚归去后。　　汩[泳-永+羅]江上独醒人。

　　举僧问南阳忠国师。如何是本身卢舍那。国师云。与我过净饼来。僧将净瓶到。国师云。却安旧处著。僧复问。如何是本身卢舍那。国师云。古佛过去久矣。颂曰。
　　鸟之行空鱼之在水。　　江湖相忘云天得志。　　拟心一丝对面千里。　　知恩报恩人间几几。

　　举罗山问岩头。起灭不停时如何。头咄云。是谁起灭。颂曰。
　　斫断老葛藤。　　打破狐窠窟。　　豹披雾而变文。　　龙乘雷而换骨。　　咄起灭纷纷是何物。

　　举僧问兴阳剖和尚。娑竭出海乾坤静。觌面相呈事若何。阳云。妙翅鸟王当宇宙。个中谁是出头人。僧云。忽遇出头时。又作么生。阳云。似鹘提鸠。君不觉御楼前验始知真。僧云。恁么则叉手当胸退身三步。阳云。须弥座下乌龟子。莫待重教点额痕。颂曰。
　　丝纶降号令分。　　寰中天子塞外将军。　　不待雷惊出蛰。　　那知风遏行云。　　机底联绵兮自有金针玉线。　　印前恢廓兮元无鸟篆虫文。

　　举圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辨真实。颂曰。
　　巍巍堂堂。　　磊磊落落。　　闹处刺头稳处下脚。　　脚下线断我自由。　　鼻端泥尽君休斫。　　莫动著。　　千年故纸中合药。
　　举德山圆明大师示众云。及尽去也。直得三世诸佛。口挂壁上。犹有一人呵呵大笑。若识此人。参学事毕。颂曰。
　　收把断襟喉。　　风磨云拭。　　水冷天秋。　　锦鳞莫谓无滋味。　　钓尽沧浪月一钩。

　　举僧问赵州。如何是祖师西来意。州云。庭前柏树子。颂曰。
　　岸眉横雪。　　河目含秋。　　海口鼓浪。　　航舌驾流。　　拨乱之手。　　太平之筹。　　老赵州老赵州。　　搅搅丛林卒未休。　　徒费工夫也造车合辙。　　本无伎俩也塞壑填沟。
　　举维摩诘问文殊师利。何等是菩萨入不二法门。文殊师利曰。如我意者。于一切法。无言无说。无示无识。离诸问答。是为入不二法门。于是文殊师利问维摩诘言。我等各自说已。仁者当说。何等是菩萨入不二法门。维摩默然。颂曰。
　　曼殊问疾老毗耶。　　不二门开看作家。　　珉表粹中谁赏鉴。　　忘前失后莫咨嗟。　　区区抱璞兮。　　楚庭[剜-夗+(眉-目+貝)]士。　　璨璨报珠兮。　　隋城断蛇。　　休点破绝疵瑕。　　俗气浑无却较些。

　　举洞山供养云岩真次。遂举前邈真话。有僧问。云岩道只这是意旨如何。山云。我当时洎错会先师意。僧云未审。云岩还知有也无。山云。若不知有。争解恁么道。若知有争肯恁么道。颂曰。
　　争解恁么道。　　五更鸡唱家林晓。　　争肯恁么道。
　　千年鹤与云松老。　　宝鉴澄明验正偏。　　玉机转侧看兼到。　　门风大振兮规步绵绵。　　父子变通兮声光浩浩。
　　举雪峰住庵时。有两僧来礼拜。峰见来以手托庵门。放身出云。是什么。僧亦云。是什么。峰低头归庵。僧后到岩头。头问。甚么处来。僧云。岭南来。头云。曾到雪峰么。僧云曾到。头云。有何言句。僧举前话。头云。他道什么僧云。他无语低头归庵。头云。噫我当初。不向他道末后句。若向伊道。天下人不奈雪老何。僧至夏末。再举前话请益。头云。何不早问。僧云。未敢容易。头云。雪峰虽与我同条生。不与我同条死。要识末后句。只这是。颂曰。
　　切瑳琢磨。　　变态肴讹。　　葛陂化龙之杖。　　陶家居蛰之梭。　　同条生兮有数。　　同条死兮无多。　　末后句只这是。　　风舟载月浮秋水。

　　举法眼问觉上座。舡来陆来。觉云。船来。眼云。船在什么处。觉云。船在河里。觉退后。眼却问傍僧云。你道。适来这僧。具眼不具眼。颂曰。
　　水不洗水。　　金不博金。　　昧毛色而得马。　　靡丝弦而乐琴。　　结绳画卦有许事。　　丧尽真淳盘古心。
　　举曹山问德上座。佛真法身。犹若虚空。应物现形。如水中月。作么生说个应底道理。德云。如驴觑井。山云。道即太杀道。只道得八成。德云。和尚又如何。山云。如井觑驴。颂曰。
　　驴觑井井觑驴。　　智容无外净涵有余。　　肘后谁分印。　　家中不蓄书。　　机丝不挂梭头事。　　文彩纵横意自殊。
　　举黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。时有僧出云。只如诸方匡徒领众。又作么生。檗云。不道无禅。只是无师。颂曰。
　　岐分丝染太唠唠。　　果缀花联败祖曹。　　妙握司南造化柄。　　水云器具在甄陶。　　屏割繁碎。　　剪除氄毛。　　星衡藻鉴。　　玉尺金刀。　　黄檗老察秋毫。　　坐断春风不放高。
　　举云岩问道吾。大悲菩萨。用许多手眼作么。吾云。如人夜中背手模枕子。岩云我会也。吾云。汝作么生会。岩云。遍身是手眼。吾云。道即大杀道。只道得八成。岩云。师兄作么生。吾云。通身是手眼。颂曰。
　　一窍虚通。　　八面玲珑。　　无象无私。　　春入律不留不碍月行空。　　清净宝目功德臂。　　遍身何似通身是。　　现前手眼显全机。　　大用纵横何讳忌。
　　举雪峰在德山作饭头。一日饭迟。德山托钵至法堂。峰云。这老汉。钟未鸣鼓未响。托钵向什么处去。山便归方丈。峰举似岩头。头云。大小德山。不会末后句。山闻令侍者唤岩头。问汝不肯老僧那。岩遂密启其意。山乃休去。至明日升堂。果与寻常不同。岩抚掌笑云。且喜老汉会末后句。他后天下人。不奈伊何。颂曰。
　　末后句会也无。　　德山父子太含胡。　　座中亦有江南客。　　莫向人前唱鹧鸪。

　　举密师伯与洞山行次。见白兔子面前走过。密云。俊哉。山云作么生。密云。如白衣拜相。山云。老老大大。作这个语话。密云。你又作么生。山云。积代簪缨。暂时落薄。颂曰。
　　抗力霜雪。　　平步云霄。　　下惠黜国。　　相如过桥。　　萧曹谋略能成汉。　　巢许身心欲避尧。　　宠辱若惊深自信。　　真情参迹混渔樵。

　　举严阳尊者问赵州。一物不将来时如何。州云。放下著。严云。一物不将来。放下个什么。州云。恁么则担取去。颂曰。
　　不防行细输先手。　　自觉心粗愧撞头。　　局破腰间斧柯烂。　　洗清凡骨共仙游。

　　举金刚经云。若为人轻贱。是人先世罪业。应堕恶道。以今世人轻贱故。先世罪业则为销灭。颂曰。
　　缀缀功过。　　胶胶因果。　　镜外狂奔演若多。　　杖头击著破灶堕。　　灶堕破来相贺。　　却道从前辜负我。
　　举僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。却失也。僧云未审。向什么处去也。林云。草深无觅处。僧云。和尚也须堤防始得。林抚掌云。一等是个毒气。颂曰。
　　三老暗转柁。　　孤舟夜回头。　　芦花两岸雪。　　烟水一江秋。　　风力扶帆行不桌。　　笛声唤月下沧洲。
　　举刘铁磨到沩山。山云。老牸牛汝来也。磨云。来日台山大会斋。和尚还去么。山放身卧。磨便出去。颂曰。
　　百战成功老太平。　　优柔谁肯苦争衡。　　玉鞭金马闲终日。　　明月清风富一生。

　　举僧问干峰。十方薄伽梵。一路涅槃门。未审。路头在什么处。峰以拄杖一画云。在这里。僧举问云门。门云。扇子踣跳上三十三天。筑著帝释鼻孔。东海鲤鱼打一棒。雨似盆倾。会么会么。颂曰。
　　入手还将死马医。　　反魂香欲起君危。　　一期拶出通身汗。　　方信侬家不惜眉。

　　举米胡令僧问仰山。今时人还假悟否。山云。悟即不无。争奈落第二头何。僧回举似米胡。胡深肯之。颂曰。
　　第二头分悟破迷。　　快须攃手舍筌罤。　　功兮未尽成胼拇。　　智也难知觉噬脐。　　兔老冰盘秋露泣。　　鸟寒玉树晓风凄。　　持来大仰辨真假。　　痕玷浑无贵白圭。
　　举赵州问投子。大死底人却活时如何。投云。不许夜行。投明须到。颂曰。
　　芥城劫石妙穷初。　　活眼环中照廓虚。　　不许夜行投晓到。　　家音未肯付鸿鱼。

　　举子昭首座问法眼。和尚开堂。承嗣何人。眼云地藏。昭云。太辜负长庆先师。眼云。某甲不会长庆一转语。昭云何不问。眼云。万像之中独露身。意作么生。昭乃竖起拂子。眼云。此是长庆处学得底。首座分上作么生。昭无语。眼云。只如万像之中独露身。是拨万像不拨万像。昭云不拨。眼云两个。参随左右皆云。拨万像。眼云。万像之中独露身[口*爾]。颂曰。
　　离念见佛。　　破尘出经。　　现成家法。　　谁立门庭。　　月逐舟行江练净。　　春随草上烧痕青。　　拨不拨听丁宁。　　三径就荒归便得。　　旧时松菊尚芳馨。

　　举僧问首山。如何是佛。山云。新妇骑驴阿家牵。颂曰。
　　新妇骑驴阿家牵。　　体段风流得自然。　　堪笑效颦邻舍女。　　向人添丑不成妍。

　　举僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。直得头尾相称时如何。峰云。儿孙得力室内不知。颂曰。
　　规圆矩方。　　用行舍藏。　　钝置栖芦之鸟。　　进退触藩之羊。　　吃人家饭。　　卧自家床。　　云腾致雨。　　露结为霜。　　玉线相投透针鼻。　　锦丝不断吐梭肠。
　　石女机停兮夜色向午。　　木人路转兮月影移央。
　　举华严经云。我今普见一切众生。具有如来智慧德相。但以妄想执著而不证得。颂曰。
　　天盖地载。　　成团成块。　　周法界而无边。　　折邻虚而无内。　　及尽玄微。　　谁分向背。　　佛祖来偿口业债。　　问取南泉王老师。　　人人只吃一茎菜。

　　举僧问夹山。拨尘见佛时如何。山云。直须挥剑。若不挥剑。渔父栖巢。后僧举问石霜。拨尘见佛时如何。霜云。渠无国土。何处逢渠。僧回举似夹山。山上堂云。门庭施设。不如老僧。入理深谈。犹较石霜百步。颂曰。
　　拂牛剑气洗兵。　　威定乱归功更是谁。　　一旦氛埃清四海。　　垂衣皇化自无为。

　　举南泉示众云。三世诸佛不知有。狸奴白牯却知有。颂曰。
　　跛跛挈挈。　　[監*毛][監*毛]毵毵。　　百不可取。　　一无所堪。　　默默自知田地稳。　　腾腾谁谓肚皮憨。　　普周法界浑成饭。　　鼻孔累垂信饱参。

　　举进山主问修山主云。明知生不生性。为什么为生之所留。修云。笋毕竟成竹。如今作篾使还得么。进云。汝向后自悟在。修云。某甲只如此。上座意旨如何。进云。遮个是监院房。那个是典座房。修便礼拜。颂曰。
　　豁落亡依高闲不羁。　　家邦平贴到人稀。　　些些力量分阶级。　　荡荡身心绝是非。　　是非绝。　　介立大方无轨辙。
　　举翠岩夏末示众云。一夏已来。为兄弟说话。看翠岩眉毛在么。保福云。作贼人心虚。长庆云。生也云门云关。颂曰。
　　作贼心过人胆。　　历历纵横对机感。　　保福云门也垂鼻欺唇。　　翠岩长庆也修眉映眼。　　杜禅和有何限。　　刚道意句一齐刬。　　埋没自己也饮气吞声。　　带累先宗也面墙檐版。

　　举仰山问中邑。如何是佛性义。邑云。我与尔说个譬喻。如室有六窗中安一猕猴。外有人唤云狌狌。猕猴即应。如是六窗俱唤俱应。仰云。只如猕猴睡时。又作么生。邑乃下禅床把住云。狌狌我与尔相见。颂曰。
　　冻眠雪屋岁摧颓。　　窈窕萝门夜不开。　　寒槁园林看变态。　　春风吹起律筒灰。

　　举僧问曹山。灵衣不挂时如何。山云。曹山今日孝满。僧云。孝满后如何。山云。曹山好颠酒。颂曰。
　　清白门庭四绝邻。　　长年关扫不容尘。　　光明转处倾残月。　　爻象分时却建寅。　　新满孝便逢春。
　　醉步狂歌任堕巾。　　散发夷犹谁管系。　　太平无事酒颠人。
　　举僧问法眼。承教有言。从无住本立一切法。如何是无住本。眼云。形兴未质名起未名。颂曰。
　　没踪迹。　　断消息。　　白云无根。　　清风何色。　　散干盖而非心。　　持坤舆而有力。　　洞千古之渊源。　　造万像之模则。　　刹尘道会也处处普贤。　　楼阁门开也头头弥勒。
　　举瑞岩问岩头。如何是本常理。头云动也。岩云。动时如何。头云。不见本常理。岩伫思。头云。肯即未脱根尘。不肯即永沉生死。颂曰。
　　圆珠不穴大璞不琢。　　道人所贵无棱角。　　拈却肯路根尘空。　　脱体无依活卓卓。

　　举首山示众云。第一句荐得。与祖佛为师。第二句荐得。与人天为师。第三句荐得。自救不了。僧云。和尚是第几句荐得。山云。月落三更穿市过。颂曰。
　　佛祖髑髅穿一串。　　宫漏沉沉密传箭。　　人天机要发千钧。　　云阵辉辉急飞电。　　个中人看转变。
　　遇贱则贵。　　贵则贱。　　得珠罔象兮至道绵绵。　　游刃亡牛兮赤心片片。
　　举僧问仰山。和尚还识字否。山云随分。僧乃右旋一匝云。是什么字。山于地上书个十字。僧左旋一匝云。是甚么字。山改十字作卍字。僧画一圆相。以两手托。如修罗掌日月势云。是什么字。山乃画一圆相。围却卍字。僧乃作楼至势。山云。如是如是。汝善护持。颂曰。
　　道环之虚靡盈。　　空印之字未形。　　妙运天轮地轴。　　密罗武纬文经。　　放开捏聚。　　独立周行。　　机发玄枢兮。　　青天激电。　　眼含紫光兮。　　白日见星。

　　举僧问云门。如何是超佛越祖之谈。门云胡饼。颂曰。
　　胡饼云超佛祖谈。　　句中无味若为参。　　衲僧一日如知饱。　　方见云门面不惭。

　　举长沙令僧问会和尚。未见南泉时如何。会良久。僧云。见后如何。会云。不可别有也。僧回举似长沙。沙云。百尺竿头坐底人。虽然得入未为真。百尺竿头须进步。十方世界是全身。僧云。百尺竿头如何进步。沙云。朗州山澧州水。僧云不会。沙云。四海五湖王化里。颂曰。
　　玉人梦破一声鸡。　　转盻生涯色色齐。　　有信风雷催出蛰。　　无言桃李自成蹊。　　及时节力耕犁。
　　谁怕春畴没胫泥。

　　举龙牙问翠微。如何是祖师西来意。微云。与我过禅版来。牙取禅版与翠微。微接得便打。牙云。打即任打。要且无祖师意。又问临际。如何是祖师西来意。际云。与我过蒲团来。牙取蒲团与临际。际接得便打。牙云。打即任打。要且无祖师意。牙后住院。有僧问。和尚当年问翠微临际祖师意。二尊宿明也未。牙云。明即明矣。要且无祖师意。颂曰。
　　蒲团禅版对龙牙。　　何事当机不作家。　　未意成褫明目下。　　恐将流落在天涯。　　虚空那挂剑。
　　星汉却浮槎。　　不萠草解藏香象。　　无底篮能著活蛇。　　今日江湖何障碍。　　通方津渡有舡车。

　　举玄沙到蒲田县。百戏迎之。次日问小塘长老。昨日许多喧闹。向什么处去。小塘提起袈裟角。沙云。料掉没交涉。颂曰。
　　夜壑藏舟。　　澄源著桌。　　龙鱼未知水为命。　　折箸不妨聊一搅。　　玄沙师。　　小塘老。　　函盖箭锋。　　探竿影草。　　潜缩也老龟巢莲。　　游戏也华鳞弄藻。

　　举云门云。闻声悟道。见色明心。观世音菩萨。将钱买胡饼。放下手却是馒头。颂曰。
　　出门跃马扫搀抢。　　万国烟尘自肃清。　　十二处亡闲影响。　　三千界放净光明。

　　举沩山问道吾。甚么处来。吾云。看病来。山云。有几人病。吾云。有病者不病者。山云。不病者莫是智头陀么。吾云。病与不病。总不干他事。速道速道。山云。道得也与他没交涉。颂曰。
　　妙药何曾过口。　　神医莫能投手。　　若存也渠本非无。　　至虚也渠本非有。　　不灭而生。　　不亡而寿。
　　全超威音之前。　　独步劫空之后。　　成平也天盖地擎。　　运转也乌飞兔走。

　　举俱胝和尚。凡有所问。只竖一指。颂曰。
　　俱胝老子指头禅。　　三十年来用不残。　　信有道人方外术。　　了无俗物眼前看。　　所得甚简施设弥宽。　　大千刹海饮毛端。　　鳞龙无限落谁手。　　珍重任公把钓竿。　　师复竖起一指云看。

　　举肃宗帝问忠国师。百年后所须何物。国师云。与老僧作个无缝塔。帝曰。请师塔样。国师良久云。会么。帝曰不会。国师云。吾有付法弟子耽源。却谙此事。后帝诏耽源。问此意如何。源云。相之南谭之北。中有黄金充一国。无影树下合同舡。琉璃殿上无知识。颂曰。
　　孤回回圆陀陀。　　眼力尽处高峨峨。　　月落潭空夜色重。　　云收山瘦秋容多。　　八封位正五行气和。　　身先在里见来么。　　南阳父子兮却似知有。
　　西竺佛祖兮无如柰何。

　　举临际问黄檗。如何是佛法的的大意。檗便打。如是三度。乃辞檗见大愚。愚问。什么处来。际云。黄檗来。愚云。黄檗有何言句。际云。某甲三问佛法的的大意。三度吃棒。不知有过无过。愚云。黄檗恁么老婆。为尔得彻困。更来问有过无过。际于言下大悟。颂曰。
　　九包之雏。　　千里之驹。　　真风度籥。　　灵机发枢。　　劈面来时。　　飞电急。　　迷云破处太阳孤。　　捋虎须见也无。　　个是雄雄大丈夫。

　　举疏山到沩山。便问。承师有言。有句无句。如藤倚树。忽然树倒藤枯。句归何处。沩山呵呵大笑。疏云。某甲四千里。卖布单来。和尚何得相弄。沩唤侍者。取钱还者上座。遂嘱云。向后有独眼龙。为子点破去在。后到明昭举前话。昭云。沩山可谓。头正尾正。只是不遇知音。疏复问。树倒藤枯。句归何处。昭云。更使沩山笑转新。疏于言下有省。乃云。沩山元来笑里有刀。颂曰。
　　藤枯树倒问沩山。　　大笑呵呵岂等闲。　　笑里有刀窥得破。　　言思无路绝机关。

　　举楞严经云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。颂曰。
　　沧海沥干。　　太虚充满。　　衲僧鼻孔长。　　古佛舌头短。　　珠丝度九曲。　　玉机才一转。　　直下相逢谁识渠。　　始信斯人不合伴。

　　举洞山示众云。秋初夏末。兄弟或东或西。直须向万里无寸草处去。又云。只如万里无寸草处。作么生去。石霜云。出门便是草。大阳云。直道不出门亦是草漫漫地。颂曰。
　　草漫漫。　　门里门外君自看。　　荆棘林中下脚易。
　　夜明帘外转身难。　　看看几何般。　　且随老木同寒瘠。　　将逐春风入烧瘢。

　　举仰山梦往弥勒所居第二座。尊者白云。今日当第二座说法。山乃起。白椎云。摩诃衍法。离四句绝百非。谨白。颂曰。
　　梦中拥衲参耆旧。　　列圣森森坐其右。　　当仁不让犍稚鸣。　　说法无畏师子吼。　　心安如海。　　胆量如斗。　　鲛目泪流。　　蚌肠珠剖。　　谵语谁知泄我机。
　　厖眉应笑扬家魂。　　离四句绝百非。　　马师父子病休医。
　　举南泉因陆亘大夫云。肇法师也甚奇怪。解道天地同根。万物一体。泉指庭前牡丹云。大夫。时人见此一株花。如梦相似。颂曰。
　　照彻离微造化根。　　纷纭出没见其门。　　游神劫外问何有。　　著眼身前知妙存。　　虎啸萧萧岩吹作。　　龙吟冉冉洞云昏。　　南泉点破时人梦。　　要识堂堂补处尊。
　　举云门大师云。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。颂曰。
　　收尽余怀厌事华。　　归来何所是生涯。　　烂柯樵子疑无路。　　挂树壶公妙有家。　　夜水金波浮桂影。　　秋风雪阵拥芦花。　　寒鱼著底不吞[飢-几+甘]。　　兴尽清歌却转槎。
　　举鲁祖问南泉。摩尼珠人不识。如来藏里亲收得。如何是藏。泉云。王老师与尔往来者是。祖云。不往来者。泉云。亦是藏。祖云。如何是珠泉召云师祖。祖应诺。泉云去。汝不会我语。颂曰。
　　别是非明得丧。　　应之心指诸掌。　　往来不往来。
　　只者俱是藏。　　轮王赏之有功。　　黄帝得之罔象。
　　转枢机能伎俩。　　明眼衲僧无卤莽。

　　举洞山不安。僧问。和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他时如何。山云。则不见有病。颂曰。
　　卸却臭皮袋。　　拈转赤肉团。　　当头鼻孔正。　　直下髑髅干。　　老医不见从来癖。　　少子相看向近难。
　　野水瘦时秋潦退。　　白云断处旧山寒。　　须剿绝莫颟顸。　　转尽无功伊就位。　　孤标不与汝同盘。
　　举临际问院主。甚处来。主云。州中粜黄米来。际云。粜得尽么。主云。粜得尽。际以拄杖一画云。还粜得这个么。主便喝。际便打。次典座至。际举前话。座云。院主不会和尚意。际云。尔又作么生。座便礼拜。际亦打。颂曰。
　　临际全机格调高。　　棒头有眼辨秋毫。　　扫除狐兔家风峻。　　变化鱼龙雷火烧。　　活人剑杀人刀。
　　倚天照雪利吹毛。　　一等令行滋味别。　　十分痛处是谁遭。
　　举九峰在石霜作侍者。霜迁化。后众欲请堂中首座接续住持。峰不肯。乃云。待某甲问过。若会先师意。如先师侍奉。遂问。先师道。休去歇去。一念万年去。寒灰枯木去。一条白练去。且道。明什么边事。座云。明一色边事。峰云。恁么则未会先师意在。座云。尔不肯我那装香来。座乃焚香云。我若不会先师意。香烟起处脱去不得。言讫便坐脱。峰乃抚其背云。坐脱立亡则不无。先师意未梦见在。颂曰。
　　石霜一宗亲传九峰。　　香烟脱去正脉难通。　　月巢鹤作千年梦。　　雪屋人迷一色功。　　坐断十方犹点额。　　密移一步看飞龙。

　　举同光帝谓兴化云。寡人收得中原一宝。只是无人酬价。化云。借陛下宝看。帝以两手引幞头脚。化云。君王之宝。谁敢酬价。颂曰。
　　君王底意语知音。　　天下倾诚葵藿心。　　掇出中原无价宝。　　不同赵璧与燕金。

　　中原之宝呈兴化。　　一段光明难定价。　　帝业堪为万世师。　　金轮景耀四天下。

　　举僧问洞山。三身中那身不堕诸数。山云。吾常于此切。颂曰。
　　不入世未循缘。　　劫壶空处有家传。　　白苹风细秋江暮。　　古岸舡归一带烟。

　　举僧问云门。如何是尘尘三昧。门云。钵里饭桶里水。颂曰。
　　钵里饭桶里水。　　开口见胆求知己。　　拟思便落二三机。　　对面忽成千万里。　　韶阳师较些子。　　断金之义兮谁与相同。　　匪石之心兮独能如此。
　　举僧问琅玡觉和尚。清净本然。云何忽生山河大地。觉云。清净本然云何忽生山河大地。颂曰。
　　见有不有。　　翻手覆手。　　琅玡山里人。　　不落瞿昙后。
　　泗州普照觉和尚颂古一百则竟。

　　宏智禅师广录卷第二



　　宏智禅师广录卷第三


　　真州长芦觉和尚拈古

　　　　侍者行从集
　　举世尊因自恣日。文殊三处过夏。迦叶欲摈出文殊。才近椎乃见百千万亿文殊。迦叶尽其神力。椎不能举。世尊遂问。汝摈那个文殊。迦叶无对。师云。金色头陀。有心无胆。当时尽令而行。莫道百千万亿文殊。只这黄面瞿昙。也与摈出。若能如是。不唯壁立真风。亦令后人知我衲僧门下。著尔闲佛祖不得。
　　举卧轮云。卧轮有伎俩。能断百思想。对境心不起。菩提日日长。六祖闻云。慧能无伎俩。不断百思想。对境心数起。菩提作么长。师云。葵花向日。柳絮随风。
　　举百丈上堂。大众方集。以拄杖一时打去。复召云大众。众回首。丈云。是什么。黄檗上堂。大众方集。以拄杖一时打去。复召云大众。众回首。檗云。月似弯弓。少雨多风。雪窦云。若是雪窦。集众以拄杖打去便休。师云。下媒求鸽。直钩钓鱼。各有接物利生底手段。若是个捞笼不住。呼唤不回底汉。又作么生。以拄杖击香台一下。
　　举南泉归宗麻谷。礼拜忠国师。泉于路上画一圆相云。道得即去。宗于圆相中坐。谷作女人拜泉云。恁么则不去也。宗云。是何心行。师云。我当时若见。便与拨却圆相。不唯打破南泉窠窟。亦乃教归宗无著身处。麻谷呈伎俩不得。泉云。恁么则不去也。果然果然。
　　举洞山到北岩。岩问。什么处来。山云。湖南来。岩云。观察使姓什么。山云。不得姓。岩云。名什么。山云。不得名。岩云还理事也无。山云自有廊幕在。岩云还出入否。山云不出入。岩云岂不出入。山拂袖出去。岩来日侵早入堂。召洞山云。昨日问上座话。不称老僧意。一夜不安。今请上座别一转语。若惬老僧意。便开粥相伴过夏。山云却请和尚问。岩云不出入。山云太尊贵生。岩乃开粥同过夏。师云。主张门户。自有傍来。拱默威严。谁敢正视。借功施设。转位提持。全成左右分权。不犯尊贵一路。还知尊贵处么。宝殿无人不侍立。不种梧桐免凤来。
　　举法灯开堂。谓众云。山僧本欲跧栖岩窦。又缘清凉老人有不了底公案。今日出来。为他分析。僧问。如何是不了底公案。灯便打云。祖祢不了。殃及儿孙。僧云。过在什么处。灯云。过在我殃及尔。师云。这僧若是个汉。出来便与掀倒禅床。不唯自己有出身之路。亦免见祖祢不了殃及儿孙。
　　举香严垂语云。如人上树。口衔树枝。手不攀枝。脚不踏树。下有人问西来意。若不对违他所问。若对又丧身失命。正当恁么时。作么生即是。有虎头上座云。树上即不问。未上树请师道。香严呵呵大笑。雪窦云。树上道即易。树下道即难。老僧上树也。致将一问来。师云。虎头上座是个恶贼。用无义手。打不防家。直绕本色作家。往往做手脚不辨。雪窦是别机宜。识休咎底汉。到这里亦只得藏身露影。还会香严做处么。三千剑客今何在。独许庄周见太平。
　　举僧问风穴。语默涉离微。如何通不犯。穴云。长忆江南三月里。鹧鸪啼处百花香。雪窦云。劈腹剜心。师云。露裸裸圆陀陀。直是无棱缝。且道。风穴无棱缝。何似雪窦无棱缝。还会么。和光惹事。刮笃成家。
　　举玄沙问镜清。古人道。不见一法。是大过患。尔且道。不见甚么法。清指露柱云。莫是这个法么。沙云。浙中清水白米从尔吃。佛法未梦见在。师云。镜清当时恁么答。玄沙末后恁么道。还相契也无。然则镜清久不作佛法梦。也须是玄沙同参始得。
　　举莲华庵主拈拄杖示众云。古人到这里为什么不肯住。众无语。自代云。为他途路不得力。复云。毕竟如何。又自云。楖栗横担不顾人。直入千峰万峰去。师云。负入不负出。本色住山人。思大吞尽诸佛。普眼不见普贤。且道。病在什么处。蓦拈拄杖卓一下云。官不容针私通车马。
　　举雪峰云。饭罗边坐地饿死人无数。海水边坐地渴杀人无数。玄沙云。饭罗里坐饿死人无数。海水没头渴杀人无数。云门云。通身是饭。通身是水。师云。我则不然。饭罗里坐胀杀人无数。海水没头浸杀人无数。以前伤乎不吞。以后失乎不吐。只如云门道通身是饭通身是水。到这里无尔吞吐处。
　　举僧问智门。莲华未出水时如何。门云莲华。僧云。出水后如何。门云荷叶。师云。灵龟无卦兆。空壳不劳钻。
　　举僧问净众。莲华未出水时如何。众云。菡萏满池流。僧云。出水后如何。众云。叶落不知秋。师云。李陵持汉节。潘阆倒骑驴。
　　举云盖问石霜。万户俱开即不问。万户俱闭时如何。霜云。堂中事作么生。盖无语。经半年方乃云。无人接得渠。霜云。道即大杀道。只道得八成。盖云。和尚作么生。霜云。无人识得渠。师云。稳密田地。忌堕功勋。贴体衣裳。会须脱却。宗中辨的。量外转机。须子细始得。同中之异。酌然尚带依俙。异中之异。直是难臻妙极。还到石霜父子转侧处么。烛晓玉人初破梦。夜寒青女未登机。
　　举睦州示众云。裂开也在我。捏聚也在我。僧问。如何是裂开。州云。三九二十七。菩提涅槃真如解脱即心即佛。我且恁么道。汝又作么生。僧云。某甲不恁么道。州云。盏子落地。楪子成八片。僧云。如何是捏聚。州敛手而坐。师云。睦州用处。直是长三短五。七纵八横。攃在面前。抛向脑后。不妨奇特。然则门庭施设。自是一家。入理深谈。不翅百步。
　　举经云。若见诸相非相。即见如来。法眼云。若见诸相非相。即不见如来。师云。世尊说如来禅。法眼说祖师禅。会得甚奇特。不会也相许。
　　举马祖见僧来。便画一圆相云。入也打不入也打。僧便入。祖便打。僧云。和尚打某甲不得。祖靠却拄杖休去。师云。跨门之机。室中之意。具眼者分明辨取。
　　举僧问广德。如何是伶利底人。德云。维摩不离方丈室。文殊未到早先知。又问。如何是伶利底人。德云。垢腻汗衫皂角洗。又问。如何是伶利底人。德云。古墓毒蛇头戴角。师云。一句子把定要关。一句子不存轨则。一句子体用双照。若人会得。许你伶利。还端的么。枯龟妙在孙宾手。一灼爻分十字文。
　　举雪峰问僧。什么处去。僧云。普请去。峰云去。师云。莫动著。动著三十棒。云门云。随语识人。又是为蛇画足。
　　举渐源因宝盖来相看。源乃卷帘入方丈坐。盖下却帘归客位。源令侍者传语云。远涉不易。犹隔津在。才语了盖便打一掌。者云。有堂头和尚在。莫打某甲。盖云。只为有和尚在。所以打你。者回举似源。源云。犹隔津在。师云。酌然犹隔津在。然则各各彼彼自是一家。且作么得同生同死共命连枝去。暗里抽横骨。明中坐舌头。
　　举保福问长庆。盘山道。光境俱亡。复是何物。洞山云。光境未亡。复是何物。据二老宿。总未剿绝在。作么生得剿绝去。庆良久。福云。情知你向鬼窟里作活计。庆云。汝又作么生。福云。两手扶犁水过膝。师云。俱亡未亡。夺人夺境。为什么保福不肯长庆。太平本是将军建。不许将军见太平。
　　举干峰示众云。法身有三种病二种光。须是一一透得。更有照用临时。向上一窍在。云门出云。庵内人为什么不知庵外事。峰呵呵大笑。门云。犹是学人疑处。峰云。子是什么心行。门云。也要和尚相委。峰云。直须恁么稳密始得稳坐地。门云喏喏。师云。坐著病在膏肓。用著光不透脱。直饶你纵横十字。圆转一机。也未知有向上一窍在。还得稳坐地么。到头霜夜月。任运落前溪。
　　举沩山问仰山。子一夏不见上来。在下面作何所务。仰云。某甲锄得一片畬。下得一罗种。沩云。寂子今夏不虚过。仰云。和尚今夏作什么。沩云。日中一饭。夜后一寝。仰云。和尚今夏亦不虚过。道了乃吐舌。沩云。寂子何得自伤已命。师云。少当努力。老合歇心。这一夏总不虚过。为什么仰山道了吐舌。若点捡得出。祸不入慎家之门。
　　举赵州云。有佛处不得住。无佛处急走过。师云。沈空滞迹。犯手伤风。俱未是衲僧去就。直须莫入人行市。莫坐他床榻。正不立玄。偏不附物。方能把住放行。有自由分。
　　举临际两堂首座齐下喝。僧问际。还有宾主也无。际云。宾主历然。师云。杀人刀活人剑。在临际手里。虽然如是。当时便与一喝。直饶他大逞神通。也只得同声相应。
　　举洞山问隐山。如何是主中主。隐云。长年不出户。洞云。如何是主中宾。隐云。青山覆白云。洞云。宾主相去几何。隐云。长江水上波。洞云。宾主相见有何言说。隐云。清风拂白月。师云。主也云藏顶相。宾也雪压眉棱。相去也门司有限。言说也玉振金声。我此四句。且道。与隐山是同是别。丛林具眼者。试请辨看。
　　举云门云。佛法大杀有只是舌头短。后自云长也。师云。云门大师。虽然自起自倒。要且车不横推。理不曲断。
　　举沩山与仰山摘茶次。沩云。终日只闻子声。不见子形。仰便撼茶树。沩云。子只得其用。仰云未审。和尚如何。沩良久。仰云。和尚只得其体。沩云。放子三十棒。师云。沩山仰山。父父子子。丛林尽道。各得一橛。殊不知天共白云晓。水和明月秋。
　　举棱严会上。世尊告众云。若能推底。是汝心则认贼为子。修山主云。若能推底。不是汝心。则认子为贼。师云。如今推也。是子是贼。买[悍-干+月]相头。食鱼去骨。
　　举长庆云。总似今日。老胡有望。保福云。总似今日。老胡绝望。师云。富嫌千口少。穷恨一身多。
　　举僧问石霜。真身还出世也无。霜云。不出世。僧云。争柰真身何。霜云。琉璃瓶子口。师云。通身及尽。彻底无功。攃手兴来。随处得用。还识石霜老汉么。当堂无影迹。遍界不曾藏。
　　举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举似赵州。州云。不可从鼻孔里入。僧却问州。古涧寒泉时如何。州云苦。僧云。饮者如何。州云死雪峰闻云。赵州古佛。从此不答话。师云。扶竖宗乘。须还大匠。雪峰辨一千五百人善知识身心。赵州用一百二十岁老作家手段。不妨奇怪。如今众中。随言定旨。乱作贬剥。深屈古人。然则相席打令。似有知音。镂骨铭心。罕逢明鉴。
　　举国师三唤侍者。侍者三应。国师云。将谓吾辜负汝。谁知汝辜负吾。师云。仁义道中。师资分上。再呼能再应。论实不论虚。且道。有辜负无辜负。皓玉无瑕。雕文丧德。
　　举僧问韶山。是非不到处。还有句也无。山云有。僧云。是什么句。山云。一片孤云不露丑。师云。通身回互。不触尊严。退位傍提。要当宛转。还见韶山相为处么。尽力推爷向里头。
　　举僧问临际。如何是吹毛剑。际云。祸事祸事。僧便礼拜。际便打。僧问巴陵。如何是吹毛剑。陵云。珊瑚枝枝撑著月。师云。杀人刀一毛不度活人剑一毫不伤。有意气时添意气。不风流处也风流。
　　举洞山垂语云。体得佛向上人。方有说话分。僧问。如何是佛向上人。山云非佛。法眼云。方便呼为佛。师云。二老宿相去多少。直是刀刀相似。柰何鱼鲁参差。到这里。须是转劫外机。放风前箭。横身担荷。攃手承当。具这般眼目始得。还辨得么。易分雪里粉。难辨墨中煤。
　　举修山主垂语云。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即是圣人。师云。收得安南。又忧塞北到这里实成底事。一时飏却。始得稳坐地。还端的么。一等平怀。泯然自尽。
　　举石梯问侍者。什么处去。者云。上堂斋去。梯云。我岂不知汝上堂斋去。者云。除此外别道什么。梯云。我只问汝本分事。者云。若问本分事。某甲实是上堂斋公。梯云。不谬为吾侍者。师云。放过即不可。如今直与扭得鼻孔痛。打得骨头出。始得免见瞎驴趁大队。所以道平地上死人无数。透得荆棘林是好手。且道。适来这僧透得也未。多虚不如少实。
　　举僧问法眼。声色两字。如何透得。眼云。大众若会这僧问处。透声色也不难。师云。从前不了。只因家贼难防。直下分明。且向草庵止宿。
　　举夹山云。目前无法。意在目前。他不是目前法。非耳目之所到。师云。夹山老子。解开布袋头。将差珍异宝。攃向诸人面前了也。正当恁么时。却作么生。路不拾遗。君子称美。
　　举赵州云。把定乾坤眼。绵绵不漏丝毫。我要你会。你又作么生会。师云。还端的也未。直饶你这里会得。七穿八穴。我也知你出赵州[禾*卷]缋不得。
　　举镜清问灵云。混沌未分时如何。云曰。露柱怀胎。清云。分后如何。云曰。如片云点太清。清云只如太清。还受点也无。云不对。清云。恁么即含生不来也。云亦不对。清云。直得纯清。绝点时如何。云曰。犹是真常流注。清云。如何是真常流注。云曰。似镜常明。清云。向上更有事否。云曰有。清云。如何是向上事。云曰。打破镜来。与子相见。师云。分与未分。玉机夜动。点与不点。金梭暗抛。直是一色纯清。未得十成安稳。且道。打破镜来。向什么处相见。还会么。清秋老兔吞光后。湛水苍龙蜕骨时。
　　举石巩上堂。乃张弓架箭。三平擘开胸当之。巩云。一张弓两只箭。三十年只。射得半个圣人。师云。石巩习气不除。三平相席打令。却云三十年一张弓两只箭。只射得半个圣人。岂不是以己方人。大都不入惊人浪。到了难寻称意鱼。
　　举僧问云门。如何是清净法身。门云。花药栏。僧云。便恁么去时如何。门云。金毛师子。雪窦著语云。大无端。师云。贼来须打。客来须待。云门雪窦。二俱作家。这里莫有便恁么去者么。切忌撞头磕额。
　　举僧问曹山。子归就父。为什么父全不顾。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不开。师云。翡翠帘垂。丝纶未降。紫罗帐合。视听难通。犯动毛头月升夜户。密移一步鹤出银笼。还知么。脱身一色无遗影。不坐同风落大功。
　　举白水垂语云。眼里著砂不得。耳里著水不得。僧便问。如何是眼里著砂不得。水云。应真无比。僧云。如何是耳里著水不得。水云。白净无垢。师云。白水老子。可谓大而无外。小而无内。具足千变万化。只个赤手空身。不受一滴一尘。直是满眼满耳。还见么。立足无闲地。知心有几人。
　　举石头参同契云。回互不回互。僧问云门。如何是回互。门指版头云。不可唤作版头僧云。如何是不回互。门云。这个是版头。师云。石头舌头无骨。云门眼里有筋。千古之下。声光赫扬。如今要把手共行。直须恁么始解不恁么。然后没交涉。还相委悉么。少年曾决龙蛇阵。老倒还同稚子歌。
　　举芭蕉示众云。尔有拄杖子。我与尔拄杖子。尔无拄杖子。我夺却尔拄杖子。师云。尔有则一切有。尔无则一切无。有无自是当人。与夺关芭蕉甚事。正恁么时。作么生是尔拄杖子。
　　举僧问香严。如何是道。严云。枯木里龙吟。僧云。如何是道中人。严云。髑髅里眼睛。僧举门石霜。如何是枯木里龙吟。霜云。犹带喜在。僧云。如何是髑髅里眼睛。霜云。犹带识在。师云。王居门里。臣不出门。
　　举大耳三藏得他心通。朝见肃宗帝。帝命忠国师验之。藏见国师。便礼拜侧立于右。国师云。汝得他心通是否。藏云不敢。国师云。汝道。老僧祇今在什么处。藏云。和尚是一国之师。何得在西川看竞渡舡。国师再问。汝道。老僧即今在什么处。藏云。和尚是一国之师。何得在天津桥上看弄猢狲。国师第三次问。老僧即今在什么处。藏罔知去处。国师叱云。这野狐精。他心通在什么处。师云。三藏不见国师。则且置。尔道。国师自知落处么。若谓自知。则百鸟衔花。诸天供养。未有休日。且道。正当恁么时。落在什么处。
　　举陆亘大夫。问南泉。弟子家中有一片石。有时坐有时卧。欲镌作佛得否。泉云得。陆云。莫不得否。泉云不得。云岩云。坐则佛。不坐则非佛。洞山云。不坐则佛。坐则非佛。师云。转功就位。转位就功。还他洞上父子。且道。南泉意作么生。直是针锥不得。
　　举佛前有一女子入定。佛敕文殊出定。殊乃运神力。托上梵天。出定不得。佛乃云。下方有罔明大士。能出此定。须臾罔明至。敕令出定。罔明弹指三下。女子便出定。师云。若定若动。当人变弄。鸿毛轻而不轻。大山重而非重。还知老瞿昙鼻孔在我手里么。
　　举雪峰与三圣行次。见一队猢狲。峰云。只这猢狲。各各皆一面古镜。圣云。历劫无名。何以彰为古镜。峰云。瑕生也。圣云。一千五百人善知识。话头也不识。峰云。老僧住持事烦。师云。当时若见雪峰道瑕生也。但近前云喏喏。且道。何故如此。争之不足。让之有余。
　　举长庆示众云。净洁打叠了。近前就我索。蓦脊与尔一棒。有这一棒到尔。尔须具大惭愧。若无这一棒到尔。尔向什么处会。师云。死口吃常住饭。展脚卧长连床。求个知惭愧者难得。还知长庆棒落地处么。雷开蛰户电烧尾。引出峥嵘头角来。
　　举盘山垂语云。若言即心即佛。今时未入玄微。若言非心非佛。亦是指踪极则。师云。有钱不解使。解使却无钱。且道。作么生得十成去。娶他年少妇。须是白头儿。
　　举金峰示众云。事存函盖合。理应箭锋拄。若人道得。金峰分半院与他住。时有僧出礼拜。峰云休休。相见易得好。共住难为人。师云。重赏之下。必有勇夫。这僧拟乎强取。金峰又却不甘。还知蚌鹬相持。尽落渔夫之手。若也辨得函盖箭锋。金峰一院两手分付。
　　举僧问曹山。佛未出世时如何。山云。曹山不如。僧云。出世后如何。山云。不如曹山。师云。佛与曹山。宾主互换。出世不出世。各具一只眼。未有长行而不住。长住而不行。还会么。幽洞不拘关锁意。纵横那涉两头人。
　　举云门示众云。直得触目无滞。达得名身句身一切法空。山河大地是名身。亦不可得。唤作三昧性海俱备。犹是无风。匝匝之波。直得亡知于觉。觉即佛性矣。唤作无事人。更须知有向上一窍在。师云。宾主不谐。二俱有过。各与二十棒。只如向上一窍。又作么生。犀因玩月纹生角。象被雷惊花入牙。
　　举干峰示众云。举一不得举二。放过一著落在第二。云门出众云。昨日有人从天台来。却往径山去。峰云。来日不得普请。师云。坐断十方。千差路绝。放开一线。万派朝宗。二尊宿。开拓家风。方见衲僧去就。还端的么。太平天子寰中旨。血汗将军塞外心。
　　举岩头辞德山。山云。子什么处去。头云。暂辞和尚下山去。山云。子他后作么生。头云。不忘和尚。山云。子凭何有此语。头云。岂不闻智与师齐。减师半德。智过于师。方堪传授。山云。如是如是。善自护持。师云。德山寻常棒下。不立佛祖。洎乎到这时节。得恁么老婆。虽然是养子之缘。争免得后人捡责。待伊道智过于师方堪传授。拽拄杖蓦脊便打。
　　举南泉垂语云。王老师。牧一头水牯牛。拟向溪东去。不免官家苗税。拟向溪西去。不免官家苗税。争如随分纳些些。总不见得。师云。南泉牧牛。可谓奇特。直得一切处关防不得。为什么如此。是他随分纳些些。
　　举黄檗问百丈。从上相承底事。和尚如何指示于人。丈据坐。檗云。后代儿孙。将何传授。丈云。将谓尔是个人。便归方丈。师云。言满天下无口过。行满天下无怨恶。还他百丈。黄檗不是不知有。且只要此话大行。还会百丈归方丈么。林间风叶落。化外水天秋。
　　举仰山问僧。近离甚处。僧云庐山。仰云。曾到五老峰么。僧云不曾到。仰云。阇梨不曾游山。云门云。此语皆为慈悲之故。有落草之谭。师云。云门虽然识得仰山底里。争柰只知其一不知其二。且道。仰山意作么生。无限风流慵卖弄。免人指点好郎君。
　　举三圣云。我逢人即出。出即不为人。兴化云。我逢人即不出。出则便为人。师云。堕也堕也。今日不是减古人声光。且要长后人节概。若是本色汉。提祖师印。转铁牛机。把拄杖一时穿却。方见衲僧手段。
　　举声明三藏见闽王。王请玄沙验之。沙背后以铜火箸。敲铁火炉。问云。是什么声。藏云。铜铁声。沙云。大王莫受外国人瞒。师云。理契则神。贫子获衣中之宝。情封则物。力士失额上之珠。三藏只解瞻前。玄沙不能顾后。还知么。诬人之罪。以罪加之。
　　举僧问长沙。作么生转得山河大地。归自己去。沙云。作么生转得自己。归山河大地去。师云。虽然主宾互换。要且泥水不分。或然裂转鼻孔。恁么不恁么总不得。又合作么生。如今王令稍严。不许人搀行夺市。
　　举灌溪垂语云。我在临际处得一杓。我在末山处得一杓。又云。十方无壁落。四面亦无门。露裸裸赤洒洒没可把。师云。灌溪恁么说话。且道。是临际处得底。末山处得底。虽然一箭双雕。柰有时走杀有时坐杀。且作么生得恰好去。捏聚放开都在我。拈来抛去更由谁。
　　举僧问睦州。祖意教意是同是别。州云。青山自青山。白云自白云。师云。若向这里识得陆州。释迦出世达磨西来。总是不守本分底汉。还识得么。臂长衫袖短。脚瘦草鞋宽。
　　举南园一日自烧浴。僧问。和尚何不使沙弥童行。园抚掌三下。僧举似曹山。山云。一等是个抚掌拍手。就中南园奇怪。俱胝一指头禅。盖为承当处不谛。僧却问。南园抚掌。岂不是奴儿婢子边事。山云是。僧云。向上更有事也无。山云有。僧云。如何是向上事。山咄云。这奴儿婢子。师云。识尊卑知贵贱。南园是作家。分玉石辨金鍮。曹山不出世。这僧虽解切瑳琢磨。也只向奴儿婢子边著到。还知么。放矌淋漓两不伤。犹是夜明帘外客。
　　举云门示众云。十五日以前即不问。十五日以后道将一句来。自云。日日是好日。师云。属虎人本命。属猴人相冲。
　　举寿圣云。月半前用钓。月半后用锥。僧便问。正当月半时如何。圣云。泥牛踏破澄潭月。师云。两头得用。寿圣作家。直下忘功。是谁体得。放行也互换尊宾。把住也不留朕迹。还有体得底么。玉女夜抛梭。织锦于西舍。
　　举僧问曹山。世间什么物最贵。山云。死猫儿最贵。僧云。为什么死猫儿最贵。山云。无人著价。师云。曹山物货不入行市。子细看来。直是一钱不直。曹山遇贱则贵。我这里遇贵则贱且道还有相违处么。
　　举大慈示众云。山僧不会答话。只是识病时有僧出。慈便归方丈。雪窦云。雪窦识病不答话。或有僧出。劈脊便打。师云。大慈雪窦。二俱作家。要且只顾目前不防脚下。或有个不识好恶。不问东西底汉。出来便掀倒禅床。直饶尔全机大用。也只恐著手脚不辨。正当恁么时。还有识病底眼么。
　　举僧问雪峰。声闻人见性。如夜见月。菩萨人见性。如昼见日。未审。和尚见性如何。峰打三下。后问岩头。头打三掌。雪窦云。应病与药。且打三下。据令而行。合打多少。师云。雪窦一期趁快。往往后人作行令会。却殊不知。雪峰岩头是个无固必汉。
　　举云岩院主游石室回。岩云。汝去入到石室里看。为什么便只回。院主无对。洞山代云。彼中已有人占了也。岩云。汝更去作什么。山云。不可人情断绝去也。师云。低头失却针。开眼拾得线。线无头而莫度。针无穴以难穿。到这里。鸾胶续弦。须是洞山始得。
　　举南泉与赵州玩月次。州云。几时得似这个去。泉云。王老师二十年前。也曾恁么来。师云。二十年前且置。二十年后又作么生。还知王老师行履处么。屋里无灵床。浑家不著孝。
　　举僧问玄沙。如何是无缝塔。沙云。这一缝大小。师云见成公案。尔若道据款结案。我知尔未识玄沙。若有人问长芦。只向道。四棱榻地。且道。识玄沙不识玄沙。具眼者辨看。
　　举古德垂语云。终日拈香择火。不知身是道场。师云。弄精魂汉。有什么限。玄沙云。终日拈香择火。不知真个道场。师云。奇怪八十翁翁出场屋。不是小儿戏。且道。利害在什么处。有智无智。较三十里。
　　举僧问龙牙。如何是祖师西来意。牙云。待石乌龟解语。即向汝道。僧问香林。如何是祖师西来意。林云。坐久成劳。师云。一句子仰之弥高。一句子钻之弥坚。一句子瞻之在前。一句子忽焉在后。还辨得么赤心片片知人少。觌面堆堆睹者稀。
　　举良禅客问钦山。一破三关时如何。山云。放出关中主看。良云。恁么则知过必改。山云。更待何时。良云。好箭放不著所在。便出。山云且来阇梨。良回首。山把住云。一旋破三关即且置。试与钦山发箭看。良拟议。山打七棒云。且听。这汉疑三十年。师云。山堆岳积来瓦解冰消法。则是人知有。与我放出关中主看。且合作么生。有底道。当时便喝。当时便掌。然则一期瞎用则得。要且未是关中主在。还体得么。当堂不正坐。那赴两头机。
　　举赵州与远侍者。斗劣不斗胜。州云。我似一头驴。者云。我似驴胃。州云。我似驴粪。者云。我似粪中虫。州云。尔在里许作什么。者云过夏。州云。把将饼子来。师云。高高标不出。低低望不及。眼自争先得。筹因打劫赢。
　　举玄沙示众云。诸方尽道接物利生。忽遇三种病人来。如何接得。患盲者。拈推竖拂。他又不见。患聋者。语言三昧。他又不闻。患哑者。教伊说又说不得。若接此人不得。佛法无灵验。有僧请益云门。门云。尔礼拜著。僧礼拜。门以拄杖桎。僧退后云。汝不是患盲。复唤近前来。僧近前。门云。汝不是患聋。乃云会么。僧云不会。门云。汝不是患哑。其僧于此有省。师云。云门平展。这僧实酬。且道。悟在什么处。不救之疾。难为针艾。
　　举僧辞大慈。慈问。向什么处去。僧云。江西去。慈云。将老僧去。得么。僧云。非但和尚。更有过于和尚者。亦不能将得去。师云。大慈合伴不著。这僧不如独行。也须是恁么始得。饶大慈古佛。也不柰这檐版汉何。且道。别有什么长处。
　　举僧问石霜。咫尺之间。为什么不睹师颜。霜云。我道。遍界不曾藏。僧复问雪峰。遍界不曾藏意旨如何。峰云。甚么处不是石霜。师云。石霜雪峰相去多少。直是千里万里。若有人问长芦遍界不曾藏竟旨。向道什么处是石霜。
　　举三平颂云。
　　秖此见闻非见闻。　　更无声色可呈君。　　个中若了全无事。　　体用何妨分不分。

　　师云。正相逢没交涉。六户不掩。四衢绝踪。遍界是光明。通身无向背机丝不挂梭头事。文彩纵横意自殊。
　　举僧辞大随。随问。什么处去。僧云。峨眉礼普贤去。随竖起拂子云。文殊普贤只在这里。僧画一圆相抛向背后。随云。侍者将一贴茶与这僧。师云。识法者惧。欺敌者亡。水中择乳。须是鹅王。
　　与玄沙见鼓山来。画一圆相。山云。人人出这个不得。沙云。情知尔驴胎马腹里作活计。山云。和尚又作么生。沙云。人人出这个不得。山云。和尚恁么却得。某甲为什么不得。沙云。我得尔不得。师云。玄沙大似倚势欺人。以强陵弱。盖他拨得转弄得出。两个一般。为什么道。我得尔不得。是真难掩。是伪不冒。
　　举雪窦举。古德云。眼里著砂不得。耳里著水不得。忽有个汉。信得及把得住。不受人瞒。祖佛言教。是什么热碗鸣声。便请高挂钵囊。拗折拄杖。管取一员无事道人。又云。眼里著得须弥山。耳里著得大海水。一般汉。受人商量。佛祖言教。如龙得水。似虎靠山。却须挑起钵囊。横担拄杖。亦是一员无事道。人复云。恁么也不得。不恁么也不得。然后没交涉。三员无事道人中。选一人为师。师云。坐断乾坤。建立世界。和光混俗。各有长处且道。选那一人为师。蓦拈起拄杖云。穿过了也。
　　举洞山问密师伯。作什么。密云把针。山云把针事作么生。密云。针针相似。山云。二十年同行。作这语话。密云。长老又作么生。山云。大地火发。师云。大地火发。间不容发。南海昆仑。天寒不[革*(卄/(ㄇ@人)/戊)]。祖祖相传。一头搕[打-丁+(天/韭)]。
　　举陈操尚书与众官。楼上遥见数僧从远来。官云。数员禅客。陈云不是。官云。焉知不是。陈云。待与验过。僧至楼下。陈云大德。僧举首。陈云。不信道不是。官罔措。师云。陈尚书当面白拈。瞒长芦一点不得。
　　举雪峰在洞山作典座。一日淘米次。山问。淘砂去米。淘米去砂。峰云。砂米一时去。山云。大众吃个什么。峰便覆却盆。山云。子他后别见人去在。师云。雪峰只管步步登高。不觉草鞋跟断。若也正偏宛转敲唱俱行。自是言气相合。父子相投。且道。洞山不肯雪峰意。在什么处。万里无云天有过。碧潭似镜月难来。
　　举僧问芭蕉。有一人不舍生死。不证涅槃。师还提携也无。蕉云。山僧粗识好恶。师云。芭蕉虽然识好恶。且不能牵耕夫之牛。夺饥人之食。如今若有人问长芦。便和声打。为什么如此。我从来不识好恶。
　　举大慈示众云。说得一丈。不如行得一尺。说得一尺。不如行得一寸。洞山云。说取行不得底。行取说不得底。云居云。行时无说路。说时无行路。不行不说时。合行什么路。洛浦云。行说俱不到。则本事在。行说俱到。则本事无。师云。绝是非没踪迹。相逢不识面。识面不相逢。诸尊宿。各有长处。如今舌头上无十字关。脚跟下无五色线。要行便行。要说便说。若有人问长芦。如何是要行便行。云步。如何是要说便说。云啊。
　　举水潦和尚问马大师。如何是佛法大意。马祖与一踏倒。水潦豁然大悟。起来呵呵大笑云。百千法门。无量妙义。只向一毫头上。识得根源去。师云。马大师。不合放过。待伊起来恁么道。但问只这一毫。从什么处得来。待伊拟议。更与一踏。
　　举古德云。长者长法身。短者短法身。师云且道。舜若多神。唤什么作法身。良久云。还会么。不可续凫截鹤。夷岳盈壑去也。
　　举布袋和尚颂云。弥勒真弥勒师云。拶破面门。分身千百亿。师云。筑著鼻孔。时时示时人。师云。高著眼。时人皆不识。师云。当面讳却。师复云。憨皮袋栏街截巷。直是无回避处。还辨得么。脑后见腮莫与往来。
　　举赵州云。至道无难。唯嫌拣择。才有语言。是拣择。是明白。老僧不在明白里。是汝还护惜也无。时有僧问。和尚既不在明白里。护惜个什么。州云。我亦不知。僧云。既不知为什么。道不在明白里。州云。问事即得。礼拜了退师云。这僧也如切如瑳。不能见机而变。赵州也如琢如磨。几乎事不解交。众中只管道。退身有分。殊不知尽力提持。还体悉得么。焦砖打著连底冻。
　　举睦州问武陵长老。了即毛端吞巨海。始知大地一微尘。作么生。陵云。和尚问谁。州云问长老。陵云。何不领话。州云。我不领话。尔不领话。师云。睦州武陵。总道不领话。其间。有贪观白浪失却手桡。乃竖起拂子云。看。
　　举南泉因至庄。偶庄主预备迎奉泉云。老僧居常出入不与他知。何夙排辨至于如此。主云。昨夜土地神报。侍者便问。既是大善知识为甚却被鬼神觑见。泉云。土地前更添一分供养著。师云。长芦则不然。若见这庄主恁么道。便与捉住云。放尔不得。何故如此。不见道来说是非者。便是是非人。
　　举僧问洞山。时时勤拂拭。莫使惹尘埃。为什么不得他衣钵。山云。直饶道本来无一物。也未合得他衣钵。且道。什么人合得。僧下九十六转语。不契。末后云。设使将来他亦不受。山深肯之。雪窦云。他既不受是眼。将来必应是瞎。师云。长芦则不然。直须将来。若不得来。争知不受。直须不受。若不不受。争免将来。将来底必应是眼。不受底真个是瞎。还会么。照尽体无依。通身合大道。
　　拈古一百则竟

　　后序

　　余顷将漕淮南。梦僧导至一古寺基。有巨栋十数。大书其榜曰隰州。金碧焕然。觉而异之。尝语人莫能占。后数月。主普照者。众讼抵狱。余生于泗。而又从官往来廿余年。悯禅席猥冗。因欲以振起之。其徒走权贵门。皆为之地。余志终不可夺。时雪峰了住长芦。与比丘千五百人俱。今天童觉居上首。与众推出。余乃劝请力行祖道。无有怖畏。远近归依。户外屦满。他日相见。问其乡里。则曰隰州人也。忽省昨梦若合符节。闻者莫不稽首赞叹。咸谓此事不可不书。而执笔辄懒。退居清江之上二年矣。惠慈上人。自天童由雪峰。持二老书来。问讯勤恳。出天童拈提古德机缘。因记梦事之大略。题其后。不独可以砥砺禅流。且为丛林盛事云。绍兴四年十一月廿二日。芗林居士。向子諲书。

　　宏智禅师广录卷第三



　　宏智禅师广录卷第四


　　明州天童山觉和尚上堂语录

　　　　侍者普崇法为编
　　师于建炎三年十一月初二日受请。上堂僧问。大白峰头祥云冉冉。玲珑岩畔瑞气绵绵。如何是最初一句。师云。瑞气绵绵。进云。此犹是学人道底。师云。尔舌头是我舌头。进云。一言该万象。一句逗群机。师云。是那一句。进云。的的无兼带。明明不覆藏。师云。须是脚跟点地始得。僧礼拜。
　　师乃云。佛法也无如许多般。只要诸人一切时中。放教身心空索索地。条丝不卦廓落无依。本地灵明毫发不昧。若恁么履践。得到自然一切时合。一切时应。了无纤尘许作尔障碍处。便能转千圣。向自己背后。方唤作衲僧。若也倚他门户。取他处分。受他茶糊。岂不是瞎驴趁大队。既然如是。毕竟如何。自是不归归便得。五湖烟浪有谁争。
　　冬至上堂僧问。化纽转枢。又是一阳生也。乾坤那畔。还有此个消息也无。师云。日月不到处古今无尽时。进云。寒岩回暖信。华笑不萠枝师云。犹是门外汉。进云。作么生是门里底人。师云。不得名邈。僧礼拜。
　　师乃云。阴极而阳生。力穷而位转。苍龙退骨而骧。玄豹披雾而变。要将三世佛髑髅。穿作数珠子一穿。莫道明头暗头。真个日面月面。直饶尔斗满秤平。也轮我卖贵买贱。诸禅德。还会么。槃里明珠。不拨自转。
　　举雪峰问僧甚处去。僧云。普请去。雪峰云去。云门云。雪峰因语识人。师云。莫动著。动著三十棒。为什么如此。皓玉无瑕。雕文丧德。
　　上堂云。好诸禅德。云容初破。雪意已回。清光心醉而醒。皓色眼迷而转。直得全超不借。独脱无依。里许通宗。几人得妙。诸禅德。个是密密绵绵。转功底时节。还体悉得么。良久云。初平不语痴羊卧。消息分明付与谁参。
　　上堂云。妙存湛湛不为无。真照灵灵不为有。更向其间退步看。白云断处青山瘦参。
　　上堂举法眼一日坐次。忽指面前帘子。时有二僧。同去卷。法眼云。一得一失。师云。恁么去底错。恁么去底亲。错时错到底。亲时亲见真。相识满天下。知心能几人。
　　上堂云。廓净无际。而智与之俱。普应无方。而神与之会。智虚也惺惺自照。神用也绵绵不。便能一切时。一切处。放大光明。作大佛事。所以道。山河无隔越。光明处处透。又不见道。若人欲入佛境界。当净其意如虚空。远离诸相及诸取。令心所向皆无碍。作么生行履。得恁么相应去。水月澹相对。松风清未休。
　　上堂举洞山问隐山和尚。见甚道理。便住此山。隐山云。我见两个泥牛斗入海。直至而今没消息。师云。好诸禅德。秋疏山瘦。月落潭空。云水意消。功勋路绝。且道。正恁么时。如何体悉。玉轮机转笑呵呵。直下相逢不相识。
　　上堂僧问。百草头上。罢却平生时如何。师云。脱体无依活卓卓。僧云。恁么则遍界不曾藏去也。师云。识取俱胝一指头。僧云。一夜落华雨。满城流水香。师云。切忌撞头磕额。
　　师乃云。三千世界。收一印中。而字义炳然。八万法门。在微尘里。而科目具足。诸禅德俱胝和尚一指头禅。三十年受用。岂不是十方通畅。八面玲珑。见成平等。游践自在底汉。还会么。看他热熟和光去。做尽风流弄影行参。
　　上堂云。诸禅德。吞尽三世佛底人。为甚么开口不得。照破四天下底人。为甚么合眼不得。许多病痛。与尔一时拈却了也。且作么生得十成通畅去。还会么。擘开华岳连天色。放出黄河到海声。
　　上堂举。道吾渐源同往一家吊慰。源拍棺云生耶死耶。吾云。生也不道。死也不道。源云。为什么不道。吾云。不道不道。源至中路谓道吾云。和尚快与某甲道。若不道打和尚去。吾云。打即任打。道即不道。源便打。师云。道吾恁么道。已是掩耳偷铃。更被烂打一顿。大似失钱遭罪。诸人还委悉么。觉上座有颂。生也死也。不道不道。只知憨狗怒逐块。谁见死蛇惊出草。著眼家林里许看。不萠枝上春阳早。
　　上堂云。好诸禅德。来来去去山中人。识得青山便是身。青山是身身是我。更于何处著根尘。为诸人拈却面前案山子了也。只如主山顶[寧*頁]上句子。又作么生道。尔若道得。方知适来恁么道。犹是客山朝揖边事。诸禅德。主若不知有客。则无应世之方。客若不知有主。则无出尘之见。且道。理事圆主宾合时作么生。良久云。还会么。夜半木人敲月户。天明凤子笑衔华。
　　上堂云。溶溶曳曳山上云。潺潺湲湲山下水。试问其间云水人。更于何处求诸己。诸禅德。心无所住。则法离见闻。智无所缘。则道超情谓。灵云只么悟桃华。三十年痴今日慧。诸人分上。又作么生。眼里无筋一世贫参。
　　真歇和尚入山。上堂僧间。相见又无事。不来还忆君。作么生是相见底事。师云。白发笑垂顶。青眸寒照人。进云。恁么则眉毛相。结鼻头相拄去也。师云。更须知有同身共命底时节。僧云。作么是同身共命时节。师云。刀斧斫不开。
　　师。好诸禅德。玉林浸月。丹山鶵颉顽翔鸣。雪苇浮秋。白沙雁相随缀字。暗中度线。妙处投针。发明心地也。共是一灯。洞照灵台也。更无异影。青山父从来卓卓。白云儿到处飘飘。虽然千里同风。那似一丝不隔。路岐几绝。要须转位流通。言语斯穷。更与借光施设。诸禅德。恁么时节。恁么处所。恁么传持。恁么建立。也须是恁么人始得。敢问诸人。作么生是恁么人。施设底事。还委悉么。鹡鸰原上和尚语。棠棣枝头烂熳春。
　　上堂举。庞居士问马大师。不与万法为侣。是什么人。马师云。待汝一口吸尽西江水。即向汝道。师云。吸尽西江向汝道。马师不肯落荒草。三千刹海一成秋。明月珊瑚冷相照。
　　上堂云。里许含明。半夜月通犀角。其间转动。忽地雷华象牙。妙在傍参。莫触尊贵。少林九年面壁。家丑不欲外扬。二祖三拜立时。口讷谁知内敏。天童今日也大无端。
　　上堂云。孤筇长作水云游。底事而今放下休。一点破幽明历历。十分合体冷湫湫。暗中须透金针穴。转处还藏玉线头。劫外家风兹日辨。渠侬真与我侬俦。
　　上堂云。隔墙见角。定知是牛。隔山见烟。定知是火。且道。诸人定知有底作么生。还体悉得么。报晓音声栖鸟语。漏春消息早梅香。
　　上堂举。深明二上座。见渔人网一鲤鱼透出。深云。明兄俊哉。一似个衲僧相似。明云。虽然如此。争似当时不撞入网罗好。深云。尔欠悟在。师云。万象之中。脱体自有生缘。一色之后。转身须分活路。既如此也。真是一员衲僧。且道。衲僧行履处作么生。妙握当涂无字印。马蹄终不染尘泥。
　　上堂僧问。如何是祖佛不敢近底人。师云。华岳连天碧。进云。如何是鬼神不能恻底人。师云。黄河辊底流。进云。如是则西风能堕叶。明月解随流。师云。作么生是衲僧杀活杖子。进云。和尚何得掩耳偷铃。师云。斫额望扶桑。
　　师乃云。好诸禅德。暮云迷屋。须知灵鸟倦投林。晓影转山。忽见死蛇惊出草。玉女机前梭路。绝后还来。木人舌上歌声。无中唱出。空劫壶中稳步。威音世外摇头。须是知音大家证据。只如应变徇缘。又合如何行履。机丝不挂梭头事。文彩纵横意自殊。
　　上堂云。劫前机肘后印。用而无痕。空而不尽。是谁造作大千。出自虚明方寸。尔侬欲去泥瘢。匠石不悭斤运。乃高声唤云。解承当底禅和子。照管鼻孔。
　　举真歇和尚入室。上堂云。十万里携衣钵而至。欲传持默默无言。四千里卖布单而来。不奈何呵呵大笑。锄草瞒他良遂。掩门推出韶阳。有底据正令而承当。有底谢旁提而瞥地。京口再参舡子。方知师友恩深。临济重见大愚。始信老婆心切。古既如是。今亦当然下座大众同往。请真歇和尚为众入室。
　　上堂云。五月五日天中节。百草头上看生杀。甘草黄连自苦甜。人参附子分寒热。薰莸难昧双垂爪。滋味那瞒初偃月。圆明了知心念间。摩诃迦叶能分别诸禅德。分别底是意。迦叶尊者。久灭意根。圆明了知。不由心念。且作么生得恰好去。人平不语。水平不流。
　　上堂赵州到云居。居云。老老大大。何不觅个住处。州云。教某甲向甚么处住。居云。山前有古寺基。州云。和尚何不自在。居便休去。师云。尔也住我也住。十方三世。一时捏聚。月醉云酣离水犀。转身触倒珊瑚树。
　　上堂僧问。万机休罢。千圣不携底是甚么人。师云。金刚际下铁昆仑。进云。从来无伴侣。只么独孤标。师云转侧相逢。合谈何事。进云。清风拂白月。师云。那时一句子。历历要旁提。进云。恁么则贯古通今。该天括地去也。师云。又是驴前马后。进云。不落驴前马后底。又作么生。师云。古今该不得。天地廓难包。师乃云。好诸禅德。本圆本灵。亘旷古而有种。混太虚而无形。劫外家风澹薄。壶中田地丕平。望时眼力欲断。体处心缘未萠。云怀雪意兮鹤梦杳杳。天作秋容兮鸿飞冥冥。唯默默而自照。故湛湛而纯清。想凝而结成器界。知觉而流作众生。情多少而岐分六道。智大小而区别三乘。境真则触处见佛。道妙而破尘出经。犹明珠而应色。似空谷而传声。只如超凡入圣。转位随缘。且道。路头在甚么处。还体悉得么。良久云。晓风摩洗昏烟净。隐隐青山一线横。
　　请维那藏主知客侍者。上堂云。砧槌未鸣。诸佛居何国土。机轮未转。一乘不属名言。宾主混融。居士何须更揖。家风妥贴。国师不必三呼。能如是也。内绝功勋。外无棱角。还体悉得么。吼月泥牛能入海。嘶风木马解游春。
　　善权智和尚。下法嗣书。上堂僧问。记得。僧问曹山。日未出时如何。山曰。曹山也曾恁么来。未审。此意如何。师云。智不到处。难下名言。进云。卷丝轮望远山隐隐。拨船头近古岸依依。师云。到岸时作么生。进云。帆饱清风。桌穿明月。师云。又是随波逐浪去也。进云。日出后如何。山云。犹较曹山半月程。又作么生。云。明白才分。生化路个中消息便成功。进云。儿孙得力室内不知。师云。只如室内底人。如何亲近。进云。虚明自照。不劳心力。师云。犹隔云水在。进云。如何得十成去。师云。不守珍御始得。师乃云。万里西来坐少林。灯灯相续至如今。泥牛斗里同归海。玉线联时妙契针。未坠绵绵吾祖绪。不忘切切老婆心。风前一弄无弦曲。会有丛林人赏音。只如灯灯相续。心心相印。血脉不断处。作么生行履。还体悉得么。翡翠踏翻荷叶雨。鹭鸶冲破竹林烟。
　　当晚小参举。僧问九峰。祖祖相传当传何事。峰云。释迦悭迦叶富。僧云。如何是释迦悭。峰云。无物与人。僧云。如何是迦叶富。峰云。国内孟尝君。僧云未审。相传底事作么生。峰云。百岁老儿分夜灯。师云。人人具足。个个圆成。有时点即不到。我也为你不得。有时到即不点。我也障你不得。诸禅德。明中就位脱尽廉纤。暗里借功却添光彩。还相委悉么。苍龙蜕骨月转夜。玄豹变文云弄晴。
　　上堂僧问。如何是向去底人。师云。寂寥寥没踪迹。进云。如何是却来底人。师云。明历历有消息。进云。如何是不来不去底人。师云。坐却你舌头。方见我鼻孔。进云。谢师答话。师乃云。历代祖机如掣电击钝器不开。三世佛辩似悬河灌漏卮不满。还知有省力为人处么。天寒日短。两人共一碗。
　　上堂云。菩提无树镜非台。虚净光明不受埃。照处易分雪里粉。转时难辨墨中煤。鸟归无影树头宿。华在不萠枝上开。际会风云底时节。寒梭出蛰一声雷参。
　　上堂云。云门优稳身心。自解随波逐浪。临济变通手段。它能影草探竿。且道。天童门下合作么生。开池不待月。池成月自来。
　　十月旦上堂云。开炉岁岁是今朝。暖气潜通称我曹。可惜丹霞烧木佛。翻令院主堕眉毛。诸禅德。院主只知饥来吃饭。且不知有许多般事。丹霞只知寒即向火。亦不知有许多般事。天童门下忽有个汉。恁么出手。恁么性燥。也与劈脊便打。为甚么如此。当断不断。反招其乱。
　　上堂云。蛇钻不入鸟飞不度。我道。人人在里许。三更明月下西山。一阵清霜脱寒树参。
　　上堂僧问。如何是超佛越祖谈。师云。高则高应。低则低酬。进云。无味谈塞断人口。师云。今日为甚么塞上人不断。进云。须信道言满天下无口过。师云。切忌粘牙。师乃举僧问文殊。达磨还是祖否。殊云。不是祖。僧云。既不是祖。何用西来。殊云。为汝不荐祖。僧云。荐后如何。殊云。方知不是祖。师云。阿那是祖。位崇家谱。二仪之根。万象之母。建化门未要转机。实际地如何进步。青山一线路相通。月落寒猿啼断处。
　　冬至上堂。浮虚境上。新新三世迁移。坚牢地中。隐隐一阳萠动。住而无住。密运机轮。生而无生。妙超影事。所以借虚空为体。以森罗为用。普赴四天下供而不勒。圆摄一印中空而无外。只如生而无生。作么生体悉。还会么。欲问春消息。梅华自不知。
　　上堂僧问。百骸俱溃散。一物镇长灵。作么生是长灵底物。师云。湛存群象外。卓立万机先。进云。恁么则家贫遭劫时。不能尽底去。师云。髑髅前皮袋后。进云。正恁么时是甚么面目。师云。搭眵汉有甚共语处。师乃云。肉团无主。空劫有家。清白十分活计。丕平一段生涯。月户风高兮云凝古路。星河浪静兮夜泛灵槎。诸禅德。唯心成万法。化佛现千华。快须拽鼻回香象。切忌当头触死蛇。
　　上堂云。劫火炎炎是事灰。劫空空处有灵台。更无妍丑成痕垢。妍丑俱从个里来。
　　上堂云。一性湛圆。本地之光明发耀。六根互用。通身之手眼随宜。便能眼处作耳处佛事。耳处作鼻处佛事。所以道。石人机似汝。也解唱巴歌。汝若似石人。雪曲也须和。能如是也。于一切尘。成一切智。不见教中道。若色处清净。若般若波罗蜜多清净。若一切智智清净。无二无二分。无别无断故。诸人还体悉得么。良久云。云山父子能无外。水月交情自有缘。
　　上堂云。夤缘心和合相。傀儡棚头呈伎俩。打破画屏归去来。家山田地还清旷。扫断情尘。沥干识浪。虚明游践兮风月一壶。梦冷转身兮雪云万丈。
　　上堂举僧问曹山。子归就父。为甚么父全不顾。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不开。师云。明月路口。青山屋头。退步转功。同身共命。到者里。方有知刀斧斫不开底道理。且作么生体悉。还会么。照尽体无依。通身合大道。
　　上堂云。舌头一脔肉。口唇两片皮。其间无固必。分外莫猜疑。赵州古佛。云门圣师。历历机头不挂丝。自然。桃李成蹊去。那是春风作意吹。
　　上堂云。深明无底。灵异无根。案山行尽不见有家。识浪沥干不见有已石女掣开金锁錀。木人拨动玉轮机。方信道从佛口生。法化生得佛法分。诸人还曾恁么。履践得相应么。良久云。和竿一掣随钩上。水面茫茫散月明。
　　上堂僧问。夹山道。猿抱子归青嶂后。鸟衔华落碧岩前。法眼云。我三十年作境语会。不作境语会。又作么生。师云。缺月堕疏林。白云抱幽石。进云。向去不存功。却来还得妙。师云。垛根汉又恁么去也。进云。不恁么去时如何。师云。一溪春水夹华流。进云。只如浮山道。犀因玩月纹生角。象被雷惊华入牙。又且如何。师云。你又向胡饼上压汁。僧礼拜。师乃云。柳线垂金莺语滑。华棚张锦蝶飞忙。见闻里许通消息。谁得先生点铁方。遂拈拄杖示众云。还见么。复卓一下云。还闻么。去却芦头。斤两等分。
　　上堂举僧问云门。杀父杀母。佛前忏悔。杀佛杀祖。向甚么处忏悔。门云露。师云。露超宗越祖。人言渠爇返魂香。我道伊挝涂毒鼓。苦苦更若。咬文嚼字。规行矩步。上唱下随。前瞻后顾。张三裹帽新有钱。富汉不是恁么做。
　　上堂云。以本际光洗长夜暗。以法界智破尘劫疑。生灭纷纷。而不至真净之家。夤缘扰扰。而不到圆明之境。任它外变。独我中虚。步入道环。体亡幻事。所以古人道。有物先天地。无形本寂寥。能为万象主。不逐四时凋。且道是个什么。良久云。鲸吞海水尽。露出珊瑚枝。
　　上堂云。巢知风穴知雨。不用安排。自成规矩。历历靡缘。间间何偶乐哉。林鸟渊鱼。一笑相忘尔汝。且道。如何体悉恁么相应去。还会么。会得甚奇特。不会也相许。
　　请首座上堂。素无色而众色尊之在前。水无味而众味得之为最。道无根荄也。普天普地。法无定相也。或彼或此。谷常虚而向能应呼。鉴自净而影能随类。衲僧真得个身心。大用纵横不可器。诸禅德。且道。阿那个是不可器底人。还体悉得么。良久云。妙超初念际。卓立万机前。
　　上堂僧问。把定乾坤眼。绵绵不漏丝毫时如何。师云。清涵鲸海宽。冷射蟾轮窄。进云。妙明非展照。文彩未生前。师云。作么生是你觑得破底眼。进云。犀角一星蟾影透。神珠九曲蚁丝穿。师云。更须转位就功。旁参回互始得。进云。直得玉人招手处。复妙在回途。师云。正回途时作么生是妙。进云。处处绿杨俱堪系马。师云。此是途中事。进云。不涉途时如何得用。师云。蓑衣蒻笠卖黄金。到处相逢不解唤。僧礼拜。师乃云。真空不空。妙有不有。是万象生成之根。即二仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萠。在大功而莫守。五路头木马嘶鸣。四衢内石牛奔走。到处相逢到处渠。通身是眼通身手。
　　上堂举僧问首山。如何是佛。山云。新妇骑驴阿家牵。师云。衲僧舌头真个自由。浑仑里许没锥钩。轮扁斫工不授子。庖丁游刃无全牛。
　　上堂云。身非尘聚。卓卓妙存。心非情缘。冥冥独学。其体也出诸障碍。其用也得大自在。无去无来。非显非晦。应色应声。亡对亡待。馒头胡饼观世音。还我当行家卖买。
　　上堂云。富有万德。从教影事峥嵘。荡无纤尘。把定言思杳绝。寂默家风自照。真常境界独游。拈起也玲玲珑珑。千差万别混不得。放下也洒洒落落。十方三世觅无踪。所以古人道。捞笼不肯住。叫唤不回头。古圣不安排。至今无所处。且道。作么生。行履得恁么相应去。还相体悉么。良久云。行到水穷处。坐看云起时。
　　上堂僧问。松风流水。是观音入理之门。野草幽华。乃普贤发机之境。衲僧做处。合作么生。
　　师云。撒手长安路上行。物物头头还自在。进云。恁么则六户不掩。四衢无踪。师云。眼耳不将来。随宜得受用。进云。观音买胡饼。放手是馒头。师云。你分上又作么生。进云。从教塞壑填沟。和泥合水。师云。胡三黑四不相知。师乃云。一切色不为眼碍。文殊门中发机。一切声不为耳尘。观音门中透彻。一切用不为身拘。一切应不为事背。便于普贤门中出没。夺境也如驴觑井。夺人也如井觑驴。三千世界百亿身。不用安排只者是参。
　　上堂云。华鸟不来空过春。牛头山上懒慵人。自心净故元无作。放下许多间苦辛参。
　　结夏上堂云。住无住相。去来之迹谁与。得无得心。物我之功自遣。圆裹无外。十方世界是个伽蓝。平等无差。一切众生皆侬眷属。百川会海而成一味。万法归性而成一家。只如护生禁足底意。又作么生。还会么。偏正不曾离本位。无生那涉语因缘。
　　上堂云。眼里拈却翳。空中那有华。路不遗君子事。民无侵扰太平家参。
　　上堂举镜清问僧。是甚么声。僧云。檐头雨滴声。清云。众生颠倒迷已逐物。僧云。和尚又作么生。清云。洎不迷已。僧云。洎不迷已意旨如何。清云。出身犹可易。脱体道应难。师云。檐头雨滴声。问你要惺惺。直下成已事。途中作主盟。刹刹见佛。尘尘出经。擘开华岳连天色。放出黄河到海声。只如镜清道。出身犹可易。脱体道应难。又作么生还会么。风前诸圣难瞒眼。会有曹山识镜清。
　　上堂云。只个家风。八面玲珑。斗柄横而河淡。梦鹤起而巢空。功中退步就位。位里移身借功。灵灵了了处。同中有异。湛湛澄澄处。异中有同。随宜也机轮宛转。妙应也关棙虚通。所以道。佛子住此地。即是佛受用。经行及坐卧。常在于其中。诸禅德且道。其中事作么生。良久云。万古碧潭空界月。再三捞拢始应知。
　　上堂僧问。如珠发光。光还自照时如何。师云。珊瑚枝上月三更。进云。恁么则虚而灵空而妙。师云。上座髑髅沥得尽也未。进云。争奈赤心片片。师云。你且道。威音那畔是甚么人。进云。乌张三黑李四。师云。果然沥未尽。进云。如何得彻底去。师云。不要强名言。师乃云。虚净无染。霁天无云而秋水无风。清白自持。玉壶无尘而冰鉴无垢。到恁么田地。也更须借光施设。借路经过。与虚空合其心。与万象同其用。闹嘈嘈处。却倒骑牛。纷扰扰时。能翻著袜。诸人且作么生体悉。的的纵横皆得妙。阿侬元自异中来。
　　上堂举。鲁祖凡见僧来便面壁。南泉云。我寻常向人道。空劫已前承当。佛未出世时体会。尚不得一个半个。似你恁么驴年去。师云。鲁祖法出奸生。南泉令下诈起。天童不是捡点古人。也要诸人体悉还会么。竿头丝线从君弄。不犯清波意自殊。
　　上堂云。心萠时失。口应则差。直饶具大神通。得大受用。要且未与那人合。且道。不上机境底是甚么人。良久云。语默不到处。古今无尽时。
　　上堂云。玉麒麟铁昆仑。金绳在渠手。归步月黄昏参。
　　开启天申节。上堂云。九重尊贵位中人。灿灿星图拱北辰。活计四时调玉烛。家风万世运金轮。区分群象布淳化。囊括二仪怀至仁。算数不能穷寿量。南山苍翠镇长春。
　　上堂云。人平不语。水平不流。风定华落。鸟啼山更幽。只么天真无少剩。莫于里许著丝头。
　　上堂僧问。清虚之理。毕竟无身时如何。师云。文彩未痕初。消息难传际。进云。一步密移玄路转。通身放下劫壶空。师云。诞生就父时。合体无遗照。进云。理如是。事又作么生。师云。历历才回分化事。十方机应又何妨。进云。尘尘皆现本来身去也。师云。透一切色。超一切心。进云。如理如事。又作么生。师云。路逢死蛇莫打杀。无底篮子盛将归。进云。入市能长啸。归家著短衫。师云。木人岭上歌。石女溪边舞。僧礼拜。师乃云。净照而神。明见本来之性。虚通而妙。常观自在之身。卓卓无依。灵灵绝待。绵绵长存也。得名无量寿。如如持久也。故号不动尊。非有非无。不老不死。莹若金波之破夜。湛如玉井之涵秋。唯证相应。言传不到。只如正相应底时节有么生。良久云。还相委悉么。万年松径雪深覆。一带峰峦云更遮。
　　上堂举僧问夹山。如何是佛。山云。此位无宾主。僧云。寻常与甚么人对谈。山云。文殊与吾携水去。普贤犹未折华回。师云。不居功不合伴。脱体其间过一遍。梦觉舡浮明月波。眼寒雪拥芦华岸。
　　天申节满散。上堂云。苍苍普覆。圆该之至化无为。绵绵若存。独耀之圣神非虑。廓大三千世界。平贴家邦。延永亿万斯年。穹崇寿域。居尊贵位。借诞生缘。游刃应机。垂衣作主。诸人还知个人受用处也无。尧仁舜孝敷淳化。地久天长仰圣明。
　　阳山和尚下法眷书。上堂云。祖华五叶发灵根端的知恩解报恩。大仰未忘东寺会。玄沙相继雪峰存。机梭传处难通路。针芥投时有妙门。鼻孔放光出气快。当年一斫尽泥痕。只如师资相契血脉流通。恁么时节恁么处。所传心手底事。作么生体悉。良久云。脱略要看功后位。妙圆须到色前家。
　　上堂云。一月雨半夏凉。莆团禅板坐相当。泥牛踏破澄潭月。光影芒芒夜未央。
　　上堂举僧问赵州。万法归一。一归何处。州云。我在青州。作一领布衫重七斤。又僧问文殊。万法归一。一归何处。殊云。黄河九曲。师云。黄河九曲。七斤布衫。胡马嘶北。越鸟巢南。衲僧恰到真常处。语不欺人面不惭。
　　上堂僧问。虚而长灵。本光自照时如何。师云。灵机不动明明妙。个里全窥未兆前。进云。头戴午夜月。脚踏黄金地。师云。正恁么时如何转侧。进云。玉人破梦一声鸡。转盻生涯色色齐。师云。只解恁么来。不解恁么去。进云。恁么去时作么生。师云。也要上人个里锥札。师乃云。四大无尘。清净本然体具。六根亡偶。灵明廓尔神游。如疾风之行空。似虚舟之驾浪。在波也元无避就。在我也妙绝将迎。所以道。圣人空洞其怀。万物无非我造。会万物为已者。其唯圣人乎。只如峥峥嵘嵘磊磊落落。作么生会得为已去。还相委悉么。周遍十方心。不在一切处。
　　上堂云真到劫空明自己。有无不堕超生死。夜船载月钓沧浪。清白传家只如此。
　　解夏日上堂云。以法为界。也能廓彻而绝方隅。以智为身。也能融而忘彼此。蒲团下根生底。及尽一丝头。则住无住心。拄杖头云起底。行遍四天下。则作无作相。如云似鹤。恁么去底汉。要须知有我方能宾处而尊。得坐披衣恁么去底人。却须识得渠乃见主中而用。所以古人道。借功明位用在体处。借位明功。体在用处。衲僧能恁么也。身心独脱。动静两忘。云水是阇黎。阇黎是云水。诸人还曾恁么履践么。饮水鹅能取淳味。采华蜂不损余香。
　　上堂举僧问云门。初秋夏末。前头忽有人问。作么生只对。门云。大众退后。师云。大众退后妙超窠臼。不用安排。何须饤斗。动弦别曲。孰知音。舒肠沥胆渠开口。丛林切莫乱商量。三世诸佛不知有。
　　中秋日上堂。清凉境界。一壶爽气涵秋。明白身心。半夜雾容怀月。灵然自然。廓尔常虚。断生灭之夤缘。出有无之情量。诸人还到如是田地。还能如是游践也无。良久云。斫尽月中桂。清光应更多。
　　天宁节上堂云。主中之主天中天。家势金轮万代传。退步不居尊贵位。借功却作诞生缘。廓虚印上无瑕垢。明白机头有转旋。劫数不能知寿量。湛存象外自绵绵。诸禅德。还觑得破个中行履处么。良久云。独据道枢成父祖。主持世界付儿孙。
　　范相公入山请升座举。裴相国访黄檗。裴指画壁问云。画像在这里。高僧在什么处。檗高声召相公。公应诺。檗云。是什么。公于言下有省。师云。且道。裴相国省得个甚么。良久云。莫怪坐来频劝酒。自从别后见君稀。
　　上堂云。爱结成身。想澄成界。从此漂流生死海。照彻灵源湛不浑。方知幻泡同无碍。六门气秋。四大缘坏。了了一真常自在。明月混融兮雪芦眼迷。清风相送兮夜舡归快。
　　上堂云。藏山于泽。藏舟于壑。一真不可藏。怕尔满寥廓。传家清白有风规。圆陀陀地无棱角。
　　上堂举僧问香严。如何是道。严云。枯木里龙吟。僧云。如何是道中人。严云。髑髅里眼睛。师云。若能恁么去。言语有所不到。思惟有所不及。且道。作么生行履。得相应去。还会么。风掠烟沙芦拥雪。船横野渡水涵秋。
　　上堂云。朔风拂吹秋过。时节薄寒宜就火。拱默威音世外游。放闲枯木堂中坐。尘劫空时却有家。道环虚处元无我。灵灵不昧寂而知。衣钵少林分付可。诸禅德。个是达磨分付二祖底时节。时人且道。天童有分付无分付。良久云。人怜贫甚唯存骨。我道。机疏不惜眉。
　　上堂问。一点灵然不覆藏。明明老蚌夜吞光。个时拨转机轮也。体用由来总不妨。如何是借功明位。用在体处。师云。光在体时常湛湛。体含光处却灵灵。进云。如何是借位明功。体在用处师云。纷扰扰时常隐隐。闹嘈嘈处却闲闲。进云。夜月有辉含古渡。白云无雨裹秋山。师云。邯郸学唐步。师乃云。青山不用白云朝。白云不用青山管。云常在山山在云。青山自闲云自缓。诸禅德。若恁么体得方知道。借功明位用在体处。借位明功。体在用处。体用无私。方乃唱道。且道。作么生是体用无私底时节。水向竹边流出绿。风从华里过来香。
　　上堂云。文彩豁空。秉佛祖传宗之印。光明破暗。续人天照世之灯。个时不落思惟。底处却能宛转所以舡子和尚道。藏身处没踪迹。没踪迹处莫藏身。吾在药山三十年。只明此事。诸禅德。且道。明底是什么事。还相委悉么。良久云。鳌归海殿晚潮落。兔过星河夜魄清。
　　上堂云。去时还复似来时。明月芦华夜不迷。转桌又归何处去。秋光目断水天低。
　　上堂举僧问赵州。至道无难。唯嫌拣择。是时人窠窟否。州云。曾有人问我。直得五年分疏不下。师云。且道。赵州是答他话。不答他话。明眼底人。觑得他骨头出。天童不免。下注脚去也。五年分疏不下。一句元无缝罅。只知推过商量。谁信分明酬价。玲笼底相知。莽卤底相讶。宁可与晓事人相骂。不可共不晓事人说话。
　　上堂云。忒团圞不相瞒。冬不寒腊下看参。
　　上堂云。体虚有照。镜不对像而常明。用密无功。珠若在盘而自转。夤缘莫能相结。生死不可相移。所以道。当明中有暗。勿以暗相遇。当暗中有明。勿以明相对。比如前后步。且作么生得与么相应去。良久云。物外独骑千里象。万年松下击金钟。
　　上堂一阵清霜千峰寒色。里许是谁看转侧。家风克绍绍非功。抚背忽惊儿脱白。所以九峰道。绍是功绍了非其功。且道。作么生履践。良久云。粗中辨细犹可知。细中之细复何稀。
　　上堂僧问。云敛山寒。功勋及尽。潭空月没。尊贵难窥。正恁么时如何行履。师云。照尽体无依。通身合大道。僧云。坐断舌头路。不落二三机。师云。言前一句子。的历极分明。僧云。宝印当风妙。重重锦缝开。师云。偏正未分时。又作么生辨。僧云。虚不失照。照不失虚。师云。犹是偏正往来时节。僧云。不涉偏正时作么生。师云。户外有云从断迳。坐中无照胜然灯。师乃云。空空绝迹。一点不昏。湛湛亡言。一机自转。释迦弥勒。到个时节不敢称师。达磨老庐到个处所不敢唤祖。诸禅德还会么。金针双锁备。叶路隐全该。
　　上堂举僧问石霜。如何是和尚深深处。霜云。无须锁子两头摇。师云。先行不到末后太过。一著中间见也么。才形黑白分生杀。带累樵人烂斧柯。
　　冬至上堂兆前契本。绝后归宗。陡中之律气潜通。枢内之机轮暗动。妙发九渊之底。恩流万化之端。家信出门。将见长天回雁字。洞云成雨也。知枯木起龙吟。任它光景推移。不碍道人活计。诸禅德。还相委悉么。一气不言含有像。万灵何处谢无私。
　　请首座。上堂。冰生野水。肃扬北帝之威风。雪破溪梅。漏泄东君之消息。把定也。舜若多亦须肤粟惨惨觉寒。放行也。兢伽女却解闻香氲氲知味。规矩那烦刀尺。调和岂费盐梅。身心妙齐物之能。手段具同事之摄。正恁么时节。顺恁么机宜。且道。是什么人能了恁么事。还相委悉么。暖回气象遽多许。春在丛林第一枝。
　　上堂智虚而明。神静而通。霁寒转夜。霜月行空。衲僧做处当如此。四方八面俱玲珑参。
　　上堂举僧问赵州。如何是祖师西来意。州云。年尽不烧钱。师云。天童今日。不免为诸人劈折去也老老大大宗师。出语元无碑记。却云年尽不烧钱。讨甚祖师西来意。磨洗绝瑕疵。咀嚼勿滋味。冷地看来伎俩无。赵州古佛较些子。作么生是赵州较些子处。岂不见道。不习禅不论义。铺个破席日里睡。想料上方兜率天。也无如此日炙背。忽有个汉出来。我也恁么睡得么。但向它道。只恐未曾梦见。
　　岁旦上堂。天宇廓清。地区含润。膏霖助其湔洗。正气副以吹嘘。机轮转而妙发元枢。管籥调而雅成新律。寒岩回暖槁木重苏。处处履春人人受岁。衲僧分上本自无生。野老堂前。何须相贺。为什么如此。乾坤合道通无碍。草木登荣定有期。
　　上堂僧问。闻声悟道。见色明心。知有底人。如何通个消息。师云。不带根尘来。寻常时得用。僧云。满眼满耳。绝毫绝厘。师云。于其中间作么生透。僧云。霜钟送落月。晓角堕梅华。师云。又随他声色转去也。僧云。不随他声色转时如何。师云。钟鸣角向。僧云。谢师指示。
　　师乃云。照眼雪迷。净对千峰寒色。入林华信。暗传一点春恩。物汇发萌。真机旋转。生不生而何累。作无作而弗勤。不可以动静拘。不可以地位著。所以道。唯一坚密身。一切尘中现。现虚空身。则寥寥无碍。现国土身。则处处相亲。现众生身。则心心顺俗。现诸佛身。则念念证真。得一切处旋陀罗尼。圆一切种智波罗密。诸禅德。个是大自在汉。受用底事。还相委悉么。化权妙在东君手。玉尺金刀暗剪裁。
　　上堂唯只一真心。三缘坐断谁升沉。遂成十法界。六道轮回自障碍。不见一法即如来。方得名为观自在。见怪不怪。其怪自坏。灵从何来。圣亦何在。拄杖敲时灶堕摧。一片虚明绝中外。
　　上堂举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。师云。好大众。驱耕夫之牛。夺饥人之食。方有宗师手段。天童不免。随后赞叹去也。凛凛将军令已行。八荒四海要澄清。提来剑气干牛斗。洗荡氛埃见太平。
　　上堂春雨洗园林。春风动帘箔。百城人已归。弹指开楼阁。入门俱是佛家风。帝网光明相映夺。
　　上堂三十六物一时空。空空空处自光通。转侧末山不露顶。非男女相主人翁。主人翁。借伴能来用莫穷。百草头上俱胝老。尘尘刹刹是家风。只如出没源底往来路头。且作么生体悉。还会么。物外独骑千里象。万年松下击金钟参。
　　上堂拽石般土。打鼓作舞。意不立玄。机不停午。踏破草鞋赤脚行。见成底事休回互。不回互龙不受玄沙瞒。前面班班元是虎。
　　请延寿和尚。上堂。心心相印。叶叶联芳。自己光明不覆藏。刹刹尘尘如是说。广长舌相解敷扬。大众作么生。得到处如是说。还相委悉么。水向竹边流出绿。风从华里过来香。
　　上堂举明安示众云。一句子当明隐照。一句子当明全照。一句子当明叶照。隐照不当机。全照今时路。叶照物外身。通明主中主。师云叶照转尽功。隐照未度世。全照不遗机。诸人若体悉得。到恁么分晓处。许尔是个通身手眼底衲僧。其或未然。天童锥札去也。钓尽沧波月一钩。月低烟树夜维舟。寒鸡抖擞呼天晓。笑对春风百草柔。中外夷犹。纵横自由。志公不是闲和尚。刀尺相将拄杖头。
　　上堂僧问。譬如沧溟上客。梦泛兰舟。月渚烟波。随情放旷。正与么时。莫便是及尽处也无。师云。依稀犹带功。仿佛还堕色。僧云。夜来明月照千峰。峰头漫漫还不露。师云。转身望本家。依前白云覆。僧云。此犹是回照底时节。作么生得稳密恁么去。师云。玉马雪行归半夜。羚羊挂角月沈西。僧云。可谓是无功之功。转身就父去也。师云。正就父时还有消息也无。僧云。古渡风清夜色寒。个时深深不得妙。师云。拈却宝华冠。脱尽尊贵垢。师乃云。放却缠牵。白牛步稳。未登机杼。玉女情闲。冷淡之姿如暮山之云。清明之量如秋潭之月。能恁么去也。便知默中有味。照中有神。是诸佛之所传。衲僧之本得。所以道。譬如沧溟上客。梦泛阑舟。月渚烟波。随情放旷。诸禅德。个岂不是本来田地子。且作么生履践。良久云。冰壶无底至游人。清彻脾肠毛骨爽。
　　上堂廓不可得其际。湛兮或存。妙不可得其名。灵然自照。释迦以此而掩室。净名以此而杜辞。少林九年垂一则语。诸人还体悉得么。夜半木童敲月户。天明玉凤笑衔华。
　　上堂举。长沙一日看大佛名经。有一秀才问云。百千诸佛。但见其名。未审。居何国土。沙云。黄鹤楼崔颢题后。秀才还曾题未。秀曰未曾。沙曰。无事也好题取一首。师云。无事题取一首。我侬不落他人后。略略绰绰思大口。醇醇酽酽白家酒。醉中犹道未沾唇。被人问著还打手。不打手。三年一闰冬后数九。
　　送化主上堂。小雪纤纤洗霁色。新春冉冉入烧痕。三千界现非他物。百亿分身有妙门。白云儿是青山用。青山父是白云根。寄语白云数回首。青山免见瘦棱棱。
　　上堂一雨一晴。盖载生成。桃华濯锦而丽。杨柳弄风而轻。决决野泉发向。关关林鸟和鸣。历历见闻中得妙。更嫌何处不分明。
　　上堂。云开青山横屋头。雨住流水涨门底。南无家家观世音。回避不及鼻相抵。非唯鼻相抵。亦乃同见同闻。同嗅同舐。同身同意。同得同智。诸人且作么生体悉。不见道。果满菩提圆。华开世界起。
　　上堂。好诸禅德灵云见桃华悟道。正是如今底时节。诸人各是丈夫汉。还有觑得破底眼么。明得了底心么。如或未然。天童为尔下注脚去也。灵云却解见桃华。老眼如今冷淡。些拈却面前案山子。柱门路直不横斜。
　　上堂一念虚融。十方周极。万有自平。纤尘不立。理智心冥兮到家。佛祖口闲兮挂壁。真境寥寥。灵机历历。冰鉴无瑕。玉壶无隙。风磨霁色兮一片寒青。水印蟾华兮十分明白。出没之渊。穷通之[土*式]。底处发生。个时转侧。田地萌针兮暖回。园林华绮兮春入。无象无私。无处无弹指门开见弥勒。
　　街坊设乳粥上堂。乳粥当年得善生。心开成道见明星。而今各各恁么去。犹较瞿昙半月程。诸禅德。莫是初八念三相较么。莫是前佛后佛相较么。莫是他圣我凡相较么。若是个汉。亡前后断古今。混圣凡一同异。直须恁么去。还委悉么。而今悟道见明星。便是如来吃粥处。
　　上堂举。金刚经中道。是法平等。无有高下。是名阿耨多罗三藐三菩提。师云。高者高下者下。大者大小者小。青者青黄者黄。方者方圆者圆。作么生说个是法平等底道理。诸人一切时如何行履。得真个无高下去。其或未然。强为锥札去也。人平不语。水平不流。嘉州大象陕府铁牛。莫怪扶桑最先照。大都家住海门洲。
　　上堂影含宗鉴。心生则种种法生。步入道场。心灭则种种法灭。粲粲星罗霁夜。英英华吐春时。木人密运化机。丝毫不爽。石女全提空印。文彩未彰。所以道。不一不异。无去无来。诸禅德。作么生行履。得恁么相应去。六般神用空不空。一颗圆光色非色。
　　上堂僧问记得。僧问赵州。如何是祖师西来意。州云。庭前柏树子。未审此意如何。师云。蓦口便道不要商量。僧云。若谓当时曾有语。可怜辜负赵州心。师云。尔莫是待与觉铁觜出气么。僧云。只如今又欠少个甚么。师云。料掉勿交涉。僧云。和尚且道。赵州即今在甚么处。师云。尔问阿谁。僧礼拜。师乃云。风不鸣条。雨不破块。会不会兮还信采。廓廓落落兮大方无外。跛跛挈挈兮大功不宰。稳稳密密兮心安如海参。
　　上堂巍巍堂堂。万象之中独露。明明历历。百草头上相逢。我不见有分外底他。他不见有分外底我。他不外我。则声色尘消。我不外他。则见闻情脱。所以道。世界尔。众生尔。尘尘尔。念念尔。且道。如何行履。得与么相应去。还会么。一机冥运道枢静。万象影流心镜空。
　　上堂举僧问曹山。灵衣不挂时如何。山云。曹山今日孝满。师云。衲僧做处。脱尽功勋。超绝情量。方有出身底时节。又不免向其间指注去也。功勋密处转身难。转后家风又觉宽。黯黯旧山青落眼。涣然霜雪洗蓑寒。
　　上堂出言思而常妙。坐却舌头。脱形壳以独灵。拈得鼻孔。所以道。空劫威音前。别有一壶天。御楼观射猎。不是刈茅田。正恁么时。妙不涉缘。影不入世。且道。其间将甚么人辨白。还相委悉么。头戴午夜月。脚踏黄金地。
　　上堂一心万象。万象一心。不近不远。极浅极深。与乾坤同其覆载。与日月同其照临。月在船而船船皆月。金成器而器器皆金。明洁若珊瑚之树。芬馨如薝卜之林。大用自在也获轮王髻宝。正声和合也奏师子弦琴。毛发不遗圆融。照像之鉴。形壳不碍虚通。度垣之音。能如是也妙超。旷古了在如今。诸仁者且道。如今了底是什么事。还会么。稳如大地能持物。廓若空不挂针。
　　持钵归。上堂。生灭去来。本如来藏。清净妙明。虚融通畅。六门我绝攀缘。三界渠无身相。无生路上底人。识取万回和尚参。
　　上堂不可得一。不可得异。我如是也彼如是。两茎眉现焰光身。百草头扬祖师意。归云谁使就青山。落华自得随流水。
　　上堂举。廓侍者问德山。从上诸圣向甚么处去也。山云。作么作么。廓云。敕点飞龙马。跛鳖出头来。山便休。来日浴出。廓过荼与德山。山抚廓背一下。廓云。这老汉今日方始瞥地。山又休。师云。在家尊贵。不受一点尘埃蓦路相逢。别是一般光彩。德山廓侍者。皆是十成了事底人。为什么被天童捡点。还相委悉么。衲僧夺得连城壁。秦主相如懡[怡-台+羅]归。
　　上堂闲若云。虚若谷。善应无方。东西南北。局中生杀路才迷。烂却斧柯归不得。若是个汉。时行即行。时止即止。去也恁么去。去无所去。来也恁么来。来无所来。诸人还体悉得么。高提黑白前前著。赢尽纵横十字机。
　　上堂密密住其中。灵然空不空。一牛才饮水。五马不嘶风。位里亡消息。机头有变通。三千大千事。弹指入圆融。
　　上堂。三界唯心唯心三界。一切法空观自在。处处光明处处身。者回泡幻同无碍。吐云如山。吞川如海。了无毛发居其外。万象森罗尽我家。只个虚空肚皮大。
　　四月八日上堂。佛身光明了无垢。性水清净常不浑。降生沐浴吉祥事。要以大开功德门。哆哆和和增口业。胶胶缀缀添尘结。大家净洗佛浑身。彻底洞然明皎洁。长时诸佛洗我身。今日众僧洗我佛。自他供养普齐平。唵哦哦曩三婆缚伐曰啰斛。
　　上堂时行即行。卓然何倚。时止即止。廓尔独灵。历万变而不我求功。住一如而不我藏用。所以肇法师道。戢玄机于未兆。藏冥运于即化。又不见三祖和尚道。宗非促延。一念万年。无在不在。十方目前。诸禅德且道。作么生履践。还相委悉么。开池不待月。池成月自来。
　　上堂举。曹山问德上座。菩萨在定。闻香象渡河。出什么经。德云。涅槃经。山云。定前闻定后闻。德云。和尚流也。山云。道则太杀道。秖道得一半。德云。和尚如何。山云。滩下接取。师云。渊默之津。皓然之色。混处功齐。细看转侧。昆仑脱手黄金绳。鼻孔累垂收不得。
　　上堂长者长法身。短者短法身。虚空已是色。大地却非尘。觑得破阿那律祖。放得稳舜若多神。飘飘闲戏白鸥水。栩栩梦游蝴蝶春。拶头拶面推来也。眼里无筋一世贫。
　　上堂不可得而有。不可得而无。寂寂十方坐断。寥寥一境清虚。妍丑那能瞒净镜。青黄莫我染明珠。刹海不能关锁月。夜来流影在珊瑚参。
　　上堂举。洞山到兴平便礼拜。平云。莫礼老朽。山云。礼非老朽者。平云。它且不受礼。山云。它亦曾不礼。师云。渠非老朽。不礼不受。威音世前。毗卢顶后。把定壶中白日长。触著匣内青蛇吼。良医叮嘱病人。服药不如忌口。
　　尼请上堂。不是心不是物。非天非人。非僧非俗。南北东西莫我寻。长短方圆莫我恻。牛饮星河兔眠月窟。彻底灵明破昏塞。末山超拔兮顶相不形。铁磨变通兮舌头无骨。
　　请前后堂首座藏主上堂。吾家日日选场开。及第心空有大才。莫把桂枝零碎折。为他和月抱将来。复举。洞山示众云。欲知此事。如人家养得三个儿子。州里须得一个。县里须得一个。村里须得一个。一个能得屋里钱物用。一个能得外头钱物用。一个不得外头钱物用。亦不得屋里钱物用。且道。那个合在州里。那个合在县里。那个合在村里。有僧出云。三个莫明轻重否。山云是。僧云。如何是此人出身处。山云。知有却不知有。是此人出身处。僧云未审。此人从今日去也无。山云。亦从今日去。僧云。恁么则属功也。山云是。僧云。唤作甚么功。山云。唤作功就之功。僧云。此人还知有州里人否。山云。知有则始解奉重。僧云。恁么则村里人全明过也。山云是。僧云。如何是此人过处。山云。不知有唤作闲人。是此人过处。师云。有一人能正规矩。内则严净。有一人能转机轮。外则妙应。有一人退一步。与屋里人同。进一步与外头人合。方体得知有却不知有。功就之功。诸人还会么。向去莫教迷一色。却来须识借功人。
　　结夏上堂。诸禅德。十方大地是我一个身。便能禁足。十方众生是我一个汉。方解护生。禁足也步步不妄行。护生也心心不妄动。所以道。以大圆觉为我伽蓝。身心安居平等性智。我禁足也。不碍诸人禁足。我护生也。不碍诸人护生。佛佛到此道同。人人住兹法尔。还会么。彼我空空无障碍。自他法法本融通。
　　上堂十方法侣共安居。云月身心照处虚。转侧芦汀飞鹤鹭。亡机林壑混樵渔。瘢痕若尽光无际。丝糁才萠念有余。廊下相逢休放喝。且容兴化撒珍珠。
　　天申节上堂。圣仁涵养。神智融通。等盖载之生成。体阴阳之造化。大千世界。清平也只是一家。百亿身云。应现也了无别法。论其寿则莫穷劫数。报其德则犹仰天高。诸禅德。还知个人大自在受用处也么。机动金轮初转处。枢缠彩电诞生时。
　　上堂举。僧问智门和尚。如何是佛。门云。踏破草鞋赤脚走。如何是佛向上事。门云。拄杖头上挑日月。师云。踏破草鞋赤脚走。拄杖头上挑日月。智门真得祖家风。放出云门广长舌。大智如愚。大若拙。用尽工夫参不彻。莫于平地上增堆。休向虚空里钉橛。
　　上堂途中久客忆家山。一线蹊通入翠寒。望处霁云收素练。跨门残月堕金盘。十虚俱殒眼方阔。三世齐吞肚觉宽。变化鲲鹏底时节。霄程九万看风搏。
　　上堂僧问记得。僧问夹山。如何是真实之理。山云。石生无根草。山含不动云。此意如何。师云。暗中移步。明里藏身。进云。可谓是虚中不堕。应处亡痕。师云。也须是十成本色汉始得。进云。学人请问和尚。如何是真实之理。师云。青青黯黯处回。明明历历处转。师乃云。正昼热深夜凉。冰壶谁复到中央。身心直许摩云月。脾肺都将洗雪霜。莫守一色处。莫坐万年床。玉人转侧机捘动。细辨里头偏正方。
　　送监收上堂举。南泉因刈禾次。僧问。南泉路向甚么处去。泉拈起镰子云。我这镰子三十钱买。僧云。我不问镰子。南泉路向甚么处去。泉云。我这镰子用得快。当时三十文钱买。南泉门下路岐通。寄语行人著精彩。著精彩相谩杀。衲僧眼被案山碍。而今觑破露堂堂。大地撮来成一块。大众若也如此。颗糁漏他不得。上堂身里出门。门里出身。白云能作客。明月解随人参。
　　上堂举。外道问佛。不问有言。不问无言。世尊良久。外道云。世尊大慈大悲。开我迷云。令我得入。外道退已。阿难问佛。外道有何所证。世尊言。如世良马见鞭影而行。师云。一句超然。良马影鞭。道出语默。理合方圆。运斤之妙。宾主可怜。斫轮之伎。父子不传。莫将爻象兮相求龟壳。才落是非兮底事驴年。
　　上堂独立卓卓。不为形壳之所拘。周行绵绵。不为方隅之所碍。妙超物表。明漏壶中。白云之儿。风敛寒空霁净。青山之父。烟含一带秋臞。且道。作么生得恁么相应去还会么。夜明帘外主。不落偏正方。
　　育王聪和尚遗书至上堂举。禾山示众云。习学谓之问。绝学谓之邻。过此二者。是为真过。时有僧。出云。如何是真过。山云。解打鼓。师云。禾山老汉。趁个时节。得做便做。育王禅师。趁个时节。得休便休。所以不打这破鼓。诸禅德。正恁么撒手便行时。且道。落在甚么处。良久云。岸头老碧芦含雪。溪上寒清水有秋。
　　解夏上堂。僧问。古者道。十方同聚会。个个学无为。此是选佛场。心空及第归。正恁么时如何。师云。净尽无所依。通身不隔越僧云。恁么则白衣拜去也。师云。又却向今时著到。僧云。如何得不落今时去。师云。超然空劫外。一点自灵灵。僧云。此人还落阶级也无。师云。从来不立象。此处莫安名。师乃云。鉴像谷神。云心月影。闲闲不宰于功。历历无私于应。莫问正偏。谁论动静。自方自圆。谁欠谁剩。能来异类中行。常处那伽大定。云水丛林自恣人。果如是也须相庆。
　　上堂举僧问云门。初秋夏末。前路忽有人问。作么生祗对。门云。大众退后。衲僧去就。岂用机关。那容体究。蓑翁老熟惯波涛。桡桌不施舡放溜。
　　上堂。父母所生眼悉见三千界。拈却案山谁我碍。直饶全象无全牛。未免依前还碍塞。衲僧家真庆快。物我虚空。混成一块。更于何处著根尘。只个堂堂观自在。
　　上堂举僧问岩头。古帆不挂时如何。岩云。后园驴吃草。师云。不展事不投机。不徇缘不答话个是出格辙。脱窠臼汉做处。诸人作么生委悉。平生肝胆向人倾。相识犹如不相识。
　　上堂体灵自虚。黯黯之青山秋瘦。用冲无碍。瓢瓢之白云昼闲。动静之态如然。去留之踪自在。所以道。去来不以象。故无器而不形。动静不以心。故无感而不应。诸人还体悉得么偏正不曾离本位。无生那涉语因缘。
　　上堂举刘端公问云居。雨从何来。居云。从端公问来。师云。雨从何来。不离问处。森罗大千。出乎方寸。照中之虚静中之动。衲僧分上常相共。寒露濡松夜气清。皋禽惊起月巢梦。
　　上堂位处功回。化佛入十方而普能受供。用中体合。至人游三界。而初不现身。如云出岫以无心。似月印江而有应。如是也。不在不失。不坏不杂。所以教中道。一华一佛国。一叶一释迦。各坐菩提场。一时成佛道。诸禅德。还知根根尘尘在在处处。尽是释迦老子受用处么。若于转处不留情。繁兴永处那伽定。
　　天宁节上堂。主中主。须辨取。动犯威严。细看规矩。贵不可得其名。寿不可穷其数。四溟潮落露仙山。万里云开廓天宇。
　　上堂举。长庆云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。保福云。情知。尔向第二头道。庆云。师兄作么生。福云。吃茶去。后来雪窦道。无处有月波澄。有处无风浪起。若有人问天童作么生是如来语。向它道。阿啰跛[跳-兆+左]曩。诸禅德道。与古人语是同是别。诸人若也未会。更为劈折去也。长庆能守。保福能做。雪窦手段纵横。天童舌头狤獠。若也分晓会去。与尔把手共行。其或未然。各自勉力。
　　上堂文殊手摩善财顶。普贤智满法界身。个是两头得用底。只如中间往来。又作么生。金鸡啄破琉璃卵。玉兔挨开碧落门。诸禅德。一句子有折合无摸索。一句子难回互没忌讳。一句子通其变使人不倦。若能恁么也。始有衲僧大自在受用处。还会么。苏秦尝佩六国印。许由还厌一瓢风。了无他相能通变。可笑僧繇画志公。
　　上堂举僧问南岳让和尚。如镜铸像。像成后镜明。向什么处去。让云。如大德为童子时。相貌何在。僧云。只如像成后。为甚么不鉴照。让云。虽然不鉴照。谩它一点不得。师云。灵机未动。道环先入。极理也妙得穷通。顺事也聊分借借。无象无私。何固何必。娟娟印水之月魂。冉冉在华之春律。巍巍堂堂兮炜炜煌煌。三千大千兮周行独立。
　　上堂环中叶照。消息平沈。方外独存。幽灵绝待。绵密不漏。宽廓无隅。清虚一亘而理绝名言。圆满十成也道无棱角。诸禅德。个是诸佛涅槃之宅。众生安葬之基。一切诸法。自此发生。一切幻缘。从此灭尽。且道。正恁么时节。又作么生履践。良久云。霜天月落夜将半。谁共澄潭照影寒。
　　上堂举。道吾与渐源。同往一家吊尉。源拍棺云。生耶死耶。吾云。生也不道。死也不道。见之不取。思之难到。用息而长灵。体虚而自妙。寥寥古路无人行。雪洗青山觉寒早。
　　上堂妙圆一片中虚。不我断其知。扫尽诸缘外化。不我分其用。底时内绍。绍了非功。转处诞生。生而发照。照中分应。应处无心。所以道。动若行云。止犹谷神。且作么生得恁么去。无心体得无心道。体得为心道也休。
　　上堂举。风穴示众云。若立一尘。家风兴盛。不立一尘。家风丧亡。师云。立一尘作么生受用。为甚么野老颦蹙。不立一尘。作么生受用。为甚么野老讴歌。又向其间指注去也。几许欢心几许愁。好看野老两眉头。家风平贴清如镜。水瘦山空一样秋。手段通变身心自由。不怕风涛雪拥舟。海上三山颓一掣。六鳌连落上金钩。诸禅德。是须恁么体。是须恁么用。且作么生委悉。华岳连天秀。黄河辊底流。
　　上堂大而无外。小而无内。合虚空而无欠无余。混万象而成团成块。不出不在。不失不坏。我不与物争。物不为我碍。路逢达道人。不将语默对。三千界里放光明。双六盘中休喝彩参。
　　上堂举僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。若论此事。如两家著棋相似。尔不应我著。我即瞒汝去也。若恁么体得。始会洞山意。天童不免下个注脚。里头看勿暑寒。直下沧溟沥得干。我道。巨鳌能俯拾。笑君沙际弄钓竿。
　　上堂僧问。承师有言。随缘不住相。应事不触物。正恁么时如何。师云。现身来说法。随类观世音。进云。直得绝踪绝迹。师云。东说西话。作么生辨得个绝踪迹。进云。鲸吞海水尽。露出珊瑚枝。师云。又却向甚么处去也。进云。只如绝踪迹处。又作么生。师云。语带玄而无路。舌头谈而不谈。进云。梭头路细。语默难臻。师云。只恐不恁么。师乃云。寂寂寥寥。清严家法。浩浩荡荡。光显门庭。守家法则失抚会应变之方。立门庭则失安稳宴闲之道。若也驱耕夫牛。夺饥人食。须有个般手段始得。只如衲僧家。合作么生行履。还会么。身里出门门里身。眼中之物物中眼。
　　上堂举僧问云门大师。如何是超佛越祖之谈。门云胡饼。师云。云门老子能施设。胡饼佛祖俱超越。哆哆和和两片皮。狤狤獠獠三寸舌。不是特地展家风。也非投机应时节。生铁铸成无孔锤。忒团圞兮难下楔。诸禅德。且道。天童今日是下楔不下楔。明眼人辨取。
　　上堂皓然雪月净无埃。一色功中更放开。唤起牧童蓑底梦。白牛鼻孔拽教回参。
　　上堂无法可说。释迦于光耀土而掩门。有意相传。达磨在少室山而面壁。知音者鉴。默照者神。道契环中而有智游。言满天下。无口过。若能恁么去。方知道离文字绝言语。清净妙明。是诸人本所游践处。作么生体悉。还会么。金鸡啄破琉璃卵。玉兔挨开碧落门。
　　冬至日上堂。阴阳爻象此为宗。杀活机头看变通。玉女退身功后位。木人引步异中同。一尘不受能虚廓。万像无遗却混融。借得因缘成现用。玲珑八面尽家风。
　　上堂举。庞居士云。十方同聚会。个个学无为。此是选佛场。心空及第归。师云。既是无为。作么生学。若也心空。又作么生及第。还相委悉么。其或未然。天童又为分疏去也。饮干巨海。推倒须弥。廓大灵通更是谁。馨香秀林栴檀枝。哮吼出师子儿。三千界现一弹指。八万门开双用眉。知不知为不为。道满十处兮心超亿劫。影流万象兮气分二仪。
　　岁旦上堂。宿雨洗去山面尘。东君料理山家春。浩劫壶中勿新岁。枯木岩前有古人。寒暑不到。以法界为处。齿发不老。以虚空为身。坐间默有相传意。川上干无逝去津。
　　上堂生不为有。动与寂随。灭不为无。处与智共。所以道。如镜照像。像非外缘。如珠发光。光还自照。因缘有所不到。生死有所不及。正恁么时。如何体悉。夜半乌儿头戴雪。天明哑子抱头归。
　　上堂生灭夤缘不著人。一年才尽又逢春。森罗借得为他用。法界浑仑是我身。不受杂毒。自然纯真。拈却千差亡彼此。打成一片没根尘。
　　上堂举灌溪问末山。如何是末山。山云。不露顶。何是末山主。山云。非男女等相。溪喝云。何不变去。山云。不是神不是鬼。变个甚么。师云。非男女之相。出有无之量。透万机之前。超三界之上。穷而通。简而当。松含月兮夜寒。溪带雨而春涨。
　　上堂僧问。龙门一跃雷声震。宇宙为霖事若何。师云。透得过也未。僧云。直得摇干荡坤。振鬣摆尾。师云。也须是个般人手段始得。僧云。古人道。一雨所滋根苗有异时如何。师云。尔是黄连彻蒂苦。僧云。到者里请师垂示一言。师云。第一莫要问。第二莫要休。僧云。大千同一润。万物尽滋荣。师云。无根树上。还有些子消息也无。僧云。阴阳不到处。百草尽抽芽。师云。是恁么始得。师乃云。管籥真风暗度韶。春恩如许在芳条。志公不是闲和尚。柱杖头边有剪刀。衲僧家。虽无心而浩浩能应。虽有应而恰恰无为。还能恁么变通也么。亡机莫怪冷眉目。得用何妨热肺肠。
　　上堂莺弄歌喉华弄妍。许如春事在门前。道冲而用亡机者。买尽风流不著钱。
　　上堂举。刘铁磨访沩山。山云。孝牸牛汝来也。磨云。来日台山大会斋。和尚还去么。山放身卧。磨便出。师云。刘铁磨见紫湖。吃拄杖而来便能通变。大沩山参百丈。踢净瓶之后。具此神通。语默俱到。彼此同风。且道。二老宿游践处作么生。还会么。但得琴中意。何劳弦上声。
　　圣节上堂。寿等南山。位崇北斗。机运象先。体同道久。明逾日月兮普及幽深。德合乾坤兮廓无前后。
　　四月八日上堂。清彻性空水。圆明净智身。个中不洗体。直下了无尘。有成佛有降神。有彼岸有迷津。哆哆和和此其始。胶胶缀缀此其因。底时节释迦文。恶水蓦头浇莫嗔。何须念彼观音力。自然还著于本人。诸仁者只如秉杓在尔手里时。合作么生。不因一事。不长一智。
　　上堂举僧问云门。不起一念还有过也无。门云。须弥山。师云。不起一念。向道须弥舌头一脔肉。口唇两皮。云门得用妙如许。不落是非知不知。
　　上堂僧问记得。僧问风穴。语默涉离微。如何通不犯。穴云。长忆江南三月里。鹧鸪啼处百华新。意旨如何。师云。问东答西。舌头无骨。僧云。风穴岂不是别机宜识休咎底汉。师云。尔且道。风穴意作么生。僧云。黄金打就玉鹦鹉。一声声作鹧胡啼。师云。适来却圆成。而今百杂碎。僧云。要圆成也不难。师云。冬不寒腊后看。师乃云。萧然一念未萠初。露柱怀胎辨得无。风扫余云月未上。霁虚廓净绝方隅。道无根神无寄。心无像智无缘。独立卓卓而不依。一切自照灵。万物为已者。其唯圣人乎。正恁么时作么生体悉。还会么。月逐舟行江练净。春随草上烧痕青。
　　上堂举石头问长髭。甚么处来。髭云。岭中来。头云。大庾岭头一铺功德。还成就也未。髭云。成就久矣。只欠点眼在。头云。莫要点眼么。髭云。便请。石头垂下一足。髭便礼拜。头云。尔见甚么便礼拜。髭云。如红炉一点雪相似。师云。岭头功德眼。倦足等闲垂。红炉一点雪。直下廓亡依。
　　上堂百草头上平生事。闹市门前百亿身。及尽许如闲影响。体明空劫那边人。那边人何所有。白云断处青山秀。绝他缘唯自守。结夏须教醭生口。有说便是野干鸣。无说自然师子吼。
　　结夏上堂。凡圣通同共一家。寂光田地看生涯。而今选佛心空去。自有丘园开觉华。禁足九旬看未举步前处所。护生三月。体不触物底身心。多身在一身中安居。一身在多身中辨道。所以道。诸佛法身入我性。我性同共如来合。又云。以大圆觉为我伽蓝。若能恁么去。更有甚么事。且作么生体悉。得与如来合去。还相委悉么。莫于三界现身相。坐断十方明性空。
　　上堂妙湛不痕。明白自耀。合体也不空而有。顺事也不碍而通。无为而为。非住而住。云无心而雨。谷有神而自空。衲僧家。能恁么现成。能恁么变转。能恁么受用。能恁么方圆。始得一切处应用无亏。还相委悉么。森罗万像一法印。里许更无差别痕。
　　天申节上堂。三千世界出弹指。百亿庄严集化身。寿域无疆同道久。河沙劫数一成春。
　　上堂世尊无说说。迦叶不闻闻。默默到时良自庆。家山元在白云根。
　　上堂语处不伤筋骨。句中有玄。做处不带瘢痕。用中得妙。能恁么去也。自然不见胶胶缀缀纷纷纭纭。所以道。常寂寂常历历。诸佛不求觅。众生断消息。若能恁么担荷去。更有甚么应用不周。更有甚么生死可及。到恁么时。古人又道。犹属功在。且作么生转得。与那人合去。还会么。户外有云从断径。坐中无照胜然灯。
　　上堂僧问。雁过长空。影沈寒水。雁无遗踪之意。水无沈影之心。未审如何行履。师云。无心道者能如此。未得无心也大难。僧云。鸟道无踪迹。虚空绝点痕。师云。阿尔又作道理去也。僧云。不作道理。又作么生。师云。皓玉本无瑕。雕文丧君德。师乃云。归根得旨。叶落知秋。拈得鼻孔。失却舌头。照彻三世佛之顶[寧*頁]。把定历代祖之襟喉。玉井涵碧。冰壶断流。诸法空寂为之座。是须坐处不停囚。
　　上堂当处出生。当处灭尽。三世如来。相授此印。石人放意卧烟寒。玉女摇头看晓信参。
　　上堂举僧问云门。树凋叶落时如何。门云。体露金风。师云。雪峰之子德山之孙。葛藤牵转难穷根。截断众流见源底。相应函盖同乾坤。长长短短无节奏。绵绵密密忒鹘仑。随波逐浪恁么去。上船便到家前门。
　　上堂天童一夏与兄弟共住。诸人鼻孔。出得气快也未。若也出得气快。三世诸佛。与尔把手共行。历代祖师。与尔同门出入。其或未然。非唯带累先宗。亦乃埋没自己。敢问诸人。只如鼻孔子。且作么生出气。还相委悉么。青山转处水流月。寒叶落时风带秋。
　　解夏上堂。十五日已前。头上不著七宝冠。十五日已后。脚下掣断五色线。头上不著七宝冠。正坐不见坐。脚下掣断五色线。正去不见去。正当十五日。觑破两头。直得君臣道合。父子气和。琉璃殿上。玉女摇头。明月堂前。石人抚掌。退一步也。万仞崖前撒手。进一步也。百尺竿头转身。生灭去来。动静出没。只在个时撮聚。许多机要。放行把住。总在我侬。且道。正恁么时如何还会么。先行不到犹迷己。末后才过又借功。
　　上堂举刘端公问云居。雨从何来。居云。从端公问处来。师云。端公问处来。径直勿迂回。善财处处逢弥勒。弹指作声楼阁开。
　　上堂看看冰鉴净玉壶寒。一亘清抬脚易。十分明白转身难。混身转却舌头短。转却浑身鼻孔宽参。
　　上堂举保福与长庆游山次。福以手指面前地云。只这里便是妙峰孤顶。庆云。是即是可惜许。后举似镜清。清云。若不是孙公。便见髑髅遍野。师云。活人手段。游道工夫。须到恁么时节。恁么田地始得。保福不错行一步。长庆不妄说一句。当时若不是孙公。髑髅遍野。有甚么数。镜清老镜清老。太平治象浑无扰。毛发不萠平稳休。只个如如元是道。
　　天宁节上堂。一人之父。百王之师。道机有余兮动若四时。寿域无疆兮量同二仪。大功不宰。至化无为。妙兮虽喻。智也不知。个是诞生王父。真实稳密处。诸人还体悉得么。权挂垢衣云是佛。却装珍御复名谁。
　　上堂举僧问香严。如何是道。严云。枯木里龙吟。如何是道中人。髑髅里眼睛。师云。耳应声而无响。眼有照而亡缘。旷劫清规里许圆。生死死生不到处。云磨秋色水连天。
　　上堂寒林濡露。明月濯波。时节恁么。衲僧如何。廓一念不见有自。极十方不见有它。遍界通身无背面。莫教丝绪落机梭。
　　开炉上堂僧问。丹霞烧木佛意旨如何。师云。天寒宜向火。拥毳任堆堆。僧云。夜冷更深更爇一躯去也。师云。也须照管眉毛始得。僧云。通身红烂去。方始是知音。师云。为它闲事长无明。僧云。只如院主。为甚么眉须堕落。师云。也与上座病痛一般。僧云。不解作客。劳烦主人。师云。还它本色汉手段始得。师乃云。十月朔风雨肇寒天意作。丛席地炉今日开。免烧木佛无斟酌。大众丹霞无斟酌。何似院主无斟酌。师复云。本合便恁么休却。天童忍俊不禁。为尔诸人下个注脚。丹霞将错就错。院主眉须堕落。如聋如盲大家翁。搅扰杀尔不要恶。
　　上堂举陆亘大夫问南泉。和尚姓甚么。泉云姓王。大夫云。王还有眷属也无。泉云。四臣不昧。夫云。王居何位。泉云。玉殿苔生。僧举问曹山。玉殿苔生意旨如何。山云。不居正位。僧云。忽遇八方来朝时如何。山云。它不受礼。僧云。何用来朝。山云。违即斩。僧云。违是臣分上事。未审君意如何。山云。枢密不得旨。僧云。恁么则燮理之功。全归臣相也。山云。汝还知君意么。僧云。外方敢不论量。师云。深深处细细行。隐隐时密密觑。若能恁么。彻根彻源。旁参回互。宛转虚玄。不触尊贵。机横梭度。针露线穿。所以道。句里明宗即易。宗中辨的则难。正恁么时且道。有辨白无辨白。若道有辨白。又却不密密。若道无辨白。又却不惺惺。正恁么时作么生体悉。还会么。三藏老人颜似玉。万年童子鬓如丝。
　　请保宁和尚上堂。才形黑白看生缘。十字纵横解折旋。得势干关冲虎口。变通疑杀。烂柯仙。到者里还有不撞头不磕额底么。下座请宁和尚为众说法。
　　送监收上堂。一日不作一日不食。歇者无心获者力。分明只个是家风。会得种田博饭吃。记得。地藏问僧甚么处来。僧云。南方来。藏云。南方佛法如何。僧云。商量浩浩。藏云。争似我这里栽田博饭吃。僧云。争奈三界何。藏云。尔唤甚么作三界。师云。唯心唯识。平出平入。金刀之齐。玉尺之直。尔唤甚么作三界。真个不曾遗颗粒。
　　上堂举僧问南泉。高揖释迦不拜弥勒时如何。泉云。昨日有人恁么问趁出了也。僧云。和尚怕某甲不实。泉云。柱杖不在。苕帚柄聊与三十。后来雪窦道。南泉只有受璧之心。且无割城之意。师云。捡点将来雪窦也好。与三十拄杖何故不见道。当断不断。反招其乱。诸人还会也无。天童不免指注去也。王老师足意气。是是非非荡情谓。倚天照雪烂光芒。扫尽搀抢千万里。
　　荐福专使驰书。上堂。一枝秀出栴檀林。想见馨香慰众心。不负老兄开凿力。当风子和鹤鸣阴。复举阿难问迦叶。世尊传金襕。外别传何物。迦叶召阿难。难应诺。叶云。倒却门前刹竿著。师云。影略门前倒刹竿。个中消息授传难。玲珑侍者能相委。盘走明珠珠走盘。
　　陆宜人请上堂举。陆亘大夫问南泉。弟子亲从六合来。彼中还有身么。泉云。分明记取举似作家。师云。空不可有。具足无边际身。妙不可亡。具足无边际用。在天同天。在人同人。在彼同彼。在此同此。虽然天人彼此。要且不与它合。所以主不自主。乃能一切处主。宾不自宾。乃能一切处宾。若能恁么去。不唯觑破南泉。亦知陆大夫出生入死。纵横变态。不与身拘。还体悉得。明月随人如有以。白云作雨也无心。
　　上堂僧问。断言语绝思惟处。作么生商量。师云。滴水入石不得。僧云。啖啄不入去也。师云。要尔著个口嘴作么。僧云。也要向其间旁通个消息。师云。尔试回互道一句子看。僧云。船从明月波心转。家在芦华渡口看。师云。更须全身放下始得。僧云。便恁么全身放下时如何。师云。摸著鼻孔时。方是尔自己。师举。明安颂云。
　　莫行心处路。　　莫坐无处功。　　有无二俱离。　　廓然天地空。
　　师云。功勋消阶级尽。尊贵不知名。威严莫得近。子退步而就父。臣转身以合君。正恁么时如何体悉。机转玉轮侧。妙叶正当风。
　　上堂举。渐源一日坐纸帐内。僧至拨开帐子云。不审。源以目见之。良久云会么。僧云不会。源云。七佛已前事。为甚么不会。师云。湛湛不昏。绵绵若存。三世佛护持为之顶相。历代祖传受为之命根。且作么生体悉。还会么。苍头祖父寒居位。白发儿孙夜过门。
　　上堂。道契如如。非有非无。静也神之在谷。应也像之在珠。了无所住照不失虚。无影杖子两人扶。清华临于至鉴。深密守于元枢。机轮文彩妙穷初。霁色廓澄兮秋怀月满。秀棱重叠兮云卷山臞。
　　上堂举。僧问净果。如何是本来心。果云。犀因玩月纹生角。象被雷惊华入牙。师云。不即不离。非取非舍。自东自西。谁上谁下。委曲也顺俗亡功。蓦直也应真不借。且道作么生体悉。还会么。珠中有火君须信。休向天边问太阳。
　　上堂举僧问玄沙。如何是无缝塔。沙云。只者一缝大小。师云。只者一缝大小。饱丛林汉分晓。点头言语丁宁。摆手舌头狤獠。不狤獠。人人脚下长安道。
　　上堂举云居问僧。看底是甚么经。僧云。维摩经。居云。不问维摩经。看底是甚么经。师云。不问维摩经。看底甚么经。大千卷出破尘情。水中盐味色里胶青。机前有路妙难名。才形言像迢然去。又是泥团换眼睛。
　　冬至上堂。一阳生万物潜萌。隐隐有像。寥寥未形。蚌肠含妙蕴。犀角晕通星。密密用细细行。本智虚融与理冥。露地白牛肥腻饱。拥蓑人驾雪山耕。
　　上堂。今朝腊月二十五。衲僧一曲和云门。谁将节奏乱孔窍。不到瘢痕伤斧斤。舌无骨眼有筋。方见韶阳老子能。拍拍元来浑是令。哩鸣啰了逻鸣棱。
　　上堂。佛佛说法。秖成黄叶止啼。祖祖传宗。还是空拳相吓。到者里直须自休歇。自悟自明。佛是已躬做成。法非别人付得。若能恁么。是大丈夫汉。真衲僧。自己一段大事。诸兄弟且作么生得平平稳稳去。但得雪消去。自然春到来。
　　上堂举。赵州问僧。曾到此间么。僧云曾到。州云。吃茶去。又问僧。僧云。不曾到。州云。吃茶去。院主问云。曾到吃茶去。不曾到为甚么亦吃茶去。州唤院主。主应诺。州云。吃茶去。后镜清问僧。赵州吃茶去作么生。僧便行。清云。邯郸学唐步。雪窦拈云。者僧不是邯郸人。为甚么学唐步。师云。吃茶去吃茶去。明明指人无异语。家风平展没机关。谁道。赵州谩院主。苦苦苦。往往邯郸学唐步。恰恰长安道上行。分明有眼如天瞽。镜清道邯郸学唐步。雪窦道者僧不是邯郸人。为甚学唐步。还会么。登机者失。欺敌者亡。
　　岁旦上堂。岁朝坐禅。万事自然。心心绝待佛佛现前。清白十分江上雪。谢郎满意钓渔船参。
　　上堂万木寒悴。此个不凋。三春敷荣。此个不变。居二仪之前。处诸缘之后。魔外纷纷扰扰。与之同事。在其间周而有余。佛祖哆哆和和。与之同身。于里许默而无作。尔动也我自静。尔寂也我自行。欲同而不得同。欲异而不得异。只如出没之原底。且作么生辨。还会么。休询造化谁持柄。向道因缘我见根。
　　上堂举。紫胡见刘铁磨来便问。汝莫是刘铁磨否。磨云不敢。胡云。左转右转。磨云。和尚莫颠倒。胡便打。师云。见之不取。思之千里。刘铁磨既不能见机而变。紫胡遂乃倚势欺人。且道。其间事作么生。莫是驱耕夫牛夺饥人食么。要且不恁么。尔道如何体悉。还会么。不见道。无事上山行一转。借问时人会也无。
　　鸿福聪和尚入寺上堂。僧问。正不立玄。偏不附物时如何。师云。金针双锁备。叶路稳全该。僧云。物外独骑千里象。万年松下击金钟。师云。更须跨一步十方能现身。僧云。手指空时天地转。回途石马出纱笼。师云。超方者委。师乃云。明月芦华四望连。转身人上合同舡。借功自有旁参事。历历机头看正偏。所以道。偏不附物。正不立玄。若恁么行履。菩提妙华遍装严。随所住处常安乐。
　　上堂举。洞山问隐山。如何是主中主。山云。长年不出户。如何是主中宾。山云。青山覆白云。宾主相去几何。山云。长江水上波。宾主相见有何言说。山云。清风拂白月。师云。净不涉缘。照不对物。用无去来之相。混无彼我之心。若能恁么去。稳稳密密玲玲珑珑。还会么。宛转虚玄事不彰。明暗只在影中圆。
　　送化主上堂。云无心成何处雨。密有味是谁家华。一钵上方分得饭。归来香气满毗耶。须是因缘相凑。机感相投。正恁么时如何行履。一月普现一切水。一切水月一月摄。
　　到吉祥上堂。僧问。澄源湛水。尚桌孤舟。擂鼓转船头。向甚么处去。师云。明月堕寒空。青天没飞鸟。僧云。恁么则洗脚上船去也。师云。到家一句作么生道。僧云。待到玲珑岩下。即向和尚道。师云。犹隔津在。僧礼拜。师乃云。轻烟幂幂衲僧家。节物迎春气象华。流水落华无限意。游山消息付长沙。记得。长沙一日游山归。首座问。甚处去来。沙云。游山来。座云。到甚么处。沙云。始随芳草去。又逐落华回。座云。大似春意。沙云。也胜秋露滴芙蕖。师云。身心一如。物我同体。不用转山河大地归自己。亦不用将自己作山河大地。如珠发光。光还自照。一切时一切处。如何得恁么见成受用去。还会么。千峰势到岳边止。万波声归海上消。
　　上堂示众举。僧问净果。如何是本生父母。果云。头不白者是。僧云。将何奉献。果云。殷勤无米饭。堂前不问亲。师云。世梦短劫壶宽。底人退步里头看。豹变文而雾重。龙不卧而潭寒。欲使人人双眼冷。要须先沥髑髅干。
　　昌国归。上堂。鲲鲸浪里。出作清游。龙象窟中。归来宴坐。现前大用。也浩浩何妨。里许全提。也空空无说。且作么生得恁么去。自是不归归便得。五湖烟浪有谁争。
　　上堂桃华浪里振修鳞。一跃龙门看化身。谛了十方三世事。无始的的自家春。
　　示众举。庞居士问马祖。不与万法为侣者是甚么人。祖云。待汝一口吸尽西江水。即向汝道。师云。吸尽西江向汝道。马师家风不草草。截流一桌破烟寒。天水同秋清渺渺。
　　大洪和尚忌辰上堂举。马祖忌日。南泉挂真烧香次。问大众云。今日供养先师还来也无。时洞山出云。待有伴即来。泉云。虽是后生。却堪雕琢。洞山云。和尚且莫压良为贱。师云。白云之宾青山伴位里。借功看互换。无底合盘转手擎。穿心碗子通身饭。
　　上堂春云堆絮。春雨散丝。华开笑口柳申眉。翻紫燕嚼黄鹂。声色丛中有路岐。家风鼻孔相摩触。不独观音太士知。
　　上堂举。僧问赵州。王索仙陀婆时如何。州曲躬叉手。雪窦拈云。索盐奉马。师云。雪窦一百年前作家。赵州百二十岁古佛。赵州若是雪窦不是。雪窦若是赵州不是。且道。毕竟如何。天童不免。下个注脚。差之毫厘。失之千里。会也打草惊蛇。不会也烧钱引鬼。荒田不拣老俱胝。只今信手拈来底。
　　示众举。长庆有时云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。福云。情知向汝第二头道。庆云。作么生是如来语。福云。吃茶去。师云。第一第二头。似有似无句。坐断路岐。密密绵绵而不通水泄。打破窠臼。坦坦荡荡而别是风规。还会么。相识满天下。知心能几人。
　　上堂。主中宾宾中主。相合回头看里许。明月团团夜正央。昆仑抱出珊瑚树。
　　上堂。水不洗水。金不博金。眼不见眼。心不用心。能恁么去。不堕根境识。那涉去来今。迷里忽然逢达磨。何曾特地作丛林。
　　结夏上堂。我住汝亦住。我行汝亦行。结制顺诸佛。禁足护众生。金锁无须两头动。灵犀有晕中间明。泥牛入海恰半夜。木鸡唤月看五更。云倚山是父子。眼约眉为兄弟。三世同参。成一段合宗家之事。大千等量破微尘。出自己之经。琼林寸寸宝。旃檀片片馨。物物头头。有平出底多许。心心法法无外来底一星。抹抹挞挞憨皮袋。跛跛挈挈常不轻。无是无非长默默。非凡非圣独惺惺。如何游践得相应。蒲团坐倚无他事。永日寥寥谢太平。
　　示众举僧问清平。如何是有漏。平云笊篱。如何是无漏。平云木杓。如何是小乘。平云钱贯。如何是大乘。平云井索。师云。笊篱木杓。钱贯井索。受用见成。家风廓落。生涯放得信缘看。佛法更于何处著。不用安排只么从。自然心地常安乐。
　　上堂默默相投时节。灯灯不断光明。其间著脚浑无地。望尽玉壶连底清。
　　上堂僧问。如何是大功一色。师云。全超无影迹。不堕古今机。僧云。如何是正位前一色。师云。与十方法常平等。在一切处能严然。僧云。万象森罗同一印。全身遍界露堂堂。师云。真个恁么即得。师乃举。镜清问曹山。心径苔生时如何。山云。难得道者。清云。向甚么处去也。山云。只见苔生。不知向甚么处去。师云。句里明宗则易。宗中辨的则难。也须是到个时节始得。色转不见身。功亡不知位。绝怜大匠一斫泥。不犯祖师三尺鼻。儿孙去后阿谁共守清贫。臣庶退时独自难称尊贵。
　　上堂寻常撞搕。当面讳却。可怜傅大师。处处失楼阁。参。
　　上堂默默而灵妙不涉迹。绵绵而用。应不循根。翡翠盘中之珠。不拨自转。玻璃镜中之像。无受而来。若能恁么。也兼带妙叶。宛转偏圆。俱到不思议处。且作么生体悉。果满菩提圆。华开世界起。
　　示众举僧问风穴。一切诸佛。及阿耨多罗三藐三菩提法。皆从此经出。如何是此经。穴云低声。僧云。如何受持。穴云莫染污。师云。来问此经。低声大千卷自尘中出。三世佛从口里生。天得一以清。地得一以宁。空无依兮谷不盈。摩诃般若波罗密。落日渔樵歌太平。
　　桶头纳疏请上堂举。僧问云门。如何是尘尘三昧。门云。钵里饭桶里水。师云。尘尘三昧。彼彼不外。千峰向岳百川赴海。更无一法不如来。只个堂堂观自在。
　　上堂百城游遍。还诣文殊不见其身。唯摩其顶。诸人还相委悉么。老眼就看青嶂骨。败鞋行到白云根。
　　解夏上堂举。洞山示众云。秋初夏末兄弟或东或西。直须向万里无寸草处去。天童道。兄弟不东不西。亦须向万里无寸草处去。既不东不西。为甚么向万里无寸草处去。还会么。去而不去。同风千里。住而不住。一念万年。恁么也住无住底功。去无去底相。空谷有神静而应。孤云无心动亦闲。所以道。佛身充满于法界。普现一切群生前。随缘赴感无不周。而常处此菩提座。如何得恁么稳密去。偏正不曾离本位。无生那涉语因缘。
　　送监收上堂。地藏栽田博饭。南泉买镰割禾。六祖负舂明历历。金牛捧钵笑呵呵。见成受用。分晓来么。古人得恁饱参杀。尔辈莫嫌辛苦多。
　　上堂。难难难是遣情难。情尽圆明一颗寒。大法眼不相谩。面前不破案山碍。直下无津识浪干。
　　开炉上堂。木有火伤身。人有火伤神。木无火不生。人无火不成。地火风大。亦复如是。四大普周同法界。各各普周无障碍。只者普周无碍时。自然无坏无不坏。作么生行履。得到个时节。还会么。一粒在荒田。不耘苗自秀。
　　沙弥请上堂举。僧问让和尚。如镜铸像。像成后光归何处。让云。如大德作童子时。相状向什么处去也。师云。只者便是。非像非镜。谁主谁宾。何偏何正。缝罅莫我欺无孔之槌。锱铢莫我定无星之秤。蓦拈柱杖作搅势云。聊将柱杖搅沧溟。令彼鱼龙知水为命。
　　上堂。须知风动心摇树。果见云生性起尘。雨霖霖兮日杲杲。点头弥勒解分身。身里出门弥勒世尊。门里出身观音大士。入流亡所也能恁么去。随时示人也能恁么来。诸人行履。还到个般分晓汉做处。床头得用剪刀快。闹里亡机皮袋憨。
　　上堂。玉壶著脚四围宽。妙处其中转侧看。顾鉴功忘鼻孔直。津流识尽髑髅干。且是甚么时节。夜横河汉白。霜洗斗牛寒。
　　凭侍郎请上堂僧问。一丝不隔时如何。师云。合同船子并头行。僧云。其中事作么生。师云。快刀快斧斫不入。僧云。如何是的的相逢底句子。师云。月色和云白。天容带水秋。僧云。只如李相国参药山。也无。师云。莽卤汉又恁么去也。僧云喏喏。师云。邯郸学唐步。师乃云。休去歇去。绝言绝虑。廓无所依。妙无所住。转历历之机。运绵绵之步。神游方外灵台。道契环中虚处。恁么就也。藏身白云云外家。恁么回也。著脚青山山下路。宛转穷通。旁参回互。十成收得返魂香。一等来挝荼毒鼓。肯触气于死蛇。要捋须于猛虎。却借其功。不谋而遇。枯木龙吟而起云。南山豹变披雾。律入春筒。影流晓户。百亿仪分三千体露。大经掇出于微尘。古佛相交于露柱。历代诸祖只个生涯。一切众生同时灭度。大用石火迟。全机电光遽。哆哆和和也。问若剪答如裁。轰轰磕磕也。喝如雷棒如雨。洞山佛对三斤麻。赵州衫重七斤布。道火不我烧唇。道水不我濡裤。无是无非。何规何矩。柱杖子里许将来。钵袋子那时分付。
　　上堂无对无待。有兼有带。历历物机。空空眼界。绵绵相柱兮箭锋。恰恰相应兮函盖。巨海饮毛。妙峰纳芥。彼不见其有余。我方知其无外。普明照世约同参。补怛落伽观自在。
　　示众举镜清问曹山。清虚之理。毕竟无身时如何。山云。理即如是。事又作么生。师云。智不到处。宛转穷通。清云。如理如事。师云。粗中之细。细中之粗。山云。谩曹山一人即得。争奈诸圣眼何。师云。真不掩伪。曲不藏直。清云。若无诸圣眼。争知不恁么。师云。知过而改。知非而回。山云。官不容针。私通车马。师云。骑牛戴帽著鞋衫。解行不触今时路。
　　上堂劫前运步。世外横身。真证不可以言传。妙契不可以意到。正恁么时。虚净敛氛。白云向寒岩而断。灵光破暗。明月随夜舡而来。所以道。当明中有暗。勿以暗相遇。当暗中有明。勿以明相睹。且道。如何行履。偏正不曾离本位。无生那涉语因缘。
　　上堂僧问。雪覆千峰时如何。师云。滴水滴冻。僧云。清光寒照眼。野色皓迷家。师云。露地白牛向甚处去。僧云在。师云。又是头角生也。僧云。毕竟向甚么处去。师云。底处转身时。孤峰元不白。师乃云。静沉沉明荡荡。雪满十方。云迷四向。一色影里是谁坐著功勋。百尺竿头阿尔变通伎俩。恁么时须辨几微。恁么处须明的当。趁不去露地白牛。透得过渡河香象。彻见其源。如指诸掌。恁么尽去也。无法可传。恁么却来也。有人相亮参。
　　上堂。三世诸佛不知有。忉忉怛怛扬家丑。狸奴白牯却知有。跛跛挈挈能自守。弄鳖鼻兮忆南山。透法身兮藏北斗。风飘白雪岭头梅。春捻金丝堤上柳。天童也要不沾唇。三盏清源白家酒。诸人若也捡点得出。早知今日事。悔不慎当初。若也放一线道。因风吹火。用力不多。
　　示众举云居问赵州。老老大大。何不觅个住处。州云。教某甲向甚么处住。居云。山前有个古寺基。州云。和尚何不自住。师云。尔也恁么住。我也恁么住。作业相似贫相聚。十方无壁四面无门。遮丑无衣。御寒无絮。直下不居功。个中看转处。采华蜂集不萌枝。卧月鸟栖无影树。
　　上堂。三寸舌两片唇。无始时来赚杀人。解弄不教圭角露。阿谁参见跛云门。僧问香林。如何是衲衣下事。林云。腊月火烧山。师云。老大丛林快说禅。不将禅拄口皮边。谷深山远空无像。何处人呼应不圆。
　　岁旦上堂僧问。寒暑交谢。新旧推移。作么生说个不迁底道理。师云。昨宵犹是腊。今日又逢春。僧云。恁么则迁去也。师云。痴汉著甚死急。僧云。也要大家知有。师云。知有底事作么生。僧云。黄金堤畔柳。白岭头梅。师云。也须是眼里有筋始得。师乃云。一头白发几回春。方信闲身似痴人。直下放教平稳去。更将何法作根尘。法无根尘心无向背。心无向背道合自然。道合自然也。日日好日年年好年。东君刀尺裁华木。付与过头杖子禅。
　　上堂。三界无法。何处求心。风生虎啸。雾起龙吟。泥中有刺。绵里有针。华鸟隔墙相唤甚。十分春事到家林。
　　示众举。定上座问临济。如何是佛法大意。济下禅床擒住。与一掌便托开。定伫立。傍僧云。定上座何不礼拜。定方礼拜忽然大悟。师云。不堕前后。独超古今。唤回千岁梦。飞出九皋禽。无栖泊勿猜斟。只个虚空等样心。直下一槌光迸散。斩新弹子出炉金。
　　送化主上堂。山谷之响。水监之像。白云之心。太虚之量。应机也乍卷乍舒。据令也全收全放。三千世界尔夤缘。百亿分身君伎俩。风行空船驾浪。施受通同无住相。一言相送知不知。千僧在你钵盂上。
　　上堂举。药山久不升堂。院主白云。大众久思示诲。请和尚为众说法。山令打鼓。众方集。山升座。良久便归方丈。主问云。和尚适来许为众说法。何不垂示一言。山云。经有经师。论有论师。争怪得老僧。师云。家法简严。非二非三。月来明湛水。云退露寒岩。真机自得。妙处谁参。不是文殊白槌后。也应千古屈瞿昙。
　　四月八日上堂。清净性空水。光明法界身。依俙辨白处。便是诞生人。不洗体不洗尘。妙触宣明悟水因。借问。当年向去事。如何今日却来亲。二千年前此时候。指天指地师子吼。云门居乱思大平。打杀不妨将喂狗。指东话西。将无作有。恶水泼君君莫嗔。而今看尔如何受。佛云。不受诸受。是名正受。若恁么也。涓滴不落别处。
　　示众举僧问赵州。学人乍入丛林乞师指示。州云。吃粥了未。僧云。吃粥了。州云。洗钵盂去。僧豁然大悟。师云。吃粥了洗钵去。法尔圆成正规矩。可怜叶氏怕真龙。却怪谢郎欺猛虎。本常路真实语。这僧且问。如何悟。从来鼻孔大头垂。不用安排兮自著处所。
　　上堂。言之者失其真。离名字相。知之者返其愚。离心缘相。有之者乖其性。离影像相。无之者伤其躯。离寂灭相。恁么说话。大似泥中洗土块。衲僧家。毕竟如何。体悉还会么。和竿一掣随钓上。水面茫茫散月明。
　　干帘化主请上堂举。忠国师问子璘供奉。讲得唯识论是否。璘云不敢。国师云。唯识意旨如何。璘云。三界唯心。万法唯识。国师指帘云。这个是甚么。璘云帘子。国师云。帘前赐紫。对御谈经。五戒也不持。师云。此一段事的的明了。还他忠国师始得。心无异心。而法无异法。法无异法。而心无异心。处处虚通。会有六窗风月。头头出碍。更无一点尘埃参。
　　示众举。保福与长庆游山次。保福指面前地云。只者里便是。妙峰孤顶。庆云。是即是可惜许。雪窦著语云。今日共者汉游山。图个甚么。后举似镜清。清云。若不是孙公。便见髑髅遍野。师云。变大地作黄金。搅长河为酥酪。保福要恁么。无风何须起浪。平地岂肯生堆。长庆要恁么。雪窦意钟鼎刻铭。镜清道太平无像。且作么生体悉。野老不知尧舜力。冬冬打鼓祭江神。
　　示众举。伪山问仰山甚处来。仰山云。田中来。山云。田中多少人。仰插下锹子。叉手而立。山云。南山大有人刈茆。仰拈起锹子便行。师云。仰山恁么为直下更无别个。沩山恁么道个中似带旁来。且道。毕竟作么生。殷勤谢子输肝胆。委曲还他老肺肠。
　　送监上堂。泥泥水水一年农。收拾将来碓下舂。炊软香分千钵饭。肚皮参饱放颓慵。且道。参饱底是禅是饭。又作么生。说个放颓慵底道理。岂不见药山道。跛跛挈挈。百丑千拙。且恁么过时。毕竟承谁恩力。四方八面连架打。普应初无颗粒遗。
　　示众举洞山云。秋初夏末。兄弟或东或西。直须向万里无寸草处去。诸人还体悉得么。一色是须转。大功不我居。珠走碧盘盘走珠。直下沧溟取明月。吾家自有昆仑奴。且道。作么生行履。天宇豁空云卷雨。溪容澄澈水怀秋。
　　解夏上堂僧问。布袋头开时如何。师云。一任填沟塞壑。僧云。一片月生海。几家人上楼。师云。更须跨一步始得。僧云。直得朝到西天。暮归唐土。也是脚跟不点地汉。师云。上座如何免得此过。僧礼拜。师云。千里望乡关。师乃云。十五日已前。恰恰把定。抑尔脑门著地。十五日已后。稍稍放行。从伊鼻孔辽天。直饶摩挲柱杖儿。勘破诸方之祖。争似传持钵袋子。相联五叶之华。恁么说话。正是十五日已前。十五日已后事。且道正十五日。又作么生。良久云。野色更无山隔断。天光直与水相通。
　　示众云。有而不有。情尘豁尽而独灵。无而不无。妙应差殊而不忒。所以僧问香严。如何是道。严云。枯木里龙吟。如何是道中人。严云。髑髅里眼睛。又僧问风穴。如何是道。穴云。五凤楼前。如何是道中人。穴云。问取隍城。便诸人如何履践。得始终贯彻。表里通同去。还会么。华蜂酿蜜春脾冻。月兔喷霜夜气清。
　　持钵归上堂。乞食淅西苏与秀。人人奉佛家家富。收拾几成三万缗。尚自不能供众口。所以道。吃饭须是众口。作活须是众力。今古相传底消息。天童说个休粮方。一日两度钵盂湿。云门大师道。饭岂不是自己。因甚将自己却吃自己。有道。毛吞巨海。芥纳须弥。料掉勿交涉。作么生道得恰合去。拈却根尘方出碍。更无丝糁不相通。
　　示众举百丈问沩山。并却咽喉唇吻。道将一句来。山云。却请和尚道。丈云。不辞向汝道。恐已后丧我儿孙。师云。却请和尚道。三世诸佛也靠倒。释迦师净名老。毗耶摩竭心相照。倦鹤夜移巢。灵蛇寒入草。正偏转侧兮妙圆兼到。
　　施主看经请上堂。经云。若见诸相非相。即见如来。法眼云。若见诸相非相。即不见如来。师云。作么生行履。得十成去。功业力争英雄。刘项时将。太平坐享朴懋。羲轩世人。
　　上堂举僧问智门。莲华未出水时如何。门云。莲华出水后如何。门云荷叶。师云。莫向枯龟版上。衲僧开口见心肝。莲华荷叶出未出。做尽工夫转觉难。
　　下嗣法书上堂僧问。照世光明即不问。传家清白事如何。师云。清涵鲸海宽。冷射蟾轮窄。僧云。水向竹边流出绿。风从华里过来香。师云。须信龙门无宿客。僧云。桂枝不零折。和月抱将来。师云。也须亲到一回始得。师乃云。不得讳有头底。当时尔带累别人。而今别人带累尔。来生我家。作业相似。针线穿联细中细。迦叶阿难不相知。人人各自住三昧。里许转功勋。这边得游戏。到底还须彻根蒂。望断冥鸿没处秋。苍苍一色天连水。
　　结夏上堂。来选佛场。辨行脚事。禁足也。不可错移一步。护生也不可动犯一毛。彻见自己全身。四大出碍。却到本来住处。一亘清虚。如何履践得恁么相应去。擘开华岳倚空翠。放出黄河辊底流。
　　天申节上堂。仁寿之域。大方无隅。尊贵之人。至化无外。有如是广大含容之量。具如是广大庄严之事。且道。个人受用合作么生。还相委悉么。造化阴阳闲拱手。成平天地默垂衣。
　　送监收上堂。地藏栽田做活计。南泉镰子能收刈。日用平怀稳便休。自然颗糁无遗弃。无遗弃不容易。尔也莫亏我。我也不亏尔。两家宾主平。四棱齐塌地。风不鸣条。雨不破块。个是丛林饱参底。牧来纯熟水牯牛。捡点将来堕随类。曹山云。作水牯牛是随类堕。大阳道作水牯牛。是沙门转身处。为什么却成随类堕。十年归不得。忘却来时道。
　　上堂仲秋渐凉。蒲团放稳长连床。身心澄彻见渊底。河汉淡淡秋磨光。二祖不短少林不长。相传笑杀威音王。尔无所得我无所藏。四无壁落浑大方。万世清规信明白。夜寒吐月山苍苍参。
　　中秋上堂举。马大师与南泉百丈西堂玩月次。祖云。正恁么时如何。西堂云。正好供养。百丈云。正好修行。南泉拂袖便行。祖云。经归藏禅归海。唯有普愿。独超物外。师云。经归藏禅归海。稽首归依。合掌顶戴。王老师超物外。二十年前恁么来。而今去尽闲光彩。
　　上堂九月又重阳。菊华依旧黄。渊明是醉不是酒。荡荡游心于大方。只如会得底。也是个时节。不会底也是个时节。且道。于其间作么生辨白。还会么。冷地看他人富贵。等闲不奈幞头何。
　　示众举云盖问石霜。万户俱开即不问。万户俱闭时如何。霜云。堂中事作么生。盖无语。后半年下语云。无人接得渠。霜云。道即太杀道。只道得八成。盖云。和尚作么生。霜云。无人识得渠。师云。无人接得渠。贵逼马相如。果来桥上也。记得柱头书。无人识得渠。棋局醉樵夫。回头斧柯烂。大海一成枯。
　　天宁节上堂。冰壶清白。借功唤作诞生。玉玺传家。退位名为王父。万万年之寿量。静亨而尊。千千界之因缘。动成其子。还知个人受用处么。良久云。仰之弥高钻弥坚。迎之在前随在后。
　　示众举。仰山梦往弥勒所。居第座。尊者白云。今日当第二座说法。山起白槌云。摩诃衍法。离四句绝百非。谨白。仰山举似沩山。山云。子已登圣位。师云。玉女依俙夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得恰好相应去。权挂垢衣云是佛。却装珍御复名谁。
　　示众举。教中道。我于然灯佛所。实无有法可得。然灯佛即为我授记。师云。是即是也。犹较一线在。复云。释迦自是释迦。然灯莫要添些。不用烧钱引鬼。何须句贼破家。尔那里针札不入。我这里石上栽华。
　　上堂。诸见若尽。慎勿追寻。才有是非。纷然失心。诸禅德。诸见若尽。自然一切时。平平坦坦。巍巍堂堂。个是衲僧普周遍身。本具足眼。妙圆觉心。若有一丝一缕。于其间作前作后。便见纷纷纭纭。且道。如何体悉。人平不语。水平不流。
　　示众举清原问六祖。当何所务即不落阶级。祖云。尔曾作甚么来。原云。圣谛亦不为。祖云。落何阶级。原云。圣谛尚不为。何阶级之有。祖云。如是如是。师云。不落阶级。卓卓超出。三际曷用安排。十方自然逼塞。五色线不我羁縻。七宝冠是谁严饰。
　　上堂举僧问香林。如何是衲衣下事。林云。腊月火烧山。师云。香林腊月火烧山。关楗如今透底难。无碍机锋能自在。虚空挥剑不成瘢。
　　因雪上堂。若恁么也难得。清光浩荡无瑕隙。人言千里本同风。我道十方浑一色。浑一色须转侧。才转侧透关隔。透关隔。酬尔平生今脱白。侬家龟鹤自成仙。昨夜龙门无宿客。
　　上堂。清白传家雪月光。玉壶中有转身方。情干识尽功勋断。不觉全身入帝乡。
　　真歇和尚入山上堂举。阿难问迦叶。世尊传金襕外别传何物。迦叶召阿难。难应喏。叶云。倒却门前刹竿著。师云。一著能回一局棋。仙即妙处只些儿。点开活眼分生杀。不作穷忙死马医。倒却门前刹竿著。一把推出谁藏缩。工夫磨琢。老成人。圆陀陀地无棱角。
　　高丽国持牒侍禁。斋僧祝寿。上堂。以法界为疆域以佛心为因缘。统万国而成一家。观众生而如赤子。齐天地之覆戴也。日月光其德。等海岳之涵镇也。山川朝其宗。千万亿绵远之年龄。集于寿命。一二三生成之物象。出自道根。无边际之庄严。不思议之妙用。照然不昧。至化难逃。廓尔罔遗。大功不宰。个是至人受用底大自在三昧。所以道。无边刹境。自他不隔于毫端。十世古今。始终不离于当念。正恁么时作么生体悉还会么。万象森罗影现中。一颗圆光非内外。
　　上堂疋马突出单枪直入。急电光中看转侧。疾雷案山忽颓。钝汉耳不及。记得临济道。我在先师处。吃三顿棒。如蒿枝拂相似。如今思一顿吃。谁为下手。时有僧出某甲下手。济度柱杖与僧。僧拟接济便打。师云。临济得得求人。不到等闲落节。这僧草草开口。便见容易撞头。当时才见恁么道。何不便与衲僧手段。见之不取。千载难忘。
　　上堂。三十三人不得而为师。二十八代不得而称祖。衲僧家。识得本命元辰。敢开恁么大口。且道。如何体悉。亲到劫前空四壁。自然体尽见全身。
　　岁旦上堂。时节之新。天地之仁。草木荐春。爻象之亨。阳和之生。物汇咸荣。玉机之转。雾豹之变。家风成见。居谷之神。出轴之云。其用不。且道。如何体悉。还会么。但得雪消去。自然春到来。
　　举书记藏主立僧。上堂。一灯分耀百千灯。个事宗家谁也曾。少室相传断臂可。黄梅分付坠腰能。作么生是相传。列焰底事。还相委悉么。田地光明真破夜。丛林气象自成春。
　　示众举僧问赵州。学人乍入丛林乞师指示。州云。吃粥了未。僧云。吃粥了。州云。洗钵盂去。师云。闻说英雄苦战争。四方岐路自难行。而今踏著长安道。始信家邦久太平。
　　示众举教中道。毛吞巨海。芥纳须弥。且道。毛如何吞巨海。芥如何纳须弥。有底道。大无大相。小无小相。一相无相。为之实相。恁么说话。要且无衲僧气息。且道。衲僧分上又作么生。阿侬撞著须菩提。一切法中入三昧。
　　上堂。曾到家山里许看。星河濯月霁天寒。个时失却娘生口。始信从来鼻孔宽参。
　　示众举僧问投子。一大藏教。还有奇特事也无。子云。演出一大藏。师云。演出一大藏。明明超过诸缘上。随曲随直也流水转山。随高随下也虚舟驾浪。
　　示众举灵云道。三十年来寻剑客。几回叶落又抽枝。自从一见桃华后。直至而今更不疑。玄沙云。谛当甚谛当。敢保老兄未彻。师云。灵云悟桃华。玄沙旁不肯。昭昭然此心分明。隐隐也放身未稳。放得稳。八两元来是半斤。钩头秤尾能平等。
　　送化主上堂。一物长灵。十方普应。骑声跨色。超眺越听。浩浩也能纵能横。如如也能动能静。参饱丛林个样人。取饭不问谁家甑。佛云。常乞是清规。一切食中斯正命。若也仰口食下口食。皆谓之邪命。只如以正命食供饱参人时如何。满瓶倾不出。大地勿饥人。
　　上堂。一雨沾濡。诸根萌动。青黄各成其姿。长短各随其用。绵绵也妙有机丝。混混也廓无棱缝。若人问我如何。敢道不快漆桶。
　　上堂。一切声是佛声。一切色是佛色。于其间无纤毫过患。还会么。莫将赤肉为身相。谁把闲尘碍眼睛。
　　示众举永嘉道。取不得舍不得。不可得中只么得。师云。若于一切法上通身去。亦是有所得。若于一切用处豁落去。亦是有所得。且道。归根到底不可得中。作么生得。转色转功家法子。芦华明月后相逢。
　　供圣施主请上堂。心心智通。佛佛道同。十方圆满。八面玲珑。施时也三乘教备。坐处也一切法空。应供而来有不受之受。度世而出得无功之功。动而常静。用时弥冲。处处不乖兮。水中夜月。物物斯应兮。华上春风。只如教中道。佛身充满于法界。普现一切群生前。一佛身既满法界。只如千佛身。著在什么处。还相委悉么。音声不凝调和乐。光影相容互照灯。
　　上堂。因缘和合而生。生不可生生。影生于形。响生于声。森罗万象从峥嵘。虚空廓落无亏盈。杳杳冥冥。灵灵明明。是其中之精。非其外之情。见本家旷古之佛。得自己广大之经。湛兮若存无迹像。善恶不我相随行。只如分应后又作么生。物物现成观自在。人人具足常不轻。
　　上堂。说禅说道。虚空钉橛。体妙体玄。矢上加尖。若也三际断四大空。上无攀仰。下绝己躬。内无系蚁之丝。外无聚蝇之糁。净裸裸赤洒洒。正恁么时。是个什么。
　　上堂。一言触讳。法自不容。一字入公。牛拽不出。兄弟汝胸中。不得著个元字脚。若有余未尽。千生万劫。带累汝在。藏六直如龟慎缩。骨头奈有卦文何。有恁么病痛底禅和子。更须是透一遍去参。
　　天童觉和尚上堂语录(毕)

　　宏智禅师广录卷第四



　　宏智禅师广录卷第五


　　天童觉和尚小参语录序

　　天童老人。蚤以英妙发闻汉东。道法寖盛于江淮。大被于吴越。经行所暨都邑为倾。一时名胜之流。争趋之。如不及也。建炎末。应缘补处太白之麓。海隅斗绝。结屋安禅。会学去来常以千数。师方导众以寂。兀如拈株。而屦满户外。不容终默。故当正座举扬。或随叩而酬以法要。或因理而毕其绪言。门人蹑音辄为纪录。岁月未几。溢于简编。惟悟本正脉。粗续而仅存。大阳本宗。几[倖-干+貝]而复起。阅世三四。至是绍隆。迅雷当空。震彻九地。句萌甲拆。自然生荣。而彼元气洪造。初岂有意哉。方来学徒。读此书而知谷之应声。会此旨而同水之传器。始信。佛及众生。皆承恩力。岂虚语也哉绍兴丁巳岁除日参学凭温舒序。

　　明州天童山觉和尚小参

　　　　侍者中翼昙像编
　　小参僧问。灵云悟桃花意旨如何。师云。眼力不到处。灵云却合头。僧云。正是青天白日。师云。灵云见处作么生。僧云。一见桃花未免眼中著屑。师云。上座眼里还有筋也无。僧云。而今不打这鼓笛。师云。瞎驴趁大队。僧云。只如玄沙。为甚却道。谛当甚谛当。敢保老兄未彻。师云。个是衲僧回互底时节。僧云。也是腊月扇子。师乃云。灵云见桃花悟道。尽道即物契神。托事显理。是甚么说话。到这里。拈却一切眼。放下一切身。通身恁么来。彻底恁么见。方与自己心通。万象体合。是他道。三十年来寻剑客。几回叶落又抽枝。自从一见桃花后。直至如今更不疑。诸兄弟。是渠三十年恁么做尔。若今日肯休肯歇。肯放肯舍。常教豁豁地。第一莫将来。将来不相似。便能骑声跨色。超见越闻。一切处自在。一切处透脱。一切处应现。一切处圆成。何处更有一丝毫隔碍来。所以修习空花万行。宴坐水月道场。降伏镜里魔军。成就梦中佛果。若是恁么时节。岂不是脱然。向如幻三昧中。恰恰相应去。不只是眼见色恁么。耳闻声恁么。乃至根根尘尘。大大小小。皆悉恁么。岂不见石头和尚。道门门一切境。回互不回互。回而更相涉。不尔依位住。若向这里。透脱根尘。洞明法界。彼即是此。此即是彼。更无往来相。个是回互底时节。只如不尔依位住。又且如何。长者长短者短。高者高下者下。所以道。春色无高下。花枝自短长。玄沙为甚么。道谛当甚谛当。敢保老兄未彻。个是影草探竿。且道。毕竟如何。无心道者能如此。未得无心也大难。
　　小参僧问。如何是和尚亲切为人底句。师云。文彩未痕。初消息难传际。僧云。可谓虚明自照。不劳心力。师云。卓卓不倚物。灵灵那涉缘。僧云。莫便是十成底时节也无。师云。透过那边看。方有出身路。僧云。揭开金锁里头看。隐隐风光元自异。师云。不是那边事。僧云。如何是那边事。师云。琉璃殿上行。扑倒须粉碎。
　　师乃云。诸兄弟。若是此一段事。且须分晓始得。汝若分晓去。便能超毗卢越释迦。作净妙法身。出金刚眼孔。你但歇去。歇得尽时。灵然不昧。更须退步就己。方能彻底相应。个时若有独在之照。犹带功在。岂不见道。子归就父。为什么父全不顾。理合如斯。父子之恩何在。始成父子之恩。如何是父子之恩。刀斧斫不开。又云。诞生王子。是须有父。才转身时。即不见有。那时唤作妙尽冥符。若是卓卓地体得。向个里移一步。如珠发光。光还自照。却有个绍底道理。又须回头窥本位顾位。却回头便能阔步过今时。天明不觉晓。分照不落影。垂应不涉缘。著得个身。向闹浩浩中。洒然不被物杂。所以道。即此见闻非见闻。更无声色可呈君。个中若了全无事。体用何妨分不分。诸兄弟参禅汉。敲骨打髓。是恁么地做。有一般汉便道。未话已前。已是道了。汝不见道。语带玄而无路。舌头谈而不谈。截断天下人舌头即不无。争教无舌人解语。又不见僧问古德云。如何是和尚本来心。古德云。犀因玩月纹生角。象被雷惊花入牙。若是体得明白了。便乃跨万法头上。不为万法碍。到恁么时。不立语言。不拘影像。所以道。诸佛不出世。四十九年说。祖师不西来。少林有妙诀。诸佛既不出世。为什么四十九年说。祖师既不西来。为什么少林有妙诀。须信道。是法住法位。世间相常住。这里不移一丝。不动一点。那时一句子。掷地作金声。便知道正中偏。一轮皎洁正当天。若恁么辨得出。在语也妙。在默也妙。说时常默。默时常说。便能超四空出三界。个是透脱汉做底。且道。如何履践得恁么去。翡翠踏翻荷叶雨。鹭鸶冲破竹林烟。
　　小参僧问。芦花雪月。那时一色还迷。野水秋空。个处大功犹在。如何得色转功忘去。师云。往来如得路。两处不相妨。僧云。玉轮机转笑呵呵。直下相逢不相识。师云。又堕大功去也。僧云。那边不守空王殿。争肯耘田向日轮。师云。早恁么却较些子。僧云。只如得处恰好时如何。师云。密密处难言。细细中莫动。僧云。唤得回来。通途无碍处。又作么生。师云。是处相逢不隔越。千手千眼观世音。师乃云。是我自家底。是你诸人底。是三世诸佛底。是六代祖师底。各各分上。六六三十六。这里生心即乖。动念即错。若有个汉。四棱著地掀斡不动。也较些子。便能向今时卓卓地。了无一法著彼。了无一法著我。自在人间。无往来相。彼具足是我。我具足是彼。法法住自位。所以道。性自平等。无平等者。若是恁么去也。是一个了事衲僧。更须退步。更须就己。便知道四大性自复。如子得其母。这里不著一点。不挂一丝。拈转谷漏子。与虚空合。合底是什么。若无合者。争辨虚空。若有合者。却成两个。那时明历历地要眼。净裸裸地要身。拨转机轮。便能向今时作用。若识得本来头。一切心皆是个心。一切法皆是个法。坦然平等。恰恰具足。便知道。果满菩提圆。花开世界起。若恁么十成时。好个禅和子。而今人却道。曹洞禅没许多言语。默默地便是。我也道。你于个时莽卤。我也知。你向其间卜度。殊不知虚而灵。空而妙。岂不见。僧问石门。如何是和尚家风。门云。物外独骑千里象。万年松下击金钟。是恁么行得到。恁么透得彻。不向死水里浸却。又不见。僧问梁山。莫便是和尚安身立命处也无。山云。死水不藏龙。如何是活水里龙。山云。碧潭不吐雾。你若识得。死底便是个活汉。你若识得。活底便是个死汉。须是向静悄悄处惺惺。闹浩浩中历历。便知死中常活。不被空碍。活中常死。不被物碍。有不是有。无不是无。芭蕉和尚道。你有柱杖子。我与你柱杖子。你无柱杖子。我夺你柱杖子。所以六祖云。心地含诸种。普雨悉皆萌。既悟花情已。菩提果自成。方知。当处出生。随处灭尽珍重。
　　小参僧问。马祖升堂。百丈卷席。意旨如何。师云。也知鼻头犹痛在。僧云。虽然父子相知。也是弄巧成拙。师云。你还知痛处也未。僧作卷席势。师云。三汲浪高鱼化龙。痴人犹戽夜塘水。僧云。只如马祖一喝。百丈三日耳聋。又作么生。师云。声在耳处。耳在声中。僧云。可谓是根尘脱落。消息平沈去也。师云。切莫强针锥。僧礼拜。师乃云。马祖与百丈行次。闻野鸭子声。祖云。是什么。丈云。野鸭子。祖云。什么处去也。丈云。飞过去也。祖扭百丈鼻头。丈作痛声。祖云。何曾飞去。丈脱然有省。次日祖升堂。丈卷席。你看他相见底时节。在什么处。如今有般汉。杜杜撰撰便道。你才升堂。我便卷席。有甚么用处。直是千里万里。百丈后来再参马祖。被祖一喝。三日耳聋。只如马祖一喝。还分外著得事么。还分外有做道理处么。若也个时承当。不下草草地。又是业识流注。若是坐得断干得开。一丝一糁立不得。唤甚么作再参马祖。其间毫发不容。若分外著得些子。不唤作三日耳聋。不见雪窦道。大冶精金。应无变色。而今有般汉。体不到。见不彻。使钩。使锥。作道作理。埋没自己。带累先宗。若是洗不净洁。脱不了当。又向这里添一重去也。唤作泥里洗土块。后来黄檗问道。从上宗乘。如何指示。百丈良久。檗云。不可教后人断绝去也。丈云。将谓汝是个人。古人也有恁么时节。虽离语言。而语言具足。虽出音响。而音响分明。为甚么百丈却道。我将为汝是个人。有底道。默处是。岂不见外道问佛。不问有言。不问无言。世尊良久。外道赞叹大慈大悲。开我迷云。令我得入。阿难问云。外道有何所证。便道。令我得入。世尊云。如世良马见鞭影而行。又不见。肃宗帝问忠国师。百年后所须何物。国师云。为老僧作个无缝塔。帝云。请师塔样。国师良久云。会么。帝云不会。国师云。吾有付法弟子耽源。却谙此事。请召问之。帝问耽源。源云。湘之南潭之北。中有黄金充一国。无影树下合同船。琉璃殿上无知识。此是诸佛诸祖授手底时节。便知道。默时一字一点无欠少。说时一言一句没分外。语默不到处。古今无尽时。作么生行履。偏正不曾离本位。无生那涉语因缘。
　　小参僧问记得。僧问云居。僧家毕竟如何。居云。居山好。未审。此意如何。师云。居山好。僧云。只如未到底人。四边无路时。如何措足。师云。且在山下坐。僧云。忽被他寻得一条活路子。又作么生。师云。曾过得飞猿岭也未。僧云。一步又一步。白云深更深。师云。又是葛藤漫脚下。僧云。只如飞猿岭。毕竟高多少。师云。须是本乡人。行过来始得。僧云。过了也。师云。犹是脚跟不点地。师乃云。十成稳密汉做处。要且无棱缝绝芒角。方能圆陀陀地。一切处收摄不得。便能一切处辊得行。有时要道。便道恰恰相应。所以僧问云居。僧家毕竟如何。居云居山好。有底道。山是不变之体。青青黯黯处去。有甚么交涉。有底道。白云一重又一重。个是里许时节。有甚么交涉。若会得者。居山好。有甚么不得处。应机而对。随问而酬。岂不是恰恰相应底。你若作承当。作担荷。作佛作法。便见不相应。是他平常恁么用。若是真实衲僧。点头相许。若不恁么。又成千重万重去也。古人道。一言尽十方。丝毫未举扬。个是恁么言。便知道。山是山水是水。人是人法是法。世界尔尘尘尔。法法尔念念尔。这里增减一丝头不得。若有一毫道理。又是七花八裂去也。岂不见道。居一切时。不起妄念。于诸妄心。亦不息灭。住妄想境。不加了知。于无了知。不辨真实。正恁么时。如何行履。一种平怀。泯然自尽。
　　小参僧问。廓而无际。不立一尘。湛而独存。十方普应。正恁么时如何。师云。也无十方可应。僧云。如空合空。似水归水。师云。是即便是。似个甚么。僧云。也要分明指注则个。师云。你试向分明处指注看。僧云。夜月有辉含古渡。白云无雨裹秋山。师云。正位其间转侧。偏位里许归来。僧云。不涉往来底。是什么人。师云。夜明帘外主。僧云。白云覆青山。青山顶不露。师云。犹偏正边事。僧云。不落偏正时如何。师云落。僧礼拜。
　　师乃云。本无如许多事。做来做去。便有如许多事。如今却从许多事中。减来减去。要到无许多事处。只尔寻常起灭者是生死。起灭若尽。即是本来清净底。无可指注。无可比拟。寒山子道。吾心似秋月。碧潭澄皎洁。直得皎皎地如秋月。尚恐不是。又道。无物堪比伦。教我如何说。既是无物。又作么生说。所以道。不可亦不可。此语亦不受。谓之迥绝无寄。一切处寄不得。个是遍底心。安向什么处。净裸裸赤洒洒。丝毫立不得。只如适来上座子问。湛而独存。十方普应。向他道也无十方可应。那时还有应底道理么。混混地唤作大块。若是分晓汉。直是玲玲珑珑。不分晓汉。便见碌碌蔌蔌。要须如珠发光光还自照。然虽是第二头事。却须在第二头辨。若有纤毫扰动。个时便随业流转。歇得尽处。无可歇者。即是菩提。胜净明心。不从人得。永嘉大师道。取不得舍不得。不可得中只么得。岂不是八字打开。两手分付珍重。
　　小参僧问记得。僧问韶山。是非不到处。还有句也无。山云。一片孤云不露丑。意旨如何。师云。里许有些子难为说向人。僧云。说著后如何。师云。头角生也。僧云。若然者丑拙露去。师云。异类中来分化事。何妨影里却相逢。僧云。手把过头杖。逢春点异花。师云。还真个也无。僧云。直得头头是物物渠。师云。十年归不得。忘却来时路。僧云。为什么却如此。师云。直须忘却始得。师乃云。参禅一段事。其实要脱生死。若脱生死不得。唤什么作禅。且道。作么生生。作么生死。作么生脱。若一念迷本随情。牵在一切处。纷纷纭纭胶胶扰扰。既从不自由处生。还从不自由处死。若是分晓汉。本无所从来。明白恁么用。便于一切时一切处。脱彻无依。万象中出一头地。恁时不带四大五蕴来。方有出身路子。腊月三十日。依旧恁么去。所谓来无所从。去无所至。个时净无夤缘。廓无处所。三际断六门空。所以道。恢恢焉。晃晃焉。迥出思议之表也。思不到。议不及。心念才萌。便成流注。若是一切心念尽。也无天堂到你。也无地狱到你。十方虚空。纯净无垢。廓然明白。惺惺恁么来。是诸佛菩萨生处。痴爱投种。是众生生处。其间善恶兼带。便成善道恶道。若或善恶如浮云。起灭俱无处。这里生佛立不得。六祖和尚道。不思善不思恶。正当恁么时。还我明上座父母未生时本来面目。诸兄弟。未休休去。未歇歇去。你若歇得尽。休得稳。千圣不可携。不可携处。是你自己。不要作道理咬言句。胡棒乱喝。尽是业识流转。更若取他处分。受他指注。又是依草附木。直须无师智自然智。见性不留佛。大悟不存师。方有些子衲僧气息。且道。作么生行履。得断生死超凡圣去。无影树下合同船。琉璃殿上无知识。
　　小参僧问。严阳尊者问赵州。一物不将来时如何。州云放下著。此意如何。师云。满头堆拶来。通身洗净去。僧云。拈却根尘一切空。廓然遍彻周沙界。师云。也无遍底道理。僧云。争柰谷答响而常虚。珠发光而自照。师云。犹是应底时节。僧云。如何得恰好相应去。师云。剑去久矣。子方刻舟。僧问。如何是夺人不夺境。师云。藏尽自己身。遍界俱影现。僧云。如何是夺境不夺人。师云。廓然扫尽无丝发。处处分身遍大千。僧云。如何是人境俱不夺。师云。昨日二十九。今朝三十日。僧云。如何是人境两俱夺。师云。坐却舌头。僧礼拜。师乃云。兄弟有底道。三十年二十年三年五年。在丛林中恁么做。也道我参禅学道。若不曾到底。有甚么用处。你但只管放。教心地下一切皆空。一切皆尽。个是本来时节。所以道。一切皆从心地生。除去一切生底。还是本来心地。者个心地平等普遍。普遍无有不在。无有不满。既心地上生相。尽十方三世。无有一毫自外而来。俱从个里发现。便知道万法是心光。诸缘唯性晓。本无迷悟人。只要今日了。心无形影。对缘即照。所以假虚空。为森罗万象之体。假森罗万象为虚空之用。一切诸法。皆是心地上妄想缘影。譬如湛水因风成波。唯风灭故动相随灭。非是水灭。尔心地上。存许多善恶等相。便是水上波浪。风休波灭。不是水灭。善恶相尽。不是心灭。本来一段事空不得。若是坐禅底人。风尘草动。自看得出。不可道是说经说论。此是马鸣祖师恁么道。分晓直是分晓。诸人若到恁么时节。自然恰恰好好。古人道。百尺竿头坐底人。虽然得入未为真。百尺竿头。须进步十方世界现全身。此是全身应现。有时夺人不夺境。枞枞地在一切法上。观世音菩萨。将钱买糊饼。放下手却是漫头。那里得一切闲声色来。有时夺境不夺人。百草头上识得。闹市门头荐取。栏街截巷憨皮袋。一切处筑著磕著。有时人境俱不夺。平平坦坦。法法见成。人平不语。水平不流。东方来者东方座。所以严阳尊者问赵州。一物不将来时如何。州云。放下著。尊者云。一物既不将来。放下个甚么。州云。恁么即担取去。岂不是恁么时节。有时人境两俱夺。消息尽棱角没。透顶透底。如珠发光。光还自照。是恁么周旋。方是个衲僧。若不恁么。十二时中。向甚么处去来珍重。
　　小参僧问。如何是针线贯通底时节。师云。细细行将去。密密其中来。僧云。堪嗟去日颜如玉。却叹回时鬓似霜。师云。撒开两头。中间作么生辨。僧云。家丑不可外扬。师云。出格一句又如何道。僧云。到者里脱身一色。不守同风。师云。一亘坐杀。僧云记得。僧问云居。全无学处。如何立身。居云。无立身处。僧云。佛事何劳。居云。不同兴化。未审。此意如何。师云。恰似上人适来恁么去。僧云。直是有口。难为说。师云。不同兴化。僧礼拜。僧问记得。云岩问道吾。大悲菩萨。用许多手眼作么。吾云。如人夜间背手摸枕子。未审。此意如何。师云。无心能作用。作用自无心。僧云。恁么则玲珑八面。八面玲珑。师云。应处不将来。通身能变态。僧云。为甚么道。吾却云道即太杀道。只道得八成。师云。分个遍身与通身底时节。僧云。只如遍身通身。相去多少。师云。只隔一丝头。便成千万里。僧云。推得一丝头时如何。师云。恰与那时合。师乃云。僧问云居。全无学处如何立身。居云。无立身处。僧云。佛事何劳。居云。不同兴化。到者里。著一点子不得。是须彻底及尽去。无尔作道理辨白处。无尔依俙仿佛处。如悬崖撒手。直下放得尽。始与云居做处合。只为个时不同兴化。又云岩问道吾。大悲菩萨。用许多手眼作么。吾云。如人夜间背手摸枕子。个时具许多手。具许多眼。更不作前后。更不作思惟。正恁么能应底是甚么。岂不见道。在眼曰见。在耳曰闻。在鼻嗅香。在舌谈论。在手执捉。在足运奔。识得谓之佛性。不识谓之精魂。尔若作道理作安排。便是业识流注。所以长沙和尚道。学道之人不悟真。只为从前认识神。无量劫来生死本。痴人唤作本来人。是须彻底回来方解恁么变弄。尔若认声色认执捉。认咸淡总不是也。但放尽识神。便与么应。如镜照像。如谷答响相似。是以释迦老子。分千百亿身。大悲菩萨。具千手眼。男子身中入正定。女子身中从定起。一尘入正受。诸尘三昧起。且道。正恁么时如何。展翅奔腾六合云。搏风鼓荡四溟水。
　　小参僧问。上无攀仰。下绝已躬时如何。师云。普天匝地。僧云。处处相逢去也。师云。尔甚么处撞著来。僧云。万象之中。全身独露。师云。且道。拨万象不拨万象。僧云。两头俱划断。里许自通同。师云。直和里头。也须推倒。僧云。争奈普天匝地。师云。须是天童始得。僧云。恰恰与和尚鼻头相拄。师云。只个恰恰也不消得。僧云。空却万象去也。师云。空它作么。僧云。毕竟如何。师云。天童今日直难分疏。僧云。骑牛步行。把锄空手。师云。是恁么却较些子。师乃云。真实到处。廓落无依。更唤甚么。作十方壁落。更唤甚么。作三世机缘。一尘不受。法法同体。人人同心。只个自受用身。十方无不周遍。既知周遍尽。法法头上。佛佛心中。具足本体。更有甚么事来。只者一尘。也是尔本体。也是尔本心。也是尔本相。也是尔本智。所以道。若色清净。若一切智智清净。若般若波罗蜜多清净。无二无二分。无别无断故。诸兄弟。是须恁么。尔还曾空得心缘来么。还曾空得身相来么。尔若空得尽。不只是空。那时灵灵历历地。虚中明白。若恁么时不是空。了底时节。底也如是。表亦如是。在尘也如是。在法也如是。无有诸佛不如是。无有众生不如是。众生也具足如是。诸佛也具足如是。众生放得落。诸佛提得起。是以诸佛与众生。同身共命。只个一念元同法界。所以道。上无攀仰。下绝已躬。直是磊磊落落。浩浩荡荡。正恁么时。作么生体悉。言语道断。非去来今珍重。
　　小参僧问。赵州云。至道无难。唯嫌拣择。才有语言。是拣择。是明白。老僧不在明白里。是汝还护惜也无。赵州既不在明白里。向甚么处去也。师云。寻常无孔窍。个处绝光芒。僧云。恁么则处处踏著赵州鼻孔。师云。又是特地来。隔越三千里。僧云。赵州意作么生。师云。无棱缝汉方知。僧云。时有僧出云。和尚既不在明白里。护惜个甚么。州云。我亦不知。此僧虽解恁么问。大似韩卢趁块。师云。今日又添一个。僧云。学人当时若作者僧。但只拈起坐具云。某甲寻常不敢触误和尚。师云。又是上门上户。僧云。者僧又道。和尚既不知。为甚么却道。不在明白里。州云。问事即得。礼拜了退。赵州钉嘴铁舌。为甚么却懡[怡-台+羅]而休。师云。我也分疏不下。僧云。到这里还有分疏处也无。师云。莫道天童无分疏。洎乎赵州也被靠倒。僧云。将谓胡须赤。更有赤须胡。师云。只这一句却较些子。僧云。只如和尚与赵州相去几何。师云。天童却是隰州人。僧云。葵花向日柳絮随风。师云。平常无事好。特地作誵讹师乃云。衲僧做得到。放得稳自然。步步踏著。无虚弃底工夫。句句道著。无虚弃底音韵。所以赵州道。至道无难。唯嫌拣择。才有语言。是拣择是明白。老僧不在明白里。是汝还护惜也无。若是至道无难。唯嫌拣择。直是没一丝毫。特地底时节。莫落明白。一切放得落。有甚么如许多事。所以衲僧家。才有佛法禅道。便好吃痛棒。者僧道和尚既不在明白里。护惜个甚么。州云。我亦不知。尔看。它答话元来著个知底道理不得。者僧又道和尚既不知为甚么道不在明白里。州云。问事即得。礼拜了退。赵州到极则处便能推过。这老汉。寻常直然。无棱缝绝芒角。到此几被者僧拶得上壁。似乎有棱缝有芒角。后来雪窦颂道。
　　至道无难。　　言端语端。　　一有多种。　　二无两般。　　天际日上月下。　　槛前山深水寒。　　髑髅识尽喜何立。　　枯木龙吟消未干。　　难难。　　拣择明白君自看。
　　它道难难。拣择明白君自看。这里脱拣择脱明白。要与赵州合去。兄弟既透过拣择。便道天际日上月下。槛前山深水寒。既透过明白。便道。髑髅识尽喜何立。枯木龙吟消未干。这两句。却是洞下透明白时节。赵州做处。直是摸棱。所以僧问香严。如何是道。枯木里龙吟。如何是道中人。髑髅里眼睛。后来僧问石霜。枯木里龙吟意旨如何。霜云。犹带喜在。髑髅里眼睛意旨如何。霜云。犹带识在。兄弟尔去体看。放教歇去及得尽去。消息绝去。透得彻去。所以道。转一色功后看。自然便能向一切时中。分分晓晓。绝渗漏。透声色。无处所。没踪迹。便知道。兼中至也彻底恁么至。兼中到也彻底恁么到。只在其间。出没俱尽。若是其间人。知天童今夜大杀漏逗。咬牙啮齿。杀佛杀祖去也。性燥汉。真实识得者。决定无本据。者边也无本据。那边也无本据。不分晓汉。于一切言说。又添一重去也。诸人分上合作么生。若是通方底人。其间自有做处珍重。
　　小参僧问。卷帘目对千峰秀。掩室时闻百鸟声。正恁么时。还有佛法也无。师云。透过声色了无依。一切法中常自在。僧云。山河及大地。全露法王身。师云。正恁么时。作么生承当担荷。僧云。岂不见道。森罗万像。古佛家风。师云。是须子细始得。僧云。古人道。是见非见。见非是见。目前灯笼露柱。作么生说个非见。师云。根尘了不倚。的的自相通。僧云。头头尔法法尔。师云。尔作么生得恁么去。僧云。事事不将来。般般得受用。师云。也须脚跟点地始得。师乃云。清净无相。妙明绝缘。个一片田地子。古今移不得。一切法生也。自是诸法生。了不干它事。一切法灭也。自是诸法灭。了不干它事。从本以来底。元不曾借借。廓大周遍。无所不至。正恁么时。还有畔岸也无。若有畔岸。即于尔本心。自作界至去也。正无畔岸时。全与虚空合却。灵然不是空。透顶透底去。中间无一尘。若恁么也。混融不隔越。个是诸佛诸佛出生处。个是山河大地建立处。有情也恁么地出生。无情也恁么地建立。所以道。情与无情共一体。处处皆同真法界。到恁么时。山是个时山。水是个时水。森罗万像。与尔地水火风。皆是个时建立。乃至长短大小方圜等相。更无有异。才起分别心。便成差别相。尔心无分别。平等与平等。更无平等者。彻表彻里。尽中尽边。纯是汝本真所见。若心地下。有一点疑盖蔽。内为筋骸所梏。外为山河所眩。困踣于迷途。局促于辕下。若分晓也。便能向个时。出出没没。正当出没微妙处。还体得也无。桡桌不施船底脱。往来终不带浮囊。
　　小参僧问。痕垢尽时光始现。心法双忘性即真。未审。此理如何。师云。廓落了无依。灵明唯自照。僧云。可谓是澄潭月影。古庙香炉。师云。得与么绝消息。僧云。唯复是心从法显。法逐心生。师云。总不恁么。别致一问来。僧云。且待别时。僧问记得。僧问风穴。语默涉离微。如何通不犯。穴云。长忆江南三月里。[鹿*鳥]鸪啼处百花香。未审。者里是甚么所在。师云。超群像出名言。僧云露露。师云。见个甚么便恁么道。僧云。争柰赤心片片。片片赤心。师云。言语道断处。元非过未今。僧云。雪窦道。劈腹剜心。此意如何。师云。要且无尔著意解处。僧云。只如和尚道。和光惹事。刮笃成家。又作么生。师云。怕尔入思惟。断人作伎俩。僧云。还当得者僧问处也无。师云。似则便相似。依俙千万里。僧云。忽若有人问和尚。语默涉离微。如何通不犯。师云。唵阿卢勒继萨婆诃。僧云。信受奉行去也。僧问记得。赵州到云居。居云。老老大大。何不觅个住处。州云。教某甲向甚么处住。居云。山前有个古寺基。州云。和尚何不自住。未审。意旨如何。师云。一切众生俱到此。一切诸佛亦复然。僧云。未审。古寺基。路头在甚么处。师云。清涵鲸海宽。冷射蟾轮窄。僧云。露湿千峰冷。云笼万树寒。师云。更须转劫功。方与那人合。僧云。星移月暗无消息。客散云楼酒碗干。师云。正恁么时如何辨白。僧云。满口冰霜寒彻骨。此中消息与谁。论师云。却较些子。师乃云。心是根法是尘。两种犹如镜上痕。尘垢尽时光始现。心法双忘性即真。到恁么时。一切脱落去始得。正脱落时。彼我俱不著处所。所以道。周遍十方心。不在一切处。个时不是一切心。个时不是一切法。所以遍一切处。僧问风穴。语默涉离微。如何通不犯。穴云。长忆江南三月里。[鹿*鳥]鸪啼处百花香。兄弟增一丝毫头不得。减一丝毫头不得。直是四棱塌地掀干不动。若恁么辨得。岂不是恰恰现前。依俙留情。仿佛立会。便成路布葛藤去也。卒未有净洁分。野狐涎直下呕得尽。有甚么事。兄弟本是如此。但心地下。不立一尘。便知道彼不来。此不去。中不住。若也理会面前事。便失却背后事。若也理会背后事。便失却面前事。如不居背面。更有甚么事。过去心已灭。未来心未至。现在心空寂。便能荡荡地绝痕垢。雪窦又道。劈腹剜心。到者里。更锥札不得。适来者僧问。语默涉离微。如何通不犯。山僧对它道阿卢勒继萨婆诃。是须恁么始得。若是分晓汉。恰恰道天童十成。若不分晓。是语言是道理。有甚么相应时节。又不见。赵州问投子。大死底人却活时如何。投子云。不许夜行。投明须到。若个时识得。便知道当明中有闇。勿以闇相遇。当闇中有明。勿以明相睹。一切法尽处。个时了了常存。一切法生时。个时空空常寂。须知道死中有活活中死。赵州又到云居。居曰。老老大大。何不觅个住处。州云。教某甲向甚么处住。居曰。山前有个古寺基。州云。和尚何不自住。居便休。兄弟一切诸佛到此是住处。一切众生。到此是住处。若不到此。唤甚么作。休歇田地。须知当处灭尽。从此建立。便见当处出生。岂不见。修山主改葬仪。一切诸佛。一切众生。尽向此处安葬。雪峰道。兄弟共十字。同心著一仪。薪尽火灭后。密室烂如泥珍重。
　　小参僧问。田地稳密底人。作么生抬脚。师云。里头移一步。明月逐波流。僧云。进一步时。满目光生去也。师云。正恁么时作么生进。僧云。劫壶空处转身时。里许风光还不堕。师云。依俙才月出。仿佛又星移。僧云。只如未进步时。又向甚么处。安身立命。师云。银河净无浪。半夜月横秋。僧云。神通游戏底人。作么生放身。师云。转盻解归来。萧然还就位。僧云。一切处绝踪迹去也。师云。且道。神通游戏时。自合如何。僧云。灵灵不昧。了了常知。师云。要且未能超脱。僧云。谁敢特地。师云。一切处应现。丝发不留痕。师乃云。洞尘劫事。只在一弹指间。若向一弹指间。前后际断。个时俱位不得。尘劫已前。只是恁么事。三世诸佛。望尔顶[寧*頁]不著。六代祖师。觑尔脚跟不到。直饶若佛若祖。只是旁窥仰赞有分。终不敢向当头道著一句子。纵尔做尽方便。设尽门庭。要当头道一句子也不得。本色人自住本位。乃至一切诸佛出世。侵犯我不得。一切众魔出兴。侵犯我不得。尘劫已前。者一坐具地。是尔自所住处。人人到个时节。彼不侵犯我。我不侵犯彼。洞然法界。元无一丝毫隔越。个时识得破。便唤作诸佛。尔若背觉合尘。便是众生境界。做得到处。更有甚么事来。是须稳稳密密平平淡淡去。所以道。正中来。无中有路隔尘埃。但能不触当今讳。也胜前朝断舌才。若是其间过来。自然于一切不触。直然闹浩浩处。要且迢然混不得。彼自是彼。我自是我。惺惺地一条路子。荡荡地无人敢向其间作障碍。是衲僧行履处。直饶如芥子小。里许一条路子也恁么大。此是尔真心境界。乃至若大若小。若方若圆。具足如是许多妙处。若自住若自证。自然恁么相应去。所以道。佛子住此地。即是佛受用。经行及坐卧。常在于其中珍重。
　　小参僧问。及尽渊源。洞明根蒂。周旋普应。不昧来机。如何是正法眼藏带。师云。衲僧做处深沉。里许机丝宛转。僧云。如何是佛法藏带。师云。一切文言唱说处。祖师诸佛印心时。僧云。如何是理贯带。师云。露裸裸赤洒洒超一切。僧云。如何是事贯带。师云。明历历常飘飘顺一切。僧云。如何是理事纵横带。师云。里许出头来应世。分宗施设不同途。僧云。如何是屈曲垂带。师云。宛转是非从曲直。个时消息解通风。僧云。如何是妙叶兼带。师云。转尽了无依当处全超越。僧云。如何是金针双锁带。师云。正去偏来自回互。其间消息密全该。僧云。如何是平怀常实带。师云。尔问我答时。要且无分外。僧云。九带已蒙师指示。向上还有事也无。师云。恰似合面睡著。师乃云。诸佛之到处。祖师之传处。衲僧之证处。众生之得处。若也分晓去。其间门门户户。关关隔隔。一时打得透。何处不相应。所以浮山和尚九带。尽是衲僧周旋做处。正法眼藏带也。是吾祖密密传心处。个时妙不通风。灵自有眼。照得破提得起。穿得过弄得。出直然是恰恰好好周旋去。佛法藏带也。一切语言。一大藏教。纵横说时。无一句分外底。所以道。四十九年中。未尝说一字。理贯带也。个时如青天无云。湛水无波。直下透得过。廓无依倚。妙绝瘢痕。事贯带也。物物头头。心心法法。根根尘尘。在在处处。无纤毫外来底。便能纵纵横横。萧萧洒洒。唯心自性。了无一物。理事纵横带也。向里头能出。外面能归。净裸裸赤洒洒。没可把。便能突出于闹浩浩中。明历历处。常顺寂寥时节。了无闹浩浩者。屈曲垂带也。尔东我东。尔西我西。尔南我南。尔北我北。自住其间。元无一点剩法。妙叶兼带也。那时超宗越格。功尽智忘。密密有合体底时节。方名妙叶。金针双锁带也。个时正能来偏。偏能来正。于其中间。未曾应事。子能成其父。臣能奉其君。俱在门里。未现相状。便解向里头受用。平怀常实带也。一切诸事。遍历得尽。方能应事。自然堆堆地四棱塌地。在僧同僧。在俗同俗。在高同高。在下同下。随缘赴感。逐浪随波。更无特地。了不相碍。于不碍中。自然恰好。所以道。无心道者能如此。未得无心也大难。
　　小参僧问记得。洞山和尚。有三路学。鸟道．玄路．展手。如何是鸟道。师云。应处无踪迹。丝毫不碍身。僧云。如何是玄路。师云。圆同太虚。无欠无余。僧云。如何是展手。师云。当机的的用。的的用当机。僧云。只如古人又道。解接无根树。能挑海底灯。未审。无根树作么生接。师云。绝后苏来。知音者准。师乃云。若论个一般真实底事。元离一切有象。离一切幻化。离一切浮虚。方名真实事。实相是无相之相。真心是无心之心。真得是无得之得。真用是无用之用。若如是也。却是个豁落做处。却是个真实做处。一切法到底。其性如虚空。正恁么时。却空它不得。虽空而妙。虽虚而灵。虽静而神。虽默而照。若能如此。先天地先。一段事。后天地后。一段事。生死是个中影象。毕竟立生死不得。真实到生死底。若不恁么。随梦幻而流。在一切境界。殊无些小得力处。识得破。辨得彻。唤得回。弄得出。在一切诸法。同影象而生。在一切诸相。同幻化而用。如电如影。如梦如响。了无一丝一毫为真为实。清净本然。个时周遍法界皆是。真净妙明。个时建立。所以道。法随法行。法幢随处建立。何处不是诸人放光明。何处不是诸人得受用。何处不是诸人现神通。何处不是诸人作佛事。若论带个谷漏子。于一切世间。在一切诸法中。不被一切诸法碍。然而恰恰了生死。到底恁么去。所以道。解接无根树。能挑海底灯。个时绝气息处弄得活。绝光影处明得出。更须跨一步。法法皆是。自己之所变转。如我身中现一切相。一切相为我身中庄严。个时亦不见有贫富男女。是非得失差别等相。为尔诸人有取相有舍相。所以不能与虚空合法界等。僧到夹山山问。从甚么处来。僧云。洞山来。山云。洞山有何言句示徒。僧云。寻常教学人三路学。山云。何者三路。僧云。玄路鸟道展手。山云。实有此语否。僧云。实有。山云。鬼持千里钞。林下道人悲。汝若尽一切法。便见十方无壁落。四面亦无门。都无依倚。都无因缘。个时透得。岂不是一路学。能入世来。一切法沾染不得。一切法笼络不得。岂不是一路学。其或青青黄黄。指东划西。是法住法位。世间相常住。岂不是一路学。须人人真实到恁么时节始得。尔若不曾到。便被夹山道鬼持千里钞。林下道人悲。
　　小参僧问。功勋及尽。光境俱忘时如何。师云。里头无句读直下却相逢。僧云。只如正相逢时。是甚么面目。师云。累垂鼻孔长三尺。僧云。丑陋任君嫌。不带烟霞色。师云。密密其间看转侧。那时一步要惺[惺-生+土]。僧云。只如古者道。露柱怀胎。意旨如何。师云。依俙还堕功。隐约未分照。师乃云。吾佛法中。真实到处。直须及尽今时全超空劫。向那时脱然放得下。十方无壁落。一亘绝方隅。岂不是露裸裸处。于其间辨得出。体得妙。一切生死影像。俱立不得。一切道理名言。俱著不得。于著不得处。便是尔浑身。便是尔鼻孔。岂不见。镜清问灵云。混沌未分时如何。云云。露柱怀胎。清云。分后如何。云云。如片云点太清。清云。只如太清。还受点也无。云不对。清云。恁么则含生不来也。云亦不对。清云。直得纯清。绝点时如何。云云。犹是真常流注。清云。如何是真常流注。云云。似镜长明。清云。向上还有事也无。云云有。清云。如何是向上事。云云。打破镜来。与子相见。兄弟体得尽个时。虽空空它不得。方见露柱怀胎底时节。明白稍。移踪便见片云点太清底时节。太清终不受点。灵云到者里插舌不得。含生不来时。直是口门窄。直得纯清绝点。似镜长明。犹是真常流注。恁么时有辨白。恁么处有智用。须知向上更有事在。所以道。打破镜来。与子相见。者里出光影断功勋。与那人合。明安道。照尽体无依。通身合大道。个是诸佛诸祖真实到处。妙中回互。玄处转侧。生死影像未曾萌。此犹是空劫已前事。要且未曾与人天相见。更须阔移一步。于万像中阔浩活处。得大受用。我此所现身。与一切法等。我与诸法。同出同没。同生同死。无一事不从个里出。无一法不从个里生。所以道。天地同根万物一体。若恁么到时。有甚么分外底眼根耳识来。有甚么分外底色像音响来。是衲僧彻表彻里。洞中洞边。一切皆到底时节将来。腊月三十日。自然脱体恁么去。且道。正恁么去时如何。张骞寻尽孟津源。推倒昆仑没依倚。
　　小参僧问。二边纯莫立。中道不须安。意旨如何。师云。者里无尔下脚处。僧云。古圣不安排。至今无处所。师云。僧堂中捺粥捺饭。是甚么人。僧云。二六时中。直得饱齁齁地。师云。果然是个粥饭僧。僧云。毕竟教它向甚么处著到。师云。天外更无行底路。其间独自要惺惺。僧云。举头残照在。元是住居西。师云。混处不通风。到时无伴侣。僧礼拜。师乃云。一切处收摄不得。一切时笼罩不下。所以道。劳笼不肯住。呼唤不回头。古圣不安排。至今无处所。若是恁么做底汉。直是普天匝地。东西南北四维上下。要且无空阙处。便劳笼不肯住。既劳笼不肯住。便呼唤不回头。不唯释迦老子。达磨大师恁么做。若是尔妄想心尽。差别事消。蓦直恁么去。恰恰地不堕第二念。正恁么时。有甚么向背。有甚么物我。有甚么彼此。直然混不得类不齐。何故如此。在一切时一切处。惺惺历历地。不被它盖蔽却。不被它笼罩却。何处不是上座出身路子。所以道。万像之中独露身。唯人自肯乃方亲。昔年谬向途中觅。今日观来火里冰。若恁么辨得出。个时一丝一糁著不得。若有一毫头。便被三界碍。正恁么时。也无三界可出。也无三界可入。混混地如一颗明珠相似。本色衲僧。当恁么做珍重。
　　小参僧问记得。洞山和尚示众云。若论此事。如人家养得三个儿子相似。州里须得一个。县里须得一个。村里须得一个。如何是州里底人。师云。尊贵不施设。谁人得姓名。僧云。如何是县里底人。师云。跨足当门。才问路。依俙辨白便通风。僧云。如何是村里底人。师云。土面灰头恁么来。到处堆堆不分外。师乃云。衲僧做得周旋。何患说不著。何患行不到。尔若不曾真实。到来不十成。稳密不十成。周旋便有欠阙。若是个无欠阙汉。诸佛说底。只是者个。祖师行底。也只是者个。人人分上。具足圆满。于其中间有承当。有担荷有省发有明了。个时忽有间断。不能浩荡成一片去。唤作履践底人。若是个大丈夫汉做处。一屙便了。一呕便尽。中不留丝。间不容发。过去心不可得。未来心不可得。现在心不可得。亘十方是个心。尽三世是个法。何不便桶底子脱去。只为尔心地下。纷纷地是思惟。搅搅地是架镂。于妄想中。胶胶织织。安安排排。粘粘缀缀。甚么时得洒落去。尔若向这里。脱然放下。不见个身。不见个身。个时满虚空遍法界。只是尔一个自己。三世诸佛出世也。在尔身中出世。一切众生颠倒也。在尔身中颠倒。乃至三界九地。大大小小。方方圆圆。皆是尔自己身中所现影像。所以洞山和尚道。若论此事。如人家养得三个儿子相似。州里须得一个。县里须得一个。村里须得一个。尔且道。那个是州里底人。那个是县里底人。那个是村里底人。若一念净尽去。廓落无依去。三世诸佛。望尔顶相不及也。是个做处。了了而明。灵灵而知。晃晃而耀。惺惺历历。分分晓晓也。是个做处。随高随下。照青照黄。刹刹尘尘。心心法法也。是个做处。尔若分晓穿作一穿。岂不是衲僧纵横皆到底时节。便知道。玄中玄超毗卢越释迦。体中玄一切处自然普遍。句中玄哆哆和和。出广长舌。岂不是衲僧具足受用底时节。是尔做处。是我做处。是诸佛诸祖做处。更有甚么僧俗男女。若不被生死转。不被境界惑。生也在我。死也在我。脱谷漏子如阅传舍。如换衣服相似。若是草草地做不到。认身为己。析物作它。既迷本路。便失正因。去去来来。自它隔越。若是体得妙照得尽。何患不分晓。正恁么时如何。辨白得。恁么成就去。岂不见六祖道。心地含诸种。普雨悉皆萌。顿悟花情已。菩提果自成。
　　小参僧问。净极光通达。寂照含虚空。释迦老子。向这里四棱塌地。衲僧家作么生干得转。师云。里头提得纵横用。到处无心恰厮当。僧云。的的无兼带。明明不覆藏。师云。应处全真非借借。思量拟议隔千山。僧云。金锁摇时无触犯。碧波心月兔常行。师云。犹是出未得底时节。僧云。里许出得时作么生。师云。路逢死蛇莫打杀。为底篮子提将归。师乃云。佛佛授手。祖祖传心。也无别人安排一件事。也不受它处分一转语。衲僧自证自到。净而明虚而灵。默而神用而冲。在里不遗照。在外不涉缘。只个惺惺能照底。在者边不被诸法转。在那边不被寂灭拘。所以道。迢迢空劫莫能收。岂与尘机作系留。若能恁么去也。生死了不著我。因缘了不牵我。在生死因缘中。恰恰自在。生时辊底来。更无异相。正无异相时。在法法真头头准。一切诸相。即是自心。所以道。万法是心光。诸缘唯性晓。若能在一切处一切时。不被诸缘笼络。是大智慧人。破尘出经卷。量等三千界。只是诸人妙净明心。在一切尘一切刹。与法界等。清净如满月。妙明常照烛。于诸缘中。出一头地。古人道。即此见闻非见闻。更无声色可呈君。个中若了浑无事。体用何妨分不分。若能恁么去。闻声便悟道。见色便明心。到恁么时。不被一切法碍。物物皆自己。心心绝诸缘。何处不成等正觉。何处不转大法轮。何处不度脱众生。何处不入般涅槃。若论此事。不论僧俗。不在久近。若尔一念相应。照体独立。物我皆如。在一切时圆陀陀。明了了。净裸裸。赤洒洒。堂堂地现前。在一切时。成佛作祖。只为尔放不下。自筑界墙便见有自它。是尔自碍三界。三界岂曾碍尔。若自不作障碍。便是普遍底身。普遍底心。是大自在底汉。所以古人道。一法若有。毗卢堕在凡夫。万法若无。普贤失其境界。且道。作么生得恰好相应去。还会么。虚空谁肯挂一物。大海自然归百川。
　　小参僧问记得。僧问夹山。如何是道。山云。太阳溢目。万里不挂片云。此意如何。师云。明明皎皎无私曲。直下承当不涉缘。僧云。净裸裸赤洒洒去也。师云。还曾恁么也无。僧云。无心体得无心道。体得无心道也休。师云。是个般人真得自在。僧云。忽若有人问和尚如何是道。又作么生。师云。十字街头休斫额。僧云。小出大遇去也。师云。尔还曾踏著也未。僧云。相逢不拈出。举意便知有。师云。长安夜夜家家月。几处笙歌几处愁。僧问记得。沩山摘茶次。问仰山。终日只闻子声。不见子形。仰山撼茶树。意旨如何。师云。觌面露堂堂。全身活卓卓。僧云。仰山复问沩山。沩山良久。意旨如何。师云。截断两头路。中间不隔丝。僧云。其间还有得失也无。师云。一个得体一个得用。僧云。只如天童朝说暮说。为复明体明用。师云。舌头不出口。尔莫乱针锥。师乃云。衲僧家。做得妙。田地自然稳密。受用不妨萧洒。有底如俊鹞打鸠相似。打著打不著。便恁么去。有底如钝猫候鼠相似。候著候不著。只恁么守。直饶打得著。候得出。若体若用。自然有个省发处。所以沩山问仰山。终日只闻子声不见子形。仰山撼茶树。沩山云。子只得其用。仰山云。和尚作么生。沩山良久。仰山云。和尚只得其体。兄弟得体底人。生死摇动不得。得用底人。纵横留滞不得。若也在表不被物碍。在里不被寂。往来宛转。自然成一家去。方知沩山得体仰山得用。它家父子有相就底处所。亦有相夺底时节。若也打得彻去。方知沩仰父子。俱不虚弃。在体时体中得用。在用时用中得体。所以道。借功明位。用在体处。借位明功。体在用处。且道。总不借时如何。偏正不曾离本位。无生那涉语因缘。
　　小参僧问记得。南泉问一庵主。如何是庵中主。主云。苍天苍天。此意如何。师云。今日更添怨苦。僧云。南泉云。苍天即且止。如何是庵中主。主云。会即便会。不用忉忉。南泉拂袖便行。此意又如何。师云。上座今日太杀忉忉。僧云。庵主沥干肺胆。南泉真个丈夫。师云。是恁么也无。师乃云。若论个一般事。直须是子细。直须是分晓稍。有一毫头隔越。过犯弥天。诸佛诸祖证处。便是衲僧证处。尔若头上有佛有祖。作么生得见自己底。若见自己底。个时立佛不得。立祖不得。立人不得。立法不得。直下廓然一切普遍。正放下时。纯是个自己。却为甚么唤作佛。唤作祖。祖不是第二人。佛是灵灵净觉底。个是衲僧真实自到时节。若是真实自到也。方解唤得回来。在在处处得用。乃至见闻觉知。折旋俯仰。皆是恁么辊底用。无一丝头隔越。尔若不到恁么时。生时不知甚么处生。尽时不知甚么处尽。既迷生处。即不知有尽处。乃至不知地水火风。见闻觉知。便唤作幻化影像。则不见本来人。本来人也随分唤作子孙边用。所以道。我有六兄弟。为我成家计。尔若不知有。便唤作六贼。自劫家宝去也。眼见色成褫尔庄严家计子。耳闻声成褫尔庄严家计子。乃至香味触法。皆悉恁么地。是须分晓始得。诸兄弟。还曾恁么地来么。不见南泉问庵主。如何是庵中主。主云。苍天苍天。泉云。苍天且止。如何是庵中主。主云。会即便会。不用忉忉。南泉拂袖便行。个时便乃一把推出用也。若有些子佛法道理。又却成一切心缘妄想交织。见成公案子。是须彻根彻源去。若无如许多心缘妄想。自然出一头地。如黄河辊底流相似。在眼曰见。灵云便见桃花悟道。在耳曰闻。香严乃闻击竹明心。尔寻常闻打鼓也。便来赴堂。见行食也。便知吃饭。那时直下恁么去。都不作道理。何处不相应。才有是非。纷然失心。尔还曾十二时中。无道理无思惟来么。还曾平常稳密来么。既一切皆是尔自己。即不见有它相。云门大师道。饭岂不是尔自己。为甚么将自己吃自己。时中放得下须是歇尽去。若有一丝头即不见底。若见底去。便见生处。所以道。及尽去也三世诸佛口挂壁上。犹有一人呵呵大笑。若识此人参学事毕珍重。
　　小参僧问。密密绵绵不容著眼。明明了了相与传心。作么生是传底心。师云。混时无影像。辨处绝踪由。僧云。宝印当风妙。重重锦缝开。师云。机丝初不挂。里许妙无痕。僧云。心空及第去也。师云。尔道心空及第时。到甚么处所。僧云。举世尽言无位位。当机须辨个玄玄。师云。登科任汝登科。拔萃任汝拔萃。僧云。记得。僧问道吾。如何是学人著力处。吾云。千人万人唤。不回意旨如何。师云。檐版汉做处。僧云。如何是学人著力处。师云。机轮曾未转直下好承当。僧问。承师适来道。机丝初不挂。里许妙无痕。正恁么时。还有辨白也无。师云。推开明月户。气象恰如秋。僧云。空山云自在。片月夜相投。师云。一色转时。还同一色。僧云。赵州道。泥佛为甚么不度水。师云。消碎尽去也。僧云。金佛为甚么不度炉。师云。烹炼尽去也。僧云。木佛为甚么不度火。师云。烧爇尽去也。僧礼拜。师乃云。此一段事。直须人人自到。人人自证。可以超出生死。可以透过古今。可以与佛祖同得。所以道。一切众生。具有如来智慧德相。但以妄想执著。而不证得。尔若离妄想离执著。即无一星事。如今认地水火风为自己。岂不是妄想执著。唤甚么作自己。只尔思惟分别底是妄想。见闻觉知底是妄想。直须歇得到。空空无相。湛湛绝缘。普与法界虚空合。个时是尔本身。若恁么时。明白见得彻。如虚空不可挂针相似。那时生相已离。有甚么死相。所以道。生灭二元离。是名常真实。此唤作无生理。为渠不可生即无死。只如胞胎未具已前。著尔在甚么处。若道有。是甚么相状。若道无是甚么相状。个时若似一物即成碍塞。不可名。不可状。能恁么也。却到本所住处。若不分晓识不破。争知恁么来。所以劳它诸佛出世祖师建立。人人分上具足。个时节无男女差别等相。纯一清净妙明。唤作真实相。一切皆尽。便见赵州道泥佛不度水。木佛不度火。金佛不度炉。到这里。有因缘底。有形相底。有名字底。俱立不得。若是真佛屋里坐。个时三世诸佛。仰望不及。历代祖师。传持不得。天下老和尚。横说竖说说不著。唯是自己深证始得。如人饮水冷暖自知。唯独自明了。余人所不见。若向个时分晓。便知道交互明中暗。功齐转觉难。力穷忘进退。金锁网鞔鞔。若恁么辨得。敲诸佛之骨髓。得祖师之命脉。若不到恁么时节。又入轮回生死去也。地狱天堂。几时休息。只为尔元不曾成佛作祖来。尔若曾成佛作祖来。流转尔不得。明明了了。于地狱畜生中。皆得自在。分明知道。俱是我心所现境界。所以在地狱中。如受三禅乐。将个谷漏子。天上人间。任运恁么受用。若男若女身中。亦是成佛作祖相似在。一切处迷不得是佛。一切处坏不得是法。一切处混不得是僧。是尔分上具足三宝。又不见庞居士道。十方同聚会。个个学无为。此是选佛场。心空及第归。若心地下空寂。便是及第底节时。若有一丝头。即成碍法。到者里。善恶如尖檐两头脱相似。个时身心。广大如法界。究竟等虚空。的的分晓便知道。金枝敲玉户。韵出碧霄。齐若从此透得出。灵灵而知。历历而照。跨步应世。在诸法头上行。个时山不是山。水不是水。若具足成就。山是山水是水。小是小大是大。到恁么田地。甚么时不成道。甚么时不说法。甚么时不为人。甚么时不明己。所以雪峰道。尽大地撮来。如米粟粒大。抛向面前。漆桶不会。打鼓普请看。若见得透。破一微尘。出大千经卷。但心地下。不著一个字脚。自然一切处通达。且道。正恁么时如何。山河不隔越。处处是光明。
　　小参僧问。应观法界性一切唯心造。正恁么时如何。师云。三界九地。甚么处得来。僧云。法从空处起。人向里头参。师云。果满菩提圆。花开世界起。僧云。可谓是毛吞巨海。芥纳须弥。师云。将三门来灯笼上也不妨。僧云。只如十法界中。阿那个是最亲底。师云。不是心。不是佛。不是物。僧云。毫端不昧周沙界。师云。已是迷头认影。僧云。记得。僧问云门。如何是法身门云。六不收。此意如何。师云。超方者委。师乃云。个是甚么所在。个是甚么时节。选佛场开也。人人向者里。心空及第去。尔若心地不空。一切处便成窒碍。尔心地若空。更无东西南北。净裸裸赤洒洒。个时不以身为身。不以心为心。此心个时不立妄想。此身个时不立色聚。灵灵自知。湛湛常存。个时是甚么。还曾辨得么。一切法生属因缘。一切法灭属因缘。须知从本已来灵明廓彻。广大虚寂。三界九地。甚么处得来。天地与我同根。万物与我一体。个时若觑得破透得过。是三世诸佛师。六代祖师祖。是一切众生母。森罗万象。山河大地。草木丛林。皆是自心中所现物。便知道。身反在于心中。若大海之一沤耳。尔莫随他影像。自然廓落无依。所以道。四大性自复。如子得其母珍重。
　　小参僧问。古人道。雁过长空。影沈寒水。雁无遗踪之意。水无沈影之心。未审。如何行履。师云。无心道者能如此。未得无心也大难。僧云。经行鸟道无踪迹。坐卧虚空绝点痕。师云。尔又作道理去也。僧云。不作道理。又作么生。师云。皓玉无瑕。雕文丧德。僧云。和尚也是作道理。师云。听事不真。唤钟作瓮。僧问。门庭建立。各是一家。五派宗风。还许学人一一请问也无。师云。尔试问看。僧云。如何是云门宗。师云。开口见胆。莫乱商量。僧云。如何是临际宗。师云。痛处亲遭黄檗棒。省时还领大愚拳。僧云。如何是曹洞宗。师云。暗里分回互。明中却转身。僧云。如何是法眼宗。师云。一言尽十方。丝毫未举扬。僧云。如何是沩仰宗。师云。棬挛明一点。父子却同条。僧云。五家宗派蒙师指。格外玄机事若何。师云。翡翠踏翻荷叶雨。鹭鸶冲破竹林烟。师乃云。若论参学底事。直须做到平常稳密处。方能一切处自在。一切处超越。了无分外底法。了无分外底心。所以适来僧问。雁过长空影沈寒水。雁无遗踪之意。水无沈影之心。若能如是。方解异类中行。古人恁么说话。岂是作道理。岂涉思惟情解来。自然恰恰无心。头头合道。盘山和尚道。似地擎山不知山之狐峻。如石含玉不知玉之无瑕。若能如是。是真出家。汝等诸人。还曾恁么履践来么。直饶恁么去。犹是一切处。平常自在受用底时节。所谓廛中虽有隐身术。争似全身入帝乡。是须向里许体得到。歇得尽。放得落。沥得干。圆陀陀明历历。便知道。功尽忘依者。转身觉路玄。今时兄弟。体道多只坐在。两头俱成过患。不能宛转旁参。偏正往来。十成受用。不见古人道。了得生死。不了目前。病在目前。了得目前。不了生死。病在生死。所以雪窦又道。田地稳密底。佛祖不能知。为甚么抬脚不起。神通游戏底。鬼神莫能测。为甚么放脚不下。要得周旋相应么。直须虚处而灵空时而应。藏身处没踪迹。没踪迹处莫藏身。通其变使人不倦。通身手眼。恰恰现成。方是衲僧得大受用处。若能如是也。便于云门宗。见得洒洒落落。哆哆和和。了无分外底言语。了无分外底佛法。便知。临际喝下绝机丝。棒头开正眼。三玄三要。宾主历然。无尔揍泊处。无尔安堵处。恁么会得。方知法眼做处。山高水深。松长柏短。森罗万象。触目遇缘。自然出一头地。所以沩仰父子。千里同风。丝毫不隔。劝诸人。且莫草草。须是自家敲骨打髓。一一体究分晓始得。若是纤毫未透。便成窒碍于生死中。不能超脱。尽被一切语言流转于见闻中。不能脱略。不能自由。不见。僧问九峰。如何是向去底人。峰云。寒蝉抱枯木。泣尽不回头。如何是却来底人。峰云。芦花火里秀。逢春恰似秋。如何是不来不去底人。峰云。石羊逢石虎。相见早晚休。是须恁么恰恰相应。理事贯通。往来无碍始得。更须知。有言语不到处。是非不及处。所以道。一切数句非数句。与吾灵觉何交涉。且道。作么生得如此相应去。语带玄而无路。舌头谈而不谈珍重。
　　小参僧问记得。芙蓉和尚有四转语。如何是妙唱不干舌。师云。蛰户不开。龙无龙句。僧云。及尽玄微。更无依倚。师云。相随来处元非影。历历回途鸟道玄。僧云。如何是死蛇惊出草。师云。却恁么来也不妨。僧云。手指空时天地转。回途石马出纱笼。师云。头角生也。僧云。如何免得此过。师云。天童要免此过。不教带累儿孙。僧云。恁么则一亘死去也。师云。适来是死句是活句。僧云。一不得开。二不得向。师云。又是钻龟打瓦。僧云。如何是解针枯骨吟。师云。个里惺惺初变动。那时消息有端由。僧云。头戴午夜月。脚踏黄金地。师云。粗汉说甚么闲话。僧云。作么生是细底事。师云。灵犀一点通。是须恁么去。僧云。如何是铁锯舞三台。师云。坐底坐受用。立底立承当。僧云。有星皆栱北。无水不朝东。师云。千里万里勿交涉。僧云。南斗七北斗八。师云。早恁么却较些子。师乃云。衲僧行履周旋。衲僧变通宛转。一亘坐得死去也。万里无云。莫便是恁么去也无。所以道。直得青天白日。犹好吃棒。是须个里有一条活路子。也不用动作。也不用呼唤。正是混沌未分时。始见露柱怀胎。那时见得彻。便有超毗卢越释迦底句子。向其间恁么辨。恁么明。恁么晓。恁么会。是时通一路。许尔作承当。放一线许尔作担荷。转头望本家。已是移步了也。向移步转头处照得破。方知道。从里许过来。是衲僧行履处。是衲僧发明处。还曾恁么十成分晓来么。若又作变动。又作疏通。便见相随来也。才跨门便入世。头头上圆。法法上具。所以芙蓉和尚道。妙唱不干舌。用三寸作么。分晓汉。举著便点头知有。又道。死蛇惊出草。那里突得出脱得过。无生路上却作长生去也。解针枯骨吟。在个里说得一句。于其间通得一路。点得开辨得出。是里许承当时节。铁锯舞三台。到者里。一切处应现。一切处圆成。一切处作用。一切处超越。事事通兮物物明。达者须知暗里惊。若恁么见得彻。吾家钵袋子。有分付处。其或未然。天童钵袋子。未有分付在珍重。
　　小参僧问。净裸裸赤洒洒时。作么生行履。师云。空劫已前无所住。个人终不涉思惟。僧云。桡桌不施船底脱。往来终不带浮囊。师云。且道。作么生往来。僧云。回首松间路。依悕月又明。师云。似即似也。是即未是。僧云。只如往来得妙时如何。师云。木人夜半穿靴去。石女天明戴帽归。僧云。长天未晓野云横。古渡无风夜蟾午。师云。只如应机通变。又合如何。僧云。手把过头杖。逢春点异花。师云。平地上死人无数。僧云。毕竟应机时。作么生通变。师云。观音买胡饼。放手是漫头。师乃云。个是没量大一段事。诸佛证此一段事。为诸人放光说法。祖师悟此一段事。为诸人授手传心。若是分晓汉不从佛。不从祖。学禅学道。学佛学法。唯是自己。肯休肯歇。肯放肯落。是时一丝不沾缀。一糁不停留。放教与天地合虚空等。一切事消烁。一切心混融。浩浩荡荡。是一个真实人体。若是头角尽。踪迹绝。岐路断。心意忘。是个彻头。无生无死底时节。不教尔退一步。亦不教尔进一步。三世诸佛。同此时证。六代祖师。同此时悟。要个时惺惺照得破。寂寂体得到。若识得生底法也。即与森罗万象。蠢动含灵。于其中间。皆是个一道。皆是个一性。须是识得初相。若不见初相。即成参差。便属流转。诸人还见得初相来么。佛是恁么时生。祖是恁么时出。个时不识。便随地水火风色相音响。随大随小。随高随下去也。个时若识得。移一步是我步。得一句是我句。所以道。一人已过。九人亦过。一人不过。带累九人。一切事皆是自己。一切法皆是自己。眼处作色界佛事。耳处作声界佛事。香味触法。各各作佛事。如人六兄弟成褫一家业。南泉和尚道。我十八上便解成家立业。若当时识不破。过后望崖赞叹。已是剑去久矣。更向根境法中捏怪。道闻底岂不是佛。见底岂不是佛。用根境识。作道作理。直饶尔安排得顺。斗饤得成。远之远矣。那时做手脚不辨。又是七颠八倒。向甚么处。洗得头面净。向甚么处著得手脚稳。尔但一念万年去。口边白醭去。便有相应底时节。古人不曾将一言一句向者边为人。只教尔了却那边却来者边行履。若那边不了。将一知一见。向者里名邈心地下。纷纷扰扰看。是多少想念流注。一刹那间几番生灭。若那边了得。生也尽死也尽。所以道。生灭二元离。是名常真实。又道。闻所闻尽。觉所觉空。空觉极圆。空所空灭。生灭既灭。寂灭现前。到个时方入圆通境界。所以二十五大士所证圆通。皆是退步就己。至于嗅香观鼻。俱有一个入处。要须尽根源彻顶底。方是尔住处。如今一般汉。将禅册子上言语。作道作理。作佛作法。几时得了去。尔但常自休歇。不将地水火风相随行。便常出生死。古人道。第一莫将来。将来不相似。若或将来。是须飏却。严阳尊者问赵州。一物不将来时如何。州云。放下著。阳云。一物既不将来。放下个甚么。州云。恁么则担取去。兄弟寻常不要担将来。便是一个无事道人。三界中不现身相。本色汉当恁么去珍重。
　　小参僧问。东方说法西方听。西方说法东方听。此意如何。师云。干用恁么往来作么。僧云。一波才动众波随。师云。直饶法界交彻。也是费力底衲僧。僧云。岂不见道。一尘入正受。诸尘三昧起。师云。一尘入正受时作么生。僧云。被和尚一问。直得腋下汗流师云。诸尘三昧起。又合如何。僧云。东西南北四维上下。师云。拈却恁么。别更道看。僧云。拈即不无。向甚么处著。师云。者里无尔插舌处。僧云。东方说法东方听。西方说法西方听。此意如何。师云。法法住自位。彼彼不相逢。僧云。似水投水。如金合金。师云。金水投合时作么生。僧云。直得瞒瞒顸顸去也。师云。要且不恁么。僧云。阿师又作么生。师云。南斗七北斗八。僧云。东方说法东方不知。西方说法西方不知。此意如何。师云。冷湫湫地恁么去。僧云。似地擎山。如石含玉去也。师云。又向这里著到。僧云。须知言满天下无口过。师云。尔且道。将甚么作口。僧云。只在鼻孔下。师云。只者个有甚么难识。僧云。离却者个。唤甚么作口。师云。思大当时却得用。僧云。只如东方说法。尽十方世界一时说法。此意如何。师云。将灯笼入露柱里。移三门过佛殿上。僧云。通身是。遍界是。师云。终是没安排。到底无分外。僧云。东方不说法。尽十方世界俱不说法。此意如何。师云。尔又用者个舌头作么。僧云。是是。便礼拜。师乃云。尽十方世界。是一个衲僧。移动不得也。便能取性说法。取性听法。随方隅逐处所。高高下下。触处皆应。如皓月普天相似。所以道。应以比丘身得度者。即现比丘身而为说法。应以长者居士宰宦婆罗门身得度者。即现诸身而为说法。何故如此。为观世音不作相。便能随处应现。便能随处度脱。衲僧各各具足如是。尔但第一莫将身相来。第二莫将道理来。若是不将身相来。一切处能说法。若是不将道理来。一切处能受用。入一切世间法。离个色字不得。出一切世间法。离个心字不得。世出世间。只恁么平等。尔还识色法初相来么。若识得色法初相。山河大地。草木丛林。东西南北。长短高下。尽从恁么处来。便乃随长随短。随高随下。不要就上增减一丝毫。即是一切色法具足底相。尔还识心法初相来么。若识得心法初相。便能于一切处。出一头地。恰恰相应。历历不混。即是一切心法具足底相。此犹是应现法界。若也坐断一切心。拈却一切色。退得尽放得落。正恁么时。是个甚么。诸人还识得根源么。还识得本祖么。所以僧问文殊。达磨还是祖否。殊云。不是祖。僧云。既不是祖。何用西来。殊云。为尔不荐祖。僧云。荐后如何。殊云。方知不是祖。且道。作么生是祖。瑞光流不灭。真气触还生珍重。
　　小参僧问记得。德山和尚道。及尽去也。直得三世诸佛。口挂壁上。犹有一人。呵呵大笑。未审。阿那个是此人。师云。通身无影像时。其间却有眼在。僧云。转身踏著铁昆仑。方信黑风吹不入。师云。是须恁么去。僧云。正风吹不入时。还著得一言半句也无。师云。风吹入也。僧云。玲珑八面自回合。峭峻一方谁敢窥。师云。正是风头上句。僧云。只如风后底句。又作么生。师云。天童却忘了。僧礼拜。师乃云。三世诸佛。六代祖师。只是明心了事底汉。阿尔诸人。还明得自己心也未。还了得自己事也未。尔若明得心。尔若了得事。更无毫发分外底。更无毫发欠少底。净尽脱得了。通身恁么去。言语有所不到。是非有所不及。如热铁上泊蚊子不得。了无外因缘。了无他影像。照与照者。二俱寂灭。于寂灭中。能证寂灭者。是尔自己。若恁么桶底子脱去。地水火风。五蕴十八界。扫尽无余。作么生是尽不得底。所以德山圆明大师道。及尽去也。直得三世诸佛。口挂壁上。犹有一人呵呵大笑。若识此人。参学事毕。诸兄弟。于绝气息时。断踪迹处。须具眼始得。那时历历不沈。灵灵绝待。便能阔步大方。周旋普应。入一尘一切尘中坐道场。入一处一切处所作佛事。至于草木丛林山河大地。还有一件一事分外底么。都只是尔现形处。是尔说法处。是尔出身处。门门恁么来。法法恁么住。中间无往来相。只者灵明绝待底。是诸人自己。若与诸法对待。即不成自。若是身空。则眼处空。眼处空则色处空。以自己合自己。于一切法中。如空合空。似水入水相似。何用作分析。何用作安堵。所以道。似地擎山不知山之孤峻。如石含玉不知玉之无瑕。个时平等平等。无起灭无往来。无好恶无取舍。恰恰好好。是平等相。若有少分相触。便成碍塞。尔若净尽去。自然具足。放下去自然见成。若于一切处百杂碎。大大小小。方方圆圆。见处立色不得。全色是见。闻处立声不得。全声是闻。乃至香味触法。亦复如是。还曾恁么来么。若也恁么来。方知道。性自平等。无平等者珍重。
　　小参云。好兄弟。普天一色。冰壶未放于春来。空劫无尘。枯木已含于花信。石人休击节。玉女罢登机。月满寒岩。皎皎神光非照。雪封古道。依依夜色却迷。老猿坐折向阳枝。灵鸟投栖无影树。正恁么时。圣凡奚立。佛祖难臻。化周尘刹绝功勋。坐断十方无住相。乘时借路。撒手回途。昆仑未踏月船舷。胡地风光传入汉。空怀过市。冷眼窥人。咭嘹舌头。话尽平生心事。累垂鼻孔。何妨摩触家风。身里出门门里身。眼中之物物中眼。见色也头头弥勒。闻声也处处观音。文殊于无差别智。示有差别身。普贤于有差别境。入无差别定。一切处自然正受。十二时法尔禅那。迷逢达磨更谁同。白牯狸奴却知有。所以道。正位虽正却偏。偏位虽偏却圜。正偏宛转若支离。失却手中珠堕地。恁么行履。还是本色衲僧也未。子细捡点将来。犹未是吾家超脱处。毕竟如何。良久云。宝殿无人不侍立。不种梧桐免凤来。
　　小参云。君临臣位。犹带凝然。子就父时。尚存孝养。玉关未透。正迷一色功勋。宝印全提。肯露那时文彩。还从实际。建立化门。撒手回途。通身无滞。所以道。法身无相。应物而形。般若无知。对缘而照。青青翠竹。郁郁黄花信手拈来。随处显现。了无他自。谁作根尘。独露本身。自然转物。心无异心。而法无异法。法无异法。而心无异心。不见道。佛子住此地。即是佛受用。常在于其中。经行及坐卧。兄弟如何履践。得与么相应去。快须休去歇去。有也莫将来。无也莫将去。现在更有甚么事。如人负檐两头俱脱。和担飏却始得。便是自由底人。若不飏却。他时异日。只成个负檐汉子去。如今说听。诚难其人。若以四大。作说法听法者。四大是尘。非说听者。若以五蕴为说法听法者。五蕴是妄。非说听者。若以虚空。为说法听法者。虚空属断。非说听者。兄弟直须一念相应。前后际断。照体独立。物我俱亡。明历历。圜陀陀。露裸裸。赤洒洒。便是无问而自说。若体到如斯田地。真听法者。正恁么时。说听同时。能所俱绝。曾无如外智能证于如。亦无智外如为智所证。然后触目绝对待。万法无不在。是汝心不知。非汝心不会。不会无不会。不知无不知。只个不会知。殊特也大奇忆得。赵州问大慈。般若以何为体。慈云。般若以何为体。州呵呵大笑。来日州扫地。次慈却问。般若以何为体。州放下扫帚。呵呵大笑。兄弟大慈赵州两员古佛。一期相见。不妨奇绝。且作么生商量。明中呈伎俩。是人猜搏靴里。动指头。阿谁知有。还相委悉么。休道。神锋藏笑里。须知鬼箭落风前。
　　小参云。好兄弟古者道。若论此事。譬如沧溟上客。梦泛兰舟。月渚烟波。随情放旷。衲僧家。须知有者般手段始得。于无发地。驾没底船。月载风行。水栖云卧。烟波万顷。任去任来。芦雪一湾。乍出乍没。不居两岸。岂滞中流。长天未晓野云横。古渡无风夜蟾午。若也片帆不挂。短桌俄停。混融天水无痕。清淡家风有在。乃竖起拂子云。正当恁么时。桌竿却在觉上座手里。便乃拨云冲雾。逆浪截流。任运优游。纵横变态去也。所以道。停舟谙水势。举桌别波澜。然而截断众流之机。则诠表不及。且如随波逐浪底句。又作么生道。要会么。冬不寒腊下看。今夜寒色忆得。僧问曹山。雪覆千山。为甚么孤峰不白。山云。须知有异中异。僧云。如何是异中异。山云。不堕诸山色。师云。者僧问处。如雏凤离巢不留影迹。曹山答时。似老龙退骨。脱尽廉纤。直饶千里同风。十方一色。未是衲僧放身命处。毕竟作么生。是衲僧放身命处。神物无寻处。台盘彻底干。
　　小参云。诸缘放尽。正念无私。撒手那边。游神真际。云山隐隐。水月依依。堂户深沉。机梭暗动。六窗未晓。皓然一片虚明。三际斋平。泊尔十方洞照。白牛饱于肥腻稳卧雪山。丹凤[口*(銜-金+缶)]得元珠。栖迟玉树。混融偏正。岂落有无叶路通宗。当风得妙全超就位。不落尊严。回互旁参。还承子力。独行象外。照破劫空。未偶他缘单明自己。木人功尽。低头夜半拾金针。石女机回。出手天明穿玉线。正恁么时。十方三世。未可言师。此土西天。谁敢称祖。若也泥牛运步。木马嘶风。冰河焰起火生莲。便是入廛垂手信。且道。如何履践得恁么相应。万古碧潭空界月。再三捞捷始应知。兄弟此个田地。还曾履践得端的也无。恁么彻底过来。须知有全身应用时节。不见云门大师道。光不透脱。有两般病。一切处不明。面前有物。是一透得一切法空。隐隐地似有个物相似。亦是光不透脱。法身亦有两般病。得到法身法执不忘。己见犹存。堕在法身边。是一直饶透得放过则不可。子细捡点将来。有甚么气息。亦是病。诸人还有此病也未。若未有此病。也须先受过始得。若久受此病。快须转却。只如面前绿水眼底青山。还得与自己相应也无。若未得相应。大杀相碍。直饶相应亦有碍在。当合如何行履。岂不是光不透脱两般病。法身受病。诸人还知也无。直得功齐用细。亦须转却。设或转尽。有甚么气息。岂不见。僧问洛浦。寂是法王根。动是法王苗。如何是法王。浦竖起拂子。僧云。此犹是法王苗。浦云。龙不出洞。谁人柰何。兄弟看他古德。不守一隅。将一言半句。提诱后人。甚是径直。若是大丈夫汉。向这里一呕便尽。一屙便了。空怀疑膜廉纤作么。如今咬一粒米。著一片衣。直须教脚踏实地自不欺谩。若不如是。还是欺贤诃圣去也。大须子细。莫只恁么过时。难期了日。记得。新罗僧问云居。是甚么得恁么难道。居云。有甚么难道。僧云。请和尚道。居云。新罗新罗。后黄龙新和尚云。云居要见新罗僧。犹隔海在。兄弟也须是黄龙老汉始得。觉上座。今夜路见不平。欲与云居出气。子细捡点将来。黄龙要见云居。犹隔岭在。众中莫有为黄龙不甘底么。出来与觉上座相见。有么。若无。今夜不免重为劈析去也。云居恁么答。但恐者僧出不得。黄龙恁么道。又恐后人归不得。觉上座道个犹隔岭在。又作么生。切忌将错就错。
　　小参云。法无去来。无动转者。有时孤峰顶上。坐断十方。有时闹市门头。分身百亿。所以道。去来不以象。故无器而不形。动静不以心。故无感而不应。恁么说话。建化门中即得。道人分上。总用不著。兄弟只如道人行履。又复如何。记得古人一则公桉。举似诸人。试商量看。昔日意上座问洞山云。如如遍居前。不如如遍居前。山云。如如遍居前。不如如遍亦居前。意云。如如遍分其优劣。不如如遍分其优劣。山云。如如遍分其优劣。不如如遍亦分其优劣。意云。何分彼此。山云。亦分亦不分。意云。如何是分。山云。如如遍。意云。如何是不分。山云。不如如遍。意云。莫便是通身不通身边事。山云。不是者个道理。意云。是甚么道理。山云。是如如遍不如如遍道理。复云。意上座欲知么。一似八十老婆嫁与三岁儿子。年虽长大。要且被他三岁儿子索唤。不得自由。后僧举问曹山。如何是八十老婆。山云。纷纷白发连头雪。僧云。如何是三岁儿子。山云。不为主。僧云。为甚么不为主。山云。不见道。三岁儿子一切过不得。僧云。既是八十老婆。为甚么嫁他三岁儿子。山云。直得似八十老婆。始解奉待他。师云。兄弟举则举了也。且作么生履践。若是久参高德。直下不疑。后进初机。大须子细。觉上座。今夜不惜眉毛。为蛇画足去也。意上座恁么问。大似手捉琼枝夜敲玉户。唤起人披无缝袄。惊他鸟宿不萌枝。洞山恁么答。可谓蚌肠剖出千年光。高举金槌一击碎。曹山老子。妙尽师承。大都家盛人英。父严子俊。迄至于今。宗风未坠。家法常存。敢问诸人。且作么生是曹洞家法。要会么。长鲸饮尽沧溟水。昆仑抱得珊瑚枝。
　　小参云。一段光明亘古今。有无照破脱情尘。当头触著弥天过。退步承当特地新。紫极宫中鸟抱卵。银河浪里兔推轮。是须妙手携来用。百亿分身处处真。兄弟此个田地。岂涉春缘。其中偏正去来。当处离微出入。暗中著眼。明里藏身。借位明功。体在用处。借功明位。用在体处。通身及尽。撒手那边。照用同时。人境俱夺。却从本地建立得来。一切处不存轨则。拽来便用。无可不可。经行坐卧。语默动容。运大神通。作大佛事。所以临济入门便喝。德山入门便棒。打地和尚凡有所问。只打地一下。俱胝和尚凡有所问。只竖一指。归宗拽石。云居般土。岂不是大机大用。那有留滞。与诸人二时上堂。开单展钵。恰恰不相较。只为情生智隔。识逐事移。背觉合尘。附情于物。不能自在。而今若见若闻。若语若默。直下脱落去。犹是门里出身。尘中辨细。只如细中之细。又作么生记得。陆亘大夫问南泉和尚。姓甚么。泉云姓王。陆云。王还有眷属也无。泉云。四臣不昧。陆云。王居何位。泉云。玉殿苔生。后僧举问曹山。玉殿苔生意旨如何。山云。不居正位。僧云。忽遇八方来朝时如何。山云。它不受礼。僧云。何用来朝。山云。违即斩。僧云。违是臣分上事。未审君意如何。山云。枢密不得旨。僧云。燮理之功。全归臣相也。山云。且道。君意作么生。僧云。方外谁敢论量。山云。如是如是。师云。曹山方圜匠手。切忌当头。者僧始末作家终不触手。各解通方回互宛转旁参。子细捡点将来。犹成奉重。堕在功勋。未得同身共命。一气连枝。作么生履践。得与它合。要会么。绍了非功。不得色。借功却作诞生缘。
　　小参云。时寒劳动兄弟上来。说个甚么即得。若也说佛说祖。埋没自己。说禅说道。带累先宗。只恁么散去。又劳而无功。事不获已。且举一则公案。大家商量看。记得。仰山和尚。指雪师子云。还有过得此色者么。云门云。当时便与推倒。雪窦云。只解推倒。不能扶起。师云。此语丛林有底。多作机锋相见商量。还当也未。若不恁么。又合如何。觉上座。今夜不惜两茎眉。傍出一只手。要与古人相见。仰山恁么说话。大似一机之绢。云门善解裁长。雪窦偏能补短。三尊宿。各有长处。衲僧家。毕竟取何人作则。但愿春风多著力。一时吹入我门来。若也恁么会去。乃有杀活手。具通方眼。不唯报化门头。八面受敌。亦乃毗卢顶上。十字纵横。其或未然。不免重说偈言去也。衲僧巴鼻。圆明绝类。直须推倒。却要扶起。玉马饮乾明月泉。泥牛耕破玻璃地。披毛戴角异中来。天上人间能几几。
　　明州天童觉和尚小参止

　　宏智禅师广录卷第五



　　宏智禅师广录卷第六


　　明州天童觉和尚法语

　　　　比丘普崇集序
　　廓冲明之鉴。而洞照不遗。发玄枢之机。而信彩必中。具正眼浚洪辩者。有是哉。师居太白峰下。龙象蹴踏。锤凿敲击。辞意漫演罔不精到。或士庶信道而叩其方。或云水分卫而请其训。列素于前。走笔而应。即名字而说随诘问而对。故为之法语。摭其一二。聊以编次。噫苍苍之虚。洋洋之流。曾莫造其渊极。兹姑纪其录。当候妙契神悟者击节而赏音焉。
　　田地虚旷。是从来本所有者。当在净治揩磨去。诸妄缘幻习。自到清白圜明之处。空空无像。卓卓不倚。唯廓照本真。遗外境界。所以道。了了见无一物。个田地是生灭不到。渊源澄照之底。能发光能出应。历历诸尘。枵然无所偶。见闻之妙。超彼声色。一切处用无痕鉴无碍。自然心心法法相与平出。古人道。无心体得无心道。体得无心道也休。进可寺丞。意清坐默。游入环中之妙。是须恁么参究。
　　真实做处。唯静坐默究。深有所诣。外不被因缘流转。其心虚则容。其照妙则准。内无攀缘之思。廓然独存而不昏。灵然绝待而自得。得处不属情。须豁荡了无依倚。卓卓自神。始得不随垢相。个处歇得。净净而明。明而通。便能顺应还来对事。事事无碍。飘飘出岫云。濯濯流涧月。一切处光明神变。了无滞相。的的相应。函盖箭锋相似。更教养得熟体得稳。随处历历地。绝棱角勿道理。似白牯狸奴恁么去。唤作十成底汉。所以道。无心道者能如此。未得无心也大难。
　　旷远无畛。清净发光。其灵而无所碍。其明而无所照。可谓虚而自明。其明自净。超因缘离能所。其妙而存。其照也廓。又不可以有无言象拟议也。却于个里枢机旋关捩括。随应不勤大用无滞。在一切处。辊辊地不随缘不堕类。向其间放得稳。在彼同彼。在此同此。彼此混然无分辨处。所以道。似地擎山不知山之孤峻。如石含玉不知玉之无瑕。若能如是。是真出家。出家辈。是须恁么体取。
　　衲僧家。枯寒心念。休歇余缘。一味揩磨此一片田地。直是诛锄尽草莽。四至界畔。了无一毫许污染。灵而明廓而莹。照彻体前。直得光滑净洁。著不得一尘。便与牵转牛鼻来。自然头角峥嵘地。异类中行履。了不犯人苗稼。腾腾任运。任运腾腾。无收系安排处。便是耕破劫空田地底。却恁么来。历历不昧。处处现成。一念万年。初无住相。所以道。心地含诸种。普雨悉皆萠。既悟花情已。菩提果自成。
　　渠非修证。本来具足。他不污染。彻底清净。正当具足清净处。著得个眼。照得彻脱得尽。体得明践得稳。生死元无根蒂。出没元无朕迹。本光照顶。其虚而灵。本智应缘。虽寂而耀。真到无中边绝前后。始得成一片。根根尘尘。在在处处。出广长舌。传无尽灯。放大光明。作大佛事。元不借他一毫外法。的的是自家屋里事。
　　闹里分身。触处现前。无一点子外来境界。二仪同根。万象一体。顺变任化。都不被夤缘笼络。便是得大自在底。风行月照。与物不相碍。然后休退。更来里许作担荷。智转理圆。功忘位满。不堕尊贵处。入流合尘。超然独耀。方知道。绍是功。绍了非其功也。
　　脱尽头皮。透出光影。万机不到处。千圣不传底。唯自照深证。密密相应。本明破昏。真照鉴远。有无情量。一切超过。妙在体前。功转劫外。便乃随缘合觉。不碍诸尘。心心不触物。步步不在途。唤作能绍家业底。既然透彻便好亲近去。
　　冲虚净怕。寒淡纯真。恁么打叠了多生陈习。陈习垢尽。本光现前。照破髑髅。不容他物。荡然宽阔。如天水合秋。如雪月同色。个田地。无涯畛绝方所。浩然一片无棱缝。更须向里脱尽始得。正脱尽时。心思口议。千里万里。尚无辨白底道理。更那有指注处也。桶底脱汉。方信得及。所以道。唯证相应。相应处拨得。转入得世。游戏三昧。历历现前。声色影响。直下无迹。彼我不相往来。只为其中无受处。只个无受处。包含虚空法界森罗万象。无一点遗漏底。本色汉。当恁么体究。
　　衲僧做处。彻底不挂毫发。豁然莹净。如镜照镜。无外境界。无别尘缘。自照历然。一切不受。唤作就里担荷。恁么担荷了。智照幽而不昏。道合体而无住。从无住处。应化机宜。恰恰不漏。的的不染。谷神答响。风师行空。无碍自在。勿管带绝朕迹。要且灵灵地昧他不得。十成游践到个般田地。一切处稳。一切处闲。露地白牛。纯纯一色。趁也趁不去。须是亲证亲到始得。
　　默默自住。如如离缘。豁明无尘。直下透脱。元来到个处。不是今日新有底。从旧家旷大劫前。历历不昏。灵灵独耀。虽然恁么。不得不为。当恁么为时。直教一毫不生。一尘不翳。枯寒大休。廓彻明白。若休歇不尽。欲到个境界出生死。无有是处。直下打得透。了无思尘。净无缘虑。退步撒手。彻底了也。便能发光应世。物物相投。处处恰好。所以道。法法不隐藏。古今常显露。
　　衲僧真实处。要在履践。彻照渊源细中之细。混然明莹。一色无痕。更须转身过里许始得。所以唤作能绍家业。机丝不挂。光影杳绝。就父一蹊。妙在体处。尘滓亡节类泯。知之不及。回头取证。觑破髑髅。可中得了。便能出化。芦花明月。古渡船开。玉线金针。那时机转。入世应缘。尘尘皆尔。法法无他。顺风使帆。自然无碍矣。
　　诸佛诸祖无异证。俱到个歇处。三世断万机寂。直下无丝毫许对者。佛灵自照。妙彻根源。识得底里尽。分身应事。门门放光。物物现影。便知道。尽自个里流出。百草头一切处。了无则个与我作因作缘。通身彻底恁么去。
　　空无痕迹。照非情尘。光透静深。杳绝瑕垢。能恁么自知。恁么自了。清净妙明田地。是本所有者。多生不了。只为疑碍昏翳。自作彰隔。廓然智游。内忘功勋。直下脱略去担荷。去转身就位。借路著脚。灵机妙运。触事皆真。更无一毫一尘。是外来物尔。
　　法法自然。妙超语路。见成不间。乃至山林草木。未尝不发扬此事。觑得破方知广长舌相。处处藏缩不得。说者即是听者。听者即是说者。根尘融理智混。自他同心法一。更向甚么处作分疏。虽然恁么。透得目前。快须收拾归来。作屋里活计。始得稳坐。
　　道游环中。至虚忘像。净极自明。明唯自照。向尘境未作根门未痕底处。妙得生灭流转之迹泯矣。独据造化之本。其间丝发影事俱不受。唯证相应。从此一击。大千路开。物物头头。浑是我放光说法处。身分百亿。独照而神。殊不堕名色里。圆应无功。鉴净而涵。谷虚而答。初不累于见闻也。真自在无碍游戏三昧。若恁么体得。何往不利焉。
　　通一线有应世对机底眼。的的不堕。万缘埋没不得。月下水风度松。光影不我混。音声不我休。萧然能应。超越不羁之像果耳。分流随事。恰恰不乖。犹是透脱尘网。未到本家。休歇余缘。坐空尘虑。默而昭净而照。虚而容廓而应。不与外尘作对。了了地独灵。到个田地。方识阿祖。
　　观身实相。观佛亦然。若端能体得到自己无外境界。则恰恰绝对待出思议。佛佛心心。精到无二。衲僧默游寂住。虚灵妙通。等太虚度尘劫。卓卓亡倚。明明非思。个是本所住处。机转化分。历世应事。照无功用无迹。闲云流水。初不留碍。直教纯纯稳稳。一切移不得。方不随夤缘转也。真实体取。
　　孙之所生处名祖。流之所出处名源。彻见其源。识得其祖。则知未流转已前堆堆地。不随生灭夤缘。尔虽不随。而具有一切影事。唤起过来。历历地根尘脱。知见超不被一切包裹。情空想断。自然圆明了知。飘飘在万象中。混它不得。诸尘里廓尔有余。百千三昧。门门庄严。法法具足。更须取拾归来。到旧时处所。复其源奉其祖。相合而一。方见通身去也。
　　默默照处天宇澄秋。照无照功。光影斯断。个是全超真诣底时节。源净体灵。枢虚机活。历历本明。其中发现。便提得出。在事事头上。恰恰具足。与二仪同。万象等。坦坦荡荡。纵纵横横。天同天。人同人。应其身现其相。而为说法。能如是体得十成。廓然亡所碍者。
　　风虎云龙。恰恰相随。元不著意于其间。个是自然事。衲僧变通。能以因缘和合。政如此也。其来而不彰。其去而不藏。妙入一切处。一切处混不得。飘飘出万象头上。历历在森罗影中。了无毛发许间隔。混混出应之机。的的到家之句。却须饱参。云断风休。秋清月落。水天无际。底处单明始得。
　　道非祖传。祖未来时。弥纶周匝。自然空空不痕。灵灵亡偶。独照出因缘。常活离形谷。所以唤作祖。唯证相应。不可授手。佛佛之到。以此为极。应化分身。花花叶叶。根根尘尘。智入三世。万机不我扰。一尘不我外。妙出大千经卷。何处更有影事可得。
　　渊湛寂默。彻照源底。个处虚而灵。廓而明。虽有昭然自鉴之像。而无影响相偶。底时窥得破犹有辨白担荷之功。更须退步。方诣环中。光发其间。卓卓独存。却解借功。名为诞生。斯乃出没几微。细细明辨。既能分身。便可御事。有印万象之印。其印不痕。游世对缘。自有尘尘三昧底受用。其用自冲。不可盈满。空谷之受云。寒溪之濯月。不出不在。迢然化外。更能放教无得无向。在在处处。还之旧地。毫发不曾移动。跛跛挈挈。百丑千拙。鼎鼎地自然圜顺。赵州洗钵吃茶。不著安排。从来成现。若如是具眼。一一觑得彻。方是个衲僧做处。
　　学佛究宗家之妙。须清心潜神默游内观。彻见法源。无芥蒂纤毫作障碍。廓然亡像。如水涵秋。皎然莹明。如月夺夜。正恁么也。昭昭不昏。湛湛无垢。本来如如。常寂常耀。其寂也非断灭所因。其耀也无影事所触虚白圆净。旷劫不移不动不昧。能默能知。底处行步得稳。玉壶转侧。一拨机回。分身应世。世界处所。差别境像。俱是自所建立。与我四大同出。何所碍焉。既一切不碍。彼我无异相。自他无别名。声色丛中。飘飘超诣历历相投。所以道。山河无隔越。光明处处透。当恁么体取。
　　田地灵明。旷古不易。企望不得边际。丕平不受痕垢。向其间游践。野云倚山。家风闲淡。秋水著月。境界澄明。的的到个处所。便知心田法地。是万像出生根源。种性不枯。花叶遍界。所以道。一粒在荒田。不耘苗自秀。
　　道人本无所住。白云迷青山之根。明月怀流水之腹。云开山露。月转水寒。一段秋容。廓彻无际。诸尘俱不我到。万化寂不我移。向其间坐得稳底。便能跨步转身。应机入世。元有超方底句子。所谓六户不掩。四衢无踪。到到处处混不得。悄悄地不曾动著。十成汉自知去处。
　　空廓怀抱。与太虚等。区分手段。与万像齐。一尘不分外。乃能应变。一点不留中。方能住禅。中既空而能应。受不受等。外既涉而常虚。住无住同。衲僧家风。于一切处。入三昧者。当恁么去。
　　十方法界。起自一心。一心寂时。诸相皆尽。阿那个是彼。阿那个是我。只为个时无差别相。直下一尘不立。一念不生。透过胞胎前皮袋后。一点妙明。圜混混地。无方隅绝朕迹。直是昧不得。昧不得处唤作自知。只自知处。唤作本得。了无分外得底毫发许。廓然廓然。妙存而无像。真闻而无响。所以道。非耳目之所到。个是妙契至到处所。其间发光。大千影现。头头是物物渠。俱是衲僧自受用境界。要且不借别人家里事。要须的的亲证始得。吾家种草。当如此为。
　　了达一切法空。则心心自在。尘尘透出。本来一段光明。无处不遍。便乃随机而化。遇物则宗。妙照诸缘。廓亡对待。松风水月。清淡相得。无往来心。无留滞相。要在中虚而有容。外应而不扰。如春著花。如镜照像相似。闹浩浩中。自然出一头地。
　　田地稳密密处。活计冷湫湫时。便见劫空。无毫发许作缘累。无丝糁许作障翳。虚极而光。净圜而耀。历历有亘万古不昏昧。底一段事。若点头知有。不随生灭。不住断常。要变应则与万象森罗同其化。要寂住则与二仪盖载同其道。出没卷舒。一切在我。本色汉。须恁么收放始得。
　　昼见日夜见月。不相瞒底时节。个是衲僧平稳行履处。自然无棱缝。若要恁么平稳去。须尽却意根下隐隐地舂织始得。要不隐隐么。须坐得断放得下。及得尽照得彻。光影俱忘。皮肤脱落。根尘净尽。自然眼目分明。受用具足。一切处不管带。一切时却相应。当明有暗。当暗有明。孤舟载月。夜宿芦花。一段光明。果然如是。
　　净洁冲明。眼力不及其涯畛。寂寥虚旷。心缘不得其方隅。实参真到底人。信是我本有田地。佛魔侵不得。尘垢染不得。方圆适中。履践合度。则妙用河沙。恰恰相济。从个田地发生。从个田地及尽。底事人人皆具。但向前为我讨一讨看。知有汉点头相悉。
　　肘后符能应一切事。顶门眼自照独脱身。双收双放。无中无外。大千与我同出。三世自然超过。空洞无际。真照孤明。个时影像俱尽。尽不得底。幽灵绝待。生灭莫得。到此田地。廓落亡依。缘尘不染。个时境界密合。函盖箭锋。恰恰无爽。游戏三昧。便属底人受用。顶眼肘符。是衲僧传授一段事。十成体取。
　　端得衲僧巴鼻底。不凝不流。不纯不杂。得干处转机。入得闹时具眼。通变交彻。了了不碍。月随流风偃草。烂烂靡靡。终不我混。所以道。类不齐超有路。应底时节。许你恁么去。百草头上。收拾归来。合作么生。得坐披衣。向后自看。
　　底一段事。全无学处。要在虚廓身心与大虚等量。自然于一切处具足。灵灵昧不得。历历混不得。月随流水。雨逐行云。了无如许心。能成如许事。但莫将已碍物。自然无物碍你。身心一如。身外无余。同体同用。一性一相。根根尘尘。直下绝待。所以道。圣人无己。靡所不已。恁么现前。恁么明白。便知道。收来放去。作一头露地白牛。趁也趁不去。
　　道人行止。流云无心。满月普应。不为一切所留。历历在万像中。卓卓出一头地。随缘遇触。不染不杂。与彼同用。与我同体。言语不能为之传。思惟不能为之到。超摇绝待。宛转亡功。妙得于心识情量之外。途中受用。屋里承当。了生死出因缘。真见灵然元无所住。所以道。周遍十方心。不在一切处。
　　休歇也如大海受百川相似。无不到这里一味。放行也如长潮乘疾风相似。无不来这畔同行。岂不是达真源底里。岂不是得大用现前。衲僧家。随机应变。恰恰恁么。又几曾立心想尘缘来。是须十成体取。
　　真净不痕。功勋及尽。那时却无辨处。虽无可辨。即是全身。眼根不自见。亦昧它不得。底处发光。清白通照。芦花混雪。明月濯秋。便有回互之机。顾鉴之路。猛提将来应用恰好。一切处外我不得。一切处收我不得。超出万象一头地。俱胝一指头禅。三十年受用不尽。得妙者简。所以默不与言。得用者闲。所以应不触物。道游神御。理固如斯。忽向其间。著一丝一糁。则枢机碍而不通。关棙窒而不转。空空处含一切有。有有处合一段空。更有甚么事。
　　元元之本。冲而无像。动而有应。当须彻底觑破。孤峭峭露堂堂。独灵灵明历历。都未带一点子外缘。唤作单明时节。至如与万像同出同没。诸尘三昧起处。净如海印。转若盘珠。落落地遍一切。钉钉地非异缘。可谓独耀无私底时节。夜月出而水明。春风吹而花发。不假功用。自然圜具。因因缘缘。果果报报。在其间无分外底。更须知道。光境俱亡。复是何物。
　　野僧家风。以一钵为生涯。指万象为产业。此彼相。可如镜像水月混融无外。先不立我相。则物物非他缘。一相无相。都卢只个更无别事。恁么十成。了得应用。机前梭路不通。象外根尘俱泯。个时却须退步归家。方有饱参分。云迷一色。雪覆千山。透过了看。始见通身时节。
　　履道底人。妙出言思。直下真实。自有肯路。又莫著道理。廓然淴合。月流诸水。风行太虚。自然不触不碍。超彼照用。虽照无痕。虽用无迹。入三昧于诸尘。收万象于一印。绝渗漏无走作。唤作了事衲僧。又须记取还家路子。云尽天寒。秋疏山瘦。个是本所住处。
　　衲僧本有田地。清旷丕平。望绝崖岸。在其间耕云种月。明白虚廓。自家受用。或出或没。任收任放。直得二仪同其生成。万象同其起灭。峥峥嵘嵘。何所从来。寂寂寞寞。何所至向。可谓虚空不可容纳。大地不可擎载。妙存不得其形。至虚不得其名。有无功尽。凡圣路绝。方有到家时节。正恁么时。得个甚么。万顷眼寒清照雪。好看里许力耕人。
　　枯寒身心。洗磨田地。尘纷净尽。一境虚明。水月霁光。云山秋色。青青黯黯。湛湛灵灵。自照本根。不循枝叶。个时底处。超迈情缘。不限劫数。一念万年。终无变易。从此出应。虚谷行云。动静自若。顺入诸尘。常在三昧。所以云。那伽常在定。无有不定时。
　　历历妙存。灵灵独照。揽之不得。不可名其有。磨之不泯。不可名其无。出思议之心。离影像之迹。空其所存者妙。妙处体得灵。灵处唤得回。心月身云。随方发现。直下没踪迹。随处放光明。应物不乖。入尘不混。透出一切碍境。照破一切法空。于差别缘。入清净智。游戏三昧。何所不可。当如是真实体究。
　　履空忘缘。透照出影。一点灵然。昭昭不昧。三际心绝。四大缘尽。虚清妙明。独耀旷劫。衲僧能如是行履。则不被生死缚。正行履时。撒手悬崖。无可把捉。脚下线断。全超一步。佛佛祖祖。俱不到我真实妙照田地。唤作自己。个是绍家业时节。才涉思惟。又属流转去也。虚而长灵。净而长照。芦花明月。清白混然。桌入孤舟。不妨宛转。个时端的。且道。是谁急著眼辨。
　　游践十成去。无中边绝棱角。圜辊辊地。更当空洞无滓。霁秋月寒。光明洗夜。锦云花丽。气象成春。关棙虚通。机轮转侧。俱是衲僧自受用事。诸尘不为我翳。万法乃是心光。步步超方。鸟道无滞。历历应世。谷神不勤。其中混不得。底意类莫齐。刹刹尘尘。心心念念。初无异相。纯一真明。个是却来。用中得妙时节。若或收卷余缘。单明自己。磨洗无瑕。扫荡绝颣。孤明独照。默味至游。智到环中。事隔关外。个是卓卓一段不生灭底。须是退步归家。款款说此话始得。
　　衲僧游世。当虚廓其心。于中无一点尘滓。方能善应。不为物碍。不被法缚。堂堂出没其间。有自在分。才涉意思。便成埋没去也。要体得纯熟。自然游刃万机。不相触不相背。函盖箭锋。恰恰不爽。向外解收拾。绝渗漏。唤作能成家业底汉。却从个处归来。白云入谷。明月转山。有就父同体底时节。所以道。三人扶一杖卧一床。中外了无痕迹。混然成一片。闲如霁雨之云。湛若涵秋之水。诸上善人。记取个段事始得。
　　吾家一片田地。清旷莹明。历历自照。虚无缘而灵。寂无思而觉。乃佛祖出没化现。诞生涅槃之本处也。妙哉人人有之。而不能磨砻明净。昏昏不觉。为痴覆慧而流也。一念照得破。则超出尘劫。光明清白。三际不得转变。四相不得流化。孤耀湛存。亘古今混同异。为一切造化之母。底处发机大千。俱现尽是个中影事。的的体取。
　　应变底眼。游世底身。虚而灵寂而照。万象中出一头地。不被尘土埋没。不为夤缘茧络。行空月出谷云。无心而鉴。无私而作。为照明为润泽。恁么十成。脱得净洁。用得萧洒。唤作门里出身。更须体取内绍家业底时节。空为座寂为舍。妙存非有。渠不带缘。真照非无。渠不堕数。独耀环中。湛圜量外。至游神御大方无隅。底处发机。自然得无碍变通受用也。
　　道人游世应缘。飘飘不羁。如云成雨。如月随流。如兰处幽。如春在物。其为也无心。其应也有准。个是了事底汉做处。更须回途就父。向稳处著脚。净处放身。独孤标亡伴侣。透威音那畔一路子。方能尽中边彻顶底。杀活卷舒有自由分。
　　廓而自灵。净而自明。能普遍而无取照之功。能分晓而无缘想之累。出有无表。超思议情。唯证相应。不从人得。佛佛祖祖。叶叶花花。联续底事也。应时不取相。照处不涉缘。便能堂堂不昧。只个家风。处处现成。任君收拾。
　　得皮得髓刚立阶梯。缀叶缀花。遂成流布。衲僧觑得破。怪他祖师西来。作许多事。节外生枝眼里著屑。更有般汉。刺头做无限伎俩。刻舟记剑。甚么时得相应。而今直下放教落去。及教尽去。毫发颗糁。俱莫停留。净洁打叠了。自然有透脱处。圜混而明。灵通而妙。便知。本来无缺少无遗余。语言有所不到。闻见有所不及。如犀有通。如蚌有孕。一段光明。是自家真实游践处。著精神体取。
　　佛祖而来。元无僧俗。但人人有谛当。亲证真得处。名入佛心宗。彻法源底。老卢是卖樵汉。一到黄梅。便道。我欲作佛。祖碓屋负舂。直到心镜绝垢。自照历然。半夜传衣。度大庾岭。信衣放下。明上座。尽力提不起。方知。个人亲证真得。而今但莫推贤让圣。如著衣吃饭。念念无异思惟。心心不容染污。脱身空劫。撒手断崖。透根尘穷顶底。孤明独照。廓彻妙存。自然心花发明。应现刹土。何曾间隔变易来。便能入异类行鸟道。无碍自在矣。
　　吾家衲子。将以超脱生死。须槁身寒念。彻鉴渊底。虚凝圆照。透出四大五蕴。与因缘未和合。根门未成就。胞胎未包裹。情识未流浪时。著得个眼。何患不了。恁么了时。祖师鼻孔。衲僧命脉。把定放行。在我有自由分。所以道。妄息寂自生。寂生知则现。知生寂自灭。了了唯真见。
　　大休大歇底。口边醭生。舌上草出。直下放教尽去。洗得净洁。磨得精莹。如秋在水。如月印空。恁么湛湛明明。更须知有转身路子。转得身时。别无面孔教尔辨白。无辨白处。却昧不得。个是彻顶透底。穷根极源时节。千圣万圣。无异蹊辙。妙在回途。借路著脚。明中有暗用处无迹。百草头。闹市里。飘飘扬身。堂堂运步。自然骑声跨色。超听越眺恁么混成。方是衲僧门下事。
　　心本绝缘。法本无说。佛佛祖祖不获已。向第二义门。有问答机警。就其间。剔拨一等钝汉。所以德山道。我宗无语句。亦无一法与人。元是人人自到自肯。始有说话分。但直下排洗妄念尘垢。尘垢若净。廓然莹明。无涯畛无中边。圜混混光皎皎。照彻十方。坐断三际。一切因缘语言。到此著尘点不得。唯默默自知。灵灵独耀。与圣无异。于凡不减。元只是旧家一段事。何曾有分外得底。唤作真实田地。恁么证底汉。便能应万机入诸境。妙用灵通。自然无碍矣。
　　清净无染是尔身。圆照无缘是尔眼。身中之眼。不涉根门。眼中之身。不是色聚。所以道。曾无如外智能证于如。亦无智外如为智所证。可谓佛是法家底佛。法是佛家底法。衲僧到者里。方知从佛口生。从法花生。得佛法分。还端的么。两头俱坐断。只个古今人。当恁么体取。
　　法语(终)

　　宏智禅师广录卷第六



　　宏智禅师广录卷第七


　　明州天童山觉和尚真赞下火

　　　　侍者清萃法恭编

　　吴傅朋郎中书来。尝得李伯时所画震旦第一祖西归像。相需以赞。说偈寄之

　　其来何求。　　其去无得。　　寂漠度岭兮万里独行。
　　清白传家兮九年一默。　　针芥投而妙不可名。
　　毫厘差而敝不可塞。　　知过而改。　　知难而退。　　谁去谁来。　　自买自卖。　　当面讳却兮满眼乌华。　　望涯赞之兮隔身鲸海。

　　吴兴辩长老以达磨画像请赞

　　长芦驾浪。　　只履西归。　　求支那之法器。　　付屈眴之田衣。　　度九年之缄默。　　印二祖之灵知。　　海犀酣月而晕。　　寒乌带雪而飞。　　机前自得兮顶目四照。　　迷里相逢兮鼻头下垂。　　水著秋清兮湖光湛湛。　　山衔落日兮云锦辉辉。

　　宝峰照和尚真赞

　　山拥云腴。　　水怀月昼。　　照彻体前。　　湛存身后。　　机头梭路微分。　　针鼻线芒初透。　　灵涵万象兮彼不遗余。　　坐断十方兮我无渗漏。

　　弟子薄坚仁以幅缣写

　　圆悟禅师像径山裕。虎丘隆二高弟侍焉。绍兴丙辰二月八日。予乞食之苏台过其家。且出以相示。再三有请。辄随喜赞云

　　力世佛宗。　　心传我公。　　一拳活计。　　一喝家风。　　影草呈机也。　　三圣却瞎。　　精金出冶也。　　百丈还聋。
　　绰绰有裕。　　恢恢而隆。　　阿难迦叶之多闻抖擞。
　　目连鹙子之智慧神通。　　真得不借之应。　　大同不宰之功。　　百川曲折兮自然到海。　　万象森罗兮不可逃空。

　　法澄上人出长芦了师兄画像求赞

　　傲雪松孤。　　怀云石臞。　　妙存而有也不有。　　独照而无也非无。　　万象勿能逃空王之印。　　众色莫我染灵蛇之珠。　　金鸡啼寒兮晓分夜户。　　玉兔弄魄兮莹彻冰壶。

　　从首座画予于松石间求赞

　　孤坐默默。　　倚杖沉沉。　　石怀云而无像。　　松啸风而有音。　　应兮珠盘不拨而自转。　　湛兮玉井随汲而弥深。　　诸尘不受兮十分清气。　　三际无寄兮一片间心。

　　禅人写真求赞

　　默默传真。　　如何指陈。　　性月不夜。　　心华长春。　　净有容兮海印。　　应无爽兮谷神。　　觌面相呈讳不得。　　烦君为我洗清贫。

　　古涧退潦。　　寒林著秋。　　山空云自在。　　水净月相投。　　向道底心非世用。　　更嫌何处不风流。

　　阿侬是谁。　　恰恰相随。　　眉毛垂眼尾。　　鼻孔压唇皮。　　默默机轮何处转。　　玉人踏破吠琉璃。

　　情间口快。　　眼深鼻隆。　　有时对云水。　　无可展家风。　　梦鹤卧寒兮月魂泣露。　　冥鸿望断兮秋色摩空。
　　黄瘦厌厌。　　风规冷严。　　万机间暇。　　一味清恬。　　心宗提简默。　　手段扫廉纤。　　岁寒不变兮虚怀若竹。　　道妙难传兮有口如钳。

　　槁寒初不展家风。　　默默神游透劫空。　　百草头边兴化事。　　自然秋色水天同。

　　似与不似。　　毫厘千里。　　真与不真。　　大方一尘。　　理无生兮如梦事。　　妙不死也如谷神。　　彻见渊源方是我。　　了知变态无别人。

　　身心廓如。　　手段卷舒。　　似华作蜜。　　如井觑驴。　　外不痕兮空印普应。　　中无象兮道环常虚。　　亡机孤坐兮自不为碍。　　把臂同行兮谁敢相疏。

　　床倚杖藜。　　权名住持。　　久默钳口。　　一笑伸眉。　　云水谁相问。　　家风自不知。　　明白宁居兮河空月转。　　寂寥无象兮雨霁天垂。

　　貌古骨臞。　　云间月孤。　　相随似有。　　认著还无。　　三千界内谁相外。　　双六盘中不到输。

　　胡床寒坐。　　卓卓只个。　　虚空唱兮万象和。　　道契环中有智游。　　言满天下无口过。

　　默默家风。　　云摩霁空。　　露月夜爽。　　天水秋同。　　人传眉目好。　　我道骨头穷。　　华须凝粉蜂房蜜。　　挂毂流魂犀角通。
　　谁道物齐。　　俱亡品题。　　欺唇一鼻直。　　盍眼两眉低。　　大千同入印。　　三世未分畦。　　斫额望之不及。
　　拟心思也还迷。

　　枯坐清严。　　真宗剧谈。　　一明无异相。　　万化是同参。　　牛头转觉病懒。　　鸟喙不用华[銜-金+缶]。　　甘分住山三束篾。　　等闲对客七斤衫。

　　画得似谁。　　胡床黪衣。　　默游仿佛。　　去就依俙。　　洞山锦开缝。　　云岩绢下机功亡妙尽看消息。　　野水磨秋白鸟飞。
　　面瘦颊凸。　　眉棱眼深。　　默亡所住。　　妙在而今。　　鳞潜寒水。　　鹤梦月林。　　应声应色分身也。　　拍手家家观世音。
　　写出梦中身。　　尔道真不真。　　槁寒秋在眼。　　渊默醭生唇。　　道环谁谓无象。　　空谷自来有神。　　父子不传些子妙。　　白首侬家老斫轮。

　　画手未相识。　　默心谁与知。　　千峰敛云脚。　　一月濯风漪。　　墙面袖双手。　　对缘横两眉。　　惊龟之缩兮愧有其兆。　　逸鸟之翔兮情亡所羁。

　　瘦削而黄。　　惯穷不忙。　　闲情许淡。　　默味能长。　　灵犀之通一点晕。　　老蚌之蕴千年光。　　而今到处相随去。　　头头的的露堂堂。

　　大一无外。　　小一无内。　　一兮一兮。　　靡所不在。　　心地净亡尘。　　肉山闲弗碍。　　道环中绝端倪。　　空印里何文彩。　　风凄凄兮秋落远山。　　波烂烂兮月浮沧海。
　　默默蒲禅。　　空空世缘。　　谁赓白雪。　　我得青毡。　　万法之机开两拳。　　千僧之檐著一肩。　　戏蝶栩栩兮物齐春梦。　　飞鸿冥冥兮字没秋烟。

　　不是恁么形像。　　刚地起模画样。　　从来万法同根。　　究竟虚空等量。　　可中二浙说禅。　　分外三河口强。　　深藏那里也。　　烟蓑卧云。　　大用现前也。　　风舟驾浪。
　　画得几成。　　精神许清。　　秋高月转。　　天淡河横。　　出家如有以。　　处世似无情。　　而今闹里相将去。　　拨动眉毛眼更明。
　　乔乔楚楚。　　丛林规矩。　　萎萎羸羸。　　枯木风姿。　　宗乘壁挂口。　　师友雪生眉。　　住山事拙束三篾。　　对月机鸣度一丝。
　　颠毛间白发。　　眉睫裹青瞳。　　食指一肩重。　　门风四壁空。　　诸根亡偶宗家妙。　　万虑不摇心匠工。

　　野水秋自瘦。　　枯山春复肥。　　胡床放得稳。　　默默坐亡机。　　电流柄拂。　　云入田衣。　　位分偏正兮。　　道出离微。
　　骨气能朴。　　精神愈憨。　　闲身无所系。　　冷眼莫相瞒。　　远霁摩秋兮。　　天河斗转。　　清霜结夜兮。　　月窟蟾寒。
　　双奋拳空。　　一担肩重。　　材本不堪。　　心元无用。　　莺院华香。　　蜂房蜜冻。　　喝时耳朵三日聋。　　扭处鼻头连岁痛。
　　口方鼻直。　　眉棱眼深。　　未填沟壑。　　还碍丛林。　　万象无得剩法。　　三世不见间心。　　字雁没而寒烟淡淡。　　华鳞潜而秋水沉沉。

　　只个家风。　　穷而却通。　　于其间内绍外绍。　　在里许转功借功。　　至游而默。　　妙用而冲。　　气温温而春活。　　心湛湛而秋空。　　相随来也兮。　　头头契同。

　　发长带雪。　　骨瘦横山。　　身心冷淡。　　云月高间。　　三条蔑束兮。　　道情自槁。　　五叶华开兮。　　春信那悭。
　　曲木床头。　　心空默游。　　沙寒黄苇雪。　　风细白苹秋。　　静可久兮。　　山瘠树老。　　动无羁兮。　　云行水流。

　　双眉低垂。　　两目清冷。　　著于万象森罗。　　更没一丝缺剩。　　秋霜鹤老梦寒。　　霁月夜摩松顶。

　　虚空借得作身。　　万象相随为伴。　　纵横人道十成。　　点捡谁知一半。　　看看。　　青山峥嵘。　　白云零乱。　　里许牧童归未归。　　铁牛一掣金绳断。

　　秋生木老。　　水退沙隆。　　眉骨阴晴轻重。　　鼻筒子丑疏通。　　身心霁月。　　踪迹流蓬。　　默坐胡床兮。　　不欲说黑道白。　　闲倚柱杖兮。　　谁能画西指东。

　　发将雪白。　　面作茶黄。　　触动眼三角。　　忘言口四方。　　明月松头鹤梦。　　香风莲底龟藏。　　净极发光光自照。　　虚空鸟印不成章。

　　恬然正观。　　山空水寒。　　河汉横而斗润。　　云雾敛而秋宽。　　如仇学子兮。　　怒眼三角。　　无位真人兮。
　　赤肉一团。

　　老觉雪入鬓。　　净若秋摩心。　　寒枯坐曲木。　　缄默饱丛林。　　气韵寥寥兮。　　风清山瘠。　　性灵湛湛兮月落潭深。
　　太虚之心。　　万象之身。　　濯濯水中月。　　英英华上春。　　而今到处相逢也。　　眼里无筋一世贫。

　　渊默之得。　　不可文墨。　　流应之功。　　不可形容。　　秋入野水。　　月行霁空。　　影像名字。　　且唤天童。

　　风日面皮。　　秋山眉目。　　闲情肖水云。　　野性从麋鹿。　　憝憝少室九年。　　草草曹溪一宿。　　穷根彻源。
　　出髓敲骨。　　明回老兔宫。　　冷下苍龙窟。　　诸人名邈兮摇手未然。　　万象森罗兮点头具足。

　　伎俩俱无。　　身心淡如。　　霁月自分照。　　间云从卷舒。　　匹上不足。　　匹下有余。　　少室谩传衣钵。　　曹溪不识文书。
　　一色功回。　　雷云冻开。　　万机俱罢。　　风月转夜。　　空空谷有神。　　欣欣木有春。　　而今何处不分身。

　　说时不借口。　　用处不依身。　　天寒绝飞鸟。　　潭净无游鳞。　　点活眼著精神。　　野草闲华自在春。

　　雨霁云收。　　山寒水秋。　　心目自照。　　言象俱休。　　满十方而智应。　　廓三世以神游。　　虚空那碍东西壁。　　明月解随南北舟。

　　面孔风埃。　　身心冷灰。　　鲸饮海干。　　而珊瑚露。　　龟藏泥暖。　　而芙蓉开。　　向去却来其间。　　变态也掣电轰雷。
　　忒杀觉老。　　寒而且槁。　　古岩春迟。　　澄潭秋早。　　心无象也。　　月影未回。　　物不争也。　　风吹便倒。

　　只者赤肉一块。　　说甚清奇古怪。　　平生懒似牛头。　　度世憨如布袋。　　不空而空。　　无在而在。　　法法唯心。　　尘尘三昧。　　问渠是假是真。　　两彩而今一赛。
　　眉低不愁。　　眼深非恶。　　鼻孔累垂。　　口唇龌龊。　　月明破夜兮。　　野水怀秋。　　霁色摩霜兮。　　间云投壑。
　　能错落。　　纵横十字兮。　　妙提一著。

　　谁能目眴眉扬。　　每笑手乱脚忙。　　守鲁祖之简默。　　得南泉之平常。　　明心秋月。　　活物春阳。　　铸机器也模范大小。　　据丛林也规矩圆方。

　　画工出脱他。　　精神较得些。　　草不萠藏香象。　　匣无缝吼青蛇。　　春雷开众蛰。　　暖律发千华。　　想是平江人见笑。　　去年才去又来耶。

　　云树苍苍。　　泉石凿凿。　　倚杖坐其间。　　此心自空廓。　　秋月濯沧溟。　　春风在林薄。　　游鱼下藻玉溪寒。　　字雁没烟天宇阔。

　　眼空毛芥不立。　　心空海岳可容。　　便与打成一片。　　尚犹笑道疏踪。　　虚空那挂剑。　　死水不藏龙。
　　转色转功家法子。　　芦华明月后相逢。

　　怒眉嗔目。　　枯肠空腹。　　面冷莫触。　　气清可掬。　　乘仙搓而桌星河。　　握玉斧而修月毂。　　真见法以唯心。　　妙契神于即物。

　　鼻孔修直。　　眉毛低垂。　　间来一默。　　净扫余思。　　秋水连天摩霁色。　　春风著木见游丝。　　撒开捏聚兮只个些儿。
　　头雪老晒。　　面肉肥些。　　骨寒穷鬼子。　　情淡道人家。　　谤佛谤祖。　　撒土撒沙。　　明月犀玩兮晕通其角。　　迅雷象惊兮文理其牙。　　未把家风兮草草传耶。
　　气韵能清。　　眉目似笑。　　深深入大道之环。　　默默守群机之要。　　闹里随缘。　　虚中分照。　　用作家之钳锤。　　与本分之草料。　　千毳相从兮俱求参饱。

　　胡床小小身。　　握尘默而神。　　唤醒旷劫之梦。　　沥干沧海之津。　　霁空摩尘。　　风月重轮。　　群机活活物中眼。　　一点英英华上春。

　　觉之微妙。　　未痕朕兆。　　彻造化之源。　　据生杀之要。　　至虚而独存。　　当明而隐照。　　筑筑磕磕兮鼻孔累垂。　　哆哆和和兮舌头狤獠。

　　眉棱棱眼炯炯。　　自爱情间。　　人嫌面冷。　　片云出岫之心。　　孤月濯潭之影。　　绝怜百亿分身。　　恰满三千化境。
　　赤肉穿多孔。　　臭骨裹闲皮。　　已是不著便。　　更将描画伊。　　一柄拂聊为伴手。　　三世佛谁敢称师。
　　鲸怒饮干沧海水。　　月明烂烂珊瑚枝。

　　器宇潭潭。　　风骨岩岩。　　云梦之气吞八九。　　嵩少之道落二三。　　守一爻生成之机纽。　　秉诸祖烹锻之锤钳。　　捏聚放行也。　　肖岳蓄而海涵。

　　间兮无寄。　　用也不痕。　　月虽能现影。　　云自不生根。　　活卓卓诸尘莫混。　　明历历旷劫长存。　　相随闹市堆中去。　　普光三昧发门门。

　　不以律拘。　　不以禅缚。　　说法口窄。　　默游步阔。　　草木阳春来。　　池塘明月落。　　何妨处处相安著。

　　天童比丘。　　还相识不。　　白发寒岩雪。　　青瞳古涧秋。　　现身不堕类。　　分影也随流。　　他日果能窥顶相。　　晴云似放去山头。

　　白云之身。　　寒月之心。　　性灵麋鹿。　　气韵山林。　　不堕两头兮。　　匪明匪暗。　　全超三际兮。　　谁古谁今。

　　说也说不破。　　画也画不成。　　慷慨鼻气通快。　　清间眉棱觉轻。　　静不得像。　　动不流情。　　十方三世无安处。　　历历诸缘头上行。

　　圆颅方衣。　　静枢活机。　　天空云淡淡。　　潭净月依依。　　十分化事成华木。　　默默冰壶春信归。

　　握筇之像。　　对机之身。　　六根摄一处。　　三昧起诸尘。　　蚌肠孕于月明之夜。　　蛰户开于雷动之春。
　　个般手段兮。　　分付善应之人。

　　看看静见其端。　　星河斗湿。　　月窟蟾寒。　　体无棱缝。　　用绝痕瘢。　　不须喝彩还赢也。　　已见双双六在盘。
　　春山似肥。　　春雪才晞。　　默中有句。　　用也无机。　　不来而来兮。　　非三界之笼络。　　无住而住兮。　　是二仪之范围。
　　曲木床稳。　　刺梨杖横。　　揽五宗之家法。　　据万象之主盟。　　秋半风清。　　霁空月明。　　水云模楷兮。　　无禅可说。　　丛林规矩兮。　　不令而行。

　　棱眉眼自深。　　阔口笑吟吟。　　峥嵘一片胆。　　疏豁十方心。　　默默春回万象。　　星星雪点孤岑。　　恁么来也兮。　　不用相寻。

　　坐曲木床。　　握乌藤杖。　　铸佛祖之楷模。　　活丛林之气象。　　你莫来虎口撩须。　　谁更敢蛇头揩痒。

　　袈裟在肩。　　柱杖入握。　　未动六爻。　　全提一著。　　分身是处相随。　　当面不须讳却。

　　笑含口角。　　喜在眉棱。　　一默照源底。　　三乘空葛藤。　　清白濯秋之月。　　光明破夜之灯。　　柱杖有时横膝上。　　个般面嘴得人憎。　　动而静。　　虚而应。　　专气致柔。　　湛神如凝。　　一住天童。　　十分没兴。

　　庐陵米价百念升。　　赵州萝卜半千秤。　　只么郎当住持。　　洎合殃杀性命。　　省不省。　　脑后更将楔钉(噫)。
　　间云卷雨。　　野水怀秋。　　一心绝待。　　六处不收。　　是个面嘴兮还相识不。
　　胸中事简。　　面上气和。　　白头随我老。　　青眼见人多。　　一身幸且惭愧。　　千钵相从奈何。　　曲木床头坐不语。　　玉蟾推月过星河。

　　发白星星。　　心鉴灵灵。　　随机说法。　　应物现形。　　天与之清。　　地与之宁。　　野云曳曳兮山月亭亭。

　　家风贫自惭。　　面孔恶人嫌。　　点漆之眼有角。　　截筒之鼻无尖。　　颠毛寒覆雪。　　项瘿暗消盐。　　说妙谈玄兮迟钝口嘴。　　呵佛骂祖兮诳吓闾阎。

　　禅床默默。　　无得之得。　　寒淡赋心。　　清贫入骨。　　秋彻鲛人之家。　　霜摩老兔之窟。　　万象影中兮自纵自横。　　百草头上兮随出随没。

　　眼低眉棱。　　骨寒肩耸。　　道情间不羁。　　禅胆老能勇。　　流水清而月随。　　青山瘦而云拥。　　诸缘廓净兮拈却头皮。　　一句妙圜兮好看鼻孔。

　　且道是何面嘴。　　刚地无风浪起。　　默默间自照心。　　了了倚谁传髓。　　白鸥暮落烟沙秋。　　寒卧芦华明月里。
　　是处分身。　　如谷之神。　　有应之月无私之春。　　行将五路开双手。　　一切门头只个人。

　　虚而通用而冲。　　默游量外。　　直照环中。　　云水一身瘠。　　家风四壁空。　　相逢有知己。　　点指识渠侬。
　　双目寒青。　　秋水冷冷。　　半颠衰白。　　春雪星星。　　山雾霏霏文豹变。　　松月娟娟梦鹤醒。　　妙应方圜兮了无外法。　　尘缘俯仰兮初不吾经。

　　鹤老松孤。　　泉寒石臞。　　镜之对像。　　谷之答呼。　　万缘杂错不是有。　　一点灵明不是无。　　湛存妙应兮机轮活枢。

　　冯宣教(慧忍)写真请赞

　　山林之姿。　　水月之像。　　雷潜九地之中。　　春在百华之上。　　随缘半合半开。　　分付全收全放。　　渊默家风。　　纵横伎俩。　　道超情也。　　万法齐平。　　心出碍也。　　十方通畅。

　　薄了固保义写予真请赞

　　灵灵而真。　　默默而神。　　眉毛低盖眼。　　鼻孔直欺唇。　　千华上何须问佛。　　百草头自然有春。　　一微尘里也来说法。　　三千界内不碍分身。

　　乌墩密印大师仁公真赞

　　唇口能缄。　　眉目如笑。　　应外而冲。　　虚中而照。　　全身放下是全身。　　一点独灵常了了。

　　善友陆铨写真请赞

　　野云情态闲。　　秋山风骨瘦。　　真照也默默而灵。
　　湛存也绵绵而寿。　　圆蒲曲木兮清白传家。　　老鹤苍松兮岁寒去就。

　　赞法云升律师

　　云容闲而未收。　　月魄湛而不流。　　严净身器也依律而住。　　虚明神宇也唯道而游。　　凛凛清姿兮颠毛覆雪。　　寥寥霁色兮心鉴含秋。

　　仗锡为长老写真求赞

　　木老春迟。　　山寒雪早。　　潮退珊瑚林。　　霁空明月晓。　　守默自如。　　对缘恰好。　　得往得来。　　随起随倒。　　龙潭觑破天皇。　　马祖踏著水潦。

　　像维那写老病阿师像请赞

　　芙蓉之枝。　　丹山之儿。　　一丝联自信。　　三昧约谁知。　　珊瑚寒月堕影。　　琥珀老松流滋。　　诸缘豁净兮山空秋壮。　　万态变通兮华丽春脂。

　　下火

　　为敦上人下火云。
　　青天白日大年朝。　　习习柔风在柳条。　　珍重敦禅归去也。　　上船渡口看回潮。　　明了了寂寥寥。　　万劫千生一念超。　　坐断十方无向背。　　底时方见独孤标。　　其或未然。　　伏惟尚向。
　　为了尘上座下火云。
　　了于无了安有尘。　　尘不自尘安用了。　　尘既消亡了也空。　　此时妙合圆常道。　　大众切莫似止泺困鱼栖芦病鸟。　　绝廉纤处急回头。　　尘尘刹刹无边表。

　　为成上座下火云。
　　禅人宗成。　　符到奉行。　　弃舍六和合。　　还复一精明。　　如今行主归何处。　　冷落渠家傀儡棚。　　正恁么时。　　且道。　　成上座落在什么处。　　还相委悉么。　　梦鹤不惊明月冷。　　卧龙长畏碧潭清。
　　为了知上座下火云。
　　灵灵不昧。　　了了常知。　　祖师印可彼当机。　　今日了知端的否。　　莫嫌烧却路行衣。
　　为三僧下火云。
　　即生死中无生死。　　拈却面前案山子。　　无生死中示生死。　　家家门前火把子。
　　火把子。　　本如是未如是。　　德权祖观慧珍。　　今日不须回避。
　　为道智上座下火云。
　　与么去也。　　古人道智不到处。　　切忌道著。　　觉上座不识好恶。　　向者僧无生路头指注去也。　　有生有灭属因缘。　　泣尽寒枝蜕壳蝉。　　转身一路还知否。　　出草金蛇角指天。
　　为二僧下火云。
　　义昉与祖濡。　　今日偶同途。　　去如残月下层岭。　　来似白云生太虚。　　羊角从来不是有。　　兔角从来不是无。　　尘境消亡空劫事。
　　木人手执夜明符。

　　为二僧下火云。
　　宗璟义哲六门迹绝。　　旧路重行底时节。　　猿哀枫树霜。　　鹤梦芦华雪。　　一桌清风归去来。　　铁船满载沧溟月。

　　为二僧下火云。
　　宗因上座。　　庆缉禅师。　　生也同门受业。　　死也一路荼毗。　　生死因缘似有期。　　天水寒清成一色。　　合同船桌碧琉璃。　　诸仁者。　　正恁么时。　　合作么生委悉。　　鹤鹭并头踏雪睡。　　月明惊起两迟疑。
　　为二僧下火云。
　　道弁与文俊。　　如今谢世缘。　　不得云堂共除夜。　　相将何处作新年。　　去时欲识正偏路。　　回日重论平实禅。　　岁尽年穷一句子。
　　东村王老夜烧钱。

　　义上座太忙生。　　时节相催即便行。　　本地生来元有种。　　旧山归去可无程。　　性火真空性空火。
　　洞然全体是光明。

　　禅人凤翱。　　数尽难逃六处浑无影迹。　　十方不立秋毫。　　好看前路崎岖处。　　难似天台过石桥。
　　正恁么时如何。　　泥牛踏破澄潭月。　　头角峥嵘鼻孔高。
　　守和化去欲荼毗。　　政是人间禁火时。　　不肯湖山作寒食。　　未知何处著生衣。　　只如此阴已谢彼阴未成。　　一著落在什么处。　　稳驾泥牛耕大海。　　倒骑铁马上须弥。

　　江云冉冉草离离。　　华落春残客去时。　　古渡舟横人不见。　　是须记取却来期。　　凝上座知不知。
　　水沉沉泥牛稳卧。　　烟幂幂玉凤来仪。　　擂鼓转船天欲晓。　　片帆高挂顺风吹。

　　潜山山下石牛儿。　　拣择俱亡步坦夷。　　头角低回来处路。　　洞门窈窕白云飞。　　与么行履。　　犹是元俊直岁向去底事。　　且道。　　转身一路。　　又作么生。　　空劫无安处。　　优昙火里开。

　　灭而非灭生而不生。　　髑髅眉底葡萄英。　　木人招手春风暖。　　石女摇头夜气清。　　诸仁者。　　未有长行而不住。　　未有长住而不行。　　性火真空性空火。　　通身一段净光明。　　正恁么时。　　便恁么去。
　　明月圆时岐路。　　曾来著弊脱珍。　　白云断处家山。　　却去幕天席地。　　七十年一场梦寐。　　一千僧此地因缘。　　好恶莫询今日事。　　死生争奈那人何。
　　是生是死不道不道。　　个事浑仑无孔窍。　　念尽脱钩鱼。　　情起投罗鸟。　　喜上座了不了。　　莫问是非都一扫。　　到家就父却回头。　　冷月依俙烟树钞。
　　三界从想有。　　百年成梦游。　　忽尔贼风吹劫火。
　　翻然大海灭浮沤。　　高上座赋归休。　　透脱六处。
　　撒开两头。　　云山有路平如[石*氏]。　　月户无人冷似秋。
　　四大分离六门空寂。　　真实底人不出不入。　　分明火后一茎茆。　　切忌相逢不相识。

　　菩提桌般若舟。　　死生海里任横流。　　既以风前得妙。　　何妨闹里刺头。　　有手段要去便去。　　随高低作马作牛。　　不见道时中解衔一茎草。　　当处亲近有来由。　　其或未然。　　临崖看虎眼。　　特地一场愁。
　　风骨不露水泄不通。　　衲僧行履妙无踪。　　门掩三秋兮人归何处。　　天无四壁兮月上中峰。

　　眼光落谷气消。　　六窗不见猕猴跳。　　空索索寂寥寥。　　破屋从他野火烧。　　归去客笑头摇。　　苍鹰掣断紫丝绦。　　正恁么时如何行履。　　良久云。　　坐断两头。　　古渡风恬。　　船到岸细行一步。　　清秋月冷鹤移巢。
　　生而不生灭而不灭。　　归去来兮红炉片雪。

　　大众四蛇箧坏。　　六贼家破。　　空空空处露裸裸。
　　只将者个参一生。　　还以一生参者个。　　只者个是什么。　　良久云。　　通身慧焰放光明。　　性火真空性空火。
　　蛇退皮蝉蜕壳。　　一点灵光何缚脱。　　祖随上座衲僧家。　　黑白未分提一著。　　春风吹梦归故乡。
　　大道无尘稳下脚。　　今夜寥寥松月寒。　　旧巢不见千年鹤。
　　生也不道死也不道。　　深固幽远无人能到。　　今日为了宗上座。　　指出五路头。　　放开一线道。　　正来偏去兮兔浴星河。　　出离入微兮猿啼月峤。

　　死活路岐非异道。　　虚而灵兮空而妙。　　赵州曾问卖油翁。　　不许夜行投晓到。　　诸禅德。　　若向者里会得。　　先天地生而不为早。　　后天地生而不为老。　　识取天台把帚人。　　寒岩有雪无人扫。

　　无位真人出面门。　　神通游戏日纷纷。　　如今放下钁头去。　　大地山河无处存。　　大众且道。　　从什么处去。　　须知云外千峰顶。　　别有灵松带露寒。

　　为育王聪和尚起龛云。
　　收爽气吞秋。　　老骥放出厩。　　苍鹰掣断韝。　　妙存群象外。　　机转一丝头。
　　向去西风能堕叶。　　却来明月解随流。

　　入塔师举骨云。
　　悠悠身世梦回休。　　一穴山根痊骨头。　　有力负趋今始觉。　　定知夜壑不藏舟。
　　归去来兮记得路不。　　叶落归根天地秋。　　劫外清虚兮自然神照。　　壶中宽廓兮不碍仙游。　　正恁么时。　　当恁么去。

　　入塔云。
　　人间梦破那边游。　　妙净真明月魄秋。
　　理智如如分化迹。　　正偏历历转机头。　　蛰龙须要吟枯木。　　活眼何妨照髑髅。　　记取行行通变路。　　青山黯黯白云浮。

　　入塔云。
　　缘集成身。　　蕴坏成尘。　　长生路上往来人。　　而今撒手还家也。　　霁色含秋月一轮。

　　入塔云。
　　智入环中合本真。　　秋霜摩月净无尘。
　　十分清白传家事。　　一点灵明旧主人。　　剪断情缘三际梦。　　沥干识浪四溟津。　　是须莫坐他床榻。　　万化枢机妙转轮。

　　入塔云。
　　形质烧残唯有骨。　　骨头撒却元无物。
　　一段灵光不覆藏。　　天上天下皆充塞。　　菩提变通之场。　　涅槃启处之窟。　　随阳雁回兮白云外来。　　破梦鹤飞兮青天里没。

　　入塔云。
　　骨灰散却断因缘。　　松静风恬月正圆。
　　去去去时须记取。　　壶中别是一家天。　　底时节须转旋。　　退时是正进时偏。　　湛明清净毗卢佛。
　　不怕尘泥厮辊缠。　　惺惺著恁么去。

　　入塔云。
　　幻灭非无。　　圆觉非有。　　虚而长灵者谁。
　　死而不亡曰寿。　　严风摩洗天容清。　　寒木摇落山骨秀。　　虚明田地归去来。　　半夜长空月如昼。

　　宏智禅师广录卷第七



　　宏智禅师广录卷第八


　　明州天童山觉和尚偈颂箴铭

　　　　侍者道京净觉编
　　次韵真歇和尚圆觉经颂一十四首

　　大光明藏

　　衲僧拨转铁牛机。　　默耀灵通底是谁。　　月兔影沉云母地。　　海禽梦卧珊瑚枝。　　韶阳佛法嫌饶舌。　　鲁祖家风解惜眉。　　端坐环中虚白处。　　纵经尘劫个难移。

　　文殊师利菩萨章

　　曼殊大士振真风。　　智洗无明去夙蒙。　　眼翳才消华自灭。　　灵光独照妄还镕。　　木人步转初归位。　　玉女机回却借功。　　纲领提持看手段。　　门门变态是神通。

　　普贤菩萨章

　　侬家活计本天然。　　刹刹尘尘见普贤。　　犀角一星蟾影透。　　神珠九曲蚁丝穿。　　觉非渐次亡棱缝。　　幻自消镕得混圆。　　妙应通身无向背。　　古菱花不染[娟-月+虫]妍。

　　普眼菩萨章

　　谁从普眼道场来。　　天帝堂前珠网开。　　彻底光明成一段。　　个中清净绝纤埃。　　交罗理事真空观。　　照破根尘不夜台。　　恰恰相应尔时节。　　陶家壁上起梭雷。

　　金刚藏菩萨章

　　黄金出矿断前疑。　　岸走舟安觉所欺。　　动目是渠摇湛水。　　聚萤无我灼须弥。　　翳消便见飞华尽。　　机迅将知击电迟。　　识得堆堆庵内主。　　外魔那得到藩篱。

　　弥勒菩萨章

　　痴根爱种力锄除。　　一段灵明是旧基。　　插草天人深会意。　　拈华尊者笑开眉。　　鱼行大士须珍重。　　布袋憨僧且伏惟。　　处处鼻头相撞磕。　　唯心境界尔谩谁。

　　清净慧菩萨章

　　觉了前前非处难。　　而今步步到长安。　　色心淴合无丝路。　　法性圆融没许般。　　个事本来元脱洒。　　几人到此出颟顸。　　妄亡起灭功成也。　　应笑风幡动刹竿。

　　威德自在菩萨章

　　门开三观莫迟留。　　得路行行到始休。　　鉴像照心无所住。　　楼钟出碍有来由。　　顶中具眼如天主。　　肘后分符似国侯。　　应世度生游幻海。　　月船风桌驾涛头。

　　辩音菩萨章

　　妙圆单复绝中边。　　五五机轮互换难。　　弦管调来声律合。　　梭丝织出锦文观。　　身心一一能分应。　　手眼千千不可谩。　　似付盐梅岩叟用。　　和羹无复见醎酸。

　　净诸业障菩萨章

　　证悟由来把秉长。　　重重脱处雪加霜。　　众生相在犹流浪。　　寿命根除自息狂。　　退骨龙能将雨去。　　蜕鳞鲲复得风翔。　　郢人斫尽蝇泥也。　　方见元初鼻孔光。

　　普觉菩萨章

　　药病相攻双去难。　　心华开发自家禅。　　天真历历非修证。　　日用堂堂岂授传。　　高步丹霄知得计。　　止啼黄叶信成权。　　底时屑屑行泥滓。　　可笑蜗牛自涴涎。

　　圆觉菩萨章

　　选场随手取标毬。　　长短期中入社流。　　觉后绳绳机自脱。　　悟来密密类难收。　　十分饱足雪山草。　　一色浑成露地牛。　　风扫水天尘翳尽。　　芦华相照月明秋。

　　贤善首菩萨章

　　陀罗尼句觉皇宣。　　一略闻名胜施缘。　　端见髓心相付嘱。　　莫将耳口作流传。　　顿机做处天飞电。　　大器任时海纳川。　　不是老婆情分切。　　肯留文字破尼干。

　　总颂

　　木童吟处槁回春。　　个里庄严功德林。　　垂手断崖知路活。　　藏身空劫忌机沈。　　未翻识浪无多子。　　不挂唇皮有一音。　　佛祖契心言迹外。　　炷香清坐与追寻。

　　别洪山预和尚

　　般游念未稳。　　又别住山人。　　雁影水中字。　　云心江上宾。　　同条如是住。　　千里亦成邻。　　深翠一枝玺。　　腐红五合陈。　　回途登鸟道。　　华木故园春。

　　别满首座

　　丹山凤窟冷相依。　　惭愧如今羽翼齐。　　云外翔鸣同颉颃。　　林间啄步暂分携。　　玉华衔处天容晓。　　珠树栖时月影低。　　引喙醴泉期后会。　　殆将新语濯尘泥。

　　别环首座

　　雪立空庭畴堕宾。　　丹山握手履芳尘。　　石人破晓初移位。　　玉女羞明却转身。　　去意江湖频挂梦。　　回头棠棣一成春。　　丛林衰色待膏沃。　　侧耳风霆起蛰鳞。

　　与楷知仓

　　米坊能者较些些。　　七百僧中独作家。　　半夜传来衣有据。　　机前收得镜无瑕。　　祖师只么闲舂碓。　　若子如今莫撒沙。　　古井先秋念枯冷。　　金绳钓出玉虾蟆。

　　与因典座

　　胸中行脚事分明。　　亲见芙蓉缀晚英。　　黑马踏霜元不迹。　　白鱼吹水了无声。　　投机曾弄无须锁。　　出手相扶折脚铛。　　去米去沙还未可。　　要须偏正并头行。

　　与白表白

　　密室分灯光焰焰。　　空壶著月影沉沉。　　谁言古殿今无佛。　　只在其时来梵音。

　　十月朔与法上人南谷行

　　拖策鸣林游兴浓。　　要将丘壑醉青瞳。　　黄华尚媚秋余日。　　锦树那禁霜后风。　　转岫蛇行岐屈曲。　　断崖虹卧水丁东。　　谁悭剧味平生事。　　分付饮茶谈笑中。
　　一筇双屦征具简。　　幽讨胜友宾栖深。　　与公半夜丘壑语。　　慰我平生麋鹿心。　　倒榻雅成山水梦。　　落泉寒作丝桐音。　　归欤城寺禅肤粟。　　定是流想来家林。

　　别觉知藏

　　一从豆颗爆寒灰。　　头角峥嵘顶目开。　　碧玉盘中珠宛转。　　琉璃殿上月徘徊。　　木人顾影当明去。　　石女披云半夜来。　　偏正功圆须转位。　　入廛垂手类难该。

　　与诺侍者

　　梦回茶碗手亲扶。　　雅意沩山转道枢。　　自唤主人酬一诺。　　谁违尊者应三呼。　　死生到日还能否。　　辜负当年是有无。　　妙得古人行履处。　　了无些事作工夫。

　　与杲侍者

　　道吾当年不肯道。　　渐源中路没商量。　　先师灵骨今犹在。　　无用扶锹上法堂。

　　送通禅者之襄阳

　　疏巢凄冷卧西柯。　　梦觉归思遽许多。　　风雨江头乱雁字。　　家山岛外悬渔蓑。　　白杨村落庞居士。　　青石浮图蕴大哥。　　倦倚苍松坐凉夕。　　兔推明月下星河。

　　宗知客

　　虚明一念洗纷埃。　　眼在髑髅眉底开。　　玉凤[口*(銜-金+缶)]华春不老。　　金鸡唤月梦初回。　　匣中古剑光干斗。　　壁上寒梭蛰破雷。　　佛祖入廛成化事。　　那嫌榼[木*(天/韭)]鼻头堆。

　　与初禅人

　　洞下家风虚一著。　　白牛耕断青山脚。　　而今何处不逢渠。　　鼻孔累垂相撞磕。　　阿剌刺始信从来无缚脱。

　　与充维那

　　机梭未动若为颜。　　一点虚灵入道环。　　明月光中窥自己。　　白云影外到家山。　　金鳌转侧夜潮落。　　玉马嘶鸣春信还。　　得手应心无不可。　　脱然时事岂相关。

　　送僧归豫章省亲

　　宾茧风枝梦不宁。　　夜堂思对老人星。　　一心归去事萱草。　　千里相求鸣鹡鸰。　　树树丹枫金堕叶。　　丛丛黄苇雪浮汀。　　西山秀骨濯秋雨。　　窗户卷帘分远青。

　　与简禅人

　　虚明道洗壮心秋。　　畦服蒙颅下板头。　　定起要看星汉兔。　　回机失却雪山牛。

　　与演侍者

　　白鸥定怪盟事寒。　　杖藜投社不多难。　　苇风华雪秋著岸。　　舡月蓬霜夜转滩。　　丘壑身心徒役梦。　　江湖臭味赋游般。　　他时衣外传来物。　　唤得回头倒刹竿。

　　显禅人求颂

　　显处机须隐。　　忙时智自间。　　泥牛初出海。　　玉马复临关。　　寒水澄涵月。　　流云静倚山。　　回途分化秉。　　不作旧家悭。

　　蒙禅人丐麦求颂

　　杖头挂钵丐丹丘。　　力破清贫一点忧。　　红雨几番华事老。　　黄云万顷麦家秋。　　对缘手眼通身是。　　应物机轮转处幽。　　归理韶阳糊饼话。　　肚皮束篾饱齁齁。

　　送缘上人持钵

　　缘丐人间一锡飞。　　苍岩烟腻雪初晞。　　风丝未许闹禅眼。　　云锦将看落化机。　　自勉丛林供食钵。　　谁嫌尘土翳征衣。　　归来僧饱上方饭。　　相伴春山歌采薇。

　　与法上人南谷过黄氏居

　　淡烟苍树水溅溅。　　黄氏初平已得仙。　　满地痴羊不收拾。　　夕阳零乱绕篱眠。

　　乱石深云寻野泉。　　老侬怪我地行仙。　　钟情山水醇于酒。　　今夜竹床成醉眠。

　　与辅禅人

　　方游捋遍虎髭须。　　空劫壶中探有无。　　风月满头功未转。　　江山入骨病难扶。　　针投芥粒机非爽。　　弦续鸾胶道不枯。　　归去丛林看仪羽。　　丹山出处九包鶵。

　　与嵩禅人

　　乌石岭头相见。　　长生路上常逢。　　正是游山时节。　　落华芳草蒙茸。

　　次韵端楞伽与生首座

　　缚茨枯坐九江东。　　镜像虚融方寸中。　　舜若多身禅夜看。　　母陀罗臂用时通。　　缘生谁兆有非有。　　寂照自知空不空。　　道契观音斯善应。　　萧萧竹雨杂松风。

　　假日山行

　　平生胸中云外峰。　　有闲便与扶瘦筇。　　但知一世丘壑味。　　想得十分猿鸟从。　　明见秋容山洗雨。　　清可人意风吟松。　　归来游兴散不尽。　　谁杵唤月黄昏钟。

　　别陆尚书

　　千里同风德不孤。　　心秋觉月照空壶。　　两头坐断何生死。　　一点圆明异有无。　　木马寒嘶青草坞。　　泥牛春种白云区。　　见闻佛事谁迎背。　　用处全机道转枢。

　　超然居士。得得问道于宝峰祥禅师。且欲归歌长篇。以谢予偕其行见挽。以和渍笔。说句继之

　　门门通彻长安道。　　信手拈来还恰好。　　脚跟踏著赵州关。　　丈六金身一茎草。　　我初相会个中人。　　法法圆通见怀抱。　　杖屦追随来道场。　　不学痴禅事关扫。　　青山白云一径通。　　行行鸟道谁寻讨。　　宝峰师是马馰儿。　　相得而今恨不早。　　吸尽西江居士庞。　　唤回竖指俱胝老。　　泥牛力耕空劫春。　　木人捧出形山宝。　　罢捋虎须归去来。
　　荆棘林中任起倒。　　午日丽天光杲杲。

　　过王彦与郊居

　　晨露晞时桑柘。　　宿云敛处溪山。　　摩诘画图未卷。　　渊明农事初闲。

　　与福州满禅人

　　而今别后记丁宁。　　曹洞家风句未形。　　月满凤林寒不梦。　　年深龟壳灼犹灵。　　沉沉莫触蛇头毒。　　的的须明犀角星。　　便与放开聊展手。　　那时相见望州亭。

　　投食山家

　　霜晨藜杖起孤禅。　　乞食山家图省缘。　　斜径顺风鸣竹火。　　飞甍迷眼映松烟。　　秋羹木鳖有真味。　　午饭树鸡无俗膻。　　谁谓客床卧不稳。　　我无支遁买山钱。

　　礼大阳明安塔道中得句

　　佳处轸游念。　　芒鞋筇杖俱。　　溪寒卧虹饿。　　路暗垂云腴。　　冈树鸠呼雨。　　田家鸡告晡。　　此心亮谁语。　　三绕石浮屠。

　　教禅人出丐求颂

　　历历枢中转化机。　　出门气象履芳时。　　溪光丽濯红锦段。　　风柳细捻黄金丝。　　空空不碍浑亡我。　　处处相逢却是谁。　　会得宾头卢见佛。　　向人卖弄有长眉。

　　妙禅人出丐求颂

　　劫壶浩浩洗魔缘。　　妙处真观自见前。　　的的未萌明实际。　　灵灵无得入深禅。　　风搏海运鲲将蜕。　　月皎沙寒鹭不眠。　　触事投谐能转变。　　何妨大浪驾空船。

　　折桂章首座近自双泉来因作句与之

　　家林稳卧一巢云。　　厌作梁家庵底宾。　　折桂手舒寒触月。　　衔珠眼合梦游春。　　庭除不见雨华鸟。　　麋鹿能来呼谷神。　　五老芳邻归间讯。　　笑谈相对白头新。

　　宣和甲辰岁开十日。予欲束衣随淮水东下锦官。常禅人且合掌请语。因留三绝

　　麓华联蕾破春红。　　惭愧无私造化功。　　谁怕满头桩岁月。　　要听啼鸟说家风。

　　蔬肠那著一星愁。　　但觉春眠粥似稠。　　梦外寻盟何处是。　　荻州稚子绿排头。

　　恬然谁作去留心。　　月下沧波风过林。　　相别相逢定何所。　　明明向道只如今。

　　送同座主归上党

　　月兔含清欲喷霜。　　客怀陈习作归翔。　　谁云扫尽名言垢。　　我笑熏成知见香。　　聚石为徒头易点。　　悟空能讲义难量。　　到家握麈随宜说。　　莫对余机挥界方。
　　觉海长鲸作蜕翔。　　青天端以背磨光。　　胸中浩浩吞云梦。　　眉际津津秀太行。　　静榻每来成友语。　　孤筇他往咽人肠。　　后将访我先传雁。　　为剃别来三径荒。
　　夜明帘外月天霜。　　衲子还家机事忘。　　枯木吟云须内照。　　死蛇含毒更堤防。　　闻琴起舞饮光习。　　放镜迷头演若狂。　　好是重来斫蝇翼。　　祖师鼻孔要生光。

　　大明庵留偈

　　略彴横门下转流。　　挂窗山在屋檐头。　　大明古意是时节。　　霜夜月堂帘上钩。

　　心知庄求颂

　　耕云种月自由人。　　田地分明契券真。　　黄独将看炊作饭。　　白牛今已牧来纯。　　钁头活计时时用。　　物外家风处处亲。　　禾黍十分秋可望。　　饱丛林汉著精神。

　　与[月*柬]禅人

　　白苹风作江头秋。　　青鸟梦随沙水流。　　清兴十分蓬上月。　　满船载入芦华洲。　　斯适意去来休。
　　六鳌合负归来也。　　烟浪雪翻收钓钩。

　　纯白禅人求颂

　　明月芦华未得如。　　清光自照本来虚。　　十方坐断须拈帽。　　一色功圆要放锄。　　转背石人归位后。　　抬头玉马过关初。　　尘尘刹刹见身相。　　方信曹山井觑驴。

　　泐潭云庵偶作

　　曦色云庵半堵红。　　霜林初暖鸟啼风。　　不知人在萝窗里。　　瞑目炉薰百虑空。

　　次韵超然与折桂觉大师兼简方丈老

　　束肚三条篾。　　恬然卧家林。　　机深大仰寂。　　用捷长沙岑。　　空壑溪鸣玉。　　疏筠月漏金。　　东山师叔在。　　此道未浮沉。

　　借雪窦韵送超然居士赵表之时在泐潭

　　一口吸尽西江水。　　马师家风擢然起。　　老庞俯伏嗣芳尘。　　古也今也谁如此。　　超然道与若人交。　　南游浩意未相饶。　　风清骨秀眼寒碧。　　玉井冰壶冻不消。　　羌床孤卧净名室。　　无住无依脱虚溢。　　渊然一默乃全提。　　不二门开肖当日。　　佛事圆来作归想。　　出门岐路平如掌。　　到家儿女独圞头。　　相对无言得真赏。

　　南麓新居

　　山麓水滨竹木阴。　　我侬懒养静居深。　　一生自足淡中味。　　三际那收闲底心。　　壑云未成出岫意。　　松风能作下滩音。　　十分清兴与谁共。　　想有沃洲支遁林。

　　送嵩上人住庵

　　世间尘杂长人瘿。　　归卧萝龛霜月影。　　里许离微妙转功。　　玉壶夜汲琉璃井。　　吾家语味嚼枯硬。　　醉饱回来双眼冷。　　云水明明得自由。　　六门事外谁关屏。
　　禅腹须来竹篾缠。　　好看水牯自耕田。　　布单不卖三千里。　　树耳谁疑二十年。　　一句合头尊旅会。　　十方坐断正偏圆。　　他时投杖来相访。　　且莫穷忙空竖拳。
　　烧痕笋蕨富登春。　　谁解看承庵内人。　　天供异华功未尽。　　龙吟枯木病难泯。　　夜禅终作寒蝉蜕。　　昼卧何妨倦鸟伸。　　后日重来勘诸祖。　　阿谁钩上赤梢鳞。

　　荣上人发心知罗汉堂辨茶油事乞颂

　　开梦觉底因缘。　　佛佛心同亡后先。　　一点灵明三世外。　　十分妙净万机前。　　琢磨自得丛林下。　　游戏何妨百草颠。　　尘刹纵横俱化事。　　起家人只奋空拳。

　　心上人乞食求颂

　　去去之人乞食心。春风浩荡洗丛林。　　松蹊香腻糁黄粉。　　竹坞清臞包玉簪。　　炊[魯*瓦]分珠斋钵满。　　净瓶汲月夜塘深。　　归来磨濯光明在。　　向道尘泥不涴金。

　　访杨才叔不遇留偈斋舍

　　呼筇起寂下云居。　　寒麓回春寻友于。　　烟染草芒三径暗。　　雪晞麦脚一锄濡。　　欲求真语涤尘想。　　那畏峭风生粟肤。　　不见诗郎归怅怏。　　清臞时对石菖蒲。

　　解首座职事书记相招以偈力辞

　　原鸰能作归呼音。　　暮风堕叶秋在林。　　路沙漠漠水潏潏。　　夜色冉冉山阴阴。　　坐冠多士自省短。　　挽袂乃友相深。　　乞与高闲偿夙歉。　　闭门稳卧舒疲心。

　　偶成示众

　　杨柳斜风力弱。　　芭蕉击雨声寒。　　莫把见闻作对。　　谁将声色相瞒。

　　成侍者求颂

　　真源不皱风。　　月兔影澄水。　　枯情但恬如。　　默默饱禅味。　　家风乃廓然。　　当年第一义。　　机轮转有方。　　万化出弹指。

　　庚子冬二十八日。天意晴和。与止上人同南麓行。横冈转流。长作清响。阴溪直木。寒无悴容。到竹林人家。饮茶而还

　　云麓胜处夙未到。　　清行兴锐忘崎嵚。　　谁无瘦杖少扶力。　　我与幽人同赏心。　　壑津软绿自宛转。　　岸树老碧长阴森。　　溪西乞火煮茶去。　　竹里人家斋磬音。

　　别五祖山悦众

　　东山聚散亦夤缘。　　华吐芳姿柳锁烟。　　肯处根尘非一一。　　用时手眼恰千千。　　塔中祖有相传事。　　岭外人元不会禅。　　后日能来圆此话。　　未嫌敲枕唤春眠。

　　五祖将禅人求颂

　　东风吹断濡华雨。　　淮上秀峰青可数。　　束屦欲寻南北山。　　卷衣又别东西祖。　　渊鱼蒲鸟闹一家。　　汀笋溪蔬甘两箸。　　处处相逢记得么。　　夜寒月在珊瑚树。

　　云上人持钵求颂

　　云林风雪暮纤纤。　　滴沥寒声晓断檐。　　一点丐心盟杖屦。　　十分化事入锤钳。　　霁光如拭月无碍。　　华锦落机春不嫌。　　百亿分身遍尘刹。　　见闻萧洒孰相粘。

　　清上人持钵求颂

　　苕霅溪头柳眼青。　　食时持钵众香城。　　诸邻定怪颠毛白。　　久客自怜心境清。重念雪寒亲尘语。　　无忘水暖赴鸥盟。　　饱丛林汉深相悉。　　笋蕨春山次第生。

　　送广禅人

　　温风促客下云岭。　　触处无心即道游。　　得坐会当明变豹。　　出门须解倒骑牛。　　冲烟筇入青萝径。　　载月船回白鸟洲。　　中外夷犹功迹绝。　　淴然天水一成秋。

　　勤大师访别作句赠之

　　若子能来过我门。　　端知良遂志弥敦。　　微尘破处得经卷。　　万象纷时空眼根。　　与世支离谁恶意。　　怪人棱瘦自秋痕。　　归兴定到家林稳。　　山月流明洗夜昏。

　　送金上人之水南

　　里许由来懒荷担。　　百草头上何廉纤。　　半夜对月笑拍手。　　不见喷霜三脚蟾。　　劫空有句妙如许。　　公去谁余对眉语。　　后见太平堂上师。　　敢烦为我分明举。

　　送觉禅人

　　明月堂虚客不留。　　衡湘秀处赋清游。　　回途复妙无遗影。　　天水从来一样秋。

　　送愿上人归乡

　　溪头买船归鄂渚。　　一桌清风夜蟾午。　　行尽韶山半月程。　　白云儿就青山父。　　岩头老子末后句。　　此到将知问不语。　　无缝塔前风色高。　　洞然不隔丝毫许。　　丁宁此去快须回。　　吾家之子要全才。　　不坐两头明暗路。　　偏中归去正中来。　　阿呵呵胸次风流知几何。

　　自庐山折桂幡竿原下。望彭蠡湖。握杖过前山僧舍说偈

　　木落山骨瘦。　　水退沙痕隆。渔舟弄江日。　　一叶浮软红。　　眼底事不俗。　　道人心若冲。　　幡竿头进步。　　云水展家风。

　　出康庐渡江淮山拜诸祖塔道中作

　　涩舟沙水岸棱棱。　　岸上春泥深涴藤。　　回首康山怀结社。　　真情祖室事传灯。　　子孙亹亹雪庭可。　　衣钵绳绳舂屋能。　　坐照少林墙面意。　　湛明心地莹如冰。

　　与传道者

　　残毳编衣裹槁形。　　胸中底事独醒醒。　　亡机冲应用时妙。　　活眼冷窥虚处灵。　　语秀锦云春片段。　　气清梅雪晓零星。　　而今功尽牛头懒。　　华鸟不来风扫庭。

　　题至游庵兼简庵中道友

　　真实人居遍十方。　　至游处处露堂堂。　　鹅于水器择其乳。　　蜂在华房采得香。　　心鉴照中无垢翳。　　道环虚里见神光。　　能来闹市住三昧。　　鸟度长空迹不彰。

　　次韵传道者且游落星院

　　风立沙根肤粟顽。　　冷涵星石水湾湾。　　登舟欲济轩窗底。　　扶槛政疑图画间。　　云拭山容苍玉障。　　日浮江面紫金环。　　回头五老相招我。　　林友无嫌夜扣关。

　　怀上人出丐求颂

　　胡床拥毳怯春寒。　　怀丐人行野雪干。　　风信入华披锦段。　　月魂堕水濯金盘。　　净名取饭亡多力。　　慈氏开门只一弹。　　妙得其中佛受用。　　头头成见不相瞒。

　　一知殿化佛殿僧堂中灯油求颂

　　佛灯谁我续光明。　　果若莲开大梦醒。　　香草有心持洁白。　　兰膏无脚湛寒青。　　默耕化外那知夜。　　真照壶中不觉冥。　　家世儿孙传底事。　　从教辉耀显门庭。

　　亮禅人持钵求颂

　　家林一锡飞。　　炊处青烟微。　　严默起禅板。　　虚通转化机。　　溪寒秋染色。　　月冷夜流辉。　　莫学西山亮。　　此行宜早归。

　　初禅人持钵求颂

　　佛事潜通兴化门。　　用时斤斧莫成痕。　　全机超出轮回际。　　一句拔除生死根。　　凉吹洗磨烦袂暑。　　素蟾排逐夜台昏。　　鹅王引饮唯醇味。　　水乳斯分不我浑。

　　过般若庵

　　重轩瘦立曲栏头。　　岛屿青微冷枕流。　　望眼解随沙水转。　　赏心真与岸云浮。　　平分野色连延屋。　　点破江光相趁舟。　　般若空宗深得义。　　森罗元不碍人休。

　　登云庵

　　廜[序-予+穌]对碧溪。　　霜草露幽蹊。　　顾我丘壑醉。　　知谁尘土迷。　　萝门窥窈窕。　　云磴履高低。　　猿鸟未相弃。　　伴人烟树栖。

　　送传道者归省母氏

　　夜来霜吓橘脐黄。　　乞与归人怀冷香。　　到日跨门须转却。　　白头不是本生娘。

　　妙尽功圆转处幽。　　若人真解倒骑牛。　　雨蓑风笠旧行李。　　适意明明百草头。

　　圆禅者求颂

　　枯歇身心百不思。　　湛圆自照劫空时。　　妙明智鉴那留垢。　　虚廓灵机未度丝。　　的的髑髅看活眼。　　堂堂尘刹用间眉。　　是须恁么承当去。　　鼻孔累垂识祖师。

　　斜川道上望庐山三绝

　　真味酣心倚瘦筇。　　萧骚风啸一蹊松。　　无人共语圆通境。　　笑看云吞石耳峰。

　　青山放足溪转腰。　　蓑翁理网儿摇[舟*力]。　　先生畴日骑鱼去。　　岸上人家谁姓陶。

　　水从乌石山前转。　　人在斜川岸上行。　　寂漠柴桑古祠下。　　我来无酒酹渊明。

　　妙湛大师求颂

　　妙则不粗。　　湛则不浑。　　妙湛而照。　　莹然亡痕。　　云山是主。　　水月无根。　　瘦坐一默。　　虚融六门。　　窍作风籁。　　华含春恩。　　相承个事。　　子子孙孙。

　　次韶谷书记胜果院绝句

　　沙风漠漠卷烟湖。　　默默渔舟似有无。　　五老回看更痴绝。　　渠应怪我得工夫。

　　小师慧果丐盐求颂

　　可中滋味欠些些。　　成就庐山笋蕨家。　　丐事子行黄苇渡。　　盟心人在白鸥沙。　　和羹户户俱煎卤。　　扫雪村村欲没靴。　　味及衲僧初偃月。　　圆通只个是生涯。

　　晖禅人丐盐求颂

　　庐山淡薄已多时。　　谁与丛林洗败姿。　　为爱海冰资菜味。　　不嫌春雨破华枝。　　仙陀婆事行行辨。　　舜若多身处处宜。　　快意截流船到岸。　　江头风顺看樯旗。

　　送元上人过长芦

　　阿祖江滨插苇枝。　　丛林蕃茂果臻斯。　　师门昆仲知名旧。　　缘法东西得面迟。　　沙上盟寒鸥怪晚。　　屋头字草雁来时。　　月明古渡清铺练。　　千里同风不隔丝。

　　登云顶庵峡口倚仗说偈

　　雪梯陟云顶。　　来寻坏衲师。　　破峡水一脉。　　挂松月半规。　　疏旷麋鹿性。　　厌饫丘壑姿。　　眷言携不去。　　迟立倚筇枝。

　　景禅人求颂

　　混处还须转侧看。　　底时妙在一丝端。　　闲云卷雨秋空阔。　　明月流辉夜水寒。　　桌破波光华细碎。　　梦惊蓬晓影团圞。　　真机分应头头准。　　却出黄芦把钓竿。

　　次韵传道者过香林

　　松烟竹蔼细蹊通。　　清津白石寒珑璁。　　艾禅真是甘蔗种。　　香林再吹薝卜风。　　一溪冷引藩篱外。　　五老秀蹲怀抱中。　　写目轩窗意幽远。　　淡然消息不雷同。

　　满化士与圆通大众出丐说偈送之

　　过门衲子上饶人。　　破我胡床默味真。　　道活髑髅前有地。　　用冲赤肉上无尘。　　盟心芦笋白鸥社。　　梦眼华枝蝴蝶春。　　满著圆通无尽意。　　四衢处处主中宾。

　　送照禅人之湖南

　　衡岳迎秋翡翠瘦。　　潇湘漾风琉璃皴。　　夜船载月急如箭。　　归去来兮休问津。

　　还南麓旧居

　　枝藤结伴得游娱。　　怀习难宁寻旧居。　　云水梦思孤榻稳。　　山林眼味四窗虚。　　秋衣未絮怯繁雨。　　午饭无盐甘软蔬。　　老境端来偿底志。　　道同巢鸟与渊鱼。

　　拜芭蕉禅师

　　来谒芭蕉大仰孙。　　要明圜相识耽源。　　横山烟雨洗秋骨。　　掠面溪风吹暑痕。　　菖蒲叶瘦水石秀。　　枇杷树密轩窗昏。　　阿谁床头柱杖子。　　乞我款曲寻云根。

　　芭蕉道中

　　雨暗冈头客路。　　炊烟山里人家。　　映水竹鸡[目*舌][目*舌]。　　飘风字雁斜斜。

　　大阳道中

　　耿人胸次佳处。　　借力床头古藤。　　风树叶颓淅淅。　　秋山骨瘦棱棱。

　　礼明安塔二偈

　　老阿师卒无嗣。　　石浮屠立有年。丁宁金针玉线。　　惭愧鸾胶凤弦。

　　石床冷卧禅虎。　　阶芜秋跳草虫。　　有念耿怀陈事。　　无言凄立西风。

　　玉壶阁颂

　　风霜磨洗秋空清。　　月浴星河分外明。　　默默玉壶中自照。　　家传清白妙难名。

　　送僧归抚州

　　不肯云林伴冷凄。　　疏山归谒矮阇梨。　　非枯桩句如明白。　　会要重来摩伏犀。

　　送鹿门宗席头

　　吉祥草织禅家供。　　一片琉璃滑无缝。　　门掩鳞鳞水不流。　　窗含冉冉云初冻。　　坐寒风月蒲芦秋。　　睡足江湖鸥鸟梦。　　而今卷处追昔人。　　隐隐犹怀鼻头痛。

　　箨庵颂

　　玉龙退残鳞。　　编庵事枯兀。　　禅栖锦凤巢。　　道履霜蟾窟。　　饮兹明月津。　　濯彼微尘骨。　　五叶少林春。　　家风未湮没。

　　登清凉三山亭

　　絮风花雨一春残。　　未厌兹亭夜倚阑。　　隐隐三山抱江月。　　清凉境界露松寒。

　　送圆上人之龙舒

　　赤头老师无拣择。　　潜峰染翠吴塘碧。　　明明万法入齐观。　　豁净丝毫元不立。

　　道人归作山下宾。　　霜筇笋屦飘孤云。　　到时春满石牛谷。　　蔬蕨是谁相与分。

　　举侍者求颂

　　秋风濯烦骨。　　日日觉清省。　　相与事枯禅。　　所养饱正命。　　老蟾浴星河。　　魂魄明耿耿。　　真味入谁肠。　　但知百念冷。

　　春意渐深。送客至山麓田舍。来往道中。复逢法上人。因作数语以记所见云

　　青桑柳暗山前路。　　麦脚含滋一锄雨。　　阳林桃是旧家春。　　冷眼灵云合头语。

　　云阵纤纤洗花雨。　　深竹新闻子规语。　　青山白云吾定居。　　枯肠那著归思虑。

　　鸟拳花枝作春语。　　风日焕然晞宿雨。　　水肥山翠木欣欣。　　芳事骈罗不容数。

　　华蹊归来鸟啼暮。　　庖舍炊烟卧风缕。　　西窗旧有竹肋床。　　伸足曲肱成栩栩。

　　隔年相逢瘦惊许。　　风立溪头少时语。　　缄情客上钓鱼矶。　　四面垂云一蓑雨。

　　三印颂示众

　　印空印水印泥。　　无言桃李成蹊。　　随分纳些税赋。　　牧牛溪水东西。

　　印泥印空印水。　　疾雷不及掩耳。　　豁然楼阁门开。　　消得轻轻弹指。

　　印水印泥印空。　　谁传祖家风。　　梦眼影迷一色。　　转身体合全功。

　　机禅人出丐求颂

　　尘刹分身看化机。　　青烟几处午家炊。　　面墙坐照丛林事。　　持钵丐缘云水饥。　　出谷鸟传春次第。　　漾舟人爱月相随。　　归来定有饱参句。　　笑解枯禅篾肚皮。

　　心禅人出丐求颂

　　将看秋早瘦风林。　　禾卷黄云副丐心。　　妙印手中那外物。　　虚空胸次不容针。　　谁家落甑炊香雪。　　后夜归船桌软金。　　洗足蒲团松石上。　　绕篱山水有清音。

　　一禅人化盐求颂

　　泥沙淘洗浪煎干。　　一片照人冰雪寒。　　意得试莲浮卤力。　　默知随箸入蔬盘。　　万家婉婉能相助。　　众口调和信不难。　　无像有神聊勘过。　　圆通眼在舌头端。

　　寄大洪和尚

　　饮茶作别出萝门。　　相送犹怀握手温。　　断雁几时归缀字。　　浮萍随处卧生根。　　秋风窗外拥芦雪。　　梦冷床头堕月魂。　　尘柄年来疲转徙。　　却思红颗共炊盆。

　　送智首座还乡

　　颠毛垂雪堕清贫。　　卧久风林梦转身。　　一境妙明还就父。　　六门虚应却来人。　　凉秋月兔流魂莹。　　湛水云龙蜕骨陈。　　家法儿孙须力振。　　此行未可腐宾宾。

　　嵩山老人告行作六偈送之

　　未能老养卧林麓。　　要乞优恩除发须。濯足沧浪岁寒事。　　终来清友石菖蒲。

　　挽衣苦怪不我住。　　怀事乞成今乃时。　　雷动定知开蛰户。　　春寒无要勒华枝。

　　嘤嘤鸟鸣如客情。　　行行柳眼向人青。　　投心旧友春成物。　　汲水前溪月下瓶。

　　梦里结忧三变事。　　觉来还喜一成春。　　莺华时节洗衰落。　　不信余寒犹著人。

　　服像中情将有得。　　江湖底事勿相忘。　　橘洲白鸟秋成伍。　　渔火尊羹蓬底香。

　　应缘分影来池月。　　游世无心出岫云。　　适意归来尖屋底。　　蔬畦还与力锄勤。

　　送渊上人

　　朱丝不用挂烧桐。　　一曲新丰为送公。　　后夜老松风籁静。　　皋禽不见月巢空。

　　送平禅人归鄂渚

　　浮舟春水作归征。　　家有良田可饭羹。　　久客回翔云一点。　　旧巢卧看月三更。　　人猜我住尖头屋。　　尔去谁扶折脚铛。　　为问岩头穷鬼子。　　当时何似此时生。

　　资圣庵欲过圆通

　　我初浮舟济九江。　　幽寻兰若山苍龙。　　王摩诘画倚檽槛。　　谢灵运诗开绮窗。　　艾禅高谈肖琢玉。　　法身雅论非枯桩。　　梦回便是圆通路。　　月冷上方钟一撞。

　　登祥云庵谒东林明首座

　　伐木清哦癖在肠。　　握筇苍磴履重霜。　　玲珑堕壑乳泉向。　　萧瑟到门松吹香。　　高寒夜雨冻一色。　　虚净晓云流五光。　　社散荷枯有遗友。　　目青须发半沧浪。

　　与天池信长老

　　晚岁丛林闹苇麻。　　可中著眼辨龙蛇。　　行当五路我能事。　　坐断孤峰渠作家。　　佛法从来如嚼蜡。　　朋俦此去似团沙。　　音书不寄思惟尽。　　千里同风却较些。

　　朱熙载作平阴令。八十日致仕而归

　　勇退归来适旧游。　　家林禾黍一成秋。　　黄芦雪照沙头屋。　　明月波浮江口舟。　　耕道谁从夫子后。　　逃禅今与老僧俦。　　柴桑试问陶彭泽。　　风味真醇相肖不。

　　周秀才出家求颂

　　标心脱帽法丹霞。　　借力堂前刬草些。　　塞上不须嗟失马。　　杯中端欲断疑蛇。　　久怀甘露濯尘骨。　　将意丛林开觉华。　　古渡雪芦明月共。　　一壶秋色属吾家。

　　牧童

　　水牯老行步稳。　　蓑郎痴歌笑繁。　　物外初无尘滓。　　胸中别有丘园。

　　游司真洞

　　桃华濯锦春水寒。　　洞门窈窕玉勾栏。　　三峰拥翠云吞屋。　　九井扬波雪溅坛。　　象帝先身元老语。　　谷神后事阿谁观。　　羽郎清瘦发半白。　　待乞安期五色丸。

　　仲春过龙舒法华山。寻诵经道者旧庵

　　支径入穷谷。　　来寻道者庵。　　梵音今默默。　　华雨尚毵毵。　　夜白月半屋。　　寒青灯一龛。　　梦随歌吹去。　　借路过江南。

　　月禅人出丐求颂

　　踏雪到人家。　　投机的不差。　　月魂通水脉。　　春信入梅华。　　去觅炊香许。　　来宽束篾些。　　上方分佛事。　　先我过毗耶。

　　渊禅人出丐求颂

　　渊源彻底碧涵秋。　　谁道寒光凝不流。　　转眄芦华与明月。　　更无一物碍船头。　　去来得妙纵横自由。　　巨鳌犯饵快须掣。　　便是仙山坠也休。

　　即觉庵子中居士。来访妙峰之西既去。作六言五首送之

　　越境能来访我。　　扶筇颇肖游僧。　　得与坐间语味。　　谅其胸底怀冰。

　　梦晓寒松挂月。　　心秋古井含津。　　至道百家合辙。　　同风千里成邻。

　　欲下前时雪磴。　　重开向日风翎。　　此去丁宁华鸟。　　莫来狼藉春庭。

　　归来三径春草。　　梦卧一围雨蓑。　　白发暗移玉烛。　　昏窗净洗金波。

　　世外道人有在。　　庵中瓶粟无储。　　过客未容空去。　　挽衣相与分蔬。

　　送月上人归乡

　　西风木落山露骨。　　秋月在水波濯魂。　　客意归卧四明麓。　　三世佛从禅口吞。　　大千俱坏我不坏。　　三六相昏渠不昏。　　劫空照见造化种。　　回首应物亡尘根。

　　夏安居日。过实上人东轩。时新竹浴雨。因作句歌之

　　箨龙出丛林。　　脱锦露新绿。　　昂藏引头角。　　密密均节目。　　娟然尘外姿。　　云雾腻寒玉。　　翠满东窗阴。　　心眼扫恶俗。　　虚静颇道情。　　清臞见风骨。　　惠我不老春。　　为谁无弦曲。　　葛陂蛰时事。　　第恐雷雨促。　　不能留高间。　　双碧淡相瞩。

　　再和朱朝奉见寄

　　朅来林下人。　　挂冠脱朝绿。　　身间道愈尊。　　神静碧照目。　　落落我就璞。　　碌碌谁如玉。　　欲学陶渊明。　　高情异浮俗。　　白云无定心。　　青山有奇骨。　　肯从莲社宾。　　共奏无弦曲。　　佛生等一念。　　日劫讵延促。　　倾盖同故人。　　道存聊一瞩。

　　拟石牛与悟上人

　　阿牛纯热不鞭牵。　　卧向古源苍树边。　　春谷玉田看去种。　　雪山香草饱来眠。　　背头隆骨任丰载。　　鼻底流津大作川。　　异路行行哮吼处。　　莫忘露地未萌前。

　　雨夜宿龙门晓登灵光台礼佛眼塔

　　一跃龙门适旧怀。　　棱棱浪级向人开。　　洗尘云阵浇华雨。　　借力天衢破蛰雷。　　略彴驾溪桃水满。　　浮屠瘗骨玉山颓。　　欲知佛眼无遮障。　　须到灵光不夜台。

　　过虎头岩

　　空岩俨若虎头苍。　　云腻岩前草木光。　　竹吐锦萌春雨饱。　　松含黄粉野吹香。　　石床蟠足散征倦。　　道境洗心聊坐忘。　　投饭上方兰若去。　　未能痴学顾长康。

　　尘上人出丐求颂

　　轻轻弹指便开门。　　百亿门前百亿身。　　妙应因缘通处处。　　圆明个事遍尘尘。　　华间峰采黄须蜜。　　柳上莺传青眼春。　　归日相呼满钵饭。　　一时分付饱参人。

　　别邹秀才

　　声利明来若梦游。　　肯迂征家宿云栖。　　情高素抱山樊志。　　性淡幽寻松石俦。　　爱我家风清入眼。　　问伊时事摇头。　　今朝送别还孤坐。　　空对炉烟篆字浮。

　　游云栖院作偈。与住山琛老禅

　　紫宵峰顶金浮屠。　　风铃扬音闹苍虚。　　玉栏中地稳行道。　　云磴下林新葺庐。　　江山怀抱富不恶。　　霜月轩窗清有余。　　老眼寒青伴耶舍。　　炷香心醉竺仙书。

　　与观禅者

　　豁净虚通入觉场。　　体前一段本来光。　　孤禅恰恰如担板。　　默照明明似面墙。　　秋光芦华两岸雪。　　夜寒桂月一船霜。　　迢迢象外行归路。　　雁字低低正夕阳。

　　禅人发心丐席求颂

　　万指相从作正观。　　出求卧席著蒲团。　　恬处敛雨野云薄。　　湛若磨风秋水寒。　　卷去犹知鼻头痛。　　坐来方信髑髅干。　　芦花明月阿谁事。　　人在江湖把钓竿。
　　吉祥长者草茸茸。　　香软登机棱路通。　　卷去若人呈已事。　　得来与我展家风。　　默游两岸雪芦外。　　瘦坐五湖烟水中。　　未许春眠梦蝴蝶。　　大方引步劫壶空。

　　送从上人驰书至京西

　　衲帔蒙头自照人。　　月明堂上转机轮。　　肯传千里鹡鸰语。　　要作十分棠棣春。　　雪岭同风当日事。　　石头束篾旧时麟。　　家林归卧长连稳。　　满眼清光不见身。

　　蒋新臣秀才告别作句送之

　　雪屋高寒能我过。　　疏梅清秀雪林柯。　　不屈悭宋楚人语。　　来试宗雷莲社科。　　后会说盟如有以。　　此行洗念入无何。　　春风迟立栏竿曲。　　白雪楼前船弄梭。

　　津禅人出化盏橐乞颂

　　吃茶去语落诸方。　　聚首商量柄杷长。　　相席是渠能打令。　　同尘输尔解和光。　　舌头狤獠明无骨。　　鼻孔累垂暗有香。　　盏橐成来圆此话。　　侬家受用恰平常。

　　宣和甲辰三月三日。山谷寺偶成。是时欲下长芦也

　　温风在山谷。　　青紫班芳妍。　　浩然春公心。　　不作彼此偏。　　其来初无像。　　荣事亦自然。　　云容淡如鹤。　　草色齐腻烟。　　竹萌裹豹裤。　　蕨茁引儿拳。　　盘箸富可喜。　　齿颊甘亦便。　　山水濯尘念。　　风云会前缘。　　苇江怀道人。　　拥众几两千。　　顶门眼照世。
　　胸中海吞川。　　同雏丹山巢。　　羽成各翔迁。　　而今欲住集。　　相见而忘年。　　执鞭驱并驾。　　未愧无彩鞯。　　白鸥行作伍。　　水蔬对烹煎。　　抚摩青石牛。　　不得陪高眠。　　将趋皖口市。　　就买莎郎船。　　回首谢诸祖。　　觉法吾所天。　　慧灯耿不夜。　　心花芳枝联。
　　后日儿孙辈。　　莫怪森罗前。

　　欲渡长芦。与琛上人渔家词

　　岸树藤绳欲解维。　　海门蒲席弄清吹。　　舟不涩兴无涯。　　回首潜山烟翠姿。

　　一苇江头老白眉。　　而今问讯慰相思。　　风静夜月明时。　　满眼寒光下钓丝。

　　游龟山和何学士

　　一宿曹溪今乃时。　　永嘉想见未忘兹。　　如何淮风遏行色。　　不得扶杖相参随。　　斯须佳惠玩珠璧。　　璨然倾泻胸中奇。　　词锋明锐许谁敌。　　禅悦清酣还我追。　　约君入社背时事。　　种藕著华春满池。　　道在金兰端未艾。　　回头阅世真儿嬉。

　　送慧禅人往上江籴麻米

　　石霜拈处最分明。　　万万千千一粒生。　　归日饭香穿鼻孔。　　相呼作舞下堂行。

　　云门糊饼赵州茶。　　里许明明著得些。　　公案见成知味底。　　一千二百衲僧家。

　　解开蔑束肚皮宽。　　子去谁忧甑釜寒。　　云水相迎船到岸。　　饱丛林事不相瞒。

　　芦华明月水茫茫。　　激箭风舟破冷光。　　亲到庐陵酬米价。　　那时开口便相当。

　　去去西江趁便风。　　丁宁底意语庞公。　　归来定是通身饭。　　直下人人识己躬。

　　浮舟下淮访龟山禅师

　　霜风猎猎扫平野。　　沙头蓁翳净如燖。　　淮津斜转龟山麓。　　云汉微分雁塔尖。　　篱落梅梢春点点。　　庭除松影月纤纤。　　禅家况是不羁友。　　问讯勤来想未嫌。

　　与黄道友

　　人头膏火底心休。　　来预林俦默默游。　　犀晕成时月魄夜。　　雁行断处霁容秋。　　百年分付三椽下。　　万象峥嵘一指头。　　归去懒融无伎俩。　　庵前华鸟莫相求。

　　浮舟之昌国谒韩克明知县

　　南风帆腹饱。　　半夜渡沧津。　　鲸海漾新月。　　仙山寻故人。　　浪寒千里雪。　　烟暖十洲春。　　来就昌黎语。　　良惭我效颦。

　　冲禅人与翠山出丐求颂

　　归去家山雪未消。　　到时雪后翠棱高。　　豁然直下断三际。　　卓尔个中抽一毫。　　化钵不妨游幻海。　　虚舟何惮驾惊涛。　　因缘成熟袖双手。　　莫学吾家败酒糟。

　　利禅人发心丐开海田

　　檀度夤缘约远寻。　　利他方称出家心。　　丐行端取丛林饱。　　耕耨不嫌泥水深。　　地面丕平春种玉。　　波痕清浅月浮金。　　栽田博饭吾家事。　　一段风规得老琛。

　　湛禅人开田求颂

　　衲僧兹欲起家门。　　老牯鞭催泥水浑。　　混处蹈翻明月影。　　转时耕断白云根。　　力田辛苦遵吾祖。　　炊饭馨香饱子孙。　　底事既归蒲坐稳。　　湛圆心鉴夙忘痕。

　　小师智宽与国清作丐请语

　　入廛一钵是生涯。　　来自寒山拾得家。　　晓影玉钩萝户月。　　春丛黄粉蜜房华。　　午炊佛土香传鼻。　　参饱云门饭打牙。　　准拟神通何处借。　　净名居士住毗耶。

　　灵上人丐盐求颂

　　熬炼渠经几度难。　　炎炎炉鞴头看。　　可中皓色从来莹。　　直下沧溟吸得干。　　力展家风排淡薄。　　妙将滋味破辛酸。　　道人意满期归也。　　雪拥茅檐不觉寒。

　　端禅人丐盐求颂

　　红炉焰里结冰霜。　　收拾侬家妙有方。　　舌本要资云水味。　　鼻端相助蕨薇香。　　扫归茆舍闲堆雪。　　坐照金盘净发光。　　去去道人成底事。　　芳滋许我沃枯肠。

　　与孙宣教

　　作别江头五载余。　　海边相访未嫌迂。　　山林意与世几绝。　　丘壑姿逢秋更臞。　　约我道耕新活计。　　辍君诗战老工夫。　　儿婚女嫁谁家事。　　居士有心从马驹。

　　邻月堂求颂

　　畦衣我是出尘人。　　卜筑高堂与月邻。　　床上金刀香剪桂。　　箧中玉斧冷修轮。　　寒臞破梦无嫌病。　　清白传家不愧贫。　　门外潮平舡著桌。　　点头老兔静分身。

　　善应不触

　　出门云水任茫茫。　　相应相酬许当行。一切时无第二念。　　雪峰于此谢灵光。

　　大功不宰

　　吾家消息默中看。　　看处虚明霁月寒。　　一色是功须转却。　　石霜端要髑髅干。

　　寄石湫童知县

　　溪头茆屋远追陶。　　斗米而今懒折腰。　　汉水丈人甘抱瓮。　　箕山居士厌鸣瓢。　　心秋霁月夜相照。　　鬓雪温风吹不消。　　身世曲肱分付梦。　　遽随蝴蝶到华条。

　　上元后二日过谦师庵

　　横溪一径两山分。　　深翠笼葱竹日昏。　　流水漱冰寒有骨。　　闲云敛霁雪无根。　　应容野毳来投饭。　　不管春眠往扣门。　　窗几薰炉摇篆字。　　龟床尘语对清温。

　　应禅人开田求颂

　　飘飘捉杖出烟萝。　　行丐身心遽许多。　　针鼻细中投玉线。　　机头密处度金梭。　　应缘片片云成雨。　　分照团团月在波。　　底意周旋便回首。　　旧巢寒卧雪林柯。

　　恭鉴二禅人干浴镬求颂

　　大冶镕金入范看。　　不嫌口阔肚皮宽。　　得来妙触通身眼。　　净放光明赤肉团。　　衲子落成俱受赐。　　檀那相助许投干。　　底心试问楞严友。　　道契圆通只个般。
　　范金为镬沸兰津。　　分付楞严会上宾。　　妙触宣明渠具眼。　　纤尘不受我通身。　　投谐冷暖浑忘水。　　迎合温和似得春。　　炉鞴相催成底器。　　量吞云梦可斯人。

　　航海之宝陀访真歇师兄

　　至人亲见古观音。　　化迹今居海上岑。　　烟机外分青嶂骨。　　水天中见白云心。　　潮痕拥岸棱棱雪。　　月魄浮波烂烂金。　　根境一如能所断。　　圆通游践法门深。
　　得得来寻真歇兄。　　孤舟扬楫顺潮行。　　重联断雁云中字。　　远赴闲鸥沙上盟。　　新味清油燣紫菜。　　古方淳蜜渍黄菁。　　海山只个供盘箸。　　一段家风不世情。

　　与昌国善友

　　驾潮舟涩岸头沙。　　得与岩僧款语些。　　梦付庄周窗外蝶。　　疑醒乐广酒中蛇。　　夜堂莫怪云悭月。　　春峤将知雨促华。　　想像旧山归去路。　　照门新锦眼迷家。

　　化上人持钵乞颂

　　化事而今尽付君。　　归来还我验儿孙。　　诸尘正受盛于钵。　　一句含胡覆却盆。　　别处见人知雪岭。　　自家吃饭识云门。　　底心肯负檀那力。　　开发真机报施恩。

　　端禅人开田乞颂

　　衲僧田地有来端。　　底意相携出问檀。　　春坞耕开云锦晓。　　月津划破练光寒。　　饱期束肚三条篾。　　功就移身百尺竿。　　恰恰相投看规矩。　　谷声鉴像一般般。

　　珊知浴求颂

　　妙触宣明不洗尘。　　楞严会上悟心人。　　潜鳞窟宅半篙水。　　枯木形骸一杓春。　　涓滴量同法界性。　　发毛垢净虚空身。　　南园应问聊弹指。　　用处绵绵谷有神。

　　传上人丐盐求颂

　　濒海人居不事田。　　生涯清白是家传。　　雷鸣山麓潮横雪。　　津出泥沙卤泛莲。　　冰玉色承杀炼力。　　蕨薇滋藉合。和缘。　　舌头妙有圆通眼。　　坐断丛林五味禅。

　　崇上人求默庵颂

　　默默中居底是庵。　　白槌上首乃同参。　　深明铁磨莫颠倒。　　真见末山非女男。　　坐里水天能湛湛。　　门前华雨任毵毵。　　一言妙证超名相。　　不惜眉毛笑翠岩。

　　雪晴寄刘殿撰

　　羊毡半幅一羌床。　　寒淡家风肖老庞。　　容易著身藏北斗。　　等闲开口吸西江。　　龛灯梵夹香摇几。　　茆屋禅蒲雪照窗。　　方外友于思对尘。　　隐人胸次作舂撞。

　　余姚胡氏绣观音求颂

　　线蹊密密度金针。　　一一针针观世音。　　妙净庄严成相好。　　光明感应发身心。　　江横练色月浮水。　　雨灌华枝春在林。　　闻见可中超有路。　　普门处处许相寻。

　　丹霞忌日

　　明月清风霁景凉。　　华鲸喷雪水茫茫。　　灵然一点谁人委。　　怀抱千年作夜光。

　　鉴维那求月堂颂

　　桂毂谁将玉斧修。　　风帘收卷许相留。　　虚明窗户不知夜。　　清白身心长濯秋。　　鹤梦巢寒松挂壁。　　鱼惊波动水浮钩。　　胡床瘦坐摇香篆。　　净照壶中一默游。

　　一禅人出丐求颂

　　一霎山前春雨干。　　丛林气韵洗衰寒。　　水明玉免随征桌。　　线重金鳞上钓竿。　　午钵莫嫌分饭甑。　　千僧无念集蒲团。　　化机妙应头头准。　　手眼通身不著谩。

　　过则上人庵

　　归来萝茑挂烟蓑。　　钓月耕云倦也那。　　山上山下吞佛语。　　溪东溪西牧牛歌。　　廿年树耳亡疑著。　　一个拳头得用么。　　做尽平生闲伎俩。　　赤鳞无奈瓮齑何。

　　泉州王道友舍簟乞颂

　　秋入眠床水一方。　　江湖风月坐来凉。　　浮浮爽气仙游去。　　身在苍烟白鸟行。

　　真戒大师求颂

　　炷香坐羊毡。　　默默心住禅。　　仙桂萌兔窟。　　神珠媚龙渊。　　湛照自家事。　　出随群动缘。　　应机分手眼。　　不翅有千千。

　　谢通讲师五偈并引

　　前年过我得少款。甚慰平日也。别后得书并颂。以忙迫乞食不暇答。秋来气清惠然见访。同丘壑般游。得不作字招隐。良愧后时。
　　得得客来窥大方。　　松间目击揖归堂。　　秋横两眼瞳人碧。　　云拥三衣栀子香。　　夺席胸襟君隗礧。　　愕邻须发我沧浪。　　竹床相对夜深语。　　河汉濯磨星斗光。
　　五月人间膏火煎。　　清风尘对有夤缘。　　点头顽石能明证。　　借口虚空解讲玄。　　随类佛身分百亿。　　出尘卷等三千。　　未闲相约蒲禅稳。　　作别又趋华雨筵。
　　慰心佛氏未萧条。　　卓卓缁林有俊髦。　　知见香熏舌本利。　　名言垢净眼棱高。　　锦云脚踏冷修月。　　仙峤牵颓闲钓鳌。　　良遂肯从麻谷后。　　声光矫矫壮吾曹。
　　一昨书来约见过。　　迟留行李未成那。　　梨黄枣赤秋如许。　　发白眉庞老奈何。　　相伴采薇云腻袜。　　不嫌伐木雨濡蓑。　　对床默默香摇篆。　　霁月夜窗悬女萝。
　　乞食因循答教迟。　　想能心照未相疑。　　三年约友共连璧。　　千里同风那隔丝。　　鞭筝嫩黄出泥土。　　槿华寒紫裹藩篱。　　雨驱暑去晚明霁。　　来雁门头字脚垂。

　　郑通判母氏赞并引

　　郑禹功博士母氏。蔬食五十年。于动静四仪。专念佛三昧。愈老愈勤。夙夜匪懈。行年七十有二。于八月八日鸡鸣之初。安坐而逝。博士书具。告我以是事。然人之老縻。形茧临蜕。得自在无畏者。斯正念之力也。以无情垢之翳心。恶习之兆境。圆湛长存。虚灵独照。梦幻之迹。廓然泯矣。故地水崩流。火风散灭。顺履于如如也。底事可嘉。因说偈为之赞。
　　法喜为食。　　慈悲为舍。　　信佛是归。　　视身如借。　　住正念以唯勤。　　趣外尘而无暇。　　机闲万象光中。
　　眼活髑髅眉下。　　彼亡也梦蝶露蝉。　　自得也云犀香麝。　　神游真净兮天水同秋。　　心印妙明兮风月破夜。

　　机禅人发心丐田

　　历历机梭看转旋。　　衲僧手眼有千千。　　将知白雪上方饭。　　出自黄云负郭田。　　溉灌流金溪口月。　　耕犁卷幕陇头烟。　　和泥合水谁家事。　　参饱元无分外禅。

　　虚禅人发心丐田

　　虚廓襟怀作丐游。　　机缘处处定相投。　　开田大义聊舒手。　　得意忘言暗点头。　　白牯耕回山月晓。　　金刀剪断野云秋。　　长连趺坐通身饭。　　一饱分明百不忧。

　　早发宁海。寿宁道中过奉化

　　晓径风香雨阵红。　　凿崖棱石上梯空。　　劝归鸟语春过半。　　投饭人家日正中。　　山怪翠寒台对偶。　　溪能柔碧剡相通。　　杨华便是浮萍草。　　踪迹又随流水东。

　　宿覆船山阻雨

　　枝筇同到覆船巅。　　暂寄筇枝借榻眠。　　山水钩帘知属我。　　烟霞腻枕梦游仙。　　觉来笋窟投蔬箸。　　闲把华房入线编。　　想像玲珑岩下雨。　　春寒犹可卧羊毡。

　　行通善友求颂

　　明白家风月洗霜。　　道人寒夜坐绳床。　　安身谁效兔三窟。　　返照自如龟六藏。　　疑若蛇弓蟠酒盏。　　妙同蜂蜜得华房。　　默游宛转臻元极。　　虚廓无涯步大方。

　　姚道人乞颂

　　慈悲方便事。　　触处有工夫。　　应变随声色。　　团团盘走珠。

　　戚泽民从新正日供三僧求颂

　　君家炊饭辨蔬薇。　　日供畦衣三阿师。　　海上浮柸登岸后。　　云间飞锡过门时。　　伊蒲塞作新香气。　　宾度卢迎老白眉。　　施受等心相称可。　　月随流水下春池。

　　时禅人出丐求颂

　　老能碓下米无舂。　　一出相烦作变通。　　阵阵香风看稻熟。　　番番时雨见年丰。　　手携拍板傅大士。　　杖挂剪刀梁志公。　　妙应群机真绝待。　　秋清河淡月行空。

　　仙上人出丐求颂

　　缀钵持来勇入廛。　　家家行结胜因缘。　　三千界重慈悲佛。　　五百生称忍辱仙。　　芳濯丛林春冉冉。　　明随流水月娟娟。　　饱参事与千僧供。　　洗足蒲团枯木禅。

　　普渊行者请颂

　　脱尽尘机真出家。　　平持心地是生涯。　　法堂刬草堕僧数。　　舂屋传衣联祖华。　　想变石头山下虎。　　悟空弓影酒中蛇。　　寒枯只么清修去。　　佛种从今却较些。

　　妙慧上人求颂

　　妙中有慧独醒醒。　　历历机前自照灵。　　老兔梦寒眠净魄。　　真犀心醉得通星。　　道游刹刹参诸佛。　　智破尘尘出大经。　　顽石点头挥尘尾。　　坐间华雨一番馨。

　　宗禅人出丐求颂

　　万指生涯一钵归。　　丛林宗尚默无机。　　道耕自信我寒槁。　　妙用相烦君发挥。　　薜荔藩篱秋蔓衍。　　女萝窗户月依俙。　　时时处处通消息。　　物象都卢入范围。

　　小师慧果驰书取雪峰真歇和尚

　　鸟窠闲口聊吹布。　　雪老低头却入庵。　　生死同条末后句。　　也应千里问同参。

　　解兄之雪峰礼本师

　　南山去见雪峰师。　　古涧寒泉瞪目时。　　彻底无痕才识己。　　转身有路复名谁。　　子归父处那求顾。　　云向山来不待吹。　　西舍机鸣聊织锦。　　梭脐阴阴细飞丝。

　　与辨庵主

　　夹山钩上得芳鳞。　　不作当年棒喝嗔。　　直向劫前分手眼。　　端能化外拨机轮。　　是须眉底有筋汉。　　方契寰中无舌人。　　彻照自宗知细密。　　任从天下乐忻忻。

　　甲寅春之海山。雨后访王渊明知县

　　谁问春泥没履牙。　　萝门窈窕绿差斜。　　幽芳松菊渊明径。　　深秀溪山摩诘家。　　默照佛灯寒不掉。　　对缘心鉴净无瑕。　　仍闻懒甚融居士。　　庭鸟几番狼藉华。

　　禅人发心干钟乞颂

　　木落空山霜。　　夜楼时一撞。　　随风度林岭。　　唤月到萝窗。　　响应虚传谷。　　声飞不碍江。　　梦回天意晓。　　蝴蝶失双双。

　　保福传化士乞颂

　　梅福仙游井汲枯。　　而今云水稳禅蒲。　　青原门下藏麟角。　　黄檗床头捋虎须。　　学子柏庭寒立雪。　　檀家饭甑软炊珠。　　乞归将意丛林暖。　　松食荷衣良槁臞。

　　你上人干造延寿院乞颂

　　丛林百丈有清规。　　特设堂安老病师。　　隐几虚心还自照。　　炷香孤坐绝他思。　　妙穷正念空三世。　　净洗余昏月一墀。　　底意欲从何处问。　　毗耶居士饱相知。

　　访黄给事承。往宝陀礼普门大士留偈

　　泛舟谁畏海门津。　　丈室来寻彼上人。　　尘语欲求青眼旧。　　友心未爽白头新。　　黄家羊卧藩篱晚。　　梅氏仙游岛屿春。　　糊饼馒头看手段。　　观音妙智在尘尘。

　　廓禅人干田求颂

　　廓虚田地绝蓁荆。　　望断玉壶冰鉴平。　　素色依稀云拥耒。　　练光片段月分耕。　　意为衲子延筇履。　　力丐檀那助饭羹。　　将见金牛笑相唤。　　丛林气像不多争。

　　送修街坊出丐

　　海上鳌峰裹绮霞。　　梅仙朋旧有生涯。　　清眠梦落三山月。　　和气吹成一县华。　　去驾风舟寻长者。　　来分甑饭入吾家。　　待君归扫余疑膜。　　杯影垂弓不是蛇。

　　退天童上太守吴学士

　　三椽五合不求余。　　汩汩营营笑拙疏。　　妄立是非徒喻马。　　乐同彼此解观鱼。　　洗霜骨出山宜瘦。　　答响神藏谷应虚。　　莫涴人间名字垢。　　身云心月本如如。

　　卫进可寺丞。腊月二十九日。招我以蔬饭。从容胜集其居之西一堂。榜曰六湛。意六处休复同一湛然。且求语因作偈云

　　风澜未作见灵源。　　六处亡功体湛存。　　诸法性空方得座。　　一弹指响顿开门。　　寒梅篱落春能早。　　野雪棂窗夜不昏。　　万像森罗心印印。　　根尘超豁妙无痕。

　　因雪示随行禅者

　　家家种玉满区区。　　谁裹烟蓑细步趣。　　千里同风休缀缀。　　十方一色尚拘拘。　　梦醒光彩两头断。　　坐稳身心三际无。　　清白传家衲僧事。　　其间转处看工夫。

　　符十五郎求颂

　　尘劳排遣廊而明。　　灵照心空合未萌。　　妙尽源穷成本得。　　从来等佛与众生。

　　圆虚里许得真游。　　离水犀通一点秋。　　机应无私登鸟道。　　妙同明月静随流。

　　岁开八日谒西溪真悟讲师

　　雨华几席自清馨。　　茗碗初收篆缕青。　　柔弄柳条风剪剪。　　冷濡梅蕊雪星星。　　不嫌黄卷闲遮眼。　　有意微尘破出经。　　思大气吞三世佛。　　儿孙未到败门庭。

　　云上人持钵乞颂

　　云水千僧共默耕。　　烦君乞食出山行。　　蕨薇夜雨萌寒麓。　　桃李春风织锦城。　　空谷一呼同响应。　　圆珠众色合光明。　　上方此去分香饭。　　为我先须见净名。

　　方上人持钵乞颂

　　卷衣破晓下连城。　　意欲分炊往上方。　　僧钵饭归三篾饱。　　蜂房蜜合百华香。　　柳丝莺友调唇滑。　　云锦人家照眼光。　　应变纵横看伎俩。　　随身干木惯逢场。

　　与李居士

　　枯禅胸底洗余纷。　　一点虚明湛若存。　　刹刹尘尘成净土。　　华华叶叶发灵根。　　无心颇肖云为润。　　有照浑如月破昏。　　舒卷纵横俱在我。　　个人真得总持门。

　　森禅人持钵求颂

　　森罗万象本同根。　　个事虚通有化门。　　历历当机元不爽。　　头头大用了无痕。　　妙明田地传家祖。　　参饱丛林委子孙。　　缘就归来墙面坐。　　秋空连水月黄昏。

　　立春后五日次本上人韵

　　雪绕楼栏同楚些。　　梅将青子柳柔柯。　　山林臭味入新语。　　风月膺胸遵古科。　　梦付曲肱春困甚。　　如胼拇老间何。　　雨师雷伯情多妒。　　收拾陶家壁上梭。

　　良禅人干田求颂

　　良田一片望无涯。　　旷古相传佛祖家。　　四至町畦谁作伴。　　中心树子自开华。　　示人镰样秋云卷。　　催牯鞭声春日斜。　　收拾归来付耕事。　　衲僧气味较些些。

　　古上人出丐求颂

　　化门到处大千身。　　古鉴无尘谷有神。　　方信相随混不得。　　堂堂独露是何人。

　　江郎中求颂

　　净治心地廓无垠。　　一段光明破夙昏。　　拨转机轮分化事。　　百千三昧见门门。

　　雨晴偶作示禅者

　　快雨快晴寒食近。　　峥嵘芳事趁佳辰。　　弄风柳絮疑成雪。　　满地榆钱买得春。　　雷吐英英茶爪露。　　暖班茁茁蕨拳伸。　　桃华眼闹随蝴蝶。　　谁似灵云识故人。

　　来上人干延寿院乞颂

　　披蓁卜筑古林阿。　　百丈心于老病多。　　照彻有无方得我。　　缘分生灭不干他。　　谷云冷抱松根石。　　山月明悬屋角萝。　　若子殷勤圆此话。　　毗耶城里问维摩。

　　道禅人发心干田乞颂

　　道人欲乞一囊钱。　　为我成褫负郭田。　　浅水驾牛披晓月。　　深云下耒破春烟。　　力耕妙用吾家事。　　坐照真机自己禅。　　寄语檀那好相助。　　年年长得饭僧缘。

　　以何学士韵示像侍者

　　茂养高标松抱苓。　　岁寒姿傲雪霜丁。　　萧骚风度山林韵。　　偃蹇气钟丘壑形。　　霁月霁云胸次淡。　　秋山秋水眼棱青。　　磨砖谁问马师语。　　妙发枯龟一灼灵。

　　梦齐求颂

　　香风华雨政纷纷。　　春困何妨聊曲肱。　　三世佛相传寐语。　　觉来无我坏儿孙。

　　观知殿化殿堂灯油求颂

　　广堂清白照蒲团。　　相续真灯未许残。　　寂默无声闲口醭。　　光明不掉寸心寒。　　莲开似对秋波浅。　　梦觉浑疑晓漏干。　　十法界身流影事。　　自他交彻镜中看。

　　海上人知浴求颂

　　温温气象半篙津。　　匏杓调和冷暖匀。　　直得通身浑是水。　　端知赤肉了无尘。　　风埃面目揩磨净。　　丘壑形骸洗濯春。　　妙触宣明佛子住。　　首楞严会有斯人。

　　时司理求颂

　　净磨心鉴绝游尘。　　本际灵明自照神。　　个里机回圆历历。　　化分百亿大千身。

　　行月大师求颂

　　霁明夜永月行空。　　破暗真光默默中。　　一点至灵虚且应。　　十方圆鉴照而冲。　　床头炉篆浮寒紫。　　壁上龛灯对冷红。　　个里宗乘消息在。　　蒲团纸帐旧家风。

　　齐上人发心知罗汉堂求颂

　　修结僧缘清净因。　　青油白茗与乌薪。　　庞眉五百圣尊者。　　行脚一千吾上人。　　云屋芳姿开菡萏。　　地炉暖气卧麒麟。　　睡魔不至蒲禅稳。　　自照光明默默神。

　　华亭顾道友儿女俱出家求颂

　　儿儿女女著袈裟。　　留得闲身且在家。　　不作丘坈看觉地。　　当锄荟蘙种昙华。　　深藏北斗端能许。　　吸尽西江始较些。　　三界脱然亡影像。　　净名居士好生涯。

　　送明专使

　　廓落无依合太虚。　　行行何处不逢渠。　　功回冷眼双眉底。　　照尽横身旷劫初。　　大仰默知东寺意。　　玄沙明上雪峰书。　　将归束肚三条篾。　　鈯斧相随到处居。

　　月禅人出丐求颂

　　一月在诸水。　　动随来去舟。　　分身能恁么。　　到处恰相投。　　湖海堕全璧。　　鱼龙吞曲钩。　　归来端可庆。　　俱得饱参休。

　　应禅人出丐求颂

　　应身随处见尘尘。　　能顺因缘不背真。　　树上虎头呈伎俩。　　毛端师子显精神。　　平生自许得游刃。　　投老难传知斫轮。　　香气满城[火*帚]钵饭。　　丛林一洗浩然春。

　　王观察求颂

　　廓虚深净里头看。　　一点至灵珠走盘。　　默默通身明有眼。　　尘尘分应妙无瘢。　　江湖浩浩月随溜。　　华木欣欣春入端。　　变化鲲鹏是时节。　　便乘羊角作风抟。

　　赵学士求颂

　　身前身后独灵灵。　　一切如来出此经。　　歇尽狂心便相见。　　水秋天净月亭亭。

　　朱干辨求颂

　　磨洗纷尘百念秋。　　湛然源底未分流。　　其间自照因缘外。　　水净娟娟浮月钩。

　　久上人出丐乞颂

　　孤禅抖擞起僧毡。　　挂钵寒藤著瘦肩。　　破夜无私看霁月。　　开华不染出泥莲。　　底心众事水云饿。　　何处人家粥饭缘。　　寄语毗耶老居士。　　相投莫怪唤春眠。

　　坐禅箴

　　佛佛要机祖祖机要。　　不触事而知。　　不对缘而照。　　不触事而知。　　其知自微不对缘而照。　　其照自妙。　　其知自微。　　曾无分别之思。　　其照自妙。　　曾无毫忽之兆。　　曾无分别之思。　　其知无偶而奇。
　　曾无毫匆之兆。　　其照无取而了。　　水清彻底兮。
　　鱼行迟迟。　　空阔莫涯兮。　　鸟飞杳杳。

　　瑞岩山钟铭并序

　　四明瑞岩。山林之胜处也。胸虚豁而吞吐风云。足舒放而濯磨潮雪。开善兰若。居其正中。碧甍藻栋棂槛绮疏。烂烂相照。杖藜拥衲。扣室投筹。云水之宾。森二千指。高平范公佺。施巨钟可受四十斛。以警寤寐。以齐动息。俾四方水云闻鲸音。而知栖食有处也。姑乞铭于予。铭曰。
　　巨溟之西有古招提。　　来遵鸟道归陟云梯。　　丛林取则毳侣投栖。　　规矩之振刀尺之齐。　　环十二峰翠色珑[王*(匆/心)]。　　大厦众集层楼虚空。　　谁清净施我高平公。　　法窟永器邓山荐铜。　　虚中坚外宣明破晦。　　迎蟾到门送乌下岱。　　杵发有时声扬无碍。　　一念旋闻诸尘自在。　　十方会同一鸣是从。　　华蜂膻蚁风虎云龙。　　尊宾成序栖食相容。　　楚楚法子恢恢佛宗。　　月低夜阑霜清晓寒。
　　金壶响断玉漏津干。　　梦枕深省禅家正观。　　动随其后静得其端。　　希微妙音无方可寻。　　寄兹鸿韵导彼幽沈。　　鈜鈜击耳冷冷洗心。　　神应在谷风传度林。　　隐隐徐徐反闻厥初。　　根尘亡偶性觉含虚。　　揽之不足纵之有余。　　真明了了净智如如。　　触之而声轰雷吼鲸。　　当处灭尽当处出生。　　化蝶影散债鱼业清。　　山海固深天地成平。

　　本际庵铭

　　平等本际非去来今。　　岂堕诸数妙圆一心。　　一心妙圆自照灵然。　　超出生灭混融正偏。　　正偏混融可中忘功。　　鸾腾玉鉴鹤出银笼。　　如是住处佛祖同得。　　同得之宗净名一默。

　　至游庵铭

　　长芦第一座臻兄老禅相从久如。深造道妙姑以所得之奥。柄麈调牧云来衲子。兹日语予曰。禅家动静游燕。常在其中。佛束比丘不可肆意。独居者屋则尖头。个所谓庵者是也。我所住处。师可以名之。随问而应曰。至游。夫道人之至游矣。履虚极守妙明。饮真醇住清白。断崖放足。空劫转身。一得妙存。亡绝对待。自然出应无方。谷响水月。尘尘无碍。心心一如。彼我相忘。是非斯泯。方圆大小。历历不爽。能如是也。入诸世间。真契游戏三昧。斯可谓至游矣。衲僧之所住处。何必缚屋编茨。孤兀世外。因系以铭曰。
　　道人至游。　　了无方所。　　何辨从来。　　何求止住。　　去来迹绝。　　言诠句灭。　　寒水吞空。　　垂云作雪。　　十分明白。　　还须转侧。　　直下相逢。　　个中谁识。　　识也回头。　　烟冷山秋。　　默默自得。　　绵绵至游。　　至游绵绵。　　后地先天。　　虚空体合。　　万像理圆。　　其间游刃。　　电掣机钝。　　该括十方。　　通同一印。　　一印通同。　　十方混融。　　镜影谷响。　　水月松风。　　应之自然。　　谁正谁偏。　　明明绝虑。　　恰恰周旋。　　归复旧家。　　黄芦放华。　　夜船隐隐。　　桂魄斜斜。　　至游如是。　　真实行履。　　不堕人天。　　何曾云冰。　　家风寥寥。　　无可咬嚼。　　枯槁身心。　　清凉法药。　　相期底处。　　结庵而住。　　量外难窥。　　主中之主。　　如是至游。　　如是真乐。　　传最上机。　　提第一著。

　　明州天童山宏智觉禅师广录偈颂箴铭


　　偈颂


　　五位

　　正中偏。　　霁碧星河冷浸干。　　半夜木童敲月户。
　　暗中惊破玉人眠。

　　偏中正。　　海云依约神山顶。　　归人鬓发白垂丝。　　羞对秦台寒照影。

　　正中来。　　月夜长鲲蜕甲开。　　大背摩天振云羽。　　翔游鸟道类难该。

　　兼中至。　　觌面不须相忌讳。　　风化无伤的意玄。　　光中有路天然异。

　　兼中到。　　斗柄横斜天未晓。　　鹤梦初醒露气寒。
　　旧巢飞出云松倒。

　　五王子诞生

　　星攒金殿降生时。　　称体宫衣覆雪肌。　　功就转身全合父。　　光中潜拨玉轮移。

　　朝生

　　雄心脱略战文场。　　端把烟蓑换龙章。　　葵藿奉君知贵味。　　肯怀归去见严光。

　　未生

　　甘分清孤守固穷。　　衡门寥落正西风。　　一鸣便是苍梧凤。　　不意飘流鸥鹭中。

　　化生

　　丝纶传得出宸帏。　　宣花春城类莫齐。　　妙握当途无字印。　　马蹄终不染尘泥。

　　内生

　　妙龄天嗣自重瞳。　　尊贵威严镇六宫。　　规步从来不出禁。　　阍人只得颂芳风。

　　四宾主宾中宾

　　平生心事结眉头。　　满面风埃鬓已。　　大底出门无伎术。　　柰何今日路贫愁。

　　宾中主

　　不恋经商利万金。　　晚来古路问家音。　　分明得报尊亲健。　　争柰难平喜惧心。

　　主中宾

　　御楼吹角六街明。　　金马将军出禁城。　　阃外化权良有准。　　不伤风物致升平。

　　主中主

　　不动金轮万德全。　　宸苔含月未排班。　　当头讳字寰中禁。　　谁敢依俙犯圣颜。

　　四料简夺人不夺境

　　懒问谁持造化权。　　门前春事正喧妍。　　雨晴花色明如锦。　　风暖莺声滑似弦。

　　夺境不夺人

　　厌余客路忽思家。　　鬓发春饶尽雪华。　　月底路岐通著脚。　　归心未稳隔烟霞。

　　人境两俱夺

　　罢奏笙篁夜欲阑。　　银河光浸紫微寒。　　星移月暗无消息。　　客散云楼酒碗干。

　　人境俱不夺

　　十分花事属歌喉。　　笑入芳尘烂漫游。　　皇道太平无忌讳。　　纵横何处不风流。

　　借功明位

　　苹末风休夜正央。　　水天虚碧共秋光。　　月船不犯东西岸。　　须信篙人用意良。

　　借位明功

　　六户虚通路不迷。　　太阳影里不当机。　　纵横妙展无私化。　　恰恰行从鸟道归。

　　借借不借借

　　识尽甘辛百草头。　　鼻无牵缠得优游。　　不知有去成知有。　　始信南泉唤作牛。

　　全超不借借

　　霜重风严景寂寥。　　玉关金锁手慵敲。　　寒松尽夜无虚籁。　　老鹤移栖空月巢。

　　针线贯通

　　峨峨青山著秋瘦。　　毛发凋减风骨旧。　　白云乃子久相依。　　清风借力扶出岫。　　人间雨足便归来。　　澹泞寒明同去就。　　个中消息妙不传。　　白云无心青山寿。

　　真身

　　一叶落时天下秋。　　不风流处却风流。　　木人退步金绳断。　　直下无机牵铁牛。

　　应身

　　双六盘中信彩赢。　　风行草偃月弯晴。　　栏街截巷憨皮袋。　　弥勒何时不下生。

　　门里出身

　　无位真人赤肉团。　　大千沙界著毛端。　　明明不借他家事。　　用处全功只个般。

　　身里出门

　　放旷还来荆棘林。　　倒骑牛自醉吟吟。　　谁嫌烟雨闹蓑笠。　　只个虚空不挂针。

　　因览仰山小释迦语成唱道二首

　　脱尽诸缘空不空。　　杳无边表喻难同⊙。　　须知月蚌肠中物。　　体取云犀角里通[○@日]。　　建化何妨行鸟道。　　回途复妙显家风。　　太平游子归来也。　　云鬓霜眉内转功。　　一念全超旷劫初○。　　玉人端坐白牛车[○@目]。　　往来历尽傍参妙。
　　回首途中物物渠。

　　礼三祖智鉴禅师塔

　　道无拣择。　　水深山嶷。　　祖无出没。　　月寒天碧。　　不萌枝上觉华春。　　无影树头灵鸟宅。　　天柱巍峨兮星河泻清。　　石牛哮吼兮洞云生白。

　　礼四祖大医禅师塔

　　祖道已传。　　黄梅妙龄。　　幻泡忽灭。　　白净无形。　　真相堂堂照膏火。　　教音默默鸣风铃。　　老松挂月寒方夜。　　冻鹤巢云梦未醒。

　　礼五祖大满禅师塔

　　黄梅果熟白藕花开。　　问唯佛性种异凡胎。　　衣传南岭人将去。　　松老西山我再来。　　两借皮囊成底事。　　一壶风月湛无埃。

　　礼投子青禅师塔

　　塔藏玉骨。　　云抱山腰。　　迹尘外泯。　　道光内昭。　　度金针之玉线。　　续凤弦之鸾胶。　　壶春在而花芳枯木。　　夜鹤鸣而月浸孤巢。　　家风清淡兮石牛饮水。　　儿孙秀拔兮天柱摩霄。

　　赞芙蓉师祖真

　　凤眼鹤形。　　宗门伟匠。　　量外提撕。　　声前敲唱。　　据令兮长剑倚天。　　应机兮明珠在掌。　　太虚有月兮。　　老兔含霜。　　大海无风兮。　　华鲸吹浪。

　　默照铭

　　默默忘言。　　昭昭现前。　　鉴时廓尔。　　体处灵然。　　灵然独照。　　照中还妙。　　露月星河。　　雪松云峤。　　晦而弥明。　　隐而愈显。　　鹤梦烟寒。　　水含秋远。　　浩劫空空。　　相与雷同。　　妙存默处。　　功忘照中。　　妙存何存。　　惺惺破昏。　　默照之道。　　离微之根。　　彻见离微。　　金梭玉机。　　正偏宛转。　　明暗因依。　　依无能所。　　底时回互。　　饮善见药。　　檛涂毒鼓。　　回互底时。　　杀活在我。　　门里出身。　　枝头结果。　　默唯至言。　　照唯普应。　　应不堕功。　　言不涉听。　　万象森罗。　　放光说法。　　彼彼证明。　　各各问答。　　问答证明。　　恰恰相应。　　照中失默。　　便见侵凌。　　证明问答。　　相应恰恰。　　默中失照。　　浑成剩法。　　默照理圆。　　莲开梦觉。　　百川赴海。　　千峰向岳。　　如鹅择乳。　　如蜂采花。　　默照至得。　　输我宗家。　　宗家默照。　　透顶透底。　　舜若多身。　　母陀罗臂。　　始终一揆。　　变态万差。　　和氏献璞。　　相如指瑕。　　当机有准。　　大用不勤。　　寰中天子。　　塞外将军。　　吾家底事。　　中规中矩。　　传去诸方。　　不要赚举。

　　净乐室铭

　　色见声求。　　取道未正。　　自得之渊。　　常乐我净。　　其净者常。　　其乐者我。　　是二相资。　　如薪与火。　　我乐无穷。　　净常无终。　　湛存象外。　　智照环中。　　环中自虚。　　非有非无。　　密运灵机。　　妙转玄枢。　　玄枢机转。　　本光瑞现。　　心缘未萌。　　言像何辨。　　其辨者谁。　　了了自知。　　圆该家慧。　　不涉思惟。　　思惟不涉。　　芦花照雪。　　一段光明廓然莹彻。　　莹彻无方。
　　初不覆藏。　　乘时则出涉化则昌。　　涉化随宜净乐不移。　　空含海印。　　恰恰无亏。　　无亏之功。　　内外冲融。　　法法绝待。　　门门虚通。　　虚通之门。　　游戏之径。　　脱落根尘芦洒眺听。　　眺听夤缘手眼千千。
　　彼亡勤勤我常绵绵。　　绵绵之妙未痕眹兆。　　净中之乐。　　默中之照。　　默照之家。　　净乐之室。　　居安忘劳。　　去华取实。　　取实之铭。　　无得而言。　　善哉摩诘入不二门。

　　僧堂记

　　夫灵山之笑温。　　少林之坐寒。　　东西绳绳。　　三十三传。　　老卢授衣钵而逃。　　厥事显著。　　开阖歙张。　　波澜光焰。　　肆口而说。　　肆心而应。　　道传器受。　　源深流长。　　南岳青原。　　代以得人。　　或默有所宗。　　幽潜远遁。　　扫迹世外。　　研究生死。　　松食荷衣。　　巢栖草座晦而不辉。　　持养老成。　　有慕其风。
　　师而亲之。　　锄植舂炊。　　采汲烹瀹。　　溪芼原粟。　　枯槁自甘来远集繁。　　乃建僧堂而统受焉。　　斋卧之华。　　师友同事。　　刳情刲智。　　摈学黜思。　　妙尽心空。　　宗通眼活。　　发越于设施。　　果其能而备也。　　建炎之末。　　人病乱离。　　湘汉江淮。　　兵火燔掠尊宿丛林。　　芜没十八九。　　毳衣瓶锡。　　投栖于东南。　　四明禅席。　　素号小庐山。　　郡东六十里。　　天童道场。
　　山纡盘而气幽。　　松偃蹇而皮皴。　　苍壁附萝。　　烟晞而翠腻。　　孤虹枕涧。　　埃濯而清扬。　　予住山之四年。　　十方来学。　　云趋水赴。　　屋不能容。　　比丘行深。　　遽来白事曰。　　柏庭友于露坐檐宿。　　殆无寻赤与受单钵。　　欲募净信增大其堂得乎。　　予颔之已。　　而匠披于林。　　斧鸣于谷。　　一年余础布楹列。　　梁横桷攒。　　棼橑翼张。　　甍瓦鳞覆。　　前后十四间。　　二十架。　　三过廊。　　两天井。　　日屋承雨。　　下无廧陼。　　纵二百尺。　　广十六丈。　　窗牖床榻。　　深明严洁。　　万指食息。　　超摇容与。　　谋始于绍兴壬子之冬。　　工毕于甲寅之春。　　总费纸钱万五千有奇。
　　冬温夏凉。　　昼香夜灯。　　开钵而饭。　　洗足而坐。　　耕牧其间。　　警导以寂。　　秋涵古井。　　春人化机。　　渊兮默成。　　粲兮用光。　　水盈科而流。　　谷随呼而响。　　理契平等。　　智应自然。　　动静威仪。　　针砭相益。　　捡责渗漏。　　磨莹瘢痕。　　淬砺光芒。　　错砻圭角。　　高标远到。　　追武古人。　　丐心施力。　　等不负负。　　噫器劣学弊。　　希易欲速。　　以机械为蹊。　　放荡为诣。　　耕于空言。　　馁无所获。　　战于强辨。　　胜无所归。　　见闻流习。　　知解汩心。　　佛祖之所呵。　　魔外之得便。　　其疵疠萌[薜/子]。　　治不可缓也。　　登昆仑之丘。　　决河源之水。　　濯肝胆之洿。　　荡心目之翳。　　生灭迹亡而妙存。　　有无辙泯而过量。　　大夜之梦破。　　永劫之疑拔。　　出家之志偿。　　行脚之事辨。　　相从俦侣。　　殆庶几焉。
　　天童宏智禅师广录终

　　天童宏智禅师广录卷第八



　　宏智禅师广录卷第九

　　真精进而离妄。法供养以无疵。妙庄严以从缘。慧方便而不缚。毗卢性空而智身了了。普贤毛孔而法界重重。仰之高钻之坚。涅不缁磨不磷。珊瑚瀛海夜潮。饮其光明。薝卜丛林春律。洗其寒色。齐物蝶翻乎梦。截流鸥赴于盟。四明玲珑岩寺。束篾住山几三十年。众集食贫。躬出持钵。仍承化士。循乞以供。写幻仪须鄙语。随处见人得助谈柄。僧编欲刻。家丑莫扬。且夫知之者愚。言之者失。祖证明之亲到。佛开演之恐迷。面壁灯联。心空光发。神游其奥。灵灵自照而体虚。道得其全。绵绵若存而用细。鼻孔车载不起。舌头钳拔不伸。祖意穷而通。佛事光而备。剑挥空而纵横出碍。珠受影而趣舍相随。云鸟无章。风铃自韵。秋虫之语。木蠹之文。相传佛选器同。向道宗全说半。比丘(师俨)请为之引。绍兴二十七年夏安居日。正觉书。

　　明州天童觉和尚真赞

　　　　侍者师俨编

　　六代祖师画像赞并引

　　天童乞食于黄岩。用祥上人。出六代祖师画像。以赞见托。原所以为祖者。直明第一头事。因缘建立。皆儿孙分上。祖不云乎。不与凡圣同躔。超然名之曰祖。繁枝远派。应化机用。妙得根源。自然随顺。斯不言可谕。兹幸随喜稽首赞云。

　　初祖达磨禅师

　　西付不了。　　东行相讨。　　大乘气遥。　　少林春早。　　九年面壁。　　求人而急。　　三拜髓传。　　得嗣而贤。　　芦华明月夜船转。　　水远天低秋色连。

　　二祖大祖禅师

　　立雪齐腰。　　求法断臂。　　有志忘诸躯。　　无心契诸己。　　了了常知。　　其知密微。　　妙不借口。　　的自传衣。　　全功归父底时节。　　拈转虚空绝所依。

　　三祖监智禅师

　　道无拣择。　　宗非促延。　　死生外著。　　清白家传。　　觅罪性空。　　廓然大同。　　妙尽亡能境。　　机回却借功。　　虚明自照。　　靡心识。　　海月灵犀夜魄通。

　　四祖大医禅师

　　授屈眴衣。　　秉毗卢印。　　师坐西山。　　名称东震。　　蜂服之粉兮春蜜之滋。　　蚌肠之珠兮夜蟾之孕。
　　远气呈祥灵枝发旁。　　牛头接得融居士。　　华鸟不来庵外忙。

　　五祖大满禅师

　　奇女之儿。　　双峰之嗣。　　传衣世称乎妙龄。　　栽松我愧乎颓齿。　　前后两身。　　古今一心。　　孤鸾风舞玻璃镜。　　长鲸月[馬*展]珊瑚林。　　钵盂狤獠人将云。
　　几夜春坊无碓音。

　　六祖大监禅师

　　广南樵夫。　　淮西行者。　　明珠走盘。　　黄金出冶。
　　透影像兮凡圣罔得同尘。　　续光明兮家世自然不夜。　　众星之拱斗之魁。　　百川之趋海之下。
　　弃钵袋而逃。　　提不起而恳招。　　非风幡之摇。　　示即物之情超。　　叶落归根兮来时无口。　　百千三昧兮九牛一毛。
　　天童老师。未下笔之前。祖师鼻孔。一时穿却了也。事不获已。更拈出这个语话。当面直指。使人读是赞无别赞。言下知归即自赞也。见是祖无别祖。可中默契即自祖也。夫如是则正佛祖之眉目。而风彩不彰。五叶一华。随处春色。呜呼昼夜。孰不与祖师同起同坐一出一没耶。仰山云。不道见。只是不别。真歇清了跋。
　　四明天童禅师。作六代祖师画像赞。意真语妙。超佛越祖。明眼汉笔墨间。自别有孔窍。非世间文字章句之学。所能仿佛也。平日甚富。恨未尽见之耳。后学读此赞。乃知大善知识寓妙意于此本。可忘乎。绍兴癸亥三月初十日。老禅士圭书。

　　雪窦宗长老兹写师像。以授天童知事。壁龛而挂之乞语。书其上

　　妙藏绝邻。　　毕竟无身也。　　清虚之理真。　　幽灵独神。　　须臾返色也。　　自照之智亲。　　云寒有雪意。　　天远连秋津。　　缘起佛种。　　觉生幻尘。　　语细音柔。　　丹山凤鶵之韵。　　目深眉重。　　檀林师子之颦。　　借位途中宾主。　　借功门里君臣。　　洞水逆流。　　望云岩而半肯。　　曹山颠酒。　　知清税未全贫。　　曲木床头握麈尾。　　心传一句付其人。

　　大宁悟长老写师像求赞

　　眼睛活髑髅干。　　妙在离微转处看。　　鱼潜水而秋痕愈碧。　　鹤卧松而月梦犹寒。　　应呼之神居谷。　　随色之珠走盘。　　影响黏谁眉得用。　　斫泥余地鼻无漫。

　　万寿晖长老写师像求赞

　　空而无痕。　　绵绵体之若存。　　卓而莫群。　　恰恰用之不勤。　　光明破夜月淡泞。　　出山云无得而得。
　　不闻而闻。　　少林之传默默。　　灵山之笑欣欣。　　龙雷相送鱼烧尾。　　豹雾俄披虎炳文。　　齐物飘飘兮。　　流梦似随蝴蝶去。　　亡机荡荡兮。　　清闲还与白鸥分。

　　保福萃长老写师像求赞

　　少食枣而齿黄。　　老饱盐而瘿亡。　　兔分月魄入犀角。　　蜂采华滋归蜜房。　　源深流长。　　体明用光。
　　巍巍堂堂。　　炜炜煌煌。　　檀篆香消默无语。　　乌藤相伴倚绳床。

　　清潭荣长老写师像求赞

　　家山水兮静忘处所。　　友鱼鸟兮动忘尔汝。　　默默之得谁传。　　的的之宗自举。　　冰壶春未回。　　而痕垢无些。　　玉林月已上而清光有许。　　湛存此个宗乘。　　肯坏人家男女。　　黄梅之钵笑夜偷。　　少室之衣疑浪与。　　方彻地区。　　圆该天宇。　　神发幽而空谷应呼。　　声出碍而霜钟忽杵。

　　光孝恭长老写师像求赞

　　问者不亲。　　传者不真。　　默成之性。　　空照而神。　　湛存而无像。　　幽灵而绝邻。　　赫炉冶而铸其器。　　吹风烟而造其春。　　建立诸幻。　　发明至淳。　　匠手之挥斤刃利。　　蝇泥之去鼻端尘。　　其斫有信。　　其受难人。　　偃蹇之松兮。　　独扶疏于雪试。　　[危*臬]卼之石兮。　　几破碎于雷嗔。

　　能仁翼长老写师像求赞

　　行脚句亲。　　住山迹陈。　　默有余味。　　言还失真。　　金发响而出碍。　　玉雕文以丧纯。　　胸中器宇。　　眉底精神。　　虎生三日食牛气。　　海阔万里吞舟鳞。　　性得全提鼻。　　心传不挂唇。　　白雪家庭兮。　　独立腰齐之士。　　红蕉棋局兮。　　尝观柯烂之人。

　　南明慧长老写师像求赞

　　发之白兮苍山雪寒。　　眼之冷兮远水秋还。　　机自转兮夜斗有柄。　　气自清兮星河无澜。　　谷应声而亡像。　　珠受色而不瘢。　　瀛海潮落兮平且净。　　天宇云收兮虚更宽。　　万化起灭兮默见其端。

　　祖印渐长老写师像求赞

　　面孔谁传。　　身心自然。　　鉴含万像。　　海吞百川。　　锦机动而彩丝度。　　玉线透而金针联。　　说法借口。
　　吓人空拳。　　平等莫移兮。　　任鹤长而凫短。　　纵横从变兮。　　爻坤断而干连。

　　净居照长老写师像求赞

　　真乘无门兮佛佛道同。　　面壁有句兮祖祖心空。　　静居方外智入环中。　　借功明寂默。　　借伴入樊笼。　　十方周匝。　　三世混融。　　刹刹尘尘齐说法。
　　见闻互换自相通。

　　报愿慧长老写师像求赞

　　水秋而清。　　月寒而明。　　万机休罢。　　三际齐平。　　尘消却到法身住。　　幻起还从佛口生。　　长天之覆。
　　大地之擎。　　诸祖与之同道。　　众汇与之同行。　　龟毛拂而握竖。　　兔角杖而膝横。　　更无一物借来底。　　招手憨僧作证成。

　　能仁仁长老写师像求赞

　　大圆镜性。　　平等智心。　　老兔卧寒兮清炯炯明月之窟。　　长鲸[馬*展]海兮光漾漾珊瑚之林。　　千里雪翻波渺渺。　　百川潮涨水深深。　　鹏搏鲲蜕壳。
　　子和鹤鸣阴。　　随应还游刃。　　相逢有赏音。

　　惠首座写师像求赞

　　衰飒仪容。　　僶俯颓慵。　　玲珑岩寺。　　夭矫云松。　　艳冷晚秋菊。　　韵清霜晓钟。　　刹刹尘尘三昧事。　　知音何处不相逢。

　　璋监寺写师像求赞

　　杳杳冥冥。　　寒雁影没而秋远烟青。　　寂寂惺惺。
　　老蚕茧就而风高叶零。　　天机静时活。　　道环虚处灵。　　瀛之涵崧之镇。　　干之健坤之宁。　　海运鹏搏气宇扬扬。　　而吞舟鱼蜕。　　雾披豹变文章炳炳。　　而啸风虎猛。　　少林之灯未续兮。　　洛阳人腰齐雪庭。　　黄梅之衣欲传兮。　　狤獠祖步移碓桯。
　　物不当情而冰凌脚快。　　鳞或烧尾兮电火气腥。　　诸尘崝嵘乎影响。　　三昧游戏于眺聆。　　跛跛挈挈也其行自信。　　哆哆和和也其言不轻。　　家法冷淡子孙宁馨。　　心岁寒而松柏试雪。　　色清白兮河汉含星。　　鸣阴之鹤臞而寿。　　巢莲之龟小而龄。　　棋局未散柯烂樵丁。

　　参头智舒与众行者写师像求赞

　　背鲐齿鲵。　　皮鸡发鹤。　　西北出家。　　东南行脚。　　选佛到空觉觉空。　　为人除药病病药。　　夕壑云生。
　　秋潭月落。　　偏正机轮。　　方圆枘凿。　　蝴蝶之春梦栩栩而物齐。　　白鸥之野盟飘飘而闲乐。　　妙触无当冲。　　应何作。　　剑之挥空而彼此不痕。
　　珠之受影而自他相若。　　气韵岩棱音旨拗斡。
　　跛跛挈挈兮有底迂疏。　　哆哆和和兮不空罥索。

　　汤寿乡察推写真求赞

　　形仪潦倒。　　气貌寒槁。　　野云自闲。　　岩树谁老。　　性元静而妙存。　　体本真而空了。　　幻世应诸缘。　　荒田不拣草。　　风烟望断兮鸿影冥冥。　　天水相连兮秋容渺渺。

　　钱郎中写真求赞

　　胜净明心。　　混融古今。　　河汉之气清秋阔。　　牛斗之光寒夜深。　　机历历兮锦梭吐绪。　　道绵绵兮玉线联针。　　月漾珊瑚海。　　春回薝卜林。　　法法变通手段。　　尘尘出碍胸襟。　　明镜谁嫌差别像。　　空山自答合同音。

　　张汉乡写真求赞

　　顶覆白雪。　　眼横碧波。　　清霜濡斗柄。　　古壁挂龙梭。　　少林之华未老。　　曹溪之镜非磨。　　所得几何。
　　家传不多。　　饱谙云水三条篾。　　钓尽江湖一片蓑。

　　张监税写真求赞

　　幽讨厥初。　　湛存若虚。　　体明无尽。　　气清有余。　　太行之雪厌屋。　　黄河之冰载车。　　豹雾变文之虎。
　　龙雷烧尾之鱼。　　风烟濡腻。　　草木光舒。　　根根尘尘了了。　　法法念念如如。　　舂坊行者得衣钵。　　可信心传不在书。

　　智宣直岁写师像求赞

　　霜颅雪髭。　　壑眼岩眉。　　昆仑源我据。　　浑沌凿谁持。　　雁行没处秋天阔。　　华气繁时春日迟。　　诸尘出碍妙触无疵。

　　禅人并化主写真求赞

　　云横其肩。　　雪覆其颠。　　空空养慧。　　兀兀忘缘。　　月射珊瑚兮。　　海发光而不夜。　　松生琥珀兮。　　根拥膏而有年。　　性惟平等。　　道法自然。　　钤锤之在握。
　　杖拂之当拳。　　豹雾披梓树之野。　　龙雷吼桃华之川。　　云水丛林秋。　　与老成之气韵。　　溪山草木春曾酝酿于风烟。　　儿孙之力学。　　佛祖之家传。
　　针线之关度。　　龛灯之焰联。　　向道龙门无宿客。
　　而今龟鹤尽成仙。

　　气清水秋。　　骨寒木槁。　　青眼柳春深。　　白头山雪早。　　具大人相也。　　空落不惊。　　有大力量也。　　风吹便倒。　　个些妙处难传。　　向道画工草草。

　　松节老刚。　　岩棱早霜。　　鸥闲沙漠漠。　　雁没烟苍苍。　　爻象干连坤断。　　形器规圆矩方。　　闹市相逢聊举似。　　东家杓短西家长。

　　渊默湛存。　　道超见闻。　　真照本有。　　妙尽新勋。　　虚谷之神兮大千界满。　　明月之影兮百亿身分。
　　无住也浮萍流水。　　自由也飞鸟行云。　　得之有据。　　用之不勤。

　　口阔鼻隆。　　神静心空。　　雪芦岸棱远。　　水天秋色同。　　夜寒北斗垂金柄。　　月落西山藏玉弓。　　真机宛转。　　幻住圆融。　　古佛自然交露柱。　　翻手覆手看变通。
　　岩壑之间草木之阳春。　　江湖之上风烟之精神。　　发须野雪眉目秋津。　　渊默入寒蟾之窟。　　圆明养老蚌之珍。　　步步入尘。　　门门出身。　　莫愁指端兮焦尾之曲。　　可意钩上兮赤稍之鳞。

　　身闲类莫收。　　心静情不流。　　片月自炯炯。　　孤云长悠悠。　　颠毛衰白高山雪。　　眉目寒清古涧秋。
　　把似春风些子妙。　　施于草木十方周。

　　太行盘纡。　　黄河泄舒。　　肝胆明洁。　　胸膺廓虚。　　清风未生齿颊。　　白雪已上眉须。　　少林之默无他说。　　黄梅之舂不识书。　　彻见本来人面目。　　名言安敢妄分疏。
　　识浪沥干。　　肚皮束宽。　　口翻澜而海阔。　　发垂雪而山寒。　　妙传家法髑髅眼。　　巧幻神通赤肉团。
　　相随来也。　　捶凿无瘢。

　　山覆雪兮一颠白。　　水深秋兮两眼青。　　卦爻初作象。　　皮骨自成形。　　混沌已前之朴。　　阴阳未判之灵。　　道传不出世佛。　　义备勿开题经。　　应兮云月用也雷霆。　　有守而涵海镇岳。　　无羁而断梗流萍。
　　痴坐颓然。　　山空壑干。　　离微出入。　　偏正往还。　　千年琥珀之松兮。　　鹤巢梦冷。　　半夜珊瑚之月兮。
　　鲸[馬*展]波寒。　　全功及尽。　　借路何难。　　转步而回丛林也津津和气。　　放口而说河汉也浩浩翻澜。
　　道逢作者谁敢相谩。

　　妙传乎真转侧而神。　　赤脚劫空归去路。　　白头借伴却来人。　　无心分物我。　　何处著根尘。　　烟柳莺华闹浩浩。　　太平时节大家春。

　　炯炯寒瞳。　　丝丝衰鬓。　　丘壑之姿。　　烟霞之韵。　　据坐而心空。　　森罗而海印。　　中虚也干而成离。　　内动也艮而变震。　　云行而用闲。　　电掣而机迅。　　狤獠人不惹尘埃。　　黄梅祖亲传屈眴。

　　兀兀心传。　　了了忘缘。　　叶零白露。　　云散青天。　　玉毂兔推。　　而洗开夜色。　　银笼鹤出。　　而飞度寒烟。　　借功明位。　　借伴入廛。　　应无爽而理之平等。
　　用不勤而道之自然。　　相逢识者。　　便与开拳。

　　顶雪抗春。　　目寒射人。　　蓑裹江湖雨。　　斗浮河汉津。　　拙忘机兮抱瓮。　　妙不传兮斫轮。　　谷鸟岩华自声色。　　十方普现刹尘身。

　　气貌棱棱。　　眉目温温。　　一脉之分派。　　发昆仑之源。　　百川之吞潮。　　落珊瑚之根。　　风烟清远秋之痕。　　草木秀拔春之恩。　　古壁之梭兮蛰龙之骨。
　　寒潭之璧兮夜月之魂。　　老发衰髭。　　顶雪颔丝。
　　方头似凿。　　钝口如椎。　　相逢闲受用。　　惯吃落便宜。　　蒲鞋价贱陈尊宿。　　浆水钱还王老师。　　法不当情兮。　　平等得定慧之学。　　心无所住兮。　　自然见离微之时。
　　松石岁寒。　　云月高闲。　　野雪发须上。　　秋波眉睫间。　　用持智柄。　　静入道环。　　觉心了了。　　幻事斑斑。　　草木精神兮。　　风流自得。　　丛林气像兮。　　春信谁悭。
　　雪浸发根。　　秋生眼棱。　　明月泉头客。　　清风楼上僧。　　潮翻麈尾兮蹴踏龙象。　　风旋羊角兮变化鲲鹏。　　主盟佛事最得人憎。

　　三河野人。　　两淅社宾。　　湛存该理智。　　妙触出根尘。　　乌藤行脚丛林事。　　鈯斧住山云水身。

　　枯木形骸。　　野云踪迹。　　照兮夜色月摩。　　默也潭空秋入。　　三千界露半身。　　九万里成一息。　　随类应缘。　　何翅百亿。

　　岩岩山有秋痕。　　淡淡云无宿根。　　入极一默之底。　　出成三昧之门。　　用不勤湛若存。　　澄弗清兮搅不浑。
　　漆黑眸子。　　栀黄面皮。　　智静霁月相照。　　身闲野云不羁。　　该抹把手陈尊宿。　　细腻点头王老师。
　　针兮线兮明联暗缀。　　音兮律兮自拍独吹。　　尔道是谁。　　芙蓉之孙兮丹出之儿。

　　棱棱之山早雪。　　渊渊之水先秋。　　静也虚谷之应。　　动也闲云之流。　　自怜方外专默。　　谁与环中至游。
　　云山之姿。　　水月之像。　　大海之容。　　太虚之量。　　受也的的无心。　　应也头头离相。　　随缘有照兮。　　妙而不痕。　　彻底亡依兮。　　空而不荡。

　　默有心传。　　休将相观。　　烟巢鹤梦。　　月窟蟾寒。　　静里万缘藏鼻孔。　　笑中百事见眉端。　　而今须发点半白。　　向道丛林历百难。

　　只是个人。　　到处分身。　　万水中间月。　　百华头上春。　　不外一法。　　不受诸尘。　　生处熟也疏处亲。　　默时说也静时神。　　钵盂著饭饱还喜。　　柱杖入拳饥放嗔。
　　一相无相虚空等量。　　一身多身物像俱春。　　动也出岫之云。　　静也居谷之神。　　现形说法也刹刹尘尘。
　　看看变态毫端。　　春风不泮颠毛雪。　　秋色自摩眸子寒。　　笑添面孔两眉展。　　参饱肚皮三篾宽坐曲木床。　　握乌藤杖。　　铸佛祖之楷模。　　活丛林之气像。　　尔莫来虎口撩须。　　谁更敢蛇头揩痒。

　　山寒带雪痕。　　春信入华根。　　造化岂无柄。　　区分自有门。　　出出没没也。　　俱承此恩。

　　髑髅干。　　鼻孔觉宽。　　廓空三际。　　不立毫端。
　　面目风霜杀。　　身心水月寒。　　情尘净尽兮。　　万像齐观。
　　寒肩自高。　　饥眼较大。　　乌藤瘦握拳。　　曲木默据座。　　无言而独灵。　　有唱而谁和。　　秋摩水色兮清绝瘢痕。　　春入华枝兮妙亡程课。

　　衰发半白。　　笑面微红。　　野水秋无像。　　丛林春有功。　　华繁纷梦蝶。　　天远没飞鸿。　　借问分身几许。
　　相随南北西东。

　　舌头肉一脔。　　口唇皮。　　两片有时说道谈禅。　　忽地轰雷掣电。　　万机影销。　　一色功转。　　本来无物镜非台。　　胡汉不痕何所见。

　　风观痴甚。　　形骸老生。　　眉棱阴觉重。　　鼻息静还清。　　二仪未兆。　　一点圆明。　　霜洗斗牛湿。　　秋晴河汉横。　　莫将毫忽痕空性。　　向道环中长太平。

　　身心山野。　　面目草灰。　　默说一句。　　明暗全该。　　机流电天上之火。　　动发阳地中之雷。　　变化穷通有许事。　　向道俱从恁么来。

　　静据胡床。　　久而愈芳。　　默亡痕黑白。　　贫不觉苍黄。　　住无相兮龟之藏。　　行无章兮鸟之翔。　　月烂烂而鱼吞光。　　华菲菲而蜂采音。　　相随来也触处堂堂。
　　眉下眼深。　　额上骨隆。　　说禅口窄。　　受道心空。　　闲闲无伎俩默默有家风。　　片月濯磨秋更白。　　百华点染春能工。
　　暗而明虚而盈。　　水天秋色共。　　月昼夜潮平。　　无在不在。　　无生不生。　　诸尘随起倒。　　万化得纵横。
　　默默大全兮壁挂闲口。　　堂堂正受兮谁粘恶名。
　　这样师僧。　　面目可憎。　　名摸还不似。　　藏覆又何曾。　　虚空阔无工夫挂剑。　　沧海深有伎俩挑灯。
　　抖擞头陀备。　　玲珑道者棱。　　入闽借问何如个能。
　　心闲不被身碍。　　饭饱仍嫌口多。　　妙应群机活卓卓。　　默传一句圆陀陀。　　呈似了也。　　还相识么。

　　鼻筒直眼眶深。　　默时自觉失却口。　　妙处谁会相传心。　　便与么只如今。　　影中辨取兮户挂凋林。
　　这个仪形。　　丛林饭丁。　　春山有雪发衰白。　　秋水无风眼冷青。　　妙明田地。　　净浊门庭。　　万缘不倚活卓卓。　　一事不著空灵灵。　　把手与药兮谁寻本草。　　问津指源兮自得图经。

　　形仪淡如。　　胸腹空虚。　　懒不学佛。　　钝不知书。　　静应诸缘而无外。　　默容万像而有余。　　齐物而梦蝶。　　乐性而观鱼。　　渠正是我兮我不是渠。

　　灵灵一物。　　名模不得。　　长鲸居沧海之渊。　　老兔卧明月之窟。　　已展不缩。　　拗直作曲。　　只么赢时会也无。　　不须喝彩兮盘中双六。

　　似则不是。　　是则不似。　　动兮行云。　　静兮止水。
　　能随缘不堕类。　　百草头上老僧。　　二仪已前自己。　　莫将此个形骸。　　枉挂他人唇齿。

　　静掩双皮。　　喜扬两眉。　　秋容清水色。　　春信闹华枝。　　跛跛挈挈。　　憨憨痴痴。　　摩触家风兮鼻孔累垂。
　　闻名不如见面。　　都卢是个一件。　　风埃闹处常闲。　　行市贵时却贱。　　圆珠不拨转。　　精金久磨炼。
　　触犯机锋兮青天流电。

　　须发老如。　　眉目清亮。　　秋生野水之中。　　雪照寒山之上。　　湛海之心。　　吞川之量。　　头头不爽机宜。　　处处相投稳当。

　　依样画胡卢。　　相逢识也无。　　蹉过了丰城埋剑。
　　觑得破合浦还珠。

　　发白寒山有雪。　　眼深秋井澄波。　　混沌凿那亡大道。　　昆仑源自发长河。　　一笑十方三世事。　　不妨随处萨婆诃。
　　山高早雪水深先秋。　　功勋极处退一步。　　黑白前时赢一筹。　　相随来也还知否。　　南北东西得自由。
　　身兮芭蕉。　　口兮葛藤。　　雪乞人天饭。　　光传佛祖灯。　　机活作春像。　　念冷摩风棱。　　金针玉线兮谁我绳绳。
　　发作残雪之白。　　目带深秋之寒。　　春山未暖。　　野水无澜。　　家风摩鼻孔。　　好事上眉端。　　三世因缘兮半身而应。　　十方刹海兮一吸而干。

　　寒坐无言。　　孤藤在拳。　　片心群像外。　　一句万机前。　　身闲眼活。　　盘滑珠旋。　　虚空故无壁落碍。
　　解了十方三世缘。

　　道随缘而不变。　　源赴汲而不枯。　　禅悦之食兮饱其腹。　　法空之座兮跏其趺。　　青原自喜有麟角。　　黄檗谁嫌捋虎须。

　　野水秋清。　　寒蟾夜明。　　气像能虚白。　　家风自混成。　　鼻快筒直。　　眼嗔角生。　　太空同体而豁落。　　万像同用而峥嵘。　　人间有饭饱皮袋。　　默默憨憨谢太平。
　　老态垂垂。　　岁月浸欺。　　半头生白发。　　瘦骨裹黄皮。　　情闲用而活。　　句妙默而知。　　河阔斗寒云静夜。　　天无四壁风披披。

　　眉垂而杨。　　口默而方。　　了见源底。　　净极发光。　　月魂排夜色。　　斗气濯秋霜。　　谁嫌眼上嗔生角。　　我道机前影不章。
　　面孔何如。　　雪发霜须。　　秋明月窟。　　春发冰壶。　　妙尽还移步。　　功忘聊放锄。　　拈来随处成宗要。　　向道斯人德不孤。
　　白发颅上。　　青瞳眉底。　　雪点疏林。　　秋明野水。　　万像自相投。　　一灵还不倚。　　默默一尘入正受。　　历历诸尘三昧起。
　　净而纯中无一尘。　　纯而净中有万应。　　眼睛明鼻孔正。　　更将折箸搅沧溟。　　令彼龙鱼知水为命。
　　瀛涵崧镇。　　深兮高兮。　　默默之得。　　类之不齐。　　一鼻直两眉低。　　影像尔能半露。　　语言谁得全提。
　　少林九年兮痴坐凄凄。

　　白发星星。　　骨臞气清。　　雪浸山嵂[山/兀]。　　秋在水渟泓。　　流琥珀兮涧松老。　　射珊瑚而波月明。　　影落大千去也。　　何妨触处峥嵘。

　　月犀得晕。　　雾豹养文。　　有通有变。　　或合或分。　　夜寒河濯斗。　　山润石生云。　　妙湛体前明历历。　　从交天下乐忻忻。
　　不寒不枯而秋颓。　　不净不垢而春来。　　神虚而应。　　机发而回。　　分身慈氏。　　合掌善财。　　弹指作声兮楼阁门开。
　　身心清恬。　　面目冷严。　　烟巢寒翠栖鸟梦。　　风漪绿净游鱼潜。　　荡荡兮眺听自妙。　　闲闲兮声色不粘。
　　看看气味历艰难。　　百城心胆老。　　三篾肚皮宽。
　　秋晚长河淡。　　霜清北斗寒。　　哆哆和和兮休嫌冷语。　　点点闪闪兮定遭热谩。

　　霜缣写病姿。　　寒木得春迟。　　山居自肯束三篾。
　　尘立每烦颦两眉。　　牛头不懒虎头不痴。　　个事十成还自知。　　饭塞饥肠衣补破。　　不妨唧[口*留]出家儿。
　　臞山早寒。　　老木先槁。　　心潜三界空。　　念动一尘眇。　　太虚谁与增添。　　万像何曾欠少。　　止犹谷神唯自知。　　肯把闲身相搅扰。

　　无像而像。　　有许模样。　　不真而真。　　只个形神。　　豁清也千岩万壑而秋。　　光丽也诸尘百草而春。
　　恁么来兮处处相亲。

　　默默而知。　　灵灵者谁。　　无像而独存鼻孔。　　有句处不挂唇皮。　　夜冷星河阔。　　霜清斗柄垂。　　从缘应世也。　　恰恰相随。

　　山林眉目。　　水月身心。　　雪何早而古岩棱。　　秋似先而寒潭深。　　机头锦绪。　　线尾金针。　　谁云道大兮自有知音。
　　神静气清。　　心空眼明。　　诸尘中豁落。　　万像里峥嵘。　　去而随来而迎。　　三世竖十方横。　　风吹便倒须相信。　　恰恰谁曾与物争。

　　须发衰白。　　雪点寒林。　　眉目冷青。　　秋生古涧。　　应之有余。　　用之何限。　　风浪不管兮闲似浮鸥。　　水天相连兮远随归雁。
　　拙口默默。　　闲身寥寥。　　去住妙提其印。　　死生谁与同条。　　捋须黄檗。　　夺杖芭蕉。　　十方三世兮一句全超。
　　传之失真。　　体之而神。　　明白智圆而有照。　　清虚理极而无身。　　心萠法法。　　影落尘尘。　　一段精光华上春。
　　是真是假。　　谁相描画。　　似我似谁。　　莫入思惟。　　地方成矩。　　天圆自规。　　三界更无些法剩。　　一身还与十方宜。
　　眉目炯炯。　　须发苍苍。　　疏林沾野雪。　　古涧湛秋光。　　锦缝谁分梭路细。　　针关初透线芒长。　　鹤梦未晓。　　鸟行无章。　　平买平卖兮还他当行。

　　深默而耀。　　至虚而灵。　　我亡黑白。　　谁为丹青。
　　一点落机纽。　　万缘分化形。　　月下水而明洁。　　云出岫而轻盈。　　善应无方果如此。　　这回随处立门庭。
　　兀兀之姿。　　拙钝之师。　　静而亡像。　　动不知时。
　　有口要挂壁。　　无机不度丝。　　秋气清而星河淡淡。　　天宇阔而夜斗垂垂。　　是个面目兮与尔相随。
　　气清山秋。　　用光月浮。　　一无所寄。　　六不得收。　　任腾腾而异类。　　活鱍鱍而随流。　　天上天下。　　云水自由。
　　孤身云闲。　　老发雪白。　　丛林眼孔清。　　河汉口门窄。　　应时谁外诸缘。　　转处自消一色。　　峥嵘万像森罗。　　向道与他平出。

　　赤肉凿窍。　　干骨裹皮。　　自然无我。　　尔道是谁。　　双瞳秋点点。　　两鬓雪丝丝。　　筇倚床头。　　不去诸方行脚。　　口挂壁上。　　欲学古人住持。　　渊默有句。　　真得无师。　　崖蜂春采薝卜华。　　海鸟梦卧珊瑚枝。

　　岁寒之姿。　　衰发丝丝。　　明白之传。　　湛存绵绵。　　秋空霁而天连水远。　　夜色冷而河横斗旋。　　平买平卖兮将高就下。　　中规中矩兮随方逐圆。

　　像兮非真。　　真兮非像。　　妙明四大之前。　　自出诸缘之上。　　不把一字之心传。　　有吞百川之器量。
　　随方普应而不亏。　　的的夜光而在掌。

　　默默家风如如规矩。　　妙不可以言传。　　真不可以相取。　　明白月壶。　　廓清天宇。　　物我情忘兮谁分尔汝。
　　智须转色。　　净还发光。　　活眼唯自照。　　喜眉为谁扬。　　巍巍堂堂。　　炜炜煌煌。　　莫道侬家兮触事面墙。
　　净智而昭昭。　　体空而寥寥。　　天心河淡月欲下。
　　松顶雪寒春未消。　　三世迁流兮弹指可断。　　万年长久兮一念全超。　　恁么来也。　　顺风上潮。

　　山之寒兮带雪。　　水之清兮含月。　　默而灵兮卓卓妙存。　　静而应兮尘尘光发。　　彻见离微兮任出任没。
　　赤肉一团。　　疏通数窍。　　惟色惟声。　　乃听乃眺。　　不借应而即真。　　不外虚而常照。　　长时默坐亡世机。　　万里青天绝飞鸟。　　谓尔画工。　　那得其妙。

　　心得而真。　　物应而神。　　幻住三昧。　　觉了诸尘。　　洒洒落落不共法。　　浩浩荡荡无边身。　　明明白白随流月。　　叶叶华华到处春。

　　情谓之外兮言路那通。　　形壳之外兮模画那同。　　一方明有月。　　万籁啸而风。　　其应而妙。　　其用而冲。　　图星之拱兮周罗而北。　　流水之向兮曲折而东。
　　木石形骸冰雪肝胆。　　一点妙难名。　　十方机未感。　　寒林摇落兮。　　谁捋老虎之须。　　沧海潮干兮。
　　谁探老骊之颔。　　默默湛存。　　昭昭元鉴。　　发用也连乾断坤。　　缘应也明离暗坎。

　　寒著苍山之骨。　　雪压老松之颠。　　形气清而有像。　　心迹泯而亡缘。　　诸尘不受。　　一印周旋。　　大大小小兮。　　方方圆圆。　　神观湛湛。　　和气津津。　　玉涧流月。　　琼林发春。　　恰恰相融也。　　何此何彼。　　堂堂不在也。　　夺境夺人。

　　心空月高。　　发白雪饶。　　气吞百川兮其口如海。
　　浪卷万里兮其舌翻潮。　　一句直指。　　三乘独超。
　　忽雷破蛰起平地。　　赤脚踏虹登九霄。　　影草笑无术。　　烂柯知有樵。

　　眉目十分。　　精神一段。　　岩高雪释迟。　　木老春来缓。　　古涧明月宾。　　青山白云伴。　　借光何处不分身。　　刹刹尘尘谁解唤。

　　默默有得。　　灵灵无依。　　妙穷出没。　　照彻离微。　　万像齐收一印。　　三昧遍在群机。　　而今恁么相随去。　　终日如愚不我违。

　　肃萧而秋。　　万化潜收。　　英英而春。　　群汇舒伸。　　天地之间谁造物。　　枢机之发是何人。

　　八字眉低。　　四方口阔。　　发色松雪寒。　　目光岩电烁。　　橐籥之空。　　枢机之活。　　其间勿尔安排。　　里许是谁造作。　　影草不彰兮。　　妙触无瘢。　　没身不殆兮。　　长生有药。

　　凄然而秋。　　眼冷心休。　　温然而春。　　口笑眉伸。　　了了无分别智。　　恢恢不思议仁。　　亡机返朴。　　得用还淳。　　图画之巧。　　那有其神。

　　秋入眼角。　　春生鼻筒。　　钳锤坚外。　　橐籥虚中。　　世机抱瓮之拙。　　道用斫轮之工。　　蜂采华房兮。　　蜡脾酿蜜。　　犀酣桂毂兮。　　兔鼻流通。

　　萎萎嬴嬴。　　跛跛挈挈。　　用绵绵而云行。　　机历历而电掣。　　有时缄口衔枚。　　也学住山束篾。　　生兮不生。　　灭兮不灭。　　秋水之月兮。　　春山之雪。

　　身心自然。　　松石亡年。　　春云闲似鹤。　　秋水远连天。　　虚能外应。　　默守家传。　　东西南北。　　一等周旋。
　　赤肉一块。　　臭脓一袋。　　何物著乎中。　　有应发于外。　　妙入群机。　　默成三昧。　　个时撒手断崖前。　　方见浑仑扑不碎。
　　教示无辙迹。　　赞之绝涯岸。　　才发名言。　　便成形段。　　月芦混处鸣鸥。　　天水连时没雁。　　而今对现十成。　　向道只得一半。

　　清白而游。　　江湖风月之秋。　　变态而神。　　云烟草木之春。　　体之而真。　　用之而淳。　　非佛非祖。　　而能佛能祖。　　非天非人。　　而能天能人。

　　四大无埃。　　五蕴外来。　　智慧尚归父。　　因缘初不媒。　　西山寒月下。　　东海夜潮回。　　一一根尘妙触事。　　千千手眼随宜开。　　众生世界了如幻。　　影像那涴吾灵台。
　　看看心空骨寒。　　槁木暖未发。　　髑髅津沥干。　　秋入眼角。　　春生鼻端。　　相呼相唤知音会。　　为我门前倒刹竿。
　　个是何人。　　气清骨贫。　　烟霞面目。　　丘壑精神。　　二仪自然一体。　　万像况与同尘。　　床上全威白额虎。　　钩头可意赤鳞。

　　尔是何人。　　缁衣裹身。　　静住天无四壁。　　机回月带重轮。　　梦蝶境中闲有趣。　　露蝉胸次净无尘。
　　相随化事入[廓-享+墨]井。　　百草头上风烟春。

　　貌古而孤。　　气清而臞。　　秋生林壑。　　月在江湖。　　见道之体盈而虚。　　随世之用有而无。　　佛佛祖祖。
　　只个规模。

　　静而纯湛而存。　　海日珊瑚树。　　岩松琥珀根。　　家风传父祖。　　事业付儿孙。　　回途妙触了机用。　　个是百千三昧门。
　　寒林气清。　　晚浦潮平。　　自由之像。　　相随而名。　　孤藤拳脱略。　　三篾肚膨亨。　　闹市谁嫌机用熟。　　丛林人道饱参生。
　　清白传家。　　湛存授手。　　木落风高。　　水明月昼。　　双瞳冷用眉。　　片舌闲摇口。　　宗通也洞水逆。　　流孝满也曹山颠酒。
　　寒雪覆颠。　　闲云拥肩。　　动随尔后。　　静住其前。　　百草头边老僧句。　　千华台上古佛禅。　　法法出碍。
　　心心密传。　　百战之疮兮风雨瘢痒。　　九野之耕兮泥水领穿。
　　体之湛存。　　潮缩海门。　　用之亡痕。　　春入华根。　　光明射珊瑚之魂。　　波澜派昆仑之源。　　影动非幡。
　　声扬度垣。　　静以应繁。　　冲以待喧。　　骐骥之姿千里之奔。　　云梦之量八九之吞。　　斫轮之工兮拟谁授克家之学。　　抱瓮之朴兮将自灌丈人之园。
　　岁寒之容。　　高岩雪松。　　清白之胸。　　冷月霜钟。　　种田博饭。　　地藏之春农。　　明镜非台。　　黄梅之夜舂。
　　百草头上闲和尚。　　而今何处不相逢。

　　本体无生。　　诸尘幻成。　　白发雪漫顶。　　青瞳秋在泓。　　妙触出碍。　　机用超情。　　珠走不留影。　　谷虚还应声。　　默默坐寒唯自照。　　天无四壁月三更。

　　神定气平。　　心空智明。　　其机静而自应。　　其用虚而不盈。　　寒潭月落。　　霁夜河横。　　绍了亡祖位。　　借功成佛名。　　建立因缘皆尔尔。　　刹尘世界与众生。
　　蛰梭未飞。　　肌肤不把。　　老虎似衰。　　眼力犹威。　　头须霜雪坞。　　舌颊风雷机。　　气爽秋高河汉阔。　　霁寒夜永斗牛辉。　　阴阳爻象。　　天地范围。　　借伴来也。　　相逢庶几。

　　二仪同根。　　万物一源。　　机活静枢之臼。　　象成玄牝之门。　　幽而不昏。　　湛而若存。　　用妙触而出碍。
　　体至虚而无痕。　　车辙出门而合度。　　桃李成蹊而不言。
　　枯木之春。　　蟠桃之辰。　　自然时节。　　不费精神。　　啐啄丹山之凤窟。　　游跃桃华之龙津。　　一机历历。
　　三昧尘尘。　　眼中之物物中眼。　　身里出门门里身。
　　疏豁性情。　　谷虚而不盈。　　舒散胸肤。　　冰涣而不凝恁么来也。　　触处相应。

　　锦云晚晴。　　璧月夜明。　　妙心无住住。　　幻事不生生。　　天际冥冥雁字没。　　潮痕滟滟鲸波平。

　　静复湛存。　　潮退珊瑚之根。　　智随用奔。　　派发昆仑之源。　　光风草木献春像。　　霁夜鱼龙吞月魂。

　　山向岳奔。　　川趋海吞。　　船浮水柔有力。　　雁没烟冷无痕。　　二三四七传持之句。　　百千万亿变化之门。　　招手授手。　　知恩报恩。

　　孤节老全。　　丛林岁寒。　　机用千变时事百难。　　玉经火而愈润。　　莲秀水而常干。　　牛头之懒口挂壁。　　麈尾之辩舌翻澜。　　触事出碍兮虚空挥剑。
　　众影不粘兮明珠走盘。

　　老节疏踪。　　傲雪之松。　　真智证理。　　吟云之龙。　　饱丛林而彭亨肚。　　善知识而隗磊胸。　　春成万物兮平等无像。　　海吞百川兮自然有容。

　　智静用冲。　　道明体空。　　清白转色。　　幽微借功。　　一乘句里那回互。　　百草头上还疏通。　　虎头之顾。
　　牛头之融。　　且痴且懒。　　不谋而同。

　　江湖之秋。　　清入双眸。　　草木之春。　　温生两唇。　　髑髅眉底自照眼。　　赤肉团上无位人。　　门门得用。
　　薄艺随身。

　　观身因缘。　　芭蕉不坚。　　悟世幻化。　　木槿之谢。　　舒丛林之气兮。　　时节长春。　　分密室之灯兮。　　光明不夜。　　应物现形。　　见闻闲暇。

　　节棱棱而老松之孤。　　心空空兮修竹之臞。　　雪霜之气。　　丘壑之躯。　　云水之去就。　　丛林之典模。
　　放开来底。　　相识也无。

　　余云消于霁虚。　　片月上于秋壶。　　光清岩壑。　　影现江湖。　　类中之异。　　物中之殊。　　虎生三日食牛气。　　马走千里随母驹。　　赏音有以。　　德邻不孤。

　　虚空之身兮遍十方。　　古佛之心兮逾三光。　　得之而藏。　　兀然如秋兮。　　百念自凉。　　用之而芳。　　粲然如春兮。　　万像成章。　　德形外徼。　　道在中央。

　　刹刹尘尘。　　随应现身。　　百川之月。　　百华之春。　　阿尔随宜手眼快。　　更谁敢议骨头贫。　　道交德邻。
　　主主宾宾。

　　三世混融。　　据本来而合同。　　六门变通。　　在今日而亡功。　　下钱胡饼案。　　放手馒头笼。　　南山起云兮。　　北山下雨。　　古佛露柱兮。　　互换家风。

　　寒雪一颠。　　秋云半肩。　　渊默曲木。　　月行霁天。　　转功能就位。　　借伴还入廛。　　机用也离虚坎实。　　变通也坤断干连。
　　无明而明。　　无生而生。　　静枢机活。　　玄牝象成。　　随缘百亿纵横用。　　妙触门门出碍情。

　　从身出门。　　即物契神。　　一机历历。　　三昧尘尘。　　逢场且了游戏事。　　向道非无幻化人。

　　心空观身。　　眼冷对尘。　　本来无物。　　幻起成春。　　动若行云而应。　　止犹虚谷而神。　　门门随事得三昧。　　机用纵横不倩人。

　　秋山臞而清。　　秋水瘦而净。　　万法自齐观。　　一音还普应。　　方圆之器著虚空。　　随来随与无余剩。

　　寒岩著雪。　　老木含春。　　独灵空劫眼。　　不碍肉团身。　　枯禅三椽兮。　　自守其默。　　豁净四壁兮。　　谁管其贫。　　森罗万像兮。　　根根尘尘。

　　山秋而臞。　　水秋而净。　　得丘壑偃蹇之姿。　　赋猿鸟超摇之性。　　离微彻见根。　　动静该听莹。　　提来万法上看。　　更没一丝头剩。

　　性不疏通。　　机不捷敏。　　颓慵陋见闻。　　急快失容忍。　　一默清秋兮。　　芙蓉华开。　　万态浩春兮。　　葛藤蔓引。
　　须发沧浪。　　形容寒瘠。　　春林带雪痕。　　云山染秋色。　　光明一点兮。　　蚌有蕴于月华。　　清净八弦兮。
　　鸟不飞而天碧。

　　其来何从。　　云起孤峰。　　其去何诣。　　月落寒水。　　而今处处相随行。　　的的浑身是眼睛。　　万像森罗互为用。　　不许蝇泥粘鼻孔。

　　如圭如璧。　　雕文丧德。　　如云如石。　　坚润是式。　　苍竹无心岁寒色。　　老松有傲霜雪力。　　照破诸缘兮。　　两眼如漆。

　　气宇豁落。　　精神萧散。　　尘劫坐空。　　世缘居简。　　闲闲淡淡。　　枯木云。　　沥沥漉漉通身眼。　　森罗万像同条。　　莫道个人檐板。

　　山寒露风棱。　　水瘦褪沙痕。　　劫空须到底。　　用妙不循根。　　宗派谁传衣钵。　　他家自有儿孙。

　　清若松篁雪。　　虚明河汉秋。　　深心老节岁寒事。
　　稳放胡床默默游。

　　寒山骨瘦。　　雪林气清。　　万机寝削。　　一点光明。　　其灵不可像。　　其妙不可名。　　默倚蒲团坐终日。　　尔道何时不太平。
　　一片间心。　　十方充塞。　　春律行兮发华。　　秋风敛兮落木。　　谁调谁牧。　　不伤不触。　　万像同放光明。
　　太虚了无棱骨。　　中规矩兮东西南北。

　　眉目古涧秋。　　须发寒岩雪。　　去就丛林出身。　　触动葛藤生舌。　　扬拂握拳。　　破关击节。　　雾变豹而草木光。　　雷趁蛟而山石裂。

　　轻重之衡。　　妍[娟-月+虫]之鉴。　　堂堂类而莫齐。　　的的混而不滥。　　身世闲闲。　　情田淡淡。　　秋水澄澄。　　江鸥泛泛。　　一点彻底兮。　　丛林渊源。　　万化夤缘兮。　　葛藤枝蔓。
　　视物眼深。　　说禅口快。　　一点不著虚空。　　万化谁分器界。　　应众缘而间六根。　　入诸尘而住三昧。
　　其小无内。　　其大无外。

　　木老春何晚。　　山寒秋最先。　　渊默有佳处。　　湛存天地前。　　静亡所住。　　动解随缘。　　黄芦淮上东西岸。　　明月渡头南北舡。

　　臞而且老寒木未春。　　静而愈明古潭有月。　　天苍苍而无空无缺。　　云闲闲而乍出乍没。　　二仪同根万物一体。　　莫向诸缘分彼此。

　　眼深眉长。　　口阔面黄。　　秋月破夜色。　　古涧含秋光。　　念萌自得出没像。　　功转不落偏正方。　　拈起能来应机用。　　者回触处露堂堂。

　　默而不凝。　　照而不流。　　关棙虚而活。　　机轮转处幽。　　闲云淡而无雨。　　野水清而有秋。　　要将平等一如相。　　著在森罗万像头。

　　山肥拥云。　　水明濯月。　　动随偏正往来。　　静见离微出没。　　得万像之根源。　　识诸缘之窠窟。　　相随来也。　　不遗毫忽。

　　额高耸骨。　　眼深藏神。　　诸缘淴合。　　一默真醇。　　自得混成物我。　　谁能碎折根尘。　　不来而来不见见。　　会方知音彼上人。

　　白发半山雪。　　青瞳两眼秋。　　的的环中意。　　绵绵方外游。　　虚空说法何须口。　　万像森罗自点头。

　　默默而游。　　如如而说。　　鱼行涧底秋。　　鹤梦松头月。　　大智而愚兮。　　大巧而拙。

　　颠毛如许白。　　面孔较些肥。　　寒松偃蹇兮雪在顶。　　枯山臞瘠兮春添衣。　　据床握杖。　　雷吼电飞。　　光痕已露也。　　是谁见几。

　　须发老白。　　眉目穷愁。　　六窗寒照雪。　　一点冷摩秋。　　干处著脚。　　闹里刺头。　　枢静机活兮。　　全放全收。
　　鼻似截筒长。　　目如点漆光。　　据床握柱杖。　　河汉夜来霜。　　云山苍苍。　　水天茫茫。　　烁迦罗眼三角。　　舜若多身十方。

　　面目风霜。　　身心春阳。　　用杀活之手段。　　整宗祖之纪纲。　　秋生野水鱼潜稳。　　月在寒松鹤梦长。

　　机锋不敏。　　神观不清。　　一点寒灰后。　　三乘热碗鸣。　　历代祖咽喉把定。　　十方心手段放行。　　春风剪剪兮。　　物像英英。

　　缄默之妙。　　本光自照。　　鉴物之真。　　眼里有筋。　　出气之快。　　鼻头有窍。　　见道之根。　　德象之要。　　处处相应兮。　　不余不少。

　　情态云间。　　身心月寒。　　鼻孔气出快。　　髑髅津沥干。　　鳞龙游跃兮。　　雨翻雷吼。　　鲲鹏变化兮。　　海运风搏。
　　妙处难传。　　明明像先。　　光凝雪月。　　秋连水天。　　百亿分身随应事。　　更嫌何处不周旋。

　　白发寒岩雪。　　青眸古涧秋。　　身心明月磨田地。
　　河汉清霜洗斗牛。　　识金鍮用锥钩。　　万化区分柱杖头。
　　静据胡床。　　间握柱杖。　　正念绝机丝。　　起家无伎俩。　　珠旋翡翠盘中。　　月在珊瑚枝上。

　　默时说说时默。　　白云无定心。　　青山有奇骨。　　半夜月移兮老兔推。　　百川潮落兮长鲸没。

　　个住山人。　　平生惯贫。　　寒枯青嶂骨。　　闲淡白云身。　　无影树头兮。　　露鹤梦月。　　不萌枝上兮。　　华蜂采春。
　　是个人欠精神。　　家风青天没四壁。　　事业白云间一身。　　古涧之津。　　枯木之春。　　水曲折而归大海。　　华次第而趁芳辰。

　　默默而坐。　　佛祖勘破。　　水冷鱼潜。　　天空鸟过。　　半夜失却牛。　　平明拾得火。　　乍卷乍舒兮无可不可。
　　衲僧顶相。　　不可近向。　　俯而九渊之下。　　仰而重霄之上。　　以法界为疆以虚空为量。　　闹市里释提洹因。　　百草头俱低和尚。

　　阿侬家风。　　至穷而通。　　豹变文而雾重。　　龙退骨而潭空。　　指南画北。　　说西道东。　　点头摇手。　　佯狂诈聋。
　　颠毛衰白。　　眸子寒青。　　闲口能吞佛。　　虚空解讲经。　　古鉴出匣。　　太阿发硎。　　放得无依用得灵。

　　应现般般。　　初无异端。　　春昼华丽。　　月明水寒。
　　界方四棱榻地。　　珠圆一向走盘。　　呈似识与不识。　　请君急著眼看。

　　深深沉沈。　　心不见心。　　理亡出没妙超古今。　　锦机丝度密无缝。　　玉涧水流寒有音。　　友约寒山拾得子。　　拍手一笑舒胸襟。

　　动若出山云。　　止如居谷神。　　无心千种用。　　有应十方真。　　通气相烦鼻孔。　　说禅不挂口唇。　　谁知默默坐中意。　　长养昙华劫外春。

　　静而神默而真。　　方寸绝四壁。　　大千成一尘。　　拈来百草头边看。　　浩荡华华叶叶春。

　　貌悴情枯。　　云间月孤。　　诸根影像有。　　百念肺肠无。　　毒蛇头少人揩痒。　　猛虎口是谁捋须。　　有时变态兮。　　电卷雷驱。

　　默默工夫。　　心田自锄。　　醭生唇上满。　　泥斫鼻头余。　　少林何曾说话。　　曹溪不识文书。　　谁言伎俩浑无巧。　　自信家风也不疏。

　　湛而不浑。　　妙而长存。　　秋水何色。　　野云无根。　　半夜天空河汉净。　　老兔濯濯明月魂。

　　写出个僧。　　冷淡无能。　　默耕田地。　　力锄葛藤。　　入海泥牛绝消息。　　度河月兔有光棱。　　携去尘中成化事。　　更嫌何处不相应。

　　默守枯寒。　　心心见端。　　琉璃井秋光湛湛。　　珊瑚枝月影团团。　　髑髅眼活兮。　　妄识沥干。

　　静而无像。　　动而无功。　　湛兮秋下水。　　应也树头风。　　到处随缘成佛事。　　超情只个是神通。

　　视之其夷。　　听之曰希。　　真声真色。　　何是何非。　　春山润而云起。　　秋水澄而月归。　　见闻断痕而外分变化。　　功勋转处而内尽玄微。

　　两眼碧一面黄。　　舌头不掉。　　鼻孔难藏。　　老兔静弄魄。　　灵犀通得光。　　历历机感兮。　　何用思量。

　　披风兮崇丘。　　玩月兮方舟。　　一身不羁兮太平时节。　　八纮无碍兮清白谁俦。

　　间云之动。　　野水之流。　　体万像之平等。　　了一身而自由。　　机轮无滞兮凿枘相投。

　　五叶之华。　　三斤之麻。　　外无棱角兮。　　中无孽芽。
　　箭石不是虎。　　酒弓不是蛇。　　千里之失兮毫厘之差。　　得非思议兮。　　自谓一曲之士。　　望绝涯畛兮。　　人称大方之家。

　　默默之语。　　如如绝虑。　　野水有秋。　　间云无雨。　　十方三世兮无我安排。　　六道四生兮非吾行伍。

　　智极而藏。　　静极而光。　　蕉雷之展。　　葵日之芳。　　占宝器而蛮眼碧。　　理华须而蜂股黄。　　中规中矩兮。　　乍圆乍方。

　　一亘清虚。　　十分明白。　　借兮是功。　　转兮非色。　　天盖地擎兮。　　体之有余。　　雷轰电掣兮。　　用之不测。
　　情未生时如何隔。

　　洞见其颜。　　拈却案山。　　影流心鉴。　　智入道环。　　师旷不闻。　　而其声自普。　　离朱不辨。　　而其色非悭。
　　一点自然兮。　　妙超过未现在。　　十方平等兮。　　全该内外中间。
　　邈之不真。　　传之不神。　　得而无得。　　亲而无亲。　　体离微彻照之智。　　本盖载生成之仁。　　出一二三之数量。　　等千百亿之分身。　　用弥光也物中之眼。　　气专柔也主中之宾。

　　澄潭之月。　　苍山之雪。　　清白家风。　　灵明事业。　　秋空净无痕。　　野云闲不彻。　　如今借问旁观。　　且道看何行列。
　　体之象先。　　得之自然。　　心空有以。　　道大谁传。　　蟾任珊瑚之树。　　蚌蕴明珠之渊。　　弹指分身兮三千大千。
　　漆点两眼。　　雪丝半头。　　嗒然亡耦。　　转处还幽。　　一等高闲兮。　　余云敛霁。　　十方清白兮。　　片月摩秋。

　　青山之主兮体本平等。　　白云之宾兮用能自然。　　应有余兮神不可测。　　得其简兮妙不可传。

　　秋山骨瘦。　　秋水神清。　　岩松寒更翠。　　涧月夜还明。　　灵然曲木坐不语。　　四海九州俱太平。

　　面目古怪。　　气宇深清。　　涧月夜白。　　松雪寒明。　　舜若之身兮谁前谁后。　　首罗之眼兮不纵不横。
　　相随来也流水浮萍。

　　天苍苍而云间。　　水深深而月寒。　　妙一点之自得。　　纵四辩以奚殚。

　　须发垂白。　　面皮淡黄。　　茶醒睡眼。　　饭塞饥肠。　　情田闲自廓。　　心地净而光。　　云敛山川雨。　　月明河汉霜。　　门门得用亡机械。　　个事十成谁覆藏。

　　发白而老。　　面黄仍病。　　穷地水火风之根。　　得见闻觉知之柄。　　一气专柔。　　诸尘善应。　　魏臭而良。
　　橘陈而令。　　尽大地药。　　了调和之治方。　　满虚空身。　　识起灭之缘性。

　　静而不纷。　　野而不文。　　丘壑身心麋鹿共。　　江湖风月白鸥分。
　　全心之相全相之心。　　写成这个。　　聊应而今。　　天苍苍兮白鸟没。　　水深深兮红麟沈。　　月钩云饵。
　　玉线金针。　　一般料理兮。　　妙出威音。

　　是兮不是。　　别兮不别。　　水冷涵秋。　　山寒带雪。　　传家之印兮中间无文。　　常用之针兮两头无穴。
　　游世之身云月间。　　说禅之口河汉决。　　自然随顺因缘。　　向道不乖时节。

　　发之白兮高峰早雪。　　目之青兮古涧先秋。　　月炯炯兮。　　自有光通犀角。　　草苍苍兮。　　谁能硬桉牛头。
　　额颅高眼孔深。　　画工不识。　　谁是知音。　　江湖烂烂兮。　　月还有魄。　　丘壑闲闲兮。　　云自无心。　　几处相逢不会唤。　　蓑衣箬笠卖黄金。

　　器宇廓落。　　形像干枯。　　一点彻灵府。　　万年空劫壶。　　青原门下识麟角。　　黄檗床头捋虎须。　　死中还活兮。　　活中还死。　　无中却有兮。　　有中却无。

　　天庭宽而祖宗光。　　地阁阔而儿孙昌。　　中间鼻孔自家底。　　出气通快浑不妨。　　坤六短干三长。
　　饱丛林汉休雌黄。　　今年蚕食两叶桑。

　　目瞳秋炯炯。　　颠发雪毵毵。　　饭塞肚皮饱。　　茶湔舌颊甘。　　龊家有彩。　　机事无堪。　　白牯厘奴却知有。　　而今羸得放痴憨。

　　毗卢之口闹嘈嘈。　　普贤之身闲飘飘。　　理无不备。　　事不相饶。　　小舟点点浮烟水。　　柔柳垂垂映竹桥。
　　何须魁斗之名高。　　不在山川之气豪。　　有口挂壁。　　亡牛奏刀。　　纵横佛用。　　分付儿曹。

　　云水性调。　　丛林气高。　　肚皮束篾。　　版齿生毛。　　十方身虚空样放。　　二升米柱杖头挑。

　　蒲寒柳衰。　　融懒顾痴。　　坐稳实逾劫。　　心空佛是谁。　　明而了妙。　　微而入离。　　天清河汉阔。　　露冷斗杓垂。　　借伴而来应供。　　分身在处成规。　　百草头边春浩荡。　　黄莺之语对华枝。

　　岩壑之骨洼而隆。　　烟霞之气温而融。　　其默而通。　　其应而冲。　　流云出谷。　　霁月行空。　　十方三世兮南北西东。
　　清白之标。　　庄严匪销。　　袁安卧雪。　　许由弃瓢。　　不萌枝上春苒苒。　　无影树下秋寥寥。　　借伴入廛来卖买。　　相逢莫怪不相饶。

　　眉目岩岩身心静恬。　　万机自息一默谁参。　　虚空兮霁云卷谷。　　清白兮夜月濯潭。　　春入丛林兮。　　谩道化工百亿。　　神游浩劫兮。　　底意真超二三。
　　鼻直口阔。　　目深眉低。　　灯连少室派接曹溪。　　恰恰混不得。　　堂堂类不齐。　　把手共语。　　出力相携。
　　春风浩浩。　　秋风凄凄。

　　发白面黄。　　鼻直口方。　　云水精神老。　　丛林气味长。　　青蛇露时星烂烂。　　白鸟没处烟苍苍。　　印空有据。　　印泥成章。　　家家门前柏树子。　　岂独赵州能对扬。
　　两限深秀。　　双眉下垂。　　面目严冷。　　身心古锥。　　云水盘游。　　寻常梦于行脚。　　丛林寂默。　　三十年之住持。　　穷河汉于昆仑之椒。　　渊源亲到。　　拈斗杓于混沌之外。　　佛祖犹疑。　　变通不倦。　　施设随宜。
　　向道刹尘机用稳。　　却嫌石火电光迟。

　　发雪衰白而春昼长。　　目光寒碧而秋波扬。　　采华之滋而蜜蜂忙。　　齐物之梦而蝴蝶狂。　　体空影响。　　机动阴阳。　　玉烛静调天事业。　　薰风披拂水文章。　　诸尘三昧分身十方。

　　眼横鼻直。　　气清骨寒。　　手眼外应金篦快。　　身心内照玉壶宽。　　机丝交织兮。　　春华蔟蔟。　　与物齐平兮。　　梦蝶团团。　　性习林泉。　　身心信缘。　　长虹敛雨。　　照雪倚天。　　头头物物随宜说。　　刹刹尘尘各住禅。　　妙触出碍幻成自然。

　　无言而言。　　默彻其源。　　无用而用。　　虚含其动。　　理窟之穷通。　　智机之变弄。　　夕阳洲渚白鸥盟。　　韶昼园林蝴蝶梦。
　　功转密藏。　　寻踪迹以无方。　　影现益彰。　　历因缘而有常。　　身分尘刹普。　　舌柱梵天长。　　心心不触菩提用。　　法法无依般若光。

　　冥冥而觉。　　全真绝学。　　海口自吞。　　驷舌须缩。　　圜混有光兮。　　老蚌之胎。　　空同无物兮。　　枯龟之壳。
　　个事而穷通。　　作家不啐啄。　　语出科模。　　用无棱角。　　丛林笑相看面也。　　萎萎羸羸。　　三棒打不回头也。　　龌龌龊龊。

　　精神矍烁。　　化工模邈。　　我转一机。　　谁持六鉴。　　是非生夺璧之谋。　　黑白战烂柯之著。　　霁阔而河横。　　潭空而月落。

　　性得渊源。　　穷通自然。　　潭寒龙蜕骨。　　松老鹤成仙。　　无心白云出岫。　　有应明月浮川。　　相逢借伴人间世。　　游戏尘尘三昧缘。

　　发须衰白而霜雪益深。　　肌肤苍老而松桂剥皴。　　四十余年而穷通一默。　　百千三昧而游戏诸尘。
　　片月在水。　　孤云出山。　　其静而应。　　其动而间。　　体中不欲全露。　　用处只窥一斑。　　重重楼阁门开也。　　弥勒不须轻手弹。

　　岩岩之骨兮山臞。　　靡靡之姿兮水腴。　　心无住而乃久。　　德有邻而不孤。　　虚空说法。　　顽石听徒。
　　互换证明还了了。　　何烦佛祖费工夫。

　　须发衰残。　　空山雪寒。　　眉目清淡。　　野水秋还。　　一念万年了尘劫。　　十方三世同正观。　　翡翠天晴而清虚廓彻。　　珊瑚海月而光焰波澜。　　现形说法应机感。　　笑指俱胝百草端。

　　劫外游神。　　环中契真。　　幽灵自照。　　绝学为邻。
　　碧琉璃海半夜月。　　赤珊瑚树长年春。　　专柔一气。　　和光同尘。　　心心不触衲僧事。　　物物无私国土身。
　　静之不昏。　　湛而若存。　　动之不浑。　　用而亡痕。　　入见离微之根。　　出游幻化之门。　　赤水之求故罔象而珠得。　　庖丁之伎乃亡牛而刃奔。　　百川碧涨。　　三月红繁。　　海不失于潮信。　　华自得于春恩。

　　白云无根。　　青山有棱。　　自得一句妙出三乘。　　和气而春回百草。　　光明而焰续千灯。　　渊默心传诸佛体。　　家风独许少林曾。

　　默而非缄。　　辨而罔谈。　　须菩提慧空了了。　　憍尸迦华雨毵毵。　　更与刹尘分手眼。　　何妨机用见锤钳。　　个人自得古佛同参。

　　云无心而不羁。　　谷有应而相宜。　　寂住通感。　　圆明了知。　　性汪洋而海有受。　　气突兀而山不移。
　　百年身后所须物。　　问取南阳忠国师。

　　衰形老容。　　瘦竹苍松。　　野食丹山凤。　　云吟枯木龙。　　对机何似当台镜。　　扣应恰如随杵钟。　　了无一物还我卢舂。
　　痴钝之师。　　枯槁之姿。　　鼻寒垂涕。　　眼老生黐。　　玉怀石而矩。　　珠养蚌而规。　　长短华枝春次第。　　东西波桌月相随。
　　雪发霜髭。　　古岩阿师。　　坐寒空劫眼。　　机活用时眉。　　文殊靠倒维摩诘。　　帝释仰赞须菩提。　　如今吃饭下堂去。　　谁敢等闲欺石梯。

　　秋生眉睫。　　雪积颠发。　　见偏正之往来。　　得离微之出没。　　间间霁雨之云。　　烂烂濯波之月。　　相随来也入诸尘。　　妙触门门自超越。

　　远山之雪兮发毛衰白。　　大壑之秋兮眼棱寒碧。　　水云肝胆兮佛世之灯。　　丛林事业兮祖宗之脉。　　龙梭锦机。　　金刀玉尺。　　诸尘三昧兮还我自由。　　二仪万像兮与宅平出。

　　千年气温。　　琥珀松根。　　半夜光吞。　　珊瑚月魂。　　混沌凿开。　　德云下妙峰之顶。　　昆仑推倒。　　张骞到盟津之源。　　出岫之云意间暇。　　盈科之水流势奔。　　诸尘历历。　　三昧门门。　　妙触应缘还出碍。　　成家事业付儿孙。
　　天与之形。　　月皎河横。　　地与之仪。　　山高水低。　　华灯连有据。　　桃李默成蹊。　　十方三世混不得。　　万像森罗类莫齐。
　　天之空兮星斗寒。　　海之缩兮潮波还。　　推月之蟾止三脚。　　养雾之豹窥一斑。　　拈出门门问相识。　　知音点头应不悭。

　　真见无形。　　真得无名。　　全超影向。　　妙出尘情。　　夜冷露濡而斗湿。　　天空霁阔而河横。　　无住而住。
　　无生而生。　　相随却到门门底。　　楼阁关开弹指声。
　　松老有骨。　　竹臞无肉。　　雪发覆颠。　　霜眉映目。　　须菩提坐空而谈。　　维摩诘卷辨而默。　　拈来何处不相逢。　　日面佛兮月面佛。

　　寒竹臞长。　　苍松老刚。　　身心铁石。　　肝胆冰霜。　　秋天湛湛远连水。　　宾雁冥冥初没行。　　却来借伴。
　　随事成章。

　　写出老僧形容可憎。　　秋生眼角雪点眉棱。　　胸次有丘壑。　　口头无葛藤。　　功忘自据菩提座。　　照尽谁传般若灯。　　借光施设。　　恰恰相应。

　　天童之师。　　顶雪颔丝。　　三篾住山计。　　孤藤横膝时。　　潭寒秋到早。　　空阔月行迟。　　提起宗家无字印。　　门门何处不相宜。

　　默而藏妙而光。　　月之轮窄。　　斗之柄长。　　扶来草木春濡绿。　　夺去山川霜落黄。　　相契可处。　　自然成章。
　　云水之身丛林之人。　　眉毛长盖眼。　　鼻孔直欺唇。　　等闲西院两声错。　　急快云门一路亲。　　不肯割城还夺璧。　　相如肝胆抑强秦。

　　兀然而然。　　湛存象先。　　曹溪昧横画。　　少室还默传。　　体不匿而了了。　　用不勤而绵绵。　　得麟角兮石头足。　　捋虎须兮林际颠。　　壁上如今谩撑起。
　　知音自然闻说禅。

　　事不在容。　　智不到宗。　　待云雷而陶壁梭蛰。　　授衣钵而卢老逃舂。　　犀通半夜月。　　鹤梦千年松。
　　白发苍颜跛挈公。　　时人相笑老龙钟。

　　稿木之形。　　谷神之灵。　　水冷看秋色。　　天空垂晓星。　　一点心明兮。　　非台之镜。　　大千卷出兮。　　破尘之经。
　　源养而渊。　　灯传未残。　　照分光焰。　　流演波澜。　　暂时还落薄。　　客事岂艰难。　　春上烧瘢。　　绿生草端。　　无心为润云行麓。　　有应不留珠走盘。

　　非思量处。　　无住而住。　　离名象时。　　不为而为。　　香象定中渡。　　寒蟾照复移。　　世间了了虚空相。　　人事丛丛混沌眉。　　饱参底句如何举。　　饭罢摩挲篾肚皮。
　　出入离微。　　偏正之机。　　变通动静。　　杀活之柄。　　飞流电火兮。　　持林际之威权。　　函盖乾坤兮。　　得云门之号令。　　相随百草头边。　　恰恰初无欠剩。

　　了心非相。　　了相是心。　　皋禽梦寒琥珀树。　　海月光射珊瑚林。　　影摇风竹。　　响发秋砧万像森罗俱演说。　　宝陀岩上有知音。

　　寒淡相依。　　清白住持。　　秋横两目。　　雪覆双眉。　　老兔推月河汉阔。　　宾雁没烟星斗垂。　　穷通有自。
　　机用输谁。　　消得而今一瞬。　　不须别唤沙弥。

　　默默神澄。　　棱棱气清。　　河汉之月耿耿而不夜。
　　蒹葭之风凄凄而有声。　　相逢便说无生话。　　万像森罗作证明。
　　佛灯未寒。　　祖华未残。　　其传今到尔。　　其事素来难。　　座须诸法空为句。　　经在微尘破处看。　　而今呈似。　　莫道相谩。

　　妙出名象。　　非心非相。　　混融古今。　　是相是心。
　　发白晓霜厚。　　眼寒秋水深。　　寄语山形柱杖子。
　　大家相伴做丛林。

　　识得本真。　　不随生灭。　　霁云磨空。　　秋波濯月。

　　头上有骨。　　眼底无肉。　　分影月随流。　　闲心云出谷。　　万缘圆应兮廓周大千。　　一点灵虚兮默照幽独。
　　眼冷眉长。　　鼻直气快。　　彼彼常不轻。　　门门观自在。　　寂光而无中。　　妙用而无外。　　谁怕肉团碍世界。
　　智明而藏。　　净极而光。　　四大蛇非蛰。　　六窗猴不忙。　　因缘仍善应。　　机用更优长。　　觌面相逢出思议。　　自然随处露堂堂。

　　默而耀虚而照。　　借用不悭。　　合体无兆。　　石牛卧而青山寒。　　木马嘶而明月晓。　　有底般人。　　相逢恰好。
　　雪洗寒岩兮。　　山林气清。　　秋生烟水兮。　　江湖色明。　　犹净镜兮对诸像。　　似空谷兮随诸声。　　游戏因缘三昧用。　　自然转处不留情。

　　眉眼分明。　　风柳柔青。　　心胆纯一。　　野华吐赤。　　了无物碍自由人。　　还得观音妙智力。　　连城不割谁肯休。　　相如却夺秦王璧。

　　真非真假非假。　　是影是形。　　成幻成化。　　根门随处拽得回。　　声色自然骑与跨。　　耕翻海月之泥牛。　　游遍春阳之木马。

　　发际点白。　　眼眶含青。　　情枯历历。　　智照灵灵。
　　形骸如槁木。　　踪迹肖流萍。　　月明四海犀通晕。
　　春在百华蜂采馨。

　　梨杖横膝。　　衲衣拥肩。　　默为佛事。　　情忘世缘。　　家风空扫四壁。　　活计冷坐三椽。　　见闻声色外相讨。　　破晓青山啼杜鹃。

　　是心绝缘。　　寒灰不然。　　是身无我。　　芭蕉不坚。　　独灵兮卓卓。　　湛存兮绵绵。　　春逐华枝长短。　　月随水器方圆。
　　碧寒眼脑。　　[利/黑]黑面皮。　　佛魔销铄处。　　自己住持时。　　针或联线。　　机不挂丝。　　风月渡河无夜色。
　　水天连霁有秋姿。

　　画者不相出脱。　　转见面皮丑恶。　　蜂采百华春不饥。　　兔饮长河夜不渴。　　无事而禅。　　待缘而作。
　　一机一警谁与知。　　百发百中弦衔筈。

　　是真非相。　　是相非真。　　拈转四大。　　不立一尘。　　体合虚空有自己。　　用周法界无别人。　　一叶落兮天下秋。　　一华开兮天下春。

　　贫眉似促。　　饥眼觉大。　　口噤禅游。　　鼻通气快。　　心不萌个处转机。　　卦未兆阿谁来买。　　应世随缘。
　　龊家得彩。

　　去就清贫。　　担何苦辛。　　兀默三椽老。　　平生五合陈。　　出家意谓了身。　　住院还相累人。　　野水连天半夜月。　　丛林和气十方春。

　　颠发山雪。　　眶瞳水秋。　　月白濯河汉。　　霁寒摩斗牛。　　韶意千华里。　　光风百草头。　　如幻三昧兮。　　妙得优游。
　　默默无思。　　闲闲不羁。　　秋濯星河色。　　风吹月荡漪。　　二仪前是我。　　万像里名谁。　　似难去取。　　决定相随。
　　额高眼深。　　该抹丛林。　　人惊大胆。　　我自无心。　　默转机梭路。　　谁投钵水针。　　觌面相呈了也。　　抬头何处相寻。
　　销口而禅。　　篾腹而饿。　　透出劫空心相微。　　不见秋毫身量大。　　法喜为食。　　法空为座。　　毗耶门户打开。　　少室家风觑破。　　言满天下兮。　　而无口过。
　　据胡床握麈柄。　　句中起倒。　　机头偏正。　　真得出思议。　　妙应亡眺听。　　彻二仪万像根源。　　识诸佛历代性命。　　曲直逆顺兮任纵任横。　　长短方圆兮何少何剩。
　　默握牦尾。　　谁撩虎须。　　天水连秋色。　　魁杓夜转枢。　　应兮鉴像。　　答兮谷呼。　　森罗万像。　　纵横也俱。
　　百般千样。　　会归一相。　　一相无相识也无。　　廓与虚空等其量。　　河淡秋清夜寒月亮。　　提携出也来人间。　　明明历历诸缘上。

　　性空无根。　　性水无垠。　　应所知量。　　成其梦身。　　闲闲对万像。　　飘飘出诸尘。　　物外有此不名物。　　人间有此没事人。
　　面皮微紫。　　眸子深青。　　默臻阃奥。　　妙得门庭。
　　彻见二仪成一体。　　明知万像不他形。

　　幻起有形。　　智空无名。　　秋生月窟。　　云变干城。　　摩娑百战胝瘢旧。　　向道而今老太平。

　　皮苍老松。　　色暗焦桐。　　微尘尘破。　　一印印空。　　大千经卷钟出碍。　　三世佛口谷吞风。　　六门了用。
　　双眉有功。

　　雪颠未干。　　秋波更寒。　　云门舌不短。　　百丈鼻犹酸。　　心传一灯自光焰。　　口翻四海看波澜。　　间关半世。　　经历百难。　　报道头家休喝彩。　　而今双六已居盘。
　　松老皮皴。　　竹臞节棱。　　发白远山雪。　　心明长夜灯。　　回机历历。　　随用腾腾。　　因缘妙触初无碍。　　个是玲珑岩下僧。
　　地水火风。　　因缘会同。　　见闻知觉。　　门户疏通。　　随宜而得用。　　及尽而亡功。　　明白机轮还自转。　　相逢谁识大家翁。
　　野雪发须。　　秋山肌肤。　　物齐芳蝶梦。　　情尽露蝉枯。　　迹弭水归海。　　光回星转枢。　　言前荐得犹封壳。　　喝下承当又触途。　　天上天下。　　只个规模。

　　静得其根。　　动应其门。　　家传从佛祖。　　机用付儿孙。　　凿开浑沌。　　派发昆仑。　　借与烟光成草木。　　华华叶叶气温温。
　　发衰雪白。　　眼寒秋碧。　　壁立千寻功消一色。　　体得有家风。　　心传亡辙迹。　　少林祖师兮。　　岂会唐言。　　黄梅行者兮。　　不识横画。

　　棱眉苍厖。　　壑眼碧双。　　未开蛰户。　　谁识漳江。　　不须狡兔治三窟。　　自有孤猿应六窗。　　运水般柴呈妙用。　　儿孙事业更摐摐。

　　雪发霜须。　　风袖烟裾。　　空壳累于可卜。　　木蠹偶以成书。　　豹雾之虎。　　龙雷之鱼。　　变化复何日。　　升腾似有初。　　旧时行履故然改。　　向道而今井觑驴。
　　形声幻为。　　闻见智随。　　自然出碍。　　平等何疑。　　莹明而绝累。　　圆应而无疵。　　而今问尔。　　且道是谁。
　　霜之须雪之颅。　　竹之腹松之肤。　　河汉拍天岸。
　　魁杓旋夜枢珊瑚林月。　　长鲸[馬*展]琥珀松巢老鹤呼。　　竿头丝线从君弄。　　不犯清波意自殊本无今有。　　觉空幻受。　　真相俨然兮威音之前。
　　妙触出碍兮影响之后。　　功极而转身。　　说禅而借口。　　把住也洞水逆流。　　放行也曹山颠酒。

　　形骸槁如。　　林壑深居。　　衰发雪松白。　　闲情霜竹虚。　　智游空劫珠胎蚌。　　妙应因缘井觑驴。　　豹雾之虎。　　龙雷之鱼。　　黄梅衣钵绳绳信。　　卢老心传不识书。
　　涧月之孤。　　岩松之臞。　　秋生眉目。　　霜侵发须。　　诸法之相了空寂。　　妙存之性非有无。　　一尘飞巨海。　　片雪点红炉。　　应事头头俱出碍。　　自然妙触角回途。
　　兀兀堆堆。　　髑髅眼开。　　全身放下。　　借伴还来。　　一弹指响流通句。　　楼阁门门见善财。

　　瘦骨岩岩。　　残毳毵毵。　　坐寒云巘。　　心空月潭。　　虚应亡机而若谷。　　深禅有口而如钳。　　槃珠勿遗其色。　　囊锥不露其尖。　　皇道大平没棱角。　　自然雨五而风三。
　　老抱孤踪。　　岁寒之松。　　静含远韵。　　霜晓之钟。　　黄氏之羊起石。　　陶家之梭化龙。　　刹刹尘尘见身相。　　门门何处不相逢。

　　颠毛之丝。　　眼角之黐。　　是身颓老。　　与世支离。　　枯禅心了了。　　空劫鼻垂垂。　　晓寒霜结山川薄。　　霁夜月行河汉迟。　　借伴还来机用妙。　　不销弹指知音知。
　　形衰柳蒲。　　心老江湖。　　鱼潜波路静。　　鹤梦月巢孤。　　不损色香三昧手。　　粉粘双股理华须。

　　高岩之雪兮颠毛衰白。　　远水之秋兮眼棱寒碧。　　气清夜永兮月低。　　斗冷河空兮露泣。　　借伴之机。　　起家之力。　　二仪万像兮相与流通。　　十方三世兮自然平出。
　　至微至精。　　无像无名。　　其传也默而成。　　其得也虚而盈。　　夜永斗柄转。　　秋高河汉横。　　人来借问正因字。　　鼠粪无将污我羹。

　　心空自灵。　　性了非情。　　玉马寒泉饮。　　泥牛夜月耕。　　尘尘智起。　　物物幻成。　　二仪万像纵横说。　　相与今时作证明。
　　颠毛衰薄。　　春山雪作。　　胸襟疏豁。　　海门潮落。　　眉棱高而眼深。　　鼻筒直而口阔。　　幽灵绝待兮曾传祖祢之芳。　　谷神不死兮似得仙家之药。　　相逢别峰。　　弹指开阁。　　憨皮袋截巷栏街。　　臭骨头填沟塞壑。
　　青天无涯。　　白云不羁。　　流水抱山转。　　征人踏月归。　　应以比丘得度者。　　个般形像对来机。

　　野云半肩。　　寒雪一颠海树珊瑚月。　　岩松琥珀年。　　眼合觅不见祖。　　心空初不留禅。　　森罗万像纵横说。　　相与证明输我然。

　　内非可形。　　外还绝称。　　妙圆一句。　　通变诸乘。　　混十界心而静其念。　　吞三世佛而空其膺。　　真机了了。　　祖意绳绳。　　偏去正来兮。　　闲闲受用。　　圆规方矩兮。　　恰恰相应。

　　非默而默。　　不言而言。　　凿混沌朴。　　决昆仑源。　　万像总持句。　　诸尘三昧门。　　法法心心成佛事。　　华华叶叶受春恩。
　　了了智空。　　闲闲色融。　　髑髅常干世界。　　鼻孔摩触家风。　　湛湛河源翡翠碧。　　团团海日珊瑚红。

　　默默道游。　　灵灵破幽。　　斗魁光转夜。　　河汉气澄秋。　　入世随流。　　门庭甚休。　　青鞋蹈雨俱低老。　　放浪风烟百草头。
　　心心无住。　　了了有据。　　河汉横秋。　　斗柄濡露。　　须菩提坐禅。　　憍尸迦雨华。　　蚌含明月兔怀胎。　　勘破少林传底句。
　　相承次第。　　皮肉骨髓。　　形分古佛家。　　气出阿祖鼻。　　一根源既还。　　三昧尘全起。　　坦坦荡荡平等心。　　炜炜煌煌自然智。

　　须发老而覆霜。　　心念净而发光。　　妙照混三世。
　　幽灵空十方。　　口吞诸佛而不为大。　　舌拄梵天而不觉长。　　刹尘无间说。　　鸥鸟不乱行。　　平等是道。　　自然成章。

　　妙明绝思。　　廓静无涯。　　智空三际。　　性融二仪。　　借功光历历。　　借伴老垂垂。　　文彩纵横成底事。　　机头初不挂梭丝。
　　垂老之姿。　　须发如丝。　　渊默之味。　　耳口无疵。　　秋高河影阔。　　露冷月行迟。　　答呼若谷神之应。　　对事得珠色之随。
　　劫壶廓空。　　一句圆通。　　苔生玉殿。　　体露金风。　　妙尽不知处。　　光回还借功。　　鉴像之缘。　　而妙触非受。　　谷神之应。　　而随呼不穷。

　　规圆矩方。　　凫鹤长。　　落日烟村牧笛。　　平湖月夜鱼榔。
　　法法平齐。　　随高就低。　　南日蜀葵向。　　北风胡马嘶。
　　年齿垂垂。　　须发丝丝。　　月寒无影树。　　春在未萌枝。　　得失折肱塞人马。　　输赢烂柯樵子棋。　　示现威仪而不起灭尽之定。　　不由心念而自然圆明之知。
　　发雪毵毵。　　心老憨憨。　　指南话北。　　破二作三。　　守宗风之符节。　　握佛祖之锤钳。　　陶形铸器模楷妙。　　迸火流金炉鞴炎。　　光明不断灯灯夜龛。

　　学绝与邻。　　名生实宾。　　少年行脚事。　　老倒住山人。　　拄杖虽无二升米。　　虚空自有十方身。　　一机历历兮三昧尘尘。
　　说得一尺。　　行得一尺。　　身非肉团。　　心如墙壁。　　用光眉十方。　　照世眼双碧。　　诸尘三昧兮在我自然。　　万像森罗兮与渠平出。

　　巍巍堂堂。　　智不可量。　　炜炜煌煌。　　静自然光。　　松老西山雪。　　河明北斗霜。　　用之而行。　　舍之而藏。
　　深林之晦三眠茧。　　绕指之柔百炼刚。

　　臞形老残。　　孤节岁寒。　　照顶髑髅眼。　　随缘赤肉团。　　六街三市寻人去。　　相唤门门尽是檀。

　　默成用密。　　智空理得。　　历代祖心选同科。　　三世佛口闲挂壁。
　　老境侵寻。　　衰残到今。　　霜须雪发春犹浅。　　壑眼岩眉秋更深。
　　兀坐涧阴。　　潭空月沈。　　三乘乘外。　　一印印心。　　师子循行师子吼。　　旃檀围绕旃檀林。　　诸尘说法诸尘听。　　莫道无人为赏音。

　　烟苍苍兮白鸟飞。　　水茫茫兮金鳞嬉。　　空杳杳兮智不知。　　觉冥冥兮性所宜。　　包万像而括二仪。　　彻三际而周四维。　　影象累累。　　品类差差。　　发挥元自我点化更由谁。　　方之则矩。　　圆之则规。
　　不须特地。　　且么过时。　　兀兀腾腾。　　憨憨痴痴。　　跛跛挈挈而萎萎嬴嬴。
　　说通齿豁。　　宗通句活。　　师座心空。　　劫壶步阔。　　就位了无机。　　烂柯曾有著。　　招手相随恁么来。　　百草头边活卓卓。
　　性了有余。　　体含太虚。　　心空历历。　　道契如如。　　答响神居谷。　　随缘井觑驴。　　向道尘尘住三昧。　　何妨触处卷而舒。
　　形容老臞。　　须发雪敷。　　体明千劫眼。　　性静万机枢。　　变通自古门门活。　　伎俩而今恰恰无。　　一指头禅随处用。　　拈来百草俱胝俱。

　　一印印空。　　三乘莫穷。　　智了离微句。　　身分函盖同。　　弥勒驾来楼阁外。　　文殊家住觉城东。　　随身干木。　　到处家风。

　　拄杖倚床。　　默而成草。　　夜月通犀角。　　秋空没雁行。　　清写芭蕉雪。　　秀盛芙蓉霜。　　青原价问庐陵米。　　会有知音句厮当。

　　默学少林。　　静全本心。　　幽灵绝待。　　虚明自任。　　玉线金针世家事。　　鸾胶凤弦山水音。　　随方善应。
　　不用相寻。

　　其离而入。　　其微而出。　　一弹指响楼阁开。　　身现门门千百亿。
　　绝待而灵。　　无得而名。　　就位难辨。　　借功证成。　　合伴应时节。　　随事放光明。　　神歌社舞闲心适。　　块雨条风乐太平。
　　理极非身。　　智明自神。　　三缘未作。　　一默含纯。　　回途异类。　　出历诸尘。　　弯弯月下涟漪水。　　剪剪风斜杨柳春。
　　野鹤骨臞。　　涧松皮粗。　　一身闲而云行林壑。　　两眼冷而秋入江湖。　　智到无而有。　　理极有而无。
　　齐物蝶翻昼梦。　　随机蜂理华须。　　开口也著合也著。　　风铃发响谷随呼。

　　为僧[利-禾+屈]剞。　　与世支离。　　目瞳青炯炯。　　头发白丝丝。　　劫空有句。　　真得无师。　　借功分照用。　　借位解提持。　　万像森罗一音说。　　何须特地拄唇皮。

　　妙存象先。　　圆成自然。　　佛灯焰续。　　祖华芳联。　　野况烟霞老。　　秋痕天水连。　　生无生性。　　住无住缘。
　　随分雪分斋一钵。　　不嫌云寄屋三椽。

　　明白无根。　　茫茫月魂。　　清虚不浑。　　苍苍秋痕。　　青天固可背负。　　诸佛等闲口吞。　　情空超物物。　　妙触应门门。　　了知初不由心念。　　金色头陀灭意根。
　　眸子射人。　　秋涧之津。　　颠毛衰白。　　霜松之晨。　　赤湖之林潮涨而长鲸[馬*展]浪。　　丹桂之影月寒而老兔推轮。　　明功借位。　　起幻入尘。　　百草头边有芳信。　　纵横指点自家春。

　　无心之心。　　妙超古今。　　无相之相。　　不存情量。　　叶落木而秋开。　　月度山而潮上。　　柳絮之风随。　　葵华之日向。
　　默而静专。　　体之妙全。　　情尽性传。　　心空觉圆。　　闲闲游幻世。　　了了应尘缘。　　灯笼露柱浑机用。　　翠竹黄华总说禅。
　　尘净无余。　　体明而虚。　　秋高夜永。　　河阔星疏。　　宛转兼而到。　　偏圆卷复舒。　　媚川果若珠含蚌。　　应物何妨井觑驴。
　　南台之静。　　中邑之应。　　圆明之知。　　平等之性。　　烂柯棋局樵。　　钓雪华亭艇。　　披丛林明白之襟。　　握云水清凉之柄。　　动自风流。　　闲宜月定。　　心闻况是赏音。　　相廗何妨打令。

　　云水孤藤。　　丛林老僧。　　澜翻口角。　　雪点眉棱。　　长春时节相联蕊。　　破夜光明自照灯。　　内无丝而系蚁。　　外无糁而聚蝇。　　不起灭定。　　能应繁兴。

　　雪发霜须。　　鲵齿鸡肤。　　年侵蒲柳。　　日在桑榆。　　用持智之大柄。　　静守道之元枢。　　而今百草头边用。　　妙得云门一字俱。

　　曹洞宗乘。　　老难发兴。　　秋波摇眼角。　　春雪点眉棱。　　一步跨空劫。　　孤心相续灯。　　西母之桃兮。　　秀结三千年实。　　北冥之鲲兮。　　蜕翔九万里鹏。　　珊瑚枝枝撑著月。　　出格云门跛脚僧。

　　心心绝缘。　　了了亡年。　　吞佛空三世。　　披经等大千。　　妙观智出碍。　　韶昼春无边。　　齐物竹床蝴蝶梦。　　双飞栩栩华风颠。

　　妙而不有。　　空而不无。　　坐寒床下板。　　步转劫前壶。　　返色光初发。　　知音德不孤。　　流长信是盈科水。　　盘走端如受影珠。

　　疏齿如鲵。　　皴皮若鸡。　　万机顿削。　　一句全提。
　　湛存性海阔。　　圆明心月低。　　有信风雷还破蛰。
　　无言桃李自成蹊。

　　有应之身。　　无位之人。　　随方而见。　　妙触而神。　　山林森森春在木。　　江湖澹澹秋生津。　　语不投机不展事。　　云门一路从来亲。

　　一切相空其后之心。　　一切心空其后之相。　　幽谷云生。　　寒潭月上。　　应因缘平定二仪。　　了幻化森罗万像。　　恰恰不疑。　　如指诸掌。

　　清净本然。　　和合因缘。　　涅不缁而磨不磷。　　仰弥高而钻弥坚。　　随之无后。　　迎之无前。　　空空空处亡中边。　　而今信手拈来用。　　头尾相应正复偏。

　　身老而衰。　　根钝且迟。　　霁冷河阔。　　天空斗垂。　　圆明三只目。　　受用两茎眉。　　尘刹大千。　　纵横而妙触。　　三尺丈六。　　笑语而相随。

　　坐忘是非。　　默见离微。　　佛祖之陶冶。　　天地之范围。　　髑髅眉底眼。　　空劫句中机。　　青原赭色麒麟步。　　药峤金毛师子威。　　相逢捉手。　　大道同归。

　　空劫默游。　　灵然破幽。　　潮扬光焰珊瑚月。　　海缩波澜翡翠秋。　　于世无求。　　随缘自由。　　百千三昧门门事。　　潦倒俱胝一指头。

　　说真不真。　　说似不似。　　拈转舌头提得鼻。　　空劫家风。　　衲僧田地。　　心心与祖相传。　　佛佛见他出世。　　一尘入正受。　　诸尘三昧起。

　　形貌春寒。　　颠毛雪残。　　坐空生灭影。　　静见离微端。　　珊瑚树生玳瑁海。　　明月珠走琉璃盘。　　藏天下于天下兮。　　一性自然平等。　　出世间于世间兮。　　万像谁敢相谩。

　　天地含光。　　阴阳化章。　　[卄/(跳-兆+束)]肠清白。　　枣齿淡黄。　　丛林闲去就。　　云水老行藏。　　百炼之金柔兮绕指。
　　九试之玉温兮截肪。　　随身干木。　　作戏逢场。

　　默默灵光。　　堆堆坐忘。　　衲僧事业。　　宗印文章。　　应物空三世。　　随缘遍十方。　　分身不用相回互。　　到处谁能作覆藏。　　巍巍堂堂。　　炜炜煌煌。

　　云水老身。　　丛林陈人发毛已雪。　　鼻气犹春。　　平等应缘也。　　心心佛佛。　　自然说法也。　　刹刹尘尘。
　　回途复妙。　　弄假像真。

　　山带雪而岁寒。　　水含月而夜阑。　　对机转物。　　影草探竿。　　游刃之牛解。　　烂柯之局残。　　西风雨敛烟云净。　　北斗脚垂河汉干。

　　形虽老苍。　　事不穷忙。　　味真嚼蜡。　　面冷刮霜。　　撒手行空劫。　　全身入帝乡。　　回头游戏成三昧。　　春上百华蜂采香。
　　曲木坐床。　　乌藤倚旁。　　孤禅一句。　　三世十方。　　青灯含华夜耿耿。　　白鸟欲没天苍苍。　　却来有应。
　　出碍无当。

　　丘壑精神。　　云水陈人。　　心灯不夜。　　道树长春。　　珠胎养乎老蚌。　　龙雷跃于修鳞。　　烂烂光辉兮明白之窟。　　棱棱浪级兮桃华之津。　　庄严三昧。　　游戏诸尘。
　　默默有句兮祖祖相传。　　心心无住兮灵灵自然。　　石蕴玉而辉山。　　渊含珠而媚川。　　千亿门开弥勒弹。　　三十年用俱胝禅。　　一乘底事。　　百草头边。
　　二仪之门。　　万象之根。　　有无难议。　　青白不痕。　　借功承祖祢。　　了事付儿孙。　　采华香负蜜蜂股。　　齐物梦翻蝴蝶魂即相离相。　　知恩报恩。

　　太行之雪春不消。　　黄河之月夜更饶。　　家风许清白。　　身世自超摇。　　离微器重。　　出没机调。　　光焰波澜俱满净。　　珊瑚林树涨高潮。

　　雪拭晚晴。　　水受秋清。　　天空四壁。　　月冷三更。　　湛存而独立。　　定应而周行。　　二仪之道成且平。　　万像之印虚不盈。　　鸥鸟情间机事外。　　夕阳沙上未寒盟。
　　老身且懒。　　居然从简。　　白雪覆颠。　　乌华乱眼。　　心光传祖灯。　　手段破家产。　　到不到赵州吃茶。　　回不回睦州担板。　　借问诸人识也无。　　青山骨秀闲云散。
　　枯槁形骸。　　虚明性怀。　　秋河夜月。　　老树苍崖。　　一机色前自宛转。　　万像头上谁安排。　　云门拄杖。
　　赵州草鞋。

　　性成而不立玄微。　　智诣而难分是非。　　天空云澹泞。　　夜冷月依俙。　　蝴蝶梦魂兮。　　春昼飞而齐物。　　白鸥盟事兮。　　夕阳卧而亡机。

　　皴皮似鸡。　　疏齿如鲵。　　诸缘坐断。　　一句全提。　　夜月圆明兮。　　珊瑚海阔。　　晚云破碎兮。　　玳玳天低。

　　肌骨瘦寒。　　气貌衰残。　　坐冷秋生河阔。　　心空月堕潮干。　　善财游历百城了。　　楼阁门开指一弹。

　　古岩老僧。　　百事不能。　　饱雪筠林野之姿。　　臞犹高节。　　抱松石岁寒之骨。　　老更苍棱。　　去就且拙。
　　唱酬可憎。　　慎严逆流洞水道。　　孝满颠酒曹山曾。
　　灵灵而空。　　了了而融。　　正偏之机转。　　佛祖之道同。　　玉井有月。　　冰壶无风。　　儿孙得力成家事。　　影现诸尘三昧中。
　　精神自然。　　秋早春先。　　蟠胸丘壑。　　绕齿风烟。　　理无生而心传阿祖。　　神不死而道出诸仙。　　苍黄酢酬兮将军啮镞之日。　　黑白胜负兮樵子烂柯之年。
　　默默亡言。　　灵灵见根。　　鼓挝涂毒香烧返魂。　　物物无心影受镜。　　尘尘出碍声逾垣。

　　萎萎嬴嬴。　　病起风姿。　　跛跛挈挈。　　老来事业。　　坐稳三际平。　　心空百念绝。　　森罗万象信崝嵘。　　门门三昧从施设。
　　发白齿豁。　　鼻垂口阔。　　坐冷月依依。　　气清秋漠漠。　　离微出入门开。　　正偏往来机活。　　双碧耆婆眼有神。　　分明百草头边药。

　　慧而能定。　　定而能应。　　空有短长。　　初无欠剩。　　定慧力庄严。　　性相心齐证。　　妙观察智照非功。　　成所作智同圆镜。
　　默默而游。　　月冷天秋。　　靡靡而周。　　云行水流。　　身心无畔岸。　　机用有锥钩。　　诸尘三昧纵横句。　　分付之人拄杖头。
　　妙了常存。　　幽灵不昏偏正旋枢臼。　　离微见道根。　　微尘破处大经出。　　冷口开时诸佛吞。　　随缘历历得用门门。　　成褫家事分付儿孙。

　　影之神物之春。　　莺喉颊之滑滑。　　柳眉目之津津。　　蜂股华须粉。　　蜡脾蜜酿醇。　　等闲谛了游戏事。　　端的还如幻化人。

　　湛存不浑。　　灵明不昏。　　派分河汉底。　　流决昆仑源。　　见闻了成一相。　　影响应空六根。　　体本真如能来生灭之界。　　用随生灭却入真如之门。　　丛林参饱三条篾。　　云梦等闲八九吞。

　　渊默元成。　　至虚不盈。　　体天地之含光。　　十方昭彻。　　用阴阳之变态。　　万像崝嵘。　　百战瘢知风雨信。　　垂头兀兀老升平。

　　龟兮蓍兮祛执决疑。　　师兮范兮扶斜理差。　　定彻其底。　　慧穷其涯。　　箭撞筈破。　　珠旋影随。

　　默成其性。　　慧润其定。　　虚应六窗。　　观通三径。　　善巧开权。　　触机堕阱。　　怪杀者僧。　　药多成病。

　　祖祖家传。　　心心印全。　　混沌未受凿。　　威音不得专。　　蕉雷文象齿之所以。　　桂月晕犀角之能然。
　　水自竹来兮绿非假借。　　风从华过兮香有因缘。
　　像取模画。　　人成幻化得失一阄。　　是非一马。　　建立摐摐。　　权行且且平贴而安。　　放荡而野。　　科臼弗存。　　轨仪何暇。　　饥则餐饱则罢。　　硬而枕软而藉。　　出世间于世间。　　藏天下于天下。　　更问如何之乎者也。
　　本来无物。　　当处出生。　　白毵毵之头发。　　乌律律之眼睛。　　谁敢居尊宿。　　僧相奉老成。　　现威仪住灭定。　　随影响放光明。　　玳瑁海深难寻含月之蚌。　　珊瑚林没谁见[馬*展]潮之鲸。

　　兀兀默耕。　　天成地平。　　一心无住住。　　万像不生生。　　起家空劫壶中句。　　借伴今时路上行。　　搅丛林人七八处。　　令行而据。　　握拄杖子四十年。　　师坐而横。　　用之不敝。　　虚而不盈。

　　湛乎性源。　　游乎度门。　　动静出碍。　　方圆不痕。　　寒木得春晚。　　雪窗亡夜昏。　　通塞也虚离实坎。　　变化也连乾断坤。　　六和合而无功兮。　　脱略三千之界。　　万差别而有据兮。　　齐承一点之恩。

　　这个形容。　　缘报遭逢。　　藏万德于未兆。　　戢六用于无踪。　　雪阵血战。　　玉田历农。　　影响若空谷。　　随扣如霜钟。　　竿头不是风幡动。　　知有此事还卢舂。
　　碧涧之松。　　烟巢之鹤。　　野性闲闲。　　臞身卓卓。　　江含月而练长。　　水连天而秋阔。　　一点分明兮十方虚豁。
　　迹像而无。　　纯全而有。　　阴阳不测之神。　　生灭不到而寿。　　十方界聊现半身。　　三世佛不消一口。
　　只个山形拄杖子。　　与君触处相随走。

　　目深额耸。　　口方鼻端。　　秋云消兮天青而阔。　　夜月上兮水白而寒。　　看看影像随应兮明珠走盘。
　　用得乎眉。　　体全乎鼻。　　香象不群。　　金毛无畏。　　明妙吉之初心。　　入普贤之幻智。　　回途放旷知不知。　　般若光中熟游戏。

　　云水之身。　　山林之气。　　不专乎学。　　不游乎艺。　　默坐而心空。　　妙传而道贵。　　西风凄清秋有痕。　　长天碧净云无蒂。　　从来佛祖真宗。　　只么克承家世。
　　山光寒点雪。　　水色冷磨秋。　　肝胆古鉴净。　　身世浮萍流。　　罔象而珠得。　　亡牛而刃游。　　瑞凤入网兮连鳌上钩。　　个般手段兮老不传休。

　　渊默而明。　　湛存而妙。　　三世齐平十方圆照。　　月随水而流。　　风入松而啸。　　相逢会有知音。　　向道自然同调。
　　鼻直口四方。　　眉低眼三角。　　默默句难传。　　深深谁转脚。　　入挂树之壶。　　天地能阔。　　得烂柯之棋。　　黑白未错。　　如今更不囊藏。　　到处随宜著落。

　　了了常知。　　灵灵匪思。　　妙空三世。　　圆包二仪。　　针鼻长通线。　　梭脐细吐丝。　　出谷白云风断送。　　盈科流水月相随。　　普应群机兮自然合宜。

　　众流吞海。　　大泽藏山。　　磨云月兮蟾蜍胆冷。　　卧风波兮鸥鸟情间。
　　眉目精神。　　画工装点。　　功转玄微。　　了无丝糁。　　秋天清而河气澄明。　　夜水白而月魂潋滟。　　物物头头应化身。　　超出机前有刑典。

　　廓然而莹。　　了无余影。　　卓尔而存。　　岂有他痕。　　静非像也。　　彻见其源。　　动顺缘也。　　萌发其根。　　用绵绵兮搅不浑。
　　鉴之现像。　　谷之藏神。　　六门随万汇。　　三昧入诸尘。　　月通犀角晕。　　华到蜜房春。　　历历之机果明了。　　更嫌何处不相亲。

　　颦而嗔伸而悦。　　默传鼻孔家风。　　用付眉毛时节。　　放下机投。　　展开漏泄。　　十方三世兮同得同参。　　二仪万像兮同听同说。

　　止水怀月。　　空山吐云。　　清白自若。　　高间不群。　　丘壑性灵兮猿鹤得伴。　　江湖情味兮鸥鹭相分。

　　霜洗斗魁。　　秋生河汉。　　形夭矫而长松参云。　　气澄明而余潦退岸。
　　发皑皑而雪山。　　目湛湛而秋潭。　　杖拂老伴。　　丛林饱参。　　万全非一有。　　二破却成三。　　门门虚而正受。　　物物各自禅谈。　　春亭不要间[卄/狼]藉华鸟而今罢了衔。
　　白发苍颜。　　三[竺-二+((ㄇ@人)/戌)]住山。　　开眼不觉晓。　　静坐不知间。　　善应全机用。　　灵明入道环。　　而今相伴尘中去。　　榆叶青钱莫我悭。

　　行起解绝。　　宗全说缺。　　根根尘尘兮元自现成。
　　佛佛祖祖兮何劳施设。　　本色当行家。　　赏音个时节。　　迟日风流转柳腰。　　迁林语软调莺舌。

　　亡牛刃游。　　罔象珠得。　　沙漠漠而鸥寒。　　天苍苍而雁没。
　　石上足蟠。　　人间念干。　　秋生眼角。　　喜入眉端。　　丘壑之身心磈磊。　　丛林之肝胆衰残。　　涧月依俙夜霜濯磨而气韵清白。　　岩松偃蹇朔雪湔洗而精神翠寒。　　行脚屦败。　　住山篾宽。　　点著破灶堕。　　呼回倒刹竿。　　光阴催促三眠茧。　　风雨扪摩百战瘢。　　影像受鉴。　　音声度垣。　　寂默髑髅眼。　　光明赤肉团。　　云锦舒春兮华容光焰。　　潮雷卷雪兮海口波澜。　　挂拂之喝。　　拄杖之窜。　　胡饼漫头有变通而绍祖供职。　　莲华荷叶没科臼而说禅判宦。　　相随学步。　　莫似邯郸。

　　鸟巨光长老写真求赞

　　骨寒气羸顶雪颔丝。　　牛首之懒。　　虎头之痴。　　兀兀逃禅处。　　空空选佛时。　　九万鹏风扶羊角。　　千年兔月卧蛾眉。　　门门幻起。　　尘尘智随。　　蝴蝶梦游兮庄生齐物。　　桃华眼冷兮灵云不疑。　　初无棱缝。　　浑莫针锥。　　巴陵曾对吹毛剑。　　珊瑚撑月夜枝枝。

　　真首座写真求赞

　　觉海元澄。　　性天廓平。　　耳眼空更远。　　息气细而清。　　露寒斗湿。　　秋淡河横。　　丛林底去就。　　百草头光明。　　蛾眉之月兮三千刹海。　　羊角之风兮九万霄程。　　肚皮参饱。　　肝胆老成。　　挥斤容易甚。　　器受太难生。　　为尔一斫鼻垩。　　从教四望人惊。

　　教监寺写真求赞

　　胡床一默。　　智游理窟。　　偏正往来。　　离微出没。　　上下混成也二仪之根。　　去来平等也三世之则。
　　有时随应诸尘。　　不可说似一物。　　修证不无。　　污染不得。　　震之东兑之西。　　离之南坎之北。　　青州布衫。　　镇州萝卜。　　当家行眼里有筋。　　本色汉舌头无骨。

　　小师智临禅客写真求赞

　　云石雪松。　　岁寒之友从。　　晓月霜钟。　　清白之音容。　　自乐也村歌社舞。　　平怀也牧笛归农。　　暴雨卒风。　　潜神堂而避阵。　　吼雷掣电。　　战禅席而交锋。　　十分闲暇。　　一等疏慵。　　青山白云之去就。　　浮萍流水之行踪。　　披雾变文豹。　　吟云蜕骨龙。　　身老艺孤兮难其授子。　　智齐德半兮未可传宗。

　　郑成忠写真求赞

　　智不能知。　　识不能识。　　一气轻清。　　[雨/隻]瞳冷碧。　　莲开梦觉。　　十方处殒于一时。　　鲲蜕鹏搏九万里成乎一息。　　物我普融。　　自他平出。　　珠受色而不痕。　　剑挥空而何迹。　　须更指响。　　弥勒阁开也。
　　许是重深。　　尘刹分身。　　普贤毛孔也。　　初非迫窄。

　　王承事写真求赞

　　苍棱羼颜。　　璠玙蕴石而辉山。　　老节岁寒。　　琥珀抱松而永年。　　威音未兴之际。　　混沌欲凿之前。　　丛林大义兮道尊百丈。　　刹海平潮兮月现三千。　　我为尔说法。　　尔为我开田。　　据坐松根石头上。　　知音人信默心传。

　　明州天童觉和尚真赞终
　　弟子右奉议郎主管台州崇道观。赐绯鱼袋。李端民
　　谨施俸资。添助开板。所期
　　善利增崇
　　禄算
　　绍兴丁丑夏安居日。小师比丘智宣。募缘开板。
　　奉三宝弟子。吴兴王守超。并女弟子章二十八娘。凭小十三娘子。共施家财助缘开板。各答四恩三有。比丘灵岳冲义施财添开板。答四恩三有者。
　　天童觉和尚真赞终

　　敕谥宏智禅师行业记

　　宣和六年。向公子諲。使发运事。梦僧导至古寺。金其榜曰隰州。莫测也。秋九月。泗洲普照王寺。阙住持者。向公闻长芦第一座僧正觉倡曹洞宗衲子信向。具疏与帖。请补其处。既至。问其乡里曰隰州。始悟昨梦。愈加敬礼。师盖自此七坐道场。名振天下。呜乎达人大士。出应于世为人天师。夫岂偶然也哉。师姓李氏。母赵诞师之夕。光出于屋。人皆异之。七岁诵书日数千言。少日遂通五经。祖寂父宗道。久参积翠老南之子佛陀逊禅师。尝指师谓其父曰。此子超迈不群。非尘埃中人。宜令出家。异日必为大法器。十一岁得度于同郡净明寺本宗。十四岁得戒于晋州慈云寺智琼。十八岁出游诸方。诀其祖曰。若不发明大事。誓不归矣。至晋绛间。或以无凭沮师。邑尹见师英拔。因以所执扇示之曰。为我下一转语。师应声援笔书偈其上。尹大喜为请凭以行。渡河之洛。坐夏于少室山。日撷蔬茹。供给病僧。蔬且尽则采药苗继之。游龙门遇乡僧。挽师同归。师曰。出家行脚。本为参寻知识了生死事。乡关非所怀也。腰包径至汝州香山成枯木。一见深所器重。一日闻僧诵莲经。至父母所生眼悉见三千界。瞥然有省。急诣丈室陈所悟。山指台上香合曰。里面是甚么物。师曰。是甚么心行。山曰。汝悟处又作么生。师以手画一圆相呈之。复抛向后。山曰。弄泥团汉。有甚么限。师云错。山曰。别见人始得。师应喏喏。丹霞淳禅师。道价方盛。师乃造焉。霞问。如何是空劫已前自己。师曰。井底虾蟆吞却月。三更不借夜明帘。霞曰。未在更道。师拟议。霞打一拂子云。又道不借。师忽悟作礼。霞云。何不道取一句子。师云。某甲今日失钱遭罪。霞云。未暇得打尔。且去。时二十三岁矣。霞退居唐州大乘。师从焉。住山升和尚。亦淳之嗣子。举师。
　　立僧。霞住大洪。师掌记室。宣和三年。迁首座。时金粟智。雪窦宗保福悟。凤山钊。皆参随之。明年分座于庐山圆通照阐提席下。真歇住长芦。闻师名遣书招之。撞钟出迎。大众耸观。师须眉奇古。倾然而黑。衣裓破弊。履袜皆穿。真歇遣侍者易以新履。师却之曰。吾岂为鞋而来耶。真歇与众恳请。居第一座。时众逾千七百。见师年少。初亦易之。至秉拂老于参请者。无不心服。又二年住泗洲普照。实始出世嗣法淳和尚。前此分寺之半为神霄宫。而又两淮荐饥。齐厨空乏。二时所须。杂以菽麦。师至。命纯以粳。库僧辞不给。师命如初。已而檀施填委。
　　徽宗皇帝南幸。师领众起居。
　　上见寺僧千余。填拥道左。方袍整肃。威仪可观。异之有
　　旨召师。面受
　　圣语。还其故寺之半。师之受请而未至也。僧伽塔相轮中。香烟腾空。直亘东南。师入寺乃止。建炎元年。住舒州太平。又住江州圆通能仁。自能仁谢事游云居。时圆悟勤禅师住山。会长芦虚席。大众必欲得师。圆悟与安定郡王令袊。力勉共行入寺。未几知事以乏粮告。师不答。时大寇李在。抄界境上。领兵入寺。无不惶骇。师安坐堂上待其来。以善言诱之。在稽首信服。挥其众辇金谷以供众。一方亦赖以安。建炎三年秋。渡江至明州。欲泛海礼补陀观音。道由天童山之景德寺。适阙主者。众见师来。密以告郡。师微闻即遁去。大众围绕通夕不得行。不得已而受请。未几肤人侵犯境内。诸寺皆谢遣云游。师独来者不拒。或以为不可。师喻之曰。明日寇至。寺将一空。即今幸其尚为我有。可不与众共之乎。已而寇至。登塔岭以望。若有所见。遂敛兵而退。秋毫无所犯。人皆欢服。以为神助。伯庠闻师名旧矣。岁在戊午。教授州学。始识其面。尝访师自小白舍舟道。松阴二十余里。雄楼杰阁。突出万山之中。固已骇所未见。入门禅毳万指。默座禅床。无謦欬者(伯庠)顷侍老先参政。遍历襄汉江西南岳。未有如是盛也。闻之长老尊宿。皆云。天童旧众不满二百。师之来四方学者。争先奔凑。如飞走之宗凤麟。百川之赴沧海。今逾千二百众矣。来者益多。甑釜将槁。主者惶惧不知所以为计。白师以僧粮垂尽。师笑曰。人各有口非汝忧也。言未既。阍者告嘉禾钱氏航米千斛舣于岸矣。绍兴八年九月。被旨住盐安府灵隐寺。将行大众悲号。有乌万数。亦哀鸣随师。逾数时乃散。十月有。
　　旨还天童。前后垂三十年。寺屋几千间。无不新者。异时长芦雪峰。僧方盛时。各居一堂。别为四五。天童衲子既多。师以己意指授匠者。为一堂以处众千二百人。悉皆容受。雄丽深稳。实所创见。即两山间障海潮而田之。岁入三倍于前。凡众所须无不毕具。此虽有为事。然他人睥睨不敢措手者。师优游其间。即日趣辨。二十七年秋九月。忽来城中。谒郡僚及素所往来者。又之越上谒帅守赵公令詪。因遍诣诸檀越家。若与之别。十月七日还山。饭客如常。八日辰巳间沐浴更衣。端坐告众。顾侍者索笔作书。遗大慧禅师。属以后事。又书偈曰。梦幻空花。六十七年。白鸟烟没。秋水天连。掷笔而逝。龛留七日。颜貌如生。寿六十七。僧腊五十三。大慧夜得书。即至山中。以十四日。奉师全身。葬东谷塔。道俗送者。增山盈谷。无不涕慕。自师之逝。风雨连日。及葬开霁。事毕如初。师具大慈悲。诱接不倦。投筹入室。潜符密证者。不可胜纪。师于受施无贪。行施无厌。岁饥艰食。竭已之长。兼辍赡众之余。赖以全活者。亡虑数千万人。居常施者金帛满前。悉归于众。丈室萧然。弊衣粝食。不破中餐。以终其身。每剃发聚之。必生舍利五色。或发贯其中。有得堕齿者。舍利生生不已。葬后人祈祷之。或得于茵席。或得于衣履。不常其处。寺去水远。师凿石为畎。子母相衔。斋厨浴室。无不周遍。官家妇人。有入寺者。欲盥手畎中。忽陀跃而出。妇人惊倒。久之乃苏。贵人子馆法堂西。酒肉自随。或止之不从。俄而法鼓雷震堕地。贵人子惶惧而去。今有震迹存焉。一日小行者。僵仆于地言曰。我护伽蓝神也。与太白神角力。可令僧众诵咒助我。或曰。何不以告堂头。神曰。我闻觉和尚住此十余年矣。每至寝堂欲见之。即战栗不能前。竟未之识也。其为文初不经意。下笔即成。中书舍人潘公良贵。请铭大用庵。亲为书石。叹曰。与三祖信心铭相后先矣。师去世之五月。
　　诏谥宏智禅师。塔曰妙光。参知政事周公葵。为之铭。凡师应世之迹。见于塔铭者。兹不复叙。呜乎此特师之事业。可形于言者尔。若乃妙用纵横。不痕不迹。全超空劫之前。洞彻威音之外。不可得而拟议者。又非文字之所能载也。
　　乾道二年六月日
　　左朝奉大夫侍御史王　伯庠　记
　　比丘悟迁开板
　　戊午年刊记

　　宏智禅师广录卷第九


