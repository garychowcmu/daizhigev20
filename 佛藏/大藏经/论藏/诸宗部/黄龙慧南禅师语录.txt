  黄龙慧南禅师语录
　　宋 惠泉集




　　黄龙慧南禅师语录

　　师初住同安崇胜禅院。开堂日。宣疏罢。师拈香云。此一炷香。为
　　今上皇帝圣寿无穷。又拈香云。此为知军郎中文武采僚。资延福寿。次为国界安宁。法轮常转。又拈香去。大众且道。此一炷香。当为何人。多少人卜度。未知落处。今日为湖南慈明禅师。一炷爇却。令教充遍天下丛林。与一切衲僧。为灾为祸去。
　　维那白槌云。法筵龙象众。当观第一义。师噫云。好个第一义。幸自完全。刚被维那折作两橛。还有人接续得么。遂左右顾视大众。乃云。若接续不得。同安今日。拈头作尾。拈尾作头去也。有问话者。切须著眼。时有僧问。宝座已登于凤岭。宗风演唱嗣何人。师画一圆相。进云。石霜一派迸入江西也。师云。杲日当天。盲人摸地。问如何是同安境。师云。看不得。进云。如何是境中人。师云。无面目。问作家不啐啄。啐啄不作家。大众临筵。请师作家相见。师垂下一足。进云。焰里寻飞雪。水下火烧天。师乃收足。进云。大众证明真善知识。师云。同安不著便。阇梨亦不著便。进云此由是两家共用。掣鼓夺旗事作么生。师掷下拂子。
　　师乃云。未登此座。一事也无。才登此座。便有许多问答。敢问大众。只如一问一答。还当宗乘也无。若言当去。一大藏教。岂无问答。为什么道。教外别行。传上根辈。若言不当。适来许多问答。图个什么。行脚人当自开眼。勿使后悔。若论此事。非神通修证之能到。非多闻智慧之所谈。三世诸佛。只言自知。一大藏教诠注不及。是故灵山会上。百千万众。独许迦叶亲闻。黄梅七百高僧。衣钵分付行者。岂是汝等。贪淫愚执胜负为能。夫出家者。须禀大夫决烈之志。截断两头。归家稳坐。然后大开门户。运出自己家财。接待往来。赈济孤露。方有少分报佛深恩。若不然者。无有是处。以拂子击禅床下座。乃布谢。
　　岁旦上堂。僧问。不求诸圣。不重己灵。未是衲僧分上事。如何是衲僧分上事。师云。三十年来。罕逢此问。进云。恁么则辜负诸圣去也。师云。话也未答。何言辜负。僧抚掌一下。师云。吽。放过即不可。
　　师乃云。四象推移。终而复始。二仪交泰允属兹辰。俗谛纷纭。各叙往来之礼。真如境界。且非新旧之殊。何故。岂不见道。一念普观无量劫。无去无来亦无住。既绝去来。有何新旧。既非新旧。又何须拜贺。特地往来。但能一念常寂。自然三际杳忘。何去来之可拘。何新旧之可问。故云。如是了知三世事。超诸方便成十力。良久云。如斯举唱。人人尽知。破二作三。能有几个。何故。时人只解顺风使帆。不解逆风把拖。击禅床下座。
　　上堂云。冬至寒食一百五。即不问。诸上座。半夜穿针一句。作么生道。若人道得。还我第一筹来。若道不得。彼此失利。下座。
　　上堂云。法身无相。应物现形。般若无知。随缘即照。遂竖起拂子云。拂子竖起。谓之法身。岂不是应物现形。拂子横来。谓之般若。岂不是随缘即照。乃呵呵大笑。忽有人出来搊住。同安唾一唾。掴一掴。掀倒禅床。拽向阶下去。也怪他不得。如今既无如是咬猪狗底脚手。同安却倒行此令去也。下座。
　　上堂集众。良久云。嘉鱼在深处。幽鸟立多时。击禅床下座。
　　上堂云。今日四月八。我佛降生之日。天下精蓝。皆悉浴佛。记得。遵布衲在药山会里。充殿主。浴佛之次。药山问。汝只浴得这个。还浴得那个么。遵云。把将那个来。药山便休。师云。古人随时一言半句。亦无巧妙。今人用尽心力安排。终不到他境界。众中商量或云。这个是铜像。那个是法身。铜像有形。可以洗涤。法身无相。如何洗得。药山只知其一。不知其二。被遵公倒靠。直得口似匾担。不胜懡[怡-台+羅]。又云古圣垂问。只要验人。问汝那个。便道把将那个来。正是随声逐色。咬他言句。上他绻缋。药山见伊不会。所以便休。又道。药山与么来。早是无事起事。好肉上剜疮。遵公不见来病。却向灸疮瘢上更著艾焦。有云。古人得了。逢场作戏。无可不可。何高何低。彼此知有。自是后人强生分别。师云。如前所解。盖不遇人。一失其源。迷而不复。所以只凭诚心。思量计较。以当宗乘。殊不知。有作思惟。从有心起。用此思惟。辨于佛境。如取萤火烧须弥山。纵经尘劫。终不能著。是故行脚高人。切须自看。从上来事。合作么生。毕竟将何敌他生死。勿以少许浮粗识见。自作障碍。佛法不是这个道理。同安今日不避口业。与诸人说破。此二尊宿。一出一入。未见输赢。三十年后。不得错举。下座。
　　圣节上堂云。今日皇帝降诞之辰。率土普天祝延圣寿。即不无。诸仁者。还识王子也未。若人识得。尽十方微尘刹土。皆属上座。更非他物。便坐涅槃城里。端拱无为。统三界以为家。作四生之依怙。若也未识。佛殿里烧香。三门头合掌。下座。
　　上堂。因僧驰书。遂举思和尚。令石头驰书。上南岳让和尚。即云。回。来与汝个鈯斧子住山去。石头到让和尚处。未达书便问。不求诸圣。不重已灵时如何。让云。子问太高生。何不向下问。石头云。乍可永劫受轮回。不从诸圣求解脱。让和尚不对。石头乃回。思和尚问。子去未久。书得达否。石头云。信亦不通。书亦不达。思和尚云。何故。石头举前话。复云。去日蒙和尚。许个鈯斧子住山。即今便请。思和尚垂下一足。石头便礼拜。去入南岳住山。师云。石头驰书。今古共闻。后人不善宗由。罕能提唱。致使水乳不辨。玉石不分。同安今日擗破一半。布施大众。石头虽然善能驰达。不辱宗风。其奈逞俊太忙。不知落节。既是落节。回来因甚却得鈯斧子住山。若这里见得。非唯住山。尽十方世界。尘尘刹刹。虎穴魔宫。皆是住处。若也未见。敢保诸人未有安身立命处。下座。
　　上堂。举云门大师云。平地上死人无数。过得荆棘林者是好手。乃拈起拂子云。大众。若唤作拂子。正是平地上死人。若不唤作拂子。未透得荆棘林在。击禅床。下座。
　　上堂。喝一喝云。尽大地被同安一喝。瓦解冰消。汝等诸人。向什么处。著衣吃饭。若未得个著衣吃饭处。须得个著衣吃饭处。若识得个著衣吃饭处。识取鼻孔好。下座。
　　上堂云。洪波浩渺。白浪滔天。截流到岸之人。端然忘虑。短桌孤舟之客。进退攒眉。且道。风恬浪静一句。作么生道。还有人道得么。若无人道得。同安布施汝等诸人。良久云。渔人闲自唱。樵者独高歌。下座。

　　迁住归宗语录

　　师初入寺。上堂云。归宗上寺。是大禅河。既是禅河。岂无钓客。莫有问话者么。良久无人问。师乃去。头角住多无獬豸。羽毛虽众少鸳鸯。夫微妙大法身。故听而不闻。视而不见矣。清净无师智。岂思而得。学而能哉。然不有提唱。孰辨宗由。不有问答。孰明邪正。如今长老升堂提唱。众中又无人问。既无人问。亦无答者。宗由邪正若为明辨。若有人辨得邪正。出来推倒禅床。喝散大众。也与衲僧出气。若辨不得。来年更有新条在。恼乱春风卒未休。下座。
　　上堂云。摩尼在掌。随众色以分辉。宝月当空。逐千江而现影。诸仁者。一问一答。一棒一喝。是光影。一明一暗。一擒一纵。是光影。山河大地是光影。日月星辰是光影。三世诸佛一大藏教。乃至诸大祖师。天下老和尚。门庭敲磕。千差万别。俱为光影。且道何者是珠。何者是月。若也不识珠之与月。念言念句。认光认影。犹如入海算沙。磨砖作镜。希其数而欲其明。万不可得。岂不见道。若也广寻文义。犹如镜里求形。更乃息念观空。大似水中捉月。衲僧到此。须有转身一路。若也转得。列开捏聚。无非大事现前。七纵八横。更无少剩之法。若转不得。布袋里老鸦。虽活如死。某山野常人。素无识见。昨蒙本郡殿丞判官秘书。特垂见召。然部封之下。不敢不来。方始及门。便有归宗之命。进退循省。深益厚颜。此乃殿丞判官。曩承佛记。示作王臣。常于布政之余。寅奉觉雄之教。欲使慧风与尧风并扇。庶佛日与舜日同明。苟非存意于生灵。何以尽心之如此。是日又蒙朝盖光临法筵。始卒成褫。良增荣荷。昔日裴相国位居廊庙。黄檗受知。韩文公名重当年。大巅得主。以今况古。有何异哉。更欲多谈。恐烦观听。下座。
　　上堂云。尽令提纲。不通凡圣。放一线道。有个商量。遂拈起拄杖云。即今拄杖竖也。十方世界一时竖。又横拄杖云。即今拄杖横也。十方世界一时横。何也。不见道。极小同大。忘绝境界。极大同小。不见边表。卓拄杖。下座。
　　提刑入山升座。僧问。提刑朝盖。远诣法筵。向上宗乘。乞师一诀。师云。一字幞头尖檐帽子。进云。非但提刑承此善。学人礼拜谢师恩。师云。拽脱尔眉毛。敲落尔鼻孔。又作么生。僧嘘嘘。师云。打面还他州土麦。唱歌须是帝乡人。
　　师乃云。有情之本。依智海以为源。含识之流。总法身而为体。只为情生智隔。于日用而不知。想变体殊。趣业缘而莫返茫茫今古。谁了本因。役役爱憎。情源虚妄。故我释迦调御。久证菩提。悯我劳生自取流转。尔后得其大智。化妙相身。住世四十九年。演说十二分教。随乎利钝。设彼化门。庶上中下根。各得其渐。譬如大海不让小流。假使蚊虻阿修罗王。饮其水者。皆得饱满。厥后化缘将毕。示灭双林。谓人天大众曰。吾有正法眼藏。涅槃妙心。付嘱摩诃大迦叶。教外别行。传上根辈。是法非有作思惟之所能解。非神通修证之所能入。不可以有心知。不可以无心得。悟之则顿超三界。迷之则万劫沉沦。只如今日王官普会。僧俗同筵。坐立俨然。见闻不昧。为是迷耶悟耶。于此见得。不待三祇劫满。万行功圆。一念超越。更无前后。此日山寺多幸。伏蒙本路提刑都官提刑舍人。亲垂朝盖。光饰荒蓝。经宿而来。起居万福。况二尊官。夙植德本。现宰官身。以慈惠临民。代今。
　　天子宵旰之急。若僧若俗。若贵若贱。悉皆受赐其福其寿。可胜道哉。既沐光临。且宽尊抱。故我佛如来云。夫说法者。无说无示。其听法者。无闻无得。又闻。仲尼与温伯雪。久欲相见。一日税驾相逢于途路间。彼此无言。各自回去。洎后门人问曰。夫子久欲见温伯雪。及乎相见。不交一谈。此乃何意。仲尼曰。君子相见。目击道存。且道古人相见。目击道存。山僧今日鸣鼓升堂。特地忉忉。一场失利。下座。
　　上堂云。顺捋虎须应自顾。倒拈蛇尾任他猜。胡来汉现寻常事。勿将明镜挂高台。下座。
　　上堂云。紫霄峰上黑云叆叇。鄱阳湖里白浪滔天。一气无作而作。万法不然而然。更若拟谊思量。迢迢十万八千。下座。
　　上堂。拈拄杖云。横拈倒用。拨开弥勒眼睛。明去暗来敲落祖师鼻孔。当是时也。目连鹙子饮气吞声。临济德山呵呵大笑。且道笑个什么。咄。下座。
　　上堂。举睦州有一秀才相见。州云。会个什么。秀才云。会二十四家书。州以拄杖空中点一点云。会么。秀才罔措。州云。又道会二十四家书。永字八法也不识。师云。睦州一点直在威音王已前。及乎八法论书。却被俗人勘破。若是归宗即不然。孔门弟子无人识。碧眼胡僧笑点头。下座。
　　上堂。举严阳尊者问赵州。一物不将来时如何。州云。放下著。尊者云。既是一物不将来。放下个什么。州云。担取去。尊者言下有省。师颂云。一物不将来。肩头担不起。言下忽知非。心中无限喜。毒恶既忘怀。蛇虎为知己。光阴几百年。清风物未已。以拄杖卓禅床下座。
　　上堂。举临济问监院。什么处去来。院云。州中粜黄米来。临济以拄杖面前划一划云。还粜得这个么。院便喝。济便打。典座至。济乃举前话。典座云。院主不会和尚意。济云尔又作么生。典座便礼拜。济亦打。师云。喝亦打。礼拜亦打。还有亲疏也无。若无亲疏。临济不可。盲枷瞎棒去也。若是归宗即不然。院主下喝。不可放过。典座礼拜。放过不可。又云。临济行令。归宗放过。三十年后。有人说破。击禅床下座。
　　上堂。举僧问南院。日月迭迁。寒暑交谢。还有不涉寒暑么。院云。紫罗抹额绣裙腰。进云。上上之机今已晓。中下之流如何领会。院云。炭堆里藏身。师云。南院一期利物。应病与药。则不可也。若向衲僧门下。天地悬殊。且道衲僧有什么。长处咄下座。
　　上堂。云古者道。凡圣情尽。体露真常。但离妄缘。即如如佛。咄是何言欤。下座。
　　上堂。有僧问。牛头未见四祖。为什么百鸟衔花献。师云。钉根桑树。阔角水牛。进云。见后为什么不衔花献。师云。裈无裆裤无口。又云。未见时如何。师云。国清才子贵。家富小儿娇。见后如何。师云。世情看冷暖。人面逐高低。
　　师乃云。鹤勒那空中变现。曼拏罗指地为泉。德山会下光前绝后。临济门前只得一边。良久云。作么生是那一边。下座。

　　筠州黄檗山法语

　　上堂。云日从东边出。月向西边没。一出一没。从古至今。汝等诸人。尽知尽见。毗卢遮那。无边无际。日用千差。随缘自在。汝等诸人。为甚不见。盖为情存数量。见在果因。未能逾越圣情。超诸影迹。若明一念缘起无生。等日月之照临。同乾坤而覆载。若也不见。牢度大神恶发把尔脑一击粉碎。下座。
　　上堂。云今日五月一。仲夏改。旦。诸知事首座大众。道体安乐。一夜长连床上。展脚缩脚。不由别人。天明起来。糊饼馂饀。横咬竖咬。饱即便休。当与么时。不是古不是今。不思善不思恶。鬼神不能寻其迹。万法不能为其侣。地不能载。天不能盖虽然如此。须是眼里有睛。皮下有血。眼若无睛。何异瞎汉。皮下无血。何异死人。三十年后。不得错怪黄檗。下座。
　　上堂。众集。乃喝一喝良久云。一事也无。喝个什么。又喝一喝。复云。一喝两喝后作么生。以拂子向空中画一画云。百丈耳聋犹似可三圣瞎驴愁杀人。击禅床下座。
　　上堂。云华藏世界游历重重无尽。及至然灯佛所。一法也无。是故无中亦有。德山棒似撒星。有中亦无。临济喝如雷震。如聋如哑。逼塞乾坤。知痛知痒。能有几个。下座。
　　上堂。云道不假修。但莫污染。禅不假学贵在息心。心息故心心无虑。不修故步步道场。无虑则无三界可出。不修则无菩提可求。不出不求。由是教乘之说。若是衲僧。合作么生。良久云。菩萨无头空合掌。金刚无脚谩张拳。下座。
　　上堂。云黄檗有时正路行。或时草里走。汝等诸人。莫见锥头利。失却凿头方。不见古者道。开不能遮。句贼破家。当断不断返遭其乱。下座。
　　上堂。云入海算沙。空自费力。磨砖作镜。枉用功夫。君不见。高高山上云。自卷自舒何亲何疏。深深涧底水。遇曲遇直。无彼无此。众生日用如云水。云水如然人不尔。若得尔三界轮回何处起。下座。
　　上堂。云金襕已传。阿难尚怀犹豫。刹竿未倒。迦叶未免攒眉。诸上座。且道倒那个刹竿。初机晚学罔测。盖是寻常久在丛林。十个有五双莽卤去圣时遥人多懈怠下座因出州退院回。上堂云。流水下山非有恋片云归洞本无心。竹屋茆堂谁是主。月明中夜老猿吟。击禅床下座。
　　岁旦上堂。僧问。旧岁已去。新岁到来。不涉二途。乞师指示师云。东方甲乙木。进云。人天耸耳专为流通。师云。流通事作么生。进云。若不得流水。几乎过别山。师云。三十年后。也好商量。
　　师乃举。僧问镜清。新年头还有佛法也无。清云有。僧云。如何是新年头佛法。清云。元正启祚万物咸新。僧云。谢师答话。清云。老僧今日失利。又僧问明教。新年头还有佛法也无。教云。无。僧云年年是好年。日日是好日。为什么却无。教云。张公吃酒李公醉。僧云。老老大大。龙头蛇尾。教云。老僧今日失利师乃云。镜清失利即不问。尔诸人作么生是明教失利处。若人辨得。文殊头白。普贤头黑。若辨不得。黄檗今日失利。下座。
　　因泐潭驰书来上堂。举五祖戒和尚。为智门驰书到德山。圆明接得乃问。这个是智门底。那个是专使底。戒直上觑山云。欲观前人。先观所使。师乃云。古人隔山见烟。便知是火。况某何幸。伏蒙泐潭禅师远垂华翰。曲慰山怀。实当惭抱。而况禅师通明学海。博达古今。可谓擎天日月。诲人无倦。某是何草芥。承沐如是以拂子击禅床。下座。
　　圣节上堂。云斯辰。
　　今上皇帝庆诞之日。普天皆贺。率土钦崇。尧天舜德。同日月以齐明。玉叶金枝。共山河而永固。恩怜万国。泽降他邦。狱无宿禁之囚。马共牛羊之洞。修文偃武。罢息干戈。万民凿井而饮。百姓自耕而食。家国晏然。事无不可。下座。
　　因雪下上堂。云雪雪片片不别。乱飘乱洒应时应节。懵憧禅和犹未知。守株待兔与谁说。下座。
　　上堂。云三玄三要。五位君臣。四种藏锋。八方珠玉。三十年前。争头竞买。各逞机锋。而今道泰升平。返朴还淳。人人自有。山青水绿兮。白云深处兮。三衣并为一衲。万事无思何虑兮。击禅床下座。
　　上堂。举永嘉大师道。游江海涉山川。寻师访道。为参禅。自从认得曹溪路。了知生死不相关。诸上座。那个是游底山川。那个是寻底师。那个是参底禅。那个是访底道。向淮南两浙庐山南岳。云门临济而求师访道。洞山法眼而参禅。是向外驰求。名为外道。若以毗卢自性为海。般若寂灭智为禅。名为内求。若向外求。则走杀汝。若住于五蕴内求。则缚杀汝。是故禅者非内非外。非有非无。非实非虚。不见道。内见外见。俱错。佛道魔道俱恶瞥。然与么去兮。月落西山。更寻声色兮。何处名邈。以拂子击禅床下座。

　　黄龙山语录

　　入院上堂。僧问如何是黄龙境。师云。昨日方到此。未曾子细看。进云。如何是境中人。师云。长者长短者短。
　　师乃云。道无疑滞。法本随缘。事岂强为。盖不尔而尔。在积翠即说积翠庵人。入黄龙便说黄龙长老。争知祖师心印。状似铁牛之机。去即印住。住即印破。只如不去不住。又作么生搭印。良久云。烟村三月雨。别是一家春。下座。
　　上堂。举庞居士卖笊篱下桥吃扑。女子灵照亦倒爷边。士云。尔作什么。女云。见爷倒地。某甲相扶。士云。赖是无人见。师乃云。怜儿不觉笑嗄嗄。却于中路[馬*展]泥沙。黄龙老汉当时见。一棒打杀这冤家。以拂子击禅床。下座。
　　上堂。云诸佛出世。假设言诠。祖师西来。不挂唇吻。若也从空放下。三千世界所有尘。一一尘中含法界。若也步步登高。驴鞍桥不是尔阿爷下颔。以拂子击禅床。下座。
　　上堂。云大道无中。复谁前后。长空绝迹。何用量之。空既如是。道岂言哉。虽然如是。若是上根之辈。不假言诠。中下之流。又争免得。所以有僧问云门。如何是云门一曲。云门云。腊月二十五师云。今日正当腊月二十五。汝等诸人。如何委悉。若不委悉。汝等诸人谛听。待黄龙为汝等诸人重唱一遍。云门一曲二十五。不属宫商角徵羽。若人问我曲因由南山起云北山雨。以拂子击禅床。下座。
　　上堂。云僧堂前撞钟钟鸣。法堂上击鼓鼓响。三世诸佛。在鼓声里转大法轮。汝等诸人。向什么处安身立命。有一般杜撰衲僧。不识触净。便道东西南北。上下四维。今日七明日八。僧堂里吃饭。寮舍里向火。或向面前划一划。若与么。违背四恩。犹自可辜负西来碧眼胡。击禅床。下座。
　　上堂。云黄梅夜半传心偈。少室岩前断臂时。剜肉作疮不知痛。直至如今成是非。以拂子击禅床。下座。
　　上堂。举越州大珠和尚。昔日参见马祖。祖问尔来作什么。珠云。来求佛法。祖云。尔为什么。抛家失业。何不回头认取自家宝藏。珠云。如何是自家宝藏。祖云。只如今问者是。尔若回头。一切具足。受用不尽。更无欠少。珠于是求心顿息。坐大道场。师云。汝等诸人。各有自家宝藏。为什么不得其用。只为不回头。击禅床。下座。
　　上堂。云有一人朝看华严暮看般若。昼夜精勤。无有暂暇。有一人不参禅不论义。把个破席日里睡。于此。二人。同到黄龙。一人有为。一人无为。安下那个即是。良久云。功德天黑暗女有智主人二俱不受。以拂子击禅床。下座。
　　上堂。云大觉世尊道。我今为汝保任此事终不虚也汝等当勤精进行此三昧。师云。精进即不无。诸人作么生是三昧。良久云。迦叶粪扫衣。价直百千万。轮王髻中宝。不直半分钱。以拂子击禅床。下座。
　　上堂。云昨日吃粥又太晏。今日吃粥又太早。为复是住持人威令不严。为复执事人身心懒慢。大众试断看。规矩既乱。诸事参差。一人失事。众人不安。当院内外一二百人。曲座既在其位。大事小事。一一须自近前照顾。不得轻于事慢于众。若能如是。头头圆觉。步步道场。何假向外穿凿。肉上剜疮。以拂子击禅床。下座。
　　上堂。云达磨西来十万里。少林面壁八九年。唯有神光知此意。默然三拜不虚传。后代儿孙忘正觉。弃本逐末尚邪言。直到腊月三十日。一身冤债入黄泉。以拂子击禅床。下座。
　　上堂。以拂子击禅床一下云。有眼皆见。有耳皆闻。既见既闻。且道闻个什么。晚学初机。须得明明说破。我佛如来。摩竭陀国亲行此令。二十八祖。递相传授。洎后石头马祖马驹蹋杀天下人。临济德山棒喝。疾如雷电。后来儿孙不肖。虽举其令而不能行。但逞华丽言句而已。黄龙出世。时当末运。击将颓之法鼓。整已坠之玄纲。汝等诸人。不得将多年历日。系在腰间。须知四大海水。在汝头上。以拂子击禅床。下座。
　　上堂。举僧问干峰。十方薄伽梵。一路涅槃门。未审路头在什么处。峰以拄杖指云。在这里。僧请益云门。云门拈起扇子云。扇子[跳-兆+孛]跳。上三十三天。筑著帝释鼻孔。东海鲤鱼打一棒。雨似盆倾。会么会么。师云。干峰一期指。路曲为初机。云门乃通其变。故使后人不倦。汝等诸人。须穷二老之意。莫逐二老之言。得意则返正道而归家。寻言则荡邪途而转远。以拂子击禅床。下座。
　　上堂。云凡圣情尽体。露真常。但离妄缘。即如如佛。虽是古人残羹馊饭。有多少人不能得吃。黄龙与么举。失利也不少。还有人检点得出么。若检点得出。便识佛病祖病。若检点不得。陕府铁牛吞乾坤。击禅床。下座。

　　偈颂


　　赵州勘破

　　杰出丛林是赵州。老婆勘破有来由。而今四海清如镜。行人莫与路为仇。

　　韩愈侍郎见大颠

　　宗师一等展家风。尽情施设为韩公。师子窟中无异兽。象王行处绝狐踪。

　　宝寿开堂三圣推僧

　　宝华王座始登时。三圣推僧决众疑。棒头分明无老少。天下盲人几个知。

　　秘魔岩见霍山到因缘

　　叔侄相逢两不猜。到头抚背似痴呆。回首恐人生怪笑。报云千里赚余来。

　　临济属三圣

　　圆寂将归叙别时。叮咛法眼好任持。喝下不开泥水路。瞎驴从此少人骑。

　　灵云见桃花悟道(三首)

　　二月三月景和融。远近桃花树树红。宗匠悟来犹未彻。至今依旧笑春风。
　　龙象相逢世不群。一来一去显疏亲。时人不悟其中旨。摘叶寻枝长客尘。
　　一见桃花更不疑。丛林未彻是兼非。须知一气无私力。能令枯木更抽枝。

　　国师三唤侍者(二首)

　　国师三唤侍者。打草只要蛇惊。谁知涧底青松下。有千年茯苓。
　　国师有语不虚施。侍者三唤。无消息。平生心胆向人倾。相识不如不相识。

　　赵州吃茶(二首)

　　赵州验人端的处。等闲开口便知音。觌面若无青白眼。宗风争得到如今。
　　相逢相问知来历。不拣亲疏便与茶。翻忆憧憧往来者。忙忙谁辨满瓯花。

　　庭前柏(三首)

　　赵州有语庭前柏。禅者相传古复今。摘叶寻枝虽有解那知独树不成林。
　　庭柏苍苍示祖心。赵州此语。播丛林。盘根抱节在金地。禅者休于格外寻。
　　万木随时有凋变赵州庭树。镇长荣。不独凌霜抱贞节。几奏清风对月明。

　　庐陵米价

　　庐陵米价逐年新。道听虚传未必真。大意不须岐路问。高低宜见本行人。

　　须弥山

　　作者纵横终不虚。应机踊。出须弥卢。人穷不到金刚际。相逐年年役路途。

　　北斗藏身

　　天上有星皆拱北。人间无水不朝东。时人若识藏身病。拈取簸箕别处舂。

　　沩山水牯牛(三首)

　　昔日沩山有水牯。而今老倒卧荒丘。形容卓立虽无力。灌啖依前是好牛。四野草青随处放。千峰雪白早须收。若能抬举及时节。极目桑田何用忧。
　　千群万队水牯牛。不出沩山这一只。无心管带常现前。作意追寻寻不得。不大不小有筋力。一身两号少人识。随缘放去草木青。遇晚收来天地黑。收放须得鼻头绳。若不得绳无准则。世间多少无绳人。对面走却这牛贼。
　　沩山水牯骨羸锥。改变毛衣逐四时。童子未知攀角上。粗心便要蓦腰骑。忽然弄影无边际。不觉翻身堕险巇。直至起来牛失却。浑身泥中泪双垂。

　　示禅者

　　南北不分。欺天罔地。说妙谈玄。驴鸣狗吠。

　　和全大道

　　饮光论劫坐禅。布袋终年落魄。疥狗不愿生天。却笑云中白鹤。

　　南岳高台示禅者

　　拨草占风辨正邪。先须拈却眼中沙。举头若味天皇饼。虚心难吃赵州茶。南泉无语归方丈。灵云有颂悟桃花。从头为我雌黄出。要见丛林正作家。

　　南岳送秀禅者

　　悟得人空与法空。便拟辞予出乱峰。嗟汝见知犹未达。任缘施设信难通。存心勿守澄潭月。秉节须欺带雪松。此去欲知安稳处。天台雁荡在江东。

　　寄黄檗初维那

　　吃棒只因扶断际。趯瓶当下得沩山。是非未寒丛林口。何事流传满世间。

　　示云典座

　　当今明圣道唯淳。块雨条风处处闻。园里菜青禾又熟。时中通变尽由君。

　　寄南岳芭蕉庵主

　　一别灵源又一春。欲期再会恨无因。吾师有种芭蕉诀。慎莫传持取次人。

　　退院别庐山

　　十年庐岳僧。一旦出岩层。旧友临江别。孤舟带鹤登。水流随岸曲。帆势任风腾。去住本无著。禅家绝爱憎。

　　送师伯归玉山

　　来时秋风生。去时春风起。风性本无著。师心亦复尔。旧寺归怀玉。迢迢千百里。送别何所谈。浩渺空江水。

　　酬仰山圆监院布衫

　　墨黪襕衫谁辨别。袖头打领颇相宜。赵州曾示七斤重。洞上全提窦八机。溢目不妆山水色。严身堪作岁寒期。纵横著在阎浮世。翻笑霜风辽乱吹。

　　送勋颜二禅者

　　禅外无余事。乘春秀水行。就予求半偈。前去慰劳生。日出云霞散。风和草木荣。何须重话会。法法本圆成。

　　谢富一二修造问病

　　从痴有爱。则我病生。净名垂范。文殊遂行。地水相违。火风相击。各无所从。宁容辨识。分飞言尽意不尽。月皎寒潭秋露滴。

　　送著维那

　　清净愿力心未舍。卷衣又出化群迷。送行唯托金轮月。夜夜相随到别溪。

　　自述真赞

　　禅人图吾真。请吾赞。噫图之既错。赞之更乖。确命弗迁。因塞其意。
　　一幅素缯。丹青模勒。谓吾之真。乃吾之贼。吾真匪状。吾貌匪扬。梦电光阴五十一。桑梓玉山俗姓章。

　　酬泐潭月长老惠草履二首

　　当年西祖曾留下。今日蒙师特惠来。睹物思人孰知我。月明著上妙高台。
　　寻骨寻皮心未灰。当年一著更何猜。而今二百年前事。不是知音不举来。

　　洪州送永统二禅人入浙

　　黄檗问心心不尽。洪都送别别非轻。旧山未暇论归日。为尔徘徊说去程。林叶缤纷衣斗烂。乡砧嘹亮锡交声。头头总是吾家物。莫把情尘取次明。

　　送人之黄龙

　　凤岭昔曾缀凤毛。江西南岳罢游遨。而今欲扣黄龙角。横身须佩七星刀。

　　送和禅者

　　毗卢性清净。清净不须守。宜著弊垢衣。入俗破悭有。五六七八九。面南看北斗。此中若得玄。纵横任哮吼。

　　送周禅者

　　扶起放倒。翻来覆去。随假随真。还伊价数。师子颦呻。象王回顾。赤日光中。腾云起雾。坐断千差。密开要路。大丈夫汉。莫打死兔。

　　黄龙慧南禅师语录(终)


　　黄龙慧南禅师语录续补

　　　　日本两足院东晙辑
　　上堂。云横吞巨海。倒卓须弥。衲僧面前。也是寻常茶饭。行脚人须是荆棘林内。坐大道场。向和泥合水处。认取本来面目。且作么生见得。遂拈拄杖云。直饶见得。未免山僧拄杖。
　　上堂。云拟心即差。动念即乖。不拟不动。土木无殊。行脚人。须得转身一路。遂拈拂子云。遮个是山僧拂子。汝等诸人。作么生转。若也转得。一为无量。无量为一。若转不得。布袋里老鸦。虽活如死。
　　上堂。云未到鹫峰。一事全无。洎到鹫峰。便有进前捋虎须之客。退后把虎尾之人。殊不晓未行已行之令。故大觉禅师。唯得偏行一著。临济德山。只是互用二机。便云。法道周流。大似拗曲作直。所谓棒喝截断。犹若以金博鍮。直饶东注西流。南唱北和。亘古亘今。且未有当。头道著。作么生是当头一句。良久云。札。
　　上堂。云圣凡情尽。体露真常。拈起拂子云。拂子[跳-兆+孛]跳。上三十三天。扭脱帝释鼻孔。驴唇先生。拊掌大笑道。尽十方世界。觅个识好恶底人。万中无一。击禅床一下。
　　上堂。云山僧今日在汝诸人眉毛上座。转大法轮。还有人见么。见与不见。是什么说话。好好参堂去。莫筑著露柱。
　　问。如何是佛。师云。向汝道。汝不信。僧云。请师指示。师云。合取狗口。问。侬家自有同风事。如何是同风事。师良久。僧云。恁么则起动和尚去也。师云。伶利人难得。
　　有僧才出礼拜。师云。未得问话。其僧乃退。师云。将谓是打阵将军。元来是行间小卒。不见尔过。好好问来。
　　问。无为无事人。犹是金锁难。未审。有什么过。师云。一字入公门。九年拔不出(联灯。此文次曰。云学人未晓。乞师方便。师云。大庾岭头。笑却成哭)。
　　师室中常问僧。出家所以乡关来历。复扣云。人人尽有生缘处。那个是上座生缘处。又复当机问答。正驰锋辩。却复伸手云。我手何似佛手。又问。诸方参请宗师所得。却复垂脚云。我脚何似驴脚。三十余年。示此三问。往往学者多不凑机。丛林共目为三关(普灯此文次云。脱有酬者。师未尝可否。人莫涯其意。有问其故。师曰。已过关者。掉臂径去。安知有关吏。从吏问可否此未透关者也)。
　　举僧问大觉和尚。忽来忽去时如何。觉云。风吹柳絮毛毬走。进云。不来不去时如何。觉云。华岳三峰头指天。师云。大觉只解箭锋相拄。理事相投。殊不知趁得老鼠。打破油瓮。
　　师于熙宁二年己酉三月十六日。上堂辞众云。山僧才轻德薄。岂堪人师。盖不昧本心。不欺诸圣。未免生死。今免生死。未出轮回。今出轮回。未得解脱。今得解脱。未得自在。今得自在。所以大觉世尊。于然灯佛所。无一法可得。六祖。夜半于黄梅。又传个什么。乃示偈曰。得不得传不传。归根得旨复何言。忆得首山曾漏泄。新妇骑驴阿家牵。至十七日午时。端坐示寂(已上并出续灯录)。
　　示众云。云从龙风从虎。五九四十五。丛林将为向上关。同安不打这破鼓。为甚么不打。守株待兔。岂是智人。避色逃声。何名作者。祖不云乎。执之失度。必入邪路。放之自照。体无去住。
　　示众云。有利无利。不离行市。镇州萝卜头即且置。庐陵米价作么生。若善其价。可谓终日吃饭。未曾咬破一粒米。苟若不知。他时后日。有人索上座饭钱在。莫言不道。
　　示众云。智海无风。因觉妄以成凡。觉妄元虚。即凡心而见佛。只恁么休去。便道。同安无折合。随汝颠倒所欲。南斗七北斗八。
　　示众云。江南之地。春寒秋热。近日已来。滴水滴冻。僧问。滴水滴冻时如何。师云。未是衲僧分上事。云。如何是衲僧分上事。师云。滴水滴冻。复云。诸上座。且作么生会。良久云。鸳鸯绣出从君看。莫把金针度与人。
　　示众云。道远乎哉。触事而真。圣远乎哉。体之即神。拈起拄杖云。道之与圣。总在归宗拄杖头上。汝等诸人。何不识取。若也识得。十方刹土。不行而至。百千三昧。无作而成。若也未识。有寒暑兮促君寿。有鬼神兮妒君福。
　　示众云。半夜捉乌鸡。惊起梵王睡。毗蓝风忽起。吹倒须弥山。官路无人行。私酒多人吃。当此之时。临济德山。开得口张得眼。有棒有喝用不得。汝等诸人。各自寻取祖业契书。莫认驴鞍桥。作阿爷下颔。
　　示众云。说妙谈玄。乃太平之奸贼。行棒行喝。为乱世之英雄。英雄奸贼。棒喝玄妙。皆为长物。黄檗门下。总用不著。且道。黄檗门下。寻常用个甚么。咄。
　　示众云。轻轻踏步恐人知。语笑分明更是谁。智者只此猛提取。莫待天明失却鸡。
　　示众云。心王不妄动。六国一时通。罢拈三尺剑。休弄一张弓。
　　示众。举大珠和尚道。身口意清净。是名佛出世。身口意不净。是名佛灭度。也好个消息。古人一期方便。与尔诸人。讨个入路。既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广。又知浅深。一踏踏翻四大海。一掴掴倒须弥山。撒手到家人不识。雀噪鸦鸣柏树间。
　　僧问。大用现前。请师辨白。师云。摘却尔眉毛。倾出尔脑髓。脚跟下道将一句来。云。镆鎁举起。蛟龙失色。师云。作么生。僧以手面前一划云。争奈这个何。师云。三十年后。讨个。师僧也难得。僧便喝。师云。好一喝。未有主在。僧作礼。师云。当断不断。返招其乱。
　　僧问。一不去二不住。请师道。师云。高祖殿前樊哙怒。云。与么则今日得遇和尚也。师云。仰面看天不见天。云。若然者学人礼谢。师云。更待何时(已上。并出联灯)。
　　上堂。时人住处我不住。时人行处我不行。于此了然明的旨。须会全身入火坑。以拂子画一画云。臭烟蓬勃。红焰炽然。眼未明者。总在里许。从上古圣。无非入生死坑中。向无明火里。提拔有情。汝等诸人。且如何入。若人入得。可谓在火不烧。在水不溺。若入不得。非但不能自利。亦乃不能利他。既不能自利利他。圆顶方袍。殊无利益。良久。召大众。众举首。师曰。牛头出马头回。
　　上堂。撞钟钟鸣。击鼓鼓响。大众殷勤问讯。同安端然合掌。这个是世法。那个是佛法。咄。
　　问。德山棒临济喝。直至如今。少人拈掇。请师拈掇。曰。千钧之弩。不为鼷鼠而发机。云。作家宗师。今朝有在。师便喝。僧礼拜。师曰。五湖衲子。一锡禅人。未到同安。不妨疑著。
　　师燕坐次。有僧侍立。师顾视。久之曰。百千三昧。无量妙门。作一句说与汝。汝还信否。云。和尚诚言。安敢不信。师指其左曰。过这边来。僧将趋。师喝曰。随声逐色。有甚了期。出去。一僧闻之。即趋入。师复理前语。问之。亦云。安敢不信。师又指左曰。过这边来。僧坚立不往。师喝曰。汝来亲近我。反不听我语。出去(已上。并出普灯录)。
　　上堂。僧堂觑破香积厨。鸱鹘咬杀佛殿脊。明明向道。尚乃不会。岂况盖覆将来。击禅床下座。
　　青萝夤缘。直上寒松之顶。白云淡泞。出没太虚之中。万法本闲。唯人自闹。闹个什么。咄。
　　月色和云白。松声带露寒。好个真消息。凭君子细看。
　　千般说万般谕。只要教君早回去。去何处。良久云。夜来风起满庭香。吹落桃花三五树。
　　人人尽握灵蛇之珠。个个自抱荆山之璞。不自回光返照。怀宝迷邦。不见道。应耳时若空谷。大小音声无不足。应眼时如千日。万像不能逃影质。拟议若从声色求。达磨西来也大屈。
　　古人看此月。今人看此月。如何古人心。难向今人说。古人求道。内求心。求得心空道自亲。今人求道。外求声。寻声逐色转劳神。劳神复劳神。颠倒何纷纷。击禅床。下座。
　　世间有五种不易。一化者不易。二施者不易。三变生为熟者不易。四端坐吃者不易。更有一种不易是什么人。良久云聻。便下座　时真点胸作首座。藏主问云。适来和尚道。第五种不易。是什么人。首座云。脑后见腮。莫与往来。
　　动念静念。为二不动不静。是为入不二法门。通达此道者。更问朱顶王菩萨。击禅床下座出庄回云。去时一溪流水送。回来满谷白云迎。一身去住非去住。二物无情似有情。拂子击禅床。
　　阳乌啼时天大晓。白云开处月初圆。鹫峰峰下诸禅客。休把金针半夜穿(已上。续古尊宿录)。
　　举阿难偈云。本来付有法。付了言无法。各各须自悟。悟了无无法。师云。后来子孙不肖。祖父田园。不耕不种。一时荒废。向外驰求。纵有些少知解。尽是浮财不实。所以作客不如归家。多虚不如少实。
　　上堂。举马祖因僧问如何是祖师西来意。祖云。近前来。向汝道。僧近前。祖拦腮一掌云。六耳不同谋。师云。古人尚乃不同谋。如今无端聚集一百五六十人。欲漏泄其大事。如今忽有明眼人。觑见。是一场祸事。虽然如是。如今既到这里。将错就错。鬼神茶饭也少不得。良久云。十字街头吹尺八。酸酒冷茶愁杀人。以拂子击禅床。
　　上堂。举赵州。因侍者报云。大王来也。州云。万福大王。侍者云。未到在。州云。又道。来也。师云。头头漏泄。罕遇仙陀。归宗道。侍者只解报客。争知身在帝乡。赵州入草求人。不觉浑身泥水。
　　举德山。因廓侍者。问从上诸圣。向什么处去也。山云作么作么。廓云。敕点飞龙马。跛鳖出头来。山便休去。明日山浴出。廓过茶与山。山抚廓侍者背一下云。昨曰公案作么生。廓云。这老汉方始瞥地。山又休去。师云。德山持聋作哑。虽然。暗得便宜。廓公掩耳偷铃。争奈傍观者丑。
　　举兴化谓克宾维那曰。汝不久为唱导之师。宾曰。不入这保社。化曰。会了不入。不会了不入。宾曰。总不恁么。化拈棒。宾拟议。化便打。复曰。克宾维那。法战不胜。罚钱五贯。充设堂饭(一本。设饡饭一堂)至来日斋时。自白槌曰。克宾维耶。法战不胜。不得吃饭。抽单出院。师云。克宾维那。失钱遭罪。有理难伸。兴化以刚决柔。未足光也。
　　因僧驰书至。上堂。举玄沙令僧驰书上雪峰。峰上堂。开见白纸三幅。乃示众云。会么。僧云。不会。峰曰。君子千里同风。僧回举似沙。沙云。山头老汉。蹉过也不知。师云。丛林异解。莫知其数。有云。雪峰。才接得书。无语识破他。开见是白纸。呈似大众。更说道理。是两重蹉过了也。有云。雪峰见处。未必不及玄沙。玄沙见处。未必过于雪峰。此二父子相见。递相唱和。贵要话行。有云。玄沙若无此语。佛法争到今日。殊不本其宗源。但恣识情计度。如斯见解。自误犹可误他别人。同安今日不惜眉毛。布施大众。雪峰不道无长处。既被玄沙识破。直至如今雪不出。
　　上堂。举云门问僧。今日供养罗汉。罗汉还来也无。僧无语。门代云。三门头合掌。佛殿里烧香。师云。归宗即不然。有水皆含月。无山不带云。且道。是同是别。
　　上堂。举智门宽问五祖戒。暑往寒来则不问。林下相逢事若何。戒云。五凤楼前听玉漏。宽云。争奈主山高案山低。戒云。须弥顶上击金钟。师云。戒禅师只解步步登高。且不会从空放下。若是归宗则不然。远涉烟尘则不问。林下相逢事若何。云。汉王有道成无道争。奈案山低主山高。范蠡论功却不功。
　　举智门游山回。首座与众出行接。座云。和尚游山。巇险不易。门拈拄杖云。全得这个力。座乃进前。夺却抛向一边。门放身便倒。大众遂进前扶起。门拈拄杖。一时趁散。回顾侍者云。向尔道。全得这个力。师云。智门。虽然会起会倒。不觉弄巧成拙。
　　上堂。举智门祚。因僧问如何是般若体。门云。蚌含明月。僧云。如何是般若用。门云。兔子怀胎。师云。大小智门。却向言语中明体用。黄龙即不然。如何是般若体。一堆屎。如何是般若用。一堆屎中虫。
　　示众云。钟楼上念赞。床脚下种菜时如何。黄檗胜禅师云。猛虎当路坐(会元曰。州府委请。黄檗长老师垂语云。钟楼上念赞。床脚下种菜。有人下得语。契便往住。持。胜上座云。猛虎当路坐。师遂令去住黄檗已上。并出禅门拈颂集)。
　　上堂。云菩提离言说。从来无得人。须依二空理当证法王身。且道。何名二空理。人空法空。内空外空。凡空圣空。一切法空。二空之理。总为诸人说了也。且道何名法王身。四大五蕴。行住坐卧。开单展钵。僧堂佛殿。厨库三门。无不是法王身。若能于此荐得。乾坤大地。日月星辰。穿过尔诸人眼睛。四大海水。流入尔诸人鼻孔。方知释迦弥勒授记。但是虚名。临济德山棒喝。权为假道。以拂子击禅床。下座。
　　上堂。云十方佛土中。唯有一乘法。头上是天。脚下是地。作么生说个一乘法。良久云。开单展钵。岂不是一乘法。拈匙把箸。岂不是一乘法。遂拈拄杖云。这个是什么。若唤作一乘法。眉须堕落。以拄杖卓禅床。下座。
　　上堂。云三祖曰圆同大虚。无欠无余。良由取舍。所以不如。在诸佛而不增。处凡夫而不减。既不增不减。为什么有证无上菩提。为什么有堕在生死。只为良由取舍所以不如。诸佛无心。故证无上道。凡夫有心。故堕在生死。所以教中道。梦幻空花。如水中月。生死涅槃。同空花相。于此见得。毕钵岩前休话会。曹溪路上好商量。以拂子击禅床。下座。
　　上堂。云然僧家居山好离欲。寂静是沙门法。有经教可披可阅。有知识可参可问。所以有僧问云居弘觉大师。僧家毕竟如何。觉云。居山好。僧礼拜起。觉云。尔作么生会。僧云。僧家。毕竟于善恶生死。逆顺境界。其心如山之不动。觉乃打一棒云。孤负先圣。丧我儿孙觉乃问傍僧。尔作么生会。其僧礼拜。起云。僧家毕竟居山。眼不观玄黄之色。耳不听丝竹之声。觉云。孤负先圣。丧我儿孙。师云。且作么生。道得一句。不孤负先圣不丧儿孙。若人道得。到处青山。无非道场。若道不得。有寒暑兮促君寿。有鬼神兮妒君福。以拂子击禅床下座(已上。并出永平广录)。
　　春雨淋漓。连宵彻曙。点点无私。不落别处。且道。落在什么处。自云。滴破汝眼睛。浸烂尔鼻孔(出无示谌禅师语录)。

　　偈颂


　　答张职方(二首)

　　梦幻年光过耳顺。　　茆庵草座颇相宜。　　日高一钵和罗饭。　　禅道是非都不知。

　　不知犹作不知解。　　解在功成百鸟奔。　　欲绝衔花个中意。　　江心明月岭头云(已上出普灯录)。

　　三关师自颂

　　生缘有语人皆识。　　水母何曾离得鰕。　　但见日头东畔上。　　谁能更吃赵州茶。

　　我手佛手兼举。　　禅人直下荐取。　　不动干戈道出。　　当处超佛越祖。

　　我脚驴脚并行。　　步步踏著无生。　　会得云收日卷。　　方知此道纵横。

　　同总颂

　　至缘断处伸驴脚。　　驴脚伸时佛手开。　　为报五湖参学者。　　三关一一透将来(已上。并出五灯会元。颂古联珠云。庐山圆通旻古佛云。昔见广辩首座。收南禅师亲笔三关颂。讽诵无遗。近见诸方传录不全。又多讹舛。故兹注出。云云。颂。与会元所载全同。禅林类聚。以此四颂。为旻古佛之作。恐误也。云卧纪谈。载此偈事。亦同会尤联。珠之说)。
　　师住归宗时。遣化至虔上。还白曰。虔有信士刘君。临行送至郊外。祝曰。为我求老师偈一首。为子孙世世福田。明年师以偈寄之。
　　虔上僧归庐岳寺。　　首言居士乞伽陀。　　援毫示汝个中意。　　近日秋林落业多(出林间录)。
　　师居黄檗积翠庵时。豫章帅程公辟。以诗招住翠岩。师和之。
　　白发满头如雪山。　　尪羸无力出人间。　　翻思有负公侯命。　　旦夕彷徨益厚颜。
　　及程归朝。阅二年。复除江西漕。师以颂寄之。
　　洪井分飞早二年。　　林间仕路两相悬。　　近闻北阙明君诏。　　又领江西漕使权。　　列郡望风皆草偃。　　故人高枕得云眠。　　马尘未卜趋何日。　　预把音书作信传。

　　答邹长者(五首)

　　短序长书皆典雅。　　五言七字更工夫。　　若能言行长相顾。　　万古新昌君子儒。

　　日往月来如掷梭。　　年颜不觉暗消磨。　　劝君早践菩提路。　　世谛喽啰不用多。

　　时人心地长蒿芜。　　受报因兹错道涂。　　举世不论僧洎俗。　　要须言行与相符。

　　久闻斋素好持经。　　钦羡莲花火里生。　　浮世劳劳皆梦幻。　　叮咛只此是前程。

　　仆者言归不暂居。　　聊成数偈答君书。　　烟霞幸得为邻并。　　从此相知德不孤(已上。并出云卧纪谈)。
　　黄龙慧南禅师语录续补(终)

