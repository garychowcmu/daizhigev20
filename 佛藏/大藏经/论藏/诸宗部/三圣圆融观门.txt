  三圣圆融观门
　　唐 澄观述




　　三圣圆融观门

　　　　沙门澄观述
　　夫上圣观人设教。言不虚陈。按指发挥。触事皆通。因有妙德。叩示以二圣表法之二义。遂著三圣圆融观。一毛之智观难以度成。粗依教理。略示纲要。惟冀远识虚己而求之焉。三圣者。本师毗卢遮那如来。普贤文殊二大菩萨是也。大觉应世辅翼尘沙。而华严经中。独标二圣为上首者。托以表法。不徒然也。今略显二门。一相对明表。二相融显圆。且初门中。三圣之内二圣为因。如来为果。果起言想。且说二因。若悟二因之玄微。则知果海之深妙。然二圣法门略为三对。一以能信所信相对。谓普贤表所信之法界。即在缠如来藏。故理趣般若云。一切众生皆如来藏。普贤菩萨自体遍故。初会即入如来藏身三昧者。意在此也。文殊表能信之心。佛名经云。一切诸佛皆因文殊而发心者。表依信发故。善财始见发大心者。当信位故。经云。文殊菩萨出生一切菩萨。无休息故。然信但有信而未能见。及所信所证无二理故。无初普贤。信可始生。理唯极见故。文殊居初普贤居后。二以解行相对。普贤表所起万行。上下诸经皆言普贤行故。文殊表能起之解。通解事理穷方便故。慈氏云。汝先得见诸善知识。闻菩萨行。入解脱门。皆是文殊威神力故。又云。文殊常为一切菩萨师故。又云。文殊师利心念力故。三以理智相对。普贤表所证法界。即出缠如来藏。善财童子入其身故。又云。得究竟三世平等身故。一毛广大即无边者。称法性故。普贤身相如虚空故。又见普贤即得智波罗蜜者。明依于理而发智故。文殊表能证大智。本所事佛名不动智故。慈氏云。文殊师利常为无量百千亿那由他诸佛母故。文殊于诸经中。所说法门多显般若旨故。又云。从文殊师利智慧大海所出生故。见后文殊。方见普贤。显其有智方证理故。是以古德铭后文殊。为智照无二相。不视身相者。表极智甚深心境两已信解双绝故。又理开体用。智分权实故。以文殊二智。证普贤体用。此之一门。古德亲问三藏。言有经说。未传此方。又此一门亦表定慧。理本寂故。智即慧故。亦表体用。普贤理寂以为心体。文殊智照为大用故。第二相融显圆者。亦二。先明二圣法门各自圆融。谓文殊必因于信。方能成解。有解无信。增邪见故。有信无解。长无明故。信解真正。方了本原。成其极智。极智反照。不异初心故。初发心时。便成正觉。又前方便之智不离智体故。后文殊名智照无二相。照信不殊于智故。从无身相而展右手。是以文殊三事融通隐隐。次普贤三事自相融者。理若无行。理终不显。依体起行。行必称体。由行证理。理无行外之理。由理显行。无理外之行故。随所证理。无不具一证一切证故。见普贤一毛所得法门过前不可说倍。又是即体之用故。毛孔法门缘起无尽。由是普贤三事涉入重重。二者二圣法门互相融者。谓要因于信方知法界。信不信理。信即为邪。故能所不二。不信自心有如来藏。非菩萨故。次要藉于解。方能起行称解。起行行不异解。则解行不二。次以智是理用。体理成智。还照于理。智与理冥。方曰真智。则理智无二。故经云。无有如外智能证于如。亦无智外如为智所入。又法界寂照名止。寂而常照名观。观穷数极妙符乎寂。即定慧不二。又即体之用曰智。即用之体曰理。即体用无二。是以文殊三事融通隐隐。即是普贤三事涉入重重。此二不异。名普贤帝网之行。故普贤行品反上下诸经广显理事圆融。为普贤行。非独事行。名普贤行。既二圣相融而不名文殊行者。摄智属理。唯一心法界故。举一全收。二圣法门既相融者。则普贤因满。离相绝言。没因果海。是名毗卢遮那。光明遍照唯证相应故。法界品中。普贤之后便偈赞佛德者。显果相也。品初如来自入三昧。现相无言。表所证绝言。而普贤开显放光令悟。表能证绝言。而文殊开显者。即斯意也。若合三圣法门。以为经目者。普贤是大所证理体。无不包故。文殊是方广理上之智为业用故。又通是普贤理含体用。通为所证故。文殊普贤二俱华严万行披敷信智解行皆是因。华用严本寂体故。舍那即佛通圆诸因证上体用。故说即为经。因言显故。既包题目无遗。则摄大经义尽。亦一代时教。不离于此理智等。然上理智等。并不离心。心佛众生无差别故。若于心能了。则念念因圆。念念果满。出现品云。菩萨应知。自心念念常有佛成正觉故。而即一之异。不碍外观。勿滞言说。若与此观相应则触目对境。常见三圣及十方诸菩萨。一即一切故。心境无二故。依此修行一生不克。三圣必圆矣。

　　三圣圆融观门(毕)

　　贞享二年乙丑仲秋念一蓂于南都邸舍抄之

