  观念阿弥陀佛相海三昧功德法门
　　唐 善导集记




　　观念阿弥陀佛相海三昧功德法门一卷

　　　　比丘善导集记
　　　依观经明观佛三昧法一
　　　依般舟经明念佛三昧法二
　　　依经明入道场念佛三昧法三
　　　依经明道场内忏悔发愿法四

　　依观经明观佛三昧法(出观经观佛三昧海经)

　　观阿弥陀佛真金色身圆光彻照端正无比。行者等一切时处昼夜常作此想。行住坐卧亦作此想。每常住意向西。及彼圣众一切杂宝庄严等相。如对目前。应知。
　　又行者若欲坐。先须结跏趺坐。左足安右髀上与外齐。右足安左髀上与外齐。右手安左手掌中。二大指面相合。次端身正坐。合口闭眼似开不开。似合不合。即以心眼先从佛顶上蠃髻观之。头皮作金色。发作绀青色。一发一蠃卷在头上。头骨作雪色内外明彻。脑如玻[王*(黍-禾+利)]色。次想脑有十四脉。一一脉有十四道光。从发根孔出外。绕发蠃七匝。还从毛端孔中入。次想前光从二眉毛根孔中出向外。次想额广平正相。次想眉高而长相由如初月。次想眉间白毫相卷在眉间。其毛白外实内虚。出金色光。从毛端而出。直照自身来。如观佛三昧经说。若有人。一须臾顷观白毫相。若见若不见。即除却九十六亿那由他恒河沙微尘数劫生死重罪。常作此想。太除障灭罪。又得无量功德。诸佛欢喜。次想二眼广长黑白分明光明彻照。次想鼻修高直如铸金铤。次想面部平满无有唱[日*夾]。次想耳轮垂腄孔有七毛。光从毛内出。遍照佛身。次想唇色赤好光明润泽。次想齿白齐密。白如珂月。内外映彻。次想舌薄广长柔软。舌根下有二道。津液注入咽筒。直入心王。佛心如红莲华。开而不开合而不合。有八万四千叶。叶叶相重。一一叶有八万四千脉。一一脉有八万四千光。一一光作百宝莲华。一一华上有一十地菩萨。身皆金色。手持香华供养心王。异口同音歌赞心王。行者等作此想时。除灭罪障得无量功德。诸佛菩萨欢喜。天神鬼神欢喜。又抽心向上。次想咽项圆相二肩圆相。次想两臂佣圆相。次想二手掌平满千辐轮相。十指纤长指间网缦相。甲作赤铜色相。又抽心向上。次想佛胸前平满相万德之字朗然。次想腹平不现相。次想脐圆孔深相光明内外常照。次想阴藏相平满。由如十五日夜月。亦如腹背。平处无别。佛言。若有男子女人。多贪欲色者。即想如来阴藏相者。欲心即止。罪障除灭得无量功德。诸佛欢喜。天神鬼神好心影护。长命安乐永无病痛。次想两髀膝膝骨圆满。次想二胫如鹿王膊。次想二足跟如象王鼻。次想二足趺高如龟王背。次想足十指长指间有网缦。甲作赤铜色。次想佛结跏趺坐相。左足安右髀上与外齐。右足安左髀上与外齐。次想二足下平有千辐轮相。辐辋具足。皆有光明遍照十方刹。从顶上下至足千辐轮相已来。名为具足观佛色身庄严功德。是名顺观。又次想华座法。次想华台相。次想华叶。叶叶相重八万四千重。一一叶上想有百亿宝王庄严。一一宝中有八万四千光明。上照佛身。次想宝华茎八面。一一方面百千众宝庄严。放大光明上下俱照。次想华茎下依宝地。地上众宝皆放八万四千光明。一一光明照佛身。及照十方六道。亦想一切光明照触行者自身来。作此想时。除灭罪障得无量功德。诸佛菩萨欢喜。天神鬼神亦喜。日夜随身影护行者。行住坐卧常得安隐。长命富乐永无病痛。准佛教。得见净土中事。若见但自知。不得向人说。即大有罪横招恶病短命之报。若顺教门者。临命终时。上品往生阿弥陀佛国。如是上下依前十六遍观。然后住心向眉间白毫。极须捉心令正。更不得杂乱。即失定心。三昧难成。应知。是名观佛三昧观法。一切时中常回生净土。但依观经十三观安心。必得不疑。又白行者。欲生净土。唯须持戒念佛诵弥陀经。日别十五遍。二年得一万。日别三十遍。一年一万。日别念一万遍佛。亦须依时礼赞净土庄严事。大须精进或得三万六万十万者。皆是上品上生人。自余功德尽回往生。应知。已前明观佛三昧法。

　　般舟三昧经请问品明七日七夜入道场念佛三昧法(出般舟三昧经)

　　佛告跋陀和。有三昧。名十方诸佛悉在前立。能行是法。汝之所问悉可得也。跋陀和白佛。愿为说之。多所过度。安隐十方。为诸众生现大明相。佛告跋陀和。有三昧。名定意。学者常当守习持。不得复随余法。功德中最第一。次行品云。佛告跋陀和。菩萨欲疾得是定者。常立大信。如法行之。则可得也。勿有疑想如毛发许。是定意法名为菩萨超众行。
　　立一念　　信是法　　随所闻　　念其方
　　宜一念　　断诸想　　立定信　　勿狐疑
　　精进行　　勿懈怠　　勿起想　　有与无
　　勿念进　　勿念退　　勿念前　　勿念后
　　勿念左　　勿念右　　勿念无　　勿念有
　　勿念远　　勿念近　　勿念痛　　勿念痒
　　勿念饥　　勿念渴　　勿念寒　　勿念热
　　勿念苦　　勿念乐　　勿念生　　勿念老
　　勿念病　　勿念死　　勿念命　　勿念寿
　　勿念贫　　勿念富　　勿念贵　　勿念贱
　　勿念色　　勿念欲　　勿念小　　勿念大
　　勿念长　　勿念短　　勿念好　　勿念丑
　　勿念恶　　勿念善　　勿念嗔　　勿念喜
　　勿念坐　　勿念起　　勿念行　　勿念止
　　勿念经　　勿念法　　勿念是　　勿念非
　　勿念舍　　勿念取　　勿念想　　勿念识
　　勿念断　　勿念著　　勿念空　　勿念实
　　勿念轻　　勿念重　　勿念难　　勿念易
　　勿念深　　勿念浅　　勿念广　　勿念狭
　　勿念父　　勿念母　　勿念妻　　勿念子
　　勿念亲　　勿念疏　　勿念憎　　勿念爱
　　勿念得　　勿念失　　勿念成　　勿念败
　　勿念清　　勿念浊　　断诸念　　一期念
　　意勿乱　　常精进　　勿岁计　　勿日倦
　　立一念　　勿中忽　　除睡眠　　精其意
　　常独处　　勿聚会　　避恶人　　近善友
　　亲明师　　视如佛　　执其志　　常柔弱
　　观平等　　于一切　　避乡里　　远亲族
　　弃爱欲　　履清净　　行无为　　断诸欲
　　舍乱意　　习定行　　学文慧　　必如禅
　　除三秽　　去六入　　绝淫色　　离众爱
　　勿贪财　　多畜积　　食知足　　勿贪味
　　众生命　　慎勿食　　衣如法　　勿绮饰
　　勿调戏　　勿憍慢　　勿自大　　勿贡高
　　若说经　　当如法　　了身本　　由如幻
　　勿受阴　　勿入界　　阴如贼　　四如蛇
　　为无常　　为恍忽　　无常主　　了本无
　　因缘会　　因缘散　　悉了是　　知本无
　　加慈哀　　于一切　　施贫穷　　济不还
　　是为定　　菩萨行　　至要慧　　超众行

　　佛告跋陀和。持是行法。便得三昧。现在诸佛悉在前立。其有比丘比丘尼优婆塞优婆夷。如法修行。持戒完具。独一处止。念西方阿弥陀佛今现在彼。随所闻当念。去此十万亿佛刹。其国名须摩提。一心念之。一日一夜若七日七夜。过七日已后见之。譬如人梦中所见。不知昼夜亦不知内外。不由在冥中有所蔽碍故不见。跋陀和。四众常作是念时。诸佛境界中诸大山须弥山。其有幽冥之处悉为开避无所蔽碍。是四众不持天眼彻视。不持天耳彻听。不持神足到其佛刹。不于此间终生彼间。便于此坐见之。佛言。四众于此间国土念阿弥陀佛。专念故得见之。即问持何法得生此国。阿弥陀佛报言。欲来生者当念我名。莫有休息。即得来生。佛言。专念故得往生。常念佛身三十二相八十种好巨亿光明彻照端正无比在菩萨僧中说法。莫坏色。何以故。不坏色故。由念佛色身故。得是三昧。已上明念佛三昧法。
　　欲入三昧道场时。一依佛教方法。先须料理道场。安置尊像。香汤扫洒。若无佛堂。有净房亦得。扫洒如法。取一佛像西壁安置。行者等从月一日至八日。或从八日至十五日。或从十五日至二十三日。或从二十三日至三十日。月别四时佳。行者等自量家业轻重。于此时中入净行道。若一日乃至七日。尽须净衣。鞋靺亦须新净。七日之中皆须一食长斋。软饼粗饭随时酱菜俭素节量。于道场中昼夜束心相续。专心念阿弥陀佛。心与声相续。唯坐唯立。七日之间不得睡眠。亦不须依时礼佛诵经。数珠亦不须捉。但知合掌念佛念念作见佛想。佛言。想念阿弥陀佛真金色身光明彻照端正无比。在心眼前。正念佛时。若立即立念一万二万。若坐即坐念一万二万。于道场内不得交头窃语。昼夜或三时六时。表白诸佛一切贤圣天曹地府一切业道。发露忏悔一生已来身口意业所造众罪。事依实忏悔。竟还依法念佛。所见境界不得辄说。善者自知。恶者忏悔。酒肉五辛誓发愿。手不捉口不吃。若违此语。即愿身口俱著恶疮。或愿诵阿弥陀经满十万遍。日别念佛一万遍。诵经日别十五遍。或诵二十遍三十遍。任力多少。誓生净土。愿佛摄受。
　　又行者等若病不病欲命终时。一依上念佛三昧法。正当身心。回面向西。心亦专注。观想阿弥陀佛。心口相应声声莫绝。决定作往生想华台圣众来迎接想。病人若见前境。即向看病人说。既闻说已。即依说录记。又病人若不能语者。看病人必须数数问病人见何境界。若说罪相。傍人即为念佛。助同忏悔。必令罪灭。若得罪灭。华台圣众应念现前。准前钞记。又行者等眷属六亲若来看病。勿令有食酒肉五辛人。若有必不得向病人边。即失正念。鬼神交乱。病人狂死堕三恶道。愿行者等好自谨慎奉持佛教。同作见佛因缘。已前是入道场及看病人法用。

　　依经明五种增上缘义一卷

　　　依无量寿经一　依十六观经二　依四纸阿弥陀经三　依般舟三昧经四　依十往生经五　依净土三昧经六
　　谨依释迦佛教六部往生经等。显明称念阿弥陀佛愿生净土者。现生即得延年转寿。不遭九横之难。一一具如下五缘义中说。问曰。佛劝一切众生发菩提心。愿生西方阿弥陀佛国。又劝造阿弥陀像。称扬礼拜香华供养。日夜观想不绝。又劝专念弥陀佛名。一万二万三万五万。乃至十万者。或劝诵弥陀经。十五二十三十五十。乃至一百满十万遍者。现生得何功德。百年舍报已后。有何利益。得生净土以不。答曰。现生及舍报决定有大功德利益。准依佛教显明五种增上利益因缘。
　　一者灭罪增上缘。二者护念得长命增上缘。三者见佛增上缘。四者摄生增上缘。五者证生增上缘。
　　言灭罪增上缘者。即如观经下品上生人。一生具造十恶重罪。其人得病欲死。遇善知识教称弥陀佛一声。即除灭五十亿劫生死重罪。即是现生灭罪增上缘。
　　又如下品中生人。一生具造佛法中罪。破斋破戒。食用佛法僧物。不生惭愧。其人得病欲死。地狱众火一时俱至。遇善知识为说弥陀佛身相功德国土庄严。罪人闻已。即除八十亿劫生死之罪。地狱即灭。亦是现生灭罪增上缘。
　　又如下品下生人。一生具造五逆极重之罪。经历地狱受苦无穷。罪人得病欲死。遇善知识教称弥陀佛名十声。于声声中除灭八十亿劫生死重罪。此亦是现生灭罪增上缘。
　　又若有人。依观经等画造净土庄严变。日夜观想宝地者。现生念念除灭八十亿劫生死之罪。
　　又依经画变。观想宝树宝池宝楼庄严者。现生除灭无量亿阿僧祇劫生死之罪。
　　又依华座庄严观日夜观想者。现生念念除灭五十亿劫生死之罪。
　　又依经观想像观真身观观音势至等观。现生于念念中除灭无量亿劫生死之罪。
　　如上所引。并是现生灭罪增上缘。
　　又言护念增上缘者。即如第十二观中说云。若有人。一切时处日夜至心观想弥陀净土二报庄严。若见不见。无量寿佛化作无数化佛。观音大势至亦作无数化身。常来至此行人之所。亦是现生护念增上缘。
　　又如观经下文。若有人。至心常念阿弥陀佛及二菩萨。观音势至常与行人作胜友知识。随逐影护。此亦是现生护念增上缘。
　　又如第九真身观说云。弥陀佛金色身毫相光明遍照十方众生。身毛孔光亦遍照众生。圆光亦遍照众生。八万四千相好等光亦遍照众生。又如前身相等光一一遍照十方世界。但有专念阿弥陀佛众生。彼佛心光常照是人。摄护不舍。总不论照摄余杂业行者。此亦是现生护念增上缘。
　　又如十往生经说。佛告山海慧菩萨及以阿难。若有人。专念西方阿弥陀佛愿往生者。我从今已去。常使二十五菩萨影护行者。不令恶鬼恶神恼乱行者。日夜常得安稳。此亦是现生护念增上缘。
　　又如弥陀经说。若有男子女人。七日七夜及尽一生。一心专念阿弥陀佛愿往生者。此人常得六方恒河沙等佛共来护念。故名护念经。护念经意者。亦不令诸恶鬼神得便。亦无横病横死横有厄难。一切灾障自然消散。除不至心。此亦是现生护念增上缘。
　　又如般舟三昧经行品中说云。佛告跋陀和。若有人。七日七夜在道场内。舍诸缘事除去睡卧。一心专念阿弥陀佛真金色身。或一日三日七日。或二七日五六七七日。或至百日。或尽一生。至心观佛。及口称心念者。佛即摄受。既蒙摄受。定知罪灭得生净土。佛言。若人专行此念弥陀佛三昧者。常得一切诸天及四天大王龙神八部随逐影护爱乐相见。永无诸恶鬼神灾障厄难横加恼乱。具如护持品中说。此亦是现生护念增上缘。
　　又依灌顶经第三卷说云。若人受持三归五戒者。佛敕天帝。汝差天神六十一人。日夜年月随逐守护受戒之人。勿令获诸恶鬼神横相恼害。此亦是现生护念增上缘。
　　又如净度三昧经说云。佛告瓶沙大王。若有男子女人。于月月六斋日及八王日。向天曹地府一切业道。数数首过受持斋戒者。佛敕六欲天王。各差二十五善神。常来随逐守护持戒之人。亦不令有诸恶鬼神横来恼害。亦无横病死亡灾障。常得安稳。此亦是现生护念增上缘。
　　又白诸行者。但欲今生日夜相续专念弥陀佛。专诵弥陀经。称扬礼赞净土圣众庄严愿生者。日别诵经十五遍二十三十遍已上者。或诵四十五十百遍已上者。愿满十万遍。又称扬礼赞弥陀净土依正二报庄严。又除入三昧道场。日别念弥陀佛一万毕命相续者。即蒙弥陀加念。得除罪障。又蒙佛与圣众常来护念。既蒙护念。即得延年转寿长命安乐。因缘一一具如譬喻经惟无三昧经净度三昧经等说。此亦是现生护念增上缘。
　　又言见佛三昧增上缘者。即如观经说云。摩竭提国王夫人名韦提希。每在宫内愿常见佛。遥向耆阇崛山悲泣敬礼。佛遥知念。即于耆山没王宫出现。夫人已举头即见世尊。身紫金色坐宝莲华。目连阿难立侍左右。释梵临空散华供养。夫人见佛。举身投地号泣。向佛求哀忏悔。唯愿如来教我观于清净业处又如此经证。非直夫人心至见佛。亦与未来凡夫起教。但使有心愿见者。一依夫人至心忆佛。定见无疑。此即是弥陀佛三念愿力外加故得令见佛。言三力者。即如般舟三昧经说云。一者以大誓愿力加念故得见佛。二者以三昧定力加念故得见佛。三者以本功德力加念故得见佛。已下见佛缘中例同此义。故名见佛三昧增上缘。
　　问曰。夫人福力强胜。蒙佛加念故见佛。末法众生罪愆深重。何由得与夫人同例。又此义者甚深广大。一一具引佛经。以为明证。答曰。佛是三达圣人。六通无障。观机备教。不择浅深。但使归诚。何疑不见。即如观经下说云。佛赞韦提。快问此事。阿难受持广为多众宣说佛语。如来今者教韦提希及未来世一切众生。观于西方极乐世界。以佛愿力故。见彼国土。如执明镜自见面像。又以此经证。亦是弥陀佛三力外加故得见佛。故名见佛净土三昧增上缘。
　　又如下经云。佛告韦提。汝是凡夫。心想又劣。不能远见。致使诸佛如来有异方便令汝等见。夫人白佛言。我今因佛力故见彼国土。若佛灭后诸众生等。浊恶不善五苦所逼。云何得见极乐世界。佛即告言。韦提。汝及众生专心计念。想于西方琉璃地下一切宝幢。地上众宝室内庄严等。专心注意。亦同上夫人得见。即云。一一观之极令了了。闭目开目皆令得见。如此想者。名为粗见。此谓觉想中见。故云粗见。若得定心三昧及口称三昧者。心眼即开。见彼净土一切庄严。说无穷尽也。又以此经证。一切凡夫但使倾心。定有见义。应知。设有见闻者。不须惊怪也。何以故。乃由弥陀佛三昧力外加故得见。故名见佛净土三昧增上缘。
　　又如下华座观中说云。佛告阿难韦提。佛当为汝说除苦恼法。汝当广为大众分别解说。说是语时。无量寿佛观音势至应声来现住立空中。韦提见即礼。礼已白释迦佛言。我今因佛力故。得见无量寿佛及二菩萨。若佛灭后诸众生等。云何观见阿弥陀佛及二菩萨。佛即告言。汝及众生欲观彼佛者。当起想念。七宝地上作莲华想。华想成已。次当想佛。想佛时。是心即想作三十二相。从顶上下至跏趺坐已来。一一身分亦皆想之。随心想时。佛身即现。此是弥陀三力外加即得见佛。亦名见佛三昧增上缘。
　　又如下经云。想彼佛者。先当想像。见一金像坐彼华上。既想见已。心眼即开。了了分明。及见彼国一切庄严。此亦是弥陀三力外加故见佛。故名见佛三昧增上缘。
　　又如下经云。次想二菩萨及诸光明了了而见。见此事时。行者即于三昧定中。当闻水流光明庄严等说法之声。出定入定行者常闻妙法。此亦是弥陀佛三力外加故见佛。故名见佛三昧增上缘。
　　又如下真身观中说云。佛告阿难。像观成已。次更观无量寿佛。身真金色。眉间毫相。圆光化佛。及相好等光。但当忆想令心眼见。见已即见十方一切诸佛。故名念佛三昧。以此文证。亦是弥陀佛三力外加故见佛。故名见佛三昧增上缘。
　　又如下经云。佛言。是故智者一心谛观无量寿佛。从一相好入。但观眉间白毫极令明了者。八万四千相好自然见之。见已即见十方一切诸佛。于诸佛前次第授记。又以此经证。亦是弥陀佛三力外加故。得令凡夫专心想者定得见佛。亦名见佛三昧增上缘。
　　又如观音势至普杂等观及下九品人。一生起行。乃至七日一日十声一声等。命欲终时愿见佛者。若现生乃遇善知识。行人自能心口称念弥陀佛。佛即与圣众华台来现。行人见佛亦见圣众华台等。又以此经证。亦是弥陀佛三力外加故得见佛。故名见佛三昧增上缘。
　　又如下经云。佛告阿难。此经名观极乐国土无量寿佛及观世音大势至菩萨经。汝当受持无令忘失。行此三昧者。现身得见无量寿佛及二菩萨。又以此经证。亦是弥陀佛三力外加。致使凡夫念者乘自三心力故得见佛。至诚心信心愿心为内因。又藉弥陀三种愿力以为外缘。外内因缘和合故即得见佛。故名见佛三昧增上缘。
　　又如般舟三昧经云。佛告跋陀和菩萨。有三昧。名十方诸佛悉在前立。若欲疾得是三昧者。常当守习持不得有疑想如毛发许。若比丘比丘尼优婆塞优婆夷欲行学是三昧者。七日七夜除去睡眠。舍诸乱想。独一处止。念西方阿弥陀佛身真金色三十二相光明彻照端正无比。一心观想。心念口称念念不绝者。佛言。七日已后见之。譬如有人夜观星宿。一星即是一佛。若有四众作是观者。见一切星。即见一切佛。又以此经证。亦是弥陀佛三力外加故见佛。言三昧者。即是念佛行人心口称念更无杂想。念念住心声声相续。心眼即开。得见彼佛了然而现。即名为定。亦名三昧。正见佛时。亦见圣众及诸庄严。故名见佛净土三昧增上缘。
　　又如月灯三昧经云。念佛相好及德行。能使诸根不乱动。心无迷惑。与法合。得闻得智。如大海。智者住于是三昧。摄念行。于经行所。能见千亿诸如来。亦遇无量恒沙佛。又以此经证。亦是见佛三昧增上缘。
　　又如文殊波若经云。文殊白佛言。云何名一行三昧。佛言。若男子女人在空闲处。舍诸乱意。随佛方所。端身正向不取相貌。专称佛名。念无休息。即于念中能见过现未来三世诸佛。又以此经证。即是诸佛同体大悲念力加备令见。此亦是凡夫见佛三昧增上缘。
　　又言摄生增上缘者。即如无量寿经四十八愿中说。佛言。若我成佛。十方众生愿生我国。称我名字。下至十声。乘我愿力。若不生者。不取正觉。此即是愿往生行人命欲终时。愿力摄得往生。故名摄生增上缘。
　　又此经上卷云。若有众生。得生西方无量寿佛国者。皆乘弥陀佛大愿等业力。为增上缘。即为证也。亦是摄生增上缘。
　　又此经下卷初云。佛说。一切众生根性不同。有上中下。随其根性。佛皆劝专念无量寿佛名。其人命欲终时。佛与圣众自来迎接。尽得往生。此亦是摄生增上缘。
　　又如观经第十一观及下九品。皆是佛自说。修定散二行人命终时。一一尽是弥陀世尊自与圣众华台授手迎接往生。此亦是摄生增上缘。
　　又如四纸弥陀经中说。佛言。若有男子女人。或一日七日。一心专念弥陀佛名。其人命欲终时。阿弥陀佛与诸圣众自来迎接。即得往生西方极乐世界。释迦佛言。我见是利故说此言。即为证也。此亦是摄生增上缘。
　　又如四十八愿中说云。设我得佛。十方众生发菩提心。修诸功德。至心发愿欲生我国。临命终时。我不与大众现其前者。不取正觉。此亦是摄生增上缘。
　　又如下愿云。设我得佛。十方众生闻我名号。计念我国。至心回向愿生我国。不果遂者。不取正觉。此亦是摄生增上缘。
　　又如下愿云。设我得佛。十方世界其有女人。闻我名字。欢喜信乐。发菩提心。厌恶女身。命终之后。复为女身者。不取正觉。义曰。乃由弥陀本愿力故。女人称佛名号。正命终时。即转女身得成男子。弥陀接手。菩萨扶身。坐宝华上。随佛往生。入佛大会。证悟无生。又一切女人若不因弥陀名愿力者。千劫万劫恒河沙等劫终不可转得女身。应知。今或有道俗。云女人不得生净土者。此是妄说。不可信也。又以此经证。亦是摄生增上缘。
　　又言证生增上缘者。问曰。今既言弥陀四十八愿摄一切众生得生净土者。未知摄何等众生得生。又是何人保证得生也。答曰。即如观经说云。佛告韦提。汝今知不。阿弥陀佛去此不远。汝当计念谛观彼国。净业成者。亦令未来世一切凡夫得生西方极乐国土。今以此经证。但是佛灭后凡夫乘佛愿力定得往生。即是证生增上缘。
　　又问曰。释迦说教示悟众生。何故一种佛法即有信不信共相讥毁者。有何所以。答曰。凡夫机性有其二种。一者善性人。二者恶性人。其善性人。一闻即舍恶行善善人。二者舍邪行正善人。三者舍虚行实善人。四者舍非行是善人。五者舍伪行真善人。此五种人若能归佛。即能自利利他。在家行孝。在外亦利他人。在望行信。在朝名君子。事君能尽忠节。故名自性善人也。言恶性人者。一即谤真行伪恶人。二者谤正行邪恶人。三者谤是行非恶人。四者谤实行虚恶人。五者谤善行恶恶人。又此五种人若欲愿归佛。不能自利。亦不利他人。又在家不孝。在望无信。在朝名小儿。事君则常怀谄佞。谓之不忠。又此人等于他贤德善人身上。唯能败是成非。但见他恶。故名自性恶人也。又上至诸佛贤圣。人天六道一切良善。此等恶人所讥耻辱也。诸有智者应知。今一一具引善恶二性人。道理显然。答上问竟。
　　又下经云。佛告韦提。汝及众生专心计念一处。想于西方地下金幢地上众宝庄严。下至十三观已来。总答上韦提二请。以为明证。欲使善恶凡夫回心起行尽得往生。此亦是证生增上缘。
　　又如下经云。众宝国土有五百亿宝楼。其楼阁中有无量天人作天伎乐。此众音中皆说念佛法僧。此想成已。命欲终时定生彼国。又以此经证。亦是证生增上缘。
　　又如下经云。佛告阿难。如此妙华是本法藏比丘愿力所成。若欲念彼佛者。当先作此华座想。一一观之。皆令分明。此想成者必定当生极乐世界。又以此经证。亦是证生增上缘。
　　又如无量寿经云。佛告阿难。其有众生生彼国者。皆悉住于正定之聚。十方诸佛皆共赞叹彼佛。若有众生。闻其名号。信心欢喜。乃至一念愿生彼国。即得往生住不退转。又以此经证。亦是证生增上缘。
　　又如观经九品云。一一品中所告众生者。皆是若佛在世若佛灭后五浊凡夫。遇善知识劝令生信。持戒念佛诵经礼赞。决定往生。以佛愿力尽得往生。此亦是证生增上缘。
　　又如弥陀经云。六方各有恒河沙等诸佛。皆舒舌遍覆三千世界说诚实言。若佛在世若佛灭后一切造罪凡夫。但回心念阿弥陀佛。愿生净土。上尽百年。下至七日一日十声三声一声等。命欲终时。佛与圣众自来迎接。即得往生。如上六方等佛舒舌。定为凡夫作证。罪灭得生。若不依此证得生者。六方诸佛舒舌一出口已后。终不还入口。自然坏烂。此亦是证生增上缘。
　　又敬白一切往生人等。若闻此语。即应声悲雨泪。连劫累劫粉身碎骨。报谢佛恩由来。称本心。岂敢更有毛发惮之心。又白诸行人等。一切罪恶凡夫尚蒙罪灭证摄得生。何况圣人愿生而不得去也。上来总答前问摄何等众生得生净土。五种增上缘义竟。
　　问曰。释迦出现。为度五浊凡夫。即以慈悲。开示十恶之因报果三涂之苦。又以平等智慧。悟入人天回生弥陀佛国。诸经顿教文义历然。今乃有人。公然不信共相诽毁者。未知此人现生及死后得何罪报。具引佛经与其作证。令生改悔信佛大乘回生净土。即为利益也。答曰。依佛经答者。又此恶人如上五恶性分中已说竟。今直引佛经以为明证。即如十往生经云。佛告山海慧菩萨。汝今为度一切众生。应当受持是经。佛又告山海慧。是经名为观阿弥陀佛色身正念解脱三昧经。亦名度诸有流生死八难有缘众生经。如是受持。众生未有念佛三昧缘者。是经能与作开大三昧门。是经能与众生闭地狱门。是经能与众生除害人恶鬼殄灭。四向悉皆安稳。佛告山海慧。如我所说。其义如是。山海慧白佛言。未来众生多有诽谤。如是之人于后云何。佛言。于后阎浮提或有比丘比丘尼若男若女。见有读诵是经。或相嗔恚心怀诽谤。缘是谤正法故。是人现身得诸恶重病。身根不具。或得聋病盲病失阴病鬼魅邪狂风冷热痔水肿失心。如是等诸恶重病世世在身。如是受苦坐卧不安。大小便利亦皆不通。求生求死不得。谤是经故受苦如是。或时死后堕于地狱。八万劫中受大苦恼。百千万世未曾闻水食之名。谤是经故得罪如是。或时得出。生在人中。作牛马猪羊。为人所杀。受大苦恼。为谤是经故。后得人身。常生下贱。百千万世不得自在。百千万世不见三宝名字。为谤是经故受苦如是。是故无智人中莫说是经。正观正念如是之人然后与说。彼此不敬是经。堕于地狱。彼此敬重。得正解脱。往生阿弥陀佛国。今又以此经证。故知毁敬之者佛记损益不虚。应知。具答前问竟。
　　又问。若佛灭后一切善恶凡夫。发菩提心愿生弥陀佛国者。日夜计心。毕此一生。称观礼赞香华供养阿弥陀佛及观音圣众净土庄严。念念观想。三昧或成未成者。现生得何功德。具引佛经以为明证。欲令修学行人欢喜爱乐信受奉行。答曰。快问斯义。即是闭绝六道生死之因行。永开常乐净土之要门也。非直弥陀称愿。亦乃诸佛普皆同庆。今依经具答者。即如般舟三昧经说。佛告跋陀和菩萨。于是念佛三昧中。有四事供养。饮食衣服卧具汤药。助其欢喜。过去诸佛持是念阿弥陀佛三昧。四事助欢喜。皆得成佛。现在十方诸佛亦持是念佛三昧。四事助欢喜。皆得作佛。未来诸佛亦持是念佛三昧。四事助欢喜。皆得作佛。佛告跋陀和。是念阿弥陀佛三昧。四事助欢喜。我于是三昧中。说其少喻比校念佛功德。譬如人寿百岁。亦生即能行走至老。过于疾风。有人能计其道里以不。跋陀和言。无能计者。佛言。我故语汝及诸菩萨等。若善男子女人取是人行处著满中珍宝。以用布施。所得功德不如有人闻是念阿弥陀佛三昧四事供养助欢喜功德。过上布施者。千万亿倍。亦非比校。佛言。乃往久远不可计阿僧祇劫有佛。号曰私诃提。国名跋陀和。有转轮王。名曰斯笒。往至佛所。佛知王意。即为说是念佛三昧四事助欢喜。王闻欢喜。即持种种珍宝以散佛上。王自愿言。持是功德。令十方人天皆得安稳。佛言。其王终后。还自生其家作太子也。名梵摩达。时有比丘。名曰珍宝。常为四部弟子说是念佛三昧。时王闻之。四事助欢喜。即以宝物散比丘上。又持衣服以供养之。王与千人于比丘所出家。求学是念佛三昧。常与千人共承事其师。经八千岁。日夜无懈。唯得一度闻是念佛三昧。即入高明智。却后更见六万八千诸佛。于一一佛所。皆闻是念佛三昧。得成佛果。佛言。若人百里千里四千里。欲闻是念佛三昧。必往求之。何况近而不求学者。又白诸往生人等。上来所引佛教以为明证者。一一具如四事供养功德品中说。
　　问曰。准依佛教。精勤苦行。日夜六时礼念行道。观想转诵。斋戒一心。厌患生死。畏三涂苦。毕此一形。誓生净土弥陀佛国者。又恐残殃不尽。现与十恶相应。觉有斯障者。云何除灭。具引佛经示其方法。答曰。依佛经答者。即如观佛三昧海经说。佛为父王及诸大众说。过去有佛。名曰空王。像法住世时有四比丘。破戒犯重。时空王佛于夜空中。出声告四比丘言。汝之所犯名不可救。欲灭罪者。可入我塔中观我形像至心忏悔。可灭此罪。时四比丘万事俱舍。一心奉教。入塔于佛像前自扑忏悔。如大山崩。婉转于地。号哭向佛。日夜相续。至死为期。舍命已后得生空王佛国。今以此经证。行者等欲忏悔时。亦依此教法门。佛言。若我灭后佛诸弟子。舍离诸恶。乐少语法。日夜六时。能于一时分为少时。少分之中于须臾间。念佛白毫者。若不见。如是等人除却九十六亿那由他恒河沙微尘劫生死之罪。若复有人。闻是白毫。心不惊疑。欢喜信受。此人亦除八十亿劫生死之罪。若诸比丘比丘尼若男女人。犯四根本十恶等罪五逆罪及谤大乘。如是诸人若能忏悔。日夜六时。身心不息。五体投地。如大山崩。号泣雨泪。合掌向佛。念佛眉间白毫相光。一日至七日。前四种罪可得轻微。观白毫闇不见者。应入塔中观眉间白毫。一日至三日。合掌啼泣。又暂闻亦除三劫之罪。佛告父王。及敕阿难。吾今为汝悉现身相光明。若有不善心者。若毁佛禁戒者。见佛各不同。时五百释子见佛色身犹如灰人。比丘千人见佛由如赤土。十六居士二十四女人见佛纯黑。诸比丘尼见佛如银色。时诸四众白佛。我今者不见佛妙色。自拔头发。举身投地。啼泣雨泪。自扑婉转。佛言。善男子。如来出现正为除灭汝等罪咎。汝今可称过去七佛为佛作礼。说汝先世邪见之罪。汝当向诸大德僧众发露悔过随顺佛语。于佛法众中。五体投地。如大山崩。向佛忏悔。既忏悔已。心眼得开。见佛色身。心大欢喜。佛告诸比丘。汝等先世无量劫时。邪见疑师。无戒虚受信施。以此因缘故。堕饿鬼地狱。八万岁受苦。今虽得出。于无量世不见诸佛。但闻佛名。今见佛身如赤土色。正长五尺。佛说语已。千比丘等向佛忏悔。五体投地。如大山崩。悲号雨泪。犹如风吹重云四散。显发金颜。既见佛已。比丘欢喜发菩提心。佛告父王。此千比丘殷勤求法。心无懈息。佛与授记同号南无光照如来。已前忏悔法出观佛三昧海经第二第三卷。
　　佛说观佛三昧海经密行品第十二卷第十。佛告阿难。未来众生其有得是念佛三昧者。观佛诸相好者。得诸佛现前三昧者。当教是人。密身口意。莫起邪命。莫生贡高。若起邪命及贡高法。当知此人是增上慢。破灭佛法。多使众生起不善心。乱和合僧。显异惑众。是恶魔伴。如是恶人虽复念佛。失甘露味。此人生处以贡高故。身恒卑小。生下贱家。贫穷诸衰。无量恶业以为严饰。如此种种众多恶事当自防护令永不生。若起如是邪命业者。此邪命业犹如狂象坏莲华池。此邪命业亦复如是坏败善根。佛告阿难。有念佛者。当自防护勿令放逸。念佛三昧人若不防护生贡高者。邪命恶风吹憍慢火。烧灭善法。善法者。所谓一切无量禅定诸念佛法从心想生。是名功德藏。佛告阿难。此经名系想不动。如是受持。亦名观佛白毫相。如是受持。亦名逆顺观如来身分。亦名一一毛孔分别如来身分。亦名观三十二相八十随形好诸智慧光明。亦名观佛三昧海。亦名念佛三昧门。亦名诸佛妙华庄严色身经。汝好受持慎勿忘失。又如大集经济龙品说。时娑伽罗龙王请佛。入宫设供。佛受龙请。佛与圣众食讫。时大龙王又请说法。时龙王太子名曰华面。自起佛前。四支布施。悲声忏悔。过去作何罪业受此龙身。又以此经证。亦是忏悔至诚方法。应知。一切经内皆有此文。不可广录。今略钞三部经。以示后学。除不至心。作者皆知。佛不虚言。又如木槵经说。时有难陀国王。名波琉璃。遣使来到佛所。顶礼佛足。白佛言。世尊我国边小。频岁寇贼。五谷踊贵。疫疾流行。人民困苦。我恒不得安卧。如来法藏多悉深广。我有忧务不得修行。唯愿世尊。特垂慈愍赐我要法。使我日夜易得修行。未来世中远离众苦。佛告使言。语卿大王。若欲灭烦恼障报障者。当贯木槵子一百八以常自随。若行若坐若卧。恒当至心无分散意。口称佛陀达磨僧伽名。乃过一木槵子。如是若十若二十。若百若千。乃至百千万。若能满二十万遍。身心不乱。无诸谄曲者。舍命得生第三炎摩天。衣食自然常受安乐。得除断百八结业。背生死流。趣涅槃道。获无上果。使还启王。王大欢喜头面礼佛。遥白世尊。顶受尊教。我当奉行。即敕吏民营辨木槵子。以为千具。六亲国戚皆与一具。王常诵念。虽亲军旅。亦不废舍。又作是念。世尊大慈普应一切。若我此善得免长沦苦海。如来当现为我说法。王以愿乐逼心三日不食。佛即现身与诸圣众来入宫内。为王说法。又以此证。直是王心真实。念念障除。佛知罪灭。应念而现。应知。

　　观念阿弥陀佛相海三昧功德法门经一卷


