  八识规矩补注
　　明 普泰补注




　　八识规矩补注序

　　八识颂凡八章。文略而义深。乃集施颂体制兼以韵。故知义彼而文从此。扩充之则唯识理事无遗矣。昔天亲虑末学心力减而不永。遂撮瑜伽之文。述三十颂。精择而从略。欲人之易入。目曰唯识三十论。后护法诸师。各出所见以造释论。而累帙积轴不胜其广。是乃欲易而反难。由是诸师又各摭辞理精粹者。束为十卷。曰成唯识。暨奘三藏至自西域。辄翻此论。其八识颂实出于斯。然而理一而言有广略者。皆因人而已。盖人之所得者。或自略。或自广。或由略以至广。由广反乎略。虽所入不一。而所得未尝不一也。既得之则广亦可略。亦可广略。兼以之兼不以之。是皆无适而不可。岂学者之事乎。兹为学者言之。且欲从略而入。此八识颂不得不作。颂既出则语略而义深。此又不得不加之以注。为注之人不书其名。往往皆抄录之本。故不无三豕之讹。今但义缺字讹者。补而正之。以自备观览。不虞龙华金碧峰圆通常无尘。闻予辍笔。过舍索稿。板行之。吁大法垂秋。孰不泥于声利。能存是心。庶不负诸大士之心也。
　　正德辛未纯阳月普泰书于大兴隆官舍。

　　八识规矩补注卷上

　　　　明鲁庵法师普泰补注
　　性境现量通三性　此言前五识于三境中唯缘性境。三量唯是现量。唯三性俱通也。盖境则有三性境者性实也。即实根尘能所八法而成。乃有体实相分境。谓此境自有实种生。有实体用。现在实法即所缘唯识也。若前五识二种变中因缘变。故唯缘离言自相境。故独影境假乃分别变缘之三量。唯现量尔。既唯现量缘境之时。明证众境。故唯缘性境也。此识于善恶无记三性俱通。以五识性非恒一故。解见下文(量有三。谓现比非也。比非注见下。此但释现量。现谓显现。取境亲明故。量谓量度。刊定义故。若心心所缘境之时。离映障等显了分明。得境自性名现量也。若现属境量属心。或俱属心。或现属根。量属心。依士持业依主三释。言体者。即以无分别智正解心心所谓体也。谓现量缘境时离名言种类及邪妄分别。名无分别智。此智为现量体理门论有四种。一前五识。二同时意识。三诸心心所自证分。四一切定。心此四皆实证境而无分别也)。
　　眼耳身三二地居　此言五识界地也。谓欲界(饮食睡眠淫欲三也)五趣杂居地。色界初禅离生喜乐地。以上三禅既无寻伺。识不起也。以地法无寻伺染故。此句颂影略鼻舌二识。一界一地。唯欲界五趣杂居地。以上禅天无段食故。段食以香味触三法为体。段食既无。则此二识不生矣。无此食者。段食乃禅天所厌故。
　　遍行别境善十一中二大八贪嗔痴　此言五识之心所也。以其恒依心起。与心相应。系属于心。具此三义如属我物。故曰我所。乃相应唯识也。此前五识于六位心所唯阙不定。言一遍行有五者。谓作意者能警心为性。于所缘境引心为业。此一法有二功力。一心未起时警令心起。二若心起已引令趣境。触谓令心心所触境为性。受想思等所依为业。受者谓领纳违顺俱非境相为性。起欲为业。又云令心等起欢戚舍相。想者能安立自境分齐。谓于境取像为性。施设种种名言为业。谓要安立境分齐相。方能随起种种名言。思者令心造作为性。于善品等役心为业。谓能取境正因等相。驱役自心令造善等。谓之遍行者。遍四一切心得行故。谓遍三性八识九地一切时也。故立此名。别境亦五。谓欲胜解念定慧。欲者于所乐境希望为性。勤依为业。所乐境有三。可忻境。所求境。所欲观境。第三解正。胜解则于决定境印持为性。不可引转为业。念于曾习境令心明记为性。定依为业。定于所观境令心专注不散为性。智依为业。慧于所观境拣择为性。断疑为业。以别别缘境而得生故名为别境。善十一者颂曰。善谓信惭愧。无贪等三根。勤安不放逸行舍及不害。唯善心俱名善心。所言信者。于实德能深忍乐欲心净为性。对治不信乐善为业。然有三种。一信实有。谓于诸法实事理中深信忍故。二信有德。谓于三宝真净德中深信乐故。三信有能。谓于一切世出世善深信有力。能得能成起希望故。对治不信之心。爱乐证修世出世善。忍谓胜解。乃信因。乐欲谓欲。即是信果。此性澄清能净心等。如水清珠能清浊水。惭者依自法力崇重贤善为性。对治无惭止息恶行为业。自即自身。法谓教法。言我如是身解如是法。敢作诸恶也。愧者依世间力轻拒暴恶为性。对治无愧止息恶行为业。谓世人讥呵名世间力。轻拒暴恶者。轻有恶者而不亲。拒恶法业而不作。无贪者于有。有具无著为性。对治贪著作善为业。无嗔者于苦。苦具无无恚为性。对治嗔恚作善为业。无痴者于诸事理明解为性。对治愚痴作善为业。勤谓精进于善恶品修断事中勇捍为性。对治懈怠满善为业。轻安者远离粗重调畅身心堪任为性。对治惛沈转依为业。又曰。离重名轻。调畅名安。有所堪可有所任受。令所依身心去粗重得安隐故。不放逸者。精进三根于所修断防修为性。对治放逸成满一切世出世间善事为业。盖此不放逸即上精进三根上防修功能。离上四法非别有体。行舍者。精进三根令心平等正直无功用住为性。对治掉举静住为业。此行蕴中舍。简非受蕴中舍故此名焉。令心等义由舍。令心离沉掉时。初心平等。次心正直。后无功用。此之一法亦即四法。盖能令静。即是四法。所令静。即心平等等义。不害者。于诸有情不为损恼无嗔为性。能对治害悲愍为业(前八法是实后三是假)言中二大八贪嗔痴者。此染心所通二十六种。前五识止具十三根本惑。六中之三随惑。二十中之十随惑。总二十分。小中大三等。忿等前十为小随。不与五识相应。唯中随二。并大随八。乃属前五。名随烦恼者。乃随其根本烦恼分位差别等流性故。由自类俱起遍染二性遍诸染心。此之三义皆具名大。具一名中。俱无名小。言二性者。乃不善有覆(瑜伽三卷言四性曰。善不善有覆无记无覆无记。欲界具四。无色色界唯三。除不善性故)忿等十法。名别起故。阙自类俱起。唯是不善阙遍染二性。既阙有覆。不遍一切染心故为小随。此十与第六意识相应。故此不释无惭无愧。是自类俱起具一名中也。无惭者。不顾自法轻拒贤善为性。能障碍惭生长恶行为业。无愧者。不顾世间崇重暴恶为性。能障于愧生长恶行为业。掉举则令心于境不寂静为性。能障行舍奢么他为业。惛沈则令心于境无堪任为性。能障轻安毗钵舍那为业。不信则于实德能不忍乐欲心秽为性。能障净心堕依为业。懈怠者于善恶品修断事中懒堕为性。能障精进增染为业。放逸则于染净品不能防修纵荡为性。障不放逸增恶损善所依为业。失念则于诸所缘不能明记为性。能障正念散乱所依为业。盖失念者。心散乱故。此失念者。有云。念一分摄。是烦恼相应念故。有义。痴一分摄。瑜伽说。此是痴分故痴令失念也。有义。俱一分摄。由前二文影略说故。散乱则于诸所缘令心流荡为性。能障正定恶慧所依为业。谓散乱者。发恶慧故。不正知者。于所观境谬解为性。能障正知毁犯为业。贪嗔痴者。即根本烦恼六中之三也。贪则于有。有具染著为性。能障无贪生苦为业嗔则于苦。苦具增恚为性。能障无嗔不安恶行所依为业。痴则于诸事理迷暗为性。能障无痴一切杂染所依为业。余三注见。第六识所以为根本惑者。以其能生随眠故也。何非余俱。互相违故。
　　五识同依净色根　此言五识得名净色者。指胜义而言。体非染法。唯白净无记性故。五识随根立名。总具五义。曰依发属助。如颂言。依者五义之一也。若作释者。谓依根之识助根。如根等皆依主释也。根发之识依士释也。或云根所发识。又为一例。
　　九缘七八好相邻　此即九缘生识之义。九缘者。谓空明根境作意分别依染净依根本依种子也。空谓根境相去空隙之空。明乃日月灯光之明。根乃八识所依之根。境谓八识所缘之境。作意即遍行五中之作意。分别依乃第六识也(前五识以第六为分别依。六识以前五为明了门也)。染净依乃七识也(楞伽言。诸识有二种生住灭谓流注生住灭并相生住灭。梵云你伽。此云流注。不断唯目第八三相微隐种现不断。故名流注。由无明缘初起业识。故说为生。相续长劫。故名为住。到金刚。定等觉一念断本无明。名为流注。灭相生住灭者。谓余七识心境粗显。故名为相。虽七缘八望六为细。具有四惑。故亦名粗。依彼现识自种诸境缘合生七识为相。生。长劫熏习名为相。住从未向本渐伏乃断至七地满。名为相灭。依前生灭立迷悟依。依后生灭立染净依。前长后短事分二别立染净者此也)。根本依者。即第八识。种子缘者。谓亲生种子也。九缘中种子缘。即四缘中亲因缘。九境缘即四所缘缘。九余七即增上缘等无间缘。乃八识王所。前后灭生自类无间。能引所引力用齐等。此颂虽隐略唯识兼之。故颂云。眼识九缘生。耳识唯从八(除明缘也)鼻舌身三七(除空明二缘也)后三(指六七八三识)五三四(指缘而言)。若加等无间。从头各增一。言五三四者。第六识五缘。生谓根缘。即意境缘。即十八界作意缘。乃相应遍行五中之一也。根本缘。即赖耶种子缘。乃第六识亲生种子也。七识三缘者。种子缘。即第七识亲生种子作意缘。见上注。根缘境缘俱第八识。故曰依彼转缘彼也。第八四缘生者。谓根缘。即末那境缘。即种子根身器界作意缘。即五所中之一也。种子缘。乃第八识亲生种子也。等无间缘者。乃各识前念已灭即开辟处所引后念令生中间无隔者也。八识若加此缘眼有十。乃至第八具五。何故诸识藉缘方生。以有为法仗因托缘。阙则不生。故缘多而断少而恒也。此颂影略后三。故三不言具缘也。
　　合三离二观尘世　此言眼耳二识离中取境。鼻舌身三合中取境。观目能缘见分即眼等。五识及诸心所尘世即所缘相分乃色等五尘也。或谓眼。耳二识既离中取境。则境在心外。何谓唯识。况小乘等。皆言心外实有诸法。若是则不独乖唯识之宗。又岂不符合彼小乘外宗耶。然颂言离者。指根境而言。盖第八自证分变而为见相二分。见乃诸心心所法相。乃根身器界之法。此言眼耳二识取离根之境。何尝离于能变自证之体耶。若以知处不知处异。坏根不坏根别。则境之离根合根可见矣。故云。以根照境说离合。以心缘境谈唯识。离取用胜。故立通也。
　　愚者难分识与根　此言小乘愚法声闻。不知根之与识各有种子现行。以为根识互生也。根之种现但能导识之种现。谓根为生识之缘。则可谓生识则不可以识自有能生之种子。故以其未除所知障。于法不了。乃智浅心粗。由是不信大乘唯识教也。此注言根识之种现各别。恐初学尚疑试更言之。盖根乃色法。即第八之相分。识乃心法。即第八之见分。此色心不同也。根虽属色。以其为第八亲相分故。独具八之执受二义。执又有摄持二义。以第八摄为自体(同是无记)持令不散。受亦有领觉二义。领以为境。令生觉受。非外六尘无情之物可比。故第八与五根同是无记性。五识心法三性皆具。此根识之性不同也。又根能照境识能缘境。此根识之用不同也。大抵根无分别前五识虽有随念分别。而无计度分别。故常混淆而难辨。故佛为愚心者开心说蕴。愚色者开色说处。俱愚者俱开说界。始华严至楞严。演此三科不知几百千过。而阿难尚以心知眼见为言。故佛以门能见否诘之。意谓心以根而见。犹人以灯见物也。以此言之。则根识之难分可知矣。
　　变相观空唯后得　此前五了俗见空。变谓变带。相谓相分。观目能缘见分。空目所缘真如。唯后得者拣非根本智。以唯依色根故。后得智不亲缘真如者。以有分别智故。不能亲缘无分别理筹度起。故此空即实性唯识。
　　果中犹自不诠真　谓无漏五识在佛果位中。尚不能亲缘真如。以其根本智依心根故。亲缘真如。后得依色根有分别故。所以不能亲缘真如谓之后得者。根本而后生前五。既无根本何有后得。是彼类故。同达事故。此句颂破异师计也。以安慧宗中前五因中既成无漏变相缘如。以见相二分是遍计性。自证分是依他起性。至佛果位自证分亲缘真如。以无相见遍计性故。所以护法师以此句破也。
　　圆明初发成无漏三类分身息苦轮　此言前五识因穷得果则相应心品。即成成所作智。现三类身止息众生苦轮也。谓佛位中第八识转为无漏白净识已。而相应心所即成大圆镜智。歘然现前。故云初发。则前五识即成无漏。故云成无漏也。三类分身者。以五识之心所即成成所作智现三类身也。三类身者。乃法报化三身之中化身尔。此化身所被之机。优劣不一。故能被之化身复有三也。千丈大化身被大乘四加行菩萨。小化丈六身被大乘三资粮位菩萨。与二乘凡夫随类化。三乘普被六趣皆沾。或曰。前五识成无漏相应心品。现身益物。何以先言第八成无漏耶。以圆明初发乃第八相应心品圆镜智尔。盖前五根即第八识所变相分。能变本识既成无漏。所变五根即成无漏。能发五根。既成无漏则所发五识遂成无漏也。或曰。既言转八识以成四智。何以却言相应心品耶。曰唯识第十云。此四品总摄佛地一切有为功德皆尽。此转有漏八七六五识相应品。如次而得智。虽非识而依识转。识为主故说识转得。又有漏位智劣识强。无漏位中智强识劣。为劝有情依智舍识故。说转八识而得此四智。下凡言转识者准此。
　　三性三量通三境　此言第六识于三性三量三境俱通。以通字贯于上下。言三性者。善则顺益义。顺于正理。益于自他。不善则违损义。违于正理损于自他。无记者。无不也。记记别。于善恶品不可记别。故此以顺违损益之义解三性也。又云。顺益二世名善性。违损二世名不善性。于爱非爱果不可记别名无记性。谓自体及果俱可爱乐名善性。不善反上。无爱非爱不可记别名无记也。此又约三世漏无漏以解三性。言三量者。现量解现上文。今但解比非二量。比量者。度境无谬。非量者情有理无。盖比度不著也。以第六识有五种一定中独头。意识缘定境。定境有理事。事又有极略极迥。色及定自在所生法处诸色。二散位独头。缘受所引色。及遍计所起诸法处色。如缘空花镜像彩画。所生者并法处所摄也。三梦中独头缘梦中境。四明了意识。与前五识同缘五尘。五乱意识。即散意识。于五根中狂乱而起。如患热病青为黄见。非是眼识。是此意也。定中意识唯现量。独头散意识比非二量。梦中并乱二识。皆非量也。明了意识通三量。现多比非少也(现量见上文。兹正解比非二量。先释名。若独散意识度境无谬故名比量比度不著谓之非量。谓量者即能缘之心体。若心心所缘境为因比度生者。总名比量。若比属境量属心。所比之量。依士释。若俱属心。能比即量。持业释也。非量者非不也。邪谬之异名。若心心所缘境之时。不称境知而邪谬生解者。名为非量。非即量。持业释也。次释体者。比量即有分别智正解心心所为体。非量者即以邪妄谬解心心所为体也)。言三境者。性境已解见上文。今因释影质二境故重解其义。性境者。即实根尘八法所成及实定果色。皆自有实种生。乃前五及第八现量第六所缘诸实色境。不带名言无筹度心名为性境。及根本智缘如亦是此境。以无分别任运转故。此有其二。第一类性境者。即前所言者。第二类都无前义。只约相分从质义边说为性境。由假说故名第二类带质境亦二。真带质者。以心缘心中间相分。从两头生连带生起。名真带质。似带质者。以心缘色中间相分。唯从见分一头生起变带生起。名似带质也。独影亦二。言无质独影者。即第六缘空花兔角及过未等所变相分。其相分与第六同种生。无空花等质。有质独影者。即第六缘五根种现。是皆托质起。其相分亦与见分同种生。亦名独影。境为所缘。识为能缘。各有其体。性境之体见上注文。能缘者。除末那识余七。皆用自心心所为体。独影境以第六见分所变假相分为体。能缘即自心心所为体。带质境即变起中间假相分为体。能缘者唯六七二识心心所为体。此言六通三境者。五俱意识不作解时得境自相。是为性境。缘心心所乃带质境。缘无体法是独影境。此约有漏位中言之。若无漏位。八识皆缘三境以通缘假实。故颂曰。性境不随心。独影唯从见。带质通情本。性种等随应(有云。第六有五种。除乱意识梦中意识。唯缘独影。余三皆缘三境。谓明了意识与前五缘实五。尘率尔心中是性境。若以后念缘五尘上方圆长短等假色即有质。独影亦名似带质。散位独头意识亦通三境。多是独影。通缘三世有质无质法故。若缘自身现行心心所时。是带质境。若缘自身五根及缘他人心心所。是独影境。亦名似带质。又独头意识初刹那缘五尘少分缘实色亦名性境定中意识亦通缘三境。谓通缘三世有质无质法故。是独影境。又能缘自身现行心心所故。是带境。又七地已前有漏定位亦能引起五识缘五尘等。即是性境也)。
　　三界轮时易可知　三界见上文。轮谓轮转。言第六识于三界往来易知以行相显胜故。动身发语独为最也。
　　相应心所五十一　此八识中。唯此第六。心所俱全互不违故。其遍行别境善所并根惑三随惑中大共十解见上文。唯根惑慢疑恶见三并小随十不定四共十七法。此方释义。言慢者。恃己于他高举为性。能障不慢生苦为业。盖有慢于德有德心不谦下。由此生死轮转无穷受诸苦故。疑者。于诸谛理犹豫为性。能障不疑善品为业。盖犹豫者善不生故。恶见者于诸谛理颠倒推度染慧为性。能障善见招苦为业。盖恶见者。多受苦故。此见总有五。谓身边邪见戒也。言小随忿者。谓依对现前不饶益境愤发为性。能障不忿执仗为业。仗谓器仗。怀忿者多发暴恶身表业故。言恨者。由忿为先怀恶不舍结冤为性。能障不恨热恼为业。盖结恨者。不能含忍恒热恼故。忿恨俱嗔一分也。覆者。于自作罪恐失利誉隐藏为性。能障不覆悔恼为业。谓覆罪者。后必悔恼不安隐故。贪痴二分也。恼者。由忿恨为先追触暴恶恨戾为性。能障不恼蛆螫为业。亦嗔分也。嫉者。殉自名利不耐他荣妒忌为性。能障不嫉忧戚为业。谓嫉者。闻见他荣深怀忧戚不安隐故。亦是嗔分。言悭者。耽著法财不能惠舍秘吝为性。能障不悭鄙畜为业。谓悭吝者。心多鄙涩畜积财法不能舍故。此属贪分。诳者。为获利誉矫现有德诡诈为性。能障不诳邪命为业。谓矫诳者。心怀异谋多现不实邪命事。故此贪痴分。谄者。为罔他故。矫设异仪谄曲为性。能障不谄教诲为业。谓谄曲者。为罔冒他曲顺时宜。矫设方便以取他意。或藏己失不任师友正教诲故。亦贪痴分。害者。于诸有情心无悲愍损恼为性。能障不害逼恼为业。谓有害者。逼恼他故。嗔一分摄。言憍者。于自盛事深生染著醉傲为性。能障不憍染依为业。盖憍醉者。生长一切杂染法故。此贪分也。谓不憍者。即无贪也。随惑二十则忿等十法并失念不正知放逸三法。乃根本家差别分位。余七即等流性也。言不定四者。颂云。不定谓悔眠。寻伺二各二。此不同前五位心所。定遍八识三性时地。此之四法皆不定故。瑜伽复以四一切辨五差别云。遍行具四。别境唯有初二。一切善唯有一。谓一切地染。四皆无不定。唯一谓一切。性言悔者。长行属云。悔谓恶作盖。恶作是因。悔是其体。以体即因。故论云。悔谓恶作。乃因果之义也。谓恶所作业追悔为性。障止为业。奢么他能止住心故名为止。眠者。令身不自在心极暗昧轻略为性。障观为业。谓毗钵舍那摄境从心名之为观。取体即慧也。此眠能令身心等者其无心眠。如何能令谓从有心眠。其实无心不名睡眠。盖眠是心所有能令用。彼既无体。岂有令用。故不名眠。寻者。寻求令心匆遽于意言境粗转为性。伺谓伺察令心匆遽于意言境细转为性。二法业用俱以安不安身心分位所依为业言意言境者。意所取境多依名言。故云意言境。此二并用思慧一分为体。若令心安即是思分。令心不安即是慧分。盖思者。徐而细故。慧者。急而粗故。若然则令安则用思无慧。不安则用慧无思。何云并用。通照大师释有兼正。若正用思急慧随思能令心安。若正用慧徐思随慧。亦令不安。是说不违并用。此相应之义有五。谓时依行缘事也。王所同时起同所依根见分行相各同。同一所缘。同一体事。故得相应也。
　　善恶临时别配之　此言第六识遇善境时。与善心所相应。遇不善无记境时。与不善无记心所相应。故曰别配之。据理谈情。思之可悉。
　　性界受三恒转易　言此第六识于三性三界并五受。恒常转变改易也。以行相易脱故。唯受有五种。论说不一。谓七八二识唯是舍受。前五转识苦乐二受。第六意识二师说异。若意地有苦师言。第六通具五受。若意地无苦师言。第六唯忧喜舍三受。若约极苦极乐其苦乐之触。岂有不侵心者哉。若无间之苦三禅之乐。孰能忘其逆顺之境。盖逼悦于身名苦乐受。逼悦心者名忧喜受。不逼不悦者名舍受。以理言之。意地有苦师。尽其义也。
　　根随信等总相连　等者。等余遍行别境及不定也。谓此识与染净诸法亦相连。性界受等随识转易也。
　　动身发语独为最　此言第六识有情动身发语时。于八识中行相最胜。故成业论云。由外发身语表内心所思。譬如潜渊鱼鼓波而自表。此识俱思而有三种。谓审虑思决定思。动发胜思。余识所无。故最胜也。
　　引满能招业力牵　此言第六识独能造引满二业。此业能招总别二果。以业胜力能牵引故名为引业。圆总果故。名为满业。如画者师资作模填彩。义可知矣。故论云。一业引一果。多业能圆满。业招于果而有四种。谓一业引一果。一业引多果。多业引一果。多业引多果。此第六能造业招果。前五一分善恶亦能造。七八二识皆不能造业。无记性故。若论八识招业成果。唯是第八前六一分。若非业招唯是第七。前六亦一分。善不善性故。所言总报者。乃善恶趣一报之主。名别报者。寿夭贵贱好丑等是。
　　发起初心欢喜地　此第六识于初地初心转成无漏。以分别二障无故。问三世断何。若断现惑智不俱。过去已灭。未来不生。为断于何。曰但约智起惑除。令未来惑体不续生。名之为断。
　　俱生犹自现缠眠　缠自现行。眠目种子。谓此识于初地初心犹有俱生烦恼所知种现。以未纯无漏故。又非恒在双空观故。
　　远行地后纯无漏　远行乃第七地也。此识于七地已前漏无漏间杂而生。以未常在观门故。至此地后而纯无漏。以俱生二障永不现行恒在观门故。生空乃恒。法空犹间。又云。十地中前五地。有相观多无相观少。第六地有相观少无相观多。至七地中。纯无相观也。
　　观察圆明照大千　谓此第六识。于初欢喜初心虽无分别二障转成无漏。俱生障在。历离垢发光焰慧难胜现前至此远行。则俱生障永伏不起。无漏净识而恒生起。相应心所亦转为妙观察智。而恒圆明普照大千之界。非谈一界而智功普故。

　　八识规矩补注卷上



　　八识规矩补注卷下

　　　　明鲁庵法师普泰补注
　　带质有覆通情本　此言第七于三性中唯无记性。于四性中乃有覆无记(此四欲界全具。上二界唯三。除不善故。覆者。谓染法。障圣道故。又能蔽心令不净故。此非善恶。故名无记)。以性非顺益违损故。恒与四惑俱故。故云。有覆四惑者。谓我痴(谓无明愚于我相迷无我理。故名我痴也)我见(谓我执于非我法。妄计为我。故名我见也)我慢(谓倨傲恃所执我令心高举。故名我慢也)我爱(谓我贪于所执我深生耽著。故名我爱也)此识于三境中唯缘带质。以心缘心故。解见上文。上心字目见分。下心字目本质。谓此相分带本质生。故名带质。或曰。此相分亦带见生。何不云带情境耶。为滥独影是故不尔。
　　随缘执我量为非　此第七识。随所缘第八见分。执之为我。执者封著义。以此识唯具俱生我法二执任运起故。非是分别我法二执。何则以非强思计度起故。于三量中唯是非量。不称境知。恒谬度故。故为非量也。
　　八大遍行别境慧贪痴我见慢相随　此言第七之心所法也。谓此识缘境之时。与大随八遍行五别境五中之慧。根本烦恼之贪痴见慢四法。总十八所也。何非余俱。互相违故。何则谓欲者希望未遂合事。此识任运缘遂合境无所希望。故无有欲。胜解则印持曾未定境。此识无始恒缘定事经所印持。故无胜解。念唯记忆曾所习事。此识恒缘现所受境无所记忆。故无有念。定唯系心专注一境。此识任运刹那别缘既不专一。故无有定。慧即我见五十一心所别开故。此识我见并慧兼具。善是净故。非此识俱。根随虽总二十六法。既与我见俱故。由见审决疑无容起。爱著我故嗔不得生故。唯四惑俱忿等十随行相粗动。此识审细故非彼俱。中随二者唯是不善。此无记故非彼相应。有云。此识不与大随相应。若无惛沈应不定有无堪任性。掉举若无应无嚣动。便如善等非染污位。若染心中无散乱者。应非流荡非染污心。若无失念不正知者。如何能起烦恼现前。故染污意决定皆与八随相应而生。四不定者。恶作追悔先所作业。此识任运恒缘现境非先业。故无恶作。睡眠必依身心重昧。外众缘力有时暂起。此识无始一类内执不假外缘。故彼非有。寻伺俱依外门而转。浅深推度粗细发言。此识唯依内门而转一类执我。故非彼俱。故曰互相违故也。
　　恒审思量我相随　谓此识恒常审推思察量度第八见分为我。故云尔也。恒之与审。于八识中四句分别。一恒而非审。谓第八识不执我无间断故。二审而非恒。谓第六识以执我间断故。三亦恒亦审。谓第七识执我无断故。四非恒非审。谓前五识不执我故故护法菩萨云。五八无法亦无人。六七二识甚均平。是也。
　　有情日夜镇昏迷　此识恒执我故。则有情恒处生死长夜而不自觉。以与四惑八大常俱起故。
　　四惑八大相应起　此句颂解释上句义也。四惑即根本烦恼并随惑。俱见上注。大抵根本非依他起。随惑依他起也。
　　六转呼为染净依　谓第六识呼此第七为染净依也。盖由此识有漏内常执我故。令第六识念念而成于染。由此识无漏恒思无我故。令第六识念念而成于净。是以第六成染成净。皆由第七也。
　　极喜初心平等性　谓此识于初地初心既转成无漏。则相应心品转智亦成无漏。由第六识入双空观故。谓第六入生空观故。碍此第七我执不生。法执犹恒。故论云。单执末那居种位。平等性智不现前。谓由第六入生法二空观故。碍此第七我法二执不起。故论云。双执末那归种位。平等性智方现前。谓第七识无力断惑。与执全仗第六识也。故颂云。分别二障极喜无。六七俱生地地除。第七修道除种现。金刚道后总皆无。故第七成于无漏。皆由第六以断惑证理胜故。
　　无功用行我恒摧　谓此识于第八地已前。法执犹恒。我执间断。由第六不恒在双空观故。至此不动地。则我执永伏。法执间起。由第六恒在生空观故。何非断种。不障因故。最下品故。任运起故。体微细故。唯有覆故。
　　如来现起他受用十地菩萨所被机　谓此无漏第七识相应平等性智。佛果位中现十种他受用身。即能被之佛。十地菩萨。乃所被之机也。此据增胜而言。称实四智皆能现也。
　　性唯无覆五遍行　此言第八识因中。于三性则唯无覆无记性。以不与烦恼俱故。平等无违拒故。是所熏故。此识缘境之时。相应心所唯遍行五。余互违故。何则无记性非善非恶。非善则善所不与相应。非恶则恶所亦不与之相应。所以互相违也。
　　界地随他业力生　此识随善恶业。于三界九地五趣之中。所感真异熟果故。为总报主故。趣生体也。何偏为体。具四义故。谓实有恒遍无杂业所感果也。故八识之中。唯第八识全业招。前六一分业招。第七全非业招。前六亦一分非业招。善不善性也。谓无记之法。如彼干土不能相握自成一聚。故须直用善恶业力。如用水胶等和彼干土。无记之法令成器聚。若善恶法如木石等自成器聚。不假他力故非业招。颂云业力生者。此也。
　　二乘不了因迷执　谓此第八极微细故。所以二乘愚法声闻。不信有此第八识。唯以前六识等受熏持种。为彼智浅心粗而迷执者也。
　　由此能兴论主诤　因小乘不了有此识故。所以大乘论主引其三经四颂五教十理。证有此识。若阿毗达摩经。解深密经。并楞伽经。此大乘三经。是不共许。若大众部阿笈摩经。上座部分别论。化地部说一切有部。增壹经。此小乘四。是共许故。十证颂曰。持种异熟心。趣生有受识。生死缘依食。灭定心染净。此颂具含十义。若大乘。阿毗达摩经云。无始时来界。一切法等依。由此有诸趣。及涅槃证得。此颂第八识自性微细故以作用而显示之。初半显第八识为因。缘用后半与流转还灭作依持用。盖界是因义。即种子识无始时来。展转相续亲生诸法。故依是缘义。即执持识无始时来。与一切法为依止故。谓能执持诸种子故。与现行法为所依止。此证持种心也。由此有诸趣者。由有此第八识故。执持一切顺流转法。令诸有情流转生死。虽惑业法皆是流转。而趣是果胜故偏说。或诸趣言通其能所。此与流转作依持用也。及涅槃证得者。谓由有此识故。执持一切顺还灭法。令修行者证得涅槃。此则但说能证。得道涅槃不依此识有故。或说所证。是修行者正所求故。或此双说。俱是还灭品类摄故。后半颂言。虽无漏法。亦依此第八而显。彼经复说颂云。由摄藏诸法。一切种子识。故名阿赖耶。胜者我开示。谓此本识具诸种子。故能摄藏诸杂染法。依斯建立阿赖耶名。此识从无始来至不动地。无我执时名阿赖耶。翻为藏识。故从功能立名也。解深密经云。阿陀那识甚深细。一切种子如暴流。我于凡愚不开演。恐彼分别执为我。阿陀那唐言执持。即第八识。以能持种子根身并器界。始生之义。此识以能执持诸法种子令不散失。及能执受色根依处。亦能执取结生相续。具此三义故立斯名。无性不能穷底。故言甚深。趣寂不能通达。故言甚细。乃一切法真实种子缘击便生。转识波浪恒无间断。故云如暴流。恐彼凡愚于此分别执著。堕诸恶趣障生圣道。故我世尊不为开演。唯大乘菩萨乃为开示。此颂亦证持种之义。非前六转识有此义焉。又入楞伽经云。如海遇顺风。起种种波浪。现前作用转。无有间断时(此喻)。藏识海亦然。境界风所击。恒起诸识浪现前作用转(法也)。此颂第八非转识有此义也。既言藏识海。又云。恒起诸识浪。岂前六生灭之识得与于是哉。此上所引。乃大乘四颂。总释十证颂持种心义。又大众部阿笈么中。密意说此名根本识。是转识所依止故。又上座部经分别论。俱密意说此名有分识。有乃三有。分乃因义。唯此第八恒遍三界为三有因。又化地部说穷生死蕴。盖离此第八无别蕴法。穷生死际无间断时。又说一切有部增壹经。亦密说名阿赖耶。谓爱阿赖耶等。由彼说阿赖耶名定此第八识。上引小乘四教宛然有此第八。何以坚执唯前六识耶。又契经说。杂染清净诸法种子之所集起故名为心。若无此识。彼持种心不应有故。谓诸转识在灭定等有间断故。根境作意善等类别易脱起故。不坚住故非可熏习不能持种。唯此第八一类恒无间断。如茞胜等坚住可熏。当彼契经所说心义。此亦证第八名心。符合十证颂初句之持种心也。又云。有异熟心善恶业感。若无此识。彼异熟心不应有故。唯真异熟心酬牵引业遍而无断。彼异熟心即第八识。此心字通于持种异熟四字之义也。此上已释十证颂初句之义。又云。有情流转五趣四生。若无此第八。彼趣生体不应有故。谓要实有恒遍无杂。具此四义方可立正实趣生。若前五识业所感者。不遍趣生。以无色界中全无此故。意识业感虽遍趣生。而不恒有唯异熟心及彼心所。具四义故。是正趣生此心及所。离第八识理不得成。此释趣生二字。以证第八为趣生体也。又契经说。有色根身是有执受。若无此识。彼能执受不应有故。此能执受心唯异熟心。眼等转识无如是义。又契经说。寿暖识三更互依持得相续住。若无此识。能持寿暖令久住识不应有故。谓转识有间有转。如声风等无恒持用。不可立为持寿暖识故。唯异熟有恒持用故。可立为持寿暖识。此释识字之义。通上众义以释次句。趣生有受识也。此下释生死缘依食之句。契经云。诸有情类受生命终。必住散心非无心定。若无此识。生死时心不应有故。谓生死时身心惛昧。如睡无梦极闷绝时。明了意识必不现前。六种转识行相所缘必不可知。是散有心名生死心。亦有余部执生死位别有一类微细意识。行相所缘俱不可了。应知即是此第八识。又将死时。由善恶业下上身分冷触渐起。若无此识彼事不成。转识不能执受身故。此证生死时心即第八也。又说。识缘名色。名色缘识。如是二法展转相依。譬如束芦俱时而转。若无此识。彼识自体不应有故。又诸转识有间转故。无力恒时执持名色恒与名色为缘。故彼识言显是第八。此释缘字也。又契经说。一切有情皆依食住。若无此识。彼识食体不应有故。由此定知异诸转识有异熟识一类恒遍执持身命令不坏断。世尊依此故作是言。一切有情皆依食住。故知唯异熟识是胜食性。彼识即是第八识也。此释依食二字。已上释第三句生死缘依食竟。又契经说。住灭定者。身语心行无不皆灭。而寿暖犹在。根不变坏。识不离身。若无此识住灭定者。不离身识。不应有故。谓眼等识行相粗动。于所缘境起必劳虑。厌患彼故暂求止息。渐次伏除至都尽位。依此位立住灭定者。故此定中彼识皆灭。若不许有微细一类恒遍执持寿暖等识在依何而说识不离身。若全无识。应同瓦砾。乃非情尔。由斯理趣。住灭定者决定有识。无想等位类此应知。此释灭定心三字之义。又契经说。心杂染故有情杂染。心清净故有情清净。若无此识。彼染净心不应有故。谓染净法以心为本。因心而生。依心而住。此释心染净三字。盖心字兼上下而言。此略引成唯识论文。欲义理详明。请阅第三第四卷论文。又云若证有此识理趣无边。观此言岂特十义而矣。瑜伽论亦有八义证有此识。恐繁不引。已上引释十证颂讫。此护法论主。因小乘不信此第八识故。谆谆晓喻反覆辨论。故颂云。由此能兴论主争。是也。
　　浩浩三藏不可穷　浩浩者。深广之义。三藏者谓能所执也。盖持种义边名为能藏受。熏义边名所藏。七执为我名为执藏。故颂云。诸法于识藏。识于法亦尔。更互为果性。亦常为因性。此颂意言。阿赖耶识与诸转识。于一切时展转相生。互为因果。摄大乘论说。阿赖耶识与杂染法互为因缘。引此以谓。此第八识具三藏义。体用深广。凡小所以不达也。又解深密经云。阿陀耶识甚深细。已见上文注。引此颂证执持之名义。以见凡愚不达所以也。
　　渊深七浪境为风　此言第八现识如水。八识现种如波。境等四缘如风。若四缘之风恒击第八现水。则常起八识种现之波。喻中多风至多波生。少风至少浪起。法中多缘多识生。少缘少识起。故楞伽云。如海遇顺风等。已见上文。
　　受熏持种根身器　此第八识能受前七识熏。能持诸法漏无漏种。以此识为总报主。所以持种。具四义故。所以受熏。谓一坚住性。二无记性。三可熏性。四与能熏和合。言坚住者。从无始之始究竟之终一类相续故。然则第七亦尔。何非所熏。以第二义拣之。要是无记。犹如茞胜性非香臭熏。以香即香。以臭即臭。若香臭之物虽熏以香臭。纵经日久卒莫能变其气味也。此第七既有覆性故非所熏。八俱五所具前二义应为所熏。以第三可熏义拣之。谓可熏者自抂之义。所非自在。岂当所熏。然而他人第八具此三义。应受熏否。以第四义拣之。曰要与能熏和合。故谓能与所时处皆同方为和合。他八与己殊不相干。若己之能熏熏他第八。何异己食而责饱于人耶。所以第八具此四义。独得受熏也。此颂第八受熏影显前七识即为能熏故。以前七颂中隐略能熏语故能熏四义者。一有生灭。二有胜用。三有增减。四与所熏和合。谓生灭者。有能生长之作用。故是能熏。然无记色心皆有生灭。亦皆能熏。以第二义拣之。要有胜用。以善恶有覆强胜之力。名为胜用。然则佛位法既是强胜。何非能熏。以第三义故。盖增减。乃损益之义。佛无损益。故非能熏。盖应刚则刚。合柔即柔。能成办事。是为损益。然自身前七具上三义。能熏他否。谓有第四义。要与所熏和合故。是前七王所皆能熏。除无记性。善恶皆具故。所熏唯王。心所不预焉。所若受熏。大过失生。不应齐责。种子根身器界即第八所缘之境。又持种故。所以受熏也。
　　去后来先作主公　此识是总报主故。有情投胎时最先。命终时居后也。依凭经(即杂宝藏经)论(即瑜伽与摄论)略辨此识舍出之处。总括经论。颂曰。善业从下冷。恶业从上冷。二皆至于心。一处同时舍(二论之义)顶圣眼生天。人心饿鬼腹。旁生膝盖离。地狱脚板出(经义)谓经论异者。经验六趣差别。论明善恶两途。盖六趣亦不出善恶也。即前生死心也。
　　不动地前才舍藏　谓此识从有漏因至无漏果。略有三位。谓我爱执藏位。二善恶业果位。三相续执持位。初从无始至不动地名阿赖耶。此云藏次。亦从无始至解脱道名毗播迦。此云异熟。盖具变异而熟。异时而熟。异类而熟。故名异熟。后佛果位尽未来际名无垢识。初阿赖者。有情执为自内我故。异熟者是善恶所引果故。持无漏种现无间断故。谓此本识初至此地。舍藏识名过失重故。有情不执为自内我故。
　　金刚道后异熟空　谓二障种习有漏种。现皆永断舍故。舍此名因并劣无漏亦皆舍尽。
　　大圆无垢同时发普照十方尘刹中　此识至佛果位。转成上品无漏净体。号无垢识。与相应大圆镜智同发起时。普照十方圆明法界也契经云。如来无垢识。是净无漏界。解脱一切障。圆镜智相应通拣四智。谓平等性智。妙观察智。各有三品。见道下品。修道中品。究竟上品。故因中转也。大圆镜智。成所作智。各唯上品。故于果中转也。故颂云。六七二识因中转前五第八果中圆。

　　八识规矩补注(终)


　　六离合释法式

　　西方释名有其六种。一依主。二持业。三有财。四相违。五带数。六邻近。以此六种有离合故。一一具二。若单一字名即非六识。以不得成离合相故。初依主者。谓所依为主。如说眼识。识依眼起。即眼之识。故名眼识。举眼之主以表于识。亦名依士释。此即分取他名。如名色识。如子取父名。名为依主。父取子名。即名依士。所依劣故。言离合相者。离谓眼者是根。识者了别。合谓此二合名眼识。余五离合准此应知。言持业者。如说藏识。识者是体藏是业用。用能显体。体能持业。藏即识故名为藏识。故言持业。亦名同依释。藏取含藏用。识取了别用。此二同一所依故云同依也。言有财者。谓从所有以得其名。一如佛陀。此云觉者。即有觉之者名为觉者。此即分取他名。二如俱舍非对法藏。对法藏者。是本论名。为依根本对法藏造故。此亦名为对法藏论。此全取他名。亦名有财释。言相违者。如说眼及耳等。各别所诠。皆自为主。不相随顺。故曰相违。为有及与二言。非前二释义。通带数有财。言带数者。以数显义通于三释。如五蕴二谛等。五即是蕴。二即是谛。此用自为名。即持业带数。如眼等六识。取自他为名。即依主带数。如说五逆为五无间。无间是果即因谈果。此全取他名。即有财带数。言邻近者。从近为名。如四念住以慧为体。以慧近念故名念住。既是邻近。不同自为。名无持业。义通余二释。一依主邻近。如有人近长安住。有人问言。为何处住。答云。长安住。此人非长安。以近长安故云长安住。以分取他名。复是依主邻近。二有财邻近。如问何处人。答云。长安。以全取他处以标人名。即是有财。以近长安复名邻近。颂曰。用自及用他。自他用俱用。通二通三种。如是六种释。

