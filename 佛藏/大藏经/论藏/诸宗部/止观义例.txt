  止观义例
　　唐 湛然述




　　止观义例卷上

　　　　天台沙门湛然述
　　　第一所传部别例　第二所依正教例　第三依正消释例　第四大章总别例　第五心境释疑例　第六解行相资例　第七喻疑显正例(有题云破迷者请改)
　　第一所传部别例者。总指一部。以为圆顿佛乘正行之大体也。大意文初虽有数处。三止观结。但泛尔借名结义。非为即为三种行相。以大意中文略意广故。用三一收束结撮。应知部内意唯在顿。故序中云。大意在一顿。以略冠广不可差殊。又示处中云。圆顿文者如玉泉寺所记。下文虽有四教八教。思议不思议相待绝待。皆为显于圆顿一实故。大车文中以思议相待等。而为仆从。实相妙理以为车体。无漏妙观以为白牛。自余诸法皆庄严具。故知此部更无他趣。
　　第二所依正教例者。散引诸文该乎一代。文体正意唯归二经。一依法华本迹显实。二依涅槃扶律显常。以此二经同醍醐故。所以释名论待论绝。乃至偏圆。文中具引莲华三喻释名显体。具用光宅四一。即是实相为行正体也。况诸境十乘皆以大车为喻。故生起文末总称叹云。积劫勤求道场证得。身子三请法譬三说。正在兹乎。是知四种三昧皆依实相。实相是安乐之法。四缘是安乐之行。证实相已所获依报。名为大果。起教只是为令众生开示悟入。旨归只是归于三轨妙法秘藏。所以始末皆依法华。此即法华三昧之妙行也。次用涅槃者。虽依法华咸归一实。末代根钝若无扶助。则正行倾覆。正助相添方能远运。佛化尚以涅槃为寿。况末代修行非助不前。故扶律说常以显实相。推功在彼。故正用法华意显圆常。二经齐等。
　　第三文义消释例者。又更为二。一者详究文义。二者消释体势。初文为二。一者详究文义。二者详究文相。初为十例。一者引证通局。如引法华部唯一实文。叙昔教以为所开。故部中之文有权有实。若局证一实则引实文。若通证方便则兼引昔义。如引法华证渐不定。所引四味文之与部通局亦然。二者况引流类。谓引教证观等。如引华严先照高山。净名始坐佛树。大经从牛出乳法华以异方便等。以证三止观义。故知教观渐等名同其义永异。彼文判教今以类同。是故借用三者借名申义。谓借权名申于实义。如引方等斥夺之名。申今开权绝待之义。引余三时类此可知。于彼即是兼但对等。于今即成开废会等。四者借喻转譬如猪揩金山等。论喻忍等今借譬止等。喻是世间物类而以随义转用。何局本文。如火一物。诸经或时譬嗔譬智。或用照用烧以形以性。若体若用地水风等为喻亦然。是故不应局文为定。五者旁引辨异如诸文。用毗昙成实。若证渐初及偏小等。则名义兼借。如信法二行。文初五阴王数同时。异时等。但为辨异非借名义。六者开总出别。如四悉五味三假二空本文。义含开合义遍诸门。诸教莫不咸然。七者引用宗要。如法华权实本迹。般若加说共不共等。方等弹斥神力不共等。随引一句两句得彼文心。若破若立不失部音。八者引用儒道。若破若立不违本宗。略辨异同不在委细。不以名似将为义同。是故所引粗尔存略。九者借名略义。如摄法中及识药等。但借其名以示相状。若更委释太成繁广。略指上下准例可知。十者准例用意。如教证二道。本在别教今则通用。乃分两意约证约说。准望三观立三止等二者。详究文相亦为十例。一者随相开合。如三观四教四悉五味谛缘度等。一家立义文相皆然。宽广无穷随事随理。随法随名随行随证。随自随他无不通用。然须结撮勿使浮滥。若不尔者。征文靡托立行莫施。若得今意。存本文则浅深有则。演义理则纵广无涯。示一心则卷权归实。从被物则开实出权。立行仪则以智为通。荡相者则纤毫不遗。存诸教则因果历然。显一理则始终无二。二者结示处所及立本文意。如例余阴入在破遍文末。竖破法遍有六处示妙。妙境中明说教大体。发心中则约圆斥偏。安心中义开三种。道品中不出念处。通塞中元治能执。次位中劝修五悔。安忍无著但在进功。若搜得宗源则诸文可识。大纲既整网日易存。三者事理旁正如四三昧正为显理旁兼治重。如十法界正示理具旁识浅深。如识次位正为简滥旁为通经。又诸文中一切皆以破古为旁。意虽旁正文不可废。四者文偏意圆。如以三止观结于诸文。及五略中所用三教诸境十乘纵横偏小等。三种止观皆缘实相等。五者广略有无。如发心中显数则广而文相略。后十法中文相则广而显数略。修大行中事仪则广而十法略。修正观中十法则广而事仪略。后三大章大意中有。广解中无。十种境界正观中有。四三昧无。虽互略无义必通具。六者文行不同。如十境十乘生起次第。十禅浅深竖破法偏。文虽次第行必随人。十禅何必自浅阶深。竖破元为显于不二。或随竖。次入何障于理。自浅阶深妙观斯在。七者待绝前后。若约教相必先待后绝。若论道理待绝俱时。八者破会不同。若依化仪必先破次会。如先斥小后方会圆。故方等般若广破偏小。次至法华方会入实。约人约行破会同时。如照权了实。照权名破了实名会。是故今文为显理故。不同玄文专在判教。凡有释义破必居先。故今偏圆借彼释名次第则别。九者行解不同。如五略生起分别。十章引证破古。问答料简等。多为生解。若十法总别十境互发。十禅离合十境发相专在于行。是故先识方可造修。十者举例从略。如道品摄法假中空。例破余阴。余使余品以例初品。相续相待以例因成。则细寻广意以申余文。历法先思方不昧旨。若十法成观。但于阴入委识根由。余九待发方可设观。故九境中但分别境。境下十观不细委分。但随境转照非关广说。次消释体势又更为二。一文体势。二义体势。初文体势亦为十例。一者法喻广略。若法略喻广则展法文与喻相称。不专守略法以拥喻文。或法广喻略则攒法对喻。或开喻对法。如如意珠喻不思议境等。或法别喻总。如以大车喻于十法。则开彼总喻以对十法。若以善画胜堂为喻。不须开对。但略合而已。若法喻俱总。如以虚空喻于法界。若法喻俱别则随文对消。可以意得。二者法喻合三互有互无。随宜设用存没适时。三者开合自他。凡列章门有对自开合。如五略对十广。有对他开合。如以十广对五重玄义。有相摄开合。如开上合下。有义立开合。如摄法等。开六开四等不出自他因果及文四义二意。唯在一文相。若盈若缩多少适时。后数必使至十从义。则赊促随宜。四者注云云者。若上文已具。或余部广存重展成繁。或广文非要。若消释者须委的处所撮略指示。若传写者有阙须填。五者破立存没。如破古师及破邪僻。其义坏已不须更存。纵存其名不用其义。或小有不当则有去有取。若破偏破小破己必立。为成一家不思议理。为逗一代不思议化等。六者长短不同。若大小法相问答研核。法喻对当章门开合。则随文消释无俟远求。如不思议境等及破法遍。必观历初后寻求中间。或结长就短。或演短令长。是故皆须远腾文势方可碎释。碎释文显必融碎令全。使文理通畅。令一家行门归趣有在。或总别二释。则以总冠别。别释义长则揽别归总。七者法喻隐显。若法隐喻显则求喻意以消法。若法显喻隐则求法意以消喻。喻望于合显隐例然。是则不失文旨上下相承。八者问答迷解。若迷问而不迷答。则求答意以设问。若迷答而不迷问。则研问文以成答。或问从答生。或孤然释妨。或因答作并。或从答设难。或答顺于问。或答违于问。或答杜于问。或答开问端。九者举例消文。如六度之文。或语势兼含应以教定之。使六文一类。若谛若缘诸法皆尔。十者以教定法。皆随其教体以立义宗。或名偏意圆从体以定。二者义体势亦为十例。一者部体本意凡欲释义。先思部类。如法华玄。虽诸义之下皆立观心。然文本意明五重玄义出诸教上。则教正观旁。托事兴观义立观心。教中则以权实本迹为主。常以五味八教。以简于权。并以世界尘数以简于迹。若本迹交杂教味疏遗。无以显于待绝二妙。余味余部以类求之。则可知矣。若今止观纵用诸教。意在十法。以成妙观则观正教旁。为显实理。旁通诸教复为生信。旁引诸经。二者观教同异。既约法华应须八教。教虽有八。顿等四教是佛化仪。藏等四教是佛化法。依法起观观则有四。渐既异别。更加不定。故观则有六。开权显实会藏等三渐及不定。元知圆极故。佛本意唯佛乘。是如今文随教虽复若八若四。本意唯为成一佛乘。三者观门准则随机逗物。虽立四门教法体度无生为首。若消法相为成行解。斥夺比决上下交映。皆悉结撮归于一乘。四者会异考同。若一切异名皆入一实。名为通会。如会随入悉止观异名等。名为别会。通别二会摄法罄尽。则一家义势摄法无穷。乃至法门亦具通别二会之意。又如破偏度入名为通会。当教当门名为别会。言考同者如大小经论。凡所立名部帙虽殊。名相不别。岂为名同令法一概。必以理简而使甄分。如诸外人。尚以大自在天立三身名。岂此三名体同宗极。故云不可寻通名而求别体。故用相简之。是以考同出异会异令同。若异若同同入一极。五者以一例诸。如教证二道及一心具法。不同世人取著一念。思议境立佛法界。前明可思议后明不可思议等。部内唯有一文说之。以此一文而均上下。使处处文义通彻昭然。六者名义通局。如置毒譬。经中唯譬五道不同佛性不变。五味唯喻一代五时浓淡。浓淡虽殊皆从牛出。今文从义。处处遍入。或定不定。或行或人。或教或位。或时或部。不可壅义而守其名。故用置毒则有两种醍醐杀人。若用五味则有两种乳不等。七者开拓句法。或四或六或三十六。乃至百千随其文意。应多应少。皆使遍在一代教门。一一皆令有名有义。无得辄尔无义立名。八者束散前后。凡诸宽文文中无结。或随文势。若逐意便。或前结而后开。或前散而后束。所以释者先须捡括。语意宽急所诣归宗。使观行有在。九者行理交映。理有权实行有亲疏。亲正疏旁废权入实。理无种种行有浅深。说理则泯彼阶差。谈行必积功方达。以理融行以行综理。诸位无滥方可免失。岂可尚深偏求一句。况以二十五法而为前导。十乘十境以为正修。故知行理相融方有所至。故第五云。照润导达交络莹饰。一体二手更互揩摩。然义解者非消文时。欲出文意必须出没。开合先令妙境周圆。依境立愿。愿行相称。正助无阙不失次位。是则可以斥偏邪。可以进圆行。可以显异意。可以立宗徒。若消文时。先钩锁文势一道竖进。次洮炼前后以显行相。以一观境冠于下九。以一弘誓通及诸行。以一安心遍该始末。破遍只是安心加行。通塞只是上二细门。以一道品调停阴入。正助只是助开。前四次位通为上之七门。以除滥过。安忍离爱上八功能。入初住时转名十大。良有以也。若不得意徒劳生起。说行说理未足可师。何者。越次则伤文。专文则损理。十者教观折摄。教折摄者。若权若实适时而用。或摄权折实。或叹实折权。理事因果四门四悉。随教随机约人约部。若密若显若现若当。为熟为种逆化顺化。不出一折一摄意也。观折摄者观一境历一心。或折为无常。或融为理性。宜治乐厌止观智断。苦乐纵夺顺逆体折。如是等相皆亦不出折摄二意。故此教观折摄二者以理观之。使元意有在此四十条略知大概。余不尽者。准此可知。
　　第四大章总别例者。十章十境十乘离合同异立意等别。初十立大章。言大章者。准分别中十门不同。具如大意。与九而辨同异。初释大意。既云五略。对下即是广略二门。若尔亦可释名已去更开十章。如法华玄释十妙文。今此为对旨归。非广非略文势便故。故以大意共为十章。禅门亦尔。若欲开者则开显体出眼智。教相则中间八章自离为十。如五重玄义亦是合。于中八而为五章。合摄法入体相中。义当显体。合方便正观果报共为一宗。起教义当于用。偏圆义当判教。彼为释经此为成观。故有少别尔。今存十数故离五为八。更加初后则数整足。十境离合者。互发正意只有九双。亦为成十数故。加三障四魔一双。故此十境若非三障即是四魔。又十境者亦是为成十数故。具示尔。故下章安问云。法若尘沙境何定十。今于十内若更合者。二乘菩萨但合为一方便境。则但有九。若以烦恼入于六蔽。习因相中则但有八。若以烦恼及业并阴入境为三道境。则但有七。或依前八。复以慢入烦恼境中。亦但成七。若以见慢入世禅摄。则但有六。又以病患入阴入摄。则但有五。四三者如四魔三障。若但以发不发相对。则但成二。若但以一所观为言。则但有一。开合虽尔。今明发相气类不同。是故为十。以阴对九阴非发得。是故别立。二乘菩萨虽同方便。发心异故。烦恼起重习因轻微。展转互通故名为道。此诸发得三皆现起。慢与烦恼滥别禅中未必一向发见。病虽如阴阴不必病。病虽有业非业相现。病虽有魔已属魔境。二及三四发相颇分。况但为一最为通漫。是故随相必须开十。次明十乘立意者下文云。横竖该罗十观具足。今探文意总为五释。一者总释。二者别释。三者横竖四句释。四者附文来意法相释。五者与他所立永异释。总别二释横竖四句。具如记中。附文者十法生起又名为竖。一一法中各含多意。又名为横。生起如文。各有多意具如本文。随义别释。今搜文意览略知广。虽有小小多少不同。今于十法各例为五故立斯十。妙境五者。一为示三千在一念故。二为示极理异后乘故。三为欲开显思议境故。四为利根者开悟理故。五为下九法作所依故。发心五者。一为解理者仍须愿故。二为明发心摄法遍故。三为欲辨异诸偏小故。四为明中根发方悟故。五为下八法作行始故。安心五者。一为明有愿仍须行故。二为辨中根难安故。三为示法同随人异故。四为示凡夫自他安故。五为示开总出别安故。破法遍五者。一为辨此门遍用慧故。二随用一门横竖遍故。三为初心者依教门故。四示初心者依无生故。五三谛圆融破方遍故。此中五意。后之三意别在今文。前之二意通在初后。通塞五者。一为示检校非一节故。二为示横竖通仍塞故。三为示一心仍有塞故。四为示宝渚是所通故。五兼消经文过五百故。道品五者。一为示须用道品调故。二为示调停异偏小故。三为示念处是阴境故。四为示道品摄诸行故。五为示品后必有门故。正助五者。一为重蔽者必须助故。二为示事度能治蔽故。三为示助道摄法遍故。四为示正助合行相故。五为示三教俱是助故。次位五者。一为示妙位使不滥故。二为示妙位德难思故。三为示慕果令思齐故。四为增上慢知非圣故。五为逗众生宜乐者故。安忍五者。一示内外障须安忍故。二为斥鄙夫擅师位故。三为示行者内外术故。四为示先贤安忍轨故。五为令策进相似位故。离爱五者。一为令离于顶堕位故。二为示大小乘顶堕别故。三为示似爱非真爱故。四为示功用异偏小故。五为令策进入初住故。此一一五并以初文而为正意。下四并是文中兼具。若预了此五则对文可识。次明所立异于诸家及今学者读文昧旨不知所立。唯顺圆融。若不了之修习无分。于中又二。先总次别。所言总者。略列十条。一须知乘体无发无到。二须知乘体通因通果。三须知圆乘具于十法。四须知大车唯喻十法。五须知诸法皆具十乘。六须知诸教门门具十。七须知开显唯妙十法。八须知简体与具度别。九须知观心立十法义。十须知白牛异黑牛故。所言别者。于一一法各具四意。纵有一两似前附文。为欲辨异他所立故。妙境四者。一于无情境立佛乘故。若无佛乘佛法身体为遍不遍。亦不应云。佛法身体同于无情及以不同。是故应云。法名不觉佛名为觉。佛即是法。法即是众。岂可条然。二众生性德具三因故。若无三因则缘了始有无常。如何无常而立常果。大经破外用别教意。非此所论。三依正二报在一念故。他人咸知一切唯识。不知身土居乎一心故知心体即常寂光。寂光诸土无二无别。遮那之身与土相称。法与报应一体无差。四佛本不断性恶法故。性恶若断。普现色身从何而立。但使分得常住法身。不动而动遍应身土。具如观音玄文及第五记。发心四者。一发心先思所托之境。如十种发心各四解不同。乃至当分跨节不同。二念念具足四弘誓故。以总冠别。一一行愿从兹而立。故知无作四谛只一念心。为依此境遍于多念。三于一念心以辨能所。以此能所悲己悲他。他一念心生佛理等。是故菩萨依斯起誓。四圆发仍须遍立遍破。离能著已方契所依。安心四者。一圆顿止观据行。仍开六十四番。不立多番逗会不足。二一念止观须了能所。定慧谛境诸行宛然。所以离总出别别皆有总。虽异而同虽同而异。三寂照相即初心可修。他以用权在于极果。初后不二其教徒施。四凡师为他仍须问彼。同设一位未见益方。纵转弄好异尚新而已。随顺己见何关适他。受者非机见增长。所以同宗枝派乖各。理观既薄矛盾遂滋。今家辨师先分凡圣。六根净位尚曰凡流。五品。弟子理非真应。问他设教依病立方。四悉便宜二行互益。何须固执终朝守株。破遍四者。一初无生心横竖虽遍。复须后位六即竖穷。若横若竖无不即理。横门一一无不具竖及非横竖。二须知他门他门理等。三度入他门诸法无差。若用一门诸门融入。况涅槃释义。佛藏示相棱伽释成。地持对教。咸随法相度入诸门。又以一念心该冠两门。高广大车不动而运。四入住应遍方名假遍。及以真遍。尔前虽观圆融三谛。但是自行观行相似。约位仍在若俗若真。是故虽圆未名破遍。住后尚须节节离爱。方能令净余位无明通塞。四者一三止三观在一心中。仍了开权诸法无外。节节检校。能著之心无检无著。方乃名通。二一心止观仍须善达通中之塞。塞中苦集无明蔽等无非法界。成于无作谛缘度也。三初心宝渚六即甄分。故得毫善皆成佛因。四须了能破转为所破。谓贼为将此喻可知。若不尔者。不见说观然成。或过乃成菩萨旃陀罗也。道品四者。一为示闻观大小俱须讲者。唯约小位辨之。尚失小乘相生相摄。况复余耶。大乘观者大小俱弃。将何以为所行之轨。二须用诸品展转调停。诸家纵修唯云念处。后品何妨而不用之。三圆道品后明三空门。他既不明能通何在。如世行道至无门可入。四与一切行名。异体同。具如摄法文中广明。正助四者。一圆顿仍须助开三脱。近代修者得语为证。是故不论助治开门。二别教教道仍名为事。乃至用圆犹名理助。助成理发案位胜进三。虽用三教而为助治。仍须委用对转兼具。他无一番。况复诸句。四六度乃至一十二条成道转法轮入涅槃等。俱须四教事理合行。次位四者。一始终不二仍须六即。弘教修观咸须委知。方免初住称为妙觉。二他又不立五品六根。法华之文便为无用。三约阴界入而辨次位。四六时五悔为入位方便。他不明之。将何以为圆行之始。安忍四者。一虽行六度事理相即。即位未深因生违顺。他不辨此。牵破观心不入六根。良由于此。二事理虽即。须知此位烦恼全在。岂以粗心暂时小息。便计此相而为果头。若叹为果头惭不敢受。若降为凡下仍复鄙之。二楹中间无所名也。是故当知。初品检量他己无分。三内外违顺信安忍故。须明识能忍所忍。四以三术自安令入后位。离爱四者。一三界爱断仍受爱名。二此顶堕名不同退堕。三受此互用得法受名。四此位向后复须入位。
　　第五心境释疑例者。略为二十番。问第一卷弘誓中云。对法界起法界。如何法界有起有对。答如前分别其义已显。若欲更论。各有所以。一者约理心佛无殊。虽对虽起奚尝非理。二者夫。念起依理体达。若起若对不出法界。三者称理。理既法界。起对称理无非法界。今此文中义通。三种意在前二故云起对复云法界此三即是六即意也。初是理即。次是名字观行相似三即。三是分真究竟二即。问十界四运正起。其相易知。已起未起如何观察。答起已未起虽即不专的在一境。然须形于正起之心。则知已起为属何界。望前为已望后为未。是故已未望于欲正。而得修观。问起已望前心相可识。未起望后有后可望。则名欲起何名未起。答对于后境知心未起名为未起。心相欲生即是欲起。是故二心心相全别。观此一运即具十界百界千如。即空即中。故知虽观十界四运。亡界亡运唯观三千即空即中。无三名字能所淴合。是故不同赖缘之假。无自性空空假不二。名之为中。故借喻云。诸色心现时。如金银隐起金处异名。生与金无前后。亦如官路土私人掘为像。智者知路土。凡愚谓像生。后时官欲行还将像填路。像本不生灭。路亦无新故。四问外无情色不与心俱。如何复能具足三德。而云三德遍一切处。答何但外色不与心俱。内身亦如。草木瓦砾若论具德。不独向心由心变。故谓内心外色心非内外故。色无内外而内而外。随其心净则佛土净。随佛土净则智慧净。色心净故诸法净。诸法净故色心净。何得独云外色非心。是故破法遍中以识例色。第七卷末若心若色无非大车。五问今现见青黄赤白。如何即是真如法界。答言青等执情所见。言法界者从理而说。何得将情以难于理。今所观者违情观理。不可更令违理顺情。又青等是世谛。法界是真谛。又青等见世谛少分。法界是三谛全分。又青等是肉天二眼所见少分。法界是佛眼所见全分。一眼具五眼青等具诸法。一谛三谛亦复如是。是故不得以青等难于法界。故弃盖中云。色非味非离凡夫自味二乘自离。色体本来法界常住。六问发菩提心求于极果。果地自然能应一切。何须必假大悲居先。而云佛菩提心从大悲起。答若无大悲熏于法性。理藏性法无由得开。藏若不开尚无初住。何况极果。是故不以大悲熏心。后时则无能利之法。并若尔。十法成乘何不以大悲居初。而但以妙境为首。答通涂次第理境居初。若发心中大悲为首。七问安心初云。本来寂灭为修为性。答若云心性本寂本灭。寂即是止。灭即是观。此约理性。若云。体妄即是法性。法性无起达妄本空。空亦无灭。此约修观说。亦是修性合说故。八问总安心中止观圆修下。别安中但是偏修。如何得云以总冠别。答所云偏者。非永别也。止是观家之止观。是止家之观。体同用别暂适行宜。故知即总俱时。而异随用故分顺理故合。若其离成三谛次第之别。此则止观不可俱时。具如诸教分别相状。若圆安者如总安初云。不动止只是不动智。不动智只是不动止。以此同体而冠于别故无二也。九问安心初云。但信法性不信其诸。为唯法性无复其诸。若都无者现见诸法。复云。法性具一切法。答以众生久劫但著诸法不信法性。破昔计故约对治说。令于诸法纯见法性。若见法性。即见法性。纯是诸法。是诸法性本无名字。约破立说名性名法。十问诸文皆云色心不二。若欲观察如何立观。答心色一体无前无后。皆是法界。修观次第必先内心。内心若净。以此净心历一切法。任运淴合。又亦先了万法唯心。方可观心。能了诸法则见诸法唯心唯色。当知一切由心分别诸法。何曾自谓同异。故占察经云。观有二种。一者唯识。二者实相。实相观理唯识历事。事理不二观道稍开。能了此者可与论道。十一问安心中云。体其实不起灭。妄谓起灭。为当只除妄。谓犹存起灭为体。妄谓令无起灭。答此亦无别须善其意。若单论理非起非性。若约果德则性不妨起。若约众生唯起迷性。若圣鉴凡即起只是性。今从反迷归悟以说。令离起归性见非起性。仍恐迷者离起。求性。故令体起其实不起。起既不起。灭亦无灭。十二问。既云。一心止观。何得更立六十四番。答六十四番者。约根约行回转相资。总遍而论有六十四行者。何必尽具诸数。又论其体性。只是约于法性寂照。自在堪用故尔许尔。十三问。即此文中。或云。诸法即是法性。或云四运四性推检。何者为要。答夫观心法有事有理。从理唯达法性更不余涂。从事则专照起心四性叵得。亦名本末。本末相映事理不二。十四问。法华玄文境能照智。虽引诚证理亦难明。答顺方便教理不可会。若从极说于理易融。以心为境心亦能照能所俱心。心体俱遍心心相照于理甚明。故不可思议境初云。不可思议境即是观。以是得为四句分别。境照于境。境照于智。智照于境。智照于智。照者方照非说可穷照者应说非照可了。说者方说非照可穷。说者应照非说可了。是故不同。世谓顽境以为所照。又亦不同偏小妄心以为所照。又亦不同假立真如以为所照。所照既尔能照亦然。不可率尔。十五问。破法遍中云。须先用无生为首者。门后料简。云何复云。无生是智无灭是断。智则是观。断则是止。应无生门唯观无止。答破遍门意从事偏说。故文中云。有定之慧而尽净之。具如记中广分别说。十六问。禅境初十二因缘观不思议境。初云。不同世人取著一念能具三千。为唯此中诸境皆。然答一切皆尔十七问。若尔应当取著心中不具三千。答此准用观观境而说。取著之心本是诸法。照此著心缘生虚假。假中三千自体性空。即是心性不可思议圆妙三谛。譬如空华。华与空体无一无别。此空不当华之与空。对华说空。空无名字。以此细推诸法皆尔。十八问。十二因缘妙境文中束为三道。以对三德。苦身质阂那对法身。答此约理说。的相翻对以身对身故。作此说。实论三体更无前后。且论无始苦轮无际。与业烦恼。不并不别。况今文中约于一念十界百界。以论因缘。约此因缘以论三道。约此三道以论三德。是故三道及以三德。并无前后。性德三因无时不具。岂更问质阂等耶。十九问。有人问云。此土真诠禀承有绪。虽教科开广而本味仍存。寻求宗源自可会本。何须复立一心三观。四运推捡溷我清流。答浚流本清挠之未浊。真源体净混也讵妨。设使印度一圣来仪。未若兜率二生垂降。故东阳大士位居等觉。尚以三观四运而为心要。故独自诗云。独自精其实离声名。三观一心融万品。荆棘丛林何处生。独自作问我心中何所著。推捡四运并无生。千端万累何能缚。况复三观本宗缨络。补处大士金口亲承。故知一家教门远禀佛经。复与大士宛如符契。况所用义旨以法华为宗骨。以智论为指南。以大经为扶疏。以大品为观法。引诸经以增信。引诸论以助成。观心为经。诸法为纬。织成部帙。不与他同。问大师口决纯为治病。为复更有余心要耶。答诸皆治病。唯有一偈云。师尝教诫言。实心系实境实缘次第生。实实迭相注自然入实理释曰。心若系境。境必系心。心境相系名为实缘。复由后心心心相续。心心相系名迭相注。即是心注于境境注于境。境注于心。心心境境念念相注如是次第刹那无间。自然从于观行相似以入分证。故云入实。

　　止观义例卷上



　　止观义例卷下

　　　　天台沙门湛然述
　　第六行解相资例者。如分别中总以十义分别十章。于中且约自行化他。则前八自行。于中去果论因则果报为果非今正意。前七为因正明修相。于七因中。前五生解后二为行。分别文中虽以起教取譬。于自起教化他义当于解。越次取文兼化他故。故自行解唯前五章是也。大意虽有行及果报等文。但是示行及果报等。令知始末。非谓即是修行相也。何者。修行俱须二十五法以为方便。十乘十境以为正修。所以者何。若无十境乘则无体。若无十法名坏驴车。故知必须五章以生妙解。于生解中大意则略解始终。自他因果则文略而意宽。次四专在名体则文理俱广。故以广解导于行。始使二十五法随教甄分。会开废粗。方可得名妙行之首也。是故五章一不可废。若用此解而修十法。则但释十法名宗次第。于理自足。而今文中相犹广者。为钝根者仍恐不晓观法次第。故引前解入观委论。又恐繁文故。于阴入具释十法九境比知。是故诸文不无旁正。且如十境。只一念心行之地也。一一显示境相不同行之种也。一一起于十乘观法行之雨也。一一转成不思议境行之牙也。一一发心行之干也。一一安心行之叶也。一一破遍乃至正助行之华也。一一次位以至离爱行之果也。若无六事道树不端。次第虽尔。若从人说上根即于境种而生于果。故文云。直闻是言病即。除愈为中下根更须后法。是故文云。至长者所为合众药。又于十乘一一复须了其文旨。一一皆依不思议寂照止观。文之髓也。一一乘相生起次第。文之骨也。一一引事助成行相。文之肉也。广破古旧问答释疑。文之肤也又释名等四文兼于肤义。兼于肉意即骨也。意下所诣即是髓也。若无四事法身不成。是故读者行者须知缓急。无得谬指偏言僻意令行不周。修行之来岂过集解而起方便。行因得果果满教他。他机我应感应斯息。自他同归灭理真性。今之一部意唯若是。故此十章摄无不尽。
　　第七喻疑显正例者。此所学宗同禀一师。文理相承终无异解。忽遇僻者因问异答。事不获已而征喻之。问顿教有几种。答有渐顿及顿顿。喻曰夫讲贯之法先观本文。本文立名不可取异。求异会释仍须体同。顿顿之名经论不出。一家著述诸部所无。若名体。俱无。修行何托。若以顿顿是圆。如圆圆等此义可尔。既分二顿渐顿为圆。更加顿顿为何所拟问此二位者断惑何殊。答二位不同。若渐顿者初住已前四住先除。若顿顿者初住已前圆。伏五住登。住已去圆破五住。喻曰。初住已前四住先除。引证属圆处处皆尔。故圆教四念处云如。冶铁作器本为成器。非为除垢。粗垢先除非关渐次顿顿。既云登住圆破即显。住前五住全在。当知此义非别非圆。圆则初住唯破无明。不应入住。五住俱断别须住前。五住全在。住破四住行破尘沙。登地方破一品无明。故知非别离二别立无教可凭。问二顿修成其相何别。答渐顿观者空观先成。顿顿观者三观俱证。喻曰。此甚违背一家教文。既云渐圆。是四教中圆。应依六即判此圆位。则不应云空观先成。何者。五品即是观行三观。六根即是相似三观。初住已去分证三观。如何乃云空观先成。又复不识见思先落似位之意。若先成者何名似即顿顿。既云三观俱证。为是何位。若在初住与渐顿何别。若在住前都无此理若云住前但伏初住俱断。诸教无文方成邪说。问据何得知有二种顿。答准玄文。八教谓渐顿秘密不定渐又四谓藏通别圆。此四兼前名为八教。渐中既有最后一圆。渐外又复更立一顿。故知前圆但是渐圆。别立一顿即是顿顿。频将此义以难他人。他无对者唯我独知。喻曰。依此所判则有多妨。一者不识教名之妨别立一顿。乃是华严最初顿部。佛初成道未游诸会。不从渐来直说于大。大部在初故名为顿。部仍兼别不得妙名。岂以兼别之经。翻为顿顿法华独显却号渐圆。二者不识渐开之妨。言渐开者。准法华玄。华严顿后别为小机不动不降。施于渐教。渐教之初先说三藏。三藏教后弹斥洮汰。方具用四故云开出。故玄文中自鹿苑来至般若会。皆名为渐。岂此渐中有于圆教。便名渐圆。又玄第十渐顿判教。自华严来至般若会。皆有渐顿。华严圆教与方等般若中圆。圆既不殊。亦应并名为顿顿。何独华严。若方等般若中圆。名渐圆者。则华严圆教亦名渐顿何关余部。三者不识教体之妨。若渐开出四。如开拳为指唯指无拳。合四为渐。如合指为拳唯拳无指。存渐则教唯有四。没渐则教唯有七。俱存必一边无体。立八则体陕名宽。四者抑挫法华之妨。近代判教。多以华严为根本法轮。以法华为枝末法轮。唯天台大师灵鹫亲承大苏妙悟。自著章疏以十义比之。迹门尚殊本门永异。故玄文中凡诸解释。皆先约教判则三粗一妙。次约味判则四粗一妙。如何以粗。称为顿顿。以妙翻作渐圆。五者不识顿名之妨。若从行为名圆只是顿。是故旧题圆顿止观。若从味立称则顿异于圆。故判初味云。高山顿说。若将判味兼带之顿。以斥判教独显之圆。一何误哉。一何误哉。六者违拒本宗之妨。本师赞为独妙学者毁为渐圆。抑实扬权有何利益。七者违文背义之妨。经云。已说今说当说。而于其中法华第一华严至般若名已说。无量义经名今说。大般涅槃经名当说。依彼所判则已说第一。何关法华。如此独知闻者掩耳。问从渐开四并前但七何成八教答开出四已仍有一渐。喻四如前。第三妨中足知迷误。彼既不知渐。从鹿苑以至般若。将何别立一渐教耶。若知鹿苑至般若来。约时名渐终不辄判四教中圆。名为渐圆。岂判法华劣于乳教。问法华经部为是何顿知非顿顿。喻曰。此师非但不识顿渐之名。亦乃不晓结文之意。玄文释前四味教竟。次以渐等结释法华云。非顿渐秘密不定。初云。今法华是显露非秘密。是定非不定。结非秘密不定秘密不定通前四时。次云。是渐顿非渐渐。结非前顿后渐教。言渐顿者。约前四时渐中有顿。顿中有渐。今法华经迹门圆说。与渐顿中其义不殊。但异渐中渐耳。言渐渐者。鹿苑一方等三般若二顿中之渐。即是别教与渐中渐其义不殊。故不须简顿中之顿。同渐中之顿。亦同法华。是故顿教不须别简。故玄后文今法华迹门与诸经有同有异。本门与诸经一向异。同者谓诸部中圆。异者谓诸部中兼于三教。不见此意望声释义。便谓法华但是渐顿非顿顿也。文中只云非是渐渐。何曾复云不是顿顿。问复何得知法华是渐顿。华严是顿顿。答据法华中诸声闻人从于小来。经历诸味至法华会。方始开顿。故知法华是渐顿也。华严居初不经诸味。故是顿顿。喻曰。今法华圆极顿足。此从于法不从于人。不应声闻从于渐来。即依声闻判经为渐。况复声闻不过五百千二二千。此等但名开权显实。又有菩萨开显何独声闻。如云菩萨闻是法疑网皆已除等。又下文云。无数诸佛子闻世尊分别说。得法利者大喜充遍身。又有显本。如分别功德品中三千微尘数。乃至一四天下。又八世界尘数初发菩提心。况下方踊现并妙音东来。严王诸营从。文殊所教化。如是诸众何曾历四味。应当从此方判经为顿顿。况复法师品现在若灭后。若有闻一句皆与授佛记。华严经众虽不游渐。有二义故不及法华。一带别。二覆本。岂阙二义便称顿顿。具二义者称为渐耶。问亦有菩萨法准闻顿而独从声闻判耶。答据多分说。喻曰。如前所引。应以八界及闻一句为多。而反以声闻为多者。非但玄理不会。亦乃读文未熟。应知声闻钝根菩萨。法华经前机缘未熟。不堪闻顿。更以方等般若调治。方堪来至法华闻顿。是故应判此法华经是开渐显顿。故名渐顿。人不见之。谓非顿顿。问据何得知渐圆之教。四住先落。答如引仁王长别苦轮。既云别苦。知是渐顿。如引法华六根清净。云肉眼等。知是顿顿。喻曰。此一家义前后皆引仁王以证法华。法华云。无漏意根。仁王云。长别三界。两经皆是四住先落。且于界内得无漏名有漏业除。故云长别。当知二处文义本同。如何分擗以证两顿。问三种止观中圆顿止观是何顿耶。答是渐顿。何以得知。如第一卷以三譬喻三止观。以通者腾空喻于圆顿。至第七卷识通塞中。中即三观破于神通。神通被破故非顿顿。文云。别则略指三门。大意在一顿。又三止观竟。又云。今依经更明圆顿。又第五卷安心文末。初约三止观结数。次又约一心止观结数。又第一结发心文。先三止观结。次云。又以一止观结。此等皆是三止观外别一顿顿之正文也。喻曰。一往引证似有所凭。子细推求都无所据。何以故。以违文故生多妨故。何者。如破神通及依经。更明文在序中。序是章安所置。说止观时未有此序。如何预将正文破之。又三观本传南岳。如何弟子反破师宗。乃成逆路伽耶。论又南岳禀承慧文。龙树既破师法。观心论中何须更云归命祖师。况两处神通其义各别。序中以顿行者譬通者履空。空无浅深履者阶降。空喻顿理履譬行仪。行虽阶差仍名圆渐。理无深浅不当偏圆。第七卷中以步马神通喻横别三观。神通即是别相之中。故以中即三观。破横别之中。如何不见近文。远破未生之序。次依经文更明者。前以三喻证三文竟。更依华严以证圆文。故云。更明再治定文意在于此。如何见一更字。便于三外立顿顿名。若引华严即名顿顿者。玄第十卷亦引华严方等般若圆证于顿。华严既其非是渐圆。方等般若宁非顿顿。言别则略指三门。大意在一顿者。彼料简文问略明三种止观。略与大意名相似同。是故重问云何同异。答中分于通别二意。通则略指只是大意。别则略与大异不同。以不同故略有三种。大意但在三中之一。故文云。渐与不定置而不论。人不见之。便于三外别立顿顿。安心文末。先以次第三观结数。次以一心结数次第义。当于别一心义当于圆。此圆还同初总安心为结数。故义开三别。次还依本以结一心。不见此意。异说便生。言发心文末一止观结者。大意五章文相宽总。是故皆以止观结之。或时唯用一止观结。如六即文六文皆一。或复唯用三止观结。如随自意文末。或时俱用三一结之。如前所引。复阙无结文。如常行等三种三昧。又若俱用三一结者。只是通别不同。何者。一种结云。发菩提心即是观。邪僻心息即是止。当知三种无不发心邪僻心息。又三种结者亦是通义。以通三故。是故结之。始从三藏终至圆顿。皆悉有于渐顿不定。具如第三偏圆文中及玄文第十判教中。四教是别。三种是通。此第一文。不历四教一一三结。总以四教共为三结。以三对一三复为别。人不见之。便以又以之言凭兹别立。深不可也。问两种顿位同异云何。答住前则别登住则同。喻曰。凡列位者皆须准教及以古师。一家立位唯分四别。一期教迹因果显著。有始有终莫过此四。三藏则四果支佛百劫僧祇。通教则三乘共位及名别义通别圆并立五十二位。但行有赊促断伏不同。圆依法华更加五品。一家所用诸部咸然。辄不曾闻两顿之位。已如前破。问何故分别立。二顿耶。答由根利钝立二不同。喻曰。自昔承禀一圆家教法。不见二顿而分两根。处处文中但云华严兼于利钝。利则圆教钝则别人。或一一教中而分三根。或信法二行以分利钝。是则教教部部无不皆然。来至法华同入一实。无容开会同一根性。仍称为钝。覆权隐迹有钝有利。而名为利。深不可也。问方等中四渐中开四。两四中圆为何同异。答但是四。教中圆皆是渐圆。喻曰。此师不识渐教之义。是故不知方等只是渐中之一。谓言渐教与方等殊。即便答云。但是四教皆名为渐。若知不别云何便答。但是之言借使法华会前四教中圆。皆名渐圆。法华开权独显一圆。何故仍立渐圆之称。若尔但识四教从渐之言。不了法华开废等意。因兹暗立渐顿之言。问涅槃中圆复何差别。答亦是渐圆。喻曰。若如所判。始自鹿苑终至涅槃。一概渐圆。玄文何故若破光宅。光宅仍以法华异昔。引昔通谩尚乃破之。此师禀受山门。翻更不如光宅。应云涅槃虽四前三知圆。方等虽四三不入实。渐中开四不殊方等。诸文盛说何足复疑。依彼所论涅槃圆伊便成无用。复有一行乃是徒设。问涅槃四教俱入圆不。答有不入者。十仙外道即是其流。喻曰。徒闻涅槃入实之言。不晓捃拾得入之意。若十仙不入三修岂闻。初后俱无。中间宁入。十仙不入。世尊何故为其说常。破云。汝外道中因虽是常而果无常。我佛法中因是无常而果是常。乃至陈如色常受想行识常。余诸外道大意皆尔。如何谬判以为无常。易见之文尚谬。况复难见耶。问止观第一卷后多种譬文。如迦陵频伽声。捣万种为丸。在大海浴。阿伽陀药等为喻何顿。答并是渐顿。何以故。犹在[穀-禾+卵]中。万种须捣。须待诸水入于大海。合诸药为阿伽陀。故是渐顿。若不出[穀-禾+卵]。诸水是海。不捣万种。不合为药。任运自具方是顿顿。喻曰。此中二失。一者不晓喻旨。二者违于自言。不晓喻者。夫言喻者但约少分。故大经云。不可以喻喻真解脱。如雪山类象。岂可求其尾牙。举扇喻月。岂可求其光挂。况本文意。意在一法。具是诸法。取现见者以之为喻。未入海诸水不具。未捣为丸众气不足。自余诸鸟[穀-禾+卵]中不鸣。余药虽合治病不遍。故用此等以为顿喻。如何破喻而为渐圆。养子不肖过而难他喻。即其事也。二违自言者。自立大意以为顿顿。此等喻文皆在大意。如何自斥以为渐圆。问第一卷中实非父子两谓路人。此喻何等。答实非骨肉是前两教。两谓路人是后两教。喻曰。此深不见文中喻意。文以界内界外各有一理。理各两教以为能诠。并用四谛以为迷解文中自合。嗔以譬集。打譬苦。若两谓父子嗔打薄者。以譬直教。两谓路人嗔打厚者以喻纡回。此谓道谛智解不同。故使灭谛即离亦别。若即解者苦集即理。如路人为父子。若离解者苦集异理。如父子为路人。当知实非骨肉两谓路人。但约拙教一离义尔。亦阙分判界内外。是何等拙而便跨节以为四教。具如止观记中释。问渐之与别为同为异。答此二不同。渐则开四。别不开四。喻曰。既其不识渐教开四。徒与别教辨异何益。今言渐别皆应开四者两文不同。渐教开四已如前说。别开四者具如别教四弘之中。约四谛境皆历四教。但须委知开四所以。然于别人。自行化他未必全立四教之名。但云界内界外曲直巧拙。自行则次第竖入。化他则随缘横被。被机虽横行终成竖。自行虽竖遍学成横。如初入空偏用析体。以破见思。仍是偏用一门自行。若至十行为利他故。方始遍习析体八门。及以无量无作八门。尔时所习乃得名横。是则自他四教义足。读文不委义理轻疏。而便谬判别不开四。问商略之文为是何处。答挹流寻源已下文是。喻曰。此亦二失。一者不晓新旧文意。二者商略谬判祖承。初不晓文意者。旧文十章前五是序后五是正。故旧本初云。窃念述闻共为十章。商略等五名为窃念。己之私窃念兴序故。开章等五名为述闻。述已亲从法会闻故。再治改者。良以。窃念不应连接。述闻为十故废商略。五章之名章名虽废仍存其文。述闻五章次第虽在。亦没章名。新移商略之文以为引证之例。首加止观等字用为通序。则以挹流等文用拟别序。人不见之。便为乱说空张。旧本商略以消别序。新文柰何商略之文复彰祖承之后。甚不可也。问挹流已下正当旧本祖承之文。如何将为商略文耶。答正是商略有师无师。故云商略。喻曰。旧释商略云。略述佛经粗彰圆意。故云商略。即引华严了达贤首闻圆等文。今乃判他祖承之文。而为商略有师无师。既将祖承以为商略。祖承傥更指后辨差。从始至终重重妄说。问有情心法并有情之色。及外依报。此之三法顿及顿顿起观何殊。答顿顿随观即具诸法。渐顿心具余□则无。喻曰。据此答文却用渐圆为顿顿。何者四教中圆奚尝不云三处具法。故四念处圆文中云。非但唯识。亦乃唯色唯声唯触。二处具法正是四教末后之圆。今谬判为顿顿文者。验知诸判但用胸襟。又渐圆既知心具诸法。诸法遍摄。岂隔色耶。色摄入心心即是色。如何谬判唯心具耶。若别教人初心色心并不具法。何独色耶。渐顿回互教门杂矣。教门既杂依教修观。冥如夜游。问此二种观初心何别。答顿顿观者初发心时三谛俱观。渐顿观者先观中道离于二边。二观先成见思前破。后证中道三谛方同。喻曰。虽指文中三处五处以立顿顿。既无正义。约观判位亦无正文。大师唯引诸经明位。以证四教。不见引证。四教之外别立一顿。况彼诸处顿顿之文。尽是四教最后之圆。彼以此圆判为渐圆。云初发心者。先观中道一切教法。都无此文。别则先观二边。方乃见思先落。岂有但观中道先破见思。圆别不成都无所据。问一心三观与三观一心。二文何别。答一心三观即是假。三观一心即是空。非三非一即是中。为破步马神通。故云空假。若论顿顿一中具三。喻曰。本论三观须有所以。此是佛法大体。又是一家要门。凡用其名须得指实。既用此三格一切法。应晓三意。方尽其门。一者对境成观。如观一心为不思议境。及破法遍等文是也。二者覆疏收束。如第一卷合散非合非散。三一非三非一等。是三者寄名义立。如门非门非门非不门。权实非权非实等。是此三观一心一心三观。都非此之三观意。只是翻对破彼纵横观。纵观唯约次第之三而不得一。故以即一而三破彼纵义。故云一心三观破竖通塞。横观唯得各别之一。而不得三。故以即三之一破彼横文。故云三观一心破彼横通塞。人不见此。便加双非以对三观。又文自云。空即三故破步涉。假即三故破乘。马中即三故破神通。彼师乃云。为破步马神通故云空假步马。元是单空单假何须更以空假破之。破于横别步马神通。正用圆教一中具三。何故别云。若论顿顿一中具三。此是违文谬说。令迷文者信之。亦是立观违文。令误观者辄受。问相待绝待有何同异。答顿顿是绝待渐顿是相待。喻曰。误之甚矣。依此所判则应相待绝待俱非顿顿。何者以玄文中判今法华。具有二义。谓相待绝待。若尔何处别有顿顿绝耶。又依彼所判。则唯华严是绝法华纯待。若知法华具有二义。复以待绝分为二顿。当知此判自语相违。据斯以论俱迷二待。何者。二待并须非渐唯顿判为相待。又判为渐。此复一重自语相背。凡言相待。待前诸教为渐为粗。方今法华是顿是妙。顿居渐后兼所破说。对渐明顿故云渐顿。人不见之。徒分待绝以对二经。又亦不识绝待之意。绝于所待。名绝待者方是妙顿。彼乃离顿待别立绝名。何为顿顿。问此法华之文具足二待。岂可离文判属二涂。答会竟无二未会则别。喻曰。此师非但迷于玄文待绝之名。亦乃不达法华开会之意。一代教法会在法华。彼判法华唯有相待。更立何部称为会经。若以法华会入华严。实无开显之说。若尔两俱未会应别立一经以会斯二。若以观会会则无文。今家所判以法华之绝。绝彼华严。当知华严未绝明矣。又何但未绝。亦乃无待。以兼别故独显不成。尚非相待绝何所寄。会竟无二还归法华。何故判之。云非顿顿。问法华之文岂有不会。答对前称待应无别理。喻曰。若据此答定判。法华唯有相待。虽有相待理亦不周。但得待前之言。失于能对之妙。纵使法华但有相待。终成不晓所待之名。所待即前诸粗。前谓华严。若望彼所判还负己宗。华严既粗顿顿何在。法华咸妙顿顿不疑。相待既然绝待可判。问修观之法准义用文。既同法华。应依会义因何对昔而分二涂。又以法华为不会。乃将华严为绝待。答修观不同于教。是故观二教一。喻曰。凡修观者必依于教。若观二教一其理不成。法华既融。只应还依融义修观。其虚立二观。谬以绝为华严会义。既归法华顿顿之名徒设。况教一观二。一观无文。又与立宗全成乖互。本立华严为顿顿。顿顿却归于法华。顿义既归于法华。言判为渐者谬矣。问观本依教无教。如何立观。答根别。喻曰。此乃临急之说不思前后相违。观既随根。根本顺教。有根无教同于本迷。若以顿顿为华严。则渐圆无教。若以法华为渐教。则顿顿无文。问曰。云何名为顿顿观相。答前即后故名空。后即前故名假。前后不二名中。喻曰。后即是前何异。前即是后徒于不二。前后谬立空假之名。实未能知三观相状。又自说云。顿顿如法华六根清净位。但云六根清净不云先断见思。故知是顿顿。渐圆如仁王十信菩萨位。既云长别苦海。即是先除见思。故云渐顿。喻曰。自言相违不可穷尽。初以法华为渐顿。今以法华为顿顿。况复不知山门诸部。并将仁王以证法华。法华云。无漏意根。仁王云。长别苦海。无漏与别苦但有因果之殊。不见义同。从文分二。又云。前文既云。大意在一顿。当知五略正明顿顿。释名已去并是渐顿。喻曰。大意与下文但是广略之殊。如何分二。故分别中将大意对八章十义。分别广略即其一焉。岂有略顿而广渐耶。又第五初列前六重。以开解令依解以立行。如何以解为顿顿。以行为渐圆。依解起行行既违解。此乃目视东而足西。膏南而明北。又若大意唯在于顿顿。何故大行通引三乘。若下文唯在于渐圆。何故复有一心止观及中。即三观破前神通。又若大意唯在顿顿。何故发心。四谛四弘十种发心皆列四教下文属渐。破亦同前。文既相违依何立行。又云。此之两观初心修观大难分别。须自入观方乃得知。喻曰。如破遍初初入无生。咸须依教。况大章生解以导行。初既云分别大难。信是解心冥。昧解既冥昧入观无。由彼解未明便推入观。何异闇证增上。鼠即鸟空而宣入证之言。令他生于圣想。忽令领纳说实坠于过。人实得说尚招愆违想。故当重衅。又若实得为何位次。若假名与他何异。若五品位便同大师。子实不裁证者自了。愿不欺圣无违自心。又云。依顶法师。十二部经观心之文。修观必得。喻曰。夫三观者义唯三种。一者从行。唯于万境观一心。万境虽殊妙观理等。如观阴等即其意也。二约法相。如约四谛五行之文。入一念心以为圆观。三托事相。如王舍耆阇名从事立。借事为观以导执情。即如方等普贤。其例可识。故十二部观寄事立名。虽有三观之名。十境十乘不列。一部名下唯施一句。岂此一句能申观门。若此一句足得修行。十境十乘便成烦芿。故知偏指文中。一句两句。以为顿顿。义同顽境体心踏心。十卷之文便成无用。兼出大师虚构之愆。问渐圆观但中中。是实相不。答非即实相体是但中。喻曰。实相与但中体同名异。实即俱实权即俱权。若约教释文但中在别。修观次第仍居后心。四教中圆一切诸文。并皆初心圆修三观。彼将此观属顿顿人。别为圆人立但中观。遍寻诸部都无此文。唯烦恼境中斥失玄云。不住调伏不住不调伏。初心修中成双非失。如何拾失以判法华。苦哉苦哉。不可救济。问初心修中既非实相。是涅槃不。答是涅槃。喻曰。涅槃实相大小名通。初心修中既非实相。若非实相亦非涅槃。若是涅槃亦是实相。若是实相即是从初常观涅槃。如何乃云非是实相云是涅槃。若从初心是小涅槃。此通别二种菩萨偏是一往。通涂而说。若别论者。通教菩萨至第七地。恐堕涅槃。如三恶道。别教初心但名真谛。仍不得立涅槃之名。故知初观唯在于顿。言非实相是涅槃者。无教可凭。问岂有但中名为初心观涅槃也。答有也。喻曰。不知求教但任己言。须无即无须有即有。一家教相不见少判。但中涅槃。问如其必有二种顿者。大师何不分明显说。答如大意在一顿等。即其文也。又顶法师涅槃疏释不次第五行中云。十信断或即是渐顿不断。或者即是顿顿。喻曰。大意一顿已如前破。彼引涅槃疏亲共对捡。全无此文。应是续后谬。思便将想心证义。文所不载。故使再捡无文。又大师诸文文所不载。何须更引章安之文。况复再捡全无。何劳苦据。况复不次第行正是四教中圆。又数数常云有八教故。故有二顿。喻曰。八教中意具如前破。又云。二顿初心非一向异。虽异而同虽同而异。喻曰。无将此异质窍。他人不许渐圆即是顿顿。理穷无据。同异混和。问一色一香无非中道。是何观相。答是渐顿非顿顿。喻曰。此师已执初心修观。但闻中道。便谓渐圆而不晓于言偏理圆。故大意云。勿守语害圆诬罔圣意。故经论名数或具或偏。言下之旨理必周备。大师以备具释偏言。故大意中云。空即不空等自语相违。亦如前破。问初心起观。若舍二边但观中道。何异通教但有中名。如何初心见此但理便默不。答喻曰。言若有旨言胜不言。言既无归不言胜说。凡修观者须立解心。解心未成辄立此观。言究理极以至无言。又云。据文须分两种顿异。初心修观实难分别。喻曰。前云。教唯有一观则有二。此中复云。文虽分两两观难分。据兹又成文二观一。前后违反不可复论。故知学宗不得辄尔。此时犹可旷累多生。仍使未来不逢善友。问别教地前为登地双亡双照方便。其义如何。答地前双亡登地双照。至第二地又亡又照。喻曰。非但观门失绪。亦乃文义参差。既云地前以为初地亡照方便。当知正亡正照合在初地。如何乃云登地双照地前双亡。具如止观第三卷中。此是读文未周。不须别破。问何名四三昧是通修。念佛是别修。答顶法师误。应云四三昧是别修念佛是通修。喻曰。此师自误。推失与他。今言。通修者。以四三昧摄一切行。故曰通反以为别。念佛通收诸行不遍。乃是通中之一。故名为别。反名为通深不可也。又云。三贤十圣住果报者。此兼两教。圆教三贤别教十圣。喻曰。言果报者。是实报土既生果报即是圆教四位之人。此师但见是贤圣之名。便分以为别圆两教贤圣之称。乃借别名圆俱生实报。即是正明圆位。若言别教贤圣位。不合生彼而判十地。属别者圆四十位俱破无明。因何乃分十地属别人。又约证道地即是住。何须分别。纵存教道。则十地以含两教。亦无分义。问彼问人曰。声问经渐名渐圆者。八界发心不从渐来。从此应判以为何教。答顿顿人也。喻曰。难已如前。何不从于八界尘数为判顿顿而名渐圆。自此已前略明观失教失不论。归命诸贤圣。愿舍是非心。为树涅槃因。非欲贬量失。

　　止观义例卷下


