  净土十疑论
　　隋 智顗说




　　净土十疑论序

　　　　宋．无为子杨杰述
　　爱不重不生娑婆，念不一不生极乐。娑婆，秽土也；极乐，净土也。娑婆之寿有量；彼土之寿则无量矣。娑婆备诸苦；彼土则安养无苦矣。娑婆随业转轮生死；彼土一往则永证无生法忍，若愿度生，则任意自在，不为诸业转矣。其净秽、寿量、苦乐、生死，如是差别，而众生冥然不知，可不哀哉？
　　阿弥陀佛，净土摄受之主也；释迦如来，指导净土之师也。观音、势至，助佛扬化者也。是以如来一代教典，处处叮咛，劝往生也。
　　阿弥陀佛与观音、势至，乘大愿船，泛生死海，不著此岸、不留彼岸、不止中流，唯以济度为佛事。是故《阿弥陀经》云：“若有善男子、善女人，闻说阿弥陀佛，执持名号，若一日乃至七日，一心不乱。其人临命终时，阿弥陀佛与诸圣众现在其前，是人终时，心不颠倒，即得往生极乐国土。”又经云：“十方众生，闻我名号，忆念我国，植诸德本，至心回向，欲生我国，不果遂者，不取正觉。”所以祇洹精舍无常院，令病者面西，作往生净土想。盖弥陀光明遍照法界，念佛众生摄取不舍。圣、凡一体，机、感相应。诸佛心内众生，尘尘极乐；众生心中净土，念念弥陀。
　　吾以是观之，智慧者易生，能断疑故；禅定者易生，不散乱故；持戒者易生，远诸染故；布施者易生，不我有故；忍辱者易生，不嗔恚故；精进者易生，不退转故；不造善、不作恶者易生，念能一故；诸恶已作、业报已现者易生，实惭惧故。虽有众善，若无诚信心、无深心、无回向发愿心者，则不得上上品生矣。
　　噫！弥陀甚易持，净土甚易往，众生不能持、不能往，佛如众生何？夫造恶业入苦趣，念弥陀生极乐，二者皆佛言也。世人忧堕地狱，而疑往生者，不亦惑哉？
　　晋慧远法师，与当时高士刘遗民等，结白莲社于庐山，盖致精诚于此尔。其后七百年，僧、俗修持，获感应者非一，咸见于净土传记，岂诬也哉？
　　然赞辅弥陀教观者，其书山积。唯天台智者大师《净土十疑论》最为首冠，援引圣言，开决群惑，万年闇室，日至而顿有余光；千里水程，舟具而不劳自力，非法藏后身不能至于是也。
　　杰顷于都下尝获斯文，读示所知，无不生信，自遭酷罚，感寤益深，将广其传，因为序引(熙宁九年仲秋述)。

　　净土十疑论

　　　　隋．天台智者大师说

　　第一疑

　　问曰：“诸佛、菩萨以大悲为业，若欲救度众生，秖应愿生三界，于五浊三涂中救苦众生。因何求生净土自安其身，舍离众生则是无大慈悲，专为自利，障菩提道。”
　　答曰：“菩萨有二种：一者、久修行菩萨道，得无生忍者，实当所责；二者、未得已还，及初发心凡夫。凡夫菩萨者，要须常不离佛，忍力成就方堪处三界内，于恶世中救苦众生。故《智度论》云：‘具缚凡夫，有大悲心愿生恶世，救苦众生者，无有是处。’何以故？恶世界烦恼强，自无忍力，心随境转，声、色所缚，自堕三涂，焉能救众生？假令得生人中，圣道难得，或因施、戒、修福，得生人中，得作国王、大臣，富贵自在。纵遇善知识，不肯信用，贪迷放逸，广造众罪，乘此恶业，一入三涂，经无量劫，从地狱出，受贫贱身；若不逢善知识，还堕地狱。如此轮回，至于今日，人人皆如是，此名难行道也。故《维摩经》云：‘自疾不能救，而能救诸疾人？’又《智度论》云：‘譬如二人各有亲眷，为水所溺，一人情急，直入水救，为无方便力故，彼此俱没；一人有方便，往取船筏，乘之救接，悉皆得脱水溺之难。’新发意菩萨，亦复如是。如是，未得忍力，不能救众生。为此常须近佛，得无生忍已，方能救众生，如得船者。又论云：‘譬如婴儿不得离母，若也离母，或堕坑井，渴乳而死；又如鸟子翅羽未成，秖得依树傅枝，不能远去，翅翮成就，方能飞空，自在无碍。’凡夫无力，唯得专念阿弥陀佛，使成三昧，以业成故，临终敛念得生，决定不疑。见弥陀佛，证无生忍已，还来三界，乘无生忍船，救苦众生，广施佛事，任意自在。故论云：‘游戏地狱，行者生彼国，得无生忍已，还入生死国，教化地狱，救苦众生。’以是因缘，求生净土，愿识其教。故《十住婆沙论》，名易行道也。”

　　第二疑

　　问：“诸法体空，本来无生，平等寂灭。今乃舍此求彼，生西方弥陀净土，岂不乖理哉？又经云：‘若求净土，先净其心，心净故即佛土净。’此云何通？”
　　答：“释有二义：一者、总答；二者、别答。总答者，汝若言：‘求生西方弥陀净土，则是舍此求彼，不中理。’者，汝执住此，不求西方，则是舍彼著此，此还成病，不中理也。又转计云：‘我亦不求生彼，亦不求生此。’者，则断灭见。故《金刚般若经》云：‘须菩提！汝若作是念，发阿耨菩提者，说诸法断灭相。莫作是念！何以故？发菩提心者，于法不说断灭相。’
　　“二、别答者，夫不生、不灭者，于生缘中，诸法和合，不守自性，求于生体，亦不可得，此生生时无所从来，故名不生。不灭者，诸法散时，不守自性，言我散灭，此散灭时去无所至，故言不灭。非谓因缘生外，别有不生、不灭。亦非不求生净土，唤作无生。为此，《中论》偈云：‘因缘所生法，我说即是空，亦名为假名，亦名中道义。’又云：‘诸法不自生，亦不从他生，不共不无因，是故知无生。’又《维摩经》云：‘虽知诸佛国，及与众生空，而常修净土，教化诸群生。’又云：‘譬如有人，造立宫室，若依空地，随意无碍；若依虚空，终不能成。’诸佛说法，常依二谛，不坏假名而说诸法实相。智者炽然求生净土，达生体不可得，即是真无生，此谓心净，故即佛土净。愚者为生所缚，闻生即作生解，闻无生即作无生解，不知生者即是无生，无生即是生。不达此理，横相是非，嗔他求生净土，几许误哉！此则是谤法罪人，邪见外道也。”

　　第三疑

　　问：“十方诸佛，一切净土，法性平等，功德亦等，行者普念一切功德，生一切净土。今乃偏求一佛净土，与平等性乖，云何生净土？”
　　答：“一切诸佛土，实皆平等。但众生根钝，浊乱者多，若不专系一心一境，三昧难成。专念阿弥陀佛，即是一相三昧，以心专至，得生彼国。如《随愿往生经》云：‘普广菩萨问佛：“十方悉有净土，世尊何故偏赞西方弥陀净土，专遣往生？”佛告普广：“阎浮提众生，心多浊乱，为此偏赞西方一佛净土，使诸众生，专心一境，即易得往生。”’若总念一切佛者，念佛境宽，则心散漫，三昧难成，故不得往生。又求一佛功德，与一切佛功德无异，以同一佛法性故。为此念阿弥陀佛，即念一切佛；生一净土，即生一切净土。故《华严经》云：‘一切诸佛身，即是一佛身，一心一智慧，力、无畏亦然。’又云：‘譬如净满月，普应一切水，影像虽无量，本月未曾二。如是无碍智，成就等正觉，应现一切刹，佛身无有二。’智者以譬喻得解，智者若能达一切月影即一月影，一月影即一切月影，月影无二；故一佛即一切佛，一切佛即一佛，法身无二。故炽然念一佛时，即是念一切佛也。”

　　第四疑

　　问：“等是念求生一佛净土，何不十方佛土中，随念一佛净土随得往生，何须偏念西方弥陀佛耶？”
　　答：“凡夫无智，不敢自专，专用佛语，故能偏念阿弥陀佛。云何用佛语？释迦大师一代说法，处处圣教，唯劝众生，专心偏念阿弥陀佛，求生西方极乐世界。如《无量寿经》、《观经》、《往生论》等，数十余部经论文等，殷勤指授，劝生西方，故偏念也。又弥陀佛别有大悲四十八愿，接引众生。又《观经》云：‘阿弥陀佛有八万四千相，一一相有八万四千好，一一好放八万四千光明遍照法界，念佛众生，摄取不舍。’若有念者，机、感相应，决定得生。又《阿弥陀经》、《大无量寿经》、《鼓音王陀罗尼经》等云：‘释迦佛说经时，皆有十方恒沙诸佛，舒其舌相，遍覆三千大千世界，证成一切众生念阿弥陀佛，乘佛大悲本愿力故，决定得生极乐世界。’当知阿弥陀佛与此世界，偏有因缘。何以得知？《无量寿经》云：‘末世法灭之时，特驻此经，百年在世。接引众生，往生彼国。’故知阿弥陀佛与此世界极恶众生，偏有因缘。其余诸佛，一切净土，虽一经、两经，略劝往生；不如弥陀佛国，处处经论，殷勤叮咛，劝往生也。”

　　第五疑

　　问：“具缚凡夫，恶业厚重，一切烦恼，一毫未断。西方净土，出过三界，具缚凡夫，云何得生？”
　　答：“有二种缘：一者、自力；二者、他力。自力者，此世界修道，实未得生净土。是故《璎珞经》云：‘始从具缚凡夫，未识三宝，不知善、恶因之与果。初发菩提心，以信为本，住在佛家，以戒为本。受菩萨戒，身身相续，戒行不阙，经一劫、二劫、三劫，始至初发心住；如是修行十信、十波罗蜜等无量行愿，相续无间，满一万劫，方始至第六正心住；若更增进，至第七不退住，即种性位。’此约自力，卒未得生净土。他力者，若信阿弥陀佛大悲愿力，摄取念佛众生，即能发菩提心，行念佛三昧，厌离三界，身起行施、戒、修福，于一一行中，回愿生彼弥陀净土，乘佛愿力，机、感相应，即得往生。是故《十住婆沙论》云：‘于此世界修道有二种：一者、难行道；二者、易行道。’难行者，在于五浊恶世，于无量佛时，求阿鞞跋致，甚难可得。此难，无数尘沙说不可尽，略述三五：一者、外道相善，乱菩萨法；二者、无赖恶人，破他胜德；三者、颠倒善果，能坏梵行；四者、声闻自利，障于大慈；五者、唯有自力，无他力持。譬如跛人步行，一日不过数里，极大辛苦，谓自力也。易行道者，谓信佛语教念佛三昧，愿生净土，乘弥陀佛愿力，摄持决定，往生不疑也。如人水路行，藉船力故，须臾即至千里，谓他力也。譬如劣夫从转轮王，一日、一夜周行四天下，非是自力，转轮王力也。若言有漏凡夫不得生净土者，亦可有漏凡夫应不得见佛身。然念佛三昧，并无漏善根所起，有漏凡夫，随分得见佛身粗相也；菩萨见微细相。净土亦尔，虽是无漏善根所起，有漏凡夫发无上菩提心，求生净土常念佛，故伏灭烦恼，得生净土，随分得见粗相；菩萨见微妙相。此何所疑？故《华严经》说：‘一切诸佛刹，平等普严净，众生业行异，所见各不同。’即其义也。”

　　第六疑

　　问：“设令具缚凡夫得生彼国，邪见、三毒等常起。云何得生彼国，即得不退，超过三界？”
　　释曰：“得生彼国，有五因缘不退。云何为五？一者、阿弥陀佛大悲愿力摄持故，得不退；二者、佛光常照故，菩提心常增进不退；三者、水鸟、树林，风声、乐响，皆说苦、空，闻者常起念佛、念法、念僧之心，故不退；四者、彼国纯诸菩萨以为良友，无恶缘境，外无神鬼、魔邪，内无三毒等，烦恼毕竟不起，故不退；五者、生彼国即寿命永劫，共菩萨、佛齐等，故不退也。在此恶世，日月短促；经阿僧祇劫，复不起烦恼，长时修道，云何不得无生忍也？此理显然，不须疑也。”

　　第七疑

　　问：“弥勒菩萨，一生补处，即得成佛。上品十善，得生彼处，见弥勒菩萨，随从下生三会之中，自然而得圣果。何须求生西方净土耶？”
　　答：“求生兜率，一日闻道见佛，势欲相似，若细比校，大有优、劣。且论二种：一者、纵持十善，恐不得生。何以得知？《弥勒上生经》云：‘行众三昧，深入正定，方始得生。’更无方便接引之义。不如阿弥陀佛本愿力、光明力，但有念佛众生，摄取不舍。又释迦佛说九品教门，方便接引，殷勤发遣，生彼净土。但众生能念弥陀佛者，机、感相应，必得生也。如世间慕人，能受慕者，机会相投，必成其事。二者、兜率天宫是欲界，退位者多——无有水鸟、树林、风声、乐响，众生闻者，悉念佛发菩提心，伏灭烦恼；又有女人，皆长诸天爱著五欲之心，又天女微妙，诸天耽玩，不能自勉。不如弥陀净土，水鸟、树林，风声、乐响，众生闻者，皆生念佛，发菩提心，伏灭烦恼。又无女人、二乘之心，纯一大乘，清净良伴。为此烦恼恶业，毕竟不起，遂至无生之位。如此比校，优、劣显然，何须致疑也？如释迦佛在世之时，大有众生见佛，不得圣果者如恒沙；弥勒出世亦尔，大有不得圣果者。未如弥陀净土，但生彼国已，悉得无生法忍，未有一人退落三界，为生死业缚也。
　　“又闻西国传云：‘有三菩萨：一名无著、二名世亲、三名师子觉。此三人契，志同生兜率，愿见弥勒。若先亡者，得见弥勒，誓来相报。师子觉前亡，一去数年不来。后世亲无常临终之时，无著语云：“汝见弥勒，即来相报！”世亲去已，三年始来。无著问曰：“何意如许多时始来？”世亲报云：“至彼天中，听弥勒菩萨一坐说法，旋绕，即来相报。为彼天日长故，此处已经三年。”又问：“师子觉今在何处？”世亲报云：“师子觉为受天乐，五欲自娱，在外眷属。从去已来，总不见弥勒。”’诸小菩萨，生彼尚著五欲，何况凡夫？为此愿生西方，定得不退，不求生兜率也。”

　　第八疑

　　问：“众生无始已来，造无量业，今生一形，又逢善知识，又复作一切罪业，无恶不造。云何临终，十念成就，即得往生，出过三界？结业之事，云何可通？”
　　释曰：“众生无始已来，善恶业种多少强弱，并不得知。但能临终遇善知识，十念成就者，皆是宿善业强，始得遇善知识，十念成就。若恶业多者，善知识尚不可逢，何可论十念成就？又汝以无始已来，恶业为重，临终十念为轻者。今以道理，三种校量，轻、重、不定，不在时节久近、多少。云何为三？一者、在心；二者、在缘；三者、在决定。在心者，造罪之时，从自虚妄、颠倒生；念佛者，从善知识，闻说阿弥陀佛，真实功德名号生，一虚、一实岂得相比？譬如万年闇室，日光暂至而闇顿灭，岂以久来之闇，不肯灭耶？在缘者，造罪之时，从虚妄、痴闇心，缘虚妄境界，颠倒生；念佛之心，从闻佛清净真实功德名号，缘无上菩提心生，一真、一伪岂得相比？譬如有人被毒箭中，箭深毒碜，伤肌破骨，一闻灭除药鼓，即箭出毒除。岂以箭深毒碜，而不肯出也？在决定者，造罪之时以有间心、有后心也；念佛之时，以无间心、无后心，遂即舍命，善心猛利，是以即生。譬如十围之索，千夫不制；童子挥剑，须臾两分。又如千年积柴，以一豆火焚，少时即尽。又如有人，一生已来，修十善业，应得生天，临终之时，起一念决定邪见，即堕阿鼻地狱。恶业虚妄，以猛利故，尚能排一生之善业，令堕恶道。岂况临终猛心念佛，真实无间善业，不能排无始恶业，得生净土？无有是处。又云：‘一念念佛，灭八十亿劫生死之罪。’为念佛时，心猛利故，伏灭恶业，决定得生，不须疑也。上古相传，判十念成就，作别时意者，此定不可。何以得知？《摄论》云：‘由唯发愿故。’全无有行。《杂集论》云：‘若愿生安乐国土，即得往生；若闻无垢佛名，即得阿耨菩提者，并是别时之因。’全无有行。若将临终，无间十念猛利善行，是别时意者，几许误哉！愿诸行者，深思此理，自牢其心，莫信异见，自坠陷也。”

　　第九疑

　　问：“西方去此十万亿佛刹，凡夫劣弱，云何可到？又《往生论》云：‘女人及根缺，二乘种不生。’既有此教，当知女人及以根缺者，定必不得往生？”
　　答：“为对凡夫肉眼、生死心量说耳，西方去此，十万亿佛刹。但使众生净土业成者，临终在定之心，即是净土受生之心；动念即是生净土时。为此，《观经》云：‘弥陀佛国去此不远。’又业力不可思议，一念即得生彼，不须愁远。又如人梦，身虽在床，而心意识，遍至他方一切世界，如平生不异也。生净土亦尔，动念即至，不须疑也。‘女人及根缺，二乘种不生’者，但论生彼国，无女人及无盲、聋、喑、哑人，不道此间女人、根缺人不得生。彼若如此，说者愚痴，全不识经意。即如韦提夫人，是请生净土主，及五百侍女，佛授记悉得往生彼国。但此处女人，及盲、聋、喑、哑人，心念弥陀佛，悉生彼国已，更不受女身，亦不受根缺身。二乘人但回心，愿生净土，至彼更无二乘执心。为此，故云‘女人及根缺，二乘种不生’，非谓此处女人及根缺人不得生也。故《无量寿经》四十八愿云：‘设我得佛，十方世界一切女人，称我名号，厌恶女身，舍命之后，更受女身者，不取正觉。’况生彼国，更受女身，根缺者亦尔。”

　　第十疑

　　问：“今欲决定求生西方，未知作何行业，以何为种子，得生彼国？又凡夫俗人，皆有妻、子，未知不断淫欲得生彼否？”
　　答：“欲决定生西方者，具有二种行，定得生彼：一者、厌离行；二者、欣愿行。言厌离行者，凡夫无始已来，为五欲缠缚，轮回五道，备受众苦，不起心厌离五欲，未有出期。为此，常观此身脓、血，屎、尿，一切恶露不净臭秽。故《涅槃经》云：‘如是身城，愚痴罗刹止住其中。谁有智者，当乐此身？’又经云：‘此身众苦所集，一切皆不净。扼缚痈疮等，根本无义利。上至诸天身，皆亦如是。’行者若行、若坐、若睡、若觉，常观此身唯苦无乐，深生厌离。纵使妻房不能顿断，渐渐生厌，作七种不净观：一者、观此淫欲身，从贪爱烦恼生，即是种子不净；二者、父母交会之时，赤白和合，即是受生不净；三者、母胎中在生藏下，居熟藏上，即是住处不净；四者、在母胎时唯食母血，即是食啖不净；五者、日、月满足头向产门，脓、血俱出臭秽狼藉，即是初生不净；六者、薄皮覆上，其内脓、血遍一切处，即是举体不净；七者、乃至死后膀胀、烂坏，骨、肉纵横，狐、狼食啖，即是究竟不净。自身既尔，他身亦然。所爱境界，男、女身等，深生厌离，常观不净。若能如此观身不净之者，淫欲烦恼渐渐减少。又作十想等观，广如经说。又发愿：‘愿我永离三界杂食，臭秽、脓血不净，耽荒五欲男、女等身，愿得净土法性生身。’此谓厌离行。
　　“二、明欣愿行者，复有二种：一者、先明求往生之意；二者、观彼净土庄严等事，欣心愿求。明往生意者，所以求生净土，为欲救拔一切众生苦故。即自思忖：‘我今无力，若在恶世，烦恼境强，自为业缚，沦溺三涂，动经劫数，如此轮转，无始已来未曾休息，何时能得救苦众生？为此求生净土亲近诸佛，若证无生忍，方能于恶世中救苦众生。’故《往生论》云：‘言发菩提心者，正是愿作佛心；愿作佛心者，则是度众生心；度众生心者，则是摄众生，生佛国心。’
　　“又愿生净土须具二行：一者、必须远离三种障菩提门法；二者、须得三种顺菩提门法。何者为三种障菩提法？一者、依智慧门，不求自乐，远离我心贪著自身故；二者、依慈悲门，拔一切众生苦，远离无安众生心故；三者、依方便门，当怜愍一切众生，欲与其乐，远离恭敬供养自身心故。若能远三种菩提障，则得三种顺菩提法：一者、无染清净心，不为自身求诸乐故。菩提是无染清净处，若为自身求乐，即染身心、障菩提门，是故无染清净心是顺菩提门；二者、安清净心，为拔众生苦故。菩提心是安隐一切众生清净处，若不作心拔一切众生，令离生死苦，即违菩提门，是故安清净心是顺菩提门；三者乐清净心，欲令一切众生得大菩提、涅槃故，菩提、涅槃是毕竟常乐处，若不作心令一切众生得毕竟常乐，即遮菩提门。此菩提因何而得？要因生净土常不离佛，得无生忍已，于生死国中救苦众生，悲、智内融，定而常用，自在无碍，即菩提心，此是显生之意。
　　“二、明欣心愿求者，希心起想缘弥陀佛，若法身、若报身等，金色光明八万四千相，一一相中八万四千好，一一好放八万四千光明，常照法界，摄取念佛众生。又观彼净土七宝庄严妙乐等，备如《无量寿经》十六观等，常行念佛三昧，及施、戒、修等，一切善行悉已回施一切众生同生彼国，决定得生，此谓欣愿门也。”

　　净土十疑论(终)


　　净土十疑论后序

　　人心无常，法亦无定，心法万差，其本在此。信此则遍信，《华严》所以说十信；疑此则遍疑，智者所以说十疑。出疑入信，一入永入，不离于此，得究竟处。净土者，究竟处也，此处有说法之主名无量寿。此佛说法，未尝间断。疑障其耳，则聋而不闻；疑障其心，则昧而不觉，不闻、不觉，安住恶习，赞叹不念，随喜粗心，妄指莲胞，以为虚诞。终不自念，此分段身，从何而得？自何而来？胎狱秽浊，真实安在？信凭业识，自隔真际，于一幻境，非彼执此，生生不灵，永绝圣路。
　　以如是故，释迦如来，起大慈愍，于秽浊中，发大音声，赞彼净土上妙之乐。于生死中，为大船师，载以法船，令趋彼岸，昼夜度生，无有休息。然而弥陀之岸，本无彼此，释迦之船，实非往来。譬如一灯分照八镜，镜有东西，光影无二。弥陀说法，遍光影中，而释迦方便，独指西镜。故已到彼岸者，乃可以忘彼此；未入法界者，何自而泯东西。于此法中，若未究竟，勿滞方隅，勿分彼此，但当正念，谛信而已。此二圣之意，而智者之所以信也。
　　信者万善之母；疑者众恶之根，能顺其母，能锄其根，则向之所谓障缘众生，聋可复闻、昧可复觉，未出生死得出生死，未生净土得生净土；顺释迦之诲往面弥陀，随弥陀之愿来助释迦；在此而遍历十方，即西而普入诸镜。自二圣建立以来，如是之人，如河沙数，云何不信？云何而疑？能自信己，又作方便令诸未信无不信者，此则智者之所以为悲也。
　　明智大师，中立学智者之道，不顺其文而顺其悲，所以又印此论，冠以次公之序，予乃申广其说，以助其传。
　　元祐八年七月十一日左宣义郎前签书镇东军节度判官厅公事陈瓘序

