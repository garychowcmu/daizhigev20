  云门匡真禅师广录
　　宋 守坚集




　　云门匡真禅师广录卷上并序

　　祖灯相继数百年间。出类迈伦。超今越古。尽妙尽神。道盛行于天下者数人而已。云门大宗师特为之最。擒纵舒卷纵横变化。放开江海。鱼龙得游泳之方。把断乾坤。鬼神无行走之路。草木亦当稽首。土石为之发光。其传于世者。对机室录垂代勘辨。行录岁久或有差舛。今参考刊正一新镂板。以永流播。益使本分钳锤金声而玉振。峥嵘世界瓦解而冰销。必若列派分宗。不免将错就错。论功纪德。已是埋没前贤。画样起模。适足糊涂后学。若是顶门有眼甚处与云门相见。
　　熙宁丙辰三月二十五日
　　权发遣两浙转运副使公事苏澥序
　　　　门人明识大师赐紫守坚集

　　对机三百二十则

　　师上堂良久云。夫唱道之机。固难谐剖。若也一言相契。犹是多途。况复刀刀。有何所益。然且教乘之中。各有殊分。律为戒学。经为定学。论为慧学。三藏五乘五时八教。各有所归。然一乘圆顿也大难明。直下明得。与衲僧天地悬殊。若向衲僧门下。句里呈机。徒劳伫思。门庭敲磕千差万别。拟欲进步向前过在。寻他舌头布路。从上来事合作么生。向者里道圆道顿得么。者边那边得么。莫错会好。莫见与么道。便向不圆不顿处卜度。者里也。须是个人始得。莫将依师语相似语则度语。到处呈中将为自己见解。莫错会。秖如今有什么事。对众决择看。时有州主何公。礼拜问曰。弟子请益。师云。目前无异草。有官问。佛法如水中月。是不。师云。清波无透路。进云。和尚从何得。师云。再问复何来。进云。正与么时如何。师云。重叠关山路。有官问。千子围绕。何者为的。师云。化下住持已奉来问。问今日开筵。将何指教。师云。来风深辨。进云。莫秖者便是么。师云错。问从上古德以心传心。今日请师将何施设。师云。有问有答。进云。与么则不虚施设也。师云。不问不答。问凡有言句。皆是错。如何是不错。师云。当风一句起自何来。进云。莫秖者便是也无。师云莫错。问如何是啐啄之机。师云响。进云。还应也无。师云。且缓缓。问如何是学人的的事。师云。痛领一问。问如何是教外别传一句。师云。对众问将来。师云。莫道今日瞒诸人好。抑不得已。向诸人前作一场狼藉。忽被明眼人见。成一场笑具。如今避不得也。且问汝诸人。从来有什么事。欠少什么。向汝道无事。已是相埋没也。须到者个田地始得。亦莫趁口乱问。自己心里黑漫漫地。明朝后日大有事在。尔若根思迟回。且向古人建化门庭。东觑西觑看。是什么道理。尔欲得会么。都缘是汝自家无量劫来妄想浓厚。一期闻人说著。便生疑心。问佛问法。问向上问向下。求觅解会。转没交涉拟心即差。况复有言莫是不拟心是么。更有什么事。珍重。
　　问如何是云门一曲。师云。腊月二十五。进云。唱者如何。师云。且缓缓。问如何是祖师西来意。师云。日里看山。问如何是和尚家风。师云。久雨不晴。进云。如何是久雨不晴。师云。晒[日*良]著。问如何是不带眹。师云。天台普请。南岳游山。问如何是向上一路。师云。九九八十一。问如何是学人自己。师云。游山玩水。进云。如何是和尚自己。师云。赖遇维那不在。问如何是教主。师云。太无礼生。问如何是一代时教。师云。对一说。问如何是正法眼。师云普。问如何是端坐念实相。师云。河里失钱河里捷。问如何是沙门行。师云。会不得。进云。为什么会不得。师云。秖守会不得。问如何是寻常之用。师云。且那里葛藤去。问如何是教意。师云。尔看什么经。僧云。般若经。师云。一切智智清净。还梦见未。僧云。一切智智清净且置。如何是教意。师云。心不负人面无惭色。放尔三十棒。问如何报得四恩三有去。师云。抱头哭苍天。问如何是正法眼。师云。粥饭气。问如何是三昧。师云。到老僧一问。还我一句来。问如何是诸佛出身处。师云。东山水上行。问乞师指个入路。师云。吃粥吃饭。师云。我事不获已。向尔诸人道。直下无事。早是相埋没也。更欲蹋步向前寻言逐句求觅解会。千差万别广设问难。赢得一场。口滑。去道转远。有什么歇时。秖此个事。若在言。语上。三乘十二分教岂是无言语。因什么道教外别传。若从学解机智。秖如十地圣人说法如云如雨。犹被诃责见性如隔罗縠。以此故知。一切有心天地悬殊。虽然如此若是得底人。道火不能烧口。终日说事。未尝挂著唇齿。未曾道著一字。终日著衣吃饭。未曾触著一粒米挂一缕丝。虽然如此。犹是门庭之说。须是实得与么始得。若约衲僧门下句里呈机。徒劳伫思。直饶一句下承当得。犹是瞌睡汉。时有僧问。如何是一句。师云举。问如何是说时默。师云。清机历掌。进云。如何是默时说。师云嗄。进云。不默不说时如何。师将棒趁问如何是云门剑。师云祖。问如何是诸佛出身处。师云。更请一问。问如何是露地白牛。师云。觌机无改路。进云。放著什么处。师云。再举不逾尘。问如何是尘尘三昧。师云。桶里水钵里饭。问如何是一如体玄。师云。欠尔一问。问如何是玄中的。师云[祝/土]。进云。如何即是。师云。速退速退。妨他别人问。问如何是非思量处。师云。识情难测。问凿壁偷光时如何。师云恰。问一言道尽时如何。师云裂破。进云。和尚作么生下手拈掇。师云。拈取粪箕扫帚来。问如何举唱即得不负来机。师云。道什么。进云。还可来意也无。师云。且缓缓师云。三乘十二分教横说竖说。天下老和尚纵横十字说。与我拈针锋许说底道理将来看。与么道早是死马医。虽然如此。且有几个到此境界。不敢望尔言中有响句里藏锋。瞬目千差风恬浪静。伏惟尚飨。问如何是透法身句。师云。北斗里藏身。问如何是本来宗。师云。不问不答。问如何是三界唯心万法唯识。师云。我今日不答话。进云。为什么不答话。师云。驴年会么。问如何是吹毛剑。师云骼。又云胔。问如何是内外光。师云。向什么处问。学云。如何明达。师云。忽然有人问尔。作么生道。进云。明达后如何。师云。明即且置。还我达来。问如何是切急一句。师云吃。问如何是本来心。师云。举起分明。问如何是衲僧孔窍。师云。放过一著。进云。请师道。师云。对牛弹琴。问如何是大乘修行。师云。一榼在手。问如何是一切智智清净。师云。僧堂入佛殿。问如何是不挂唇吻一句。师云。合取狗口。问如何是海印三昧。师云。尔但礼拜。问著待我东行西行。问如何转动即得不落阶级。师云。南斗七北斗八。
　　上堂云。诸兄弟尽是诸方参寻知识。决择生死。到处岂无老宿垂慈方便之词。还有透不得底句么出来举看。待老汉与汝大家商量。有么有么。时有僧出拟伸问次。师云。去去西天路迢迢十万余。便下座。问如何是当今施设。师云。道即不难。鉴从何来。问如何是不睡底眼。师云。不省。问如何是不犯之令。师云。那个师僧还见么。问如何是大人相。师乃擎拳。问如何是学人切急处。师云。尔怕我不知。问如何是佛法大意。师云。一佛二菩萨。问如何是雪岭泥牛吼。师云。山河走。进云。如何是云门木马嘶。师云。天地黑。问如何是兄弟添十字。师云。我共汝说葛藤。问如何是和尚为人一句。师云。心不负人面无惭色。速礼三拜。问如何是天然之事。师云。蹋步向前作什么。问如何是教意。师云。吃嘹舌头更将一问来。问如何是七纵八横。师云。放汝一著。
　　上堂云。举一则语。教汝直下承当。早是撒屎著尔头上也。直饶拈一毛头。尽大地一时明得。也是剜肉作疮。虽然如此。也须是实到者个田地始得。若未且不得掠虚。却须退步向自己根脚下推寻看。是什么道理。实无丝发许与汝作解会。与汝作疑惑。况汝等且各各当人。有一段事。大用现前。更不烦汝一毫头气力。便与祖佛无别。自是汝诸人信根浅薄恶业浓厚。突然起得如许多头角。担钵囊千乡万里受屈作么。且汝诸人有什么不足处。大丈夫汉阿谁无分。独自承当。尚犹不著便。不可受人欺瞒取人处分。才见老和尚开口便好。把特石蓦口塞。便似屎上青蝇相似。斗咂将去。三个五个聚头商量苦屈兄弟。古人一期为汝诸人不奈何。所以垂一言半句通尔入路。知是般事。拈放一边。自著些子筋骨。岂不是有少许相亲处。快与快与。时不待人。出息不保入息。更有什么身心闲别处用。切须在意。珍重。
　　上堂良久云。触目不会道。运足焉知路。僧问。如何是触目菩提。师云。与我拈却佛殿。问如设是最初一句。师云。九九八十一。僧便礼拜。师云。近前来。僧便近前。师便打。问如何是实学底事。师云。大好消息。进云。毕竟是谁家之子。师云。腊月二十五。问承教有言。一切智智清净时如何。师便唾之。进云。古人方便又作么生。师云。来来截却汝脚跟。换却汝髑髅。钵盂里拈却匙筋。拈将鼻孔来。进云。甚处有许多般。师云。者掠虚汉。便打。问如何是禅。师云是。进云。如何是道。师云得。问如何是一切法皆是佛法。师云。三家村里老婆盈衢溢路。会么。学云不会。师云。非但汝不会。大有人不会在。问学人簇簇地。商量个什么。师云。大众久立。
　　上堂云。尽乾坤一时将来著尔眼睫上。尔诸人闻与么道。不敢望汝出来性燥把老僧打一掴。且缓缓子细看。是有是无。是个什么道理。直饶尔向这里明得。若遇衲僧门下。好槌脚折。若是个人。闻说道什么处有老宿出世。便好蓦面唾污我耳目。汝若不是个手脚。才闻人举便承当得。早落第二机也。汝不看他德山和尚才见僧入门。拽拄杖便趁。睦州和尚见僧入门来便云。现成公案。放尔三十棒。自余之辈合作么生。若是一般掠虚汉。食人脓唾。记得一堆一担搕[打-丁+(天/韭)]。到处驰骋驴唇马觜。夸我解问十转五转话。饶尔朝问至夜答到夜论劫。还梦见么。什么处是与人著力处。似这般底有人屈衲僧斋也道得饭吃。堪什么共语处。他日阎罗王面前。不取尔口解说。诸兄弟。若是得底人。他家依众遣日。若未得。切莫掠虚。不得容易过时。大须子细。古人大有葛藤相为处。秖如雪峰和尚道。尽大地是尔。夹山和尚道。百草头上荐取老僧。闹市里识取天子。洛浦和尚云。一尘才起大地全收。一毛头师子全身总是尔。把取翻覆思量看。日久岁深自然有个入路。此个事无尔替代处。莫非各在当人分上。老和尚出世。秖为尔作个证明。尔若有个入路少许来由。亦昧汝不得。若实未得。方便拨尔即不可。兄弟一等是蹋破草鞋行脚。抛却师长父母。直须著些子眼睛始得。若未有个入头处。遇著本色咬猪狗手脚。不惜性命入泥入水相为。有可咬嚼。眨上眉毛高挂钵囊。十年二十年办取彻头。莫愁不成办。直是今生未得。来生亦不失人身。向此门中亦乃省力。不虚辜负平生。亦不辜负施主师长父母。直须在意。莫空过时。游州猎县。横担拄杖一千里二千里走。这边经冬。那边过夏。好山好水。堪取性多斋供。易得衣钵。苦屈苦屈。图他一斗米。失却半年粮。如此行脚有什么利益。信心檀越一把菜一粒米。作么生消得。直须自看。无人替代。时不待人。一日眼光落地。前头将何抵拟。莫一似落汤螃蟹手脚忙乱。无尔掠虚说大话处。莫将等闲空过时光。一失人身万劫不复。不是小事莫据目前。俗子尚犹道朝闻道夕死可矣。况我沙门合履践何事。大须努力。珍重。
　　问如何是诸佛出身处。师云。佛前装香佛后合掌。问十二时中。如何得不被诸境惑去。师云。三门头合掌。问四面森森。如何是灵树。师云。风鸣雨息。进云。如何是灵树枝条。师云。晒[日*良]皮草。问如何是触目菩提。师云。拈却露柱。学云。露柱岂干他事。师云。驴年会么。问醍醐上味为什么翻成毒药。师云[祝/土]。问如何是活。师云。心不负人。学云。如何是杀。师云。三日后不得唱衣。学云。不杀不活时如何。师以拄杖趁出。问学人与么来。请师实说。师云知。问金刚为什么倒地。师云。不著力。问杀父杀母佛前忏悔。杀佛杀祖向什么处忏悔。师云露。问不起一念还有过也无。师云。须弥山。问如何是和尚家风。师云。有读书人来报。问学人有疑请师不责。从上宗乘事作么生。师云。三拜不虚。问生死到来如何排遣。师云。在什么处。问如来唯一说无二说。如何是如来说。师云。那个师僧何不问。问闇中如何辨主。师云。务原是什么人坐。问学人实问。请师实答。师云。尔作么生辨。进云。正当与么时如何。师云的。问从上古德以何为的。师云。看取舌头。
　　上堂云。诸和尚子莫妄想。天是天地是地。山是山水是水。僧是僧俗是俗。良久云。与我拈案山来看。便有僧问。学人见山是山见水是水时如何。师云。三门为什么从这里过。进云。与么则不妄想去也。师云。还我话头来。
　　上堂良久云。还有人道得么。道得底出来。众无语。师拈拄杖云。适来是个小屎坑。如今是个大屎坑。下座。问万法归一。一即不问。如何是万法。师云。尔来这里说葛藤瞒我。问圣僧为什么被大虫咬。师云。与天下人作榜样。问十二时中如何用心。即得不负于上来。师云省力。进云。省力事如何。师云。省取前话。问万机不到处如何知有。师云。该得么。进云。日用事如何。师云。一箭到新罗。大汉国里说葛藤。问学人拟伸一问。还许也无。师云。佛不夺众生所愿。问如何举唱即得不负来机。师云。痛领一问。问千圣功圆。冥然时如何击琢。师云。句里明人。问三界中何物胜于佛。师云。通尔一问。问摘叶寻枝即不问。如何是直截根源。师云。速礼三拜。问已事未明。如何指示。师云。不避来机还当得么。问尽其机来。师还接也无。师云。一问不错。学云。一问且置。师还接不。师云。细看前话。问毗卢向上即不问。虚空请师留些子。师云。把却汝咽喉。尔作么生道。问如何是学人自己。师云。一叉一札。进云。莫便是不。师云苏噜苏噜。
　　上堂云。今日与诸人举一则语。大众耸听良久。有僧出礼拜。拟伸问次。师以拄杖趁云。似这般灭胡种。长连床上纳饭阿师。堪什么共语处。这般打野榸汉。以拄杖一时趁下。问大众云集合谈何事。师云。向下文长。付在来日。进云。便与么去时如何。师云堕。进云。什么处是堕。师云。长连床上饱吃饭了脱空妄语。问灵山一会何似今日。师云。言中有响。学云。当今事作么生。师云。不烦再问。问以字不成八字不是。未审是什么字。师云。九九八十一。进云。学人不会。乞师指示。师云。我又辜尔什么处。问从上古德得个什么便称尊贵。师云。爱问不爱答。进云。与么则不假和尚舌头嚼去也。师云。熨斗煎茶铫不同。问和尚为人语话。还有未道著底句也无。师云。说不及。进云。为什么如此。师云。秖为如此。问大拍盲底人来。师还接也无。师放身倒。问如何是云门山。师云。庚峰定穴。问牙齿敲磕皆落名言。如何得不落古人踪。师云。通机自辨。问如何是和尚家风。师云。皮枯骨瘦。问如何是道。师云。七颠八倒。进云。为什么如此。师云。一不得向。二不得开。问暗室得明时如何。师云。朗州此去多少。
　　上堂云。一言才举千差同辙。该括微尘犹是化门之说。若是衲僧合作么生。若将祖意佛意这里商量。曹溪一路平沈。还有人道得么。道得底出来。时有僧问。如何是超佛越祖之谈。师云糊饼。进云。这个有什么交涉。师云酌然有什么交涉。师乃云。尔勿可作了。见人道著祖师意。便问超佛越祖之谈。道理尔且唤什么作佛。唤什么作祖。即说超佛越祖之谈。便问个出三界。尔把将三界来。有什么见闻觉知隔碍著尔。有甚声色法与汝可了。了个什么碗。以那个为差殊之见。他古圣勿柰尔何。横身为物。道个举体全真物物觌体不可得。我向汝道直下有什么事早是相埋没了也。尔若实未得个入头处。且中私独自参详。除却著衣吃饭屙屎送尿。更有什么事。无端起得如许多般妄想作什么。更有一般底。如等闲相似。聚头举得个古人话。识性记持妄想卜度道。我会佛法了也。秖管说葛藤取性过日。更嫌不称意。千乡万里抛却父母师资。作这去就。这个打野榸汉。有什么死急行脚去。以拄杖便趁下。问父母不听不得出家。如何得出家。师云浅。进云。学人不会。师云深。问从上来事。请师提纲。师云。朝看东南暮看西北。进云。便与么会时如何。师云。东家点灯西家暗坐。问当今一句。请师道。师云。放尔一线道。还我一句来。问不涉廉纤。请师道。师云。一怕汝不问。二怕汝不举。三到老僧勃跳。四到尔退后。速道速道。僧便礼拜。师便打。问万机丧尽时如何。师云。与我拈佛殿来。与汝商量。进云。岂干他事。师咄云。这掠虚汉。问目前荡尽时如何。师云。热发作么。其僧礼拜而退。师云。且来且来。僧近前。师便棒云。这掠虚汉諕(呼讶切)我。问如何是法王主。师云。叉手著。问盲龟值浮木孔时如何。师云。老僧叉手去也。
　　上堂云。故知时运浇漓代干像季。近日师僧北去言礼文殊。南去谓游南岳。与么行脚名字比丘徒消信施。苦哉苦哉。问著黑漆相似。秖管取性过日。设有三个两个。狂学多闻记持话路。到处觅相似语句。印可老宿。轻忽上流。作薄福业。他日阎罗王钉钉之时。莫道无人向汝道。若是初心后学。直须摆动精神。莫空记说。多虚不如少实。向后秖是自赚。有什么事。近前。问学人正在迷途。请师一接。师云。道什么。问如何是教意。师云。答犹未了。进云。和尚什么处答。师云。将谓汝灵利。问如何是衲僧正眼。师云。那个师僧近前来。其僧近前。师咄云去。问如何会得和尚一句。师云。腊月二十五。问教中即不问。如何是宗门中事。师云。既有来问。速礼三拜。问绝消息处如何履践。师云。三十年后。进云。秖今如何。师云。莫乱统。问性源还有语也无。师云莫问。问佛病祖病将何医。师云。审即谐。进云。将何医。师云。幸有力。问百步穿杨。请师指的。师云。答这话去也。问言诠不及处。如何体会。师云。对众快礼三拜。问竛竮之子如何进步。师云。目前不辨。进云。岂无尊贵。师云。不较多。进云。作么生。师云。作么生。问凡有言说皆是葛藤。如何是不葛藤。师云。大有人见汝问。问急急相投。请师指教。师云。作么生道。进云。不会请师道。师云作么。
　　上堂云。大众汝等还有郓州针么。若有试将来看。有么有么。众无对。师云。若无散披衣裳去也。便下座。
　　上堂。大众集定。乃以拄杖指云。乾坤大地微尘诸佛。总在里许。争佛法觅胜负。还有人谏得么。若无人谏得。待老僧与汝谏看。时有僧云。请和尚谏。师云。这野狐精。问尽大地人来。师如何接。师云。提纲有路。进云。莫秖这便是指示不。师云。合取狗口。问时中不明。如何得不落缘尘去。师云。闭门哭苍天。问十二时中如何体悉。师云。不难辨。进云。还有学人入头处也无。师云。细看前话。问灵山一会迦叶亲闻。未审闻个什么句。师云。不避来锋。速道速道。进云。是什么句。师云。掣电之机徒劳伫思。问千圣不传古今不历。如何是和尚接人一句。师云。触忤老兄得么。进云。如何是接人一句。师云作么。问有何迳要令学人心息。师云。放尔三十棒。问目前坦然时如何。师云。海水在汝头上。进云。还著得也无。师云。向这里脱空妄语。问施主设斋。将何报答。师云。量才补职。进云不会。师云。不会即吃饭。问如何是向上事。师云。截却汝肚肠。换却匙筋。拈将钵盂来看。僧无对。师云。这掠虚汉。问如何是佛法大意。师云。来锋有路。问如何是学人转身处。师云利。问一口吞尽时如何。师云。我在汝肚里。进云。和尚为什么在学人肚里。师云。还我话头来。
　　上堂良久云。秖这个带累杀人。便下座。
　　上堂云。道即道了也。时有僧。出礼拜欲伸问次。师拈拄杖便打云。识什么好恶。这一般打野榸汉。总似这个僧。争消得施主信施。恶业众生总在这里。觅什么干屎橛咬。以拄杖一时趁下。问牛头未见四祖时如何。师云。家家观世音。进云。见后如何。师云。火里蝍蟟吞大虫。问如何是禅。师云。拈却一字得么。问浮桑柯畔日轮未出时如何。师云知。问背楚投吴时如何。师云。面南看北斗。问六国未宁时如何。师云。千里何明。进云。争柰不明何。师云。赖遇适来道了。问如何是本源。师云。受什人么供养。问如何是直截一路。师云。主山后。进云谢师指示。师云。合取皮袋。问曹溪的旨。请师垂示。师云。三十年后。问密室玄宫时如何。师云倒。进云。宫中事作么生。师云重。问万机吐不出时如何。师云。大众不匿。进云。犹是学人疑处在。师云。语覆前机去。问要急相应。唯言不二时如何。师云。对众举。大众可不知。进云。如何承当。师云驴年。问一生积恶不知善。一生积善者不知恶。此意如何。师云烛。问远远投师。师意如何。师云。七九六十三。进云。学人近离衡州。师喝云。是尔草鞋跟断。僧云珍重。师喝云。静处萨婆诃。问如何是学人自己。师云。一佛二菩萨。
　　上堂云。汝等诸人。傍家行脚皆是河南海北来。各各尽有生缘所在。还自知得么。试出来举看。老汉与汝证明。有么有么。汝若不知。老汉瞒汝去也。汝欲得识么。生缘若在向北。北有赵州和尚五台文殊总在这里。生缘若在向南。南有雪峰卧龙西院鼓山。总在这里。汝欲得识么。向这里识取。若不见莫掠虚。见么见么。若不见。且看老汉骑佛殿出去也。珍重。问六国未宁时如何。师云。云擎雨色。问上无攀仰下无己躬时如何。师云。藏身一句作么生道。僧便礼拜。师云。放过一著置将一问来。僧无语。师云。这死虾蟆。问如何是色即是空。师云。拄杖敲汝鼻孔。问如何是和尚非时为人一句。师云。早朝牵犁晚间拽把。问三乘五性即不问。如何是衲僧门下事。师云。日势稍晚。速礼三拜。问久值为什么不识。师云测。问如何是心。师云心。进云不会。师云不会。进云。究竟如何。师咄云。静处东行西行。问三界唯心万法唯识时如何。师云。舌根里藏身。进云。藏身后如何。师云。苏噜苏噜。问如何是途中受用。师云。七九六十三。进云。如何是世谛流布。师云。江西湖南新罗渤海。问密室不通风时如何。师云。响露鸣风。进云。如何是密室中人。师云。再陈难辨。问直与么来时如何。师云。照从何立。进云。不去不来时如何。师云。前语道什么。问进向无门时如何。师云。三千八百。
　　上堂云。放尔横说竖说。从朝至暮无人塞尔口。不放尔说。又作么生。
　　上堂大众集。良久蓦拈拄杖云。看看。北郁丹越人见汝般柴不易。在中庭里相扑供养尔。更为你念般若经云。一切智智清净无二无二分无别无断故。僧便问。如何。是一切智智清净。师云。西天斩头戢臂。这里自领出去。问挂锡幽岩时如何。师云。在什么处。问如何是深中浅。师云。山河大地。进云。如何是浅中深。师云。大地山河。进云。如何是深。师云。朝到西天暮归唐土。问迦叶入定时如何。师云。匿得么。进云。还见十方不。师云。好手透不出。问真如湛寂妙绝无门时如何。师云。自机回照。进云。秖这里如何。师云。莫错。问千般方便诱引归源。未审源中事如何。师云。有问有答。速道将来。僧应喏。师云。迢遥也。问如何是云门剑。师云揭。进云。用者如何。师云。苏噜苏噜。问如何是祖师西来意。师云。没即道。进云不会。师云。壮一问。问能诠表里时如何。师云。风不入。进云。表里事如何。师云错。问万机俱罢时如何。师云。冢上生芝草。问观身无己。观外亦然时如何。师云。热发作么。进云。与么则冰消瓦解去也。师便打。问龙门有意。进水无能时如何。师云。来机即易。再举还难。进云。正与么时如何。师云快。
　　上堂云。我看汝诸人。二三机中尚不能构得。空披衲衣何益。尔还会么。我为汝注破。久后到诸方。若见老宿举一指竖一拂子云是禅是道。拽拄杖打破头便行。若不如此。尽落天魔眷属。坏灭吾宗。汝若实不会。且向葛藤社里看。我寻常向汝道。微尘刹土中三世诸佛西天二十八祖唐土六祖。尽在拄杖头说法。神通变现。声应十方。一任纵横。尔还会么。若不会。且莫掠虚。虽然如此。且谛当实见也未。直饶到此田地。也未梦见衲僧沙弥在。三家村里不逢一人。师蓦拈拄杖划地一下云。总在这里。又划一下云。总从这里出去也。珍重。问古人面壁意旨如何。师云念七。又云定。问百不会底人来。师如何接。师云。话堕也。进云。什么处是话堕。师云。七棒对十三。问承古有言。了即业障本来空。未了还须偿宿债。未审二祖是了未了。师云确。问从上古德相传何事。师云。速礼三拜。问如何是云门一路。师云亲。进云。如何即是。师云。颠言倒语作么。问承古有言。拟心即差。如何得不差。师云。洪机历掌。进云。后人再问作么生。师云。迟风难改。问三身中阿那身说法。师云要。问如何是释迦身。师云。干屎橛。问请师提纲宗门。师云。南有雪峰北有赵州。问大彻底人见一切法是空不。师云。苏噜苏噜。问终日切切不得个入路。乞师指个入路。师云。当机有路。问如何是超佛越祖之谈。师云。蒲州麻黄益州附子。问如何是教意。师云。撩起来作么生道。进云。便请师道。师云。对牛弹琴。问玄机一路如何体会。师云。三十年后。问椁示双趺当表何事。师云言。进云。未审师意如何。师云。紧帩草鞋。问不是玄机。亦非目击时如何。师云。倒一说。问劫火洞然时如何。师云。更梦见什么。
　　上堂云。天亲菩萨无端变作一条楖栗。拄杖乃划地一下云。尘沙诸佛尽在这里说葛藤去。便下座。
　　上堂云。我共汝平展。遇人识人。与么老婆说话。尚自不会。每日饱吃饭了上来下去。觅什么碗。这野狐队仗向这里作什么。以拄杖一时趁下。问初秋夏末。前程忽有人问。如何只对。师云。大众退后。进云。过在什么处。师云。还我九十日饭钱来。问学人近到法席。未审家风事如何。师云。不历一问作么生道。问十方国土中唯有一乘法。如何是一乘法。师云。何不别问。进云。谢师指示。师便喝。问承古有言。一尘遍含一切尘。如何是一尘。师云。吃嘹舌头。更将一问来。问学人不问。师还答也无。师云。将汝口挂壁上不得。问一切寻常时如何。师云。虽然屎臭气熏我。我且问尔。昼行三千夜行八百。尔钵盂里什么处著。无对。师云。脱空妄语汉。问如何是教眼。师云。速礼三拜。问承古有言。牛头横说竖说不知有向上关棙子。如何是向上关棙子。师云。东山西岭青。问如何是露地白牛。师云。归依佛归依法归依僧。进云。白牛何在。师咄之。问树凋叶落时如何。师云。体露金风。问如何是布袋里真珠。师云。说得么。问如何是祖宗的子。师云。言中有响。
　　上堂云。夫学般若菩萨须识得众生病。即识得学般若菩萨病。还有人拣得么。出来对众拣看。众无语。乃云。若拣不得。莫妨我东行西行。
　　上堂云。我今日共汝说葛藤。屎灰尿火泥猪疥狗不识好恶。屎坑里作活计。所以道。尽乾坤大地三乘十二分教三世诸佛天下老师言教。一时向汝眼睫上会取去。饶汝便向这里一时明得。亦是不著便汉。无端跳入屎坑。可中于我衲僧门下过打脚折。时有三僧一时出礼拜。师云。一状领过。问如何得速超三界去。师云。如何得速超三界去。进云是。师云。是即休。问终日忙忙时如何。师云。觌机无响路。进云。作么生。师云。说不得。问一摆净尽时如何。师云。争柰老僧何。进云。此是和尚分上。师云。这掠虚汉。问如何是道。师云。透出一字。进云。透出后如何。师云。千里同风。问古人道知有极则事。如何是极则事。师云。争柰在老僧手里何。进云。某甲问极则事。师便棒云。吽吽。正当拨破便道请益。这般底到处但知乱统近前来。我问尔寻常在长连床上。商量向上向下超佛越祖。尔道水牯牛。还有超佛越祖底道理么僧云。适来已有人问了也。师云。这个是长连床上学得底。不要有便言有无便言无。僧云。若有更披毛戴角作么。师云。将知尔秖是学语之流。又云。来来。我更问尔诸人。横担拄杖道。我参禅学道。便觅个超佛越祖底道理。我且问尔。十二时中行住坐卧屙屎送尿。至于茆坑里虫子市肆卖买羊肉案头。还有超佛越祖底道理么。道得底出来。若无莫妨我东行西行。便下座。师见僧入来便云。瓦解冰消。僧云。学人有什么过。师云。七棒对十三。问如何是西来意。师云。长连床。上有粥有饭。问承古有言。道无横径立者皆危。如何是道。师云。普请看。问如何是三乘教外一句。师云。阇黎一问。老僧勃跳三千里。进云。谢师指示。师云。住住尔道老僧话作么生。无对。师云。三十年后来。与汝三十棒。问大众云集合谈何事。师云。諕(呼讶切)汝屋里老爷。问曹溪一句盖国知闻。未审云门一句什么人得闻。师云。阇黎不闻。进云。学人亲近得不。师云。子细踟蹰看。
　　上堂云。如来明星现时成道。有僧问。如何是明星现时成道。师云。近前来近前来。僧近前。师以拄杖打趁。
　　上堂有僧出礼拜云。请师答话。师召大众。大众举头。师便下座。
　　上堂良久有僧出礼拜。师云。太迟生。僧应喏。师云。这漆桶。
　　上堂云。有解问话者。置将一问来。僧出礼拜云。请师鉴。师云。抛钓钓鲲鲸。钓得个虾蟆。僧云。和尚莫错。师云。朝走三千暮走八百作么生。无语。师便打。
　　上堂僧问。如何是本源。师拈起拄杖云。若是提起即向上去也。僧又问。如何是本源。师云。南赡部洲。北郁单越。问普贤为什么骑象。文殊为什么骑师子。师云。我也无象也无师子。且骑佛殿出三门去也。问如何是教意。师云。山河大地。又云。正好辨犹是曲说教意。若约提纲即未在。问一切智通无障碍时如何。师云。扫地泼水。相公来问。随流认得性时如何。师云。东堂月朗西堂闇。问如何是三乘教外别传底事。师云。尔若不问我即不答。尔若问我即朝到西天暮归唐土。僧云。乞师指示。师云。一不成二不是。问如何是祖师西来意。师云。青天白日[穴/(爿*臬)]语作么。问如何是佛法大意。师云。日里麒麟看北斗。问学人到这里。为什么。道不得。师云。野狐窟里坐。问不落古今是何曲调。师拽拄杖便下座。问如何是佛法大意。师云。面南看北斗。问古人斩蛇意旨如何。师便打。问如何是和尚家风。师云。阇梨受戒太早。问如何是宾中主。师云。骑一问。进云。如何是主中主。师云。叉手著。进云。宾主相去多少。师云。如眼如目。进云。合谈何事。师云。三九二十七。问自到和尚法席不会。乞师指示。师云。截却尔头得么。问乞师指示。令学人顿息昏迷。师云。襄州米作么价。问二尊相见时如何。师云。不是偶然。
　　上堂云。天帝释与释迦老子在中庭里。相争佛法甚闹。便下座。问如何是曹溪的的意。师云。老僧爱嗔不爱喜。进云。为什么如此。师云。路逢剑客须呈剑。不是诗人不献诗。问二尊相见共谈何事。师云。不决即道。问人天交接其意如何。师云。对众呈机。
　　上堂云。和尚子且须明取衲僧鼻孔。且作么生是衲僧鼻孔。乃云。摩诃般若波罗蜜。今日大普请。便下座。问如何是西来意。师云。山河大地。进云。向上更有事也无。师云有。进云。如何是向上事。师云。释迦老子在西天。文殊菩萨居东土。问父母俱丧时如何。师云。俱丧且置。那个是尔父母。僧云。苦痛深。师云。酌然酌然。问如何是大施主。师云。对机不辨。问彻底冥蒙底人来。师如何拯济。师云。两重公案一状领过。问说教当为何人。师云。近前来高声问。僧近前问。师便打。问和尚年多少。师云。七九六十八。进云。为什么七九六十八。师云。我为尔减却五年。
　　上堂云。和尚子直饶尔道有什么事。犹是头上安头。雪上加霜。棺木里眨眼。炙盘上更著艾爝。这个是一场狼藉不少也。尔合作么生。各自觅个托生处好。莫空游州猎县。秖欲得捏搦闲言语。待老和尚口动。便问禅问道。向上向下。如何若何。大卷抄将去。[祝/土]向皮袋里。卜度到处火炉边三个五个聚头举口。喃喃地便道。这个是公才语。这个是就处打出语。这个是事上道底语。这个是体。语体汝屋里老爷老娘。噇却饭了。秖管说梦便道。我会佛法了也。将知与么行脚。驴年得休歇么。更有一般底。才闻说个休歇处。便向阴界里闭目合眼。老鼠孔里作活计。黑山下坐。鬼趣里体当便道。我得个入路也。还梦见么。这一般底打杀万个。有什么罪过。唤作打底。不遇作家。至竟秖是个掠虚汉。尔若实有个见处。拈将来看。共汝商量莫空过。不识好恶。謥謥詷詷地聚头说葛藤。莫教老僧见。捉来勘。不相当槌折腰。莫言不道。汝皮下还有血么。到处自欲受屈作么。这灭胡种。尽是野狐群队。总在这里作么。以拄杖一时趁下。问十方薄伽梵一路涅槃门。如何是一路涅槃门。师云。我道不得。进云。和尚为什么道不得。师云。是尔举话即得。问如何是法说。师云。大众久立速礼三拜。如何是随意说。师云。晨时有粥斋时有饭。如何是随宜说。师云。三德六味施佛及僧。如何是方便说。师云。是汝鼻孔重三斤半。如何是大悲说。师云。归依佛法僧。问生死根源即不问。如何是目前三昧。师云。吃嘹舌头三千里。进云。今日得遇和尚也。师云。放尔三十棒。问乞师指示。师云。上大人丘乙己。进云。学人不会。师云。化三千七十士。问不离三德六味。还有佛法也无。师云。秖怕尔不问。进云。请师道。师云。三德六味施佛及僧。
　　上堂云。眼睫横亘十方。眉毛上透乾坤下透黄泉。须弥山塞却汝咽喉。还有会处么。若会得。拽取占波国。共新罗国斗额。
　　上堂云。江西即说君臣父子。湖南即说他不与么。我此间即不如此。良久云。汝还见壁么。
　　上堂云。去去递相钝置。有什么了时。却问众云。我与么道。还有过么。问如何是祖师西来意。师云。一不得问。进云喏。师咄云。话也不领。问今日供养罗汉。罗汉还来也无。师云。汝若不问。我即不道。进云。请师道。师云。三门头合掌。佛殿里装香。问如何是衲僧本分事。师云。南有雪峰北有赵州。进云。请和尚不繁辞。师云。不得失却问。学云喏。师便打。问承古有言。会即事同一家。不会即离牙擗齿。如何得事同一家。师云。乱走作么。
　　上堂云。从上来且是个什么事。如今抑不得已。且向汝诸人道。尽大地有什么物。与汝为对为缘。若有针锋。与汝为隔为碍。与我拈将来。唤什么作佛作祖。唤什么作山河大地日月星辰。将什么为四大五蕴。我与么道。唤作三家村里老婆说话。忽然遇著本色行脚汉。闻与么道。把脚拽向阶下。有什么罪过。虽然如此。据个什么道理便与么。莫趁口快向这里乱道。须是个汉始得。忽然被老汉脚跟下寻著。勿去处打脚折。有什么罪过。既与么。如今还有问宗乘中话么。待老汉答一转了。东行西行。有僧拟问次。师以拄杖劈口打。便下座。问师子颦呻时如何。师云。颦呻且置。试哮吼看。僧应喏。师云。这个是老鼠啼。
　　上堂云。我有一句语。不敢望尔会。还有人举得么。良久云。将谓胡须赤。更有赤须胡。便下座。
　　上堂云。不得已且作死马医。向汝道。是个什么。是东是西是南是北。是有是无是见是闻。是向上是向下。是与么是不与么。这个唤作三家村里老婆说话。是尔有几个到此境界。相当即相当。不相当静处萨婆诃。便下座。
　　上堂云。诸方老和尚道。须知有声色外一段事。似这个语话。诳諕人家男女。三间法堂里独自妄想。未曾梦见我本师宗旨在。作么生消得他信施。腊月三十日。个个须偿他始得。任汝勃跳去。是尔诸人各自努力。珍重。问目前无一法。还免得生死不。师云。尔驴年未免得在。问如何是道。师云去。进云。学人不会。乞师道。师云。阇梨公验分明。何在重判。问维摩一默还同说也无。师云。痛领一问。进云。与么则同说也。师云。适来道什么。问如何是清净法身。师云。花药栏。进云。便与么会时如何。师云。金毛师子。
　　上堂因闻钟鸣。乃云。世界与么广阔。为什么钟声披七条。
　　上堂云。不可雪上加霜去也。珍重。便下座。
　　上堂云。诸方老秃奴。曲木禅床上座地。求名求利。问佛答佛。问祖答祖。屙屎送尿也。三家村里老婆传口令相似。识个什么好恶。总似这般底。水也难消。
　　上堂云。人人自自有光明在。看时不见暗昏昏。便下座。师入京在受春殿。圣上问。如何是禅。师云。皇帝有敕臣僧对。师在文德殿赴斋。有鞠常侍问。灵树果子熟也未。师云。什么年中得信道生。
　　上堂云。尔诸人无端走来这里觅什么。老僧秖解吃饮屙屎。别解作什么。尔诸方行脚参禅问道。我且问。尔诸方参得底事作么生。试举看。又云。中间諕汝屋里老爷得么。向老汉[月*屈]臀后。觅得些子睇唾嚼。将为自己便道。我解禅解道。饶尔念得一大藏教。拟作么生去。古人事不得已。见尔乱走。向汝道菩提涅槃。是埋没尔。是钉橛系却尔。又见尔不会。向汝道。非菩提涅槃。知是般事。早是不著便也。又更觅他注解这般底。灭胡种族。从上来总似这般。何处到今日。我向前行脚时。有一般人与我注解。他是不恶心。被我一日觑见是一场笑具。是我三五年不死。这般灭胡种底一斧打折脚。如今诸方大有出世纽捏。尔何不去彼中。在这里觅什么干屎橛。师便下地。以拄杖一时打趁下去。问如何是万法一决。师云。莫教失却问。问死中得活时如何。师云。朝行三千夜行八百。问大众云集合谈何事。师云。今日放下令行去也。僧礼拜。师便打。问如何是学人自己。师云。怕我不知。问如何是透法身句。师云。海晏河清。道士问。视听无声无形老君说了也。云门一句请师指示。师云。迢然西天路。士无语。师拟下座。士云。再请师举扬宗旨。师云。道得底出来。众无对。师云。与么则辜负请主去也。便下座。
　　上堂。大众集定。师乃拈起拄杖云。不得已且向这里会取。看看三门在露柱上。便下座。

　　十二时歌

　　夜半子愚夫说相似　鸡鸣丑痴人捧龟首　平旦寅晓何人　日出卯韩情枯骨咬　食时辰历历明机是误真　禺中已去来南北子　日南午认向途中苦　日昳未夏逢说寒气　晡时申张三李四会言真　日入酉恒机何得守　黄昏戌看见时光谁受屈　人定亥直得分明沈苦海

　　偈颂

　　云门耸剔白云低。水急游鱼不敢栖。入户已知来见解。何劳更举轹中泥。
　　药病相治学路医。扶篱摸壁小儿戏。幽谷不语谁人测。管解师承孰不知。
　　康氏圆形滞不明。魔深虚丧击寒冰。凤羽展时超碧汉。晋锋八博拟何凭。
　　是机是对对机迷。辟机尘远远机栖。夕日日中谁有挂。因底底事隔情迷。
　　太阳溢目极玄微。谁人说道我渠非。句中有路人皆响。觌面难遭第一机。
　　草岁依山人事稀。松下相逢话道奇。锋前一句超调御。拟问如何历劫违。
　　玩古松高云不齐。鸿鸧鹤抱几年栖。剖[穀-禾+卵]同时殊有异。羽张腾汉碧霄低。
　　万象森罗极细微。素话当人却道非。相逢相见呵呵笑。顾伫停机复是谁。
　　话尽途中事。言多何省机。贵人言是妙。上士见知亏。
　　大道何曾讨。无端入荒草。卷来复卷去。不觉虚生老。
　　上不见天下不见地。塞却咽喉何处出气。笑我者多哂我者少。
　　丧时光藤林荒。图人意滞肌尪。
　　举不顾即差互。拟思量何劫悟。
　　咄咄咄力口希。禅子讶中眉垂。
　　抽顾颂　鉴咦。

　　云门匡真禅师广录卷上

　　住福州鼓山圆觉宗演校勘


　　云门匡真禅师广录卷中

　　　　门人明识大师赐紫守坚集　　
　　室中语要一百八十五则　　
　　垂示代语二百九十则

　　室中语要

　　师示众云。尽十方世界乾坤大地。以拄杖一画百杂碎。三乘十二分教达磨西来。放过即不可。若不放过。不消一喝。
　　师示众云。西天二十八祖唐土六祖天下老和尚。总在拄杖头上。直饶会得。倜傥分明。秖在半途。若不放过。尽是野狐精。
　　师一日云。古来老宿皆为慈悲之故有落草之谈。随语识人。若是出草之谈。即不与么。若与么便有重话会语。不见仰山和尚问僧。近离甚处。僧云。庐山。仰山云。曾游五老峰么。僧云。不曾游。仰山云。阇梨不曾游山。师云。此语皆为慈悲之故有落草之谈。
　　师有时云。若言即心即佛。权且认奴作郎。生死涅槃恰似斩头觅活。若说佛说祖。佛意祖意大似将木槵子换却尔眼睛相似。
　　举古云。闻声悟道见色明心。师云。作么生是闻声悟道见色明心。乃云。观世音菩萨将钱来买糊饼。放下手云。元来秖是馒头。
　　师有时云。灯笼是尔自己。把钵盂噇饭饭。不是尔自己。有僧便问。饭是自己时如何。师云。者野狐精三家村里汉。复云来来不。是尔道饭是自己。僧云是。师云。驴年梦见。三家村里汉。
　　师有时云。真空不坏有。真空不异色。僧便问。作么生是真空。师云。还闻钟声么。僧云。此是钟声。师云。驴年梦见么。
　　举疏山和尚问僧。什么处来。僧云。岭中来。山云。曾到雪峰么。僧云。曾到。山云。我已前到时是事不足。如今作么生。僧云。如今足也。山云。粥足饭足。无语。师云。粥足饭足。
　　举孚上座参雪峰。峰闻乃集众。孚到法堂上顾视雪峰。便下看知事。明日却上礼拜云。某甲昨日触忤和尚。峰云。知是般事便休。时有僧问师。作么生是触忤和尚处。师便打。
　　举僧问资福。古人拈槌竖拂意旨如何。福云。古人与么那。僧云。拈槌竖拂又作么生。福便喝出。师云。古人是什么眼目。僧云。和尚作么生。师云。驴年会么。僧无对。师复召僧来来。僧近前。师以拂子蓦口打。
　　举三平颂云。即此见闻非见闻。师云。唤什么作见闻。无余声色可呈君。师云。有什么口头声色。个中若了全无事。师云。有什么事。体用无妨。分不分。师云。语是体体是语。复拈起拄杖云。拄杖是体。灯笼是用。是分不分。不见道。一切智智清净。
　　举一宿觉云。幻化空身即法身。师拈起拄杖云。尽大地不是法身。
　　举僧问赵州。某甲乍入丛林。乞师指示。州云。吃粥了也未。僧云。吃粥了也。州云。洗钵盂去。师云。且道有指示无指示。若道有指示。向他道什么。若道无指示。者僧何得悟去。
　　举僧问雪峰。乞师指示。峰云。是什么。其僧于言下大悟。师云。雪峰向伊道什么。
　　师有时云。平地上死人无数。过得荆棘林是好手。僧云。与么则堂中第一座有长处也。师云。苏噜苏噜。
　　举无情说法。忽闻钟声云。释迦老子说法也。蓦拈起拄杖问僧。者个是什么。僧云。拄杖子。师云。驴年梦见。
　　师一日云。三家村里卖卜。东卜西卜忽然卜著也不定。僧便问。忽然卜著时如何。师云。伏惟。
　　师有时云。大用现前不存轨则。僧便问。如何是大用现前。师乃拈拄杖高声唱云。释迦老子来也。
　　师有时以拄杖打火炉一下。大众眼目定动。师乃云。火炉勃跳上三十三天见么见么。众无语。师云。无智人前莫说打尔头破百裂。
　　师有时云。看看法身变作灯笼。超佛越祖之谈从尔脚跟下过也。僧云。脚跟下认得时如何。师云。钝置杀我。僧云。与么则迥然不在者里也。师云。十万八千。
　　举槃山语云。光境俱忘。复是何物。师云。直饶与么道。犹在半途。未是透脱一路。僧便问。如何是透脱一路。师云。天台华顶赵州石桥。
　　举仰山云。如来禅即许师兄会。僧便问。如何是如来禅。师云。上大人。又拈起扇子云。我唤作扇子。尔唤作什么。僧无语。师云。扇子上说法。灯笼里藏身。作么生。僧却问。如何是和尚禅。师叱云。元来秖在者里。
　　举雪峰唤僧近前来。僧近前。峰云去。师举了问僧。尔作么生道得叉手句。尔若道得叉手句。即见雪峰。
　　举三祖云。一心不生万法无咎。师云。秖者里悟了。乃拈起拄杖云。乾坤大地有什么过。
　　举一宿觉云。一切数句非数句。与吾灵觉何交涉。师云。行住坐卧不是灵觉。唤什么作数句。
　　举槃山云。光境俱忘。复是何物。师云。东海里藏身。须弥山上走马。复以拄杖打床一下。大众眼目定动。乃拈拄杖趁散云。将谓灵利者漆桶。
　　举僧问干峰。十方薄伽梵一路涅槃门。未审路头在什么处。峰以拄杖划云。在者里。师拈起扇子云。扇子勃跳上三十三天。筑著帝释鼻孔。东海鲤鱼打一棒。雨似盆倾相似。会么。
　　师有时云。诸方拈槌竖拂云会么。但云莫压良为贱。却云是是。待伊拟议便打。
　　举教云。心生种种法生。心灭种种法灭。乃拈起拄杖云。重多少。僧云半斤。师云。驴年梦见。
　　举夹山语云。百草头上荐取老僧。师合掌云。不审不审。又以拄杖指露柱云。夹山变作露柱也。看看。
　　举仰山问僧。近离甚处。僧云向南。山拈起拄杖云。彼中还说者个么。僧云不说。山云。不说者个。还说那个么。僧云不说。山召大德参堂去。其僧便去。山复召其僧。僧应喏山云。近前来。僧近前。山便打。师云。仰山若无后语。争识得人。
　　举雪峰唤僧近前来。僧近前。峰云。甚处去。僧云。普请去。峰云去。师云。此是随语识人。
　　举参同契云。回互不回互。师云。作么生是不回互。乃以手指板头云。者个是板头。作么生是回互。师云。唤什么作板头。
　　举见闻觉知无障碍。声香味触常三昧。师云。一切处不是三昧。行时不是三昧。有处云。声香味触体在一边。声香味触在一边。见解偏枯。
　　举夹山坐次。洞山到来。云作么生。夹山云。秖与么。师代洞山云。不放过又作么生。代夹山便喝。师又拈夹山云。秖与么。元来秖在虾蟆窟里。又云。秖与么。也难得。
　　举祖师偈云。法法本来法。师云。行住坐卧不是本来法。一切处不是本来法秖如山河大地与尔日夕著衣吃饭。有什么过。又云。法本法无法。师拈起拄杖云。不是本无法。
　　举傅大士颂云。空手把锄头。步行骑水牛。师云。是尔从向北骑一头水牯牛到这里。乃拈起拄杖云。不见道。千头万头到这里但识取一头。
　　举宝公云。如我身空诸法空。千品万类悉皆同。师云。尔立不见立。行不见行。四大五蕴不可得。何处见有山河大地来。是尔每日把钵盂噇饭。唤什么作饭。何处更有一粒米来。
　　举一切声是佛声。一切色是佛色。师拈起拂子云。是什么。若道是拂子。三家村里老婆禅也不会。
　　举南方禅客问国师。此间佛法如何。国师云。身心一如。身外无余。师云。山河大地何处有也。
　　师有时云。要识祖师么。以拄杖指云。祖师在尔头上勃跳。要识祖师眼睛么。在尔脚跟下。又云。这个是祭鬼神茶饭。然虽如此。鬼神也无厌足。
　　师有时云。若说菩提涅槃真如解脱。是烧枫香供养尔。若说佛说祖。是烧黄熟香供养尔。若说超佛越祖之谈。是烧瓶香供养你。归依佛法僧下去。
　　师一日拈起拄杖举。教云。凡夫实谓之有。二乘析谓之无。缘觉谓之幻有。菩萨当体即空。乃云。衲僧见拄杖但唤作拄杖。行但行坐但坐。总不得动著。
　　举夹山语云。百草头上荐取老僧。闹市里识取天子。又云。一尘才起大地全收。
　　举雪峰云。三世诸佛向火焰上转大法轮。师云。火焰为三世诸佛说法。三世诸佛立地听。
　　师因吃茶了。拈起盏子云。三世诸佛听法了。尽钻从盏子底下去也。见么见么。若不会。且向多年历日里会取。
　　举槃山语云。光非照境。境亦非存。光境俱忘。复是何物。师云。尽大地是光。唤什么作自己。尔若识得光去。境亦不可得。有什么屎光境。光境既不可得。复是何物。又云。此是古人慈悲之故重话会语。者裹倜傥分明去。放过即不可。若不放过复举手云。苏卢苏卢。
　　举傅大士云。禅河随浪静。定水逐波清。师拈拄杖指灯笼云。还见么。若言见。是破凡夫。若言不见。有一双眼在。尔作么生会。良久复拈拄杖云。尽大地不是浪。师有时拈拄杖打床一下云。一切声是佛声。一切色是佛色。尔把钵盂噇饭时有个钵盂见。行时有个行见。坐时有个坐。见者般底作与么去就。把棒一时趁散。师有时拈起拂子云。者里得个入处去捏怪也。日本国里说禅。三十三天有个人出来唤云。吽吽。特库儿。担枷过状。
　　举古人道。一处不通两处失功。两处不通触途成滞。师拈起拄杖云。山河大地三世诸佛尽在拄杖头上。有甚滞碍。如今明也暗向什么处去。秖者明便是暗。一切众生秖被色空明暗隔碍。便见有生灭之法。
　　举一宿觉云。六般神用空不空。一颗圆光色非色。师拈起拂子云。者个是圆光。是色非色。唤什么作色。与我拈将来看。
　　举夹山云。百草头上荐取老僧。闹市里识取天子。师云。虾蟆入尔耳朵里。毒蛇穿尔眼睛中。且向葛藤处会取。
　　举十方薄伽梵一路涅槃门。师云。尔若不识。大食国里人。在尔眼睫里卖香药。
　　举般若经云。无二无二分。无别无断故。师乃指露柱云。与般若经相去多少。
　　举经云。经书咒术一切文字语言。皆与实相不相违背。师拈拄杖云。者个是什么。若道是拄杖入地狱。不是拄杖是什么。
　　师一日拈拂子摵一下云。日月星辰扑落地上。见么。良久起身云。近后突著尔眼睛。
　　举十方薄伽梵一路涅槃门。师云。者个是屋上头是天。手里是拄杖。作么生是涅槃门。
　　师有时云。弹指謦欬扬眉瞬目拈槌竖拂。或即圆相。尽是撩钩搭索。佛法两字未曾道著。道著即撒屎撒尿。
　　举瓦官参德山。瓦官为侍者。同入山斫木。德山将一碗水与瓦官。官接得便吃却。山云会么。官云不会。山又将一碗水与瓦官。官接得又吃却。山云会么。官云不会。山云。何不成褫取那不会底。官云不会。又成褫个什么。山云。子大似个铁橛。瓦官住院后。雪峰去访茶话次。峰云。当时在德山会里。斫木因缘作么生。官云。先师当时肯我。峰云。和尚离先师太早。其时面前有一碗水。峰云。将水来。官便过与雪峰。峰接得便泼却。师代云。莫压良为贱。
　　因斋次。将糊饼一咬云。咬著帝释鼻孔。帝释害痛。复以拄杖指云。在尔诸人脚跟下。变作释迦老子。见么见么。阎罗王闻说。呵呵大笑云。者个师僧相当去。不奈尔何。若不相当。总在我手里。
　　师有时以拄杖打床一下云。尔若是个汉。忽然者里闻声悟了。一切山河大地日月星辰有什么过。
　　举洛浦云。一尘才起大地全收。师云。鸟窠拈布毛。便有人悟去。
　　因吃茶次。举一宿觉云。三身四智体中圆。八解六通心地印。师云。吃茶时不是心地印。乃拈拄杖云。且向者里会取。
　　举僧问雪峰。如何是触目菩提。峰云。好个露柱。有处云。还见露柱么。师拈起拄杖云。有底体上会事。见露柱秖唤作露柱。有处道。不见有露柱。见解偏枯。见露柱但唤作露柱。见拄杖但唤作拄杖。有什么过。
　　举僧问灵云。佛未出世时如何。灵云竖起拂子。僧云。出世后如何。云亦竖拂子。师云。前头却实。后底打不著。又云。不说出不出。何处有一问时节。秖如雪峰。夏末于僧堂前坐。众才集。峰拈起拄杖云。者个为中下根人。便有僧问。忽遇上上人来时如何。峰拈起拄杖。师云。我不似雪峰打破狼藉。僧便问。未审和尚如何。师便打。
　　举僧问玄沙。如何是学人自己。沙云。是尔自己。师云。没量大人被语脉里转却。有僧问。如何是学人自己。师云。忽然路上有人。唤衲僧斋。尔也随例得饭吃。
　　师因斋次。拈起糊饼云。我秖供养江西两浙人。不供养向北人。僧云。为什么秖供养江西两浙人。不供养向北人。师云。天寒日短。两人共一碗。
　　举国师云。南方佛法半生半灭。此间身心一如身外无余。师云。唤什么作身心一如。又云。汝等要识国师底么自代云。不可辜负国师去也。
　　举肃宗帝请国师看戏。国师云。有什么身心看戏。帝再请。国师云。幸自好戏。师云。龙头蛇尾。
　　举国师三唤侍者。侍者三应。国师云。将谓吾辜负尔。谓知尔辜负吾。师云。作么生是吾辜负尔处。尔若会得。也是无端。又云。作么生是侍者辜负国师处。师云。粉骨碎身未报得。
　　举药山问僧。什么处来。僧云。湖南来。山云。洞庭湖水满也未。僧云未满。山云。许多时雨水为什么未满。云岩代云。湛湛地。洞山代云。什么劫中曾欠少。师云。秖在这里。
　　举雪峰云。饭箩边坐饿死人。临河渴死汉。玄沙云。饭箩里坐饿死汉。水里没头浸渴死汉。师云。通身是饭。通身是水。
　　举僧问资福。古人拈槌竖拂意旨如何。福云嗄。师云。雪上加霜。
　　举僧问资福如何是一尘入正受。福作入定势。僧云。如何是诸尘三昧起。福云。尔问阿谁。师云。这阿师话堕也不知。又云。前头早是葛藤。又道。尔问阿谁。
　　举茱萸上堂云。尔诸人莫向虚空里钉橛。时有灵虚上座。出众云。虚空是橛。茱萸便打。虚云。和尚莫错打某甲。萸便归方丈。师云。屎上加尖。僧云。和尚适来与么道那。师云。槌钟谢响。得个虾蟆出来。
　　举僧问投子。密岩意旨如何。子云。须是与么人始得。赵州云。何不与他本分草料。师问僧。作么生是本分草料。僧拟议。师便打。
　　举古云。寂寂空形影。师展两手云。山河大地何处得也。又云。一切智通无障碍。师云。拄杖走到西天。却归新罗国里。乃敲床云。这个是尔鼻孔。
　　举僧问夹山。如何是道。山云。太阳溢目万里不挂片云。师云。不唤作一句。不唤作法身。是什么。
　　僧问。如何是学人自己。师云。老僧入泥入水。僧云。某甲粉骨碎身去也。师喝云。大海水在尔头上。速道速道。僧无语。师代云。也知和尚恐某甲不实。
　　师有时云。直得乾坤大地无纤毫过患。犹是转句。不见一色始是半提。直得如此。更须知有全提时节。
　　师有时云。泡幻同无碍。一切处不是幻。一切处不是无碍。
　　师有时云。横说竖说菩提涅槃真如佛性。总是向下商量。直得拈槌竖拂时节。亦是横说竖说。对前头犹较些子。僧问。请师向上道。师云。大众久立。速礼三拜。
　　举崇寿问僧。还见灯笼么。僧无语。师代云。推倒灯笼。
　　举赵州问僧。什么处去。僧云。摘茶去。师云。闭口。
　　举法身说法。青青翠竹尽是法身。未是提纲拈掇时节。
　　举有为无三世。无为有三世。有为是断灭法。何处得三世。无为有三世。不是守寂处法。
　　举实学是葛藤言句。拈槌竖拂时节。于实学犹在半途。
　　举三种人。一人因说得悟。一人因唤得悟。第三人见举便回去。尔道。便回去意作么生。复云。也好与三十棒。
　　举法身吃饭。早是剜肉作疮。将谓合有与么说话。
　　举僧问云居。湛然时如何。居云不流。师云。不流说什么湛然。又云。此是截铁之言。
　　举药病相治。尽大地是药。那个是尔自己。师云。遇贱即贵。僧云。乞师指示。师拍手一下拈起拄杖云。接取拄杖子。僧接得拗作两截。师云。直饶与么。也好与三十棒。
　　举翠岩夏末上堂云。我一夏已来与师僧说话。看翠岩眉毛在么。保福云。作贼人心虚。长庆云。生也。师云关。师有时云。不敢望尔有逆水之波。且有顺水之意也难得。乃举。良遂初参麻谷。谷见来便去锄草。良遂到锄草处。谷都不顾。便归方丈闭却门。良遂连三日去敲门。至第三日才敲门。麻谷问阿谁。良遂云。和尚莫瞒良遂。若不来礼拜和尚。洎被经论赚过一生。师云。便有逆水之波。如今得入是顺水之意。亦唤作双放时节。又云。麻谷问阿谁。良遂道。莫瞒良遂。不是识破麻谷相见时节。若不来礼拜和尚。洎被经论赚过一生。亦知有赚人处。自后良遂归京辞皇帝及左右街大师大德。再三相留。茶筵次。良遂云。诸人知处良遂总知。良遂知处诸人不知。师云。作么生是良遂知处。
　　举心经云。无眼耳鼻舌身意。师云。为尔有个眼见。所以言无不可。如今见时不可说无也。然虽如此。见一切有什么过。一切不可得。有什么声香味触法。
　　举光明寂照遍河沙。问僧。岂不是张拙秀才语。僧云是。师云。话堕也。
　　举僧辞石霜。霜问。船去陆去。僧云。遇船即船。遇陆即陆。霜云。我道半途稍难。僧无语。师代云。三十年后此话大行。又云。临行一句永劫不忘。
　　举生法师云。敲空作响。击木无声。师以拄杖空中敲云。阿耶耶。又敲板头云。作声么。僧云作声。师云。这俗汉。又敲板头云。唤什么作声。
　　举僧问石霜。教中还有祖师意么。霜云有。僧云。如何是教中祖师意。霜云。莫向卷中求。师代云。不得辜负老僧。却向屎坑里坐地作什么。
　　举石霜云。须知有教外别传一句。僧问。如何是教外别传一句。霜云非句。师云。非句始是句。
　　举洞山云。须知有佛向上事。僧问。如何是佛向上事。山云非佛。师云。名不得。状不得。所以言非。
　　举洞山云。尘中不染丈夫儿。师云。拄杖但唤作拄杖。一切但唤作一切。
　　举法身清净。一切声色尽是廉纤语话。不涉廉纤作么生是清净。又云。作么生是法身。师云。六不收。又云。三十三天二十八宿。
　　举古云。如我身空诸法空。千品万类悉皆同。师云。身不可得。一切诸法岂是有也。所以古人道。无情有佛性。又云。无情不唤作法身说法。
　　师有时云。光不透脱有两般病。一切处不明面前有物。是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存坐在法身边。是一。直饶透得法身去。放过即不可。子细点检来。有什么气息。亦是病。
　　举僧问国师。如何是本身卢舍那。国师云。与老僧过净瓶来。僧取净瓶至。国师云。却安旧处著。僧送安旧处又来问。如何是本身卢舍那。国师云。古佛过去久矣。师云。无眹迹。
　　举僧问灌溪。久向灌溪。到来秖见个沤麻池。溪云。尔秖见沤麻池。且不识灌溪。僧云。如何是灌溪。溪云。劈箭急。师云。何不与第一机秖对。
　　举韦监军见帐子画牛抵树。问僧。牛抵树。树抵牛。无对。师代云。归依佛法僧。
　　举老宿问僧。闻说雪峰有毬子话。是不。僧云。不见说著。宿云。闻说有。僧云。秖是师僧乱举。宿云。不乱举底事作么生。无对。师代云。某甲新到未曾参堂。
　　举佛问外道。汝义以何为宗。师代外道云。者老和尚我识得尔也。外道云。以一切不受为宗。代佛云。放过一著。佛云。汝以一切不受为宗耶。代外道云。者瞿昙莫教失却问。
　　举雪峰云。尽大地是尔将谓别更有。师云。不见楞严经云。众生颠倒迷己逐物。若能转物即同如来。
　　举教云。诸法寂灭相不可以言宣。师云。见定如今说话。何处有说不说。不见道。去不到去。来不到来。
　　举一切真如含一切。师云。唤什么作山河大地。又云。是诸法空相。不生不灭不垢不净。
　　师或拈拄杖示众云。拄杖子化为龙。吞却乾坤了也。山河大地甚处得来。
　　师或画圆相云。还有人出得么。
　　举教云。是法住法位。世间相常住。师云。释迦老子甚处去也。
　　举僧问投子。如何是此经。子云。维摩法华。又问。尘中不染丈夫儿时如何。子云不著。师云。不唤作法身。不唤作第一义。亦为说法亦为说真空。
　　师因斋次。拈起匙筋云。我不供养南僧。秖供养北僧。时有僧问。为什么不供养南僧。师云。我要钝置伊。僧云。为什么秖供养北僧。师云。一箭两垛。有僧拈问。秖如前意作么生。师云。好即同荣。
　　师或时以拄杖打露柱一下云。三乘十二分教说得著么。自云。说不著。复云。咄者野狐精。僧问。秖如师意作么生。师云。张公吃酒李公醉。
　　举古云。有惊人之句。僧问。如何是惊人之句。师云响。
　　举国师云。语渐也返常合道。论顿也不留眹迹。师云。拈槌竖拂弹指时节。皆捡点来。也未是无眹迹。
　　师有时拈拄杖云。乾坤大地杀活总在这里。僧便问。如何是杀。师云。七颠八倒。僧云。如何是活。师云。要作饭头。僧云。不杀不活时如何。师便起云。摩诃般若波罗蜜。
　　师有时云。遇人即途中受用乃拈起拄杖云。拄杖不是途。说话不是途。
　　举法身吃饭。幻化空身即法身。师云。乾坤大地何处有也。物物不可得。以空噇空。若约点捡来。将谓合有与么说话。
　　举应化非真佛。亦非说法者。师曰。应化之身说即是法身说。亦唤作觌体全真。以法身吃法身。又云。饭不是法身。拄杖不是法身。
　　师有时云。宗门七纵八横。杀活临时。僧便问。如何是杀。师云。冬去春来。僧云。冬去春来时如何。师云。横担拄杖东西南北一任打野榸。
　　示众云。任尔横说竖说。未是宗门苗裔。若据宗门苗裔。是甚热碗鸣。三乘十二分教说梦。达磨西来说梦。若有老宿开堂为人说法。将利刀杀却百千万个。有什么过。又云。将谓合有与么说话底道理。
　　师一日云。拈槌竖拂弹指扬眉一问一答。并不当向上宗乘。僧便问。如何是向上宗乘。师云。地下阎浮大家总道得。秖如闹市里坐朝时。猪肉案头茆坑里虫子。还有超佛越祖之谈么。僧云。有底不肯。师云。有底不肯。不可商量时便有不商量时便无也。若约那个语话。体上会事。直言未到。见解偏枯。
　　师有时云。我寻常道。一切声是佛声。一切色是佛色。尽大地是法身。枉作个佛法中见。如今见拄杖但唤作拄杖。见屋但唤作屋。
　　师有时云。作而无作。用而无用。乃拈起拄杖云。不是用而无用。唤什么作拄杖。
　　举丹霞云。百骸俱溃散。一物镇长灵。师云。拄杖不可不灵也。唤什么作百骸。甚处得来。
　　举一切贤圣皆以无为法而有差别。师云。拄杖不是无为法。一切不是无为法。
　　举志公云。鸡鸣丑。一颗圆光明已久。师云。脑后即不问尔。三千里外道将一句来。
　　举睦州唤僧。赵州吃茶入水之义。雪峰辊毬。归宗拽石。经头以字。国师水碗。罗汉书字。诸佛出身处。东山水上行。总是向上时节。
　　示众云。直得触目无滞。达得名身句身一切法空。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性矣。唤作无事人。更须知有向上一窍在。
　　师有时云。一切处无不是说法。打钟打鼓时不可不是。若与么一切处亦不是有。一切处亦不是无。又云。不可说时即有。不说时便无也。若约提唱即未在。为人门中即得。
　　举生死涅槃合成一块。乃拈起扇子云。是什么不是合成一块。得与么不灵利。直饶与么也是鬼窟里作活计。
　　举僧问南泉。牛头未见四祖时。为什么百鸟衔花献。泉云。步步蹋佛阶梯。僧云。见后为什么不衔花献。泉云。直饶不来。犹较王老师一线道。师云。南泉秖解步步登高。不解从空放下。僧云。如何是步步登高。师云。香积世界。僧云。如何是从空放下。师云。填沟塞壑。
　　师有时云。若问佛法两字。东西南北七纵八横。朝到西天暮归唐土。虽然如此。向后不得错举。
　　举祖师偈云。心随万境转。转处实能幽。僧问。如何是转处实能幽。师云。吃嘹舌头。老僧倒走三千里。又问。如何是随流认得性。师云。馒头[飢-几+追]子。摩诃般若波罗蜜。
　　举玄沙与韦监军茶话次。军云。占波国人语话稍难辨。何况五天梵语。还有人辨得么。玄沙提起托子云。识得这个即辨得。师云。玄沙何用繁辞。又云。适来道什么。又云。有什么难辨。
　　举古人云。以空名召空色。师云。拄杖不是空名。召得不是空色。唤什么作拄杖。不是空名。
　　因南泉示众云。自小养一头水牯牛。拟向溪东放。不免食他国王水草。拟向溪西放。不免食他国王水草。不如随处纳些些他总不见。复有僧举似师。师云。南泉水牯牛随处纳些些。尔道在牛内纳牛外纳。直饶尔向这里说得纳处分明。我更问尔索牛在。后长庆云。尔道古人前头为人。后头为人。
　　举王大王向雪峰道。拟盖一所佛殿去如何。峰云。大王何不盖取一所空王殿。大王云。请师样子。峰展两手。师云。一举四十九。
　　举报慈赞龙牙偈云。日出连山。月圆当户。不是无身。不欲全露。有僧问。请师全露。龙牙拨开帐子云。还见么。僧云不见。牙云。将眼来。后报慈闻举云。龙牙秖道得一半。师令僧举。我与尔道。其僧便举。师云。我不妨与尔道。
　　师有时云。诸方尽向绳墨里脱出。我者里即不然。僧问。未审和尚如何。师云。草鞋三十文买。
　　举揽真成立。色相宛然。一切法不迁。僧便问。作么生是不迁。师云。还见灯笼么。僧云见。师云。静处萨婆诃。
　　示众云。尔等诸人每日上来下去。问讯即不无。若过水时将什么过。有久住僧对云步。师深喜之。
　　举僧辞大随。随问。什么处去。僧云。峨嵋礼拜普贤去。随拈起拂子云。文殊普贤总在者里。其僧画一圆相。抛向背后。却展两手。随云。侍者将一贴茶来与者僧。师举了云。我即不与么。有僧云。和尚又如何。师云。西天斩头截臂。者里自领出去。
　　举黄檗一日举手作捏势云。天下老和尚总在者里。我若放一线道。从汝七纵八横。若不放过不消一捏。僧问。放一线道时如何。檗云。七纵八横。又问。不放过不消一捏时如何。檗云普。复有僧问师。如何是七纵八横。师云。念老僧年老。僧云。如何是普。师云。天光回照。僧云。如何是天光回照。师云。骼胔少人知。
　　师有时云。一颗圆光明已久。还有人问么。僧便问。如何是一颗圆光明已久。师云。西天斩头截臂。又云。除却须弥山。拈却佛殿脊。
　　师一日披袈裟云。我抖擞法身也。总无对。师云。汝问我。僧便问。和尚抖擞法身意旨如何。师云。我也知尔亲。举玄沙示众云。诸方老宿尽道接物利生。忽遇三种病人来。作么生接。患盲者拈槌竖拂他又不见。患聋者语言三昧他又不闻。患哑者教伊说又说不得。且作么生按。若接此人不得。佛法无灵验。有僧请益师。师云。尔礼拜著。僧礼拜起。师以拄杖便挃。僧退后。师云。尔不是患盲。复唤近前。僧近前。师云。尔不是患聋。乃竖起拄杖云。还会么。僧云不会。师云。尔不是患哑。其僧于此有省。
　　举古云。一言才举大地全收。师云。且道。是什么言。自云。春鸟啼时西岭上。遂令僧。尔问我。僧便问。是什么言。师云噫。
　　举马大师云。一切语言是提婆宗。以此个为主。师云。好语秖是无人问。僧便问。如何是提婆宗。师云。西天九十六种。尔是最下种。
　　举肇法师云。诸法不异者。不可续凫截鹤夷岳盈壑。然后为无异者哉。师云。长者天然长。短者天然短。又云。是法住法位。世间相常住。乃拈起拄杖云。拄杖不是常住法。
　　举古云。一念劫收一切智。师拈起拄杖云。乾坤大地总在上头。若透得去。拄杖也不见有。直饶与么。也是不著便。举须菩提说法。帝释雨华。尊者问曰。此华从天得耶。帝曰弗也。从地得耶。帝曰弗也。从人得耶。帝曰弗也。从何得耶。帝释举手。尊者云。如是如是。师云。帝释举手处作么生。与尔四大五蕴释迦老子同别。
　　举世尊初生下。一手指天一手指地。周行七步目顾四方云。天上天下唯我独尊。师云。我当时若见。一棒打杀与狗子吃却。贵图天下太平。
　　举禾山示众云。有作家战将么出来。时有僧出云。未审彼中还有也无。师云格。
　　举僧问雪峰。佛未出世时如何。峰横案拄杖而坐。师云常。
　　举德山问维那。有几人新到那。云八人。山云。唤典座来。一时生按过。师拈云。更说什么生按过。
　　举雪峰勘僧。什么处去。僧云。识得即知去处。峰云。尔是了事人。乱走作什么。僧云。莫涂污人好。峰云。我即涂污尔。古人吹布毛作么生。与我说来看。僧云。残羹馊饭已有人吃了也。师别前语云。筑著便作屎臭气。代后语云。将谓是钻天鹞子。元来是死水里虾蟆。
　　举韶山勘僧云。莫便是多口白头因么。因云不敢山云。有多少口。因云。遍身是。山云。大小二事向甚处屙。因云。向韶山口里屙。山云。有韶山口。即向韶山口里屙。无韶山口。向甚处屙。因无语。山便打。师代云。这话堕阿师。放尔三十棒。又代云。将谓是师子儿。又云。韶山今日瓦解冰消。
　　举僧到曹溪有守衣钵上座。提起衣云。此是大庾岭头提不起底。僧云。为什么在上座手里。僧无语。师云。彼彼不了。师代云。远向不如亲到。又云。将谓是师子儿。举睦州问僧。莫便是清华严么。僧云不敢。州云。梦见华严么。僧无语。师云。门前大狼藉生。
　　举湖南报慈垂语云。我有一句子。遍大地。僧便问。如何是遍大地底句。慈云。无空缺。师云。不合与么道。别云。何不庵外问。
　　举南泉示众云。昨夜三更。文殊普贤相打。各与二十棒。贬向二铁围山。赵州出众云。和尚棒教谁吃。泉云。王老师有什么过。州便礼拜。师代云。深领和尚慈悲。某甲归衣钵下。得个安乐。
　　举崇寿见僧做糊饼次。隔窗问云。尔还见我么。僧云不见。寿云。还我糊饼钱来。无语。师代云。和尚礼拜饼炉好。
　　举僧问赵州。如何是妙峰顶。州云。不答尔者话。僧云。为什么不答。州云。我若答落在平地。师代云。俱胝和尚。举长庆见僧来云。何得无礼。师代云。某甲罪过。又云。甲辰乙巳。
　　举长庆问秀才云。佛教云。众生日用而不知。儒书亦云。日用而不知。不知个什么。秀才云。不知大道。师云。酌然不知。
　　举僧问睦州。灵山还有蛇不。州云。者蚯蚓。师代云。白骨连山。
　　举长庆拈拄杖云。识得这个。一生参学事毕。师云。识得这个。为什么不住。
　　举云岩扫地次。道吾云。何得太区区生。岩云。须知有不区区者。吾云。与么则第二月也。岩竖起扫帚云。这个是第几月。吾拂袖出去。师云。奴见婢殷勤。
　　举仰山问俗官云。官居何位。官云推官。山乃竖起拂子云。还推得这个么。官无语。师代云。久向和尚。
　　举僧到翠岩。值岩不在。乃下看主事。主事云。参见和尚也未。僧云未。主事却指狗子云。要见和尚。但礼拜者狗子。僧无语。后翠岩归闻此语云。作么生道免得与么无语。师代云。欲观其师先观弟子。
　　举座主就华严讲。请翠岩斋。岩云。山僧有个问。座主若道得即斋。岩便拈起糊饼云。严具法身么。主云。具法身。岩云。与么则吃法身也。主无语。本讲座主代云。有什么过。岩不肯。东使云。喏喏。师代云。特谢和尚降重空筵。
　　举雪峰示众云。世界阔一丈。古镜阔一丈。世界阔一尺。古镜阔一尺。玄沙指面前火炉云。火炉阔多少。峰云。似古镜阔。沙云。这老汉脚跟未点地在。后东使拈问僧。为复古镜致火炉与么大。火炉致古镜与么大。西院云。与么问人也未可在。师云。馊饭泥茶炉。
　　举僧问云居。山河大地从何而有居云。从妄想有。僧云。与某甲想出一鋋金得么。居便休去。僧不肯。师闻得云。已是葛藤不能折合得。待伊道想出一鋋金得么。拈拄杖便打。
　　举闽中韦监军寻常见僧云。某甲待官满出。江西湖南置一问。问杀江西湖南老宿。僧云。监军作么生问。军云。不劳手脚。僧无语师代云。话堕也。又云。伏惟尚飨。举王太傅问北院云。古人道。普现色身遍行三昧。佛法为什么不到北俱卢洲。院云。秖为遍行所以不到。师云。如法置一问来。
　　举王太尉入佛殿指钵盂问僧。这个是什么钵。僧云。药师钵。尉云。秖闻有降龙钵。僧云。待有龙即降。尉云。忽遇拏云护浪来。又作么生。僧云。他亦不顾。尉云。话堕也。玄沙云。尽尔神力走。向什么处去。保福云。归依佛法僧。百丈作覆钵势。师云。他日生天莫辜负老僧。
　　举地藏问崇寿。尔久后将什么利济于人。寿云。无不利济。藏云。无一法得利济。师云。直饶与么也好吃棒。又云。当时但唤近前来。已后教伊无鹐啄处。
　　举泉州王太傅问僧。上座住甚处。僧云。半月山。傅云。忽遇月头月尾。又作么生。僧无语。师代云。将谓与么。更有与么。
　　举龙牙寻常道。云居师兄得第二句。我得第一句。西院云。秖如龙牙与么道。还扶得也无。师云。须礼拜云居始得。西院云。傍观者哂。
　　举崇寿问僧。还见灯笼么。僧云见。寿云两个。师代云。三头两面。又云。七个八个。

　　垂示代语

　　师因不安云。打草鞋行脚去。无对。师云。汝问我。与汝道。僧便问。和尚什么处去。师云。四维上下对机设教去。代前语云。和尚宜吃姜附汤。
　　上堂云。札久雨不晴。代云。一箭两垛。或云。遇贱即贵。遇明即暗。代云。一起一倒。一日云。咬齿一句作么生道。代云合。或云。初秋夏末责情三十棒。代云。某甲如是。问僧。新罗国与大唐国是同是别。代云。僧堂佛殿厨库三门。
　　上堂云。教意提不起。过在什么处。代云。为尔虾蟆活。
　　上堂云。尔道古佛与露柱相交。是第几机。无对。师云。汝问我。与汝道。僧便问。师云。一条绦三十文。代前语云。南山起云北山下雨。僧又问。作么生是一条绦三十文。师云打与。一日云。商量举觉个什么。代云。盐贵米贱。或云。佛法两字拈却成得个什么。代云。死虾蟆。或云。佛法不用学。灯笼露柱欺尔去。作么生得不欺尔去。代云。赵州南石桥北。一日云。古人面壁闭却门。还透得这里么。代云。这里是什么干屎橛。又云一。或云。般柴来去行住坐卧四威仪中。还出得释迦老子鼻孔么。代云。和尚也是量才补职。师或举手云。古佛为什么不到这里。代云。不可降尊就卑。因僧设报慈和尚斋。师问僧。汝道报慈和尚有几身代云。今日斋饭如法。问僧般柴来去。普贤菩萨在什么处。代云。般柴早是辛苦。
　　上堂大众集定云。是大过患子细点捡。代云。不用别人。问僧。世间是什么人罪最重。代云平出。一日云。古人道。一句合头语。万劫系驴橛。作么生明得免此过。代云。赵州石桥嘉州大像。或云。虚空还有长短也无。代云。这个师僧得与么肥。这个师僧得与么瘦。一日云。常徒之见过在什么处。代云。洎作过中会。
　　上堂大众集定云。有理不伸。死而不吊。有理能伸。罕遇奇人。置将一问来。代云过。师有时问僧。作么生。代云少吃。或云。是尔诸人绕天下行脚。不知有祖师意。露柱却知有祖师意。尔作么生明得露柱知有祖师意。代云。九九八十一。
　　示众云。一举不再说。作么生是一举。又云。尔若不相当。且觅个入头路。微尘诸佛尽在尔舌头上。三藏圣教在尔脚跟下。不如悟去好。还有人悟得么。出来道看。代云。养子之缘。代前语云。长安虽乐。
　　上堂大众集定云。风不来树不动。便下座。代云。树折船沈。或云。第一句作么生道。若道不得。作么生得心息。代云。和尚莫要草鞋拄杖么。一日云。从上古人作么生辨人代云。城地因君置。师因摘茶云。摘茶辛苦。置将一问来。无对。又云。尔若道不得。且念上大人。更不相当。且顺朱。代云。功不浪施。代前语云。劳而无功。或云。今日二十七。拈向什么处。代云。壁上挂。问僧。三乘十二分教。什么人承当得。代云。沙弥童行。一日云。汝作么生辨得无碍法。代云。闲家具。或云。还有句内藏身么。代云领。一日云。京华还有栋梁也无代云。家家观世音。或云。不相当。且顺朱识取好。代云。因学人置得。
　　示众云。札即难七九六十三。作么生道。代云。不可总无人去也。又云。洎合向后道。师或云。日里来往日里辨人。忽然中夜教取个物来。未曾到处作么生取。代云。瞒却多少人。
　　示众云。看看佛殿入僧堂里去也。代云。罗浮打鼓韶州舞。
　　上堂拈起拄杖云。看看。三千大千世界一时摇动。便下座。代云拽。一日云。作么生是双明一句。代云。一箭两垛。或云。作么生是不瞒人底句。代云。莫道这个是瞒人底。一日云。泥水不分。过在什么处。代云。昨日莫徭人设斋。或云。日里来往总识尔。作么生是影身一句。代云。某甲亦见日头从东边上。一日云。尽力作么生道。代云。五个糊饼三碗茶。或云。作么生是平伸一问。代云。便掴傍僧。一日云。空不异色。作么生道。代云。园头甚要。或云。作么生是不沈影底句。代云现。
　　上堂大众集。师良久云。久雨不晴。代云。一槌两当盖覆将来。一日云。教中有言。谤斯经故获罪如是。拈却当门齿将经来。代云。不空罥索。或云。尔多年在丛林里。乃举手便放下云。向后不得与么。代云。若与么便成辜负和尚。一日云。昨日有一句语。不敢望尔会。还有人举得么。代云蓦。又云。走杀多少人。
　　上堂大众集定云。总上来也。各自东行西行。便下座。代云不少。或云。古人一言悟道。触缘见性。拈起作么生商量。代云。云居鼓上蓝钟。一日云。日里来往上上下下。一问一答任汝当荷。夹差一问来。作么生当荷。代云。谓言侵早起。更有夜行人。又云。一起一倒。又云。生在冀州。
　　上堂云。乾坤侧日月星辰一时黑。作么生道。代云。好事不如无。师因说事了起立。以拄杖击禅床一下云。适来如许多葛藤。贬向什么处去。灵利底即见不灵利底著于热瞒。代云。雪上加霜。
　　示众云。日月傍照三天下。正照四天下。我与尔注破了也。一句道将来。代云。东弗于代西瞿耶尼。或云。佛法不用道著。世间什么物最贵。代云。莫道这个是贱底。又云。干屎橛。一日云。今日十五入夏也。寒山子作么生代云。和尚问寒山。学人对拾得。或云。尔诸人傍家行脚。还识西天二十八祖么。代云。坐底坐卧底卧。又云少吃因斋次。指白[茲/瓦]器云。这个知有超佛越祖之谈。代云。五九四十五。又云。和尚自吃饭。一日云。是尔傍家行脚。作么生是不落宾主底句道将来。代云。便出去。或云是尔师僧在江西湖南所在过夏。衣钵分付什么人了来。代云不是瞒却一人来又云不作大人相。一日云。非贵贱据什么。代云。鰕跳不出斗。
　　示众云。看看。杀了也。便作倒势云。会么。若不会。且向拄杖头上会取。代云。龙头蛇尾蛇尾龙头。又代作倒势。一日云。我每日共尔葛藤不能到夜。如今在这里置将一问来。代云。秖恐和尚不答。或云。作么生是脚跟下一句。代云。有么。师或问僧。尔为什么带累我。代云。某甲带累和尚。或云。作么生出得这里。代云。朝游罗浮暮归檀特。一日云。明己底人。还见有己么。代云。把将来。又代展两手。或云。作么生是蹙舌一句。代云。和尚秖待某甲道。一日云。尔师僧绕天下行脚。见老和尚开口。便上来东听西听。何不向洗钵盂处置将一问来。代云。也知和尚为物之故。因见火头公。尔辛苦我赏尔。这个拄杖子吞却祖师也。无对。代云。功不浪施。又云。祸不单行。师因披衲衣云。古人道。披衣盖乾坤。乃拈起衲衣抖擞云。北斗一时黑作么生。代云。也知和尚出身早。又云。不道与么去。或云。佛法还有变易也无。代云。钵盂鞋履挂杖针筒。一日云。佛法拈却我不问尔。还有识世谛法么。代云。某甲若道有。被和尚领过。或云。摩[少/兔]显正。过在什么处。代云。有什么过。
　　示众云天中函盖乾坤目机铢两。不涉春缘。作么生承当。代云。一镞破三关。师或云。南来北往飞禽走兽。为什么却有异。代云。辨却多少人。或云。尔诸人。担钵囊行脚。不知有佛法。佛殿上蚩吻。却知有佛法。代云。佛殿里装香。三门外合掌。师或以拄杖一划云。微尘诸佛尽在这里。还辨得尽么。代云。日出东方夜落西。一日云。作么生是扣门一句。代云打。或云。迷本底人触途俱滞。悟本底人为什么有四大见。代云。益州附子建州姜。师或云。尔诸方爱答话。还有透不得底句么。代云来。或云。达磨西来为什么难得儿孙。代云放。师因说事了起立云。尔诸人忽然今夜总悟去。早起将刀截却我头我说了也。乃拈衲衣抖擞云。作么生。代云。学人不得辜负和尚。或云。口秖堪吃饭。尔道古人拈槌竖拂扬眉动目作么生。辨。代云。伪山笠子江西别。又云。龙头蛇尾。或云。佛法中菩提涅槃真如解脱并为增语。汝道世谛以何为增语。代云。闹市里一个两个。又云。菩提涅槃。师或云。古人道。触目是道。拈却酱瓮。阿那个是道。无对。师云。苍天苍天。代前语云。是什么心行。或云。见即不可子细看。代云。长安虽乐。
　　示众云。十五日已前不问尔。十五日已后道将一句来。代云。日日是好日。
　　上堂良久云。钝置杀人。便下座。代云不独。因看志公颂问僧。半夜子心住无生即生死。古人意作么生。代云。不可总作野狐精见解也。或云。古人道。人人尽有光明在。看时不见暗昏昏。作么生是光明。代云。厨库三门。又云。好事不如无。一日云。佛法大杀有。秖是舌头短。代云长也。又云。大斧斫了手摩挲。师齐次问僧。应是从前丛林学得底言语总拈却。尔道我饭作么生滋味。代云。菜里少盐醋。或云。是尔诸人行脚。须知有隔身句。作么生是隔身句。代云。初三十一。或云。大智非明。真空绝迹。还有人明得这个道理么。若有人明得。出来道看。代云捏。问僧。常徒底人过在什么处。尔与我拈出来。代云。不可平地生堆阜。又云。和尚佛法身心何在。或云。一言才举千差同辙。是什么言。代云。如是我闻。又云。要道有什么难。因见狗子。乃打一下云。尔为什么咬这露柱。代但以脚趯狗子便去。举华严经云。金色光明云。青色光明云。尔道我寻常还有这个时节么。代云。亦不得屈著和尚。因开法堂门云。作么生是入门一句。有僧云喏。师云漆桶。无对。代云。掩面出去。代后语云。道著。一日众集定云。莫错认一著。便下座。代云谢和尚重重相为。或云。是尔诸人行却。须知有入头路。还有人道得么。出来道看。代云。也不得辜负和尚。
　　示众云。中有一宝秘在形山。拈灯笼向佛殿里。将三门来灯笼上。作么生。代云。逐物意移。又云。雷起云兴。一日云。宗门作么生举令。代云吽。师或云。阿耶耶。新罗国里打铁。火星烧著我指头。自代云。非但指头。师或云。从上祖师三世诸佛说法。山河大地草木。为什么不省去。代云。新到行人事。又云。和尚京中吃面多。师或云。万法纭纭。三世诸佛天下老和尚一时出头。过在什么处。代云。著什么来由。一日云。忽然有一个老宿。把弓刀按剑。入地狱如箭射。还有人会得这个时节么。代云。钥匙在和尚手里。或云。古人道。难得不错怪人句。作么生是不错怪人句。代云争塞得人口。一日云。眼睫横亘十方。眉毛上透乾坤下透黄泉。须弥塞却尔咽喉。还有人会得么。若有人会得。拽取占波共新罗斗额。代云哂。或云。古人道。声香味触常三昧。我与尔葛藤。乃拈拄杖云。这个拄杖子是三昧。尔若识得拄杖子。即识得天下老宿。又云。尔若识得拄杖子。未梦见天下老宿脚跟下一茎毛。代云。和尚不使别人。一日云。一箭两垛作么生。代云。长安虽乐。或云。日谢树无影。这个是佛殿。那个是无影。代云。洎分南北。一日云。作么生道得不落第二问。代云。洪州鞋履。一日拈起拄杖云。解脱深坑勃跳。代云出。或云。一语明得不要分外。代云。将谓是天地。师或云。尘无自性。揽真成立。作么生是成立底事。代云。五尺拄杖三尺竹。一日云。说即天地悬殊。不说即眼睫里藏身。眉毛上勃跳。代云。三三。或云。古人道。一语无二语。作么生是一语。代云。早朝粥斋后茶。师或拈起拄杖云。是尔诸人作么生辨云门。云门作么生辨尔诸人。代云平。问僧。佛法还有青黄赤白也无。代云。东方甲乙木。西方庚辛金。一日云。作么生是尘中辨主。代云。道州去江华不远。师或云。有一人问著。口似木[木*突]。有一人问著。口似悬河。尔道。二人过在甚处。代云。有过即拈出。
　　示众云。丛林言话即不要。作么生是宗门自己。代但展两手。或云。迷身一句作么生道。代云。何处有也。或云。目前不溺作么生道。代云。下不举上。
　　示众云。江西即说君臣父子。湖南即说他不与么。我此间总不如是。尔还识壁么。代云。何异。一日云。作么生是不续再问。代云。秋风过去春风至。因斋时闻鼓声。师云。释迦老子叫唤也。时有僧问。未审释迦老子叫唤作么。师云。尔与么驴年梦见么。代云。今日吃饭甚是迟。或云。我今年老七十八也。所作事难也。良久问僧。尔道净瓶年多少。无对。代云。甲子会。一日云。灵利底人难得。作么生是灵利底人。代云不妨。或云。问一答十。问十答百底人。从什么处来。代云。西京来。一日云。会佛法底人。共什么人语话。代云行者。问僧云。三藏圣教天下老和尚言语。总拈却虾蟆口里。道将一句来。代云。昨日新雷起。师举。古人道。读经千遍纸上见经。不识忽然国师问尔作么生。又云。忽然国师拈起作么生。代前语云唵。代后语云。朝看华严夜读般若。或云。凡有请问。不得离于秖对。作么生道。代云。路逢剑客须呈剑。一日云。作么生是一句通褒贬。代云。虽是善因而招恶果。或云。行住座卧著衣吃饭是法身。那个是尔四大。代云。和尚今年年尊。一日云。尔若辨我我辨尔是寻常。更有一条作么生辨。代云识。或云。节角语须是个人始得。作么生是节角语。代云。摩斯吒落水一日云。绕天下行脚辨人底人。尔道具什么眼。代云听水。
　　上堂云。遇人即鼻孔辽天。便下座。代云。识好恶。师或云。闹市里道将一句来。代便唱声云。人家莫点灯火。
　　上堂云。为众竭力。祸出私问。代云。众祸已除。或云。照尽一句作么生道。代云。某甲不欲开虾蟆口。师在糊饼寮吃茶云。不向汝道罪过。无对。复云。第一须忌火。便起去。代云。大众不得辜负和尚。师或云。佛法大杀有。秖是灸疮痛。代云。灸疮痛犹可。一日云。临坑不损人。代云也是。又云。某甲识好恶。或云。古人道举即易作么生。代云。以貌取人。一日云。蓦点是什么时节。代云。不可道是虾蟆蛤跛或云。不是云门罪过。便起去。代去。事不孤起。师或云。己事若明。始消他供养。作么生是尔明底事。又云。举一明三万里崖州。代云。一切由和尚。代前语云饱。师或拈起拄杖问僧。这个汝不得道著。作么生是衲僧孔窍。无对。又云。尔若道不得。向鼻孔里道将一句来。代云。新罗火铁郓州针。又云。疋上不足。因僧来参。师拈起袈裟云。尔若道得。落我袈裟绻缋里。尔若道不得。又在鬼窟里座。作么生代云。某甲无气力。或云。不明己底人过在什么处。代云。大人不合如此。一日云放下一句无不尽。代云。养子之缘。或云。不用指东划西。什么人会佛法。代云。三家村里老翁婆。一日云。尔若衣钵下坐。缚杀尔。尔若走上来。走杀尔。作么生是不停之句。代云速。或云。新罗国里置将一问来。代云便请。一日云。万法从甚处起。代云。粪堆头。师或云。第一句作么生道尔若明得。陕府铁牛吞却乾坤。代云。谢和尚重重相为。一日云。作么生是问中具眼。代云瞽。
　　示众云。举一不得举二。尔若举二。放尔举三。代云开。师或云。天堂地狱镬汤炉炭盖却尔头。三世诸佛总在尔脚跟下。三十年后鼻孔辽天。代云。不可更作野狐精见解也。一日云。五音六律是有是无。代云。不可虾蟆窟里作活计。师或云。一句该通五千余首。苏噜萨诃。代云。三门头打鼓。佛殿里行香。师或云。如今半夏也。敲磕处道将一句来。师复云。蜜怛哩孤密怛哩智。又云。蜜怛哩孤蜜怛哩智作么生。代云[口*部]啉。又云磕。一日云。三十年后会去在。代云。点儿落节。或云。头上霹雳即不问尔。脚下龙过道将一句来。代云。朝起云夜降雨。师问僧。德山便棒。尔道学人还有长处也无。代云无端。一日云。一切智智清净中。还有生灭么。代云。夜叉说半偈。或云。若知去处。什么劫中无祖佛。代云发。
　　示众云。作么生是不露锋骨句。代云。今时人须是明明向道始得。师乃有颂。不露锋骨句。未语先分付。进步口喃喃。知君大罔措。或云。十方国土中。唯有一乘法。尔道自己在一乘法里一乘法外。代云入。又云是。一日云。纽半破三针筒。鼻孔里道将一句来。代云。海里使风山上船。或云。折半列三针筒。鼻孔在什么处。与我个个拈出来看。代云。上中下。或云。分疆列土作么生道。代云。文殊自文殊。解脱自解脱。师或云。衲僧须得巴鼻即识得天下人。作么生是衲僧巴鼻。代云。德山棒。
　　示众云。浅闻即深悟。深闻即不悟。代云。迷逢达磨。或云。衲僧须识古人眼。作么生是古人眼。代云。虾蟆跳上天。一日云。处处道将一句来。代云。闹市里天子。百草头上老僧。或云。暗道将一句来。代云。藏头露尾。一日云。将南作北将北作南。作么生道。代云。由阿谁。或云。未打板已前。道将一句来。代云。著什么来由。一日云。以有为有。作么生免得去。代云患。师或云。解患非患明得了。作么生是眼。代云。昼见日。夜见星。一日云。明暗为什么不相管。代云。难为怪笑。或云。过在什么处。得与么难。代云辨。一日云。渺漫不分。是什么人分上事。代云。不可作沙弥行者见解也。师或拈起拄杖云。莫道老和尚瞒尔。贵之与贱纵横十字。一时这里会得了。莫辜负老僧。代云。百鸟为子屈。又云。抑与之与。师或云。见么。自云见。又云。见什么代云花。师举古人云。至道无难唯嫌拣择。这个是僧堂。这个是佛殿。那个是不拣择。代云。何必如此。师或云。全抽半抽作么生道。复云。作么生是半抽。代云。跳出死虾蟆。又云。作么生是全抽。代云。案山雷主山雨。师或云。尔自钝置。第一不得错举。代云。事不孤起。一日云。识得道得出来道看。话端道什么。代云。识罪。或云。作么生是不再问底句。代云。今年春气早。夜来阳鸟啼。又云。佛殿里装香。三门前合掌。一日云。入夏来十一日也。还得入头么。作么生道。代云。来日十二。师因吃茶拈起茶盏云。一口吞尽。作么生。代云。茶又吃却。
　　示众云。西天二十八祖唐土六祖天下老和尚。总出头来。过在什么处。又云。尔在此间三冬两夏。忽然出外。有人问云门老和尚道什么。尔向他道什么。代云。蓦面唾这野狐精。代前语云。他不是颠。或云。古人道。从门入者非宝。作么生是门。代云。道得也无用处。因闻鼓声云。鼓声咬破七条。又指僧云。抱取猫儿来。代云。不用别人。师问僧。行脚事即不问汝。三十二相八十种好道将一句来。还有人道得么。代云。怛萨阿竭二千年。师或云。不问汝丛林言教。这个是天这个是地。以手指身云。这个是我。又指露柱云。这个是露柱。那个是佛法。代云。也大难。师在僧堂中吃茶。拈起托子云。蒸饼馒头一任汝吃。尔道这个是什么。代云。干狗屎。又云。茶又吃了也。师或云。尔还识德山么。莫道我压良为贱。代云。也知和尚因某甲置得。师闻斋鼓声云。尔道鼓因什么置得。代云。因皮置得。师闻斋鼓声云。尔还识得老婆禅么。代云。鼓声唤吃饭去。一日云。古人道。巧拙具生杀。作么生是生杀。代云。疋上不足。疋不有余。
　　上堂。大众集已。师云。大众斋去。却问僧。尔道我教伊去。还有过也无。代云。也不是和尚特地如此。师行次。以拄杖打露柱一下云。新罗天子。勃跳上梵天。代云。无端。师或云。世谛不要道。佛法道将一句来。代云。父子之情。一日云。通明底人什么物与么来。代云。莫教屈著人。又云。释迦老子须弥山。或云。古人道。朝朝抱佛眠。起时还共起。尔道见解朦胧底人作么生。代云未到。问僧云。眼中无色识。识中无色眼。色眼二俱无。何能令见色。去却古人。道将一句来。代云。把将馒头蒸饼来。又云。雪上更加霜。又云。有什么。师或云。幡竿头倒卓。是第几机。代云打。一日云。学佛法底人如恒河沙。百草头上道将一句来。代云俱。师因出门云。古人道。从门入者非宝。汝道从门出者作么生。代云一。师入堂斋次。指圣僧供钵。问僧云。尔若吃尽。又在解脱深坑里。尔若吃不尽。又不唧[口*留]。作么生。代云。大众吃饭次。
　　上堂云。划断即不可。复云。尔若不会。三十年后莫道不见老僧。代云。和尚恐人埋没。代前语云。今日上堂大众著便。师或以拄杖打露柱一下云。尔作么生不说禅。复云。埋没人家男女。无对。自云。担枷过状。自代前语云。争怪得别人。师或云。湖里鱼变成龙即不问尔。作么生是针眼鱼。代云点。师闻打槌声云。妙喜世界百杂碎。擎钵盂向湖南城里吃粥。代云。浴后吃。一日云。什么语中无世谛什么语中无地狱。代云。天晴日出雨下雷兴。或云。平常心是道。尔平常道将一句来。代云。五个糊饼三个[飢-几+追]。一日云。一句辨邪正。忽有人问。作么生是辨邪正底句。尔作么生道。代云。西天与此土不同。或云。今日已前不要。今日已后不要。正当今日道将一句来。代云正好。师或云。病遇因即瘥。尔道遇什么因道得底道看。代云尚。或云。钵盂匙筋与露柱相去多少。代云。分开好。又云。寻常得此便。一日云。当锋一句作么生道。代云领。或云。作么生是辨慈风一句。代云。识取好。一日云。迷身一句作么生道。代云。昨日雷声起。今朝阳鸟啼。师或云。不用勃跳。道将一句来。代云。死蛤跛也无用处。一日云。作么生是提婆宗。代云。西天令严此土还较。或云。汝道何物具四德。代云。死猫儿。又云。把不具底来。一日云。荆棘不雕择。道将一句来代云。拈放一边。或云。有一切见底人是什么人。代云。三家村里纳税汉。一日云。不占田地。道将一句来。代云。总属和尚。或云。倒道将一句来看。代云诃萨。一日云。息节一句作么生道。代云。知时好。师或云。天下乱走。将什么过水。代云。且晒著。师或时拈拄杖作射势云。官家进器械来也。看看。代云。和尚不得放过。又云。僧堂前。师或云。一夜展脚睡天明。道将一句来。代云。何不快起。或云。作么生是赤脱一句。代云。也大无端。一日云。以有为有。此人过在什么处。代云苦。或云。还有不识祖师底人么。代云。仁义道中。又云不患。一日云。识过无过。不识过过也不知。代云热。或云。曹溪路上还有俗谈也无。代云。二事一时。一日云。佛法外置将一问来。代云。一个便多。或云。既知来处。什么劫中无祖师。代云。某甲今年不著便。或云。寸草不生不学禅不学道。代云。是什么闲。或云。还有吞不尽句么。代云蛇。师行次。以拄杖打露柱一下云。什么处来。自云。西天来。复云。来这里作什么。自云。说佛法。乃喝云。欺我唐土人。又以拄杖打一下便行。却拈问僧。汝道我意作么生。僧便问。秖如师意作么生。代云。不用行主。又云。师子咬人。复问僧。秖如当机。合下得什么语。代云发。又云。百岁老儿作歌舞。一日云。蓦札一句作么生道。代云。因一事长一智。或云。大藏教将什么辨。代云点。一日云。佛殿为什么不见僧堂。代云痛。或云。衲僧鼻孔即不问汝。泥里洗土块道将一句来。代但弹指。又云。衲僧鼻孔又作么生道。代云。玩山玩水。师或问僧。作么生是不寂句。无对。师云。汝问我。与汝道。僧便问。作么生是不寂句。师云[口*部]。代前语云。不可向鬼窟里作活计。又云。作么生是[口*部]。代云。会此意。又云。文殊五字。或云。作么生是入乡随俗底句。代云。君子可八。一日云。作么生是提纲一句。代云。雪峰南赵州北。一日云灵苗不动根。过在什么处。代云。误却多少人。或云。一颗圆光明已久。作么生是一颗圆光。代云。谢和尚重重相为。师或云。作么生是对明一句。代云露。师或云。非色非声体上明得是第几机。代云。不可向野狐窟里作活计。一日云。布幔天网打龙。布丝网捞鰕捷蚬。尔道螺蚌落在什么处。代云具眼。师因卸却七条语僧云。汝道来生莫不会佛法么。僧无语。代云。和尚幸是大人。又云。某甲不敢道。复云。为什么不敢道。又云。自有和尚在。师岁夜问僧。饼啖是罗汉药石。还将得饆锣[飢-几+追]子来么。无对。代云。今日东风起。师或云。尔若不相当。且向古人建化门中道将一句来。若道不得。向异处道将一句来。作么生道。代云。前来犹是可。一日云。远即照近即明。作么生道。代云。入水始见长人。又云。更不要也。师或拈拄杖云。且向这里会。也有利益。也无利益。总不会。颟顸佛性儱侗真如。代云。疋上不足。疋下有余。一日云。万法从什么处起。代云。不可向和尚道虾蟆口里也。因斋时闻鼓声云。古人道。一切声是佛声。唤作佛声唤作鼓声。代云。和尚道了也。又云。和尚不宜吃面。因见僧来参。师打露柱一下云。来这里瞒我。代云。但打露柱。一掴云。为人自安。一日云。至道无难唯嫌拣择。作么生是不拣择。又云。如来妙色身罗罗李。代云不出。代前语云。古人道了也。因斋时打帐座一下云。这个吃。又打饭床一下云。这个不吃。代云。一槌两当。因般米问僧。人担米米担人。代云。总得。又云。般米辛苦犹是可。又问僧。大桥有多少米。僧云。七十硕。师拈起拄杖云。七十硕米一时在拄杖头上。担将来即得。若担不得。饿杀尔。代云。不可为小小。一日云。有所说野干鸣。无所说师子吼。我与么是野干鸣。作么生是师子吼。代云。九九八十一。师或云。埋没两字不用道著。代云。深领和尚慈悲。又云。因某甲所置。师或云。善财入门也作么生道得出去。代云。朝游罗浮。师或云。糊饼从尔横咬竖咬。不离这里道将一句来。代云。今日新面。一日云。有赏有罚道将一句来。代云。遇贱即贵天晴日出。或云。龙潜师溺起自何来。作么生是不活底句。代云。有什么难辨。一日云。敲磕一句作么生道。代云。驴生馲[馬*百]马生骡。或云。作么生得道断商量。代云。来年更有新条在。恼乱春风卒未休。一日云。辨得亲疏。为什么被亲疏所使。代云。阿谁置得。或云。古人道。会即途中受用。不会即世谛流布。完圞道将一句来。代云。一钱两个二钱三个。一日云。一句道将来。代云。疋上不足。因夏末问僧。初秋夏末不触平常。道将一句来。代云。初三十一中九下七。师问僧。通身是水阿谁吃。代云。洎与和尚作笑具。一日云。三日不相见。不得作旧时看。作么生。代云千。

　　云门匡真禅师广录卷中

　　住福州鼓山圆觉宗演校勘


　　云门匡真禅师广录卷下

　　　　门人明识大师赐紫守坚集
　　勘辨一百六十五则
　　游方语录三十一则
　　遗表
　　遗诫
　　行录并请疏

　　勘辨

　　师见新到云。雪峰和尚道。开却路。达磨来也。我问尔作么生。僧云。筑著和尚鼻孔。师云。地神恶发。把须弥山。一掴勃跳上梵天。拶破帝释鼻孔。尔为什么向日本国里藏身。僧云。和尚莫瞒人好。师云。筑著老僧鼻孔。又作么生。无对。师云。将知尔秖是学语之流。代无语处云。和尚秖恐某甲不实。又云。逻逻李。问新到。尔是甚处人。僧云。新罗人。师云。将什么过海。僧云。草贼大败。师云。尔为什么。在我手里。僧云恰是。师云勃跳。无对。代前语云。常得此便。又云。一任勃跳。问新到。尔在南岳山。借我二百钱。为什么不还。无对。代云。今日小出大遇。又云。今日不著便。问僧。心法双忘。是第几座。僧云。第二座。师云作么生是第一座。僧云。不敢亏于和尚。师不肯。代云韶州籴米。问僧。什么处来。僧云。摘茶来。师云。人摘茶。茶摘人。无对。代云。和尚道了。某甲不可更道。师问僧。尔是修造那。云是。师云。尽乾坤是个屋。作么生是屋主。无对。师云。尔问我。与汝道。僧便问。师云薨。代前语云。瞒却多少人来。师问僧。汝是湖南出家那。僧云是。师云。识三门下金刚么。僧云。不可更识也。师云。野狐窟里出头。无对。代云若不出头。代初问处云。秖是个泥人。又云。识得者泥人有甚用处。又云。念某甲新入众。师问僧。甚处来。僧云。礼塔来。师云。祖师道什么。僧云。和尚道什么。师云。将谓是个灵利汉。无对。代云。秖为仁义道中。师问僧。甚处来。僧提起衲衣。师云。我问尔甚处来。僧云。和尚为什么不领话。师便打。代云。且喜。代前语云。和尚休得也未。僧辞师。师云。尔辞去那。云是。师云。前头江难过。僧去。一切临时。师云。苏卢萨诃。代前语云。临行不可无礼去也。代后语云。太粗心。又云。近日世界不好。师问僧。甚处过夏。僧云。和尚合知。师云。我即知。僧云。且道某甲甚处过夏。师云。老鼠孔里出头。无对。代云道著。代前语云。便出去。僧辞师。师云。莫教败阙。僧云。和尚有什么事但问。师云。草贼大败。无对。代云败也。代前语云。不少。因普请般米了坐次云。近日不唧[口*留]。秖担得一斗米。不如快脱去。僧云。和尚脱向甚处去。师云嗄。僧拟再问。师云。钉钉了。代云。酌然。代前语云。今日般米困。又云尚近。师问僧。还有灯笼么。僧云。不可更见也。师云。猢狲系露柱。代云。深领和尚佛法深心。代前语云。好事不如无。问僧。近离甚处。僧云查渡。师云。蹋破多少草鞋。无对。代云。可惜草鞋。又云。不虚蹋破草鞋。师见饭头云。汝是饭头么。云是。师云。颗里有几米。米里有几颗。无对。代云。某甲瞻星望月。又云。福利门中不得不作。师因斋次问僧。尔是甚处人。云淮南人。又问一僧。尔是甚处人。云京兆人。师拈起蒸饼云。我也无可到尔淮南人。也无可到尔京兆人。二僧无对。师遂拈蒸饼挒转云。我惜尔作么生。又无对。代云。不是和尚惜。代前语云。普同供养。又云。且留供养和尚。问僧。看什么经。云已有人问了。师云。尔为什么在我脚下。僧云恰是。师云。伏惟尚飨。代云。苍天苍天。又云。将谓韶州无。问僧。看什么经。云般若灯论。师云。西天金刚座上。甚人说佛法。僧云。和尚合知。师云。尔梦见么。无语。代云。不独某甲。代前语云。跳出死虾蟆。又云。将谓西天无。又云堕。因斋次问僧。吃得几个糊饼。僧云。吃得四个。师云。尔为什么鼻孔里秖有一茎毛。无对。师云。脱空妄语。代前语云。直须慎初。又须护末。因斋次问僧。羹受饭里。饭受羹里。过在什么处。道得别有商量。无对。代云。好羹好饭。又云。不可道和尚虾蟆窟里。因僧辞师。师下座把僧手云。著几钱。无对。师云。尔问我。僧便问。师云。都不直半分钱。代云。有什么信物送路将来。又云。临行。因见龙藏字问僧。龙藏出得个什么。无对。师云。尔问。我与尔道。僧便问。师云。出个死虾蟆。代云。屎臭气。又云。馒头蒸饼。因般米次。师以拄杖打僧一下云。这个师僧不去般米是不。僧云。般米入仓了也。师云。般米入仓了且置。阿谁吃饭。僧便出去。师云。脱空妄语汉。又拈问僧。作么生免得不被主家道得脱空妄语。代云。为什么压良为贱。又云。因一事长一智。代是不处云。和尚著甚来由。师在僧堂前问僧。这个钟子是什么物作。无对。师云。尔问我。僧便问。师云。衲僧作代。但打钟一下云。摩诃般若波罗蜜。又云。众僧堂前。师问修造僧。甚处来。僧云。山上斫木来。师云。还斫得合盘么。僧云。和尚放某甲过即道。师云。放尔过。作么生道。僧便礼拜。师便打。代云。某甲也漝么。又云。可惜成功不毁。又云斫。问僧。甚处来。僧云。般柴来。师云。维那打鼓不般柴作么生。无对。代云错领。又云。可惜般柴工夫。又云。和尚位处当人某甲参学。又云。才施少许功劳。师问僧。甚处来。云山下来。师云。有几人。僧云四人。师竖起拄杖云。总在者里。无对。代云。抑己而已。又云。误却多少人。问僧。吃得几个糊饼。云三个。师拈起糊饼云。这个是第几个。无对。师云。尔问我。僧便问。师云不出。代云欺敌者亡。问僧。甚处来。僧云。湖南来。师云。夏在甚处。僧云湖南。师云。开通寺在甚处。僧云不会。师云。参堂去。无对。代云喏。代初语云。和尚远问学人近对。又云。才始新到。师斋次问僧。尔道钵盂里多少饭。无对。代云野。又云。饱便休。又云。一杓两杓。师见僧斋次问。钵盂匙箸拈向一边。把将馄饨来。无对。代云。好羹好饭。又云休。问僧。看什么经。僧拈起经。师云。鬼窟里出头。僧云。和尚见个什么。师云。赃物见在。无对。代云。仁义道中不合如此。问僧看什么经。僧云。般若经。师云。经中道。一切智智清净是么。僧云是。师云。尔眼为什么穿过石榴树。僧云。古人何在。师云。古人即知是尔不知。无对。代云。大有人不识势。师问僧。甚处来。云岭中来。师云。夏在甚处。僧云招庆。师云。招庆有何言句僧近前应喏。师云。一不成二不是。无对。师云酌然。代云。秖守是。师因斋次。拈起馂饀谓僧云。拟分一半与尔。又却不分。僧云。为什么不分。师云。为尔打野榸。代云。将食与人也不恶。又云。谢和尚供养。又云。和尚无端作么。师因吃茶次云。茶作么生滋味。僧云。请和尚鉴。师云。钵盂无底寻常事。面上无鼻笑杀人。无对。师云。趁队噇饭汉。代云。秖守是。又代以茶便泼。又云。且待某甲点一碗茶。师问僧。甚处过夏。僧云。和尚合知。师云。我即知。僧云。且道某甲甚处过夏。师云。不消一札。代云。更不消也。问僧。看什么经。僧应喏。师云。因什失却。僧云。某甲甚处失却。师云。自领出去。代云同路。又云。和尚大人不合自作。问僧。完圞饼角子即不要尔。半截底把将来。僧应喏。师云。这个是完圞底把将来。代云。斋与不斋当来无碍。又云。檀越所修福。师问新到。什么处来。僧云。郴州。师云。夏在甚处。僧云。荆南分金。师云。分得多少。僧展两手。师云。这个是瓦砾。僧云。和尚莫别有么。师云。干屎橛一任咬。代云。若不言瑕争得玉转。问僧。看什么经。僧云。瑜伽论。师云。为甚义堕。僧云。什么处义堕。师云。自领出去。代云。悔不先下手。问僧。曾讲百法论是不。僧云是。师云。为什么脱空妄语。代云。事不孤起。又云著。因为亡僧唱衣次问僧。如今唱衣亡僧还向这里么。代云。劳烦大众不能等侯。打遍槌去也。问僧。甚处来。僧云。般柴来。师云。般得多少转一宿觉。僧云。二十转。师云。尔为什么打落当门齿。无对。师便打云。学语之流。代云。也知和尚佛法身心。又代前语云。般柴早是辛苦。问僧。看什么经。其僧却指傍僧云。和尚问何不秖对。师云。露柱为什么倒退三千里。僧云。岂干他事。师云。学语之流。代云。洎合不识势。又代珍重便出。又云。著者非一。师在西京时问僧。尔是甚处人。僧云。于阗国人。师云。还到西天么。僧云到。师拈起拄杖云。掣电之机不问尔。还到这里么。僧云不会。师呵呵大笑。代云。深领和尚降尊就卑。又云。将谓此土无。又云勋。问新到。甚处来。僧云。南岳来。师云。观音为什么入洞庭湖里去。僧云。某甲初心不会。师云。参堂去。代云喏。又云。惑著多少人来。又云。和尚问观音。某甲对弥勒。师斋次问僧。半夜般柴即不问尔。斋时将什么吃饭。僧拈起钵盂。师以拄杖打落。僧无语。代云引。又云。两片皮。又云。匙箸钵盂手巾单子。因吃茶次问僧。尔是柴头不。僧云是。师云。更劝一瓯茶。代云。辛苦受尽。又云。功不浪施。又云。和尚念某甲辛苦。问僧。尔是园头不。僧云是。师云。萝卜为什么不生根。无对。代云。雨水多。又云。不解悦豫使人。问僧。尔是甚人。僧云知客。师云。客来将何秖待僧云。随家丰俭。师云。这个是瓦碗竹箸。客来将何秖待。僧云。谢和尚慈悲。师云。鰕跳不出斗。无对。师云。尔问我。僧便问。将何秖待。师便打。代初问处。便打。又云。一盘饭两碗茶。又云。贪观天上月。师问僧。尔是甚处出家。僧云。赵州孙。师云。师翁是甚处人。代云。吃饭老和尚。师因见水磨题梁云。永为不朽。后即破损。师问僧。既是永为不朽。为什么却被水推。无对。代云。不因一事难长一智。又云。尧舜之君犹稽于化。师问僧。不惹泥水作么生道。代云。南山打鼓北山舞。因斋次问僧。者里还有超佛越祖之谈么。僧云有。师云。什么处去也。无对。代云。新罗国里。又云。和尚恐某甲不实。代前语云。吃饭时不合与么道。师问柴头。尔为什么拽折大梁锯。僧云无。师云。无即休。代云彼此。又云平地。又云。也知和尚为头首辛苦。师问僧。什么处来。僧云。南岳来。师云。我此间不曾与人葛藤。近前来。僧乃近前。师云去。代云。念学人远来。又云。今日无彩。因僧在师前立。以拄杖打一下。其僧回首。师展手云。把钱来。无对。代云。若不转头争知后事。又云。但蓦面唾。因入厨问茱头云。锅里多少茄子。无对。师云。尔问我。与尔道。僧便问。师云。消不得。代云一桶。又代后语云是。因普请师三门下问僧。因作什么面目。僧云。和尚合知。师云。我即不知。僧却问。困作什么面目。师拈拄杖云。遇长即长。遇短即短。僧云。未审困与么道。和尚与么道。师云。我也知尔亲。无对。代云争知。又代前语云。老少黄白。师问饭头。佛是千百亿化身。尔每日作饭一杓几个释迦老子。无对代云。一僧一升米。又云。今日斋饭较细。问僧。甚处来。僧云。南华塔头来。师云。祖师有什么言句。僧云有。师云。不得错举。僧云。请和尚领话。师云。我道尔一不成二不是。代云。和尚太杀教令。问磨头。人打罗罗打人。无对。代云。近来吃面多。又云。客来须看贼来须打。问僧。什么处来。僧云。南华塔头来。师云。还见祖师么。僧云。用见作什么。师云。尔又去那里作什么。僧云。有什么过。师云。既去无过。见有什么过。无对。代云。若不如是。争知慈悲。问僧。甚处来。僧云。赴斋来。师云。将嚫钱来。僧云。和尚欠少个什么。师云。尔又欠少个什么。僧云。不欠少。师云。不欠少。又赴斋作什么。无对。代云何妨。又云趁块。问僧。尔是向北人。僧云是。师以一掴。无对。师云。尔问我。僧却问。和尚甚处人。师又以一掴。无对。代前问处打一掴。又代后云。仁义道中。有僧粥后来见师。师云。吃粥了也未。僧云了也。师云。咬著露柱么。僧云咬著。师云。看硬著尔。无对。代云。也知和尚恐人不实。又云。硬阿谁。师因开门。有僧便入。师蓦胸擒住云。有什么事。僧云。有什么事。师以一掴。无对。代云退己进于人。为存宾主礼。代擒住处云。蓦面唾这野狐精。又代云。因学人置得。师指露柱。问东京僧。尔乡中还有这个么。僧云有。师云。唤作什么。僧云。唤作露柱。师云。三家村里老翁也解与么道。无对。代云本色。师见僧来。乃举起拳作打势。僧近前作受势。师与一掴。无对。代云。便出去。又云。一彩两赛。又代云。行因招祸。又云。谢重重相为。问僧。甚处来。僧云。大普请般柴来。师云。小普请为什么不到。无对。代云。依前又是大普请。又云。辛苦受尽。问新到。甚处来。僧云不敢。师云。放尔三十棒。无对。代云。某甲也漝么。又云。可惜许七间法堂问僧。甚处来。云荆南来。师云。夏在什么处。僧云分金。师云。有事相借问得么。僧云便请。师云。鹞子过新罗。僧无对。代云是。于借问处代云。鹞子过新罗。师在僧尚内吃茶。问设茶僧云。什么处安排。僧指板头云。在这里。师云。尔更设一堂茶始得。无对。代云。近日钱难得。又云。小财不去大财不来。又云。上间下板头。问僧。甚处来。僧云郴州。师云。夏在什么处。僧云西禅。师云。说什么法。僧展两手垂两边。师便打。僧云。某甲话在。师却展两手。无对。师打趁出。代云。便出去。问僧。甚处来。僧云。南华礼塔来。师云。莫脱空。僧云。实去来。师云。五戒不持。无对。代云。彼此不出。因斋次问僧。盂里几饼饼里几盂。僧拈起饼。师云。问著个老婆。无对。代云不消。又于问处云。大众吃饭次。师因普请入柴寮云。老底不用去。还有老底么。僧云有。师云。在什么处。僧乃推出一僧。师云。这个犹是后生。无对。代云。若与么。却普请去始得。师因吃茶了云。什么人接盏子。有僧便接。师云。村里老翁拜冬至。无对。代云。秖为行仁义。却招祸及身。有僧来参。师问。曾听讲来么。僧云是。师云。见说有唯识论是不。僧云是。师云。非非想天说个什么。僧云不会。师云。且念文书。代云。禅师爱欺座主。又云吽[口*發]。又云。维摩头法华尾。有僧辞师。师云。甚处去。僧云。湖南去。师云。前头津铺难过。僧云。某甲有随身公验。师云。这个是念上大人。无对。代云。小小村镇不足可言。又云。和尚太杀。代前语云。便珍重出去。师问新到云。把将公验来。僧云。有人问了也。师云。由是念上大人。僧云莫错。师云。草贼大败。无对。代前语云。且存仁义。代后语云。大似村镇头。又云久向。问僧。一切声是佛声。一切色是佛色。拈却了也与我道。僧云。拈却了也。师云。与么说驴年会么。无对。代云。君子一言。代初语云狂。又云。不存少许佛法身心。问僧。甚处来。僧云。摘茶来。师云。摘得几个达磨。代云。新茶宜少吃。又云。因摘春茶不废功力。因僧辞师。师云。甚处去。僧云。虔上去。师云。打野榸汉。代云珍重。又云临行。因晒麦问僧。晒了也未。僧云了也。师云。馒头从尔横咬竖咬。不离这里道将一句来。代云。新麦面少吃。又云。三事蒸作糊饼糖饼。问僧。看什么经。云显扬圣教论。师云。适来一问为什么照不著。僧云。什么处照不著。师云。梦见显扬圣教么。代云。若不如是。争见当人。又云。照不著。师问看经僧。表首是什么字。僧拈起经。师云。我也有。僧云。和尚既有。为什么却问。师云。争奈与么何。僧云。有什么过。师云。自屎不觉臭。代云。今日方知。又云。德山拄杖紫胡狗。又云。和尚此问大杀灵利。鼓山有小师。久在崇寿。却归岭中到保福处相看。福知来却入帐子内。衲衣盖头坐。僧云。和尚出汗那。不对。有僧举似师。师云。见成公案不能折合。代云。钝置杀人。又云。草贼大败。师问僧。看什么经。僧云咒。师云。与么语话未有主在。僧云。和尚莫错。师云。自领出去。代云。便出去。问僧。我有个不露锋骨底句。作么生有。长老云收。师云。与么道得一半。代云。深领和尚慈悲。又云句[口*爾]。又云。洎不别处。因修藏问僧。作么生是藏。僧应喏。师云。这个是藏脚。还我藏来。无对。代云。争得不修藏。又云玉。问新到。甚处过夏。云云盖。师云。多少人。僧云。七十人。师云。尔为什么不在数。代云。新到分上未受与么。又云。恐久住嗔。问僧。甚处来。僧云郴州。师云。尔为什么失脚。代云。鲁般门下弄大斧。又云。客是主人相。师问僧。甚处来。云查渡。师云。尔为什么盖不著。僧云。和尚莫涂糊某甲。师云。鰕跳不出斗。代云。新到便蒙和尚重重严饰。又云见面。问僧。古人道。无边刹境自他不隔于毫端。新罗日本与这里作么生。僧云不别。师云。入地狱。代云。不可作地狱见解。又云。争得玉归。问僧。尔不得钝置我。僧云。和尚因什么到与么地。师云。我钝置你犹可。你钝置我更杀代云。事不孤起。又云和尚也大无端。又云。某甲甚处不下马。问僧。你诸人行脚道我知有。与我拈三千大千世界。来眼睫上著。僧云喏。师云。钱塘为什么去国三千里。僧云。岂干他事。师云。者掠虚汉。代云。和尚倚势欺人。又云。常得此便。问僧。甚处来。僧云。南华塔头来。师云。还见祖师么。僧云。南华桥折。师云。南岳石桥又作么生。无对。师云。学语之流。代云。便出去。又云上也。问僧。甚处来。僧云。涅槃堂里来。师云。亡僧还吃饭么。僧云不吃。师云。活人还吃饭么。无对。代云。一杓两杓。又云。欠他一个糊饼也不得。又云。也能秖对。师问僧。讲律来是么。僧云是。师云。律钞中说。大小乘无分别。作么生是无分别。无对。代云。灵树置将一句来。师问僧。法身还吃饭么。僧云。诸方老宿不肯。法身无形无相。作么生吃。师云。与么道梦见法身么。僧云。有不肯处作么生。师云。自不知。乃云。法身吃饭。又代云。将谓有衲僧孔窍。犹是泼屎泼尿。复云。酌然百千人中未有一人到此境界。自云。和尚作么生。代云。咄这有头无尾汉。师问僧。三藏圣教古今老和尚凭个什么照。僧云。高也著低也著。师云。你与么不得。代云。得与么狼藉生。因铸钟归山斋了。请师打钟。师打了。大众打。师问僧。打钟图什么。僧云。唤和尚吃饭。师不肯。代云。譬如闲。又云。息苦停酸。师入京朝觐归至大桥。山门煎茶迎师。师吃茶果次。僧侍立。师语三参随僧云。是你京中无可吃。乃拈一[橾-品+ㄊ]果子与一僧。其僧接得便去。又语一僧云。我不与你。僧无对。师云。那里也有也。其僧又无对。别有僧出云。某甲今日也随和尚来。请一分得么。师云嗄。僧云。某甲罪过触忤和尚。师云。我不能唾得你。无对。代前语云。也知果子少两人共一[橾-品+ㄊ]。又云。未到山便蒙和尚管顾。代后语云。某甲更是。师归山受大众参了。乃云。我离山得六十七日。问你。六十七日事作么生。众无对。代云。和尚京中归无信物。又云。和尚京中吃面多。因数僧来参。师问。作什么来。云般柴来。师云。归向北去。不得辜负老僧。无对。复云。来来三愚共成一智作么生。代云。一亩地。代前语云。不因一事不长一智。因斋次云。今日吃饭不得迁化去也。排比唱衣。无对。复云。你问我。僧便问。将什么唱。师云。驴年摸著么。又云。我与你三家村里葛藤。更问。僧又问。师擎起碗云。这个是定州碗子。一唱三十文。代前语云。钱是足陌。因斋次问僧。你道人吃饭饭吃人。无对。师云。你问我。与你道。僧乃问。师云。谢你答话。代前语云。不因吃饭难得此言。因僧随师出三门。师问。古人道。大用现前不存轨则。作么生是不存轨则。无对。复云。你问我。与你道。僧便问。师引声云。释迦老子来也。僧又无对。师遂行数步。以拄杖打松树一下云。嗄嗄。会么。僧云不会。师云。你与么驴年会么。代前语云。多华树嘲无半子。代后语云。由是。师因见僧量米乃问。箩里多少达磨。无对。师云。你问我。僧便问。师云。斗量不尽。代云。因一事长一智。又代趯却米箩便行。因园头请师吃茶师云。你若煎茶。我有个报答你处。无对。师云。汝问我。与汝道。园头云。请师报答。师云。多著水少著米。代云。得人一牛还人一马。又云。金字茶六百钱一斤。师因斋次。拈起蒸饼云。我这个秖供养向北人。是你诸人总不得。时有僧问。某甲为什么不得。师云。钝置杀人。代云。某甲犹可。代前语云。两彩一赛。问僧。古人道。直须一句下悟去。作么生。僧云。直须一句下悟去。师云。你为什么鼻孔里秖对我。僧云。某甲什么处是鼻孔里秖对。师云梦见。代云。某甲慎初。和尚护末。又云南柯。又云少吃又云。戒文一切总不犯。师问侍者。客来将什么接。待者无对。代云。和尚要拄杖即道。因岁日在堂中点茶。师问僧。设罗汉斋得生天福。你得饭吃。无对。师云。你问我。与你道。僧便问。为什么与么道。师云。先来不著便。如今著屎泼。代前语云。非唯施主。某甲也蒙。因闻鼓声问僧。打鼓为什么人。无语。师云。你问我。僧便问。师云。打鼓为三军不为你。代云。柴不办。师坐次。有僧非时上来。师云。作什么。僧云请益。师云。你有什么疑。僧云。某甲曾问和尚。一宿觉般柴。柴般一宿觉。师乃敲椅子三下云。你作么生会。僧云。一切临时。师乃揎拳云。我共你相扑一交得么。无对。次日其僧再上值师漱盥次。师乃将水碗过与僧云。送去厨下著。其僧送去了却来。师见来乃从后门出去。其僧云。比来请益却得一口碗。问僧。作么生是打静一句。僧云。谁敢出头。师云。你问我。僧便问。师以拄杖划地一下。问僧。将什么转大藏教。僧云。莫越于此。师云。拈却菩提换却涅槃又作么生。僧云。今日七明日八。师云。依稀似佛莽卤如僧。因僧请吃汤次。师云。作么生。无对。师云。你问我。僧便问。师以汤滴云。一滴落地万神俱醉。会么。僧云不会。师云。不会即礼拜著。因见僧商量次。师打床一下。僧默然。师云。作么生是打静一句。僧云。出头即[仁-二+荅][瓝-勺+至]。师云。三十年后不得错举。因供养罗汉问僧。今夜供养罗汉。你道罗汉还来也无。无对。师云。你问。我与你道。僧便问。师云。换水添香。僧云。与么即来也。师云。有什么馒头[飢-几+追]子。速下来。师拈拄杖问僧。这个是什么。僧云。拄杖子。师云。入地狱。师见僧乃召来来。僧便来。师云。苍天苍天。僧无语。师云。苍天本是你哭。为什么却我哭。因入菜园。见粪堆上牌子问僧。道什么。僧无对。师云。你问我。僧便问。师云。恐人无信。问修造庵主云。佛殿折了也。忽然施主来。将何瞻敬。庵主合掌。师云。奴见婢殷勤。因闻蚊子叫问僧。蚊子吞却祖师也。僧云。非蚊子吞祖师。祖师亦吞蚊子。师不肯。乃云。你问我。僧便问。师云。何怪。香林云。为渠有分。师问僧。近离甚处。僧云查渡。师云。夏在甚处。僧云。湖南报慈。师云。甚时离彼。僧云。去年八月。师云。放你三顿棒。僧至来日。却上问讯云。昨日蒙和尚放三顿棒。不知过在什么处。师云。饭袋子。江西湖南便漝么去。僧于言下大悟。遂云。某甲自今已后。向无人烟处。卓个草庵。不畜一粒米。不种一茎菜。接待十方往来知识。与他出却钉去却楔。除却膱脂帽子。脱却[(虺-虫+骨)-兀+(八/兀)]臭布衫。教伊洒洒地作个衲僧。岂不俊哉。师云。饭袋子身如椰儿。大开与么大口。问僧。佛法还有长短也无。僧云。这帘子长五尺。师云。这个是帘子。那个是佛法。僧云。唤什么作帘子。师云。脱空妄语汉。因一日斋晚。僧看厨库而立。师见乃打一棒。僧回首。师云。文殊普贤香积世界去也。问僧。看什么经。僧云。般若经。师云。作么生是清净。僧云。共和尚商量了。师云。驴年梦见。又云。来来更共你葛藤。蚊幮里藏身。东海里鱼勃跳上三十三天。作么生。僧云。和尚与么道即得。师云。这虚头汉。问僧。看什么经。僧云。般若经。师云。作么生是清净。僧云。什么处不清净。师云。绳床入枇杷树里去也。见么。僧云。和尚莫瞒人。师云。瞒人且置。你道我作么生。无对。师云。这掠虚汉。师因见僧在殿角立次。乃拍手一下云。佛殿露柱走入厨库去也。僧回首看。师云。见你不会。却来秖候佛殿。因僧侍立次。师云。不问有言不问无言。你作么生道。僧无语。师云。你问我。僧便问。师唤小师某甲。小师应喏。师云。你又得个师弟也。师问僧。今日般柴那。僧云是。师云。古人道。不见一法是你眼睛。乃于般柴处抛下一片柴云。一大藏教只说这个。师于普请处谓众云。今日困。有解问话底。置将一问来。若不问。向后鼻孔辽天。莫道我瞒你。师问僧。转金刚经那。云是。师云。一切法即非一切法。是名一切法。乃拈扇子云。唤作扇子。是名拈也。在什么处。从朝至暮颠倒妄想作么。因吃茶次问僧。色香味触具四尘。你道茶具几尘。僧无语。师云。不得辜负我。师因见僧看经乃云。看经须具看经眼。灯笼露柱一大藏教无欠少。拈起拄杖云。一大藏教总在拄杖头上。何处见有一点来。展开去也。如是我闻十方国土廓周沙界。师问僧。从苗辨地因语识人。作么生。僧云不错。师云不敢。因僧设斋。师云。你是甚处人。僧云。某处人。师云。报典座与阿师设斋。师因吃茶次问僧。曹溪路上还有俗谈也无。僧云。请和尚吃茶。师云。静处萨婆诃。师问僧。糊饼是什么人做。僧拈起糊饼。师云。这个且放一边。长连床上学得来。饼饼是甚人做。僧云。和尚莫瞒某甲好。师云。这虚头汉。师行次。一僧随后行。师竖起拳云。如许大栗子。吃得几个。僧云。和尚莫错。师云。是你错。僧云。莫压良为贱。师云。静处萨婆诃。师问直岁。今日作甚来。岁云。刈茆来。师云。刈得几个祖师。岁云。三百个。师云。朝行三千暮行八百。东家杓柄长。西家杓柄短。作么生。岁无语。师以拄杖打趁。因僧斋归。师问斋主。有什么供养。僧竖起拳。师云我这里问你即恁么。僧堂前有人问你。作么生道。僧云。一切临时。师云。学语之流。师问僧。你作什么。僧云。涅槃头。师云。还有不病者么。僧云不会。师云。恁么不会。不恁么不会。僧无语。师云。汝问我。僧便问。作么生是不病者。师指傍僧。有南雄僧。上白[疊*毛]一段。师云。汝道我向什么处著。僧无语。师代云。拄杖头上。师却问傍僧。你在南雄时识此僧么。僧云识。师云。唤去茶堂内吃茶。师问僧。不占田地句。作么生道。僧云不会。师云。不会且作韶州客。师问僧。吃得几个糊饼。僧云忘却。师云。吃了忘却。未吃忘却。僧云。忘却说什么吃与未吃。师云。是你忘却甚处得来。师问僧。你从向北来。还曾游台么。僧云是。师云。关西湖南还曾见长嘴鸟说禅么。僧云不见。师拈起拄杖。以口作吹势引声云。禅禅。师问僧。甚处过夏。僧云。和尚实问即道。师云。作贼人心虚。举临济三句语问塔主。秖如塔中和尚。得第几句。主无语。师云。你问我。主便问。师云。不快即道。主云。作么生是不快即道。师云。一不成二不是。师一日从方丈出。有僧过拄杖与师。师接得却过与僧。僧无语。师云。我今日著便。僧云。和尚为什么著便。师云。我拾得口吃饭。师问僧。甚处来。僧云。崇寿来。师云。崇寿有何言句。僧云。崇寿指橙子谓众云。识得橙子周匝有余。师云。我即不与么。僧云。和尚又如何。师云。识得橙子天地悬殊。师问堂中首座云。你道乾坤大地与汝自己同别。首座云同。师云。一切物命蛾蛘蚁子与你自己同别。首座云同。师云。你为什么干戈相待。因在醋寮内指云。这一瓮醋得与么满。那一瓮醋得与么浅。僧云。人贫智短马瘦毛长。师大笑而出。问座主。讲什么经。主云。涅槃经。师云。涅槃具四德是不。主云是。师拈起碗子云。这个具几德。主云。一德也无。师云。古人因甚与么道。主云。古人与么道如何。师敲碗子云。会么。主云不会。师云。且讲经著。因斋次有僧侍立。师云。你还饱也未。僧无语。师拈拄杖云。拄杖却饱。

　　游方遗录

　　师初参睦州踪禅师。州才见师来。便闭却门。师乃扣门。州云谁。师云某甲。州云。作什么。师云。已事未明。乞师指示。州开门一见便闭却师。如是连三日去扣门。至第三日州始开门。师乃拶入。州便擒住云。道道。师拟议。州托开云。秦时[車*度]轹钻。师从此悟入。师到雪峰庄见一僧。师问。上座今日上山去那。僧云是。师云。寄一则因缘问堂头和尚。秖是不得道是别人语。僧云得。师云。上座到山中。见和尚上堂众才集。便出握腕立地云。这老汉项上铁枷何不脱却。其僧一依师教。雪峰见这僧与么道。便下座拦胸把住其僧云。速道速道。僧无对。雪峰托开云。不是汝语。僧云。是某甲语。雪峰云。侍者将绳棒来。僧云。不是某语。是庄上一浙中上座教某甲来道。云峰云。大众去庄上迎取五百人善知识来。师次日上山。雪峰才见便云。因什么得到与么地。师乃低头从兹契合。师在雪峰时。有僧问雪峰。如何是触目不会道。运足焉知路。峰云。苍天苍天。僧不明。遂问师。苍天意旨如何。师云。三斤麻一匹布。僧云不会。师云。更奉三尺竹。后雪峰闻喜云。我常疑个布衲。师行脚时见一座主举。在天台国清寺斋时。雪峰拈钵盂问某。道得即与你钵盂。某云。此是化佛边事。峰云。你作座主奴也未得。某云不会。峰云。你问我。与你道。某始礼拜。峰便蹋倒。某得七年方见。师云。是你得七年方见。主云是。师云。更与七年始得。师在浙中蕴和尚会里。一日因吃茶次举。蕴和尚垂语云。见闻觉知是法。法离见闻觉知。作么生。有傍僧云。见定如今目前一切见闻觉知是法。法亦不可得。师拍手一下。蕴乃举头。师云。犹欠一著在。蕴云。我到这里却不会。师到共相。共相问。什么处来。师云。雪岭来。相云。要急言句。举一则来。师云。前日典座来。和尚何不问他。相云。典座且置。师云。箭过新罗。师在岭中时。问卧龙和尚。明己底人还见有己么。龙云。不见有己始明得己。又问。长连床上学得底是第几机。龙云。第二机。师云。作么生是第一机。龙云。紧帩草鞋。师在岭中时。有僧问。如何是法身向上事。师云。向上与你道即不难。汝唤什么作法身。僧云。请和尚鉴。师云。鉴即且置。作么生说法身。僧云。与么与么。师云。此是长连床上学得底。我且问你。法身还解吃饭么。僧无语。后有僧举似梁家庵主。主云。云门直得入泥入水。资福云。欠一粒也不得。剩一粒也不得。师在雪峰。与长庆西院商量。雪峰上堂云。尽大地撮来。如粟米粒大。抛向面前漆桶不会。打鼓普请看。西院问师。雪峰与么道。还有出头不得处么。师云有。院云。作么生是出头不得处。师云。不可总作野狐精见解也。又云。狼藉不少。又云。七曜丽天。又云。南阎浮提北郁单越。师一日与长庆举赵州无宾主话。雪峰当时与一蹋作么生。师云。某甲不与么。庆云。你作么生。师云。石桥在向北。师与长庆举石巩接三平话。师云。作么生道免得石巩唤作半个圣人。庆云。若不还价争辨真伪。师云。入水见长人。师到洞岩。岩问。作什么来。师云。亲近来。岩云。乱走作什么。师云。暂时不在。岩云。知过即得。师云。和尚乱走作什么。师到疏山。疏山问。得力处道将一句来。师云。请和尚高声问。山便高声问。师云。和尚早朝吃粥么。山云。作么生不吃粥。师云。乱叫唤作么。又因疏山示众云。老僧咸通年已前。会得法身边事。咸通年已后。会得法身向上事。师问。承闻和尚咸通年已前会得法身边事。咸通年已后会得法身向上事。是不。山云是。师云。如何是法身边事。山云枯椿。师云。如何是法身向上事。山云。非枯椿。师云。还许学人说道理也无。山云。许你说。师云。枯椿岂不是明法身边事。非枯椿岂不是明法身向上事。山云是。师云。法身还该一切不。山云。作么生不该。师指净瓶云。法身还该这个么。山云。阇梨莫向净瓶边会。师便礼拜。师到曹山。山示众云。诸方尽把格则。何不与他道一转语。教伊莫疑去。师便问。密密处为什么不知有。山云。秖为密密。所以不知有。师云。此人作么生亲近。山云。不向密密处。师云。不向密密处。还得亲近也无。山云。始得亲近。师应喏喏。师问曹山。如何是沙门行。山云。吃常住苗稼者师云。便与么去时如何。山云。你还畜得么。师云。学人畜得。山云。你作么生畜。师云。著衣吃饭有什么难。山云。何不道披毛戴角。师便礼拜。因瑫长老举菩萨手中执赤幡。问师。作么生。师云。你是无礼汉瑫云。作么生无礼。师云。是你外道奴也作不得。师到天童。童云。你还定当得么。师云。和尚道什么。童云。不会即目前包裹。师云。会即目前包裹。因见信州鹅湖上堂云。莫道未了底人长时浮逼逼地。设使了得底人明得知有去处。尚乃浮逼逼地。师下来举此语问首座。适来和尚示众云。未了底人浮逼逼地。了得底人浮逼逼地。意作么生。首座云。浮逼逼地。师云。首座在此久住。头白齿黄。作这个语话。首座云。未审。上座又作么生。师云。要道即得见即便见。若不见莫乱道。首座云。秖如堂头道浮逼逼地。又作么生。师云。头上著枷脚下著杻。座云。与么则无佛法也。师云。此是文殊普贤大人境界。师行脚时有官人问。还有定乾坤底句么。师云。苏噜苏噜悉哩萨诃。师到江州。有陈尚书请师斋。相见便问。儒书中即不问。三乘十二分教自有座主。作么生是衲僧行脚事。师云。僧问几人来。书云。即今同上座。师云。即今且置。作么生是教意。书云。黄卷赤轴。师云。这个是文字语言。作么生是教意。书云。口欲谈而辞丧。心欲缘而虑忘。师云。口欲谈而辞丧。为对有言。心欲缘而虑忘。为对妄想。作么生是教意。尚书无语。师云。见说尚书看法华经是不。书云是。师云。经中道。一切治生产业。皆与实相不相违背。且道。非非想天有几人退位。书无语。师云。尚书且莫草草。十经五论师僧。抛却却特入丛林。十年二十年尚不奈何。尚书又争得会。尚书礼拜云。某甲罪过。师到归宗。僧问。大众云集合谈何事。宗云。两两三三。僧云不会。宗云。三三两两。师却问其僧。归宗意旨如何。僧云。全体与么来。师云。上座曾到潭州龙牙么。僧云。曾到来。师云。打野榸汉。师因干峰上堂云。法身有三种病二种光。须是一一透得。更须知有照用临时向上一窍在。峰乃良久。师便出问。庵内人为什么不见庵外事。峰呵呵大笑。师云。犹是学人疑处在。峰云。子是什么心行。师云。也要和尚相委。峰云。直须与么始解稳坐地。师应喏喏。干峰示众云。举一不得举二。放过一著落在第二。师出众云。昨日有人从天台来。却往径山去。峰云。典座来日不得普请。便下座。师问干峰。请师答话。峰云。到老僧也未。师云。与么则学人在迟也。峰云。与么那与么那。师云。将谓猴白更有猴黑。师到灌溪。时有僧举灌溪语云。十方无壁落。四面亦无门。净裸裸赤洒洒没可把。问师。作么生。师云。与么道即易。也大难出。僧云。上座不肯。和尚与么道那。师云。你适来与么举那。僧云是。师云。你驴年梦见灌溪么。僧云。某甲话在。师云。我问。你十方无壁落。四面亦无门。净裸裸赤洒洒没可把。你道。大梵天王与帝释商量个什么事。僧云。岂干他事。师喝云。逐队吃饭汉。陈尚书问云居供养主云。云居高低于弟子。主无语。尚书问师。师云。尚书莫教话堕。师在岭中时。问一老宿。一切时中如何辨明。老宿云。唤什么作一切时中。师云。释迦老子道了也。弥勒犹自不知。又见一老宿上堂云。若是商量举觉。如当门利剑相似。一句下须有杀活始得。师出众云。和尚上堂多时。大众归堂。老宿云。道什么。师云。日月易流。师在岭中顺维那处起。彼时问。古人竖起拂子放下拂子意旨如何。维那云。拂前见拂后见。师云。如是如是。又云。是诺伊是不诺伊。又云。可知礼也。师闻洛浦勘僧云。近离甚处。僧云荆南。浦云。有一人与么去。还逢么。僧云不逢。浦云。为什么不逢。僧云。若逢即头粉碎。浦云。阇梨三寸甚密。师后于江西见其僧。乃问云。还有此语不。僧云有。师云。洛浦倒退三千里。师在灵树知圣大师会中为首座。时僧问知圣。如何是祖师西来意。圣云。老僧无语。却问僧。忽然上碑合著得什么语。时有数僧下语皆不契。圣云。汝去请首座来。洎师至。圣乃举前话问师。师云。也不难。圣云。著得什么语。师云。有人问如何是祖师西来意。但云师。知圣深肯。

　　大师遗表

　　伏闻。有限色身。讵免荣枯之叹。无形实相。孰云迁变之期。既风灯炬焰难留。在水月空华何适。罔避典彝之咎。将陈委蜕之词。臣中谢伏念。臣迹本寒微生。从草莽爰自髫龀。切慕空门。洁诚誓屏于他缘。锐志唯探于内典。其或忘餐待问。立雪求知。困风霜于十七年间。涉南北于数千里外。始见心猿罢跳。意马休驰。身隈韶石之云。头变楚山之雪。以至荣逢景运。屡沐天波。诘道谈空。誓答乾坤之德。开蒙发滞。星驰云水之徒。获扬利益之因。迥自圣明之泽。加以联叨凤诏。累对龙庭。继奉颁宣。重叠庆赐。抚躬惆怅。殒命何酬。不谓臣驽马年衰。难胜睿渥。遽萦沦于疲瘵。唯待尽于朝昏星汉程遥。遐眄而才瞻北极。波涛去速。回眸而已逐东流。伏愿。凤历长春。扇皇风于拂石之劫。龙图永固。齐寿考于芥子之城。臣限余景无时微躬将谢。不获奔辞丹阙祝别彤庭。臣无任瞻天恋圣。激切屏营之至。谨奉表以闻。

　　遗诫

　　夫先德顺化。未有不留遗诫。至若世尊。将般涅槃。亦遗教敕。吾虽无先圣人之德。既忝育众一方殆尽。不可默而无示。吾自居灵树。及徙当山。凡三十余载每以祖道寅夕激励。汝等或有言句布在耳目。具眼者知。切须保任。吾今已衰。迈大数将绝。刹那迁易。顷息待尽。然沦溺生死。几经如是。非独于今矣。吾自住持已来。甚烦汝等辅赞之劳。但自知愧耳。吾灭后置吾于方丈中。上或赐塔额。秖悬于方丈。勿别营作。不得哭泣孝服广备祭祀等。是吾切意。盖出家者。本务超越。毋得同俗。其住持等事。皆仍旧贯。接诸来者无失常则。诸徒弟等仰从长行训诲。凡系山门庄业什物等。并尽充本院支用。勿互移属他寺。教有明旨。东西廊物。尚不应以互用。汝当知矣。或能遵行吾诫。则可使佛法流通天神摄卫。不负四恩有益于世。或违此者。非吾眷属。勉旃勉旃。大期将迫。临行略示遗诫。努力努力。好住。还会么。若不会。佛有明教依而行之。

　　云门山光泰禅院匡真大师行录

　　　　集贤殿雷岳录
　　师讳文偃。姓张氏。世为苏州嘉兴人。寔晋王冏东曹参军翰十三代孙也。师夙负灵姿。为物应世。故才自髫龀。志尚率己厌俗。遂依空王寺志澄律师。出家为弟子。以其敏质生知慧辩天纵。凡诵诸典无烦再阅。澄深器美之。及长落[髟/采]禀具于毗陵坛。后还澄左右侍讲数年。赜穷四分旨。既毗尼严净悟器渊发。乃辞澄谒睦州道踪禅师。踪黄檗之裔也。知道不偶世。引己自处。潜居古伽蓝。虽揖世高蹈。而为世所慕。凡应接来者。机辩峭捷无容伫思。师初往参。三扣其户。踪才启关。师拟入。踪托之云。秦时[車*度]轹钻。因是释然朗悟。既而咨参数载。深入渊到。踪知其神器充廓觉辕可任。因语之曰。吾非汝师。今雪峰义存禅师可往参承之。无复留此。师依旨入岭造雪峰。温研积稔。道与存契。遂密以宗印付师。由是回禀存焉。师参罢出岭遍谒诸方。核穷殊轨锋辩险绝。世所盛闻。后抵灵树知圣禅师道场。知圣夙已忆其来。忽鸣鼓告众。请往接首座。时师果至。先是知圣住灵树凡数十年。堂虚首席。众屡请命上座。知圣不许。尝曰。首座才游方矣。及师至。始命首众焉。洎知圣将示灭。欲师踵其席。乃潜书秘函中。谓门弟子曰。吾灭后。上或幸此。请以遗。上果会驾幸山。知圣预测上至。乃升堂加趺而终。及帝至已灭矣。帝询师遗示。门人出函奉之。上启函得书。云人天眼目堂中上座。帝乃敕刺史何希范。具礼命师。以袭法会。上于是钦美之。累召至阙。每所顾问。酬答响应。帝愈揖服。遂赐紫袍师名。后徙居云门山。鼎革废址大新栋宇。师自衡踞祖域凡二纪有半。风流四表大弘法化。禅徒凑集。登门入室者。莫可胜纪。今白云山实性大师。乃其甲也。师以乾和七年己酉四月十日顺寂。夙具表以辞帝。兼述遗诫。然后加趺而逝。寻奉敕赐塔额。以师遗旨令置全躯于方丈中。或上赐塔额。秖悬于方丈。勿别营作。门人乃依教。瘗师于丈室。以为塔焉。师先付法于弟子实性。俾绍觉场。佥议为实性已传道育徒。乃革命在会门人法球。以继师席。呜呼世导云灭矣。擿植冥行者。何所从适哉。岳幸参目师之余化。知师所为之大略。敢不书之以贻方来。时己酉岁。孟夏月二十有五日。雷岳录。

　　请疏

　　弟子韶州防御使。兼防遏指挥使。权知军州事。银青光禄大夫。检校兵部尚书。御史大夫上柱国何希范。洎阖郡官僚等。请灵树禅院第一座偃和尚。恭为皇帝陛下开堂说法。上资圣寿者。窃以。伽跋西来。克兴大乘之教。达磨东至。乃传心印之宗。然法炬以烛幽。运慈舟而济溺。伏惟和尚。慧珠奋彩。心镜发辉。性海深沉。不可以识识。言泉玄奥。不可以智知。能造一相之门。回出六尘之境。灵树禅院者。夐古灵踪。最上胜概。自知圣大师顺世。密授付嘱之词。皇帝巡狩。荣加宠光之命。足可以为祇园柱础梵苑梯航。缁徒虔心以归依。仕庶精诚而信仰。希范叨权使命。谬治名藩。幸逢法匠之风。请踞方丈之室。愿以广济为益。无将自利处怀。少狥披蓁之徒。伫集如云之众。俯从所请。即具奏闻。
　　师归寂后十七载。感梦于雄武军节度推官阮绍庄。绍庄梦。师以拂子招曰。与吾寄语秀华宫使特进李托。奏请开塔。吾久蔽塔中。宜令暂出。时托奉使韶阳监。修营诸寺。因得绍庄之语。乃以所梦闻上。寻奉敕令韶州刺史梁延鄂。同托请云门山开塔。果见马容如昔。髭[髟/采]犹生。遂具表闻奉。复奉敕令托迎真身赴阙。留内庭供养逾月。乃送还塔。仍改寺为大觉。谥大慈云匡真弘明禅师。

　　云门匡真禅师广录卷下


　　颂云门三句语(并余颂八首)

　　　　门人住德山圆明大师缘密述

　　函盖乾坤

　　乾坤并万象。　　地狱及天堂。　　物物皆真现。　　头头总不伤。

　　截断众流

　　堆山积岳来。　　一一尽尘埃。　　更拟论玄妙。　　冰消瓦解摧。

　　随波逐浪

　　辩口利舌问。　　高低总不亏。　　还如应病药。　　诊候在临时。

　　三句外别置一颂

　　当人如举唱。　　三句岂能该。　　有问如何事。　　南岳与天台。

　　褒贬句

　　金屑眼中翳。　　衣珠法上尘。　　己灵犹不重。　　佛祖为何人。

　　辨亲疏

　　黑豆未生前。　　商量已成颠。　　更寻言语会。　　特地隔西天。

　　辨邪正

　　罔象谈真旨。　　都缘未辨明。　　守他山鬼窟。　　不免是精灵。

　　通宾主

　　自远趋风问。　　分明向道休。　　再三如不晓。　　消得个非遥。

　　抬荐商量

　　相见不扬眉。　　君东我亦西。　　红霞穿碧海。　　白日绕须弥。

　　提纲商量

　　若欲正提纲。　　直须大地荒。　　欲来冲雪刃。　　不免露锋铓。

　　据实商量

　　睡来合眼饭来餮。　　起坐终诸勿两般。　　同道尽知言不惑。　　十方刹土目前观。

　　委曲商量

　　得用由来处处通。　　临机施设认家风。　　扬眉瞬目同一眼。　　竖拂敲床为耳聋。

　　住福州鼓山圆觉宗演校勘板在福州鼓山王溢刊。

