  净土疑辨
　　明 袾宏撰




　　《净土疑辨》序

　　　　豫章微休居士陈　所蕴撰
　　莲池禅师作《净土疑辨》，摧慢幢，破痴网，如闇得灯，如贫得宝，真渡苦海之慈航哉。即天台永明之论，未有若此之精切而著明者也。修净土者，最宜服膺。
　　或疑：“未后戒彼，恣意妄谈，贻苦报于无尽。其言得无已甚乎？”
　　余曰：“非已甚也。”
　　尝考唐房翥暴卒，至冥间见王，王曰：“据案簿，君曾劝一老人念佛，已生净土。君承此福，亦合生净土。”遂放还。吕师说云：“阐提之辈不信有西方，不能自修，又障他人修，入地狱如箭射。”
　　夫一口业也。劝人念佛，亦令生净土；障人念佛，入地狱如箭射。恣口业者，其真可惧也哉。故曰：“莲池禅师之言，非已甚也。”
　　　　　　　　　　　　　　　序　　毕

　　净土疑辩

　　或问：“净土之说，盖表法耳，智人宜直悟禅宗。而今只管赞说净土，将无执著事相，不明理性？”
　　答：“归元性无二，方便有多门。晓得此意，禅宗、净土，殊途同归。子之所疑，当下冰释。昔人于此，递互阐扬，不一而足。如中峰大师道：‘禅者，净土之禅；净土者，禅之净土。而修之者必贵一门深入。’此数语，尤万世不易之定论也。故大势至菩萨得念佛三昧而曰：‘以念佛心，入无生忍。’普贤菩萨入华严不思议解脱而曰：‘愿命终时，生安乐刹。’是二大士，一侍娑婆教主，一侍安养导师，宜应各立门户，而乃和会圆融，两不相碍，此皆人所常闻习知，那得尚执偏见？
　　“且尔云：‘净土表法者’，岂不以净心即是净土，岂复更有七宝世界？则亦将谓善心即是天堂，岂复更有夜摩忉利？恶心即是地狱，岂复更有刀剑镬汤？愚痴心即是畜生，岂复更有披毛带角等耶？
　　“又尔喜谈理性，厌说事相。都缘要显我是高流，怕人说我不通理性。噫！若真是理性洞明，便知事外无理，相外无性，本自交彻，何须定要舍事求理，离相觅性？况土分四种，汝谓只有寂光土更无实报、庄严等土乎哉？若一味说无相话以为高，则资性稍利者，看得两本经论，记得几则公案，即便能之，何足为难？且汝既了彻自心，随处净土。吾试问汝：‘还肯即厕溷中作住止否？还肯就犬、豕、马、牛同槽而饮啖否？还肯入丘冢，与臭腐、尸骸同睡眠否？还肯洗摩饲哺伽摩罗疾，脓血屎尿诸恶疾人，积月累年否？’于斯数者，欢喜安隐，略不介意，许汝说高山平地总西方。其或外为忍勉，内起疑嫌，则是净秽之境未空，憎爱之情尚在，而乃开口高谈大圣人过量境界，拨无佛国，蔑视往生，可谓欺天诳人，甘心自昧。苦哉！苦哉！
　　“又汝若有大力量、有大誓愿，愿于生死海中头出头没，行菩萨行，更无畏怯，则净土之生，吾不汝强。汝或虑此土，境风浩大，作主不得；虑诸佛出世难值，修学无繇；虑忍力未固，不能于三界险处度脱众生；虑尽此报身未能永断生死，不受后有；虑后有既在，舍身受身前路茫茫，未知攸往。则弃净土而不生，其失非细。
　　“此净土法门似浅而深，似近而远，似难而易，似易而难，他日汝当自知。汝今参禅、念佛，不妨随便一门深入。但忌认鍮作金，得少为足，便似管窥小解，恣意妄谈，非诋净土。喻如痴狂之子，骂斥父母，父母慈怜虽不加责，其如天理之不容，王法之必戮何？彼妄谈者报亦如是。可惧也夫！可悲也夫！”

　　净土疑辨后跋

　　微休居士鸣道学于靖江，有武城弦歌之风。既致政，励精华严，镂梵本为方册，以便读学；而复弘赞净土，刻予所著疑辨，广为流通。夫尚志十玄之门，栖神九莲之域，可谓深契普贤愿王，妙入毗卢性海者矣。惜早逝，不令曹鲁川见之。

