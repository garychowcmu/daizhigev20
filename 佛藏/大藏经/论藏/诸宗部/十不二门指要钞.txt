  十不二门指要钞
　　宋 知礼述




　　指要钞序

　　　　宋东山沙门遵式述
　　大教隆夷存乎其人。诸祖既往玄化几息。时不可以久替。必有间世者出焉。四明传教导师礼公。实教门之伟人也。童子受经便能思义。天机特发不曰生知之上性者乎。及进具禀学于宝云。通师初预法席。厥父梦其跪于师前。师执瓶水注于口中。其引若泉其受若谷。于是乎。天台大教圆顿之旨。一受即了不俟再闻。师谓之曰。子于吾言无所不达非助我也。逮师始灭公复梦贯师之首擐于左臂而行。嘻得非初表受习。若阿难泻水分瓶之莫二也。后表传持操师种智之首而行化也。淳化初郡之乾符寺请开讲席。诸子悦随若众流会海。繇是堂舍侧陋门徒渐繁。未几遂迁于保恩院焉。法华止观金光明诸部。连环讲贯岁无虚日。尝勖其徒曰。吾之或出或处或默或语。未始不以教观权实之旨。为服味焉为杖几焉。汝无怠也。大哉若夫被寂忍之衣。据大慈之室。循循善诱不可得而称矣。释签十不二门者。今昔讲流以为一难文也。或多注释各陈异端。孰不自谓握灵蛇之珠。挥弥天之笔。岂思夫一家教观。殊不知其启发之所。公览之再叹。岂但释文未允奈何。委乱大纲山隤角崩良用悲痛。将欲正举舍我而谁。遂而正析斯文。旁援显据绰有余刃。兼整大途教门权实。今时同昧者于兹判矣。别理随缘其类也。观道所托连代共迷者于兹见矣。指要所以其立也。至若法华止观纲格之文。隐括错综略无不在。后之学者足以视近见远。染指知味。易不云乎。通天下之志。定天下之业。断天下之疑。实此一二万言得矣。式忝同学也。观者无谓吾之亦有党乎。取长其理无取长其情。文理明白谁能隐乎云也。

　　十不二门指要钞卷上

　　　　宋四明沙门知礼述
　　十不二门者。本出释签岂须钞解。但斯宗讲者。或示或注著述云云。而事理未明解行无托。荆溪妙解翻隐于时。天台圆宗罔益于物。爰因讲次对彼释之。命为指要钞焉。盖指介尔之心。为事理解行之要也。聊备诸生温习。敢期达士披详邪。时大宋景德元年岁在甲辰正月九日。叙。
　　钞曰。此文题目多本不同。或云法华本迹十妙不二门。或无本迹二字。有唯云玄文十不二门。此或以所通之义所释之文而冠于首。盖不忘其本也。而尽是别录者私安。取舍由情无劳苦诤。若十不二门四字乃作者自立。故文云。为实施权则不二而二。开权显实则二而不二。法既教部咸开成妙。故此十门不二为目。须据此文释其题旨。岂非四时三教所谈。色心乃至受润无不隔异故皆名二。今经开会实理既彰十异。皆融互摄无外咸名不二。即以不二当体为门。然亦可云十不二为能通。十妙为所通。问妙即不二不二即妙。俱名俱体何分能通所通。答今不以粗妙分能所。亦不以名体分之。盖以十妙法相该博学者难入。此文撮要径显彼意。乃以略显广以易通难。义立能通所通。数至十者。盖从十妙而立。虽立门对妙互有多少。而不亏本数也。此且总明待至释文。更为点示若欲标。述作人者即是。荆溪尊者既是后人录出不可正斥其讳。释文为三。初总叙立意。二从一者去列门解释。三是故十门讫文结。摄重示此三即拟三分也。初又四。初叙前文立述作之意又二。初叙前又二。初叙教广。二初十妙意。然者是也。即领上之辞。亦信解之语。若不信者乃云不然。此迹门等者。指上玄文所谈十妙。境智行位因也。三法果也。感应兼自他神通说法。是能化者作属自也。眷属利益是所化者事属他也。故因等四收十妙尽。一代教门所明法相岂过于此。今于十义皆用待绝二妙。而融会之令无壅碍。故云融通入妙。二凡诸下。众释意。如初理境具有七科。一一皆用四教拣之意。开藏等俱圆。复以五味判之。欲开兼等皆妙。即使醍醐之外更无余味。如此释之方称妙法。智行乃至利益各明种种法相。无不皆用四教五味判。后开之皆成极味。二观心下。叙观略。枢即门之要也。机谓机关有可发之义。盖一切教行皆以观心为要。皆自观心而发观心空。故一切法空即所修诸行。所起诸教皆归空也。假中亦然。岂不以观心为枢机邪。然今玄文未暇广明。寄诸文末略点示尔。又虽据义一一合有。为避繁文故有存没。如十二因缘境后则有四谛则略。盖有止观对此。明乎教观旁正。如常所说托事。则借彼事义立境立观。如王舍耆山等。附法则摄诸法相。入心成观如四谛五行等。既非专行故十乘不委。此即义例约行等三种观相也。二所明下立意又二。初重示大部意更举十妙方出其意。能化即应。并神通说法也。所化即感。及眷属利益也。此十乃是一代教中能诠名字。大部明此意。在开显诸名咸妙故也。须辨十者。欲收始末自他尽故。始谓境等。即自行因。末谓三法。即自行果自他如前。若辨此十一一咸妙。则了如来出世意。尽二故不下。正明今述意二。初为成妙解。欲知此十皆妙须了开显大纲。即三千世间俱空假中是今经之大体。能开之绝妙。境即此故事理俱融。智发此故无缘。行起此故无作。位历此故相摄。三法究尽此故果满。生具此故一念能感。佛得此故无谋而应。神通用此故化化无穷。说法据此故施开自在。眷属全此故天性相关。利益称此故无一不成佛。今此十门正示于此若能知者名发妙解。二故撮下为成妙行。言观法者十乘也。应知止观十乘是别论行相。而一一乘不离三千。即空假中故云观法大体。义例云散引诸文该乎一代。文体正意唯归二经。一依法华本迹显实。二依涅槃扶律显常。以此二经同醍醐故。是知用此十妙绝待之义。为观体者。方譬日光不与暗共。又此三千法门遍于诸法。若色若心依之与正。众生诸佛。刹刹尘尘无不具足。故华严云。如心佛亦尔。如佛众生然。心佛及众生。是三无差别。故今家释经题。法字约此三法各具。三千互具互融方名妙法。然虽诸法彼彼各具若为观体必须的指心法三千。故玄文云。佛法太高。众生法太广。于初心为难。心佛及众生。是三无差别观心则易又义例云。修观次第必先内心。今家凡曰观心皆此意也。故今文中撮乎十妙入一念心。十门示者为成观体故也。若不尔者何故节节唯约心说。岂尘刹生佛而不具邪。若不见。此全失今文述作之意也。二若解下。例后义彰法理无殊二。初例本妙。若本若迹各论十妙。而不同者但是互有离合故也。迹因具明境智行位四者离因故。迹果惟明三法。一妙者合果故本中不云境等。唯明一本因妙者。合因故本果之外。更立本国土本涅槃本寿命者离果故。故知唯云因妙必具境等。唯云三法必具国土等。若知因果不殊自他岂应有异。以本初坐道场时亦遍赴物岂不现通说法。岂无眷属获益邪。应知久近虽异。皆以三千俱空假中而为大纲。故云不思议一。二况体下例四章如上所明。二十重妙皆是释名而含体等以释名是总三章。是别总总别故。目十妙中境即是体智行位。法是宗应等三妙。是用感及眷属既获利益。必合从因至果还起利他之用。亦具体等故云秖是自他因果法故。又名等四章皆是被下之法即属教也。而须以相别其粗妙。今之四章出前三教。四时之上复能开前令皆圆妙故。永异之言含其待绝。以唯今经能遍开故。三若晓下别示妙体令解行俱成。三初指妙归心。三千妙体为教所归故。一期之内五味传传相生故纵。四教各各趣理故横。而所诠法虽有显覆准今经意。未尝暂离三千妙法。又虽诸法皆具三千。今为易成妙解妙观故。的指一念即三法。妙中特取心法也。应知心法就迷就事而辨。故释签云。众生法一往通因果。二往唯局因。佛法定在果。心法定在因。若约迷悟分之佛唯属悟。二皆在迷。复就迷中众生属他通一切故。心法属己别指自心故。四念处节节皆云观一念无明心。止观初。观阴入心九境。亦约事中明心。故云烦恼心病心乃至禅见心等。及随自意中四运心等。岂非就迷就事辨所观心。有人解今一念云是真性。恐未称文旨。何者若论真性诸法皆是何独一念。又诸文多云观于己心。岂可真理有于己他。更有人全不许立阴界入等为所观境。唯云不思议境。此之二师灼然违教。唯摩诃止观先于六章广示妙解。岂不论诸法本真皆不思议。然欲立行造修。须拣入理之门起观之处。故于三科拣却界入复于五阴。又除前四的取识阴。辅行又拣能招报心。及以发得属于下境。此是去丈就尺。去尺就寸如炙得穴也。乃依此心观不思议。显三千法乃至贪嗔等心。及诸根尘皆云观阴入界及下九境。文中拣判毫末不差。岂是直云真性及不思议。问常坐中云以法界对法界起法界。安心中云但信法性。不信其诸及节节云不思议境今何不许。答此等诸文皆是能观观法。复是所显法门。岂不读辅行中分科之文。先重明境即去尺就寸文也。次明修观即观不思议境等十乘文也。况辅行委示二境之相非不分明。岂得直以一念名真理及不思议邪。应知不思议境对观智边不分。而分名所观境。若对所破阴等诸境故。不思议境之与观皆名能观。故止观云。譬如贼有三重。一人器械钝身力羸智谋少先破。二重更整人物方破。第三所以迟回日月。有人身庄兵利权多。一日之中即破三重辅行。释云。约用兵以譬能所。今以身壮譬圆三谛。兵利譬圆三止。权多譬圆三观。械等并依身力故也。上皆辅行文也。岂非谛观俱为能观邪。今更自立一譬双明两重能所。如器诸淳朴岂单用槌而无砧邪。故知槌砧自分能所。若望淳朴皆属能也。智者以喻得解幸可详之。皆为不辩两重所观故迷斯旨。又若不立阴等为境。妙观就何处用。妙境于何处显。故知若离三道即无三德。如烦恼即菩提生死即涅槃。玄文略列十乘皆约此立。又止观大意以此二句为发心立行之体格。岂有圆顿更过于此。若如二师所立。合云菩提即菩提涅槃即涅槃也。又引常坐中起对俱法界者。今问法界因何有起对邪。须知约根尘识故方云起对法界。故义例释此文云。体达(修观)若起若对(阴入)不出法界(成不思议)彼有约理约观约果三义。此文正约观行辨也。又安心文云。唯信法性者未审信何法为法性邪。而不知此文正是于阴修乎止观。故起信论云。一切众生从本已来未曾离念。又下文云。浊成本有若不观三道即妙。便同偏观清净真如。荆溪还许不故辅行解安住世谛云。以止观安故世谛方成不思议。又云安即观也故谈圆妙不违现文方为正说。今释一念乃是趣举根尘和合一刹那心。若阴若惑若善若恶皆具三千。皆即三谛乃十妙之大体。故云咸尔斯之一念为成观。故今文专约明乎不二。不可不晓故兹委辨。问相传云。达磨门下三人得法而有浅深。尼总持云断烦恼证菩提。师云。得吾皮。道育云迷即烦恼悟即菩提。师云。得吾肉。慧可云。本无烦恼元是菩提师云。得吾髓。今烦恼即菩提等稍同皮肉之见。那云圆顿无过。答当宗学者因此语故迷名失旨。用彼格此陷坠本宗。良由不穷即字之义故也。应知今家明即永异诸师。以非二物相合。及非背面相翻直须当体全是方名为即。何者烦恼生死既是修恶。全体即是性恶法门故。不须断除及翻转也。诸家不明性恶。遂须翻恶为善。断恶证善故。极顿者仍云本无恶元是善。既不能全恶是恶故皆即义不成故。第七记云忽都未闻性恶之名。安能信有性德之行。若尔何不云烦恼即烦恼等。而云菩提涅槃邪。答实非别指秖由性恶融通寂灭。自受菩提涅槃之名盖从胜立也。此则岂同皮肉之见乎。又既烦恼等全是性恶。岂可一向云本无耶。然汝所引达磨印于可师。本无烦恼元是菩提等。斯乃圭峰异说致令后人以此为极。便弃三道唯观真心。若据祖堂自云二祖礼三拜依位立。岂言烦恼菩提一无一有耶。故不可以圭峰异说。而格今家妙谈尔(元本云此乃又超得髓之说也。可师之见意纵阶此语且未圆。问今明圆教岂不论断惑证理及翻迷就悟邪。若论者何异持育之解。答秖如可师岂不断惑翻迷。岂亦同前二邪。故知凡分渐顿。盖论能断能翻之所以尔)。今既约即论断故无可灭。约即论悟故无可翻。烦恼生死乃九界法既十。界互具方名圆。佛岂坏九转九邪。如是方名达于非道魔界即佛。故圆家断证迷悟但约染净论之。不约善恶净秽说也。诸宗既不明性具十界。则无圆断圆悟之义。故但得即名而无即义也。此乃一家教观大途能知此已。或取或舍自在用之。故止观亦云唯信法性。不信其诸语似弃妄观真(元云岂异可师之说)而义例判。云破昔计故约对治说。故知的示圆观须指三道即是三德。故于阴等观不思议也。若不精拣何称圆修。此义难得的当至因果不二门更为甄之。二则止下。示成由行。已约心法显乎妙旨。虽知十妙不离一念。若非妙行何能成之。故玄文虽立观心而且托事附法。盖非部意故多阙略。若具论能成之功。须指摩诃止观也。故境等五妙且论诸圣。及佛世当机所观所发所行所历所究尽法。而于我曹禀教行人。如何成就故令修止观用十法成乘。方能亲观妙境。发智立行历位登果故。彼十乘能令行人成就自行因果也。言起教一章成今化他能所者。彼文起教虽即弗宣而且不出裂网之意。此裂网文泛论生起。虽在果后化他细寻其意。多明初心自行。故文云种种经论开人眼目。执此疑彼是一。非诸今融通经论解结出笼。岂非始行能裂他网。又文云。若人善用止观观心。则内慧明了通达。渐顿诸教如破微尘出大千经卷。河沙佛法一心中晓。岂非自行起教。又云。若欲外益众生逗机设教等。此文方是果后化他也。辅行二释谓化他裂网自行。裂网但自行文略故。读者多暗至于归大处文。亦为初心修观而说。故云胶手易著寱梦难醒。封文齐意自谓为是。乃至云为此意故须论旨归。故知五略十广。虽该自他。始终而尽。是行者修法。若了彼文方可销今相成之意。故今十门从染净不二已去。皆指果后设化之相。悉在初心刹那一念。而必须三观功成此用方显故。文云故须初心而遮而照等。故知能修起教之观。则能成就应机现通说法之用也。此意稍隐解者方知不作此解。则止观裂网旨归之文。记中自行之释。及今相成之语如何销之。若云但修十乘果用自显者。则合云十乘成今化他能所。尔三则彼下功成识体。故知得此相成之意。则不唐学问。不谩修行。教下所诠妙体可识。四故更下结示立名使诠旨斯显。四初立门所由如文。二何者下出门名义。理事三千本皆融。即实机未熟权化宜施。佛须物情分隔而说故云不二而二。半满诸法暂有差殊权化。若成实理须显佛随自意。开会而谈故云二而不二境等。十法即是所通既约教部判。后开之俱圆俱妙故。能通门宜名不二。三各自高深一家所判。法门名义无间高下。己他无不理性本具。全性起修分显究尽。故今十门一一如是。皆为观体其义更明。然事异故六。理一故即。此宗学者谁不言之而的当者无几。应知圆家明理已具三千。而皆性不可变。约事乃论迷解真似因果有殊。故下文云。三千在理同名无明。三千果成咸称常乐(约事明六)三千无改无明即明三千。并常俱体俱用(约理明即)若见斯旨稍可持论。四直彰宗趣如文。
　　二一者下。第二列门解释二。初列门对妙。二初列门可见。二是中下。对妙七科之境不出色心。此二不二则诸境皆妙故云第一从境立名。智行二法正论修相。傥二境不融修性有异则不成妙故。二三从智行立名位多在相。三法唯果若了始终理一。此二皆妙故。第四从位法立名。通应二事果后利他。既是净用依正必融。纵是他机亦同自体。此之妙事在今染心。能如是观妙用方显故。五六七从感应神通立名。三业是能说之人。权实是所说之法。此二若融说法方妙故。八九从说法立名。眷属是三草二木利益由法雨所滋。若知本一地雨则权实益等故。第十从眷属利益立名。立此十门意成十妙解行故也。
　　二一色下。释门旨趣十段。初色心不二门三。初标一切诸法无非妙境。本文七科亦且从要。七科尚广妙旨难彰。今以色心二法收尽。故大论云。一切世间中唯有名与色。若欲如实说但当观名色。此二不二诸法皆妙。故今摄别入总。特指心法明乎不二。以此为门则解行易入也。二且十下。释中又二。初约诸境明总别二。初双标。总在一念者。若论诸法互摄。随举一法皆得为总。即三无差别也。今为易成观故。故指一念心法为总。然此总别不可分。对理事应知。理具三千事用三千各有总别。此两相即方称妙境。二何者下。双示二。初别十如中。相可别故属色。性据内故属心。观音玄义指心为体。而诸文中双取色心。力作单不能运缘。或指爱或指具度。既存两说义必双兼。若云业为因者。则似兼色。今从习边故因果皆心。五阴皆报则须兼心。今从受身约色义强本末究竟。文虽不对既论三等。同后三谛因缘中。现未七支皆须双具。识名虽独必含中阴故亦两兼行有是业不可遍属。无明爱取唯心可知。诸谛中苦同七支集既兼业。道亦含戒皆具色心。俗论诸法兼二可知。灭及真中一实无谛。体唯是理无相可表。并心证故故不兼色。然上所对不可永殊欲成别义故且从强。二既知下。次总。前约诸法不失自体为别。今明诸法同趣刹那为总。终日不失终日同趣。性具诸法总别相收。缘起诸法总别亦尔。非谓约事论别以理为总。又复应知若事若理。皆以事中一念为总。以众生在事未悟理。故以依阴心显妙理故。问他云。一念即一性也。一念灵知性体常寂。又云。性即一念谓心性灵寂。性即法身。灵即般若。寂即解脱。又云。一念真知妙体。又云。并我一念清净灵知。据此等文乃直指文中一念名真净灵知。是约理解。今云。属事是阴入法。与他所指赊切如何。答此师秖因将此一念约理释之。致与一家文义相违。且违文者。一违玄文彼判心法定在因。佛法定在果。众生法一往通因果。二往则局因。他执心法是真性。故乃自立云。心非因果。又碍定在因句。复自立云。约能造诸法故判为因。佛定在果者。乃由研修觉了究尽为果。今问既将因果分判法相。何得因果却不相对果。若从觉因须指迷。何得自立理能造事而为因邪。既不相对何名分判。又违华严心造之义。彼经如来林菩萨。说偈云。心如工画师造种种五阴。一切世间中无法而不造。如心佛亦尔。如佛众生然。心佛及众生是三无差别。辅行释云。心造有二种。一者约理造即是具。二者约事即三世。变造等心法既有二造经以心例于佛。复以佛例于生。故云如心佛亦尔。如佛众生然。是则三法各具二造方无差别。故荆溪云。不解今文如何销。偈心造一切三无差别。何忽独云心。造诸法得名因邪。据他所释心法是理唯论能具能造。生佛是事唯有所具所造。则心造之义尚亏。无差之文永失矣。又若约能造释因。则三法皆定在因。以皆有二造故。此文应今家立义纲格。若迷此者一家教旨皆翻倒也。焉将此解定教文之欠剩邪。二违大意。及全刚錍。他自引云。随缘不变名性。不变随缘名心。引毕乃云。今言心即真如不变性也。今恐他不许荆溪立义。何者。既云不变随缘名心。显是即理之事。那得直作理释。若云虽随缘边属事。事即理故。故指心为不变性者。佛法生法岂不即邪。若皆即理何独指心名不变性。故金錍云。真如是万法由随缘故。万法是真如由不变故。故知若约万法即理。则生佛依正俱理皆不变故。何独心是理邪。若据众生在事。则内外色心俱事皆随缘故。何独心非事邪。他云。生佛是因果。法心非因果验。他直指心法名理。非指事即理。生佛二事会归心故。方云即理。亦非当处即具三千。是知他师虽引唯色之言亦秖曲成唯真心尔。况复观心自具二种。即唯识观及实相观。因何才见言心便云是理。又实相观虽观理具非清净理。乃即事之理也。以依阴等显故。问若尔二观皆依事如何分邪。答实相观者即于识心体其本寂。三千宛然即空假中。唯识观者。照于起心变造十界即空假中。故义例云。夫观心法有理有事。从理则唯达法性更无余途。从事则专照起心四性叵得。亦名本末相映事理不二。又应知观于内心二观既尔。观于外境二观亦然。此皆止观及辅行文意非从臆说。他云真心具三千法。乃指真如名不思议境。非指阴入也。金錍云。旁遮偏指清净真如。那得特偏指邪。又云。夫唯心之心岂唯真如心邪。须知烦恼心遍。第一记云。专缘理性而破九界是别教义。那得句句唯于真心。又此标一念乃作一性真如释之。后文多就刹那明具三千。亦作真如释邪。问永嘉集既用今家观法。彼奢摩他云。一念即灵知自性。他立正合于彼何谓不然。答彼文先于根尘体其本寂。作功不已知灭对遗。灵知一念方得现前。故知彼之。一念全由妙止所显。不尔何故五念息已一念现前。秖如五念何由得息。那得将彼相应一念类今刹那念邪。况奢摩他别用妙止安心。毗钵舍那别用妙观安心。优毕又方乃总用止观。故出观体中一念。正是今之阴识一念也。何者。彼文序中先会定慧同宗法。尔中乃云故即心为道。可谓寻流得源矣。故出观体云秖知一念即空不空非空非不空言秖知者乃即体(止也)了(观也)理今刹那是三谛理。不须专亡根境显其灵知。亦不须深推缘生求其空寂。故云秖知。此乃即心为道也。若奢摩他观成。显出自性一念。何用更修三观。问彼云。若于相应一念起五阴者。仍以二空破之。那云不更修观。答于真知起阴以观破之。不起阴者何用观之。彼二空观乃是观阴非观真知。故知解一千从。迷一万惑。若欲广引教文验其相违。不可令尽书倦且止。二违义者。问据上所引众教虽见相违。且如立此十问。欲通妙理亡于名相。若一念属事岂但通事。将不违作者意乎。答立门近要则妙理可通。若夐指真如初心如何造趣依何起观邪。今立根尘一刹那心。本具三千即空假中。称此观之即能成就十种妙法。岂但解知而已。如此方称作者之意。若也偏指清净真如。偏唯真心则杜初心入路。但滋名相之境。故第一记云。本虽久远。圆顿虽实。第一义虽理。望观属事。他谓圆谈法性便是观心为害非少。今问一念真知为已显悟。为现在迷。若已显悟不须修观。十乘观法将何用邪。若现在迷全体是阴。故金錍云。诸佛悟理众生在事。既其在事何名真净。然谁不知全体是清。其奈浊成本有。应知观心大似澄水。若水已清何须更澄。若水未清须澄浊水。故辅行。释以识心为妙境云。今文妙观观之令成妙境。境方称理。又解安于世谛云。以止观安故。世谛方成不思议境。故知心虽本妙。观未成时。且名阴入。为成妙故。用观体之。若拨弃阴心。自观真性。正当偏指清净真如之责。复招缘理断九之讥。且如今欲观心。为今刹那便具三千。为须真如体显方具三千。若即刹那。何不便名阴心为于妙境。而须立真心邪。又大师亲令观于阴等诸境。及观一念无明之心。何违教邪。应是宗师立名诠法未的。故自别立邪。又若谓此中一念不同止观所观阴等诸心者。此之十门因何重述。观法大体观行可识。斯言谩设也。又中谛一实别判属心。与总真心如何拣邪。心性二字不异而异。既言不变随缘名心。即理之事也。随缘不变名性。即事之理也。今欲于事显理。故双举之。例此合云不变随缘名佛。随缘不变名性。生性亦然。应知三法俱事俱理。不同他解。心则约理为通。生佛约事为别。此乃他家解心佛众生之义。不深本教。滥用他宗。妨害既多。旨趣安在。一性等者。性虽是一。而无定一之性。故使三千色心相相宛尔。此则从无住本立一切法。应知若理若事。皆有此义。故第七记释此文云。理则性德缘了。事则修德三因。迷则三道流转。悟则果中胜用。如此四重。并由迷中实相而立。今释曰。迷中实相即无住本。乃今文一性无性也。上之四重即立一切法。乃今文三千宛然也。第一重既以性德缘了。为一切法。须以正因为无住本。余之三重既将逆顺二修为一切法。必以性德三因为无住本。此即理事两重总别也。问既以迷中实相为一性。对三千为别。正当以理为总。何苦破他。答以三千法同一性故。随缘为万法时。趣举一法总摄一切也。众生无始全体在迷。若唯论真性为总。何能事事具摄诸法而专举一念者。别从近要立观慧之境也。若示一念总摄诸法则显诸法同一真性。故释签云。俗即百界千如。真则同居一念。须知同一性故。方能同居一念故。以同居一念用显同一真性。非谓便将一念名为真谛。岂同居一尘非真谛邪。今文以一性为总。前后文以一念为总。盖理事相显也。此之二句正出摄别入总之所以也。由一性无性立理事三千故。故两重三千同居一念也。岂同他释直以一念名真性邪。二当知下。就理事明谛境二。初约理事明三谛二。初明理事心之色心者即事明理具也。初言心者趣举刹那也。之者语助也。色心者性。德三千也。圆家明性既非但理。乃具三千之性也。此性圆融遍入同居刹那心中此心之色心乃秖心是三千色心。如物之八相更无前后。即同止观心具之义。亦向心性之义。三千色心一不可改故名为性。此一句约理明总别。本具三千为别。刹那一念为总。以三千同一性故。故总在一念也。即心名变等者。即上具三千之心。随染净缘不变而变。非造而造。能成修中三千事相。变虽兼别。造虽通四。今即具心名变。此变名造则唯属圆不通三教。此二句则事中总别。变造三千为别。刹那一念为总。亦以三千同一性故。故咸趣一念也。造谓体用者。指上变造即全体起用。故因前心具色心随缘变造。修中色心乃以性中三千为体。修起三千为用。则全理体起于事用。方是圆教随缘之义。故辅行云。心造有二种。一者约理造即是具。二者约事乃明三世凡圣变造。即结云。皆由理具方有事用。此文还合彼不。问变名本出楞伽。彼云。不思议熏不思议变故。造名本出华严。彼云。造种种五阴。故华严唯有二教。楞伽合具四教。何故金錍云变义唯二。造通于四。答部中具教多少。虽尔今约字义通局不同何者大凡云变多约当体改转得名。故变名则局。若论造者。乃有转变之造。亦有构集之造。故造名则通别圆皆有中实之性。是故二教指变为造。藏通既无中实之体。但明业惑构造诸法不云变也。大乘唯心小乘由心。故云变则唯二造则通四。问他云造谓体同。及改此文二十来字。而云收得旧本。又云勘契多同。今何违旧答旧本诸文全无错邪。应是荆溪亲书本邪。又多本同者。止如杭州十藏中台教。顷曾略续错字不少。岂非初将一本写之。一本或错十处皆讹。又云日本传来别行十门。题云国清止观和尚录出。亦云体同等者未审。止观和尚又是谁邪。此人深谙一家教不。始录之本全不错不。岂以先死之人遵之为古。所立之事皆可依邪。如干淑所录邃和尚止观中异义。乃以三界为无漏总中之三。可尽遵不。况诸异义特违辅行。自立己见故皆云记文易见。和尚云云。此师又称第七祖。故知止观和尚多是此师。若其是者则全不可依。既暗荆溪深旨必有改易也。又日本教乘脱误亦多。唯有别行十不二门。则全同他所定之本。他既曾附示珠指。往于彼国必是依之勘写尔。设是旧本须将义勘莫可专文。问文纵难定义复相违。何者此文摄别入总。合云变造体同。若云从体起用还是开总出别既失不二之义。便无开会之功也。答若得前之总别意者。则自不执旧讹文也。岂理体唯总。事用唯别。如常坐中修实相观。既云唯观理具文中广辨三千还。有总别不。若无者。那云一心具三千邪。随自意中修唯识观。观于起心即约变造事用而说。还有总别不。若无那云一切法趣檀等。那云观一念善恶心起十界邪。岂随自意三昧非不二开会观邪。应知立兹体用。欲于理体及以事用皆明三谛事用苦即空假中还成不二圆妙不。既于理事两重总别皆显绝妙。那将摄别入总而为难邪。又夫开显乃示法法皆妙。若知即具而变用岂不妙邪。问他云之犹往也。即全真心往趣色心则全理作事此义如何。答非唯销文不婉抑亦立理全乖。何者心不往时遂不具色心邪。又与心变义同。正招从心生法之过。况直云心是真理者。朗乖金錍释。心既云不变随缘名心。何得直云真理。又造谓体用方顺文势。如何以同释造。问若真心往作色心。有从心生法之过者。文云即心名变亦有此过邪。答不明刹那具德。唯执真心变作。灼然须招斯过。今先明心具色心。方论随缘变造。乃是全性起修。作而无作何过之有。问即心名变此心为理事邪。若理者上约随缘名心。若事者乃成事作于事。那言全理起事。答止观指阴入心能造一切。而云全理成事者。盖由此心本具三千方能变造。既云心之色心。已显此心本具三千。今即此心变造。乃是约具名变。既非但理变造。自异别教也。二是则下。结成三谛者。上之事理三千。皆以刹那心法为总。心空故理事诸法皆空。即非色非心也。心假故理事诸法皆假。即而色而心也。心中故理事诸法皆中。即唯色唯心也。故辅行云。并由理具方有事用。今欲修观但观理具。俱破俱立俱是法界。任运摄得权实所现。言良由于此者。即由心之色心故(理也)即心名变故(事也)全体起用故(理事合也)方能一空一切空。一假一切假。一中一切中也。他解此文分擘对当大义全失。仍不许对三谛。而云此中未论修观故。设未修观立谛何妨。况此色心本是谛境。更有人互对三谛云得圆意。盖不足言也。二故知下。会生佛居一念。已生佛者。心法三千。他生佛者。佛法众生法并名为他各具三千。三千不出生佛也。以理摄事同趣我心。盖心之具故。即心变故。全体用故。故识一念即能遍见也。三故彼下。结不二可见。他云。此本多一差字。存略无妨不须苦诤。二内外不二门又三。初标。正约三法立内外境也。众生诸佛及以依报名为外境。自己心法名为内境。故观音玄义立所观境有二。所谓自他。他者谓众生佛。自者即心而具。乃引华严心如工画师等为证。有人立佛界为内。九界为外。乃引此经。或说己事。或说他事证之。而不知彼明果后垂迹。乃以佛界为己。九界为他。今论初心观所依境。既未成佛安用佛为己邪。据观音玄方为允惬。问前引大部。拣于佛法太高众生太广。今何取。之答辨其难易故且拣之。若论机入不同故须双列。复为显其妙义必须内外互融。随观一境皆能遍摄故名不二。此之不二悉得称门。泛论虽尔一家观法多用内心妙义为门也。二凡所下。依门释二。初明内外境观二。初标示者。大小乘中所明观法二境收尽故云不出。今非偏小也。二外谓下。释相二。初明外境观相。言托者依也。彼者既以内心为自。乃指依报及生佛色心为彼。此乃正立外境。即空假中去。即是妙观及观成相。于依等四随托一境。皆以圆融三观观之。此观既妙故令阴入染体泯净。即前依正等全为妙体一实圆理。故云体绝及一实等。所观阴境既绝能观妙观亦寂。则病去药亡能所双绝。故云无空假中。于双绝之处融妙三千一时显现。豁然同皆真净。法法皆实故真。皆非染碍故净。故云宛然等。如是则一切众生皆毗卢体。一切国土悉常寂光。有何定法名三五七九及净秽邪。故云无复至差品也。而彼彼三千圆融互入犹因陀罗网。终自炳然即是外观功成之相。观行已上至于妙觉节节无非如此显发。不尔安云发心毕竟二不别邪。问他云旧本无两假字。唯云即空即中空中妙故。而云以空中亡彼依正之假。此本何得妄加邪。答虽欲依于旧本其如义理残缺。必是往时读者不谙境观。故妄有改削矣。且文标所观境有内外。岂以依正色心阴入之境而为假观邪。遍寻荆溪之意必不阙此一观。何者如止观破思假文中。云因缘生法即空即中。辅行云。且以法性空中对幻假说其实幻假即不思议假。既云且以知非尽理。须即妙假故云其实。文中不云即假尚欲据义加之。岂自著述而特略之。况彼云因缘生法。方有幻假之义。今直云依正等。且未成幻假况妙假乎。又第一记中释十二入各具千如。中云境据假边且存其数。空中尚无其数安在。然必约假以立空中。此虽将境为假。然与今文不同。何者彼约十二入各具千如为境。即已成不思议假故非此例。恐未解者以此为据。故粗引之仍出其意。又上若不立假观下何亡之。而云无空假中邪。又若更云空中兼上依正俱亡故。云无空假中者。文已自云。色心体绝何系重乎。若以色心体绝亡所观阴境。无空假中泯能观妙观。则无是过也。又准内体三千即空假中。三千已是妙境犹尚更立三观。今但云依正等未结成妙境。那便略慈假观邪。问前门心之色心。云是三千妙体。今云依正色心何非妙境。答上云心之色心。即刹那念本具七科色心。此非妙境更指何邪。今但云依正等。乃是直论外阴入界故不例上。问既将佛法众生法为外境。佛已离阴何得皆是阴入邪。答修观行者外境未亡已来见有他佛。故起信论云。以依转识故说为境界。则知过在于我何关佛邪。然且置所定之文。试论能定之义。还合一家教宗不。秖如他于谕迷显正决中。指色心门为外境者。岂可内境离色心门邪。又解外观成相豁同真净文。云同者似也。乃似其分真即六根净也。岂外观功能止齐相似。又解内观先了外色心一念无念。谓外境亡唯内体三千。即空假中谓内体显。既全不约解行分文。先了之言乃是牒前外观。内体已下方观于内。是则六根净后方修内观。则识阴十乘初心绝分又若谓外境亡时内体必显者。则唯有外观不须观内。又成内观初心后心皆不修也。此等相违请当宗匠者观之。还可将此见解。定教文之是非乎。或须云终日炳然。有何损益而苦诤之。境观乖失而全不知。况依正本融迷情强隔。观成情遣且云不见。尘去鉴净现像非磨。故云终自炳然。此则自胜于日他莫知之。问染净不二门云照故三千常具。遮故法尔空中。又云亡净秽故以空以中。又义例云。观此一运即具十界百界千如。即空即中。此文何须添假字邪。答因征彼文验知旧本是往人改削。何者若不解彼之文意。须据彼文除今假字。今人既。然往人亦尔。不足疑也。呜呼不解境观以至于斯。且如染净门云。故须初心而遮而照。照故三千常具。遮故法尔空中。盖三观相成也。既云照故三千常具。照是观不。三千是妙假不。既不可单修假观。遂须空中成之。故云遮故法尔空中。因兹遮照妙用现前。故云遍应无方。既以妙假历于净秽。复须空中亡之。故云亡净秽故以空以中。义例照此一运即具十界百界千如者。即于内心唯识之境。用不思议假观照之。方显百界千如。仍须遮之故云即空即中。正是三观相成。则与染净门中观相恰同也。故彼三文有即是剩。此文无即是欠何者今文标云凡所观境不出内外。即云外谓托彼依正色心。既无心具及百界等言未成妙境。又无观照之义。因何便云是假观。邪党理之者见斯晓谕更何由执。二所言下。明内境观相者。先了等者。初心行人欲依内心修观。先须妙解了达外法唯一念造。此能造念本无念性。能造既无所造安有。外法既虚唯有内体三千实性。如是解已方依内心修乎三观。故内体二字亦事理双举。内即内心随缘义故对外立也。体即是性不变义故非内外也故义例云。修观次第必先内心。乃至云又亦亦先了诸法唯心方可观心。又彼文云。唯于万境观一心故知。若无此解如何知心具足诸法。若不知具但直观心何殊藏通。藏通何曾不云观心。纵知心体是中。若不云具未异别教教道也。故止观先。开六科妙解然始正修。观心之义如是。如何释云先修外观。至六根净方修内观邪。又此内观含于唯识实相两观之义学者寻之问外观何不先明解了。而直修三观邪。答据义合有但是文略。何者若不先了唯色唯香。如何观外依正等邪。但为外观摄机须故。为对内故显不二故。故且并列。今之文意正明内观。以十门妙理唯指心法故。诸部中皆云观心。二是则下。明内外融泯二。初互融。三法体性各具三千本来相摄。前虽解了心摄一切。今观称性包摄灼然。故是则下。先明内心融于外法。既云互摄生佛亦然。故十方下。次明若生若佛各自遍融。又此性体非谓一性。盖三千性也。以佛具三千方摄心生生。具三千方融心佛。心具三千岂隔生佛。若心无佛性岂能摄佛。佛无生性何能摄生。故性体无殊之语有谁不知。一切咸遍之言须思深致。他解唯论融外归内名不二者。一何局哉。一切咸遍如何销之。况余九门皆归一边全伤大体。二谁云下。俱泯既各融即不可定分。故称理观谁云有二。然内外等三双但泛举相对今皆融泯。亦可云内色心为己。外色心为他。更用己他拣其内外。三此即下结门所从。十门理一莫不相由。今从依境修观。内外二境皆色心故。此二妙故内外不二也。

　　十不二门指要钞卷上



　　十不二门指要钞卷下

　　　　宋四明沙门知礼述
　　三修性不二门三。初标。修谓修治造作即变造三千。性谓本有不改即理具三千。今示全性起修则诸行无作。全修在性则一念圆成。是则修外无性。性外无修。互泯互融故称不二。而就心法妙为门。二性德下。释二。初修性双立三。初修性对论二初直明性德。言德者即本具三千皆常乐我净故。界如一念即前内境具德刹那心也。界如既即空假中任运成于三德三轨等。即空是般若清净义故。则假是解脱自在义故。即中是法身究竟义故。诸三例之。然诸法皆可论于修性亦为成观唯指一念。应知前二门直明依境立观。此门及因果不二乃委示前二。令成圆行始终也。何者性德岂出色心不二。修德莫非一心三观。今示修性。互成成妙智行。以此智行从因至果。则位位无作方名如梦勤加等。即自行始终皆妙也。二性虽下。以修对辨二。初相成者。性虽具足全体在迷。必藉妙智解了发起圆修。故云性虽本尔藉智起修。由此智行方能彻照性德。而此智行复由性德全体而发。若非性发不能照性。若非彻照性无由显。故云由修照性由性发修。此二句正辨相成之相。二在性下。明互具者。相成之义虽显。恐谓修从显发方有。性德稍异修成。故今全指修成本来已具。如止观广辨三千之相。虽是逆顺二修全。为显于性具则全修成性也。又一一行业因果自他。虽假修成全是性德三千显现。故云全性成修也。又虽全性起修。而未尝少亏性德。以常不改故。故云性无所移。虽全修成性。而未始暂阙修德。以常变造故。故云修常宛尔然。若知修性各论三千。则诸义皆显。故荆溪云。诸家不明修性。盖不如此明也。问他云。旧本作藉知曰修。而以本性灵知用释知字。若云藉智起修者。盖写者书曰逼知。后人认作智字。既不成句。又见下句有起修之言。遂辄加起字尔。此复云何。答既许写曰逼知。遂成智之一字。何妨往人写日远知误成知曰二字。必是因脱起字。复由二字相悬。致使有本作藉知曰修也。故知写字添脱远近难可定之。鱼鲁之讹岂今独有须将义定方见是非。何者他既暗于三法妙义。尚将一念因心阴识。直作真知解之。况今有此讹文知字可执。岂不作灵知解邪。且灵知之名圭峰专用。既非即阴而示。又无修发之相。正是偏指清净真如。唯于真心及缘理断九之义也。他云。因真教。缘示善恶知即是真知。乃知诸法唯心。故云藉知曰修。今问此之知字。为解为行。若随阙者则不名修。若单立知字解行足者。乃玄文智行二妙。止观妙解正修便为徒设。则天台但传禅诠都序也。又言示善恶知即真知者。还须先用妙解即之不。次用妙行即之不。若然者正是藉智起修。若不然者智行二妙全无用也。今云藉智起修。直是由于智妙起于行妙耳。故后结文云。如境本来具三。依理生解故名为智。智解导行。行解契理三法相符不异而异。然智行俱修今偏在行者盖智从解。了发起义强。行就进趣修治义强故从强也。又此一句全是释签行妙中文。彼云藉智起行故。他又云智名未称全性成修。若尔何名智妙。应亦本是知妙后人改为智妙乎。二修又下。明逆顺相返二。初明对逆故二性并存。二明因顺故二心俱泯。初文者。上之全性。起修一往且论顺修。修名既通有顺有逆。今欲双亡先须对辨。了性为行者。即藉智起修也。背性成迷者。始从无间至别教道皆背性故。逆称修者。即修恶之类也。心虽不二等者。随缘迷了之处。心性不变故云不二。逆顺二性是全体随缘故。即理之事常分故曰事殊。是则以前称圆理修。对今背性故成二也。二因顺故二心俱泯者。可不可也。由因也。不可因逆顺二事同一心性。便令迷逆之事作了顺邪。此乃责其不分迷悟也。故正立理云。故须一期迷了照性成修。言一期者。即与一往之语同类。乃非终毕之义也。盖言虽据寂理二修终泯。且须一期改迷为了。了心若发必照性成修。若见性修心自然二心俱泯。此义显然如指诸掌人何惑焉。岂非逆修如病顺修如药。虽知药病终须两亡。一往且须服药治病。药力若效其身必康。身若安康药病俱泯。法谕如此智者思之。问他云旧本作此其字。释意云。岂可由不移生死涅槃常殊之性事。便任此为了修乎。是故下句便云。故须一其迷了照性成修。此复云何。答他虽执于旧本而违现文。何者文云。可由事不移心则令迷修成了。文意唯责执迷为了。何曾双责迷了为了邪。岂非彰灼违文乎。故知迷了双泯功由了修。何者迷既背性。故立了修翻之。遂一期事殊也。了既顺理。理无违顺。故二心自泯也。是知用此期字者。既不违文兼得顺理。若用此其字。相违稍多不能广破也。三又了下。明离合本同二。初约法明离合相异者。复置逆修但论顺修法相离合。盖此修性在诸经论不易条流。若得此离合意。则不迷修性多少。如金光明玄义十种三法。乃是采取经论修性法相。故具离合两说。如三德三宝。虽是修德之极义必该性。三身三智文虽约悟。理必通迷。三识三道既指事。即理必全性起修。此六岂非修性各三。三因既以一性对智行二修。三菩提三大乘三涅槃。并以一性对证理起用二修。此四岂非修二性一。若各三者唯属于圆。以各相主对全性起修故。修二性一则兼于别。直以修二显于性一。则教道所诠。若知合九为三复是圆义。此文多用各三。如云性指三障。是故具三。修从性成。成三法尔。又云。一念心因既具三轨。此因成果名三涅槃。若后结文三法相符。虽似修二性一。乃合九为三也。修二各三等者就合各开。如三般若等是了因之三。如三菩提等。是缘因之三。共发三道等正因之三。既发性三俱云修九者。虽兼性三咸为所发故皆属修。又凡论修者必须兼性。九秖是三者如三般。若秖是了因如三解脱。秖是缘因如三道等。秖是正因为对等者。释前合意性既唯立正因。为对性以成三。故修但缘了也。诸合三义例皆如是。问十种三法俱通修性。各可对三德三因。何故三般若等唯对了因。三菩提等独对缘因。答如此对之方为圆说。单云。了因不少以具三故。了三自具三因三德等。故缘正亦然。应知一德不少。三九不多至于不可说法门。岂逾于一邪。二二与下。约谕明修性体同者。虽明修性及智行等别。皆不二而二。故约波水横竖谕之。仍约合中三法而说。开岂不然。初明修二如波性一如水。二而不二波水可知。修性既然。修中二法。亦二而不二同乎波水。问修二性一已同波水。修尚即性岂修中二法。更须约谕融之耶。答如身两臂虽与身连臂自未合。为防此计故云亦如波水。有本云。亦无波水者。既不成谕此定讹也。二应知下。修性俱亡正示不二。性指三障等者。既全理成事乃即障名理。是故立性为三。性既非三立三。修性从成亦非三立三。岂唯各定无三。抑亦修性体即。如是了达即不动而运。游于四方直至道场。名一妙乘也。问性三本具。那言对障名三。答本具妙理。若定是三不能作一及无量故。故知立则一多宛然。亡则修性寂矣。今就亡说岂得将立以难之。三结门从前可解。四因果不二门三。初标。因果名通今就开显唯约圆论。因从博地至等觉还。果唯妙觉虽通传立约极义强。三千实相未显名因。显则名果。隐显虽殊始终常即。故名不二。门义如前。二众生下。释三。初就圆理明因果暂存三。初明始终理一。众生一往通于因果。佛名无上众生故。二往则局因对佛立生故。生虽在因复通一切。唯取心因是今观体。体具三轨是果之性。故名为因。此性若显名三涅槃。三法体常始终理一。二若尔下。悟迷事异二。初问意者。求证果位为成功德。因德既具何须求果。二但由下。答意者。因德虽具但为在迷。诸法本融执之为实。始从无间终至金刚皆有此念。若不谓实铁床非苦变易非迁。此念若尽即名妙觉。故云各自谓实。若了所迷之性有何佛果别生。还证因德故云住因。而因德显处自受果名。故约迷悟而分事殊。三秖缘下。明事极理亡。理显等者。对隐名因称显为果。显已无对果名岂存。果能称实名尚不存。因既属权故宜双废。又对因果事立理融之。所对既泯能融自亡。二秖由下。依圆解明修证无得二。初约法明惑智之体本虚。言亡智者。即上事理顿亡之。智方能圆断故云秖由。圆人始终用绝待智。顿亡诸法理果尚亡惑何次第。秖由此智功力微著故成疏亲。由疏亲故惑落前后名迷厚薄。智疏惑厚。智亲惑薄。传传明之。此乃约智分惑也。既有厚薄之义故强分三惑。又义开六即名其亡智浅深。若论亡智了于即理。无一德可修无一惑可破。强名厚薄浅深也。二故如下。约谕明修证之功不立二。初明修证功亡。他云。梦空幻像四皆是谕。以对智断因果。释意虽即不显。对法稍似相当。又云。空下须作此名。其义甚便。盖言惑体如空但有名字。故大乘十谕第四云。虚空者空但有名而无真实等。作此冥字义说虽众终恐未亲。今秖图显理岂敢党情。如予意者旧文诸字。若稍有理即便遵行。必诸圣眼洞见我心。傥智短言疏未能称理。请诸匠硕示以弹诃。然举此四谕者盖显圆人妙解。众德元具万惑本空。虽立证修一一无作。故勤修慧行如梦作为都无所辨。惑但有名如空无实知无即绝。复约智断始终以明因果。因无能感故如幻。果非所克故如像。解既称实四皆无作。因果既尔何有二邪。二空像下。明德障体异。空惑像果不实之义虽同。而空但有名知无永绝。像虽无性色相宛然。故云空虚像实也。像实等者。释成体异。果德三千非今方得故论非果。然称本而证不可泯亡。故云称理本有。迷即无明。无明转故即变为明。迷名永失转成性明。故云迷转成性。他云。须作性成。若云。成性则令果成因也。若尔后文云。了今无明为法性。岂亦果为因邪。三是则下。约圆乘明始终不二二。初翻覆对扬明体一。可解。二所以下。高广无减明不二。大乘因果皆是实相。三千皆实相相宛然。实相在理为染作因。纵具佛法以未显故同名无明。三千离障八倒不生。一一法门皆成四德故咸常乐。三千实相。皆不变性迷悟理一。如演若多失头。得头头未尝异。故云无明即明。三千世间一一常住。理具三千俱名为体。变造三千俱名为用。故云俱体俱用。此四句中初二明因果各具三千。三明因果三千秖一三千。以无改故。四明因果三千之体俱能起用。则因中三千起于染用。果上三千起于净用。此第四句明圆最显。何者夫体用之名本相即之义故。凡言诸法即理者。全用即体方可言即。辅行云。即者。广雅云合也。若依此释仍似二物相合。其理犹疏今以义求体。不二故。故名为即(上皆辅行文也)今谓全体之用方名不二。他宗明一理随缘作差别法。差别是无明之相。淳一是真如之相。随缘时则有差别。不随缘时则无差别。故知一性与无明合方有差别。正是合义非体不二。以除无明无差别故。今家明三千之体随缘起三千之用。不随缘时三千宛尔。故差别法与体不二。以除无明有差别故。验他宗明即。即义不成。以彼佛果唯一真如。须破九界差别归佛界一性故。今家以即离分于圆别不易研详。应知不谈理具单说真如随缘仍是离义。故第一记云。以别教中无性德九故。自他俱断九也。若三千世间是性德者。九界无所破。即佛法故。即义方成圆理始显。故金錍云。变义唯二。即是唯圆。故知具变双明方名即。是若随阙一皆非圆极。荆溪云。他家不明修性。若以真如一理名性。随缘差别为修。则荆溪出时甚有人说也。故知他宗极圆秖云性起不云性具深可思量。又不谈性具百界。但论变造诸法何名无作邪。世人见予立别教理有随缘义。惑耳惊心。盖由不能深究荆溪之意也。且如记文释阿若文中云。别教亦得云从无住本立一切法。无明覆理能覆所覆俱名无住。但即不即异而分教殊。既许所覆无住真如安不随缘。随缘仍未即者为非理具随缘故也。又云。真如在迷能生九界。若不随缘何能生九。又辅行释别教根尘一念为迷解本。引楞伽云。如来为善不善因。自释云。即理性如来也。楞伽此句。乃他宗随缘之所据也。辅行为释此义引大论云。如大池水象入则浊珠入则清。当知水为清浊本珠象为清浊之缘。据此诸文别理岂不随缘邪。故知若不谈体具者。随缘与不随缘皆属别教。何者如云梨邪生一切法。或云。法性生一切法。岂非别教有二义邪。问净名疏释无明无住云。说自住是别教意。依他住是圆教意。且随缘义真妄和合。方造诸法正是依他。那判属别。答疏中语简意高。须凭记释方彰的旨。故释自住法性烦恼。更互相望俱立自他。结云。故二自他并非圆义。以其惑性定能为障。破障方乃定能显理。释依他云。更互相依更互相即。以体同故依而复即。结云。故别圆教俱云自他。由体同异而判二教。今释曰。性体具九起修九用。用还依体名同体依。此依方即。若不尔者。非今依义。故妙乐云。别教无性德九。故自他俱须断九。是知但理随缘作九全无明功。既非无作定能为障。故破此九方能显理。若全性起修乃事即理。岂定为障而定可破。若执但理随缘作九为圆义者。何故妙乐中真如在迷能生九界判为别邪。故真妄合即义未成。犹名自住。彼疏次文料简开合。别教亦云依法性住。故须究理不可迷名。此宗若非荆溪精简圆义永沈也。他云。旧本云三身并常。今问如何说俱体俱用邪。他恐应身说体。法身说用不便。乃自立云。举体全用。纵兹巧释义终不允。
　　五染净不二门三。初标。以在缠心变造诸法一多相碍。念念住著名之为染。以离障心应赴众缘。一多自在念念舍离名之为净。今开在缠一念染心。本具三千俱体俱用。与净不殊故名不二。有人云。染即是惑。净即是应。不解文旨但对而已。须知此门指果后净用。凡夫染心已具。乃令观此染心显于净用。并后依正俱在能应。自他不二方兼于感。二若识下释二。初明所显净法。二初染净体用理无增减三。初法二。初明染净体者。三千寂体即寂而照。既无能照亦无所照名为法性。以本愚故妄谓自他。三千静明全体暗动。即翻作无明本来不觉故名无始。若识此者即照无明。体本明静即翻为法性。二法性下。明染净用者。体既全。转用亦敌翻。法性既作无明全起无明之用。用既缚著名之为染。无明若为法性全起法性之用。用既自在名之为净。问他云。无二与字。及将二之训往。迷即法性往趣无明。悟即无明往趣法性。其义云何答二与有。无俱有其义。二之训往释义稍迂。且之字者乃是常用文字而多为语助。虽尔雅训往用自有处。安于此中文似不便。如一理之内净秽之土。岂皆训往邪。若旧本无二与字。则之字不须训往但为助辞其义自显。何者但云。即法性之无明其用则染。即无明之法性其用则净。其文既宛其义稍明。问若有与字义复云何。答此文既辨二用。有则于义更明。何者夫与者。借与赐与也。亦助也。法性无明既互翻转成于两用。互有借力助成之义。而劣者借力助于强者。若法性内熏无力。无明染用强者。则法性与无明力造诸染法。若无明执情无力。法性内熏有力。则无明与法性力起诸净应。以由无明虽有成事之用。以体空故自不能变造。须假法性借力助之方成染法。法性虽具三千净用显发由修。真修纵不藉无明缘修宁无欣厌故下文云。必藉缘了为利他功。无明与力助于法性方成净用。荆溪既许随缘之义。必许法性无明互为因缘。但约体具明随自异权教。二浊水下谕。浊水谕迷中染心。清水谕果后净心。波谕三千俱用。湿谕三千俱体。须知染中其水虽浊。亦全湿为波。清时岂别有波湿故云无殊。则波之与湿皆无殊也。他谓波中之湿无殊者。湿性既不变波性岂变邪。问第四记云。如清浊波湿性不异。岂非波异湿同今何违彼。答读彼文者不看前后。但取一文成我局见。今为粗引彼文仍聊释出。令欲据彼证唯湿无殊者闻之自诫。何者彼文本释世间相常。但相本流动。今欲说常须约位显。全位为相位常相亦常。故文数云。相位无二。仍自问云。位可一如相云何等。答曰。位据理性快不可改。相约随缘缘有染净。缘虽染净同名缘起。如清浊波湿性不异。同以湿性为波故。皆以如为相同以波为湿性故。皆以如为位所以相与常住。其名虽同染净既分如位须辨。释曰。彼问既云。相云何等。故知答文以位例相成乎等义。乃先法次谕。谕中以法参而合之。法中先举位一。故云决不可改。次明相等故云同名缘起。谕中亦先举湿性不异显上位一。次明以湿为波以波为湿。正当显上位相无二位等相等。故知文中本答相等。但相兼染净等义难彰。故光以湿性谕位论等。仍显全位为相。全湿为波。以位例相明其咸等。因何但将湿性不异一句为证。全不以湿而例于波。及抛相等之问岂可得乎。况若论异义岂独相异位无异义邪。故当科即云染净既分如位须辨。岂非染相必以在缠真如为位。岂可净相不以出缠真如为位。若论等者浊水清水既同一湿。岂不得言同一波邪。以水清后还是浊时动用故也。三清浊下合者。水之波湿常无增减。若其清浊必各由缘。虽象入则浊。珠入则清。而其浊缘与水俱有。从来未悟故浊在前。如山抱玉。如沙有金。矿璞本有。水虽本浊浊非水性故全体是清。以清浊二波秖一动性故云理通。而皆全湿为动故云举体是用。既悟后不迷知清是水性。违性可转称性则常故也。二故三下。界如缘起性本圆常二。初约性德直示者。迷悟缘起皆三千之体。起于妙用体既不出刹那。妙用岂应离体。故使缘起咸趣刹那。三千既其不变。刹那之性本常。以体收用缘起理一。不分而分十界百界。约十界则六秽四净。约百界则十通净秽。十中一一各六四故。二故知下。约修反显者问前云。刹那百界有秽有净今何悉净。答前论净秽法门皆理本具。通于迷悟无有增减。即性善性恶也。今之染净约情理说。情著则净秽俱染。理性则净秽俱净。故刹那染情体具十界。互融自在故名悉净。疑者云。刹那既具三千我何不见。答未显者验体仍迷非理不具。此名字中疑也。观行既亦未显。遂以相似验之。父母生身发于相似五眼五耳乃至五意皆能遍照。自身既现十界以验他身亦然。故相似位人。比知百界同在一心。若至分真普现色身能现十界。一一复起十界三业故云亦然。果地究尽诸法实相。等彼性中所具百界。故知性具百界互融广遍。染心自局浊体本清。二故须下明能显妙观。然今十门皆为观心而设。故色心门摄别入总。专立识心为所观故。内外门正示观法虽泛论二境正在内心。第三门全性起修辨观令妙。第四门即因成果显证非新。故此二门皆论一念。已上四门摄自行法门。同在刹那而为观体。从此门去纯谈化他。而化他法门虽即无量岂出三千。亦摄归刹那同为观体。此当其首故广示观门。后既仿此但略点示。不得此意徒释十门空谈一念。故今文先明净用同在染心。理具情迷显发由观。遮照者。空中名遮。一相不立假观名照。三千宛然。复令三观俱亡三谛齐照。乃亡前遮照。照前遮故。故各名双。亡照同时故云终日。此则同前即空假中无空假中也。他见法尔。空中欲例即空即中。而不看上句照故三千常具。彼门但举依正之境。况不云三千及以百界。尚未结成妙境何关假观邪。若此中纵无上句照故三千常具。但云空中于理亦成。何者上已具示三千净用在刹那。故彼秖云依正色心。据何文义云是妙假。思之思之。不动此念者明观成相。不移即今刹那之念。而能尽未来际作三千化事。此之刹那。即法界故有何穷尽。第五记云。刹那刹那皆尽过未。施设三千皆妙假力。亡净秽相须藉空中。故云以空以中。染中净秽更显明者复是空中之力。故云转染为净染净各具三千。空中了之三千既亡。空中亦泯方名染净不二。此则同前因果。既泯理性自亡。
　　六依正不二门三。初标。果后示现下三国土名为依报。示现前三教主及九界身名为正报。以寂光圆佛本无二故。即是能开之妙法故也。此净秽土及胜劣身同在初心刹那有何二邪。二已证下释二。初明果用由因本具三。初示依正不二二。初明不二之由。已证者盖举已证之位也。寂光遮那依正不二。全由因德一念三千。傥因本不融果何能一。纵修治令合亦是无常终归分隔。二以三千下。示不二之相。在文可见。二是则下。明因理本融二。初明三位本妙。理等三位融相未显如五品人。虽以理观遍融一切。而于事用未能自在。此位尚尔。前二可知。然迷情自异不二天真故云己有。自即己心他是生佛。佛唯在果。余二在因。果摄心生纵由修证心能摄二。全由性融推功归理乃言故使。二但众下。示一切皆融。不可任情必须顺理。理智未显见法仍差。须知本融无非妙境。三然应下。明始终无改二。初明情智局遍。于生局处佛能遍融。于佛遍处生自局限。二始终下。明体用常融二。初略示有四句。初三约因果竖辨理同。二四约诸法横辨相入。意显终既大小无妨。始亦如是由不改故。果既依正不二。因亦复然。由理同故。二故净下广示。文有八句。初二句双举依正。同居等三土传作净秽。地狱等十界身迭分胜劣。次尘身下二句双示依正体性。一微尘身。一微尘国。各具三千体遍法界。彼彼身土亦复如是。三是则下。二句明遍摄一切刹趣一刹。一切身趣一身。文虽刹身各摄。意必依正互收。四广狭下二句结妙。三千无碍出生无尽不可心思。不可口议。如是融相今古常然。迷悟不改。二若非下。明理显以观为功二。初克彰观行之功。性具三千若体若用。本空假中常自相摄。微尘本含法界。芥子常纳须弥。无始无明强生隔碍。顺性修观即空假中。则自在体用显现成就。性本空假中性净解脱也。修成空假中实慧解脱也。起用空假中方便净解脱也。虽是修二性一。以皆空假中故则成合义。二如是下。结示生佛一致。既解修成全是本具。即知迷悟体用不二。波湿无殊之譬于兹更明。我心为此。生佛为彼。缘起为事。性具为理。彼此三千理同不隔。遂令缘起互入无妨。依正不二斯之谓欤。七自他不二门三。初标。染净依正及以此门都为感应神通而立。且即染之净依正必融即是神通及以能应。既由已办须名为自。唯未论感。感即他机。虽分自他同在一念。故上文云他生。他佛尚与心同况己心生佛宁乖一念。佛法众生法皆名为他。而各具生佛。若己生佛显则与他佛生佛同俱为能化。唯他众生生佛而为所化。既同一念自他岂殊故名不二。依此观察能成二。妙复名为门。二随机下释二。初示感应之体本同二。初约法示三。初约一性明自他。证果之后不动而应众机普益。既非谋作皆由性同。因果验之灼然不二。二如理下。约三千明感应。先以三谛例自他本同。三千既即空假中。乃三德三谛之三千也。自行即净秽亡泯无不空中。利他则帝网交罗三千皆假。三谛既即三。是一自他则分而不分。然今所辨自他俱在妙假。以能化所化皆三千故。欲约三谛论不二。故且对空中辨之。妙假尚不离空中一假岂应隔异。问前修外观既当自行。但列空中与今符合何苦责之。答往时不解境观之徒。据此等文妄有除削。何者此约三千以明空中。已具不思议假。况复利他之观。初心岂可不修。不修则何名摩诃萨。秖为假观始行须修。方得感应同居一念。自他不二据兹而立。如何劫云自行无假。又若自行唯修空中。内观岂非自行。何故言即空假中邪。物机等者。正明自他各具三千。细辨故三千。总论故十界。转现互生即无记化。化化复作化也。依正皆尔。应必对感机岂不然。一念从事寂光约理。二必相即故互举尔。三众生下。约俱具明道交。既三无差别则感应相收。众生感心中他佛诸佛应心中他生。不然岂能一念皆令解脱邪。二不然下。约谕示二。初顺谕。诸佛三千即现像之理。众生三千即生像之性。若不然者。不能即感即应。非任运化也。二若一下反谕。以鉴净形对无不现之理。而反显之。意云若不现者可言鉴理有穷形事不通也。诸佛悟理众生在事。三千理满若一机扣之不应。则可云三千互阙。既无此理则前义善成。仍释伏疑何故众生多不见佛。故云。若与鉴隔则容有是理。即障重机生名与鉴隔。机成名对。若其对者终无不现。然未通字必误。合云不通。纵移于下句语稍不便智者详之。二若鉴下。明观行之功方显二。初带谕彰用匪功成者。故知心鉴本明三千之像本具。对物未能现者。盖三惑之尘所遮。去尘虽缘了之功。现像乃全由性具。此中正明观心发用。他云。由机现像其义天隔。观法大旨者非唯此中。诸门皆尔。但在此说为便耳。二应知下。就法明发由观合。虽由缘了须拣前三。称性圆修方名一合。功成用显设化无方。
　　八三业不二门三。初标者。果后逗机示诸三业。四时三教谓有差殊。今经开之唯圆法体。诸身尚即三业岂分。故名不二。亦就心法示也。二于化下释二。初明所显果用二。初约对机显逗会无差二。初示三轮不同。三皆秘妙非下地知故名为密。能转摧碾复名为轮。转己示他摧他惑业。称机示现毫发不差。二在身下。明真应复殊。说三权法皆是应身。若闻圆乘必见法佛。别纵睹报犹是修成。圆见应身皆唯本具。仍约四味权实未会真应且分。二约称理明卷舒自在二。初融身说。问此中法身说佛道邪。余文何故不许法身有说。答盖华严宗独谓我经是遮那说。余经皆是释迦所说。故今家会之。遮那乃是释迦异名。纵胜劣有殊而说必是应。法定无说。若相即者法全是应无说即说。应全是法说即无说。今云。法身者非离应之法。故经云。微妙净法身具相三十二等。若论即者凡说圆教皆即法身何独华严。但彼经隔小故现胜身。乃报身像而即法身。今经开权故于应身。即法身也。问现住灵山岂不垂世。答身既即法土非寂光邪。故施开废会身土咸然。二身尚下。会三轮。虽知权实相冥真应互。即傥三业尚殊则色心不泯。故会身说令知身口本融。以二等意使色心不二。方名即应见法不动而施。灵山见闻无不尔也。二岂非下。明能显观体三。初结指心因。指上果人三业真应互融。虽即难思岂过百界。百界融泯全在我心。因心若无果须造得。若信因果相称方知三密有本。他云。信下无因果字。有亦未多令义易显故须存之。二百界下。观成用显。百界一念本空假中。须顺性三以成修德。修性一合果用乃彰。遂使色声传生百界。岂无记化化禅不即阴发邪。三故一下。染体本妙。三密相海本理遮那心尘皆具。例彼生佛名三无差。既云。一念凡心那作非因果释。
　　九权实不二门三。初标。权是九界七方便。实则佛法圆乘。四时未会权实不融。此经开之皆称秘妙。故云不二。二平等下释三。初明等鉴由理融。权实优劣不名平等。实不融权复非于大。故法法皆妙一一互收。常如是知。即名平等大慧。此之大慧虽由果证凡心本然。故但观心此慧自发。二至果下遍逗由心证。证果之后于体内不分之权实。而被机分隔说之。既理元不分故此经称理而会。如是施会自在者由契本因。因本若隔果那得融。若欲契之但观一念。三对说下结示归理一。如文十受润不二门三。初标者。从谕立也。能受者即三草二木七方便众生。能润者即大云注雨。即前四时三教。今经开之唯一地所生。一雨所润无复差降名为不二。观己心地三千与佛心地三千不殊。则念念受润常沾妙益。依此为门则成二妙。二物理下释三。初明权实本圆熏修如幻。二初由具可熏如文。二因熏可发。岂唯权实相冥。抑亦感应体一性本圆具。偏发由熏以性夺修故修如幻。平等法界佛不度生。不分而分暂立感应。欣赴本虚故皆如幻。然此尚非但理随缘之幻。岂同缘生无体之幻邪。今明各具本融暂分如幻。能知此者方是圆乘。二然由下。明生佛一际欣赴不遍。若圆理无偏感应一致。故一尘应色无非法身。自他所依不逾秘藏。方为色香中道起对法界也。三故知下。明地雨无殊利益平等。四微约谕。即一地所生。权实约法。即一雨所润。凡地三千无隔随一念以俱圆佛地三千既融随一应而尽具。况生感心中之佛。佛应心中之生。感应之体尚同权实之益何别。故云但化菩萨不为二乘。其有闻法者无一不成佛。方名受润不二。
　　是故下结文示意三。初明十门通贯理体无殊二。初约十门明理一。门门皆显三千即空假中。十门既然。十妙亦尔。故云通入及理一也。二如境下。约十妙释理。一性德三千。即空假中名为境三。境能发智照此三千。即空假中。故名智三。智能导行契此三千。即空假中。名为行三。此是修中论九。九秖是三。一一具三开合无碍。功成历位虽有浅深。三九圆融未始差别。三九究尽等彼三千。即空假中。名为三法。由空假中方能起用。他机因果亦复如然。故十章始终皆得称妙。二既是下。明一念包容观行可识三。初明一念境观之功。此上十门十妙。摄法虽广同在凡夫刹那一念。三千世间即空假中。性三为境。修三为观。成则是果。用则化他。若不摄归心法焉能成办自他。是故指要其功莫大。二若了下。明心法摄成之要。言非遥者。一念三千总摄故非遥。一心三观易成故非遥。三故重下。明重述观行易明。将彼十妙无边法相。摄作十门不离一念。令修观者可识。作者再三显示何以迷之。三首题下。明得意符文总别无异。此之十门虽在迹门之后仍例本门。复将释名例余四章。故知五义释题尽备。故云既尔。此既一部都名。必览三分诸品别相而立。既得总意令将此总符彼别文。故云可知。欲销一部文文句句。皆须预知绝待之意。无不入心成乎观行。傥迷兹旨销彼别文何能显妙乎。问他云释名是总三章是别。名中具三即览别为总。将此四章符教相文则可知也。今以首题为总。经文为别。据何所出。答名总三别少分可然。以教相为符文全不允当。况余四章前文已例不须更示。令依记文云所以释题不可率尔。题下别释理非容易。岂非以题为总。以文为别。问观心既非此部正意。何故十门皆约观释。岂作者特违部意邪。答文初既云观心乃是教行枢机。信非闲缓之义。但为妙义难解故。部中判教生解义强观且旁示。然部之妙旨乃摩诃止观之大体也。何者。若非三千空假中。何能顿止三惑圆观三谛。故义例云。唯依本迹显实。应知止观用此妙义为能止能观。盖不思议境即观故三障四魔为所止所观也。故千如妙旨玄文广约众生法示之。文句广约佛法明之。此十门欲与止观同成观体。皆专约心法说之。所以节节云一念或心性刹那等也。故总结文云。令观行可识。前文云。则彼此昭著法华行成。又云故撮十妙为观法大体。应知前四门为十乘观体。后六门为起教观体也。大部既教广观略。此文乃行正解旁互相显映。方进初心。岂重述十门但销名相而已。愿诣闻见如理思修云尔。

　　十不二门指要钞卷下


