  法界图记丛髓录
　　




　　法界图记丛髓录卷上之一

　　一乘法界图。合诗一印。五十四角。二百一十字。
　　夫大圣善教无方。应机随病非一。迷之者守迹。不知失体。勤而归宗未日。故依理据教。略制盘诗。冀以执名之徒。还归无名真源。读诗之法。宜从中法为始。盘回屈曲。乃至佛为终。随印道读。
　　　　　死涅槃常共和是故界实宝殿穷坐
　　　　　生意如出繁理益行法意如捉巧实
　　　　　觉不人境中事利者严归资粮善际
　　　　　正思大能昧冥得还庄家得以缘中
　　　　　便议贤人三然器本宝随分陀无道
　　　　　时雨普海印无随际尽无尼罗得床
　　　　　心宝佛十别分生叵息妄想必不旧
　　　　　发益生满虚空众法佛为名动不来
　　　　　初成别隔乱杂不性余境妙不守自
　　　　　十方一切尘中仍圆非真微无名性
　　　　　含即念一念亦即融知性极相无随
　　　　　中是劫即一如相无所甚深绝寂缘
　　　　　尘无远量无是互二智证切一来成
　　　　　微量劫九世十世相诸法不动本一
　　　　　一一即多切一即一一中多切一中
　　一乘法界图(至)二百一十字。大记云。以此一乘法界图等分配俨师五重海印。谓一乘法界配忘像海印(记破初幅云此配释)。图之一字配现像海印。谓图者像也。经云。即如其像现神通力。藏师释云。如其所念。如上一百二十四问及下至第六会来所说法门。答此问者皆于如来法界身中无不圆明。顿现其像(云云)。下经云。清净法身中。无像而不现故也(已上)。此文通于内证外化。今约内证配也。合诗一印配佛外饷海印。谓诗表普贤机。印表佛外向心。佛外向心印冥合普贤大机内向心头故也。五十四角配普贤入定观海印。谓普贤内证有二义。一若约佛普贤门。则普贤入定非但穷证。外向心印亦乃通证初二海印。以普贤向内则十佛。十佛向外则普贤故。二若约就机作区门。则于佛外向唯证一分以未满故。今约后义。于此净藏定中五教乃至无量乘根性生熟及法界诸法头角顿现故也。二百一十字配普贤出定在心中及现语言海印。谓于此海印分示五周因果等法施设文字语言故也。神琳之意。则一乘法界图者。法界之法是所证。今日我心是能证。即此能所不可得。处是一能修之人行位名乘。如是不动之轨则分齐成故。云法界也。法界法之本位是吾五尺身。欲示此义画作全法界一身之像故云图也。谓图印中盘者是三乘也。谓背一乘平道教中无住本体。盘蛰一念不生不二之处。乃至著于一相一迹之中报佛果故。回者是小乘也。谓不知有法空真如。但自回著人空理故。屈者是人天也。谓不知有出世行德。屈执五戒八戒人天业故。曲者是三途也。谓不知有人天行业。曲执邪见堕三途故。如是画尽三乘三途之相故。云画作全法界一身之像也。
　　法融大德记云。一乘法界图有二重简取。一简教分唯取证分。谓一乘之法通于证教而言界者简教分也。以证分者一乘法之究竟际故。二唯简三乘通取一乘证教二分。谓以一乘简三乘故。此一乘之一及此下离始终之一朱印。与俨师本末相生门中一字印并一义也。大经之首按一字印者。欲明一部始终所说文文句句唯现一也。又五卷疏对邪现正之处按一字印者。于诸法中若生二解则是邪。知法是一即是正也。谓若菩萨起一嗔心。则六十门普行成百万障也。良以嗔心起于自他别执之中故。云若生二解即是邪也。若菩萨起同体大悲。则百万障门成六十普行也。谓见三世间法是自身心。为起同体大悲故。云知法是一即是正也。又入法界品抄按一字印者。若见诸法为二为三。即犯八根本罪。不得入于一乘法界。若于诸法不生二解。即得入于一乘法界故也。此中亦尔。从始至终非是诠二诠三。只要现一故耳。所言一者。无能所中且强分之。有能观一有所观一。谓若了自身心总摄诸法。无侧无遗绝能所。则为能观一。即此身心住处为所观一也。问于此一中。云何得入。答修止观也。问云何止观。答若依一乘修止观者。以六相印印十普法不动各位融而为一。了了分明者观也。如印印物不举不转。如是观智称契于法。离能绝所一无分别而不动者止也。乘者于上一处能决定信名为乘也。不如是信不名乘也。若三乘则闻真如之法不能顿信。渐次信故。有十信。不能顿解。渐次解故。有十解。乃至不能顿证。渐次证故。有十证。如是渐次至佛果。故名为乘也。乘如实道来成正觉者。是其义也。若一乘则于上一处。若起圆信即是圆证故名乘也。一运即一切运者即此义也。法者是我身心也。界者即此身心统包绝待前后际断。即是法之究竟边际义也。图者像也。如为不知象人画作象像而示之。如是行者不知自之身心是法界佛。故画作法界佛像而指示也。
　　入法界品抄云。今入法界随所相应成法分齐先离其过。初发心菩萨趣向大乘有八根本罪。烧尽一切善根堕于恶趣。离安隐处失人天乐。亦失大乘境界之乐也。一生五浊世有余善根。近善知识。归趣深法。发无上心。闻甚深法。读诵受持。向小智人读诵解说。他人闻已惊疑怖畏。于菩提心而生退没。乐声闻乘。是第一重罪。唯须知根了心次第为说从浅至深。又语人言。汝何能发大乘心。不如早向声闻缘觉入于涅槃。是第二重罪。又语人言。汝何用学戒威仪当速发大乘心。受持读诵大乘经典。身口意业当得清净亦不受恶报。是第三重罪。又语人言。汝不应读诵声闻经典。当覆声闻经典。声闻法中不能断结使惑。当听受清净大乘甚深经典。此能灭恶生菩提。善有信受者二人俱得。第四重罪。又为求利故说大乘法。见说大乘得利憎毁轻嫉。是第五重罪。又为求利故我解深法。不言从他闻得违负诸佛菩萨。是第六重罪。又作旃陀罗行。取他善比丘物及三宝物。赏上官人及与大王。依王官力轻善比丘嗔嫌憎嫉。是第七重罪。又作恶行。自恃王官胜力。及恃财施。轻善比丘。戏辱斗乱。非法说法。舍正经律。违法立制。于善行比丘及坐禅读诵经典无恼生恼。已恼增长。是第八重罪。若已犯者当依虚空藏菩萨忏罪灭之。初发心菩萨若欲弘通大法利益自他者。先离前过。后依第九地法师。法门即应法界。
　　真秀大德记云。一者无他之义。三乘云性一也。一乘云缘一也。缘一者。随约是中道及如也。此是回向品百句如谓日如月如等也。虽即是如。而有日名日相。月名月相。不无名相。然约普贤证者。无此名相。但为引三乘依名相耳。此约普贤教分辨也。问随约是中道已是甚深。更约何义为普贤证耶。答随约是中道及如者。依三乘教用日名日相等故。云与教相应也。此证分者言语道断故绝名也。心行处灭故离相也。问若尔此处与净名默何别。答净名默者以名相倒。离此名相方为默也。九会佛默名相中默故玄别也。谓不舍名相即此名相中默。非如虚空都无物也。此约普贤证分辨耳。问言语道断心行处灭亦极甚深。更约何义为十佛境界耶。答前虽是默名相中默若果分则初初不见名相处也。问若尔此处无法无物耶。答如前位中所论之法初初无也。问然则此中实无法耶。答具有也。问有何物耶。答此是古德所云反情见处也。乘是运载义。问上一字中既有三义。乘亦尔耶。答尔也。从异果之因至异因之果者三乘乘义。今约因即果义名运载也。此是普贤教分也。背因果名相。约言语道断心行处灭之义。则是普贤证分运载义也。性海果分则不可说。故唯云不思议乘。此约不动名为乘也。法有三义。一自体名法。约三乘云。牛自体外有马。马自体有牛也。约一乘云。此法侧无彼法。彼法侧无此法故云自体也。二对意名法。约三乘云。第六意识所对名为法尘。约一乘。则无尽意识所对名为法也。三轨则义可知。界亦三义。一性别义。约三乘云。善恶无记三性各别故也。约一乘则于三性中随举全尽各互无侧故。云性别。二因义。约三乘云。唯生眼识名为眼识。名言种子。约一乘则通生六识为眼识。名言种子也。二持义。约三乘云。异果之因持异因之果。约一乘则全果之因持全因之果故云持也。图则依海印像表一乘三乘教及根欲。谓朱印之前后差别者。三乘教也。朱印之圆者一乘教也。印之前后差别中字则三乘根欲也。印之圆满中字。则一乘根器也。
　　法融德记云。合诗一印者。一道朱画合诸黑字方成圆印故云合诗。问书黑字后画朱画耶。画朱画后书黑字耶。答二俱是也。先书后画者。以理从事之义。先画后书者。以事从理之义也。俨师虽作七十三印。但欲现其一印之义。而相和尚深得师意故。唯作此一根本印也。
　　真秀德记云。诗者图文有七言三十句故云诗耳。非约韵言也。一印者。欲现一大缘起故也。
　　大记云。五十四角者。下文云。何故印文唯有一道。答表如来一音故云云。将性起品十种音历。对五乘机。即成五十。此能应佛具将四摄四无量故。云四角也。
　　真秀记云。五十四角者。表人知识。谓五十五知识也。以合初后二文殊故唯五十四。合举初后通取中间为一圆智。普贤知识是所证理。法界诸法不出理智故也。二百一十字者。法知识也。谓离世间品普惠云兴二百句问。普贤瓶泻二千句答。每一句问。皆以十句答。故云一十也。
　　大记云。二百一十字者。五周因果。除初因果于后四周简果取因。于四周因各有五十位。故成二百。其四周中所有果位合四为一。欲现此果同是十佛果故。言一十也。问何故除初因果耶。答但是所信非所成行故。问何故果位合为一耶。答因位既有差别。平等诠相别故。果应亦尔。然欲现同是十佛果故总为一耳。又云。此海印中所现三世间十门十法也。谓下文十钱喻及十普法为二十。二十各论十玄。合为二百。并本十玄故云二百一十也。又此印为总。七十三印为别。就别印中。将七十印历三际印。一际各七十故合为二百一十也。故合二百一十印成一海印三昧总相印也。七言三十句者。前之法喻各十。并本十玄合为三十。此三十句不出经题七字故。以七言造诗也。是故法界之法虽云无尽。不出二百一十字。总此即成三十句。又总此不出七字。又总此不出理智。又总此不出一最清净法界。是故题云一乘法界图也。
　　清凉疏总释题名中云。第六卷摄相尽者。谓从后渐卷乃至不出九会。九会不离初会。初会不离总题。总题不出理智。非理不智。故理外无智。非智不理。故智外无理。则理智不二。亦摄智从理。离体无用。摄用归体。体性自离。故体即非体。本来清净。强名之清净法界。是以极从无尽乃至一字无字。皆摄花严性海。无有遗余。
　　大圣善教(至)随病非一。法融记云。大圣者。于诸教中今此教主最尊胜故也。问下四教中能化所化皆不及耶。答尔也。问三乘能化三身但是一乘十身之大用。何云不及耶。答既云但是十身之用故不及也。问十佛即自受用佛即树下佛也。何云不及耶。答若约此义可云及焉。然欲辨教品云不及耳。
　　清凉疏教起因缘中云。今说此经佛为真为应为一为多。若言真者。何名释迦居娑婆界人天同见。若云应者。那言遮那处莲花藏大菩萨见见佛法身。若云一者。何以多处别现。若云异者。何以复言而不分身。故说此经佛并非前说。即是法界无尽身云真应相融一多无碍(云云)。先明十身后彰无碍。言十身者。自有二义。一约融三世间为十身者。一众生身。二国土身。三业报身。四声闻身。五缘觉身。六菩萨身。七如来身。八智身。九法身。十虚空身。二就佛上自有十身。一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身(云云)。言无碍者。略有十义。一用周无碍云云。十圆通无碍。谓此佛身即理即事。即一即多。即依即正。即人即法。即此即彼。即情即非情。即深即广。即因即果。即三身即十身。同一无碍法界身云。
　　法融记云。善教者。约三乘。则此生他世顺益者善也。此生他世违损者恶也。于此二中无可记别者无记也。约一乘。则只是善也。何者。谓俨师云。圆通之致处无不善触缘斯顺不择物而施(已上)。故知一乘唯一善耳。问若尔无记与恶只一善耶。答尔也。问尔则举恶时亦如是耶。答尔也。然云善者约随举无侧义云耳。无方者。若三乘则随说一二乃至无量非是无方。何者。三乘之教随别机说故非无方。一乘之教随说谛缘度等彻于海印究竟之际自在而说故云无方也。应机随病非一者。犹如小医各别与药。若大医王普集天下种种诸物作一团药。无问病之若于差别。平等普与。病无不治。一乘之佛亦复如是。普应诸教机根之病。唯以一种海印定法称根而说。声闻人中与全海印四谛之法。独觉人中与全海印缘生之法。菩萨人中与全海印六度之法。乃至熟顿人中亦全全与之耳。
　　大记云。不四教人皆病机也。圆机则不尔也。又圆教之机有大病也。起一嗔心即有百千障碍门故。
　　真秀记云。大圣者。对下三乘小圣云大圣也。善教者。文持教也。此文持教从海印定全体而起故。于一唤水言中火木等法皆具来也。于一言中诸法具来。故云教具足。此水言中有水湿义。水湿义中具火热等法界诸义。故云义具足。如是诸义于水言具。是故合云一大缘起教也。问欲用火时用唤水言中所至之火耶。答此但水缘故。若用火时用火言中来至之火也。问若尔水来中火与火来中火别耶。答至故同也。问若尔何须更起火来辞耶。答既须火处须起火辞。问若火来中火方得用者。水来中火非实火耶。答是实火也。然而是成。水之火故。与火中之火为门别也。
　　无方应机者。如上善教称法界。无别取舍之方所故云无方。此谓无尽圆满总相教也。应普贤机也。随病非一者。下四教也。
　　旨归章云。夫以主教圆通尽虚空于尘刹。帝珠方广揽法界于毫端。无碍镕融。卢舍那之妙境有涯斯泯。普贤眼之玄鉴浩汗微言。实叵寻其旨趣。宏深法海尤穿测于宗源。今略举大纲。开兹十义。撮其机要称曰旨归。庶探玄之士粗识其致焉。说经处第一。夫圆满教起必周侧于尘方既为尽。法界之谈讵可分其处别。今从狭至宽。略开十处。初此阎浮。二周百亿。三尽十方。四遍尘道。五通异界。六谈别尘。七归花藏。八重摄刹。九犹帝网。十余佛同云云。演经时第二。夫以常恒之说前后际而无涯。况念劫圆融岂可辨其时分。今略举修短分齐折为十重。初唯一念。二尽七日。三遍三际。四摄同类。五收异劫。六念摄劫。七复重收。八异界时。九彼相入。十本收末(云云)。说经佛第三。问说此经佛卢舍那身既在如前无尽时处。其佛为是一身为是多身(云云)。今现此义略辨十重。一用周无碍。二相遍无碍。三寂用无碍。四依起无碍。五真应无碍。六分圆无碍。七因果无碍。八依正无碍。九潜入无碍。十圆通无碍。说经众第四。夫众海繁广。岂尘算能知。今统略大纲亦现十位。一果德众。二常随众。三严会众。四供养众。五奇特众。六影响。七表法众。八证法众。九所益众。十现法众。说经仪第五。夫以无限大悲周众生界施化。万品仪式难量。今就通别各开十例。通而论之。或以音声。或现妙色。或以奇香。或以上味。或以妙触。或以法境。或内六根。或四威仪。或弟子人物。或一切所作。皆堪摄物。次别现言声亦有十例。一如来语业圆音自说。二如来毛孔出声说法。三如来光明舒音演法。四令菩萨口业说法。五令菩萨毛孔出声说法。六令菩萨光明亦出声说法。七令刹海出声说法。八令一切众生说法。九以三世音声说法。十以一切法皆出声说法。示经教第六。圆教微言必穷法界既尽。如来无尽辩力各遍虚空。毛端刹海复各尽穷未来际。顿说常说时处无边。若斯之教岂可限其部秩。今约准经文析为十类。一异说经。二同说经。三普眼经。四上本经。五中本经。六下本经。七略本经。八主伴经。九眷属经。十圆满经。现经义第七。夫以义海宏深真源眇漫。略开二类各辨十门。先明所摽之法浩汗无涯。撮为十对用以统收。一教义一对。二理事一对。三境智一对。四行位一对。五因果一对。六依正一对。七体用一对。八人法一对。九逆顺一对。十应感一对。次明所现理趣者。巧辩自在势变。多端。亦举十例以现无碍。一性相无碍。二广狭无碍。三一多无碍。四相入无碍。五相是无碍。六隐现无碍。七微细无碍。八帝网无碍。九十世无碍。十主伴无碍。释经意第八。夫以法相圆融寔有所因。因缘无量略辨十种。一为明诸法无定相故。二唯心现故。三如幻事故。四如梦现故。五胜通力故。六深定用故。七解脱力故。八因无限故。九缘起相田故。十法性融通故。明经益第九。夫以信向趣入此普贤法圆通顿益广大无边。略摄经文现其十种。见闻益。二发心益。三起行益。四摄位益。五速证益。六灭障益。七轻利益。八造修益。九顿得益。十称性益。现经圆第十。夫以法界圆通缘无不契。谓上九门所现之法总合为一大缘起法。随有一处即有一切无碍圆融无尽自在。若随义分开亦有十门。一处圆。二时圆。三佛圆。四众圆。五仪圆。六教圆。七义圆。八意圆。九益圆。十普圆。以同一无碍大缘起故。自在难量不思议故。是谓花严无尽法海穷尽法界越虚空界。唯普贤智方穷其底。
　　迷之者(至)归宗未日。法记云。迷之者者。下四教人也。以不知一乘无住本法故也。守迹不知失体者。比如猎人空守兔迹。不知兔身之远也。如是三乘之人三无数劫如说修行所得之果只是迹耳。守为究竟。不知失其一乘实体故也。勤而归宗未日者。无量亿那由他劫行六波罗密。修习种种菩提分法故云勤也。然而还于一乘之家无日故云归宗未日也。
　　依理据教(至)无名真源。法记云。依理据教者。理则忘像海印。谓佛心中证三世间。而佛证心一无分别也。教则现像海印。谓佛所证三世间法不动。各位性在中道了了现现也。是故依忘像理道二朱画。据现像教列多黑字。作圆印也。略制盘诗者。黑字盘于朱画。朱画盘于黑字故云盘也。黑盘于朱则事遍于理。朱盘于黑则理遍于事也。大记云。冀以执名之徒还归无名真源者。有以外化有名相际并为执名。直约内证为无名真源。然执名之徒但下四教无名真源者。若约实则内证外化一无分别之处。故下文云。若约理云。证教两法旧来中道一无分别也。且约所证。佛证则名为证分。菩萨证则名为教分耳。问守迹之人归真源时。舍前所守教迹而后归耶。所守之迹即所归之源耶。答如后问。若尔解缘起实体一乘之人亦解四谛缘生等耶。答见其不动谛缘之名即是无尽圆通之法也。问若尔守迹之人亦解无尽圆通之法耶。答约我则非他约其则不开也。
　　中法为始(至)随印道读。法记云。中法为始盘回屈曲乃至佛为终者。盘回则直见印圆。屈曲则约诸角曲也。问若约印道即离始终。何故约字法始佛终耶。答若直约理则虽无始终。如其不示始终则不得入法方便故也。随印道者。若唯约字则三乘别教。若唯约印则一乘别教。以印随字以字随印则一乘同教。若具此三则一乘圆教也。以印随字者。一乘垂于三乘。以字随印者。三乘参于一乘。上参下垂并同教。
　　教分记云。同教者(云云)。初约法相交参以明一乘。谓如三乘中。亦有说因陀罗微细等而主伴不具。或亦说花藏世界而不说十等。或一乘中亦有三乘法相等。谓如十眼中亦具五眼。十通中亦有六通。而义理全别。此即一乘垂于三乘。三乘参于一乘。是即两宗交接连缀引摄成根欲性令入别教一乘故也。
　　大记云。就图印文有多义释。有云。以俨师五重海印配释者。初四重则不分文句故皆通配也。约第五重亦具五重。以此第五重所具五重分配诸句。则初证分四句初二重海印也。次真性下缘起分十四句则第三重海印也。次能人下利他行四句则第四重海印也。次是故行者下修行方便四句则第五重海印也。后四句是修行所得之益也。初四句中初一句影不现海印。次一句影现海印。次一句释前法性无二相也。后一句释前诸法本来寂也。问题中约法则法界图。约喻则海印图。与此中法性何别耶。答缘起分中分界种海各别配者。以随行者之心故尔。若证分则本不分示界种海故。但是一味法界之处。是故法界海印法性同一量也。是故初会中分界种海。第二会中不言三别。而但总云佛刹不可思议也。依于此印。若是上根直入证分。若是中根真性下教分之中而能得入。若是下根于后行者下修行方便之中方始得入也。表训真定等十余德从和尚所学此印时。问云。不动吾身即是法身自体之义云何得见。于是和尚即以四句偈子而答之云。诸缘根本我。一切法源心。语言大要宗。真实善知识。仍云。汝等当善用心耳。表训德作五观释。一实相观。二无住观。三性起观。四缘起观。五因缘观也。初观者法源心与大要宗也。后四观者根本我也。因说颂曰。我是诸缘所成法诸缘以我得成缘。是因缘观。以缘成我我无体。以我成缘缘无性。是缘起观诸法有无元来一。有无诸法本无二。是性起观。有时非有还同无。无时非无还同有。是无住观。诸法本来不移动。能观之心亦不起。是实相观作此五观以呈和尚。和尚曰。是也。以此五观准三十句。则证分四句实相观。次十四句无住观。次四句性起观缘起观。后诸句缘起观因缘观也。真定德作三门释。一理事具德门。二事融现理门。三修行增长门。于此三门表训德。加不动建立门为四门也。以此准三十句者。证分四句不动建立门。次十四句理事具德及事融现理门。后诸句修行增长门也。谓十四句中初四句理事具德门。此中初一句无住体故理。次一句无住相故事。后二句无住用也。具德者。真性理中具六道因果小乘因果乃至圆教因果等普贤二十二位。二十二位中具真性体故也。后十句则事融现理门也。谓一尘镕融含十方之道理现前故也。修行增长门者。若分配诸句。虽属利他四句。然此中意始从证分或征或释。令知自身即是法性耳。又以四满义科。则证分四句行实满义。真性甚深下证满义。初发心时下法满义。是故行者下人满义此辞。亦是训德之义。上元元年在皇福寺说也。行满者。但行满则是证分故。证满者。为是证分满足之法方得一中一切一即一切等无碍自在故。法满者。初发心时便成正觉者以法满足方得成故。人满者。不动凡身即满足佛故。如此印中以此四义科。文亦于一部大经之中以此四义科也。谓行满者一部始终只是十佛内证也。证满者一部始终一多大小无障碍义也。法满者一部始终唯初发心即满足法成正觉义也。人满者一部始终即此凡身是自体佛义也。印则分配诸句。经则亦通配始终自在科也。
　　十句章云。十隔越科文成义自在者。欲成初会义。若余诸会处法文句等在于此初自在能成。如初会义余亦尔。准之。其相云何。若问初会名何耶。答是忉利天会。若问说何法。答是十住法如是言说不违能成义。何以故。初会论时为诸会本故。能摄诸会。如初会余会亦尔。随约是本能摄前后也。
　　法性圆融(至)非余境。法记云。何者是法。借因分诠。若强指者。汝身心是。何是性。即圆融是也。云何圆融。无二相故。一故无二。二而无二耶。非是一故无二。即其二相直云无二何是诸法。法性是也。何故不动圆融故。何故本来寂。无二相故。本来寂处可得名耶。不可名目。以无名故。何故无名。以无相故。何故无相。绝一切故。若尔此中修证亦绝耶。绝也。实无修证耶。实无也然而圣亦修证。要须修证。如何修证。若可诲者是教分故。唯大文夫善用心处非余境也。此证分中一切诸法具耶阙耶。具也。若尔亦具遍计非法耶。何得具耶。尔则阙耶。何得阙耶。谓无有一物非普法故。何得具耶。不动遍计非法即满足法。何得阙耶。故俨师云。一乘中何法缺。非法缺。何法不缺。非法不缺也。
　　真记云。法性者。微尘法性。须弥山法性。一尺法性。五尺法性。若约今日五尺法性论者。微尘法性须弥山法性等。不动自位称成五尺。不增小位不减大位而能成也。圆融者。微尘法满五尺。须弥山法契五尺故也。无二相者。微尘虽满。须弥虽契。只唯五尺故也。诸法者。指前法也。不动者。指前性也。性者无住法性也。故此和尚云。约今日五尺身之不动为无住也。本来寂者。指前无二相也。只是五尺法性侧无余物故。云本来寂也。无名无相绝一切者。如上初初不见名相处也。证智所知非余境者。唯佛与佛乃可能知故也。
　　古记云。表训德问相和尚言。云何无住。和尚曰。即我凡夫五尺身称于三际而不动者是无住也。问若约三际分之则多种五尺耶。和尚云。以是缘之五尺故。须一即一须多即多也。问若称三际而不动者即有住耶。和尚曰。若不见五尺住处。将来有住无住我当说也。又月瑜寺会神琳德云。昔相元师问真定师云。无住故无住耶。有住而无住耶。答二并不是。问若尔云何无住耶。答唯是令住故云无住耳。问无住令住耶。有住令住耶。答亦并不是已上。此则问虽堪问不堪答。答虽堪答不堪问处也。若假言者非如有为法刹那不住故云无住。非如无为法三际不住故云无住也。又林德说法之时。大云法师君白言。缘起分说法如是。证分说法云何。林德默然有顷云。答之已了也。云法师君未会。林德云。君之起此问时。所坐之床及一切法界诸法同时发问者是耳。但君问而余一切法不起问者非也。法师君白六。法界咽喉无尽舌端同时发问者缘起分之问乎。林德云。三世间法同时发问者证分之问。称于默然不动者证分之说。三世间法各住自位本来不动者证分之闻也。
　　真性其深至随缘成。法记云。上证分中指其身心直示法性由无名相机难得入故。以法性转名真性令其习也。比如盲人欲学织锦。匠者教云。当集具来。而彼盲人执草绳来。如是证分绝一切故。唯证所知。然以八识妄心而欲证入故。于此人不能直指证分之处。乃下一步假作真性之名以示之也。甚深者。入真性之门。谓花藏世界之甚深与弥勒楼阁之甚深也。花藏世界甚深者。以一一尘中见法界故。是故约一微尘求其内外并不可得。弥勒楼阁甚深者。谓弥勒弹指开楼阁门。善财入已顿见三世自身及法与诸善友故也。极微妙者中道也。非谓离二边故以为中道。即约诸边云中道也。不守自性等者。由自无性。以他为性。由他无性。以自为性。故云不守自性随缘成也。
　　真记云。问真性与上法性何别。答有云别也。谓法性则通真妄取圆融。又通情非情也。此则唯是真而又唯是有情门。以下释真性段约众生十二支故也。然而今约实云。真性即是法性也。所谓真性之体甚深微妙者。但以不存自性揽诸缘成故也。若约三乘论者。自性清净心随无明之风缘成差别万法也。若自一乘义。则以缘前无法故。非先有真性而随缘成。且吾今日或为水用或为石用。缘中法界诸法无遗顿起故也。如是法中而有水名水相。石名石相等。故不无名相。而此名相即无名相。是故且约众生一无明支。历十番观。则不动无明名相即甚深法无所取舍。故云微妙。是故不动名相即成无侧名相。若约普贤证。则不动无侧名相即正离名绝相。若约十佛证。则初初不见名相等也。如无明支既尔。乃至老死支皆亦如是。是故经云。一切诸如来无有说佛法。随其所应化而为演说法。无有说者证分说则教分。
　　道身章云。若定自古则缘起有性不得自在。所谓缘起者无性。无性者无住。无住者不偏于一。不偏于一者无所不当。问如是等理岂不自古。答三乘中先置一法此法随缘。一乘不尔。缘即是法。缘外无随缘之法。既云自古。即知是今缘起故尔。若定住古又定住今非缘起。故可云缘起法以无性为真性矣。
　　大记云。训德意则真者无住本法也。性者本分种也。本分种者。若指文处初会果地玉海也。以此五海为本识体。约此本识。后诸会中或云种性。或云行业。或云愿善决定等也。谓若上根人直依证分得自身心正即法性。然此证处绝名相。故中下之人未能信得。故说五海是汝本识之源。由是前机得自身心即是法性。是故依此真性方始建立本识义。故于诸教中或说具分赖耶。或说一分生灭赖耶等。唯普贤机得自本识是五海之源。故云十佛普贤大人境。问真性既如是甚深微妙。于何义中分二十二位耶。答以不守自性故。随我所须地狱乃至佛果等缘成二十二位也。如是二十二位以普字印。印则皆普贤自体故。第三重海印正是普贤大人之境也。
　　崇业师观释中。释明难品心性是一之文云。藏师约寄位释故立遮救重难。俨师直约一乘种种心湿过海义释。故云心以无分别为一性。云何能成种种事耶。此问意者。前光明觉品中佛之智光称周法界现只一佛智也。所以其中列六道因果及小乘因果乃至圆教因果等普贤二十二位者。以一乘中普贤为教分之轨。十佛为证分之轨故也。是故欲示教分之轨故列之耳。欲得佛智。若除一物必不得全法界之智。是故要以六道因果小乘因果等为普贤阿含位。融炼其心得成一佛智。故以佛智为普贤证也。因此问云。佛智是一。云何能生六道乃至佛等种种身心果报等耶。故经答云。诸法不自在求实不可得。是故一切法二俱不相知。眼耳鼻舌身心意诸情根。因此转众苦。而实无所转。法性无所转示现故。于彼无示现示现无所有。释曰诸法者通于一性及种种果也。谓一无自故以种种为一。种种无自故以一为种种也。是故善恶趣中种种身心皆不相知自位不动。故云不自在也。是故俨师云。无分别不住故。能成众事也(已上)。不自在者不住义。不住义者不动义。疏云。作无主故者。若其身心有主宰而造诸业者。受种种果。若身心无主而造业者。如虚空动作故不受种种果也。然而从虚空之因生虚空之果故。因果之义亦不碍也。疏云。文云不相知者。非谓情知。今言知者。力性作也。者力则尘数缘力是中门也。性则无住法性是即门也。作者不思议作是中即门之果也。一切诸法要具中即方有所作也。非是有自性法去来之义。故云中门者虚空建立门。即门者虚空动作门也。故俨师云。缘者无侧义。无侧者力性作也。昔林德云。明难一心海者过于湿。起信一心海者留于湿也。若立在湿留海中答者。义有所碍。若立在湿过海中答者。义无所碍也。质应大德在大白山智悟师薮结夏之次。得大经中法性无所转文。及孔目中性种性本有习种性修生者非佛法所乐。乃至云法性外有修生起者缘起可增失等文。呈于林德云。此是湿过海之证耶。林德曰。是也。解云。缘起可增失者。若谓所证之理从古而有。能证之智今适始起者。则以智证理之际望其未证之时。有增胜义。故云缘起可增之失也。智是缘起也。此中约眼耳等为法性也。问何故上云由眼耳等故众苦转也。而次复云是法性故无所转耶。答不知一切法是普贤身故。此眼耳等对善恶境起诸业果转众苦也。今知一切是普贤身。故眼耳等物正即法性无所转也。若眼耳等非法性者。缘起可增失也。问何知是普贤身耶。答经中普贤云。得此究竟三世平等清净法身。复得清净无上色身。则何有一物非普贤耶。问此普贤身如何见耶。答经云。普贤身相如虚空。依真而住。非国土。如是见也。又何者吾身虚空是也。何者虚空。吾身是也。以无侧故。又六道即是虚空。虚空即是六道也。颂曰。虚空法界为身心。行住坐卧念相续。所见诸物亦身心。念念相续无绝已。空三印文云。心性者三种世间为湿过海心。依海起波。二波波皆三世间。故是湿过海心。依海起波则海因波果。依波起海则波因海果。同时互为因果也。此是大缘起□俗谛大法。
　　一中一切(至)多即一。法记云。问何故不守自性随缘成之次明此句耶。答凡缘起法二无别自性。互相以他而为自性。方能随缘无侧而起。故不守自性之次明一中一切等义也。问若缘起法随起无侧者。唯是缘前无法之义耶。答就缘论之。缘前无法。就性论之。缘前有法。何者。就缘论时。现于今日缘中之五尺是缘起本法无侧而立。故缘以前无一法也。就性论时。本有性起法体也。
　　真记云。一中一切等二句重现缘起体之随缘成义令明了也。初一句因果道理门。谓得一而定得十。得十定得一。得因而即得果。得果即得因也。十缘是因。所成之一是果。此因果者即一时中二位不动。故云因果道理门。次一句德用自在门。谓此即彼彼即此。无碍无侧。故云德用自在门及位动门也。问前是中门故有力无力门。此是即门故有体无体门何云用耶。答此则因缘当体即因即果之义名为用耳。非力用之用。问一中一切者。十缘是因。所成之一是果。然则合能所成为十一耶。答于一缘中约望他之义为能成因。绝待之义为所成果。然此二义无二故非十一也。
　　大记云。一中一切下欲现大缘起中因果道理及德用自在之义。故有此二句也。崇业师云。三乘亦有此义也。谓若初教赖耶识中三性种子与本识体同无记性故也。解云。本识体中薰成之义是体门。又德用自在义也。三性种子随能薰别者是力门。因果道理义也。若熟教中如来藏体是德用自在之义。若生若灭者以是用故因果道理之义也。若一乘中随法辨因故。十普法中随举一法具体具用。体则德用自在。用则因果道理也。
　　道身章云。问西风波非东风波。东风波非西风波。但约二波之水体不二义得言即门。则约二波不得即门。若尔但约此事彼事理体无二得言即门。何得二事不除论相即门耶。答若放二风水无二波。既无二波。以何即何乎。既以此即彼。故可知不除二波论相即耳。非约理体论相即矣。此中此波之水与彼波之水□体是一。故波虽无尽体言即一者三乘义耳。若非此波即无彼波。若非彼波即无此波。是中门。此波非自性故在于彼波。彼波非自性故在于此波。是即门者一乘也。
　　古记云。入即之中诸家立名非一。谓或云中门即门。或云相入相即。或云相在相是。或云相资相摄。或云互相依持力无力义。互相形夺体无体义。又古人云。中门如灯光相入。故但诸灯用相入耳。即门如波水相收。故波体水体无一相即耳。
　　一微尘中(至)亦如是。法记云。微尘者。初教云。极微尘。熟教云。空邻尘。一乘云。总相尘。此总相尘者。须小即小。须大即大。故尘中顿现十方也。问下教有方分之尘者与一乘尘何别。答一乘尘须方分即有方分。须无方分即无方分。随须自在故别也。问无方分之尘非更碎耶。答亦须碎尽。何者。若其情谓所计之无方分则要须用六相分析也。
　　真记云。一微尘中含十方者。摄十方界成一尘故云含十方耶。揽十方界成一尘已新新更含十方耶。答二义俱得。问成一尘时摄十方尽更无有余。何得新新含耶。答是须处须故。成一尘时。须十方尽须新新含时。亦不碍后后起也。
　　大记云。一微尘者。佛刹尘数劫中勤修所炼故。方能含受十方世界无碍自在。此是事法最细之初位。真定德云。事融现理门者。约尘含十方之道理云耳。非谓一尘泯融同理也。
　　道身章云。相和尚曰。一微尘中含十方世界者。同是无住故尔。元师问云。微尘无住小。十方世界无住大耶。答一量也。问若尔何言尘小十方世界大耶。答微尘与十方世界各无自性唯无住耳。所言尘小世界大者。是须处须耳。非是小故云小大故云大。所谓不知尘小世界大机中令知尘小世界大故。且说尘小世界大耳。非是一向尘小自性世界大自性矣。亦得云尘大世界小。道理齐一无住实相也。
　　古记云。有弥碎弥小之尘。有弥碎弥大之尘。有弥碎如本之尘也。俱舍颂曰。极微微金水。兔羊牛隙尘。虮虱麦指节。后后增七倍(已上)。隙尘者。游于窗隙日光之尘人眼所见也。折此至七分之一分者天眼所见也。此上二尘窗隙尘也。析此天眼所见至七分之一分者铁尘。初果所见。析此至七之一铜尘。第二果所见。析此至七之一银尘。第三果所见。析此至七之一金尘。第四果所见。析此至七之一水尘。大独觉所见。析此至七之一微尘。三十四念断结得菩提之佛所见。解云。此上并是遍计分所摄。析此至七之一极微尘。初教菩萨所见。析此至七之一似尘。自受用佛所见。解云。此上依他分所摄。析此至七之一法尘。终教佛所见。析此至七之一空尘。顿教佛所见。解云。终教以后圆成分所摄。此中色心二法皆是真如所成也。此终教法尘者意识所缘也。初教亦说意识所缘。然终教中立一意识。故约第一义一心眼所见为法尘也。析此至七之一总相尘。普贤眼所见。此普眼所见之尘则三乘五眼终不能得见也。故此经中欲示不共别教之义。约微尘虚空为初位也。问此一乘之尘与三乘理何别。答约三乘云则是理也。约普眼所见则是最细事法也。此上所说初虽引俱舍。实非彼论义。此是林德授融秀之义。约观心体圣教而说也。
　　又记云。七微者。窗游尘。羊毛尘。兔毛尘。牛毛尘。金尘。水尘。极微尘也。解云。窗游尘者。游于窗隙日光也。羊毛尘者。析窗游尘为七分故。唯止羊毛末也。兔毛尘者。析羊毛尘为七故。不止羊毛唯止兔毛末也。牛毛尘者。析兔毛尘为七故。唯止牛腹下毛末也。析此为七者透金而出金不碍也。析此为七者透过于水水不能润也。析此为七者是极微也。此一一尘皆生子故名七母尘也。此极微尘于初教中三无数劫分而析之。约此初教之尘。于终教中不可计劫分而析之。至一乘中二佛世界尘数劫中分而析之。至最细际方为一乘极微尘也。
　　无量远劫(至)隔别成法。记云。无量远劫即一念者。竖析一发为十分乃至百分千分。以其一分置玉板上。举利刃断。约其利刃至板之时为一念也。
　　真记云。十世者。一云第十世也。谓总相念故。一云十世也。谓总别合举故。问总相一世取现在一念者。别相之世唯是八耶。答约现在一念。望现在之过未。则前后相对而立别相之中。故别相之世是九非八。不望前后统包绝待。则为总相第十世也。
　　大记云。九世即入成十世耶。为约十世更论即入耶。答二义并得。故康藏云。然此九世迭相即入故成一总句。总别合成十世也。此十世具足别异同时现现成缘起故得相入也。解云。初释九世即入成十世也。后释约十世令相即入也。
　　旨归圆通钞云。三乘中立法孤单故时隔于法。法既流转故时流转也。一乘中立法圆满故时隔于法。法不流转故时不流转也。故缨络经云。佛告梵摩达王说。汝前卧狗是汝过去身。捋我是汝未来佛(云云)。又罗国僧智通乃相和尚十圣弟子之一也。居大白山弥理嵓穴修花严观。忽一日见大猪过穴门。及通依常礼木刻尊像尽具诚恳。像语通曰。过穴之猪是汝过去之身。我即是汝当果之佛也。通闻此语即悟三世一际之旨。后诣相和尚叙之。和尚知其成器。遂以法界图印授之也(已上)。则与梵摩达王事。虽时有正像之异处亦中边之殊。然其因缘亦相类也(云云)。三乘中过去唯狗位。现在唯人位。未来唯佛位。故从过去狗至现在人。从现在人至未来佛。故云三乘中立法孤单故以时隔法。法是无常。时亦无常。一乘中过去狗中具人佛。现在人中具狗佛。未来佛中具狗人。故不从过去狗迁到现在人。不从现在人转至未来佛也。故云一乘中立法交彻故以时隔法。法是常住故时亦常住也。问法虽是一。互望而成九世耶。如九世别法亦别耶。答如后义。谓且约吾身。于一年中约月。则一年十二月故吾身亦十二也。一月三十日故身亦三十也。一日十二时故身亦十二也。一时八刻故身亦八也。如是一年三百六十日一日百刻故身亦三万六千也。故如九世别法亦别也。问约五位论九世者。昨昨日是过去过去故唯一也。昨日者约当体则过去现在。望今日则现在过去。故具二也。今日者望昨日则过去未来。约当体则现在现在。望明日则未来过去。故具三也。明日者望今日则现在未来。约当体则未来现在。故具二也。明明日是未来未来故唯一也。是故唯是五位互望论故成九世。则法唯是一。互望论故亦成九世法也。何故云如九世别法亦别耶。答康藏云。以时与法不相离故故知尔也。三乘中色心等是法。约此法上前后迁流之义立为时。故时即假也。是故不论此义。一乘中以时与法不相离故。时亦是实也。是故如时之别法亦别也。
　　道身章云。如一夜中梦。已过父及未生子各三有九。觉时见之。但在一念心中。非此心中片分为父。片分为我。片分为子。总在一心。随举即摄。九人无所相知。而非绝无九人之别。又非一念之外立三为有。立六为无。有无同处一念而非有无之别(已上)。是故但其无我报心。全为父全为我全为子故。如九世别法亦别也。问现在一念简余八世之别义与于九世中无偏当之总义何别。答俨尊者以喻示相和尚云。如人梦见父及祖父登上盖屋。子与孙子在下输瓦。自处中间传次而授也。祖父是过去。过去故唯一位。父是过去现在。现在过去故具二位。中间身则是过去未来现在现在未来过去故具三位。子是现在未来未来现在故具二位。孙子是未来故唯一位也。其在中间传瓦之人约当体则简余八世。故现在现在也。通梦五人则于九世中无偏当也。故此人上具有二义。是故以总别时隔法也。
　　道身章云。俨师迁神十个日前。学徒进所问讯。师问大众曰。经中一微尘中含十方世界与无量劫即一念等言。汝等作何物看。众人白云。缘起法无自性小不住小大不住大短不住短长不住长故尔耶。师曰。然之然矣。而犹生白云何谓师曰。莫须多道。只言一故。
　　初发心时(至)常共和。法记云。问何故九世十世相即之次说初发心时便成正觉之义耶。答证分之法不可得故。或有行人于此无分故。为此人以证分之法性转示之云。一无自性以一切为性。一尘无自性以十方为性。无量劫无自性以一念为性。一念无自性以无量劫为性。如是名为甚深真性也。行人意谓。已知真性如何得证。故复诲云。要当以此真性为心而发。于是行人如是而发。故发心即满果也。是故住涅槃时常游生死。游生死时常住涅槃。故云生死涅槃常共和也。
　　所诠章佛种性文云。第三约一乘有二说。一摄前诸教所明种性。并皆具足主伴成宗。以同教故。摄方便故。二据别教种性。甚深因果无二。通依及正。尽三世间。该收一切。理事解行诸法门本来满足已成熟讫故。大经云。菩萨种性甚深广大与法界虚空等。此之谓也。
　　真记云。初发心时便正觉者。约同教云。三贤十地中十解初发心住成满。佛复治地住等成满。佛此无明昧之殊然寄现也。若自别教。即吾身心名正觉耳。无寄十解位也。生死涅槃常共和者。若寄位云。寂灭涅槃之体从缘成生死。成生死时即性净涅槃之体故也。约一乘。则生死涅槃非本自有在。吾须缘。何者。须生死缘中即具涅槃。须涅槃缘中即具生死故也。问何者生死。何者涅槃。答生死即汝身。涅槃即汝身。
　　探玄释经中初发心菩萨即是佛之文云。或云因中说果。或云解同佛境。或云约理平等。若约三乘教亦得。如上说。今寻上下文。约一乘圆教始终相摄圆融无碍。得始即得终。穷终方原始。一由陀罗尼门缘起相摄故。二由普贤菩提心遍该六位故。即因是果也。三由法性无始终故。发心入始即正是终故。是故上文云。初发心时便成正觉。具足惠身不由他悟也。
　　妙理圆成观云。今辨此义略分四别。一唯因门。从无始时尽未来际。恒是菩萨修万行故。或纯或杂无有休息。何以故。于一一行无究竟故。众生界不可尽故。经云。我常于十方国土中行菩萨行。谓虚空不可尽众生不可尽故无成也。如文殊为诸佛师。摩耶为诸佛母。此并住因门摄化也。二唯果门。尽前后际恒是佛故。何以故。德相全真不堕时数无尽极故。三亦因亦果门。谓有发心及成正觉于一切时念念发心念念成佛故。罪因非果门。谓无心可发。无佛可成故。真法界中无二性故。
　　道身章云。问三世间为佛身心者。佛身大宽故众生等在佛身心耶。众生业果即是佛耶。答二义共得。舍那品云。佛一毛孔中无量众生住。各自受苦乐而不知去来等。又亦得众生业果等即正是佛。问众生业果即是佛者。从古即佛。何言初发心时方成佛耶。答从古是佛。而发心时方知是佛耳。如梦走驰。自梦即寂。而悟朝方知走即卧耳。
　　大记云。初发心时等者。二十二位之中随何一位起善恶心。为初发心即是便正觉也。问以起善心为发心正觉者可也。何以起恶心为初发心亦正觉耶。答约无住别教。则二十二位皆是无住之位故。始起恶心之时乃至摄于后际佛果故也。问若尔无住别教中亦有如是发心正觉之义耶。答随于何位起善恶心便正觉者。非谓先迷后觉。但本来觉故云正觉耳。生死涅槃等者。二十二位中三途五乘等所有分段变易。及圆教中分段变易。合取为生死边。其中所有二四涅槃及十涅槃。合取为涅槃边。此二互不相知一无分别故。云常共和也。
　　问然财生死非所厌。何故至相云六道因果依厌求脱耶。答望二乘等诸有情故作是说耳。若约普贤门云。皆实自德更无异事也。问若尔三途之因十恶等业为所修耶。答约实则尔。是故满足王知识事等是实法门也。问若尔者。何故云如幻法门等耶。答但随三乘相如是云耳。又言罪福者。约我人实执位云耳。若离此执。一切罪福如幻如空。如是法中有何罪福。故云幻也。
　　观师释满足王法门云。此教所说一切皆实。何以言化。答自力摄生一切皆实。逆行苦事须云权化得。此中意化亦是实。实体遍故。实亦化故也。
　　道身云。一乘缘者。随举一法总摄余法无余。为此一法之缘耳。四缘等诸缘之实皆消于一乘。问若以此门亦得云。作十恶生天。修十善堕狱。答至得此意得云。此义末得。此意非粗。所传俨师恒道了。问浅深方须。答义云云。问一乘杀彼生时。能杀亦死亦有罪耶。答解行以上自在位中逆顺并修。见闻以下劣凡夫者不能见机。漫杀物命于物无益亦自堕狱。如彼鼠子效师子跳堕火坑等(云云)。问三世间皆是佛者。草木取用则害佛身得罪耶。答以佛言虽皆是佛。以众生云都非是佛。断有何罪(云云)。众生与草木是须处所须虽同我。内众生者杀而有罪之所须也。草木者断取无罪之所须矣。
　　理事冥然(至)大人境。法记云。此中理事者。生死无性以涅槃为性。涅槃无性以生死为性。则生死涅槃之无性为理。无性之生死涅槃为事。故古人云。缘起无性无性缘起也。缘起无性是理。无性缘起是事也。理亦真性之理。事亦真性之事。故云冥然无分别此是十佛普贤境也。
　　真记云。理事冥然等者。总明上意。上来所现虽有多法。而不出理事故也。十佛普贤境者。问缘起分唯普贤境。何云十佛耶。答佛外向心与普贤心冥合不分故。正取普贤而不分。义中并举十佛耳。
　　大记云。理事冥然等者。通结证教二分大意耶。唯教分耶。答一云通结也。谓下句云十佛普贤大人境故。一云唯结教分。谓证分结云证智所知非余境故。问初意中何理何事耶。答证分理。缘起分事也。则证教无分别也。故下文云。证教两法旧来中道一无分别也。又约证分以佛证心为理。所现三世间注为事。又缘起分中无住本法为理。二十二位为事。是故证分理事无分别者十佛大人境。教分理事无分别者普贤大人境也。此意则证分唯是十佛之境。教分之中不言十佛也。谓内向则十佛。外向则普贤故。今通结内外之时如是言耳。后意则问。既云十佛大人境也。何云唯结教分耶。答缘起分中亦有十佛。以此教分亦是十佛外向门故也。此约佛与普贤相续各别之义。
　　简义章云。八尺柱相为事。柱之无生为理者。三乘之义。若一乘中即此八尺柱相为理。柱之无生为事。又理平等则事亦平等。事差别则理亦差别也。若体解大道则自事以外何处得理。故至相云。冲宗不遗于玄想。圆道莫简于始门。盖在此矣。三乘说平等一心。一乘说种种心。则亦得言三乘理平等一乘理差别。问只其名异。所诠则应无别耶。答须理即理。须事即事。所须缘别理事有殊。然以一柱随须立。故全体无二。问理事平等差别四句云何。答立在同教应作四句。此别教中不作四句。以法深言浅故。但一柱言下须理即理。须事即事。平等差别随须皆得。是故须而即圆。道而即是无侧无阴。据而中道。约而满宗。非前非后。一乘幽致厥尔。请虚襟而取焉。
　　能人海印(至)得利益。法记云。海印中真自利利他。谓摄入三世间法是自利。现现三世间法是利他。然一乘中无利他也。何者。所化众生是自内证五海之中众生故。应机而起能被之。教从自海印定中所起故也。繁出如意者。从海印定所起之教为如意也。此有二义。一称于佛意故。二称于众生之意故。名为如意。比如轮王所有如意。在王藏内不雨众宝。若转轮王以此如意出置幢上。为贫穷人请雨。众宝随其所须雨种种物。无不如意。然此物等本不在于如意珠内及轮王身。而虚空中但以众生之感及王势力。此如意珠雨宝无尽也。如是以佛誓愿及众生感。海印之教应众生也。在藏内时喻佛内证。出置幢上雨宝之时喻佛外化也。不思议者。从不思议内证而起。应不可说。众生数起故也。雨宝益生满虚空者。虚空无边故世界无边世界无边故众生无边。于此无边众生。如是之教无所不被故也。众生随器得利益者。此如意教于三乘五乘无量乘等一切众生中各各称根令得利益故也。问若尔于此花严得三乘别果耶。答无也。谓此大经中具无量乘故。乃于此经所具无量乘中。大品经等得别果耳。
　　真记云。海印三昧者。自证离言。何故利他之初明耶。答表利他缘起无别自体。但依十佛内证海印所起故也。若不尔者。道有私隐故。繁出等者。于念念中起如意教尽未来际无休息故。又但一念全摄法界无侧故也。是故云不思议也。雨宝者。约教云宝也。又是众生受用种种宝物也。满虚空者。众生蒙不思议教。则知其不动凡心与法性虚空只是一物本自圆满故也。随器得利者。山王普机得总相教。差别小机得差别教。各自成益故也。大记云。海印者。通证教二分故明于教分耳。又此四句是第四重海印故也。问第四重海印是定内故利他相隐。何故以配利他耶。答第四重内具同别二教故。若直约一道朱印而论。即无差别故是别教。若约屈曲而言。是差别故即同教中逐机之义也。是故逐机屈曲之朱印故云如意教也。是故前云依理据教者。约第三重则无住理无住教也。约第四重则无住理如意教也。约此第四重四句更以五重海印分配。则初二句如次配初二海印。次十句第三海印。次一句后二海印也。谓下文释此海印云。究竟清净湛然明白三种世间于中现现等故。和尚之意此中海印非唯一向当第四重。是以此中更分配也。初句影离海印。次句影现海印。故云繁出如意等。次句第三重。能化之佛雨十普法之宝。益普贤机也。后句于第四重。如意教之朱印称机屈曲。故云众生随器也。于第五重。起言说法令机信解行证。故云得利益也。然以第四重正义释者。能人者能化佛也。海印者净藏定也。繁出如意者如意教之朱印应机现现也。雨宝益生满虚空者。雨十普法于正为中全全而应。谓一道朱印圆满现现也。众生随器得利益者。于兼转引远为之中分分而应。谓随彼机宜各令得益。如大角则大曲。小角则小曲。随字而屈曲也。
　　观释中释经犹如明净镜随其面像现内外无所有业性亦如是之文云。镜有三种。谓如来藏镜。锭光颇梨镜。海印镜也。如来藏镜与所现像是一体故不可分也。若取去像镜亦随破。是故吾身即如来藏。不可别取故。若知业果是如来藏镜中之像。则六道因果即不生也。然若得镜时所现之像如冰泯也。以熟教之中本末无二。如水与波无别。然而波是能依。水是所依故。得水之时波息水现故也。海印镜中所现像者。吾五尺身具三世间无别住处。故云无住。即此无住亦云不动。既不动无侧之吾身故。从何处转何处耶。此所现像正即镜体故。得镜之时像不泯也。
　　心轮钞云。问始成正觉佛心何故名海印耶。答以一海字印三世间离分别三合为一。佛明白之心名曰海印。于中无普贤文殊等九会助化亦无九会处所。故经偈云。一切诸如来无有说佛法也。欲向机缘说自所证之法(云云)。故经偈云。随其所应化而为演说法。然说法有五。佛说。菩萨说。刹说。众生说。三世一切说。
　　是故行者(至)得资粮。法记云。行者则凡诸信向普法之人也。本际则内证海印也。叵息妄想必不得者。以二我执为妄想也。如上内证海印之际无我之人乃能得至。若存我则必不得至故也。如海边井有海水故不得令渴。如是意识人法二我由彼末那及黎耶海藏而还起。何者。黎耶本识是我之根。其末那识是我之茎。六及前五皆是二我出入之门故也。比如有人欲上须弥。干八海竟依陆而行得上须弥。如是行者若欲返本。渐息八识妄想海已而得至者。三乘义也。一乘之中若履初海即履诸海践须弥顶。故不移一步得还本际也。无缘善巧等者。问何故息妄想次有此句耶。答欲还本际要息妄想。欲息妄想。要须无缘故也。问无缘者何。答五识缘于五尘境时。意识同缘。其末那则向内执我。黎耶本识缘三类境。是以不能捉如意也。以无缘故得圣者意名为善捉如意也。归家者。归法性家也。得资粮者。行者加行方便也。
　　真记云。息妄想者。约寄位云。初智求断不可得断。以中后智求断亦尔。故论云。非初非中后。然以不可得断而为断故。断义得成。故论云。前中后取也。若直约一乘则举其障体量等法界举智亦尔。故至相云。如缘起性如是断也。若以别障之智欲断别智之障者。以不息妄想故必不得也。持戒亦尔。若别取善以为能防。取其不善以为所防。如是持者犹名破戒人也。无缘善巧等者无分别也。如意者教也。归家者还真源也。资粮者二千道品等也。
　　观释云。小乘中戒有受有舍。大乘中戒有受无舍。一乘中戒无受无舍。谓熟教中教其背本逐末之人知自本觉如来藏故。有其所受。得本觉已恒自觉故。无所舍也。一乘之戒本无受舍离能所防。以第二地佛□□为一乘戒。而一乘中无诸凡小及与菩萨。唯有满足之佛故也。于十善中初三是名号品身业所行。次四是四谛品口业所行。次三是光明觉品意业所行。如是三业示现法界一切诸法皆是佛之三业。今此吾身是佛十善之所感得。是故本无迷时更无受法。竟三世际恒自不动亦无舍法。身外无境。境外无身。离能所防。
　　大记云。问前第四重内得益之机如何见耶。答普贤有二义。若约八会助化之义不云机也。于第三重方为机也。若约第四重。则威光善财皆是净藏定中得益之机也。但是定内所得之益于定外说示耳。约是义故云得利益也。于此第五重内以所流所目之机方为所化也。问若威光善财正是定内得益之机。则唯初后二会是定内耶。答若约第四重。则八会之法皆是定内。然且举威光善财云耳。谓法界品抄云。一乘求知识唯是定内。故知以定内事示之耳。问何故第三重内不以威光善财等为机耶。答彼第三重则是不共别教故。但以普贤方为机也。于第四重具同别教故。以威光善财而为机也。故法界品抄云。若依三乘科文者有五相等。是以见闻解行等三生依三乘位现一乘耳。此三生位于第四重内无浅深。于第五重有浅深也。言行者者。约第五重则所流所目机也。若第四重则威光善财也。然约实则□诸体□□严之人皆是此中行者。而威光善财修行□□故偏举□此行者等知自身心舍那体。故云还本际也。问于第四重内以何为本际耶。答威光善财所得花藏世界果及尘数法门等是也。言妄想者通所流所目等也。谓下教之人守自教迹执为究竟故。约此迷执总为妄想。若断此执要须用六相刃也。且熟教中于三祇劫觉四相梦计有真如。谓为究竟。守迹而住故。以六相中异相印印之。则其所断竟前二十梦各位不动而历然差别也。是故若入一乘要息三乘。谓断妄想之心若不息。其谓断妄想之妄想。则以不息妄想故必不得入也。然则断妄想之心断除不起。是名此中息妄想也。又云。所谓妄想者。凡自身心之外希佛求法之心总为妄想也。一云。以别教义释此文者。应云不息妄想。若息妄想必不得故也。然而下句既云随分得资粮故。约同教释者宜也。以此是其因缘观故。问下文释行者云。行者者见闻一乘普法已去。乃至此约别教一乘说也。何故此云同教耶。答此约所目别教云耳。非是不共先住别教。所云见闻一乘普法者。立在第五重海印。约定外见闻云耳。言善巧捉如意等者。比如盲人由其盲故迷自宝所。长年贫困远乞他乡。有具眼人心生哀悯。为持一索系彼宝所。以其一末授盲人手而指诲云。汝若不失寻索而行。则返汝宝所。盲人闻已不失寻行得至宝所。其宝所中亦有灵药。以药气力眼得开明。所有众宝自在取用。行者亦尔。智眼盲故迷自内证法性宝所。无始时来穷乞于他。有大圣者起大悲愿。垂一中一切多中一等陀罗尼索授于行者信心之手。以真性甚深之一末系彼证分宝所。而教诫云。汝若不失勤行精进则必直返汝法性宝宅。行者信受得圣者意捉如意教。初发心时便开十眼。不动一步直入内证法性宝所。受用无尽自家珍宝。是故行人若欲还归法性家者。要须善捉陀罗尼索持而勿失为资粮也。
　　道身云。问修与不修别。何得以佛言皆觉乎。答佛无量劫修意非为古无新得。亦非有所断烦恼故欲断。知烦恼本无所断名为断耳。又法之实者三世间照瞩为一大缘起。旧来如是无量劫修证得法者。岂但我觉简除他人及与不石乎。若尔是增减边大邪见非正道。又道身云。有文云。一断一切断。有文云实无所断。彼是则此非。此是则彼非。云何会通。答以德言之。从始无障。以惑望之。覆无尽德。若实无所断者。何故迷人未得。若有所断者。所断者何。文云。非初非中后。前中后取故。三时之中不得断相。而觉以去三时无障。道理不在断不断中。随机言断。又无所断。欲为机者。寻教证入。断与无断无碍实相如是设耳。相和尚曰。惑者但用无体智具体用。问无体何得有用。答体是无住实相。迷用为惑迷用息耳。无体可断。问一断一切断者。既无体。约何为一及一切耶。答可约所障法门故。云一与一切。以障一即一切法门故。
　　古记云。大海非是毒药所坏。大空非是利剑所伤。缘起三毒亘三际。直得无分别耳。非更息灭方为断也。
　　以陀罗尼至名为佛。法记云。陀罗尼者。法界法之无尽义也。问众多法故云无尽耶。但约一法亦云无尽耶。答二义皆得。实宝殿者。约证分则法性处也。约缘起分则花藏世界离染真性也。问若以陀罗尼庄严法性实宝殿者。证分之处可许。重重中即微细等义耶。答以彼证分不可说故。不说如是义耳。然法无遗鈌满足一切故。因陀罗等究竟之极乃证分也。问花藏世界离染真性是何。答佛外向门是也。花藏净土三乘共学处故。随三乘机分界离海。若约自宗。唯一海耳。无三品也。穷坐者。十世相应应称法界故也。中道者。以三世间为自身心。无有一物非身心者故也。旧来者。上证分中本来寂也。不动者。上证分中诸法不动也。比如有人在床入睡。梦中回行三十余驿。觉后方知不动在床。此中亦尔。从本法性经三十句还至法性只一不动故。云旧来不动也。问此义与熟教中迷于一心流转六道悟复一心之义有何异乎。答彼熟教中泯二十梦方归一心。此宗之中不动梦念即法性故。无所弃舍。无别所归。故迥异也。
　　真记云。陀罗尼者。总持也。实宝殿者。世界海也。穷坐实际中道床者。彻到一乘究竟真源也。旧来不动名为佛者。问何故具缚有情旧来成佛耶。答如其未起修缘之时不得名为旧来成佛。何者。今日发心缘中法界诸法方顿起故。须智缘中烦恼等□为成智之缘而起。须烦恼缘中亦如是也。是故要待今日发心之缘无侧起时方旧来成耳。缘以前无一法故。不云旧来也。若三乘则有所尊定本故。唯取始觉即同本觉之义论也。一乘不尔。无所尊定本本末不定故。随须皆得一。
　　大记云。实宝殿者。或云国土海。或云性起果与三德差别果也。然三德非究竟故。正是性起果也。穷坐实际中道床者。因位学穷至于果位故也。旧来不动名为佛者。初起法字终至佛字。初起终至是一处故也。是以和尚所云行行本处至至发处盖此意也。
　　古记云。一乘之中旧来成佛有二义也。一不修众生已成佛义。二已成诸佛本不修义。若须六相可得此旨。谓佛为总相。众生为别相。一切众生是佛义齐。以为同相。一切众生各不相。是以为异相。一切众生缘起究竟正即是佛。以为成相。一切众生各住自位旧来不动以为坏相也。
　　大记云。此印大意以其白纸表器世间。谓如白纸本不染色。点墨即黑点朱即赤。器界亦尔。不局净秽。众生处则染秽。贤圣处则清净。故以其黑字表众生世间。谓如黑字一等皆黑个个不同。众生亦尔。烦恼无明皆自暗覆种种差别。故以其朱画表智正觉世间。谓如朱画一道不断始终连环贯诸字中光色分明。佛智亦尔。平等广大遍众生心。十世相应圆明照瞩故。是故此印具三世间。若约观释即有四义。一若取白纸则黑字朱画皆去。故字与朱画不离于纸。如是若离器界无佛众生。故于器中具生及佛也。是故经云。于一微尘中现有三恶道人天阿修罗各各受业报。于一微尘中各示那由他无数亿诸佛于中而说法。一尘中有尘数刹。二刹有难思佛。一一佛处众会中我见恒演菩提行。又云。一微尘中普现三世一切佛佛事。二约黑字亦尔。故于生中具器及佛也。是故经云。于一毛孔中普见十方刹。彼刹妙庄严诸佛菩萨会。一一毛孔中亿刹不思议种种相庄严。未曾有迫隘。一切刹土及诸佛在我身内无所碍。我于一切毛孔中现佛境界谛观察。又云。菩萨知自心念念常有佛成正觉。乃至云。如自心一切众生心亦复如是。悉有如来成等正觉。三约朱画亦尔。故于佛中具器及生也。是故经云。三世一切劫佛刹及诸法诸根心心法一切虚妄法。于一佛身中此法皆悉现。普尽十方诸刹海所有一切众生海。佛智平等如虚空悉能现现毛孔中。又云。一切诸佛于一念中悉能示现无量世界无量无数清净众生。四白纸黑字朱画皆全相收不可别取。而三物各异。如是三种世间融通相摄混为一团而为门各别历然不动也。故此一印若以器门观则是器海印。是故经云。花藏世界所有尘。一一尘中见法界。普光现佛如云集。此是如来刹自在。以众生门取则是众生海印。以佛门取则是佛海印。是故疏云。众生心中佛为佛心内众生说法。佛心内众生听众生心中佛说法也。问若尔何但局云能人海印耶。答约实如是非局于佛。且从妄尽心澄之义。假名能人海印耳。

　　法界图记丛髓录卷上之一


　　法界图记丛髓录卷上之二

　　文云。将欲释文。二门分别。一揔释印意。二别解印相。问何故依印　答欲表释迦如来教网所摄三种世间。从海印三昧繁出现现故。所谓三种世间。一器世间。二众生世间。三智正觉世间。智正觉者。佛菩萨也。三种世间摄法尽故。不论余者。广义者。如花严经说。
　　第二别相门中。三门分别。一说印文相。二明字相。三释文下意。一问何故印文唯有一道。答表如来一音故。所谓一善巧方便。何故多有盘回屈曲。以随众生机欲不同故。即是义当三乘教。何故一道无有始终。现示善巧无方。应称法界。十世相应圆融满足故。即是义当圆教。何故有四面四角。彰四摄四无量故。此义依三乘现一乘故。印相如是。
　　二问何故字中有始终耶。答约修行方便。现因果不同故。何故字中多有屈曲。现三乘根欲差别不同故。何故始终两字安置当中。表因果两位法性家内真实德用性在中道故。字相如是。
　　问上云因果不同而一家实德性在中道。未知所由。其义云何。答此义其实难解。虽然依天亲论主。以六相方便立义分齐。准义道理随分可解。
　　若约十句。以辨六相。如下说。今且约印像。以明六相。示一乘三乘主伴相成现法分齐。所谓六相者。揔相别相同相异相成相坏相。揔相者。根本印。别相者余屈曲。别依止印。满彼印故。同相者。印故。所谓曲别而同印故。异相者。增相故。所谓第一第二等曲别增数故。成相者。略说故。所谓成印故。坏相者。广说故。所谓盘回屈曲。各各自别本来不作故。一切缘生法无不六相成也。所谓揔相者。义当圆教。别相者。义当三乘教。如揔相别相成相坏相等不即不离不一不异常在中道。一乘三乘亦复如是。主伴相资不即不离不一不异。虽利益众生。而唯在中道。主伴相成现法如是。一乘别教三乘别教准义可解。汝所问疑义亦如是。初曲如因。后曲如果。如初后不同。而唯在当中。虽因果义别。而唯住自如。依三乘方便教门故高下不同。依一乘圆教故无有前后。所以得知。如经说。又一切菩萨不可思议诸佛法明说令入智惠地故。论曰。一切菩萨者。谓住信行地。不可思议。诸佛法者。是出世间道品。明者见智得证。说者于中分别。入者信乐得证。智惠地者谓十地智。如本分中说。此是根本入。如经。又一切菩萨不可思议诸佛法。明说令入智惠地故。此修多罗中。说依根本入有九种入。一者摄入。闻惠中摄一切善根故。如经摄一切善根故。二者思议入。思惠于一切道品中。智方便故。如经善分别选择一切佛法。三者法相入。彼彼义中。无量种种知故。如经广知诸法故。四者教化入。随所思议。名字具足善说法故。如经善决定说诸法故。五者证入。于一切法平等智见道时中。善清净故。如经无分别智清净不杂故。菩萨教化众生。即是自成佛法。是故利他亦名自利。六者不放逸入。于修道时中。远离一切烦恼障故。如经一切魔法不能染故。七者地地转入。出世间道品无贪等善根净故。如经出世间法善根清净故。复有善根能为出世间道品因故。八者菩萨尽入。于第十地中。入一切如来秘密智故。如经得不可思议境界故。九者佛尽入。于一切智入智故。如经乃至得一切智人智境界故。是诸入为校量智义差别。次第转胜。非根本入。一切所说十句中。皆有六种差别相门。此言说解释。应知除事。事者。谓阴界入等。六种相者。谓揔相别相同相异相成相坏相。揔相者。是根本入。别相者。余九入。别依止本满彼本故。同相者入故。异相者增相故。成相者略说故。坏相者广说故。如世界成坏。余一切十句中。随义类知。论文如是。准是论主立宗道理。故知虽因果信解行回地佛自位不动。而无前后。何以故。诸法各异住自如故。一如多如如如相不可得故。是故经云。问云何深信佛法。答一切诸法唯佛所知。非我境界。若如是者。名为深信佛法。是其义也。问六相者为现何义。答正现缘起无分别理故。以此六相义故。当知虽一部经七处八会及品类不同。而唯在地品。所以者何。以是根本摄法尽故。地品中虽十地不同。而唯在初地。何以故。不起一地普摄一切诸地功德故。一地中虽多分不同。而唯在一念。何以故。三世九世即一念故。一切即一故。如一念多念亦如是。一即一切。一念即多念等。反前即是。以此理故。陀罗尼法主伴相成。随举一法尽摄一切。若约会说。会会中尽摄一切。若约品说。品品尽摄一切。乃至若约文说。文文句句尽摄一切。何以故。若无此彼不成故。陀罗尼法法如是故如下说。
　　何故依印至佛菩萨也。真记云。何故依印。答欲表释迦如来教网所摄等者。释迦教网则深浅虽殊。有名相际揔取云也。三种世间从海印三昧繁出现现者。三世间法繁出则离海印体耶。答三世间法即是海印全体现现本不离也。问摄三世间为揔相。佛则揔别不一故。为四世间耶。答智正觉中。有待他之义。有绝待义。约此二义不一故。亦可得云四种世间。然约二义不异故。但云三种世间耳。问器及众生宜云世间。智正觉者既已出世。何云世间耶。答始成正觉时中。三世间法圆明现现。故云世间。谓时为世。中为间故也。问至相以菩萨合于众生。何故此中合佛菩萨为智正觉耶。答约觉同云耳。何故印文至现一乘故。大记云。何故印文唯有一道者。立在第四重海印起此问也。谓既随根欲而成屈曲。何故云一道耶。如是问也。如来一音者。法界品云。我知法界一性如来一音一切众生无不了故(已上)。问若一切众生了一音者。非是各得解也。若各得解者。非是一音无不了也(云云)。若对此难。以揔别二相答也。谓不坏屈曲而能等遍故。是一音。不动等遍而差韵故。能成屈曲。此中能成等遍者揔相也。音韵差者别相也。别即揔故。虽众生各得解。而了一音也。揔即别故。虽是一音而各解也。
　　真记云。如来一音者。揔相音也。法界品云。我知法界一性如来一音(云云)。此义者一切众生种种差别音声等即是如来一音耳。问此守护夜神善知识证见一音云我知法界一性也。何故云一切众生耶。若见一切众生者。何云我知法界一性耶。答见法界一性。故知一音中有一切种也。以得揔相知不分之别相故。如家之一言。契柱立梁横诸缘而呼故也。若不契立横诸缘。则家之一言何处起耶。
　　法记云。盘回屈曲者。既知法界一性。则无三乘。故亦无印中角曲耶。答有异相故。有称性不动之角曲也。问若尔有三乘耶。答一乘角曲全尽印圆故。无三乘一边之角曲也。
　　真记云。善巧无方者。无偏顺之方所也。如前无方中释也。应称法界者。横尽法界故。十世相应者。竖贯三际故也。
　　法记云。圆融满足者。犹如虚空摄一切物。约此一柱包摄十种普法无所遗余故也。是故普法章云。诸佛善巧会融法界圆通自在不离见闻(已上)。以一乘中见闻圆通之法故。见闻位中即得满足究竟佛果。故云不离见闻也。
　　真记云。义当圆教者。有三乘别教。三乘同教。有一乘同教一乘别教。有一乘圆教也。若就楼观而论者。内庄一乘外严三乘门则同教也。所谓门者通内外故。内虽一乘而门内则同教一乘也。又此同教约三乘。已上之义即为别教。一乘亦得以约所目为别教故。问所目三乘义当于外是严三乘。何云别教一乘耶。答此经之内所流所目之三乘具含二义。一者令彼下机计谓同于我法之义。二者令彼解其自所得法全是花严大虚之义也。约初义则当于门外故。是三乘为外严也。约后义则当于门内故。是一乘为内庄也。今约后义故。以所目为同教一乘。乃至亦名别教一乘耳。直约楼观之内方自体别教一乘也。初初不见三乘故。云自体别教也。圆教者通履前四教也。问是则与彼同教一三和合之义何异耶。答欲引下机而和合者是同教也。欲为自家实德而通履者是圆教也。故古人云。同教如大地。长养三乘草木故。别教如大海。不宿三乘死尸故。圆教如虚空为二所依故也。
　　古记云。同教别教分有九种。谓一黄牛车同。共羊鹿故。大白牛车别。三乘外故。二大白牛车同。王髻中珠别(云云)。三法花同。花严别(云云)。四第二会至随好品同。普贤行品以去别(云云)。五普贤现语言堕在文字故同。普贤内证离文字绝言说故别。六普贤内证是因分故同。佛外向是果分故别。七佛外向向机缘故同。佛内向则虽花严定中为果德众示国土海法而背离因机故别。八佛内向有背向故同。海印定中法性不可说离背向故别。九上来所明说不说等有胜劣深浅故同。此海印定法性不可说中说不说无二则无分别故别也。相和尚云。若约情说。证教两法常在二边。若约理云。证教两法旧来中道一无分别。盖谓此乎。上来且约理分。若据文义分齐。同别非一。谓通于一部分之。则差别缘同教。本实则别教。若据一化始终。则众多别义一言通目故同。随机各别故别也。
　　大记云。四摄四无量者。以此四摄四无量之二四因果。表下四教因果八位。若以七十三印之中一字印印之则不动。此八因果之位即是一乘无侧因果也。以此一乘因果加于前八即成十也。五因是菩萨。五果是佛也。以其四佛分置四方。以一乘佛安置当中。以五菩萨分置亦尔。如是因果但我心内本具之法也。此中四方及六方八方十方等依三乘分也。谓声闻明四谛故。依此分四方。缘觉观十二支而是二六故。依此分六方。始终教中通有四摄四无量而二四即八故。依此分八方。同教中即其同中含有别教十十无尽义故。依此分十方也。若约无住别教。则本无方也。是故文云。善巧无方。乃至云。义当圆教也。问始终二教亦明十方。何故唯云八方耶。答此约八叶之轨云耳。又始终教中总约四摄因果等故分八方耳。问若并取顿教中因果则。顿教中亦分八方耶。答约实则通。然因果是位。顿教之中位相隐故且除耳。问何是八叶轨耶。答此是毗卢遮那经及佛地经中八叶作佛之轨也。依三乘现一乘者。一乘圆印虽无角面。此印摄尽一切法故。具其四面四角相。以分三乘四方六方八方十方等。渐现一乘无方之圆印故也。若唯见角面则一向三乘。唯见圆印则一向一乘。若依角面见圆印则是同教也。故云依三乘现一乘也。问若尔前之屈曲若唯见屈曲则一向三乘。若依屈曲见圆印则亦是依三乘现一乘耶。此角面则是同教也。前之屈曲但是别执三乘耶。答屈曲亦是一道朱印之能随之德故。是以亦有依三现一之义也。
　　何故字中至性在中道。法记云。何故字中有始终耶。答约修行方便现因果不同者。所言修行方便则一乘修行耶。三乘修行耶。答但是三乘修行方便耳。问何故一乘无修行方便耶。答以一乘中无因果故。问若尔何故下云因果两位法性家内真实德用性在中道耶。答只为三乘执因先果后之人现因果同时义故云耳。若约实云。此宗之中无因果名。问若尔则全果之因全因之果亦无耶。答尔也。故至相云。因无异果之因。果无异因之果。然因果之称寄现于缘亏盈自彼于我无为。故知一乘无侧因果亦不立也问印之五十四角一一全尽印圆如是。全印之角亦应舍耶。答若约自宗。无如是事。何更舍也。以证分中无有因果证分教分一乘三乘同教别教等事。缘起分中方说因果证教一三同别教等种种事耳。是故就缘起分云因果两位性在中道也。问若实不立因果。岂不是拨无因果之大邪见耶。答立在过越因果之处言无因果。岂是拨无耶。故和尚令人难此义云。法性之中有因果耶。无因果耶。若法性中有因果者。应非法性。以法性中无因果故。又令答云。无因果也。问然则根本入中所开九入不满本耶。答满也。问若尔何云无因果耶。答非汝所执摄思议等能满彼也。但是入入能满彼本。是故于彼无因果也。若约入入。随摄思议等而生解。则有胜劣因果之位。故是同教。若约摄等。随于入入而生解。则有性在中道无胜劣之因果。亦是同教。若除入入但约摄思议等。即是三乘别教。若直约根本入。则是一乘别教也。约此三义以现印义。亦现大经具含多义。
　　大记云。何故字中多有屈曲现三乘根欲等者。约实则字中屈曲通于三途人天。然而字者是生解之诠故。且约解教相现但云三乘根欲耳。何故始终两字安置当中等者。法字是因。佛字是果。通一乘三乘也。欲现三乘之前后因果即是法性德用性在中道故。以始终二字安置当中也。问若尔唯约三乘因果而论。何云因果通一乘耶。答若约实。道理诸法各各住自如位本来不动。然三乘之人唯见前后。一乘不尔随须自在。是故约前后因果。现性在中道之义。在于一乘。故云通一乘也。法性家者有二。谓证分之法性。及无住别教之法性也。实相总相法身中道等亦通二义也。施设门中有分示证教之义。有分示一乘三乘之义。故云因果通一乘三乘。法性通证分教分。
　　真记云。法性家者。约今日缘中所起之法。为证分及缘起分之法性也。或云。证教不分之中道方为法性家也。
　　上云因果至无有前后。法记云。上云因果不同乃至其义云何等者。起此问意。前云。约修行方便现因果不同。而次又云。因果两位法性家内真实德用性在中道。故未知此意如是问也。问前印相终更无别。问何故此中释字相已更复设此问答耶。答其印道则随字相而画故。委释字相则可解印相故也。
　　大记云。依天亲论主以六相方便立义等者。佛于四种菩萨行文现六相意者。若诸菩萨欲入法体。要以六相融炼其心。方可得入故也。论主得佛意故。于十入处明六相方便。以治三乘摄入等是三贤乃至佛尽入是佛果。如是次第转胜之执现其摄等九入称根本入无胜劣也。故古辞云。天亲菩萨于十入处明六相日始报佛恩也。和尚得此论主意故。云依天亲论主立义分齐。准其道理。则三乘之前后因果性在中道所由可解也。约此六相方便之言。融质德云。六相者唯是教门施设耳。于法体上无所关也。故言方便也。故和尚云。入法性家之要门。开陀罗尼藏好钥匙。康藏云。以此方便会一乘又云。四句与六相俱为入法方便(已上)。故知但是能诠教门之方便也。思惟德云。六相者但约法体巧相集成名方便耳。此外更无所入法体也。故和尚云。一切缘生法无不六相成。又云。六相者正现缘起无分别理。乃至云。以此理故陀罗尼法主伴相成。康藏云。第四集成方便诸法同体巧相集成故名方便。智论云。此法善巧集成故名方便(已上)。故知但约所诠法体为方便也。解云。此上二说若偏执。则二俱有过。谓各滞一隅不当理故。若据道理。各有所凭。二说俱是。何者。如同教中破定执见故。只是教门入法方便也。若别教中直明法体故。即是圆融之法善巧集成方便也。一乘三乘主伴相成者。无住别教是主。别执三乘是眷属伴。此中立主伴法体故。云成主伴相也。问若尔何故下云主伴相资耶。答立主伴法已。令其别执三乘之伴习因缘缘起等三观修炼其心故。所流三乘之伴至于性起之后际。与无住别教之主相资。得成圆明主伴故也。
　　法记云。主伴相成现法分齐者。余处三乘但是眷属。不得为伴。此中意者。印圆则一乘故是主。五十四角则三乘故是伴也。由诸角故得成印圆。由印圆故得成诸角。是故一乘三乘互相成也。其一一角全尽印圆者。是所现分齐也。大记云。六相者。总别二相表法无尽。同异二相现法无碍。成坏二相示法无侧。一乘法义不出此三也。若别释者。总相直标无住法之自体。别相指无住总之无尽。同相现无尽之无碍。异相释无碍之无违。成相示无违之无侧。坏相表无侧之不动也。问无住法之自体云何。答法界之法混为一身是。问法界之法为是动故成一身耶。答只由不动成一身耳。若约此一堂论。则椽等诸缘各自不动。方得成一总相堂耳。问别相表无尽等者何耶。答别相者椽等诸缘各差别故现一总相堂中非一之德故云别相指总相之无尽也。椽等缘中须同相。则丈二之椽称二十步堂。余缘亦尔。故云同相现无尽之无碍也。又此缘中须异相。则丈二之椽虽称于二十步堂。而不动自丈二位。余缘亦尔。故云异相明无碍之无违也。见其丈二椽之成此堂时侧无余缘。故此一椽即是无侧。余缘亦尔故云成相示无违之无侧也。坏于成处坏故。云坏相表无侧之不动也。问何故唯六不多不小。答总别一对上根得入。同异一对中根得入。成坏一对下根得入。良以下根于同异中不能得总。故不减至四五也。虽是下根历学成坏必得入总。故不增至七八也。康藏云。总相者一含多德故。别相者多德非一故。别依止总满彼总故(已上)。问一含多德者。总总多德。别别多德。答一一义俱得。谓揽别成总故。云别别多德亦得。然其总中所具别德一一皆全尽总。故云总总多德亦得。问若尔应立无尽总耶。答虽云多德。非是一外之多。故无此难也。问既云总相者一含多德。故所含多德与能含一义门各异。何云非是一外之多耶。答但其多德合处目为能含一总耳。是故非是一外之多多外之一也。别依止总满彼总者。问若以类各分六相。则总同成为一际。别异坏为一际也。既与总为一类。故同有同总义。成有成总义。何故别相与异坏为一类而有满总之义耶。答若得总相。不须别相。但于未得机中欲示总相故开也。开别之时总义已现。是故别中有满总义。问及满耶不及耶。答及满也。问此是别相释义故。应不及满。本总何云及耶答既分总之时由开总故。现彼别德。还以别满总之时及满也。问若尔总中有别貌耶答无也。何者。本于无别貌之总中所开故。虽其别相及满本总总中无别貌也。问若尔与三乘泯差别。俗归平等。真何异耶。答一乘中分别全无分别。无分别全分别。非泯分别方归无分别。是故异也。同相者。欲现总德故。开别相。既开别已。恐有惑人谓其别相迥别于总故。欲令其知彼别相全同于总故。于别相之次明同相也。同有多义。谓上同下同。内同外同。若约此舍论者。诸缘同于总舍者上同。总舍同于诸缘者下同。就上同中。诸缘同于舍者内向同。诸缘相望成舍力义齐同者外向同也。又有分同满同二义。谓一尺之瓦出一尺之力同于二十步堂者分同。一尺瓦出二十步力同于二十步堂者满同也。异相者。示其能成诸缘形类差别各位不动之义也。问若实异者。应非同耶。答只由异故得有同义。若不异者。瓦既一尺。椽亦一尺。违本缘位失前齐同作舍之义。问若尔一尺之瓦出二十步力同于二十步堂。椽亦如是者。此亦岂非失本缘位耶。答瓦若动自一尺之位同于椽之丈二之位。然后出二十步力。椽亦如是者。应失本位。瓦自不动本一尺位。椽亦不动丈二之位。而各出二十步力同于堂故。虽并出二十步力瓦非丈二椽非一尺。各住自位故不违也。成相者。明不作之作。谓诸缘等各位不动得成舍也。前同相中。椽等诸缘相望相摄成舍力义齐同。又约椽等诸缘。望于总则舍带于椽总。望于缘则椽带于舍。故有相望相摄相带之义。此成相中。随约一缘。即正是总绝待无侧。能成缘外无别所成。是故不说相望相摄之义。坏相者。明作之不作。谓椽等诸缘各住自法本来不动也。问此中不动与前异相中不动何别。答前异相中位不动故。瓦一尺位与椽丈二位各虽不动。而有相望之义。此中体不动故。法法各各不相知也。约成相堂诘。于诸缘柱成耶。乃至瓦成耶。如是遍诘无有一物成彼堂。由如是故成相堂究竟也。即作而不作故。坏相即成。非灭坏之坏也。
　　古记云。问古德云。因缘堂作则得成。不作则不得成。缘起堂作则不得成。不作则得成。此义云何。答同相舍有作之作。成相舍无作之作故也。同相成相相对说。则同相者缘起现前义。成相者缘起无性义。成相坏相相对说。则成相者不作之作故。无性缘起义。坏相者作之不作故。缘起无性义也。古辞云。始从柱底石终梁上瓦方立全舍者遍计堂。荷斧打木随一一打立全舍者因缘堂。斧不堕木木不犯斧立全舍者缘起堂。木芽青时立全舍者性起堂也。就于性起中。木种下时立全舍者无住堂。种即真者实相堂也。康藏云。何是舍耶。椽即是舍。何以故。为椽全独能作舍故。乃至问。若椽全独能作舍者。未有瓦等亦应作舍。答未有瓦等时不是椽故不住(已上)。问虽无瓦等。现见是椽。何故云无瓦时不是椽耶。答遍计之难耳。大经云。智海广无涯未测返增谤。可不慎哉母以有生灭心。疑实相理。我此普法因缘之椽。自是一椽即摄自类余椽。若一尺栱。若八尺柱。乃至瓦焉石焉。炼木之工燔瓦之父等。一切诸法普皆摄尽作舍究竟。然后方得为是椽故。是以尔也。古人云今日采柱欲作昨日已成之舍。若尔昨日已成之舍无柱而成耶。既云今日采柱欲作昨日已成之舍。故知昨日已成之舍非无柱而成矣(已上)。是故舍成方是柱。又舍成方是椽也。
　　真记云。所谓六相者。此中大意。卢舍那佛最尊胜。我等众生最卑劣。舍那是总相。众生是别相。众生身者无别自体。全以舍那身成。然今示二各别义也。不他故云不起。不一故云起也。故康藏云。末依于本有起不起。同相者。约众生身无余物唯是佛身故。众生身带有彼佛。异相者。虽众生身带彼佛身。而不动能带恒众生也。约带义云有同。约众生义云有异也。故康藏云。彼所起末既带于本。是故相望有同有异。成相者。卑众生身即正尊佛身。无毫末许与佛身别时。故不令同于彼。同相观者令同于彼。成相观者即正一耳。坏相者。法界差别之法各自不动。即是众生身中真实德用性在中道也。即正一耳。故云有存。各自不动故云有坏也。故康藏云。彼带本之末既为本摄。是故当体有存有坏也。
　　古记云。昔林德入唐就融顺师作难而问。既已成佛初初不动凡身何。顺云。六相之中有同异也。有何难哉(已上)。问何不通云有六相故。而但特取同异云耶。答若约舍云别。则椽等诸缘别于总舍而已。非谓见其形曲长短。又其坏者但见诸缘各住自法本不作耳。唯同异相随约一缘摄带诸缘成满足舍力义齐同。而柱则八尺。椽则丈二。瓦则尺余。如是长短差别之位各自不动故。但取此义而答也。
　　六相章云。一即具多名总相。多即非一是别相。多类自同成于总。各体别异现于同。一多缘起理妙。成坏住自法常不作。唯智境界非事识。以此方便会一乘。
　　大记云。总相者根本印别相者余屈曲别依止印。满彼印故者。根本印者离别之总。满彼印者带别之总也。然虽有二义。而无二总。所谓总者无别可对。故云离别。然此离别之总既揽别成。故云带别耳。依总开别。有分开满开。故约满开之义云满彼印也。问若尔别外更无本总。何云依印与满印耶。答约实而言。即不应云依印满印。然欲令解无侧至不相知处故。具分能所如是云耳同相者印故者。诸屈曲等一一虽别。而同是圆印故也。同有二义。谓等故同。一故同也。等故同者。六相列门之同相故。诸缘相望力义齐同也。一故同者。同相一缘摄尽诸缘即是总也。异相者增相故者。初曲次曲各异增数故也。增有二义。谓内向增。外向增也。谓同于总之诸缘不相是者内向增。互望和通之诸缘不相是者外向增也。成相者略说故者。谓诸屈曲合成一印故也。至于诸缘究竟之际只言一缘即正是总故云略说也。坏相者广说故者。诸曲各住本无为作故也。遍征诸缘令至不增不减自如之处。故云广说也。
　　法记云。总相者根本印别相者余屈曲者。总则一含多德。别则多德非一也。问一者是何。多德是何。答法界法之随举无侧之义是一也。此无侧一之无尽之义是多德也。问无侧一之无尽之义如何见耶。答且约此缘成一堂云。则每一一缘皆满足堂者是也。谓随举一法无侧起而究竟。绝待者是无侧一。此一所含别德亦各统包一一究竟。故每一一缘皆满足法者。是无尽之德也。若引例而言者。文殊知识是智照无二相。若随所依而散说。则善财见文殊时。即见三千世界尘数知识。谓能照智与所照境只是一故。见一文殊时。所依三千即是知识。故云即见三千世界尘数知识也。若舍所依而说。则总揽法界诸法成一文殊故。见一文殊时。非但得见三千世界尘数知识。亦得顿参法界尘数诸善友也。是故约一文殊尽法界际三千世界尘数知识一一亦尽法界际也。问然则一文殊耶。多文殊耶。答随所约约是一文殊。随所约约是一堂也。是故一文殊亦得。多文殊亦得。一堂亦得。多堂亦得也。同相者印故者。五十四角同一印圆故。云曲别而同印也。问分同满同之义云何。答不可分异之大虚分为十方。一方虚空同大虚时。十方虚空同时同者。满同。唯见一方同。不见余方同者。分同也。异相者增相故者。问数增耶。位增耶。答一云。第一角第二角如是而数故。随其数增位亦增也。一云。第一第二如是而数故云数增。然非角增故。非位增也。成相者略说故者。比如有人立在堂前。以人一言呼堂内众。众皆口许。如是以印一言呼印之时。五十四角皆即是印故。康藏云。缘成和合略言标现。问同相中明一一角同于圆印之义。此中明何义耶。答随一角曲每即是印为成相耳。非谓诸角成于印也。坏相者广说故者。如执人身诘其人名。无有一物的受人名。如是广辨五十四角次第诘之。无有一角受圆印名故。康藏云。缘散无作广辨因缘也。故此印中印之圆满者。是总相也。圆满印之诸角曲者。是别相也。诸角曲之二齐同印者。是同相也。齐同印而不动各异者。是异相也。不动异而无所偏当即正印者。是成相也。即正印而各各自住不为作者。是坏相也。此六相门正是一乘不共方便。亦是不共法体也以此六相且配三观。则别相是遍计也。同异则因缘观。成坏则缘起观。本总则性起观也。此则寄位言耳。若约一乘。则因缘缘起性起三观无浅深也。总相者义当圆教别相者义当三乘教者。问圆教者是同教耶。是别教耶。答是同教也。谓印圆是圆教。五十四角是三乘。是故圆教及三乘皆同教也。何者。离印圆无诸角。离诸角无印圆故也。
　　大记云。林德依此处立五重总别。谓一离别之总。是五重海印之初海印也。二带别而离别之总。亦云缘中现而离缘之总。是第二海印也。三总即别别即总。是第三海印。四亦总亦别。是第四海印也。五非总非别。是第五海印也。谓揽别成总故非总。依总成别故非别。并形夺故也。于此五重之内。初总次别。又第二总第三别等。如是相望而作总别。又此二各具总别也。谓除初海印。于第二重。佛证心是总。所现三世间别。此别不劣于总也。此中无同异成坏。此之总别只是一体故。是缘起六相之所入真源也。于第三重。不防用六相也。此亦法体非方便六相也。约第四重以去配。因缘缘起性起等三观含有三义。谓一总相者无住别教。别相者所流三乘。于所目中。同异相者因缘观。成相者缘起观。坏相者性起观。此中约所治之病为别相耳。非能治六相中别相也。二除无住别教及别执三乘。就所目中。总别相者性起观。同异相者因缘观。成坏相者缘起观也。又此三观一一各具六相也。此第四重以去是方便六相也。以此五重释处处文义理方尽。今此文中具五重也。
　　古记云。相和尚总章元年十月十一日。在清禅寺般若院中问于俨师。受持普法轨则云何。师曰。汝能持否。且举领毛齐提纲目正也。问是义云何。师曰。下至世俗之法。皆是中道实相也。遂说十重总别以示之。俨师行录中总别之文即是此也。一顺总违别。谓总相果法以尘数缘成故。顺则总。成总缘别故。违则别也。二违总顺别。谓成总之缘自位不动故。违则总。自位不动而能成故。顺则别也。三如别之总如总之别。谓别全是总故如别之总。总全是别故如总之别也。四别不知之总总不知之别。谓所成总中无别貌故别不知之总。能成缘中无总貌故总不知之别也。五离别之总离总之别。谓总相果中缘而无不总故离别之总。无异总之别故离总之别也。六无住总无住别。谓无住者不自在义。以总相果法不住于自故云无住总。此无住总尘数缘中无所偏当故无住别也。七实相总实相别。谓总相果法离于智之分别了知故实相总。缘无别相故实相别也。所谓无相也。八法性总法性别。谓总相果法性自圆通触缘斯顺故法性总。斯顺之法全全无侧起故云法性别也。九海印总海印别。谓无尽法数圆□顿现无遗故云海印总。顿现之法各不相知故云海印别也。十证总证别。谓总相果法唯佛证处故云证总。于此证中诸法不动故云证别也。林德云。以此十种总别平法。然后方能得见一尘一蚁与舍那佛元是一身。依如是等义。方有同时具足及因陀罗网微细境界等也。问第四总别与第五何别。答第四重虽不相知。非无二位之殊。第五重则于一体上云总云别故别也。问第六无住总别与第七实相总别何别。答实相云离于智之分别。则简于第六无住之智也。至于第八法性具足理智可知也。
　　大记云。如总相别相乃至常在中道者。有二释。谓一意从总相至中道方云如字。一意于总相别相下即云如字。解云。初意则总非别别非总成非坏坏非成等故。云不即不一。然而总全别别全总故。云不离不异等也。后意则不即不离则成坏相也。不一不异则同异相也。谓下教人至究竟果处。执真妄同体故。以坏相印印之。则真妄各住本来不动。故云不即。以成相印印之。则真妄真。故云不离也。又当始觉同本觉之位有凡圣一异之病故。以同相治之。谓即同本觉之日执凡圣一身故。以异相治之。凡圣各异故云不一。以同相治之。凡圣一量故云不异也。如是以因缘缘起等三观。对治别执三乘即离一异之病故。其三乘眷属与一乘主。为不即不离之伴。得成圆明具德之主伴也。问用六相则病应已尽。何须更用四句耶。答若得总相则不须四句。然为许别之人说四句耳。一乘三乘主伴相成者。问一向一乘主三乘伴耶。或反此而云耶。答有云。如后虽然。唯是一向一乘是主三乘是伴也。谓一向根本入名为总。九入名为别耳。非以根本入之名为别。余九入名为总故。但以一乘之名为总为主。三乘之名为别为伴也。问若尔何故云主伴相成耶。答由一乘故有三乘。由三乘故有一乘。是故一乘则总含三乘为主。三乘则要依一乘为伴。故云相成也。一乘别教三乘别教准义可解者。用六相义唯同教门故。除一乘别教及三乘别教。然若委说。则一乘别教为主。三乘别教是眷属伴。约此现示中道之义可准解也。一云。前云圆教及三乘皆是同教。今此一乘别教深于同教。三乘别教浅于同教。准义可解故也。
　　法记云。唯住自如者。非是三乘相融体不融之平等真如也。约体相俱融无分别之处与坏相中本来不作各住自如之义云也。依三乘方便教门故高下不同等者。若约三乘方便修行。则行布因果高下不同。若依一乘实意。则因果圆融法性德用但在中道。故云无有前后也。
　　简义章云。圆融行布说有四门。一三乘行布一乘圆融。如图文云。依三乘方便教门故高下不同。依一乘圆教故无有前后等。二就此经中。外相同教有二。一上同。以空画向空即体同空随分无碍。二下同。下似地画有前后故。上同是圆融义。下同是行布义。如地品中以一鸟迹通于二故。三外相同教为行布。自体别教为圆融。如所诠章云。安立诸教有二善巧等。又科简云。普贤位有二等是也。四就自体别教。不坏本位是行布。无碍圆融是圆融。谓广狭中分无分。又相入门无性不坏。又不动自位而恒去来。又六相中三圆融三行布等也。
　　一切菩萨(至)阴界入等。法记云。论曰一切菩萨者谓住信行地者。信者十信。行者三贤。地者十地也。若约大分门。则信行地者三贤。得证者十地也。不可思议诸佛法者是出世间道品者。不思议佛法则是佛内证也。谓犹如池水具含影像。有二义也。谓摄入诸像义。及现现诸像义。而有一人立在池边。见此诸像为他说也。如是佛证三种世间为自身心。如彼水中摄入诸像。以自内证临机外向分示十地。如彼水中现现诸像。金刚藏之定中称受佛外向法出定已后为机而说。如彼一人立在池边见水中像与他说也。谓如约内证。则唯不思议法。无十地相。然以前机多三乘故。佛意欲令为说十地。故于外向心头分示十地。是义大不可说。刚藏入定称受其法出定已后所说十地。是说大可说也。故至相云。地有二分。一因二果。因谓世间方便行修。即加行地分齐。果谓出世离相真证。即正证智分齐也。出世间道品者。问何故出世间处道有品耶。答若约不思议法。则虽无道品。然为机缘分示十地故有道品。是故至相云。今此十地者摄佛因位。一乘三乘声闻人天并在其中。为五乘所观。普贤证位佛果摄用无碍自在。一切皆尽。何以故。十地之法摄众生中最初门故。地法甚深最难了别故也。明者见智得证者。以证见之智。得证众生身心是不思议佛法也。问何故众生不知不见耶。答若约证见之智不动。今日个个众生之身心即是不思议佛法。即是世间道品。然但凡夫自不知耳。问何故至相云。前二观解。后二行解。见始智终。得始证终耶。答此但寄修云耳。若假言者。二佛世界尘数劫中。修缘起实相陀罗尼者是观解。念念得证者是行解也。说者于中分别者。有二。一若约佛心。则虽无十地。由所引机多三乘故。加金刚藏为说十地。欲令信行地菩萨证入智惠地故。乃于后得笔中分示十地以为说也。二刚藏菩萨定中称受后得言说以为说也。谓佛以无言为其说故。是无言教之本也。刚藏之称受亦是无言。而为待言教之本也。入者信乐得证者。佛言。我已修习证汝身心。汝等应知更无异事。何故我等未得知耶。但以无信故不得耳。信则能知。要须信也。是故能信自己身心是不思议佛法故云信也。不舍此信而能恒守故云乐也。由如是信乐故亲证自己身心故。云得证也。智惠地者谓十地智者。至相与远师同以此句为根本入也。问加所为二十句者。为是正说时言耶。为是经家所列耶。答约文则经家。约义则正说也。问若约义则正说者。为佛口业所摄耶。意业所摄耶。答口业也。问佛在定中无有口业为作之说。何云口耶。答以教之所起从口业故也。此所起之教从何而起耶。本以不说为根故是意业。若约现相放光摩顶执手触目等示法之轨。则是身业所摄也。然佛口业称大虚故。所起之教亦称大虚也。摄入者。信闻不思议法之心中其法顿现故云摄也。心契称法故云入也。闻惠中摄一切善根者。佛陀三藏云。称体闻惠摄圆宗理与理相应为可贵也(已上)。称体者。称海印体也。比如众苗皆依大地。世出世间一切善根无有不依海印而起。不依海印而住也。此海印之法于信心中了了顿现。故云闻惠中摄一切善根也。思议入者。闻惠所闻思而不失也。议者。于思惠中所思之法。以意言观了其相状。入者同上。一切道品者。不思议法也。智方便者。若闻法时心不外缘。专依此法相续思惟。是方也。由如是故。心便于法。是便也。分别选择者。其心行于所闻之法。别其逆顺。由如是故。取其顺法。是选也。舍其逆法者。是择也。法相入者。所思之法于心现现了了分明故也。彼彼义者。以不思议法非一故也。无量种种知者。凡所触向对面无非不思议佛法故。所知之法既无有量。能知之智亦无量也。教化入者前摄入中闻不思议法。思议入中思察其法相。法相入中彼不思议法现其心也。菩萨最初发誓愿者。非先自度。欲先度他故。以其心所现之法教诸众生故。云教化入也。随所思议名字具足善说法者。以其思惠所思之法教化众生故。云随所思议也。称前闻惠所闻之法立名教化故。云名字具足也。善决定说者。若以传闻之法而教他。则非善决定说也。比如明见掌中之珠。心中了法亦复如是。而以如是自所得法为他演说故。云善决定说也。证入者。以自所得之法化众生时。自行即满故也。一切法者。是不思议法也。平等智者。此菩萨心得彼法时。其心与法不可得分。比如以器汲盈池水。还注池中。不可得分此是器水此是池水。故云平等智也。教化众生即是自成佛法者。问何故至证入后方释教化入耶。答辨证入时方现利他即是自利之义也。谓菩萨发誓只欲度他。然先度他时。法尔自证真如法故。至证入后释教化入也。不放逸入者。如缘柱时。心若有转。即是放也。由其放故。趣于他境。即是逸也。如是菩萨依不思议佛法其心不转。又于他境心亦不趣。故云不放逸入也。言一切魔法不能染者。魔有四种。一天二人三阴四烦恼也。烦恼魔者。三毒为根所起烦恼也。谓修行之心对违顺境。或嗔或贪。不能寂静。是烦恼魔也。阴魔者。五阴之中。四是心。一是色。修行之时。贪求衣食等及五尘境界。是色魔贪求之心。是心魔也。人魔者。修行之时。父母檀越恶友好色等类。皆人魔也。天魔者。修行之时第六天魔即自思惟。此人起其胜心修其胜行。必得胜果。非我眷属。是故不离此人常欲恼乱。若不能恼乱。即欲令其死。此等是天魔也。地地转入者。七地已前虽能趣向无相而修。然是有功用位故。犹起加行作意。乘于自心行力而修八地已上。无相观智现前究竟故。乘本誓愿及与法力。任运进修故。云地地转入也。无贪等善根净者。不思议法中本无三毒故。无贪等善无始时有。然约寄位。则七地以前有功用位执心不舍故。三种善根清净之义不得现前。至于八地任运之位三种善根净义竟现故。云无贪等善根净也。复有善根等者。决伏疑也。于十地中。一一地皆有地前加行善根。有地上善根故。约地前加行。云复有善根。约地上善根。则是不思议佛法也。疑云。七地以前加行善根生于八地以上善根耶。为决此疑故。云唯八地之加行善根生其八地善根也。是故云复有善根能为出世间道品因也。菩萨尽入中如来秘密智者。约不思议佛法。则虽无十重。而随寄位且分十种秘密智也。此秘密智是不思议法故。约得此法云入一切如来秘密智也。佛尽入中于一切智入智者。一切智者是佛一切智一切种智也。入智者。菩萨智也。由菩萨智入佛圆智故。菩萨之智亦成圆智也。问菩萨尽入中云入如来秘密智。与佛尽入中云入佛一切智。何别。答菩萨尽入中得不思议佛法。而但是尽果之因位。佛尽入中得不思议法。是尽因之果位。故别也。问远公以佛尽入为在因中。与菩萨尽入何别。答约建立。则菩萨尽入立第十地。佛尽入立佛果位。而以佛尽为因中之果者。以信行地菩萨得不思议佛法故。以为因中果。而云得佛果德。非谓佛尽为在因也。是诸入为挍量等者。从是诸入至差别为所挍量者。是远公之意。从诸入至转胜为所挍量者。是藏师之意也。远公意则三贤十地次第转胜之位。是所寄故是所拂也。九入差别是根本入中德义差别故。非所拂也。藏师意则三贤十地是全不思议佛法之位也。摄等九入亦全不思议佛法也。是故九入差别及三贤十地之转胜皆不舍也。是则智义差别之九入次第转胜三贤十地皆非所拂。是故挍量而不舍也。其三乘中行布次第差别转胜决定者皆所舍也。问既全不思议法之三贤十地应无胜劣。何云有转胜耶。答虽无情计之胜劣。亦有缘起之胜劣也。问缘起胜劣云何。答犹如瓶中含大虚空。瓮中亦尔。然含大空之瓶童稚能提含大空之瓮童不易提。如是十信位中摄尽法界。十住等位亦摄法界。虽摄法界义同。而随位别故。摄法界之十信是劣。摄法界之十住等是胜也。故缘起差别非所拂也。是故约一信位。成佛之义顺梵行。将二德立为圆满佛。余人等立为随分佛。于是林德举此二义。就问相元元曰。俱非和尚之意。则以十信一位形十住等为门别故。云随分佛。然全摄法界究竟无侧故。云圆满佛也。是以一乘随何一位。成佛之时具足分满二义也(已上)。故藏师之意。九入中入者。是根本入之入也。九入中摄等九者。是根本入中智惠地也。故皆不舍也。此言说解释者。有三义。远公云。此九入言说中。以六相解释之义应知也。藏师二释如疏。除事事者。谓阴界等者此义实难可解。故林德问于大乘冏公。冏云。于阴界入须六相则融之无难。而言除者。言三科百法不用六相也。然而若除阴界入。何处用六相耶。故非吾所可知也。余师云。六相者引三乘时之所用方便也。然彼所执体性各别。三科法上用六相。则其法杂乱不得利益。故云除事也。融顺和尚云。要以六相言说说花严经。若以三科百法说。则是三乘。故云除事也。
　　藏疏释加所为中二十句文依二利分。初十共他自利。后十共自利他(云云)。前中论王佛四门解释。一总释现本(云云)。四本末无碍。初中总论地法缘起有六义。一一切菩萨是信行地者。举所被机。谓地前菩萨未证真如。但依信心而起行故(云云)。不可思议诸佛法者是出世间道品者。此是所得之法。然有二释。一约因。谓十地法体是出世间。无流之法。心言路绝。名不思议。通生佛果故。名为道。下云。大圣道者是彼因故。十位品类差别名品(云云)。二约果。谓佛所得之法故名佛法。非下位图杔名不思议。令地上菩萨分证此法名出世间道品。地智所游曰道。分证未圆名品。三明者。创瞩名见。委照名智。智照非比故名为得。冥神契合故复名证(云云)。四说者于中分别者。于此能所证得法中。以言分释十位差别明智行优劣功惠等异故也。五入者信乐得证者。谓地前信乐远有入义。地上证得现成交入。通论入义。必从此至彼故具始终也。亦信始乐终。得始证终。六智惠地者谓十地智如本分中说。谓此证理圣智有生成住持佛果等用名地。始从欢喜终至法云。本分中现可知。此上六义融合无碍通教。及义通证。及比通境。及智通人。及法通因。及果混通无碍。总为一团名十地法。若展于后种种差别。皆悉于此总句中出。是故名此为根本入。二依本开末分成九句。于中四位。谓愿乐位。见位。修位。究竟位。初四寄前地前愿乐位。次一寄初地。次三寄修位。后一明究竟位。问此中正为说十地法。何故乃说地前及佛果。答为现十地前有起下之功后有成上之义。又释由十地证智放阿含光。是故地前是此十地阿含分摄。由此地智依果海成故有佛果。上不思议佛法及下鸟迹所依空等。并是其事。初中初一约闻惠修善根名摄一切。二明思惠之始。简择道理。论中智方便者释善分别也。道品释佛法也。三思惠之终。谓因思广知。彼彼义释诸法。种种知释广知。四明修惠。无疑立教可信故云决定说。谓修通二利。今举利他。菩萨化他即是自成佛法故。入自利摄。论中随所思议是思惠所思。名字具足是闻惠所持。故决定说也。上来现信乐。自下辨得证。五见位(云云)。论中一切法平等智。释无分别智。谓于初地正证真如。无能所二相。故云平等。见道时中善清净者。释善净不杂。谓离二我分别随眠。六明修道位中地地别断一无明。故于烦恼障亦永伏离。故云世法不杂名不放逸入。魔法是母法也。七明修位中智行转进名地地转入。谓无流善根永离一切三不善法。无贪等善根等者。等取无嗔无痴也。复有善根能为出世间道品因者。是诸地中加行善根也。八十地学穷名菩萨尽入。如下大尽分中明。第十地菩萨入如来十种秘密智。以秘隐深密难可测知故名不思议。九究竟位明因道既圆佛果斯克穷满果圆名佛尽入。论中入智者。释得字也。三会末归本。言是诸入者。牒上九入。为挍量等者。现其无别之别。谓寄地前地上乃至佛地。挍量地智差别次第转胜之相。非谓根本入中亦如此等行布次第决定差别。是故融末归本现无二矣。前依本起末明无别之别。今会末归本明别而无别故也。四本末无碍者。谓明六相总别无碍故也释此六相义作六门。一明教兴意。谓破定执见以现缘起圆融之法。此理现前一切惑障一灭一切灭。一切行位一成一切成等。二种类者。不自不他等四句。及不有不无等四句。并不生等八不十不等。皆悉会事入理。是此流类。但彼等入理以顺一寂。今此入理圆融彼事使相即相入成普贤法有斯左右耳。三明所出者。此文出在下经第四大愿中。经家自说。非是论主率意而作。四明建立者。何故唯六不多不小者。谓泛诸缘起法要有三门。一末于本有起不起。二彼所起末既带于本。是故相望有同有异。三彼带本之末既为本摄。是故当体有存有坏。若不具此三不成缘起。三中各二故但唯六。五问答决择者有二。初逆。谓非总非别等各各互相形夺诸相皆尽故也。二顺。谓亦总亦别等各各顺相成就等。思准作之。六释文有五。一约法举数。谓于所说法中有六种相等。二辨定教义。此言说解释者。是定教。谓于此中安此六相之言说。为欲解释经文。应知此义。又释。此中释六相非是此处经文。但是论主解释之意。应知除事谓阴界入等者。此辨定其义。谓约道理说融通。非是阴等事相中辨故除简之。三列名可知。四释相中别内别依本者。明依总开别。满彼本者还能成总。谓要依本之别方能满本故也。增相者。是前九入渐增之相以现异也。缘成和合略言标现。缘散无作广辨因缘。如世界成坏者。举喻以现。谓如百亿四天合成一娑婆。略言标现为成。若分别广说。百亿差别令一娑婆无所依住故为坏。五余一切者。劝于一切处。准类知之。
　　古记云。藏疏云。论主作四门解释(云云)。此四门名虽是疏主自作。然彼论中本具其义。故云论主作四门也。问此四门者皆一乘耶。或三乘耶。答一云。四门皆是一乘。何者。初门则通教及义。乃至通因及果。混通无碍(云云)。如是约十种普法名。第二门则无别之别。第三门则别而无别。第四门则总别无碍故。一云。初后二门同前释也。第二则依根本入开九入末。同于三乘依一心本流成六道。第三则会九入末归根本入。亦同三乘会六道差别归平等一心之义。故此二门并三乘也。一云。初一一乘。次二三乘。亦同前释。第四门则虽明六相。六相教兴意云。破定执见以现缘起。既云破执而后现德故。是修相门之圆融义。故对初门总释现本之一乘故云三乘也。一云。论主于前三门不明六相。至第四门论六相故。约此论文相现著。则前三三乘。后一一乘也。然第四门明六相时。将前三门本末论故。约第四门看。则前之三门皆亦一乘也。问此第四本末无碍其义云何。答一云。第八会疏云。本会舒为末会。末会卷为本会故。今此亦尔。开根本总成九入末会。九入末成根本总也。一云。一乘中无定本末故。举一为主。余则为伴。是以于十入中随举为本。余则为末也。一云。本则自恒本。末亦自恒末而无碍也。谓一向根本入名为总。非以余九入名为总。一向余九入名为别。非以根本入名为别也。问若尔何成本末无碍耶。答依总开别时。若破根本总而成九入末。则别碍于总也。会别成总时亦若尔。则总碍于别也。然而总不动而成别。别不动而成总故。本则恒本。末则恒末。而能成无碍也。问六相章云。椽即是舍。故名总相。舍即是椽故名别相(已上)。依此文。则可许本还为末。末还为本耶。答一乘之中若不成。则已成则离始终故。虽云椽即是舍。既是舍时离始终故。非是先有别椽后成舍也。是故不云本还为末末还为本也。问椽是别缘。既云椽即是舍。故亦有摄入等别为总之义故。亦可云末还为本之义。何不然耶。答若摄入等为总之义即是根本入故。但以总名为总。不以别名为总也。是以摄入等若为总。则但云根本入也。
　　古记云。根本入大虚之中有八难也。若得知此八难。则虽不见其本疏。可谓得知地论之妙旨。若不知此八难。则虽得一十二十家疏。不可谓知地论之旨也。谓一此大虚中虽无总别之相。而有可分总别之义。此难见也。谓于上五重总别。约初三重见也。二此大虚中虽无诸教行位。而有可分诸教行位。亦难见也。于所流三乘九入处见也。三此大虚中虽无常无常。而有常智断障无常智断障。亦难见也。约复有善根等文见也。若约品会者。是差别平等二周因果修生本有之二智也。四此大虚中有常无常智。合成一无流智。亦难见也。谓初会四十类法体及法界会神众则有为也。普贤文殊等同生众则无为也。此有为无为合成法身。毗卢遮那自体智也。五此大虚中有生灭不生灭。合成法体。亦难见也。是无住别教门中无浅深三观之生灭。证分中无生佛法之不生灭也。六此大虚中不动根本无明即是满足法体。亦难见也。于终教根本枝末等无明以普字印。印定而见也。七此大虚中于佛尽入发心。于摄入位成佛。亦难见也。约是诸入为挍量。智义差别等文见也。八此大虚中无地狱位发心之人。然有地狱中发心成佛。亦难见也。依此言说解释应知之文见也。
　　诸法各异至诸地功德。法记云。诸法各异住自如故一如多如如如相不可得者。约五十四角故。云如如而不可分。此是第一角如。此是第二角如等故。云相不可得。约一角时即约五十四角故。云如如。约第二角亦如是也。至此竟答前问。上云。因果不同而一家实德性在中道。未知所由之义。
　　大记云。是故经云。问云何深信佛法。答一切诸法唯佛所知。非我境界等者。引胜鬘经证上自谦也。谓前云。此义其实难解。虽然依天亲论主。乃至随分可解云者。意云。唯佛所知。非我自分所解。然依教理随分现此义也。是故引经中仰推之智而为证也。彼经云。成就甚深法智为第一人。成就随顺法智为第二人。仰推如来非我境界为第三人。解云。初则证智。次则三贤。后则十信也。
　　法记云。七处八会及品类不同而唯在地品。所以者何。以是根本得法尽故者。如悉昙章。一切诸字初章为本。如是世出世间一切诸法十地为本。故云摄法尽也。
　　古记云。一乘十地如何见耶。答浮石山四十日会和尚云。一乘十地横也竖也。相元智通等以谓已得和尚之意。及其会终各呈所领。和尚曰。并不得也。一乘十地者。依寂灭道场始成正觉佛心而见也。后林德释云。初会十地者。如生盲人见色而见也。光明觉品以去十地者。如生聋人闻声而见也。谓依初会本起后光明觉品十地。修生十地。佛果十地本有十地。离世间十地入法界十地也。问一乘无尽十地如何见耶。答三乘中依三千界法明也。一乘随门中亦依界法明也。自别教中依于种法明也。三乘十地者。初地依百叶莲花明也。谓仲密证遍满真他受用身之所依也。亦是应身也。其百叶中全统一叶则净土之化也。又一一叶中各有百亿释迦。则秽土之化也。二地则依千叶莲花明也。准前可知。乃至第十地则依无数叶莲花明也。亦准前知此。三乘中莲花者。十地菩萨之所依住也。一乘莲花则是十地体也。一乘随门中依界法辨者。同于三乘。但以六相成故别耳。言依种辨者。初会中合有五十六重十地。谓教分之一重证分之五十五重也。言教分一重者。世界海中有十不可说佛刹尘数之香水海。最中央海出大莲花。此莲花上有世界种。此一种中有二十重世界。此二十重即是十地。十地各有自分胜进。故有二十重也。如此一种既有十地。余一一种皆有十地。故有十不可说世界尘数十地。故云无尽十地也。此则一重耳。若进见者。即有重重无尽十地。可思。言证分十地者。约五海十智见也。谓以海入智故有五十海。则五重十地。以智入海故有五百智。则五十重十地。是故证分中合有五十五重十地也。是约一行门也。若进见者。即有重重无尽十地。可思。问三乘以欢喜离垢等为十地。一乘中何以名耶。答同教随门中与三乘同。若别教中世界名海名智名等皆十地名也。圆教门中欢喜等名世界等名皆十地名。谓三乘中唯有名耳。无实法体。圆教之中以具法体为十地也。又三乘初教十地者竖位也。谓从十信十住渐至佛果故也。熟教十地者横位也。谓于一如来藏体中之所分立故也。一乘中具横竖也。谓横包虚空法界。竖贯九世十世故也。十信十住等皆从十地而起也。故藏师云。十地者前摄地前上摄佛果也。会会本分皆云有海。是知皆以十地为根本也。和尚之意应知尔耳。
　　法记云。不起一地普摄一切诸地功德等者。此中正明缘起法。故云一摄一切也。问若约缘起。满足无侧法者。即其一言已足。何必重言普摄耶。答实则如是只言一地足矣。但随顺云耳。
　　古记云。至相释经中在于一地普摄一切诸地之文云。就行相次第终至穷实自体以论要略有四。一以于始故能生。于后终竟满足故言摄也。二虽是初始。然能行于诸地。所行诸法无殊故言摄也。而所成之行但在自分中。上下优劣但以明昧为异耳。三但是初始即摄一切诸地功德故名摄也。四非谓以初后故名摄。但是初始即正是终故名摄也已上。解云。一云。初二始终教后二一乘。一乘二中初缘起分后果分。一云。初中门后即门也。

　　法界图记丛髓录卷上之二



　　法界图记丛髓录卷下之一

　　文云。三释文下意文。有七言三十句。此中大分有三。初十八句约自利行。次四句明利他行。次八句辨行者修行方便及得利益。就初门中有二。初四句现示证分。二次十四句现缘起分。此中初二句指缘起体。二次二句约陀罗尼理用。以辨摄法分齐。三次二句即事法。明摄法分齐。四次四句约世时示摄法分齐。五次二句约位。以彰摄法分齐。六次二句总论上意。虽六门不同。而唯现缘起陀罗尼法。初云缘起体者。即是一乘陀罗尼法一即一切一切即一。无障碍法界法也。今且约一门现缘起义。所谓缘起者。大圣摄生欲令契理舍事。凡夫见事即迷于理。圣人得理既无于事。故今举实理以会迷情。令诸有情知事即无。即事会理故。兴此教。故地论云。自相者有三种。一者报相。名色共阿梨耶识生。如经于三界地复有芽生。所谓名色共生故。名色共生者名色共彼生故。二者彼因相者是名色不离。彼依彼共生故。知经不离故。三者彼果次第相从六入。乃至于有如经此名色增长已成六入聚。乃至有因缘故有生老病死忧悲苦恼。如是众生生长苦聚。是中离我我所。无如无觉如草木也。此中离我我所者此二示空。无知无觉者。自体无我故。如草木者。示非众生数故。当知十二因缘等。即自体性空。依彼阿赖耶识生。梨耶微细。自体无我。生十二因缘。十二因缘亦皆无我故。缘生等无有别法。佛举缘起观门。以会诸法一切无分别即成实性。故地论云。随顺观世谛即入第一义谛。是其事也。此义在三乘。亦通一乘。何以故。一乘所目故。若约别教一乘。略说十门。所谓因缘有分次第故。一心所摄故。自业成故。不相舍离故。三道不断故。观先后际故。三苦集故。因缘生故。因缘生灭缚故。随顺有尽观故。如是十番十二因缘一乘义摄。何故十数说。欲现无量故。问。十番因缘。为当前后。为当一时耶。答。即前后即无前后。所以得知。门不同故。即前后六相成故。即无前后。其义云何。十番虽别。而同成无我。故缨络经十番因缘三乘义摄。何以故。准教差别不同。广义如地论说。如十二因缘说。余缘生诸法。准例可解。二陀罗尼法者如下说。三即事摄法者。现因陀罗尼及微细故。广义如经。四约世时者。所谓九世者。过去过去过去现在过去未来现在过去现在现在现在未来未来过去未来现在未来未来世。三世相即及与相入成。其一念总别合明故。为十世一念者。约事念说也。五约位者。以六相方便随义消息可解也。六相者亦如上说问于缘起一言中诸法无二即现了手。何须多门。答。体解即是不须远。求。是故经云。淫怒痴性即是菩提。如是等迷之极远。是故佛教七种苦谛。以外别有菩提。三无数劫。如说修行乃可得度。为迷之者。须多门说。问。若如是者。法门无数。何故唯六门说耶。答。以六门说诸法。准例应可解。故略如是说。其实如言。六冥然无分别者。缘起法法如是故。准上可思。二就利他行中海印者。约喻得名。何者大海极深明净彻底。天帝共阿修罗斗诤时。一切兵众一切兵具。于中现现了了分明。如印文字故名海印。能人三昧亦复如是。穷证法性无有源底。究竟清净湛然明白。三种世间于中现现。名曰海印。繁者炽盛义故。出者涌出无尽故。如意者从喻得名。如意宝王无心而雨宝。益生随缘无穷。释迦如来善巧方便亦复如是。一音所畅应众生界。灭恶生善利益众生。随何用处无不如意。故名如意。三约修行方便者。此中有三。明修行方便。二辩得利益。初门行者者。谓见闻一乘普法已去未满圆证普法已还。即是此约别教一乘说也。若约方便一乘说。五乘总是入一乘摄。何以故。以一乘所流。一乘所目。一乘方便故。若约此义总摄五乘一乘。修行者亦得。所流所目者。约缘起道理。语方便者约智语。何以故。进趣不住名曰不回心者。不名方便。故亦可约圣者意说。何以故。以善巧方便引接众生故。如五乘说。人法因果解行理事教义等。一切诸法准例如是。问。所谓五乘等法。为是能诠教法耶。为是所诠之义耶。答。能诠所诠一切诸法皆在言中。其义如何。所诠之法言相皆绝。诸佛世尊。以大慈悲本愿力故。诸佛家法法如是故。施设言教为众生说。以是义故教纲所摄一切诸法。皆悉在言。是故经云。一切诸法但有名字。即其义也。问证令之法言相不及。言教之法在于事中者。证教两法常在二边过。答。若约情说。证教两法常在二边。若约理云。证教两法旧来中道一无分别。所以得知。遍计无相。依他无生。真实无性。三种自性常在中道。三法以外更无证教。是故当知。一无分别。是故至人得此理故。名相不及。为众生说故。言在事中。故经偈云。一切诸如来。无有说佛法。随其所应化。而为演说法。即其义也。是故圣者。随遍计故建立三性。且安穷心。渐渐已后现三无性。觉悟梦人。此即圣者大善巧也。问。如摄论云。遍计所执凡夫境界。依他真实圣智境界。何故圣者随遍计耶。答。遍计诸法颠倒故有。是故论云。凡夫境界毕竟空故。无所可对。是故论中非圣境界。非谓知空非圣境界。是故圣者慈悲方便。随眼病故。言说空花。有何防。难意在于此。依他起相从因缘生。无有自性。离二边过。与无我同圆成实性。平等法性圆融。彼此不可分别。旧来一味。以此义故分别不及。是故论云。圣智境界别意如是。若约实说。三种自性皆是凡夫境界。何以故。随情说事安立三故。三种自性即是圣智境界。何以故。随智现理非安立故。是故经中。亦有处三性。以外别立三无性。所以者何。随情安立。约解门故。别立三无性随智现理。约行门故。三性以外不立三无性。尚二性以外无有真实。何况三性以外别有三无性。所以得知。无相等智现前。究竟无法可对。唯在中道故。是故须解立教所由。问。如上所言。证分之法及缘起分法。有何差别。答。别不别。其义云何。证分之法约实相说。唯证所知缘起分法。为众生说与缘相应。是故全别缘起之法。从众缘生。无有自性。与本不异。是故不别。问。若如是者。以自所证为众生。与末不异。寻常差别耶。答。亦得其义。若为所证在言。与末不异。言说在证。与本不异。与本不异故。用而常寂。说而不说。与末不异故。寂而常用。不说而说。不说而说故。不说即非不说。说而不说故。说即非说。说即非说故。说即不可得。不说即非不说故。不说即非不说。二俱不可得故。二俱不相防。以此义故。说与不说等无差别。生与不生等无差别。动与不动等无差别。一切差别相对法门。准例如是。是故经云。有为无为一切诸法有佛无佛性相常住。无有变异。是其义也。亦可。正说法中。言说以外更无别义。以言为义。正义法中。正义以外更无别言。以义为言。以义为言故。言无非义。以言为义故。义无非言。义无非言故。义即非义言。无非义故。言即非言。言即非言。义即非义故。二俱不可得。是故一切法本来在中道。中道者通言非言。何以故。诸法实相不在言中。离名性故。言说之法不在真性。在机益故。在机益故。名无真性离名性故。名而无名。名而无名故。以名。求实实不可得。名无真性故。名而无我同。名而无我同故。名性不可得。以此义故。二俱不可得。唯证所知非余境界。是故经云。一切诸法唯佛所知。非我境界。问。前后两义有何差别。答。前义以本末相即相融。现中道义。后义以名义互为客。现无我义。所现道理不异。能诠方便别。此则本末相资。名义互客开导众生。令致自体无名真源。能化所化宗要在此。问。此义当顿教宗。何故此间说。答。如上说。说与不说等无差别。何以故。总是实德故。无有妨难。且护分别故顺三乘说。盖是智者胜妙能也。如上证分及缘起分义。当论中义大教大也。背反分别得无分别。名曰无缘。顺理不住故。名善巧。如说修行得圣者意故。名为提。如意如前。归家者证本性故。家者何义阴覆义。住处义故。所谓法性真空觉者所住故。名曰为宅。大悲善巧。阴覆众生。名曰为舍。此义在三乘。一乘方究竟。何以故。应法界故。所谓法界陀罗尼家。及因陀罗尼家。微细家等。此是圣者所依住故。名曰为家。随分者。未满义故。资粮者助菩提分故。如下经。离世间品中。二千答等是也。
　　初云。缘起体(至)准例可解。大记云。初云缘起体者即是一乘陀罗尼等者。缘起之体通十普法。然云真性唯约有情门者。以下文云。今且约一门现缘起义。而约十二支解释故也。问。前以行实满义配证分者云何。答。若有行者。唯依证分而修。唯依教分而修。则非实行也。和尚之意。则双践证教而修。为实行故尔也。以证满义配缘起分者云何。如示总相所具法时。开其别相。如是欲现证分之中满足法故。辨真性故尔也。
　　法记云。且约一门现缘起义者。指真性也。问。何故不释法性真辨真性耶。答。以彼证分不可指示故也。大圣摄生等者。比如醉人见庭中杌。谓为实鬼。如是众生迷其十二有支。即是甚深真性之体。计为生死之法。是故大圣起大悲慈。令其得知十二有支。即是甚深真性之体故。云令诸有情知事即无。即事会理也。大圣通见杌与鬼耶。答尔也。以下文云。圣人随病眼故。言说空花。有何防难。故知通见也。论云。自相等者。自相者指自身也。报相者唯是色时。非是报也。唯是心时亦非是报。约此心之抱不净色时。为报相也。名色者。非色四阴无相溟漠。非名莫现故。云名也。色相粗故。当体云色也。又释唯是心时不可立名。唯是色时亦不立名。但约此心把不净色之初刹那。目为人身。目为马身故。云名色也。共阿梨耶识生者。求生中有将种子藏梨耶识生。犹如有人袋中盛物。将去水中将去火中。随意往也。本识如田。无明反行如下种子。所下种子是生五果之种也。爱取二支如土与水。其有支则是能生。生老死之业也。其生老死则是所生果也。问。五果是种耶。答五果非种。但能生五种之种也。问。五果之种是何。答梨耶识中三性种也。此种在于第三识支位中。是故此种合为识也。于三界地复有芽生者。此是诸圣最起甚深大悲忧之处也。复者往而复来。往而复来故云复也。彼因相者。彼因者[利/(尒-小+(恭-共))]耶识也。相者名色也。彼果次第相者。于中有六支也。此二示空等者。约色而推色无病苦。约心而推心无病苦。如是无知无觉故。自体无我也。非众生数者。色与心合方得处处受生。若色心离。而但是色时。不得受生故。云非众生数也。即成实性者。一尘无自性。以一切法为自性故。无有一法非一尘性。是故云成实性也。此尘即是海印之体故云实性也。随顺观世谛等者。犹如水中摄入诸像。是自利故。为真谛。水还现像。是利他故。为俗谛也。是故若顺世俗。即得入真也。以第一义谛向外之义为俗谛。十二因缘故随顺观世谛。即入第一义谛也。
　　探玄云。第二具足诸苦中有三。初现十二缘相。二如是下结成苦聚。三是中下明缘体空彰有是倒。论中。于前初段内。前之三支合为一分。二于三界下辨后九支。于中论主分为三相。一自相。二同相。三颠倒相。释有二门。一约分位。二约随义。前中自相者。谓明现在因缘体状故。二同相者。谓未来因缘同现在故。理实现在亦有生老等。未来亦有识名色等。今约分位分相故立二相。三颠倒者。现缘体实空现执有是倒。二约随义者。一约从因生微细行相。是缘起自相。二约果相。现彰缘起过患。遍通果位故。云同相三缘实无我妄取为倒。问。同相中二支。一向是果一向现行。自相七支为现果为因种。设尔何失。俱有过故。若取因种。则不应言三界地生芽。若取现果。即彼前四不异生等。后三复非所生果摄。答。此等并是现生果位。却谈因。名以现自相。就自相七支内论分为三。一报相。名色共阿[黍-禾+利]耶识生者。谓名色支中。有义通摄一切名言种子。阿赖耶即识支通有三义。一依杂集论第四。以业种为识支故。属能引识种入名支摄。是故此文前三支一处释者。以俱是能引故。二以本识种为识支。是故此中识种及名色等种。为惑业引润力故。起此种子。令生苦果。三现行第八亦是识支。是故此中因相。云名色不离本识故。谓此共识所生名色生已。依于现行第八。为彼执持故名因相。理实此中识等五种。由前熏发同特而生。但依当来现起分位。有次第故。说为前后。是故名为彼果次第相也。爱取有三。虽非所生。然正生时具有此。故唯识论说。生引同时是此义也(云云)。此明本识与能依和合。名为报相。二现能依无体于于所依故。说此识名为因相。三能依相尽唯所依。转转入彼位名果。亦以本识转为此果。是故渐略余相。皆尽唯有识在。此上约始教。若约终教。则此本识是如来藏。初则与染和合。次则染法依真。后乃染不异真。故唯真转也。如是因缘下。结苦聚也。是中无我下。现颠倒相。并如论释。
　　观师十二因缘观云。十二因缘者乃是生死大树。亦名生死大河。何故名树如世间树。有根茎枝叶花果相续而生。十二因缘亦复如是。过去有二因。名之为根。二因者。一无明支。二行支。现在有五果。五果者。一识支。二名色支。三六入支。四触支。五受支。现在有三因。三因者。一爱支。二取支。三有支。未来有二报。二报一生支二老死支。过去二因中一无明支者。谓过去一切烦恼名无明支。又云。于缘不了名无明。二行支者。谓一切身口意善恶等业悉皆名行。以无明故发生于行。无明与行二种是过去二因也。行者生死业也。此二能感现在五果故。名之为根。现在五果中。一识支者。以有过去行业发起现在识神。初受生时。入胎一念心。名之为识。二名色支者。以有受生识故。发起名色。名色者五蕴也。谓第二念已去心也。与父母赤白精血和合。乃至百日诸包未开。但是肉团。未成眼耳鼻舌相。但有色心故名名色。三六入支者。由名色故发生六入。六入者。六根通住识道故为六入。此谓在胎内百日已外也。肉团之内。起业生风吹肉团开敷。变作诸根相名为六入支。四触支者。由六入故发生根尘识等。三事和合触对名触。此谓出胎已去两岁也。未分别余尘。但能觉饥渴热寒犯火触毒。则啼哭之名为触支。五受支者。由触境故发生于受。领纳名为受。此谓两岁已去。心渐分别诸尘。五六岁已来。名为受支。此五支酬过去二因。名为现在五果。如世间树。既有树身。须有枝柯花果。爱取有三因。复感未来生老病死二报。现在三因中。一爱支者。由领纳故发生于爱。于缘起染名为爱也。此谓七岁已去十五已来。爱花贪果。心欲追求。名之为爱。二取支者。由染爱故发生于取。于缘染入有所执故。名之为取。三有支者。由取着故发起于有。身口意造作。能招未来有。以未来果目为现在。三因故名有也。此谓随其所取财色杀盗邪淫。取得入手称遂本心。忆思成业。能有当来果。名为有支。如花结果。此花能生后果。复名为因。既有其因。能感未来两报。两报者。一生支。由现在发起。令有未来受生。于法始起。名为生也。二老死支者。由有生故起于老死。生是老死之缘故。生缘。老死此二支是后生果。果复为因。因果相生犹如大树。一切众生皆为十二因缘。漂没流转。随逐生死往来三界。牢狱之中受苦无穷。如世间河漂没相似。凡夫不觉故。智者了达则不从流。修道断除即得出离。夫十二因缘者。生死系缚之因缘也。必须灭此因缘。乃得于生死。是故经云。无明灭则行灭。乃至生灭则老死灭。灭此因缘要须修道。问。云何修道。答。推求十二因缘根本乃是无明。因无明故起烦恼业。因业故起果报。有果报故有苦。皆因无明为根本。流转生死分离三世如树如河。智者了知。欲伐其根及断其源。犹如伐树。先伐其根。亦如断水。先断其源。今欲伐断十二因缘树河。先断无明。问。无明何者是。答不觉心是。以不觉故妄起分别。心外见境。谓有谓无。谓是谓非。谓得谓失。诸果报法身心等苦。皆是无明之力。我今欲断无明。先须自觉心源。随心所起一切妄想。皆从不觉心生。今须知自心之本性。无生无灭无来无往。何得知。一切妄念忽然妄起。觉则不生。云何名觉。如贪嗔痴起时。还以自心观察思量推求。此贪嗔痴有何形状。为青为黄。为过去为未来为现在。为在内外中间。推。求贪嗔痴都无形状。若贪嗔痴本来是有。今日觉时亦应可见。今觉即无。故知。由不觉故忽然妄起。觉则不生故。觉是无明对治。此觉现在无明不得在心。以无无明故。一切妄想烦恼不生。烦恼不生故。业不生。业不生故。无过去二因。无二因故。现在五果不生。五果不生故。爱取有三因不生。三因不生故。未来二报不生。名断十二因缘大树。涸十二因缘大河。此十二因缘无处。名为涅槃。此自觉圣智。名为菩提。
　　真记云。大圣摄生欲令契理舍事等者。此约同教义云也。一报相者。如来藏与染和合成名色报。如大海水因风成波也。二彼因相者。所起名色。即是如来藏真识。如所起波即是水也。三彼果次第相者。彼所起果无有余物。唯一真心之所回转。如差别波。波唯一海水所回转也。此中离我我所者。唯一真心之体无有余物。何者是我。何是我所乎。非众生数者。犹如流水恒流不绝无厌舍时。由无念故也。众生亦尔。流转生死无断绝者。只由自体无我故尔。是故云非众生数也。黎耶微细者。黎耶即如来藏故也。即成实性者。约三乘云如来藏实性也。约一乘云甚深真性也。下云。此义在三乘。亦通一乘故也。
　　古记云。林德入唐。得逢融顺和尚。问云。一乘中言黎耶者何耶。顺曰。一切诸法皆以黎耶为本。广则无量。略则有五。谓一白净无记识。持三性种。二阿摩罗识。持恒沙德。三性起识。持十普法。四法界安立识。持三种世间法。五法界因陀罗识。持无尽因陀罗尼法。全法界之有为。全法界之无为故云黎耶。共善等三性及无为集起。
　　法记云。所谓因缘有分次第者。因缘者。生十二支因缘也。有者三有也。分者十二支别也。次第者。初无明支乃至最后老死支也。一心所摄者。一心是能摄也。所摄是十二因缘也。自业成者。简他邪因。不简自佛法中疏缘义也。前门中云十二因缘是一心所作。恐有疑。云唯一心作不待缘耶。故明要由业故。作十二因缘也。不相舍离者。前支不离后支。后支不离前支故也。前门现自因生中。增上缘之成十二缘义。此观现自因生中因缘之成十二缘义三道不断者。欲现不断三道故。十二支不相离也。观先后际者。明前门中不断三道者。以过去无明生现在五果。以现在三因生未来老死故也。三苦集者。现其以三际。因得此具足三苦之身。此观取因所得果以立也。不取能生因也。因缘生者。因缘是俗谛所依也。生是所生果法也。破因缘亲疏偏力。现全力生果义也。因缘生灭缚者。牒俗谛所依也生者所生果法也。灭者即离因缘生果之力义也。缚者顺缚也。谓生则顺缚于灭。灭则顺缚于生故。和尚云。生是无侧之生。此生即无生也。灭是无侧之灭。此灭即无灭也。此二无二。是满足生灭也。以灭缚生时。生虽非灭亦不离灭。犹如以绳缚置二人。虽不相离。亦非合为一身。此则分喻。非是满喻也。此中生灭则今曰所用之法。现前为生。以本不生为灭也。是故以灭缚生。灭是能缚。生是所缚。以生缚灭亦如是也。此观破前全力生果之义。以现资于无力。无生之缘生果法义也。又云。心惑者。世出世间心烦恼也。迷世间法。名为世间心烦恼也。迷出世法。名出世间心烦恼也。如是增执于所执法。迷其理事。名为人法二我执也。此二我执。前第八观治之能迷之心。于此观中治也。随顺有尽观者。问。何故此性起门中。以前缘起门。无力无生之缘生空果之义。为所治耶。答。性起门中。空有并现故。能治于前门偏空之执也。十番虽别而同成无我者。一乘中以海印体为无我也。如十二因说余缘生诸法准例可解者。上来直现法性。而机难得证故。改云真性指缘起体。将欲令习。且约众生十二支。以十番观而指示之。故余一切法亦尔观也。如是教诲故。云准例可解也。
　　真记云。若约别教一乘略说十门者。前引论云。随顺观世谛即入第一义谛者是同教也。今直辨十番意故。云若约别教一乘等也。若以十番观一无明支。则具三世间成一无明支体故。不动过患即是性在中道之法也。如一无明乃至老死等皆亦尔也。问。所观如是能观云何。答。能观亦尔。初一因缘有分中。具摄余九。余九亦尔也。然虽各摄余九。而初则观有分次第。二则观十种性起心。乃至八因缘九缘起十性起。如是为门别也。问。璎珞经十番与花严经十番何别耶。答。璎珞经十番。画于一法界体。此经十番。则画于无尽法界故。云准教差别不同也。
　　大记云。真定德。于十番中以三生灭释也。谓前七遍计生灭。第八因缘生灭。后二道理生灭也。林德以四生灭释也。谓前因缘生灭。第九缘起生灭。第十性起生灭。越情见处无住生灭也。训德以五生灭释也。谓中间五观。则遍计生灭。第八因缘生灭。第九缘起生灭。第十性起生灭。初二观无住生灭也。今依训德之意释。则无住生灭中。第二观后半。是无住体。初观及第二观初半。是无住位也。以其十二缘相等为无住。别教中二十二位故也。
　　清凉第六地疏云。今经文内。略现十重穷究性相。以现无尽非唯寄位同。于二乘言十重者。一有支相续。二摄归一心。三自业助成四不相舍离。五三道不断。六三际轮回。七三苦集成。八因缘生灭。九生灭系缚。十随顺无所有尽。各有逆顺。即成二十故。下经云。如是逆顺观察。逆则缘灭。顺则缘生(云云)。于缘起论。三观者一相谛差别观。二大悲随顺观。三一切相智观。初但观二谛。有为无有我故。即大悲为首观也。二悲随物增。即大悲增上观。三即委悉穷究因缘性相诸门观故。即大悲满足观。初一下同二乘一切智也。次一自现菩萨道相智。后即上同诸佛一切种智。故涅槃云。十二因缘下智观故得声闻菩提。中智观故。得缘觉菩提。上智观故。得菩萨菩提。上上智观故。得佛菩提。初二菩提。即初观意。余二各一可知。前约为物三皆称悲。今约观心三皆智观。是知。三句各有悲智相导融。此三观唯在一心。甚深般若于是而现。探玄云。何者十观一因缘分次第(云云)。十随顺无所有尽。于中各有顺观逆观故。有二十门也。谓顺观大悲不住涅槃。逆观大智不住生死故。名不住道(云云)。一因缘分次第中。正现有支无我。于中有二。初明倒执有我妄起缘分。二明迷诸谛理起缘次第。初中有三。一辨定无我。二迷成缘起。三(云云)。初中二句。初言世间受身皆由著我者。反举惑情明我非理。若我理有著我。顺理应得出世。既生世间明我非理。二若离著我即无生者。顺举解心明理非我。若理有我离我。违理应生世间。既得出世。明理无我。二明迷此无我起彼有支。于中先顺观缘起。后逆观无我(云云)。二一心所摄中。言三界虚妄唯一心作。此之一文。诸论同引证成唯识。今此所说。是何等心。云何名作。今释此义。依诸圣教说有多门。一相见俱存故说唯识。二摄相归见故说唯识。三摄数归王(云云)。四以末归本。五摄相归性。六转真成事。七理事俱融。八融事相入。九全事相即。十帝网无碍。于中初三。约初教说。次四约终顿说。后三约圆教中别教说。总具十门。约同教说(云云)。三自业助成中。此十二支皆有二义。一明自行相。二助成后用。谓缘中痴惑是无明。自相与行作因。是助成业。四不相舍离中。前能起后。离后无前。后依前起。离前无后。不相离故。各无自性。无性缘起如幻现前。五三道不断中。如净意菩萨十二缘。论云。烦恼初八九业二及与十余七说为苦。三摄十二尽。从三故生二。从二故生七。从七复生三。是故如轮转。一切世间法唯因果无人。但从于空法还生于空法。解云。此辨三道相生现。二无我。六分别先后际中。此十二支初二是能引。次五是所引。次三是能生。后二是所生(云云)。一依此经开能所引分。先际中际合能所生。总为后际。以引远故开之。生近故合也。七三苦分别中有二门。一理实遍通门(云云)。二随相增现门。如此经说。谓初五支迁流相现故称行苦。触受二种触对生苦故云苦苦。余为坏苦者。但坏乐名坏苦。老死支既无乐可坏。何故名坏苦耶。释有二。一乐坏为苦。望所坏说。二以坏是苦故云坏苦。此老死支能坏生故。属坏苦也。八因缘生中。理实无明望行无因缘义。而言因缘生行者有二义。一自种为因。无明为缘。合说故云因缘。然隐彼亲种现此胜缘故。云无明因缘也。二但彼增上缘望自增上果还是亲因故说无明为行因缘。余亦如是。欲明果不自起。要从因缘。因缘形夺。复各无性。是故言因缘生乃现无生。此犹顺观逆观一泯非生不生。可知(云云)。此深观中摄后三门合成四句。一不自生。二不他生。三不共生。四不无因生。释此四句诸论不同。略有五说。一约破外道释。谓诸法不从冥谛。自性生故。云不自生。二不从梵天自在天等生故。云不他生。三亦非微尘大种和合生故。云不共生。四亦非无因自然而起故。云不无因生。二约破二乘。一谓诸法不定。从自同类因生故。云不自生。二不定从异熟因生故。云不他生。三又亦非彼俱有因生故云不共生。四小乘中。许无明支前不正思惟托虚而起。似若无因。今亦不尔故。离无因三。约法现空。一果不自起名不自生。二自既不立。对谁辨他。又他亦各自皆不成。自云何他生。故云不他生。三自他因果既各不成故。云不共生。四离因缘外无别果法故。云不无因生。此上三重。如般若灯论及中论等说。四约因缘形夺。对法论云。自种有故不从他。待众缘故非自作。无作用故不共生。有功能故非无因。凡诸缘起双土二句已为甚深。况总土四句。是故缘起最极甚深。五约缘起无碍门。但因缘生果。因缘相望各有二义。一全有力二全无力。谓因望于果有全不生。缘必全生故。云因不生缘生故。二缘望于果。亦全不生因必生故。云缘不生自因生故。三二力不俱故不共生。四二无力亦不俱故。不无因生。此门有二义。一据力具有不有义故令相入。谓因有力时。缘必无力。是故由因有力故能摄他。由缘无力故能入他。会彼缘力总归因力。名不他生。虽言不他反现自生。因力归缘不自亦尔。反前思之。以二力二无力各不俱故。无彼不相入。一力一无力相归故恒时相入。以不相障碍。增上缘宽故。一切诸法无不相入。十忽品云。菩萨善观缘起法。于一法中解众多法。众多法中解了一法。良由此门故也。二据体有空不空义故有相。即谓非直因力归缘明其相入。亦乃因体由缘现。因性空摄同于缘。何者。谓若无缘即无因故。以生果名因。无缘果不生。是时不名因。明知。此因会归彼缘。为不自生。是故缘是有义无不能摄。因是空义无不受摄。因受摄故废已同缘。缘能摄故摄因同。已余因摄缘受等。并准思知。由此义故。诸法相即无所障碍。上文云。知一即多多即一等。皆此义也。是故无尽大缘起法无碍自在。皆从此门而开现矣。九因缘缚说中。因缘生缚者。谓此缘起互相缚住不得。是生以是缚故。复非是灭。以一缚字。印此法体离诸分别。然是缘起缚相亦离故。寄言以现故云缚说。为明此缚。但在说中。此门现缘起法事相。向尽理性将现极微妙处故论云。随顺观世谛即入第一义谛。是此门也。十无所有尽中。明此有支虚相既尽。随顺无所有。彻到第一义此现不坏俗。而恒真也。故云无明因缘诸行生是随顺无所有。问。无明生行。是顺所有。何故乃言顺无所有。答。乘前诸门次第。至此现彼无明。正生行时。即顺无生入理故也(云云)。何故经中顺无。论名顺有。释经意。以缘归理说。论意以性从相说。各现别意故作是说(云云)。一有支行列。二摄归一心。三力用相生。四前后相属。五三道轮环。六三际因果。七三苦过失。八从因无性。九似有若无。十泯同平等。配结前十文现可见。
　　搜玄云。初因缘分次第观治我见执(云云)。二依止一心观治彼外境自性执(云云)。三自因观治异计因缘执。四不舍离观治因果异时计。五三道观治因缘废事计理执。六三际观治无因执。七三苦观治乐净执。八因缘观治单因有力生果(云云)。因缘生理。因有决定用。缘有发果。能方得法生。若但因力无缘发果能者。其因六义不现在前(云云)。又依小乘六因四缘。若依三乘。即十因二十因等。若依一乘即随法辨因为二。因缘理事各别与法界等。今六因义唯一乘能穷。此约别教说也。九因缘生灭缚观。此下二观但治心惑。通义可知。谓因缘共力能感果执(云云)。前因缘生果。生义是增空义。是微为因缘。法顺生迷增故。今缘缚法空义。是增生力义。微为缘起法。顺生无分别智故。故下经云。缘起之法离有无也。此虽无生力。以空义成故。离自性生。经云。无住为本故。十无所有尽观。所治局心惑。亦可通诸使。俗谛通摄故。为执因缘。但有应俗相。自体空义。不现在前故。是障也(云云)。诸缘生法不起则已。起则双现。如彼渴鹿见阳炎。水干湿并彰。又如镜像染净双现。此是正理。问。其所现空。为是真谛。为是俗谛。又此观法与前缘生。及以生缚云何取别。答。因缘及缚唯成顺有。今第十观空有俱顺。又此空有并是俗谛。泛明真俗此有多义。一体相相对。二空有相对。如此分真俗。其义非一。若空有分真俗。有则为俗。空则为真。即证智所知。若体相相对。空有可以相论故。若约此义。俗谛通空。有。此空是自体空。非事空也。故论云。是心真如相。能示摩诃衍体。故知虽是真如得名俗相。不是体也。此则空有同为一相。以缘顺性理事。为此观体故。上文云。十二缘生是无为也。十观亦有相生次第。为知诸虚妄过故。故有第一。既识妄已未知妄法。依何得生。故有第二识。知所依未知有何理。故有第三。已知生理。未知依何时。故有第四识。知时已未知约何义。故明第五。知其义已有何本末。故有第六。知本末已未知有何过。故有第七。知其过已云何对事成。故有第八。知成已未知有何相。故有第九。知相已疑谓乖理故有第十。依经十番讫。
　　锥穴记第十观云。此即因缘尽于自如也。此即俗谛离分别之际。自此去所即是初最粗愚痴颠倒即此甚深法。随举一尽摄一切。无尽自在缘起法。正十数所现普法缘起道理也。
　　缘起一言(至)无分别者。大记云。缘起一言乃至何须多门等者。起此问意。初标真性。示缘起体。即无分别理已现了手。何烦更说中即等多门耶。如是问也。答。具纵夺文现可知。问。何不释六门而问答耶。答。第六门者总结上意故。释五门其义已尽故也。了手者事毕之言也。法记云。淫怒痴性即是菩提者。古人云。只知用水令净于物。不知令净浊水也。此意云何。谓如欲净于水。若取于石水不得净。不动土石水方自净。净自心者亦复如是。若欲断除三毒烦恼。则心不得净。三毒不动。心自清净。是故凡诣胜热婆罗门善知识所受痴法门。即得安住照明。遇满足王知识受嗔法门。即得安乐。三昧。遇婆须密知识受贪法门。即得离欲实际也。
　　探玄。方便命知识。疏云。如是反道上下文中。总有三类。一此位同邪见。二满足王同嗔恚。三婆须密同贪爱。是故三毒相并有正法。然有四义。一当相即空故诸法无行。经云。贪欲即是道。恚痴亦复然。于此三事中。有无量佛法。解云。此约即空是佛法。非事即是佛法。二约巧摄生说为佛法。非谓即是如净名云。先以欲拘牵后令入佛智等。三留惑润生长。菩萨道说有佛法。非谓即是如净名云。一切烦恼为如来种。四当相即是。不同前三。
　　法记云。七种苦谛者。七种生死也。谓分段有三。变易有四。分段三者是三界也。变易四者。一方便生死。二因缘生死。三有有生死。四无有生死。
　　法常公摄论疏云。一方便生死。即以无明为缘感生死。非是亲因故。称方便。二因缘生死。即以无漏业为因感生死。由是亲因故名因缘。三有有。则由前因缘感生有果。有此果故。名有有。四无有则老死支谢。其报尽后。更无有有果故。曰无有(云云)。
　　清凉演义云。无上依经云。阿罗汉．辟支佛．大地菩萨。为四种障。不得如来法身四德。一者生缘感。二者生因惑。三者有有。四者无有。何者生缘惑。即是无明住地生一切行。如无明生业。何者是生因惑。是无明住地所生诸行。比如无明所生诸业。何者有有。缘无明住地因。无明住地所起无漏行。起三种意生身。比如四取为缘。三有漏业为因。起三种有。何者无有缘。三种意生身不可觉知。微细堕灭。比如缘三有中。生念念老死(云云)。于三界中有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。无明住地所起因缘生死。如三界内业难。无明住地所起有有生死。如三界内生报难。无明住地所起无有生死。如三界内过失难。
　　法记云。无分别者者。问。各各不相即等四句。合取云耶。答尔也。谓前三句即门故。是体门也。不相即句是中门故。位不动门也。位不动故方得相入。能成一致。是故合取。不相即义。云冥然无分别也。
　　约喻得名(至)无不如意。大记云。海印者约喻得名者。以修罗帝释相战之时。诸兵具等。现于明净海中之义。喻其三毒当相不动。即是内证海印究竟法体故也。
　　古记云。云华尊者云。唯花严经所说之法。依海印定起也。时有智积国统难云。大集经云。如阎浮提一切众生身及外色。如是色相海中皆有印相。是故名大海为印。菩萨亦尔。得大海印三昧。见一切众生心行(云云)。则下四教法亦依海印定起。何故云不尔耶。云华答曰。海印有五。一者三大阿僧祇劫历修之帝释。升法空须弥山顶与所知障阿修罗斗战之时。三科百法像。现于大圆镜智海中之海印也。二者不可数劫历修之帝释。升本觉须弥顶。与根本无明阿修罗相战之时。恒沙性德像。现于一心真如海之海印也。三者一念不生之帝释。升一行三昧须弥顶。与妄想阿修罗相战之时。无相无分别像。现于不二实相海之海印也。四者二佛刹微尘数劫历修之帝释。升总相须弥顶。与遍计阿修罗相战之时。十种普法像。现于世界海之海印也。五者十佛之帝释。升法性须弥顶。与无住实相阿修罗相战之时。三种世间像。现于国土海之海印也(已上)。此五之中。前三如次始终顿也。后二如次外化内证也。于此加论约因海印。应有六种。谓普贤之帝释。升解行须弥顶。与百障阿修罗相战之时。无尽普法像。现于锭光玻璃镜之海印也。若约前三重意。则三乘随分亦论海印也。而言三乘皆是海印定外所说者。约一乘海印云耳。
　　清凉释海印云。以十义释之。表无尽之用。一无心能现义。二现无所现义。三能现与所现非一义。四非异义。五无去来义。六广大义。七普现义。八顿现义。九常现义。十非现现义。
　　大记云。如意者。从喻得名。乃至无不如意等者。犹如如意珠王。无福德人得之。则变为毒蛇。反害其人。若有福德之人得。则随其意乐。雨无尽宝广施贫人。一乘普法义理亦尔。若无圆信下劣之机闻之。则执己情见生疑起谤。反堕恶道受无尽苦。若有大心正信之人闻之。则才闻即信。即得一乘称性之益。广利自他。无不如意也。
　　见闻一乘(至)如五乘说。大记云。行者者。谓见一乘乘普法已去。未满圆证普法等者。若约无住别教。则见闻即是圆证。今约寄位故。云见闻一乘乃至云未满圆证普法等也。
　　古记云。三生有多重。一约报则过去见闻。现在解行。未来证入。二约界则界内见闻。出世得法。出出世证成。又界内通见闻解行。出世得法出出世证成。三约自分胜进。则十信已前见闻。十信解行。十信满心胜进证入。四约信解增长门。则十信见闻。三贤解行。十地证入。五约比证。则地前见闻。从初地至七地解行。八地以上证入。六约一乘三乘。则四地见闻。五六七地解行。八地证入。七约五乘配门一乘义。则八地见闻。九地解行。第十地证入。八约知识。则文殊为见闻。德云以去能行。弥勒告云。当来见我为证入。又普贤知识为证果海也。
　　智通记云。问见闻等三位普法正位耶。答。不也。但从三乘作是说耳。若普法正法即无位无不位。一切六道三界法界法门。无不普法正位。又一位一切位。一切位一位。如位法门。一切行教义等法门。亦尔。可思。问若尔普法中以何为始。答。得一法门以为始。此则与终无别也。
　　大宗地玄文论云。无超次第渐转位者。偈云。五十一位中。如次无超转。一中具一切。名为渐转位。论释曰。唯一行者。五十一种别相位中。如其次第。无超过法也。无余究竟总持位者。偈曰。五十一位中。随其先得入。摄一切一切。各无余究竟。论释曰。五十一位别相中。或有行者。以信趣入。或有行者。以真如地趣入。或有行者。以大极地趣入(云云)等。随先得入尽摄一切。一切位地究竟无余。亦无移转亦无出入。一一白白也。周遍圆满广大位者。偈曰。五十一种位。无前后一时。俱转俱行故。名周遍圆满。论释曰。五十一位无有前后。一时俱转俱行。无有所余。亦五十一别相位中。所有无量无边诸位。无有前后。一时俱转一时俱行。横转无向道人也。一切诸法俱非位者。偈曰。诸无量无边。一切种种位。皆悉非建立。名俱非位地论释曰。非因非果等(云云)。以其非义立为位故也。一切诸法俱是位者。偈曰。一切种种法。无非金刚身。以一身义故。名为俱是门。论释曰。是名无病道人也。一身金刚宝轮山王。其相云何。偈曰。渐是尽非满。一时及前后。与俱并俱非。一异时处转。
　　大记云。五乘总是入一乘摄以一乘所流一乘所目一乘方便故者。言所流者。犹如百川。无不从彼大海而流。三乘五乘等一切诸法。无不从本一乘而流成也。所目者。约三乘则为眼目之义也。约一乘则为名目之义也。言三乘中为眼目者。其所熏习一切诸法。全是一乘普法故。以此即为入花严普法之眼目也。一乘中为名目者。若约无生佛法。则不可名目。然为机缘。以诸名字题目而示也。方便者。犹如欲登高堂。勇疾之人一跃便登。如其末者教令退。行三四步许。从却步时。已得升堂之力。如是上根之人。一闻普法直入一乘。中下之根未能直入一乘普法。佛以大悲施设三乘。为入一乘之方便也。所流所目约缘起道理语者。非谓大缘起道理也。一乘之法。于机缘中起故也。方便者约智语者。约下教机。知自三乘是假施设。回入一乘之智云也。亦可约圣者意者。能化大圣。以善方便。于一乘中分说三乘。引中下根入本一乘之意也。是故云约圣者意说。何以故。以善巧方便接引众生故。
　　十句章记云。所目者是此经所流。方便等者是下四教也。问。于机缘中起者。约何机缘耶。答。下教机缘也。问。若尔。所目亦是下教耶。答。花严经中。所目之法向外而流。于下教机缘中起也。为欲现此缘中所起下教之法。本是花严经中所目故。所以并论所目耳。
　　大记云。如五乘说人法因果乃至准例如是等者。五乘则三乘．小乘．人天乘也。准例如是等者。随机缘而五乘虽别。其五乘法与一乘不异也。谓前约随机。所分五乘论行者已。此中约其法。则准例可知也。一云。非约一乘十种普法言准例也。约五乘中。所有人法等云耳。谓如摄五乘入一乘中。其五乘所有人法等。亦得总摄入一乘故也。
　　所谓五乘(至)胜妙能也。大记云。问。所谓五乘等法。为是能诠教法耶。为是所诠之义耶。等者此下有七重问答。此初问答中问意。欲现五乘教外。别有离言绝相之旨故也。又欲现彼五乘教法。即是离名相之所诠故问也。答意则古德云。此是将彼黄叶即正真金。如是指诲之处也。古辞云。晓师遇相和尚决疑有三。谓一始觉同本觉。为凡为圣之义。二湿过海种种心之义。三此能诠所诠皆在言中之处也。晓师之意。则谓下教中实有法体。及见此文乃知。能诠所诠皆在言中。无实法体也。问。此能诠所诠皆在言中者。立在何处云耶。答。普贤为所流所目之机。于无生无名处。以种种名题目。于此时中能诠所诠成差别故。约此处云皆在言中也。又进此而云。佛乃向外为山王机常说遍说故。于此时十玄十法具足自在。然亦望上十佛内证。则犹是与教相应故。约此处亦得。可云皆在言中也。以大慈悲本愿力故。乃至施设言教等者。诸佛世尊。从性海分发大悲愿。以自证法外向机心。起二言说。谓法界门中。说世界海成败清净智等。不思议般若门中。说佛国土不可思议也。此二言说虽普贤文殊出定以去。然依至相果地。五海十智之义。则奋迅定中。起此言说也。是故佛土不思议之言称于内证土海。而起普贤文殊等。称此言说而证故。云亲证证分。故此门中。佛与菩萨一相续也。是故云向内则十佛。向外则普贤也。问。普贤内证之净藏三昧。是佛外向也。何故向内则十佛。向外则普贤故。是一相续也耶。答。佛外向际并普贤圆因。此圆因向内则是十佛故。云一相续也。
　　法记云。本愿力者。佛修因时。即发誓。念我当成佛。为三乘机。施设教已。不令住迹。要必回入一乘实体。如是起愿也。法如是者。三世诸佛成正觉时。法尔如是起此愿也。
　　大记云。第二问答。问中证教两法常在二边过者。前云。所诠之法言相不及。又云。一切诸法皆悉在言故。牒其二言起此问也。答中先举二义正答。所以得知者重问。遍计无相下。重答也。
　　法记云。证教两法旧来中。道一无分别者。犹如水中现。现诸像在水边。人但见其水与像别异。只由不以其水为眼故也。如是若不以海印为眼则不见三世间法即是海印。若以海印为眼目。则得见诸法即海印体。海印所现三世间是教分也。摄三世间之海印。即是证分也。是故云证教二法一无分别也。遍计无相依他无生。真实无性三种自性。常在中道等者。三性是教。三无性是证。是故具证教也。若约情云遍计无相。是实执之无。非似有之无。依他无生是似有之无。非自体空。圆成无性是自体空。非缘之无性。是故遣三性现三无性也。若约理云。只是一真即是无相。即是无性等故即不可分。此是遣遍计之无相。此是遣依他之无生等。故三无性即一际也。但依一真所分三故。三性亦一际也。是故云三种自性常在中道也。若约树林论。则是诠旨三性故初教也。若约析金为三。论三性则有诠旨三性义。又有熟教中义。若约以酥分三。论三性别当熟教宗。若约分虚空为三而论三性。则当同教一乘也。就第二义中。以金分于三处处别者。是三性。随其处别金像亦别者。是三无性。此则有重故。是诠旨三性也。若约金体。则三处之金唯一种者。是三无性也。三处金像是一金所成是三性也。此义当熟教也。就第三义中。分酥为三者是三性。三器之酥体德齐一者。三无性也。若约理实。则三性者。初教之中。随分而论熟教之初。究竟而论熟教之终不用也。同教一乘中。欲引三乘习三性之人。依其所习三性之轨。且分大空以为三画。故举一全收不可分也。
　　真记云。遍计无相依他无生。乃至三法以外更无证教者。直辨一乘证教最难故。寄彼熟教所论三性示此义也。就一遍计无相中。有解门行门也。解门者。离遍计情有。入依他似有等也。行门者。情有即是真位也。故康藏云。缘无别缘以体尽缘。是故差别缘起即是甚深土海也。
　　大记云。第三问答中问意。则因前圣者随遍计之言。引论而难也。答中从初至别义如是者。正答言现之。问若约实说下。兼答意具之问也。言说空花者。如净眼人不见空花。随其病眼说其空花。圣者亦尔。已达遍计之空。随遍计人建立三性也。一云。此空花喻通于五教。谓小乘中说人空之空花。乃至顿教中说一念不生之空花。一乘之中不动空花遍计。即是普贤无住别教究竟法也。
　　法记云。三种自性皆是凡夫境界者。依他圆成非凡夫境。然为说示此是遍计。此是依圆故。凡夫得入无性故也。约解门故别立三无性者。问。解门中三无性云何。答。理无不及似有。无性不及随缘。谓熟教中三界唯是无明所作。又云。真妄和合所作。又云。唯一真心所作。遣此三重所作。以现灭理故。遍计之理无不及真妄之似有。此似有之无性不及真如之随缘故也。约行门故。三性以外不立三无性者。问。行门中若不别立三无性者。约何为三无性耶。答。只由无故得云三无性耳。若是有者云何无性耶。问。若尔何故六地疏云。遣实境灭时。即得一分无相性。无相现故。唯识想境并即不生。名得无性性。此是行门唯识观耶。答。只由遣故。方知无耳。
　　道身章云。一乘中。若非依他无遍计。则遍计是果。依他为因。若非遍计无依他。则依他是果。遍计为因。如是之义。即是缘起耳。问。遍计为缘起者。杌中有实鬼耶。答。杌中由有为似鬼及实鬼之义故。计为鬼也。若杌中无为实鬼之义。应无杌中计为实鬼故(云云)。又云。遣三性辨三无性。两宗不同。始教但遣遍计。又但以所执为遍计。能执之心属依他摄。若尔遣三性现三无性者。何但遣遍计中三性耳。所谓计青色等谓实。为遍计遍计。计能执心为实。为依他中遍计。若计圆成为实。为圆成中遍计。此宗当解门。终教三性皆遣。亦能计心合为遍计。此当行门。又云。合三性一际者。约三性即三无非三之行门。三性示现三性圆融。此是方便所趣。为现一乘无尽性耳。
　　大记云。尚二性以外无有真实等者。以无相智。遣遍计所执分别境时。能取依他并即不生。无相现故。此外无别圆成实也。无相等智现前者。无相智现。依他心境皆无故。云无相等智现也。无法可对者。依他无生真理现时。更无圆成真实故也。
　　法记云。须解立教所由者。前虽已现证教中道。及三性外无三无性之道理。若不解其立教所由。则不得知此。是熟教三性三无性之中道。此是一乘之中。道故也。又熟教中虽云遣三性现三无性。但融其相令归真性耳。一乘方云体融真故。即此在前露柱名相。正是海印究竟法体故。云证教两法常在中道。是故凡于所闻。慎勿如言取义。须解所由也。
　　道身章云。一乘缘起法非情所及。虽非情及。而不远求。反情即是。问。反情方便云何。答。方便无量。而其要者。随所见处不著心。为是随所闻法不取。如文即能解其所由。又解法实相。问此言何耶。答。凡圣言起皆机缘之所由。谓教是良药。能治生病。若以生可治则以生。若以不生可治。则以不生。若法定是生不生者。以生为是不生。即非不生为是生。则非是其法不在于生不生故。能以生不生。治病无障。
　　十句章释第二句云。二随文取义有五种过者(云云)。若闻凡名非圣等者。即有五过。一不正信。二退勇猛。三诈他。四谤佛。五轻法也。
　　大记云。第四问答中。通据约情约理问。故以别不别如次答也。一云。前约三性三无性之诠现证教中道。今约本末相资等义。现中道故问也。答中别不别义。并约理门也。一云。前约证教。明一无分别之义故。若尔证教云何别耶。如是问也。训德之意。则此第四问答以下。有四段义。谓从问如上所言。至是故不别者标也。问若如是。至二俱不相防者释也。说与不说等者结也。是故经云下引证也。标中初标证教相对。以明别义。后标本末相对。以明不别。二释中有五。一问若如是。至与本不异者。释本末相对。二与本不异。至不说而说者。是寂用无碍释义说相对。三不说而说。至说则非说者。释上证分亦是可说。教分亦是不可说义。四说即非说至不说即不可得者。释证教两法性。在中道一味之义也。五二俱不可得者。现种种不碍一味故。具说不说也。此上五段释句。准于五重海印也。三结中说与不说义说二大生与不生愿善决定。六决定处动与不动者。根本入九入等也。
　　大记云。第五问答中。问意则前问答中。但明缘起。无性与本不异不现。其本与末不异。故欲现此义起此问也。答中先总答其义。若为者牒问。所证在言下广答。此广答中。并现前中别不别之义。于中有二。先明教证中道。后亦可正说下。现正义正说无二中道。此正义正说者。一云。正义内证正说外化也。然正义则一乘。正说则三乘也。诸法实相不在言中者。问以言为义。则言是中道。何云实相不在言耶。答。言义究竟之处。言正是义。即是中道故。云不在言也。在机益故。名无真性者。非是牒上不在真性为无真性。约无自性之实故。云无真性也。离名性故。名而无名下。牒现诸法实相。不在言中之义名无真性故下。牒现言说之法不在真性之义也。
　　法记云。中道者通言非言。何以故。诸法实相不在言中等者。问。中道与实相何别。答。中道则既云通言非言。故通于证教实相。则既不在言。故唯是证也。谓以义为教。教外无义。教无侧故。教是中道。义亦如是故。是证中道也。
　　大记云。第六问答中。前后两义者。约亦可正说法中。以上为前义。以下为后义也。本末相即等者。本则佛也一乘也。末则众生也。小乘三乘也。此等总是法性家内真实德用故也。名义互为客者。一切诸法不出名义也。为定执名义自性之人现其互相为客。无有自性之道理也。自体无名真源者。正是证分。兼是缘起无住别教也。问。真源则本末相资之所现故深也。相资之本。虽云是证。而犹浅耶。答。且顺三乘作是说耳。若约实则同是一处也。以此中道化众生者。究竟正是一乘故。云能化所化宗要在此也。
　　法记云。本末相即者。熟教中。泯依本所起之末。还归于本方现一心。寄彼以现一乘证教二法性在中道也。名义互为客者。初教中。以名义互凭客。现名及义无我道理。寄彼以现一乘证教二法无自性义也。所现道理不异能诠方便别者。初教熟教所立义别。而寄彼所现无我及中道之义。以现一乘证教无二之义故也。
　　第七问答中问意。则泯差别归中道。终教之中得论此义。然约最极故。云此义当顿教宗也。答。意则维摩拂文殊之言。默于一寂。八会佛默不动言说之默故别也。谓泯其说与不说名义本末令归中道者。且顺三乘之说。若约一乘实意。则不动名义本末。即是法性家内真实德故。不当顿教宗也。
　　法记云。且护分别故。顺三乘说等者。直令三乘之人。舍其所习入于一乘。恐难信受故。以方便寄顺其执护分别也。一云。虽下四教总是实德。若言小乘及初教等即是一乘。则称其所习增分别故。寄彼三乘差别病。尽顿教义说故。云且护分别。故顺三乘说。盖是智者胜妙能也。
　　如说修行(至)名曰为家。大记云。如说修行得圣者意者。修行趣证方得。诸佛欲令群迷毕竟终至法性家故。施设言教之大意也。法性真空者。约究竟则证分法性家也。然此中意不分证教。总明行者修行方便。故通证教也。法界陀罗尼者证分。因陀罗尼家等者教分。无住别教也。
　　融记云。宅者证分。舍者缘起分也。法界陀罗尼家者理也。因陀罗尼及微细等者事也。谓约一法全摄法界无侧无遗者。法界陀罗尼也。一一法法重重相摄无尽无尽者。因陀罗尼也。于一法中一切诸法。齐头并现者微细也。圣者所依住故。名曰为家者。十玄门也。问。此十玄门为是教分亦证分耶。答。若约自证则证分。为他施设则教分也。

　　法界图记丛髓录卷下之一


　　法界图记丛髓录卷下之二

　　文云。二得益。谓陀罗尼者。总持故。如下数十钱法中说。实际者穷法性故。中道者融二边故。坐坐者摄一切故。安坐法界十种涅槃广大宝床。摄一切故。名曰坐床。宝者可贵故。床者摄持义故。十种涅槃者。如下经离世间品说。旧来不动者旧来成佛义故。所谓十佛如花严经说。一无着佛。安住世间成正觉故。二愿佛出生故。三业报佛信故。四持佛随顺故。五涅槃佛永度故。六法界佛无处不至故。七心佛安住故。八三昧佛无量无著故。九性佛决定故。十如意佛普覆故。何故十数说欲现多佛故。此义诸法之真源究竟之玄宗。甚深难解且可深思。问具缚有情未断烦恼未成福智。以何义故旧来成佛耶。答烦恼未断不名成佛。烦恼断尽福智成竟。自此已去名为旧来成佛。问断惑云何。答如地论说。非初非中后前中后取故。云何断。如虚空。如是断故未断已还不名为断。既断已去名为旧来断也。犹如觉梦睡悟不同。故建立成不成断不断等。其实道理诸法实相。不增不减本来不动。是故经云。烦恼法中不见一法减。清净法中不见一法增。是其事也。有人说云。如是等经文。约即理说非即事说。若约三乘方便教门合有此义。若依一乘如实教门不尽其理。理事冥然一无分别。体用圆融常在中道。自事以外何处得理。问三乘教中亦有寂而常用。用而常寂。如是等义。何故上云遍即理门。不即事中不自在耶。答理事相即故有如是义。非谓事事相即。何以故。三乘教中欲治分别病。会事入理为宗故。若依别教一乘。理理相即。亦得事事相即。亦得理事相即。亦得各各不相即。亦得何以故。中即不同故。亦有具足理因陀罗及事因陀等法门故。十佛普贤法界宅中。有如是等无障碍法界法门。极自在故。其余逆顺主伴相成等法门。准例相摄随义消息。若欲观缘起实相陀罗尼法者。先应学数十钱法。所谓一钱乃至十钱。所以说十者欲现无量故。此中有二。一者一中十十中一。二者一即十十即一。初门中有二。一者向上来。二者向下去。言向上来中有十门不同。一者一。何以故。缘成故。即是本数。乃至十者一中十。何以故。若无一十即不成。仍十非一余门亦如是。准例可知。言向下去中亦有十门。一者十。何以故。缘成故。乃至十者十中一。何以故。若无十一即不成。仍一非十故余亦如是。如是往反勘当即知。一一钱中具足十门。如本末两钱中具足十门。余八钱中准例可解。问既言一者。何得一中名为十耶。答大缘起陀罗尼法若无一。一切即不成。故定知如是其相。如何所言一者。非自性一缘成故一。乃至十者。非自性十。缘成故十。一切缘生法无有一法定有自性。无自性故即不自在。不自在者即生不生不生生。不生生者即是不住义。不住义者即是中道义。中道义者即通生不生。故龙树云。因缘所生法。我说即是空。亦说是假名。复是中道义。即其义也。中道者是无分别义。无分别法不守自性故。随缘无尽亦是不住。是故当知。一中十十中一。相容无碍。仍不相是。既一门中具足十门。故明知。一门中有无尽义如一门。余亦如是。问一门中摄十尽不尽。答尽不尽所以者何。须尽即尽须不尽即不尽故。其义云何。以一事辨一多故即尽。以异事辨一多故即不尽。又一事中一多义不相是。即是多一事故即。是一四句护过去非。现德准之可解。异事亦准同。问须者何义。答须者缘成义。何以故。因缘法一不差失。别别诸事门中准例如是。缘起妙理应如是知故。第一门讫。第二门此中二门。一者向上去。二者向下来。初门中十门不同。一者一。何以故。缘成故。乃至十者一即十。何以故。若无一十即不成故。缘成故。第二门中亦有十门。一者十。何以故。缘成故。乃至十者十即一。若无十一即不成故。余者准例。以此义故当知。一一钱中具足十门。问如上多门一时俱圆耶。前后不同耶。答即圆即前后不同。何故如是。须圆即圆。须前后即前后。何以故。法性家内德用自在无障碍故。由缘成故。皆得如是。问如上所说来去义。其相云何。答自位不动而恒来去。何以故。来去者随缘义。即是因缘义。不动者向本义。即是缘起义。间因缘焉缘起何别。答亦别亦同。所谓别义者。因缘者随俗差别。即是因缘相望。现无自性义。正俗谛体也。缘起者顺性无分别。即是相即相融。现平等义。正顺第一义体也。俗谛无自性故顺第一义。是故经云。随顺观世谛。即入第一义谛。即其义也。别义如是。同义如前龙树释。就一一钱中。依同时具足等十门。以回转者准之可解。十门如下说。如钱中第一乃至第十不同。而相即相入无碍相。成虽因果理事人法解行教义主伴等众多门别。而随托一门尽摄一切。余义准之。上来数钱法者。且依遍计事钱。现示依他因缘缘起钱也。亦可依指示缘生一切诸法终不可得。执遍计物迷缘起法。现法逗留全别。经云。初发心菩萨一念功德不可尽者。如第一钱。何以故。约一门现无尽故。何况无量无边诸地功德者。如第二钱已去。何以故。约异门说故。初发心时便成正觉者。如一钱即十故。何以故。约行体说故。问初发心菩萨者。信地菩萨。即是弟子位。成正觉者佛地。即是大师位。高下不同位地全别。何故同处并头脚耶。答三乘方便法焉。圆教一乘法。法用逗留各别不得杂用。其义云何。三乘法者头脚各别。阿耶儿子年月不同。何故如是。约相说故。生信心故。圆教一乘法者头脚总一。阿耶儿子年月皆同。何以故。由缘成故。约道理说故。问一者何义。答一者一无分别义。又问。同者何义。答同者不住义。无分别不住故。始终同处师弟并头。问同处并头者何义。答同处并头者不相知义。何以故。无分别故。又问。无分别者何义。答无分别者缘生义。即是始终等是无二无别。何故如是。一切缘生法无有作者。无有成者。无有知者。寂用一相高下一味。犹如虚空。诸法法尔旧来如是。是故经云。观一切法不生不灭。因缘而有。如是等文是其义也。问所以得知信位菩萨。乃至佛同处并头。如下经云。初发心时便成正觉。亦如地论释。信地菩萨乃至佛六相成故。明知有如是义。六相如上。此语欲入法性家要门。开陀罗尼藏。好钥匙故。上来所明者。唯现示一乘陀罗尼大缘起法。亦可论一乘无碍。辩才体非三乘分齐。问初教已去。一切诸法即空即如一无分别。何故上言头脚各别耶。答非无此义未圆故。从下为言。问所以得知自三乘以外。别有圆教一乘分齐。如下经云。一切世界群生类。鲜有欲求声闻道。求缘觉者转复少。求大乘者甚又布有。求大乘者犹为易。能信是法甚为难。若众生下劣其心厌没者。示以声闻道。令出于众苦。若复有众生。诸根小明利乐于因缘法。为说辟支佛。若人根明利有大慈悲心。饶益于众生。为说菩萨道。若有无上心。决定乐大事。为示于佛身。说无尽佛法。圣言如掌明珠。不须惊怪。问一乘三乘分齐别义。因何得知。答且依十门即知也。一同具足相应门。于中有十门。所谓人法理事教义解行因果。此等十门相应无有前后。二因陀罗网境界门。此中具前十门。但义从喻异耳。余可准之。三秘密隐现俱成门。此亦具前十门。但义从缘异耳。四微细相容安立门。此亦具前十门。但义从相异耳。五十世隔法异成门。此亦具前十门。但义从世异耳。六诸藏纯杂具德门。此亦具前十门。但义从门异耳。七一多相容不同门。此亦具前十门。但义从理异耳。八诸法相即自在门。此亦具前十门。但义从用异耳。亦可依性。九唯心回转善成门。此亦具前十门。但义从心异耳。十托事现法生解门。此亦具前十门。但义从智异耳。余可准之。上十门玄并皆别异。若教义分齐焉此相应者。即是一乘圆教及顿教摄。若诸教义分齐与此相应而不具足者。即是三乘渐教摄。如是知也。如是十门具足圆者如花严经说。余广义者。如经论疏抄孔目问答等分别也。
　　一乘法界图合诗一印。依花严经及十地论。表圆教宗要。总章元年七月十五日记。问何故不著集者名字。答表缘生诸法无有主者故。又问。何故存年月名。答示一切法依缘生故。又问。缘从何处来。答从颠倒心中来。颠倒心从何处来。从无始无明来。无始无明从何处来。从如如来。如如在何处。如如在自法性。自法性以何为相。以无分别为相。是故一切法寻常在中道。无非无分别以此义故。文首诗言。法性圆融无二相乃至旧来不动名为佛。意在于此。所以依诗即虚现实。故誓愿。见闻修集一乘普法名字及义。以斯善根回施一切众生。普熏普修尽众生界。一时成佛。
　　所谓十佛至甚深难解。大记云。所谓十佛者。若以佛字印印之则证分。十佛若以普字印印之则是教分十佛也。
　　法记云。一无著佛。安住世间成正觉故者。无著即著著而无著也。安住世间者。三乘中出世成佛故。非安住一乘中以三世间为自身心。故云安住世间也。以证心看只是心耳。无所对境是为著也。非如分别意识取著别境也。无著即著者。虽心不见境。而一切境无非我心也。著而无著者。一切无非我心之日。凡所趣向约约无侧也。成正觉者。犹如眼识。以眼根尘为体。而不为脓血皮肤。不净所染成净眼识。若针耳孔许除脓血。则净眼不成。智正觉者亦复如是。以三世间为自身心。而不为众生。业烦恼所染得成正觉。然大缘起中随去一法。一切诸法举体不立。故于众生业惑烦恼。若云一物不成正觉也。二愿佛出生故者。海印中出生三世间一切诸法。又三世间一一之法。出生法界诸法于念念中。新新无尽。无尽故约此义云出生也。如是法法若修不修。一切众生身心之中常然常然。所以如来现见此法者只由愿。故能出生如是法也。众生不见者只由不能愿。故约此出生义云愿佛也。三业报佛信故者。世间六道之因。出世声闻缘觉菩萨因等为业。第九地业行稠林文可见。报者六道之果。声闻缘觉诸佛等果为报。此乃海印圆明之法。故云业报佛也。一切众生所以不知自真佛之在其身心者。只由不信。唯于信心得成业报佛。故云信也。四持佛随顺故者。若举一尘侧无遗起。故无侧而尽之。所以者何。一切诸法无不随顺一坐故。若不随顺则此一坐那得尽一切法乎。余诸法中如是准思。一即一切一切即一。主伴具足无尽自在之道理皆此义也。约如是随举摄持之义名为持佛也。五涅槃佛永度故者。三乘中要舍生死方证涅槃。由是还没生死之中。故非永度也。谓有二故众生无二。故即佛是。故若于生死涅槃之中见有二者。何得不没生死中哉。一乘中且约吾身别报。一眼瞳子即彻海印究竟之际。于此以上更无转处。故云永度。余一切法约约皆然。约如是义为佛名也。六法界佛无处不至故者。若执此舍上栋之西末。求西分齐尽。西方虚空而不得分齐尽。东方虚空求此西末。无处不至。其西分齐终不可得。所以者何。法界西末故。西方即东方故。余方皆然。如此一栋一切诸法皆亦如是。一一法法举举约约无处不至。是法界佛也。七心佛安住故者。若心言时一切诸法无不是心。此义非。谓遍于识中故忘也。非谓真心之所成故。亦非妄心之所作故。但心见时只是心耳。故云。心佛谓一法界性起心。稠林心等也。三乘中心是缘虑色。是质碍一乘中心。是种种义也。色是无质碍义也。既心是种种义。故以心见时无物不心。既色是无质碍义。故若色云时无物不色。若约湿过海义。明之过中实而名心。一切诸法自位不动。正即是心故云安住。约如是义名为心佛也。八三昧佛无量无著故者。贤首品中。十种大三昧。及诸会会诸大三昧。皆为三昧佛也。随一三昧一切诸法无不满足。故云无量。就无量中。每一一法随举无侧。故云无著。依于三昧见法如是。故名三昧佛也。九性佛决定故者。性谓无住法性也。一切法法皆是决定无住之理。有佛无佛性相常住。约如是义而为佛名也。十如意佛普覆故者。娑竭罗龙王宫殿之中。有如意宝王。名出生无尽。此宝珠王能生海陆一切珍宝及大海水。大海之中一切生类此水为家。此水为食。皆得生长。因于大海得有大地。若河若川及诸池井。润益生长一切草木及诸杀果。养育众生。如其无此无尽宝王。则海水干渴谷果焦枯。水陆众生由何能得长养利也。此如意王唯因诸佛。长养众生本愿所生也。若无诸佛本愿力。则无此宝王。故知。一切众生所以能得长养利益者。皆如意佛之荫焉养焉之德也。如是等义唯吾身心真佛之所有道理。以十种名说示之耳。此义诸法之真源者。问此处尚有十名耶。答无也。谓缘起分有十名耳。证分之中无十名也。问然则此十佛名证分外耶。答证分之中有实名也。问十种净土章云。欲知分量准其十佛即可知之。其义云何。答无著也愿也等者。但说名耳。佛则不可说。如是种种名等但说诠相耳。土海则不可说故云。准可知也。
　　大记云。诸法之真源者。缘起分究竟之玄宗者。证分也。此义证教二分。通有十佛故也。若唯证分之中有十佛。则证分是教分之源。故云真源也。又秀业之意则真源。则智玄宗则境也。真智所见之境方得云玄耳。故云。甚深难解也。
　　古记云。相和尚住大伯山大芦房时。为真定智通等。说行人欲见十佛者。应先作眼目通等。问云何是眼目耶。和尚曰。以花严经为自眼目。所谓文文句句皆是十佛。自此以外求观佛者。生生劫劫终不见也。和尚曰。所谓无著佛安住世间成正觉故者。今日吾五尺之身名为世间。此身遍满虚空法界。无处不至。故曰正觉。安住世间故。离涅槃之著成正觉故。离生死之著。若约实而言。三种世间圆明自在。故曰无著佛也。愿佛出生故者。百四十愿。十回向愿。初地愿。及性起愿等。皆愿佛也。此佛以无住为身故。无有一物非佛身者。所谓随举一法尽摄。一切称周法界名为愿佛也。业报佛信故者。二十二位之法。本来不动圆明照瞩。若诸行人能如是信。即云信也。若举实道理而说。上自妙觉下至地狱。皆是佛事。是以若人敬信此事。可道业报佛也。持佛随顺故者。法界森罗诸法虽云无尽。若以海印印定。则唯一海印定法。彼持我我持彼。故云随顺。是故以世界持佛以佛持世界。是名持佛也。涅槃佛永度故者。证见生死涅槃本来平等。故云永度。所谓生死非喧动。涅槃非寂静。是此义也。法界佛无处不至故者。一尘法界。松木法界。栗木法界。乃至十方三际虚空法界。总是佛身。所谓真如前际不灭。后际不生。现在不动。如来亦尔。过去无灭。未来无生。现今无动。无形无相如虚空界。不可量故。百千万劫已说。今说当说。终不可尽。无有边际故。曰法界佛也。心佛安住故者。息心即佛起心非佛。如人以水净器。不知能净浊水也。水净影明。水浊影昏。心法亦尔。息心法界圆明。起心法界差别。是故心安住则法界。诸法现于吾五尺身也。三昧佛无量无著故者。海印三昧之法举举约约无住著故。曰无量无著三昧佛也。性佛决定故者。法性有二。所谓大性及与小性。何者若一法起竟。三世际无内无外。故曰大性。一法之位遍一切中方得成者。是名小性。所谓一柱尽法界际。但是柱者名为大性。此一柱中椽栿瓦等诸位现者。名为小性也。如意佛普覆故者。如大龙王有大宝王。若无此宝一切众生无所衣食故。五谷九谷千种万种并成熟者。唯此室王之德也。如意佛恩亦如是也。
　　贞元经吉祥云知识疏云。问法门无量。何以初友便教念佛。答略有十义。一念佛三昧众行先故。二依佛方能成胜行故。三功高易就以将寸物故。四观通深浅能遍摄故。五消灭重障为胜缘故。六双兼人法易加护故。七十地菩萨皆念佛故。八三宝吉祥经初说故。初此念佛海云说法。妙住依僧为次第故。九即心即佛易一境故。十为表初住缘佛发心乐供养故(云云)。略为三门。一明所念差别。二会释经文。三以能念收束。今初谓。十身三身为观不同。略为十种(云云)。言十种者。一若作是观佛以法为身。清净如虚空。无念念者即念真如。是念法身。二花藏世界海法界无差别。依真而住不依国土。是念性土。三十莲花藏尘数相。此等皆是念报身相。四有无尽德。一一难思念报内德。故上经云。一切威仪中常念佛功德。昼夜无暂断。如是业应作。五观花藏刹无量宝严量周法界。是念报土。六或观佛相具三十二。若总若别若逆若顺。丈六千尺。此等皆是念化身相。七十力无畏十八不共。此等皆是念化身相。八余方净土水鸟树林。此等皆是念化身依。九前二是性。后六是相。相外无性性外无相。交彻真佛真土。是念第九性相无碍。十以性融相相随性融。令前九门合为一揆。故德德无尽相相无穷。尘尘刹满犹如帝网是第十念。重重融摄得后二门。前皆真实经。虽别说义必该融(云云)。第三能念收束。略有五种。一缘境正观念佛门。若真若应若依若正。皆是境故称名属口。非真念故略而不言。二摄境唯心念佛门。是心是佛是心作佛。诸佛正遍知海。从心想生。况心佛众生三无差别。三心境俱泯念佛门。心即是佛心即非心。佛即是心佛亦非佛。非心非佛远离一切故。无所念方为真念。四心境无碍念佛门。双照事理存亡无碍等。真门之寂寂何佛何心。鉴事理之明。明常心常佛。双亡正入寂照双流。五重重无尽念佛门。理既。无尽以理融事。事亦无尽。故随一门摄一切门融。斯五门以为一致。即是此中能念之心。与前十佛境合。非合非散涉入重重难思境也。念佛一门诸教攸赞。理致深远世多共行。故复略叙无厌繁说(云云)。普贤知识疏云。第一礼敬诸佛文三段者。第一牒名由心恭敬。运于身口而遍礼故。除我慢障起敬信。善勒那三藏说七种礼。今加为十。谓一我慢礼。如碓上下无恭敬心。二唱和礼。高声喧杂辞句浑乱。此二非仪。三恭敬礼。五轮著地捧足殷重。四无相礼。深入法性离能所相。五起用礼。虽无能所普运身心。如影普遍礼不可礼。六内观礼。但礼身内法身真佛。不向外求。七实相礼。若内若外同一实相。八大悲礼。随一一礼普代众生。九总摄礼。摄前六门以为一。观十无尽礼入帝网境。若佛若礼重重无尽。
　　锥穴问答云。问自未来佛还化自现在者。以何文知乎。答缨络经第八地菩萨云。自见己身。当果诸佛摩顶说法故。则圣说炳然可知。又既诸经云。三世诸佛拜敬故。诸罪业灭未来诸佛者何乎。问此他已成佛拜义。何为自未成佛乎。答拜他佛之义非无而远疏。所以者。凡诸佛为众生说佛德。意为欲众生自亦得彼果。故令修行。是故众生望自当来所得之果德。为欲得彼不惜身命修行。不为得他佛果故修行。是故正令吾发心修行。佛但吾当果已成佛。非他佛也。此义不疑怪也。又他已成佛。即是自当果佛。所以者何。他成佛时即得三世佛平等果。又吾当果佛即是他今成佛。所以者何。吾得当果佛时。即得三世佛平等法。故如是转展更互平等。平等无差别果德。又此吾佛。于一切法界有情无情中。全全即作在。无一物非吾体佛故。若能拜自体佛者。无物不所拜。此甚大要常可思之。
　　自体佛观论云。问何自性界。何自体佛耶。答无住自性界。实相自体佛。问此自体佛何观耶。以偈答曰。诸缘根本我。一切法源心。语言大要宗。真实善知识。问此义云何。答一切法源心。是自体佛。大要宗。是自体圆因。真实善知识。是自体满果。具三义故我也。此即自体佛也。问此佛果有修耶。不修耶。答不简修不修。不择情非情。三世间不动故。问此佛化度众生耶。答大虚之内诸法无不大虚。是故如虚空化虚空。是名自体佛化也(一本云自体佛内无不自体佛者。是名自体佛化耳)。问不知云何语言乎。答如汝不知语言。此言甚大也。问此言云何。答如缘起际言也。问何缘起际耶。答我心是动。大虚不动。离动不动为缘起际也。问约缘起际其法常然。初修之人何游其心耶。答约法论离修不修也。试明初趣(一本云初起)我心及我身令相语言也。谓将心而寻身。将身而寻心。心遍于身。身遍于心。然名为语言也。问相遍故更无所语。何曰语言耶。答心言时言以外无所语。身言时言以外无所语。是故无言言无闻闻也。问此但我心我身。何云一切法源耶。答求我心边际尽法界际。我身四大亦复如是。问若如是者唯我身心。何云真实善知识耶。答法界诸法无不我身心。皆顺名为善知识也。问若尔则无迷悟。别何名佛耶。答有二故众生无二。故即自体佛。如是观者为正观也。大法界缘起者。诸缘根本我佛宝。一切法源心僧宝。语言大要宗法宝。真实善知识。此大法界缘起义。心得人虽往六道四生决定不疑畏。此云自体三宝。谓身业佛宝。口业法宝。意业僧宝。佛者谓缘合成故。法者一切法涌出故。僧者一切法中无障碍故。此佛仕人三业袈裟著。身业五条口业七条意业九条。如是三袈裟著一切处。此佛仕人不久穷。实法界法见也。复见见处处三种世间具得也。故三种世间无不是也。
　　具缚有情(至)随义消息。大记云。具缚有情未断烦恼未成福智。以何义故。旧来成佛耶者。起此问意。若约十佛。则法界诸法无非是佛。然此今日我等盲冥凡夫何能。即是十佛耶。如是难也。答意则超情之法。反情即是。若反情见法界圆明。一切众生烦恼断尽。福智成竟。岂非佛耶。如是答也。凡如是问答意者。寄彼三乘断障成佛之义。欲现一乘旧来成佛也。问为是本来断烦恼耶。为知本来烦恼不动耶。答知本来断耳。以觉者不见梦人。所见五尺鬼故。问然则违于所引经中。烦恼法中不见一法减之义耶。答本来无故云何见减。真记云。非初非中后者。分三刹那求所断障。如初刹那举智求障。无非智体不可得断。中后亦尔故也。前中后取故者。不断而断故也。如虚空。如是断者。若寄位云则虚空者。无物义故无能所断。为如虚空断也。约一乘则虚空者。无侧义故智与障体互无侧也。以无侧义为如虚空。如是断耳。
　　法记云。犹如觉梦睡悟不同者。如有二人共在一床。一人初初不睡。故三时求梦。初时不得。中后亦尔。其一人则竟夜睡。故三时恒梦。如是约一乘断障成佛。则全他为自而恒觉。故初初不睡。全自为他而恒梦。故常常不悟。是故三乘断障者。不及断于未断之处。一乘及断未断之处。三乘之佛不及断者。自相续外众生之障。一乘之佛及断之处。是自所证众生海之障也。一切众生今日发心断障修证。即是诸佛不尽门德也。其实道理诸法实相不增不减者生佛既共一法性床。虽云众生无所缺剩。虽云诸佛无所添除故也。理理相即等者。前三句即门。后一句中门也。问理理相即者二空并耶。答不并也。问若尔不相即耶。答相即故不并也。
　　大记云。十佛普贤法界宅者。即上法性家。及法界陀罗尼家等。正约外化而通内证也。其余逆顺主伴相成等者。逆则五热众鞞。顺则十度正行等也。以此为首。通取一切无尽之法故云准例。相摄随义消息欲观缘起(至)逗留全别。大记云。若欲观缘起乃至数十钱者。开宗云。数十钱法治执。著病之第一药成无碍德之最胜门也。解云。若得体达此数钱之法者。于诸境界日用之中。随所闻见不取不著。一一毛孔一一尘中。见一切佛闻一切法。起心动念举足下足。凡所施为无非究竟满足佛事。故云治病之第一药成德之最胜门也。
　　古记云。云华尊者曰。有一楼观。内庄一乘外严三乘。此中有门。名曰觉门。向菩提树。而诸众生妄想缠缚以障此门。由如是故不见一乘珍宝庄严。是故天亲菩萨。以六相钥匙示开此门。而天竺人未解六相。故以其所习悉昙章总持之法而诲示也(已上)。东土之人又不解其悉昙章总持之法。是故云华尊者。以其所习教钱之法而指示也。问此悉昙章及数钱之喻。于圣教中有耶无耶。答有之也。谓悉昙之喻十地品中说之数法之喻。第四会精进林菩萨颂曰。比如算数法增一至无量数。法无体性智惠故差别。问此钱之中。何是遍计。何是因缘耶。答如是十钱第一第二乃至第十皆有自性故。取一则无一取二则无二等者。是遍计钱也。因缘钱者。此一钱位具中即。故若无余九即此一钱亦不得成。是故此一钱即是无尽之一也。
　　问以此十钱之喻初导童蒙方便云何。答和尚告童蒙曰。汝先竖列十钱。其人应命竖列。和尚曰。此十钱为是自性十耶。为是缘起无性十耶。其人白云。此钱实是自性十也。和尚曰。莫作是说。此十乃是缘成十。故一一具十耳。然其迷人未会此意。和尚告曰。若此十钱悉是自性十个钱者。汝当数之。迷人应命数其钱云。一二乃至十也。尔时和尚去却第一一钱。问有几耶。白云只有九耳。和尚曰。汝可更数。其人数云。一二乃至九。和尚曰。汝前既云。此十定是自性之十。何故汝令以前第二为第一。乃至前十为九耶。白云。由和尚去却一钱故尔。于是和尚还置一钱。问有几何。答有十也。和尚曰。汝应复数。彼人承命复数之云。一二乃至十白云。和尚去却一钱时。以第二为第一等。和尚还置一钱。亦得复以第一为第二等。然则非自性十应。是由一有十由十有一。是故一一缘起无性耳。
　　法融云。一者向上来者。一云。此门初钱但有去义无来义。第十钱中但有来义无去义。一云。反此也。谓初钱有力将十钱来故云来。第十钱有力将十钱云故云去也。本数者。问本一与本数何别。答位不授时呼一则十皆应云。吾亦一。吾亦一故授第一乃至第十等位时。以第一之一本是一。故授第一位。故云本数一也。又以数十之初一故云本一也。
　　大记云。一者一乃至即是本数者。问何知初一受本法名耶。答佛自证法离一二诠。而不守自性随缘成时。若呼一则全法界是一也。既授位云。一也二也乃至十也。故云。初一得受称本法名也。问既横列十钱。随我所举为初而数。故十皆本数耶。答既随所举为初而数。方为本数。由随所举次第受二三等名。故是末数也。问若此和尚以一为本。则经中比如数法。十皆悉是本数之文如何通耶。答是一之十故举十耳。是故一之十。故十皆是一。故云皆悉是本数也。问若尔应是十皆本数何不尔耶。答授其位时。既云二三等。故唯初一是本数也。然而其十是一之十。故皆是本数也。法融云。即生不生等者。即生者无明因缘行果生。故即生也。生缚说者不生也。不生生者无明灭故。行灭则不生也。灭缚说者生也。不住义者。且约一尘不住于自位。尽于法界约约皆然故也。中道义者随举无侧故也。
　　大记云。不自在者自已空义也。即生不生不生生者含有二意。一生不生者无生佛法之证分也。不生生者缘起分也。二就缘起分不生者。缘起观无力无生故。生者因缘观有力有生故。龙树云。因缘所生法等者有二释。一云。初三句同教。后一句别教也。一云。即是空者缘起观。是假名者因缘观。中道义者性起观也。法融云。无分别者。此十钱中每一一钱随举。无侧不可标指故也。不守自性者。二不守性三四及十亦不守自成一之体。故云随缘。故云不住也。以一事辨一多者。由一有十。故若取其一则二三乃至十皆不成。故呼一之时十皆口许。吾亦一吾亦一也。以一之多故云辨一多。故即尽也。以异事辨一多等者。呼二之时十皆口许。我是二等。故云。以异事辨一多故不尽也。谓以二尽十以三尽十。乃至以十尽十。皆初一钱之不尽德也。问以二事辨二多者。是第二钱之尽也。此第二之不尽何耶。答以一事辨一多。以三事辨三多等。皆是第二之不尽也。问藏师所云。一中十故尽之一。与十中一故不尽之一何别。答同也。问若尔何故十中一则不尽耶。答一中具十。故云一中十故尽也。具十之一但为第一之一而尽十。不为第二第三乃至第十而尽十。故云十中一故不尽也。谓一中十之一者。具二具三乃至具十之一也。十中一之一者。不能为二摄十。不能为三摄十。乃至不能为十摄十之一也。
　　大记云。问以一事辨一多者通十钱耶。答尔也。谓约钱体故又随位云。以二事辨二之多等。亦得余门例尔。谓约钱位故。此中约钱体云也。此中以异事等者。令遍计人习因缘。故约列位之离垢等异事。若令因缘人习缘起。则以一一具十。故约其欢喜所具。十中离垢等为异事耳。不约列位之离垢等也。故下又释中约一门辨尽不尽。是故约初义则不能尽。故不尽也。约后义则以无尽故不尽也。问何知以异事者。但是欢喜所具离垢等耳。非列位之离垢耶。答藏师云。为但摄自一门无尽耶。为亦摄余异门无尽耶。答或俱摄或但摄自一门无尽。何以故。若无自一门无尽。余一切门中无尽皆悉不成。是故初门同体。即摄同异二门中无尽。无尽穷其圆极法界。无不摄尽(已上)。古德云。余异门者。上云一门中既有十。然此十复自相即入。重重成无尽也。是故约自所摄为余异门。故知。非是列位之离垢也。
　　法记云。又一事中义不相是即是多等者。有云。此是此中尽不尽义也。然重释初尽句中一多之义耳。四句护过等者。问若执为一有何过耶。答断常过也。谓有十方有一无十。谓一是断也。无十而执一故是常也。去非者。问一耶。答不也。一即十故。问十耶。答不也。十即一故。亦一亦十耶。不也。离相违故。非一非十耶。不也。离戏论故。现德者一耶。是也。十即一故。十耶。是也。一即十故。亦一亦十耶。是也。双存无碍故。非一非十耶。是也。绝待离相故异事亦准同者。如第一钱论尽不尽。及以四句护过等。第二钱等亦尔准知也。须者缘成义者。或处云。缘者须义。须者无他义。或处云。须者缘义。缘者无他义也。一者向上去。二者向下来者。唯初一钱举体为二。乃至为十。故云向去耳。非约将去云去也。从十向一举体而来。故云来耳。非约将来云来也。谓此即门。是形夺门。故约其自体去来之义云去来耳。前中门是相顺义故约将来。将去之义云来去也。自位不动而恒来去者。问前中门则是力门。故可云不动。此即门者是体门。故位动门也。何云自位不动耶。答虽云一即二。一即三乃至一即十。而不舍一名至第十钱。故云。自位不动而来去也。
　　大记云。来去者随缘义。即是因缘义。不动者向本义。即是缘起义者。藏师云。去来不动即一物故(已上)。各现一义故亦互许也。平等不起故名缘起。故云向本义即是缘起义也。
　　法融记云。因缘相望等者。因缘钱者。一一相资有力。能生之全力而成十钱。缘起钱者资无力。无生之空力而有十钱。若不资无力。无生之空力则不立。故缘散即无缘。集即有性。起钱者自体空。故缘集缘散不增减也。六记云。且依遍计事钱。现示依他因缘缘起钱也。亦可依指示缘生等者。初节则依遍计钱。现示因缘缘起钱。故不以钱为喻也。谓如三性次第。依遍计事现依他法。约依他法现因缘缘起等也。后节意则以钱为诠也。一云。初复次从浅现深。如文可知。亦可依下。所以明此数法者。欲解迷愚故重释云。直指示缘生之法无有自性。离名相故终不可得。是故且依执遍计物迷。缘起法者之所解十钱。以现数法与上所明。离相之法逗留全别。谓且此世俗所知数钱之法尚能如是。甚深玄妙况彼圣智所证。离言绝相之法乎。如是现也。但依字在前。故文相稍似隐耳。逗留者事由也。
　　南岳观公记云。钱有七重。谓遍计。依他。因缘。缘起。性起。无住。实相也。一遍计钱有二。凡夫二乘所见也。凡夫但见此钱方圆之相。不见四大四尘之所合成。亦但见一非二非三等差别相。终不见钱无自性。二乘渐见假集空相。此亦犹为遍计钱耳。以二乘虽见四相。而未得解法空理。故此上并名遍计钱也。三乘之人方解此钱。依他因缘而起。起时无生故名依他。而未解因缘亲疏无二。就一乘中明此因缘。无亲疏故名因缘钱。然从前病治。其病故名因缘耳。三乘分说无亲疏义。然今直明一乘亲疏无二之义。然犹此门但明缘起现前有力生果义耳。次现缘起无性空平等义。故名缘起钱。是故经云。平等不起故名缘起。次明空有不二混为一体。自体空义故名性起观。此等多约十二缘生十番观立。是故或云顺三乘义。问于上三门有何胜处。复说无住实相等耶。答更亦有胜。谓论无住时语空即足。不加有语。语有亦尔。语其一尺即满足法。不加余语。据据即足。性性并圆不改本位。以令满不转前。名而使圆不布侠。而令宽不崇。卑而令高。故古人云。无住者不动之异名也。实相者初入无名真源之门。终消缘起究竟之际。解终入行行成入证也。
　　菩萨一念(至)无碍辩才。大记云。初发心菩萨一念功德。乃至约一门等者。初门同体也。无量无边诸地功德。乃至约异门者。第二门以去同体也。初发心时乃至约行体者。是异体门也。然虽有是义。今释之义。无问同异体约一门现无尽等者。是第一钱现无尽也。无问同异体约异门说者。是第二钱以去义。如一钱即十约行体说故者。上来虽明一门现无尽。又云。约异门说也。而不明其所具之无尽重重。故今指一门及异门内所具。故云。如一钱即十故也。约行体说者。一云。以初发心即万行体故。又信满成佛是行佛故也。阿耶儿子年月皆同者。一念即九世故儿年非小。九世即一念故父岁非多。故古辞云。一岁女妊五十年产。得五十岁大丈夫也。谓初发心菩萨摄五十位。即成妙觉位也。一者无分别义者。诸法体一故。同者不住义者。此不自在故同于彼。彼不自在故同于此也。同处并头者。不相知义者。举头则头外无足。举足亦尔。无可对故。即不相知也。无有作者无作用义。无有成者无体性义。无有知者体用俱无义。此是缘起观。由无体用方成空果故也。法性家者证分也。陀罗尼藏者缘起分也。谓无住别教门中约法道理明六相者。是入证分家之要门也。同教门中说方便六相者。是开无住别教藏之好钥匙也。问入家之要门开藏之钥匙。则六相以外别有所入所开等耶。答一云。所入乃是证分。六相正是缘起分故别也。一云。六相即是法性家及陀罗尼藏。故更无所入所开也。然云。六相方便者。是约法体巧相集成方便也。无碍辩才体非三乘分齐者。虽是无住别教。而以六相方便为言说故也。谓别教中虽义即是言。言即是义。而言义不杂也。
　　同时具足(至)如华严经。大记云。同时具足相应者有多义释。或依大疏同异圆备中谓。前九门总合为一。大缘起法令多种义门。同时具足之文而云。唯总非别也。或依纲目谓。此一尘摄上十对。同时具足亦摄后之九门。玄义之文而云。初节别同时义。后节总同时义也。今云。二义皆然不可局执。言同时者有云。海印圆明之时也。有云。于世染分十二时中随何云耳。又此二说亦皆有理。言于中有十门。所谓人法理事等者。依普法章唯束五对十法不同。大疏等十对二十法也。但开合耳。义无加减也。言十门者何故十法而云门耶。谓以智之所入义同故耳。言相应无有前后者。一云。时法相应也。一云。十普法中海一一法不相知义也。因陀罗网境界者。如帝释殿五色珠网玄相。泻影重重无极。缘起法法法尔。相摄所摄复为能摄。重重相摄无尽无尽故。向内寻心入入犹外。向外寻边出出犹内也。故古人云。比如王宫有多重门。从外入内之时。谓入此门即为内也。而其门内复有异门。故前所入还是外也。又谓。入此即为内也。而其门内又有异门。故前所入还是外也。如是重重故入入犹外也。从内出外之时。谓出此门即是外也。而其门外又有异门。故前所出还是内也。如是重重故出出犹内也。言境界者简余门。岂非证智境界。何故此门偏得此言耶。答地论云。帝网差别者真实义相。真实义相证者境界。故从此论文立此门名耳。非谓余门。非智境界也。此中具前十门者。为是一种十普法耶。为是随门各别立耶。答二义皆得。谓门门皆云。具前十故一种亦得。然而随门不杂。乃至百门千门各有所具。故各别亦得。从喻异者约法。应云。从重重无尽异耳。问何故初门无此简辞。答既是初门余不滥故。若对后之诸门简者可云。从无前后异耳。余可准知者。前门十法并具足。具足故准此。应云。人法因陀罗乃至因果因陀罗等余门例尔。是故第十门末亦有此言也。秘密隐现俱成者。有文云。于一微尘入正受。一毛端头三昧起。如是自在彼隐此现。正受起定同时秘密成矣。有文云。隐则秘密。现则现著。名为秘密隐现俱成门也。初意云。隐与现一时俱成故秘密也。后意云。秘密隐与现俱成也。从缘异者是机缘也。故十玄章云。随缘所见故有增减也。又云所须缘也。谓十普法中须人则人现余隐。须余亦如是故也。微细相容安立者。微细目能含相容目。所含安立通能所也。或反此云。微细则所含相容。则能含安则能安立。则所立也。下一多相容门。具一容多。多容一等二义。此微细门约一容多之义。故古人云。如琉璃瓶盛多芥子也。又云。微细者难知之义。谓尘不转大而能容刹。刹不转小而能入尘。如是道理甚深难知故也。相容者一能容多故。又一一皆皆亦如是故也。安立者一多不坏故也。又云。若是神通变化所作非。谓安立直是缘起实德法尔。相容故云安立也。从相异者此就相说。谓小相大相一相多相等也。十世隔法异成者。问应云九世隔法。何故并取总一念云隔法耶。答以总别时隔总别法。亦无难也。从世异者。一一世中各具十法。此是世门所具故也。诸藏纯杂具德者。依十无尽藏品立也。从门异者一行长修。则云。纯门万行齐终。则云杂门也。一多相容不同者。古人云。微细相容一多相容。二门何别耶。相容虽同而义别也。谓何者相容。故有一多相容门。相容之貌如何。故有微细相容门也。从理异者非。谓真如之理是因果道理也。谓因能具果。一能具多等故也。诸法相即自在者。因缘当体。即因即果能成因。外无别所成果法也。从用异者德用自在故也。谓举体相即之用也。亦可依性者。无住法性也。问余门何不依无住法性耶。答虽皆依性。非无远近之殊。谓中门者但约力用而论。此中明无住本性所成之法。当体即空。全体相即与性切近故也。唯心回转善成者。十一稠林心及十种性起心等也。从心异者。唯心回转而不动故也。托事现法生解者。所托事相正即所现无尽法体。非是托此别有所表也。从智异者者。约生解云也。
　　花严略策云。十表无尽一一造玄。随举一法即具十。谓一同时具足相应门。如海一滴具百川味。二广侠自在无碍门。如径尺镜见千里影。三一多相容不同门。一室千灯光光涉入。四诸法相即自在门。如金金色二不相离。五秘密隐现俱成门。澄空片月晦明相映。六微细相容安立门。如琉璃瓶盛多芥子。七因陀罗网境界门。两镜玄照传辉相泻遆出无穷。八托事现法生解门。立像竖臂触目皆道。九十世隔法异成门。一夕之梦翱翔百年。十主伴圆明具德门。北辰居所众星拱之。
　　圆通首座记云。且约吾身论十对。十门者。一吾五尺身表令生解为教。即是所诠为义。二吾五尺身即同法性为理。经云。众生即法身法身即众生。故五体四大历然差别为事。三吾五尺身从头至足。空寂无碍为所观境。如是观者是吾心。智为能观智。四吾之所造善恶无记等行为行。由此行故得凡夫位等为位。五吾所造业为因。由此业故所感之报为果。六吾五尺身八万户虫所依处。故又诸佛遍吾毛孔说法。又经云。众生形世界故为依。而是有情故为正。七吾本觉性本来。常住不还不动为体。宛然现现为用。八吾五尺身为人。以缘起法之所摄故为法。九吾所造作不善之法。逆于真故为逆。所造相似善行为顺。十吾当果佛内熏我身。无暂舍顷。我若作善助令增长。我若作恶依厌令脱为应。是我迷心之所得故为感。如是吾五尺身本自满足。若圆若分即具教等十对。为同时具足相应门。不动五尺周遍十方三际。为广狭自在无碍门等。是故行者。若修此观不动凡身。即是自体毗卢无尽法海总相普贤。即是内证国土。亦是花藏世界。亦可谓之大方广佛花严经也。圭峰禅师行愿品抄中释。剥皮为纸。刺血为黑。折骨为笔。书写经典等。文云。二约观智释。谓观察此身若皮若骨都无定实。举体全空无我我所。虽然目观似有身相。其犹聚沫泡焰芭蕉。既无自体元同法界。如是推穷三谛具足。成空假中微妙。三观诠于此义生。得此解契合心机。即是写经以经。是诠表生解义。故若不观察心迷取相。即无经也(已上)。亦当此义花严学人胡不勉旃。
　　南岳观公记云。问十门甚深难可得见。请且施设门相。答有十种缘起道理。谓一同时具足者。法界相应道理。二因陀罗网者。法界无尽道理。三秘密隐现者。法界相成道理。四微细相容者。法界齐现道理。五十世隔法者。法界流转道理。六诸藏纯杂者。法界具德道理。七一多相容者。法界因果道理。八诸法相即者。法界德用道理。九唯心回转者。法界集起道理。十托事现法者。法界现前道理深思之矣。问十玄缘起观法如何可成。若随十门而成十观。进心旷荡不成一观。何以故。随十门别游其心故。若舍十门观行。局促不应无尽即同三乘。答此义实难。然有二义。生解成行。若约生解具说十门不尔。不得生无尽之解故也。若约成行具说十门。谓缘起一言诸法无二即现了。手何须多门。然言一不违多言。多不违一故。经云。若见缘起法即见卢舍那。此之谓也。若成一缘起观。则十门相应也。问其性海果分不论。因陀罗等心智路绝。唯观性海足矣。何须成十门观耶。答但观性海其观有偏。彼三乘菩萨尚双照二谛。俱游空有名为无住。况乎一乘不起则已起。则离始终故。起与不起合为一际方。为无住缘起中道观也。问一乘行者。至于何位有十门无碍用耶。答至解行位方有大用。若见闻生才成金刚种耳。又见闻中即起无碍大用。问广狭门中四句六句云何见耶。答或广无际。或分限历然。或广狭俱存。或广狭俱泯。或具前四。是解境故。或绝前五。是行境故。此中前三句是缘起现前义。次一句是缘起无生义。问何故具前四句。是解境耶。答起解之人以别知诸法普。别性相方起正解。若不别知即滞邪见。是故前二句是普别相对。后二句是性相相对。故流转章云。问一门无念便足。何须如上广分别耶。答若不如前深思。彼义则见不伏生。若不别知解行别者。即妄以解为行情。谓不破设总无知。但强伏心而作诸观。并谓。中作非是真行究竟。增恶见入于魔网不能成益故。经云。百千恶羊僧无惠修静虑。设于百千劫无一得涅槃。聪敏智惠人能听法说法欲念。须臾顷能速至涅槃。问何故或绝前五是行境耶。答唯是总观法是一身。故无五句差别也。是故云华云。莫须多道。只言一故。又经云。于诸法中不生二解。问总观法是一身不作广等四句者。不为广狭摄耶。答虽具一观而是无住。故随须无碍。如云华所云。无分别不住故。能成众事。问解中四句岂非无分别耶。又行境中虽是一观不防四句者。解行差别云何可见。答二并各通。然有偏增。谓欲成解则以一之多义其解不偏。若欲成行便是多之一。观其行不乱。问何故但以俱绝为行耶。应云。普贤行中具足诸句无碍用耶。答云华云。真俗二谛非分别知。但对情见故分二相。唯越情见逆顺相应。以此故知绝其五者。唯是令越情见耳。问绝前五句成其一观者何耶。答若言广不须余语言狭亦尔。然越情见广狭相应也。又故人云。行步是解。不行步是行。此言有在也。林德云。有离别总相。是诸法究竟之体也。以绝广等四句。方为广等究竟。故知都绝别相诸缘。正是究竟总相也。又有云。解者是进修者解也。境者广狭等法也。初修之人以缘起分无碍之法。为所解故。行者是缘起分普贤之行。境是十佛性海谓缘起分行人。以彼性海为行境故。如古人言。一乘行者唯修国土海。正在兹乎。
　　大记云。如花严经者。古人云。大经题名中。大方则器界。广佛则佛界。花则是因。上从等觉下至六趣。即是生界。严则此三缘起互相融。即圆明自在。经则于前境界。以六相观智。是解是行。贯持不失故也。若观智有间。不得相续贯持。则非经矣。总则七字题名。别则无尽。品会同则品会皆同。异则品会各异。成则缘起集成。坏则品会各住。
　　花严锦冠钞云。第一释经题目(云云)。大等七字略以七门分别(云云)。第四展演无穷者。从微至著。略有八重。广则十重。初于最清净法界强分理智二门。即菩提涅槃之异。二于理开体相用为大方广。于智开因果为佛花严。严通因果故连合成诠。乃名为经。即题中七字上二展法。下皆展处。三展七字以成初会。初会总故彼有十海十智。十海之中有体相用。即大方广十智之中有因有果。即佛花严诠释。于此即名为经。余皆例此。四展初会以成后八会。八会之中有四重因果。其所观所证。即大方广。能观能证。皆佛花严。五展遍于法界。同类刹中皆有九会。六遍同类刹尘。七遍法界异类刹中。八遍法界异类刹尘。若同若异各兼主伴。即成十重。或以遍虚空尘道帝网刹土以为十重。斯则法界之内无有一尘一刹不说此经也。故大经云。毗卢遮那佛愿力周法界一切国土中。恒转无上轮。又如于此处见佛坐。一切尘中亦复然。佛身无去亦无来。所有国土皆明见。第五卷摄相尽者。谓异类刹尘所说不殊异类刹中所说。异类刹中所说不殊同类刹尘所说。同类刹尘所说不殊同类刹中所说。同类刹中所说不殊普光八会所说。八会所说不殊初会所说。初会所说不出题中七字。题中七字不出理智。理智不出清净法界。只此清净法界之名。亦是安立体不可得。斯则泯踪绝迹言思所不及也。故大经云。法性本空寂无取亦无见。性空即是佛不可得思量。又云。若实若不实若妄若不妄。世间出世间但有假言说。第六展卷无碍(云云)。展卷一时无有障碍。广即是略略即是广。皆无障碍故。第七摄归观心者。上来约教诠义。有是多门。若不摄归一心则于我何预。今则令知有行。发意修行。所言大者。即是心体。心体无边故名为大。方是心相心具德相之法。故名为方。广是心用心有称体之用故。名为广。佛是心果心解脱处。名之为佛。花是心因心所行行。喻之以花。严是心之功用心能善巧严饰。目之为严。经是心教心起名言诠现于此。故名为经。斯则大等七字并不离心。然心之一字非体非用。非因非果非义非教。虽非一切能为一切。何以故。以一法界心是绝待法故。问所言观行者行相如何。答(云云)对事事无碍法界即成。事事无碍观故。相即相入广狭隐现主伴交参。重重无尽等亦以法本如此。依法而观故名为观。依观起行。行亦如之。
　　四大常转法轮观云。欲得此经意合有三段。一说大方广佛等七字。二释三十九品大意。三现道理依观广释。初说题目者。大方广者所观之境。佛花严者能观之心。经者通于境智。所谓大者四大。方者四大之尘。广者一一尘相法界虚空界。九世十世中无所不周。佛者解此理心。花者此心清净湛然离染。严者离染心中具逆顺德。经者能所无二。二释品大意说有总别。总者三毒。即三智一一智中具十德。故是为三十。又一智中具三世。具见闻解行证。具三世间故。是为九品。别者(云云)三现道理依观广释者。先融心相解此经意。云何融心相。一念无生正念观心。与实相理相应时中离诸心相。尔时具得三种利益。一者超过十种外道所为作事。二者获得十种利。三者自身心中具见诸法。如执明镜自见面像。十种利益者。一者自身心中具戒定惠。一切法如经云。制心一处无事不辨。系心在一处能开智惠门。守一不移精神不散。万灵扶卫。初学不思议三昧系心一缘。若久习者观心成就更无心相。恒与定俱。一切心相即。非心故。是名不思议定(云云)。经有五种。一一切经。二心经。三自体经。四无住经。五实相经。谓于一法界以一心印印诸缘体。一切诸缘无不印文。故一切经也。此一切经唯一心量。故一心经也。心之诸法有体。故自体经也。自体无我于一切中无著。故无住经也。此无住经湛然无相。故实相经也。初文字经。次则义经。次则观经。次则定经。后一法经也。
　　心轮钞云。始成正觉。佛入海印三昧。所证法门。略有六重经。一者离内外经。二者向内经。三者向外经。四者内外相应经。五者内中略说经。六者为机将说经。所谓前三经是果分自利故。果分别教。后三经是因分自利故。因分别教。
　　圆通首座记云。花严经首。如是我闻四字释有三义。对此则下始成正觉亦有三义也。第一离言玄寂之处。谓绝相不可目法性。玄微超出意外之处也。不可目之法性者。法界法之名位不动处也。若今我五尺身者。唯五尺是耳。此五尺上不许更目佛名法名故。云不可目之法性也。此五尺名正即法体。而谓此名是法上所立。如是计者所不及处故。云超出意外。又云。绝相也。问唯五尺是耳者。缘起之际可许此义。何云性海耶。答于此五尺名之缘中立五尺法者。缘起因分也。此名以外更无一法可立者。性海果分也。是故藏师云。缘无别缘以体尽缘。是故差别缘起。即是甚深土海。又相和尚云。言说在证与本不异也。然则教分之中言是能诠诠所诠义。今此之中言即证体故。无能所诠之异也。问吾五尺上不可更许佛之。与法名目之义。以何为证而得知耶。答如是所发我言为证。然觅兼证者。光明觉品云。多中无一性。一亦无有多。至相引此为即门之证也。然而所言多者只是多耳。多中更无成一之性。所言一者只是一耳。一中更无成多之性。是故唯吾五尺是耳。此上不得佛法名目也。以此义释此文者。如者如也。即是法本如者如均也。是故正即是我闻也。此意者唯我闻耳。我闻以上更不加余语也。既约我论故但我耳。上不更加。佛与菩萨名位等也。闻者局于我也。问既绝名离相。何故举五尺名耶。答此证分中五尺之名即实法体。此名以外更无法体故也。缘起分中名之与义二位不同。故令相即。今此证分之中即不如是。第二离修离证圆极至道也。不简处之与人随约。是佛不别主之与器触事如是。是故光明觉品云。国土及众生一异不可得。如是善观察名知佛法义。处人不简。主器不分。器与众生本非异也。以一佛体故。又亦非一。以各各不动自名位故。由是得知。离三世间是一佛体。而非融三方为一也。虽一佛体即三世间。而非分一以作三也。然则三世间之名位不动。是即佛也。以此义释此文者。如者我与闻为一之时即是佛也。约此上二重之义言之。则如是我闻四字。正即究竟法体故。无以此为首。料简下文所目之义也。第三正觉智日出于道树。谓约佛论佛则法界诸法无非是佛也。然而随众生缘示有成佛示有说法。故于道树始成正觉。约此义释者。七处八会之法是佛所说。而结集人言如是我闻也。是故章主依此义云。料简下文所目之义也。就上三中。第一佛所证。第二佛能证也。具此二佛是海印定。与此定俱能证之智名为大空。此大虚空随机所须成种种名也。所成之法尘算难穷。要略而言不出十种也。三乘所明三科百法。从异熟识之所生故。不论主伴相成之义。今此十法本于证智。大虚空中全全所目故。云主伴成宗也。又三佛中。初二佛则始成正觉之证分也。第三佛则始成正觉之教分也。就证分中初义则所证也。第二义则能证圆智也。教分者即此圆智。与缘相应之义也。问若以初释见者。如是即我闻也。始成正觉则如何释耶。答并以此例释也。谓一时者亦即满足法性。更无所加处亦尔也。始成正觉者。亦非古迷今觉。应称法界竟三世际。即是满足究竟法体。乃至六十卷经末。众生心微尘等偈亦如是也。若以第二释见者。如者是我与闻为一之时。即是佛也。我是能闻。闻是所闻。能闻之我与所闻法。二而不二。唯是一体者。即是如佛体也。处者菩提场是佛体也。约圆现而见也。始成正觉者第三佛也。以此义等释一部。始终方为妙也。
　　古记云。大经略有十重解释。谓第一璎珞经三贤十地三乘。此经所辨三贤十地一乘。若约此义释此经文。则如是我闻一时佛始成正觉。于第一寂灭场中。说花藏世界。第二普光堂中说十信。乃至第八舍卫国中说入法界。第二就此经中行布次第者。三乘六相圆融者一乘。约此义释。如是我闻。乃至寂灭场中。说花藏世界。第二寂灭场内普光堂中说十信。乃至第八寂灭场内舍卫国中说入法界。第三前二是表相。故三乘内则一乘。约此义释。则如是我闻。乃至第一舍卫国中说花藏世界第二普光堂中说十信。第三他化天宫说十住。第四兜率天宫说十行。乃至第八寂灭场中说入法界。此义者是普贤二十二位。即位脱位故无胜劣。如明难记所明。第四前之内表并是三乘。普贤无尽法数现者是一乘也。约此义释。如是我闻。乃至寂灭场中。说花藏世界。第二寂灭场说十信。乃至第八寂灭场说入法界。第五前并纸墨所载故是三乘。无文字之虚空是一乘也。第六无文字之虚空是三乘。有文字之虚空是一乘也。第七前并教分。是普贤因门。故是三乘。佛外向是一乘也。第八佛外向是三乘。佛内向是一乘也。第九佛内向是三乘。离向背是一乘也。第十离向背是三乘。法性是一乘也。此是梵体德。所传润玄德所受也。梵体德云。昔质应德在世。达薮讲起信论时。云。若不得知花严经中十重解。释者。终不能得花严文义。又若不知起信论中八重解释。则亦不能得此论文义也。
　　贤首大师花严三昧观门中。问云。众生修行为要受持圣教耶。为须舍教耶。答有十类。一者自有众生。无识悬舍圣言师。自愚心复随邪友。违教修行巧伪诳惑。此为恶人也。三有众生。亦背圣教以质直心。谓为出要勤苦修行。竟无所益。此二人俱舍圣教不依义理。三者唯诵圣言不解义意。依傍圣教求名求利。违自所诵。亦为恶人。四者唯逐文句不知义理。但以直心读诵。虽无巧伪亦无所益。此上二人俱不舍教。不得义理。此上四门皆不可依。五者读诵圣教。分知解行多读文句。少有修行。六者广寻圣教遍知解行。渐略圣言取意专修。七者受持得意。唯在修行不复寻言。八者寻教得旨。知一切法无不称性。是故于教亦不持舍。即此言教称性约教修行。九者常持称性之言不舍不著。恒观绝言之理不弃不滞。此上五门犹未究竟。十寻教得实理。理教无碍。常观理而不碍持教。常持教而不碍观空。此则教理俱融合为一观。方名究竟。此上十门前四全不可依。次五从浅转深随根悟入。然革凡成圣之方便。犹未究竟。唯第十门方为究竟也。又贤首大师明受持大乘经。须知五法。一明其文有五。谓善知分段起尽前后相续次第连合诠义圆满无增无减。二解其事亦五。谓说处说主徒众请仪及知圆音所说。三达其义亦五。谓略标纲要广释除疑譬喻令解引事证成举益劝学。四得其意亦五。令发大心观真理伏烦恼慈悲救物勤修万行。五修其行自有五种。一于所闻法行。在身心未曾暂息。二历前四门次起胜心。于前文教起难遭想。于前事相起尊重心。叹佛难逢伤己薄祐。于前义理起爱乐心。于前意旨悲喜交集。三受持正法。谓于文教缮写流通图尽事相。表佛法会摄略义趣曲示行人。四自行增长为亲。善友系念思惟。五成无碍行。谓得旨忘诠故不可守。志诠由教故不可舍。是故于教生无守无舍行。今此虽开为十法行。但是众缘资成正助相兼。总曰受持修习全依此者。可谓。圆因勤修不退皆证满果。自教至唐古今有依法修学。通感灵瑞其类实繁。具如花严传及纂灵记所说。

　　法界图记丛髓录卷下之二


