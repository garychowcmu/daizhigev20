  安乐集
　　唐 道绰撰




　　安乐集卷上

　　　　释道绰撰
　　此《安乐集》，一部之内总有十二大门，皆引经论证明，劝信求往。
　　今先就第一大门内，文义虽众，略作九门料简，然后造文。第一、明教兴所由，约时被机，劝归净土。第二、据诸部大乘，显说听方轨。第三、据大乘圣教，明诸众生发心久、近供佛多少，欲使时会听众力励发心。第四、辨诸经宗旨不同。第五、明诸经得名各异，如《涅槃》、《般若经》等，就法为名；自有就喻，或有就事，亦有就时、就处，此例非一。今此《观经》就人、法为名，佛是人名，说观无量寿是法名也。第六、料简说人差别，诸经起说不过五种：一者、佛自说，二者、圣弟子说，三者、诸天说，四者、神仙说，五者、变化说。此《观经》者，五种说中，世尊自说。第七、略明真、应二身，并辨真、应二土。第八、显弥陀净国位该上下，凡圣通往。第九、明弥陀净国，三界摄与不摄也。
　　第一大门中，明教兴所由，约时被机，劝归净土者。若教赴时机，易修易悟；若机教时乖，难修难入。是故《正法念经》云：“行者一心求道时，常当观察时方便，若不得时，无方便，是名为失，不名利。”何者？如攒湿木以求火，火不可得，非时故；若折干薪以觅水，水不可得，无智故。是故《大集月藏经》云：“佛灭度后第一五百年，我诸弟子学慧得坚固；第二五百年，学定得坚固；第三五百年，学多闻、读诵得坚固；第四五百年，造立塔寺、修福忏悔得坚固；第五五百年，白法隐滞多有诤讼，微有善法得坚固。”
　　又彼经云：“诸佛出世，有四种法度众生。何等为四？一者、口说十二部经，即是法施度众生；二者、诸佛如来有无量光明、相好，一切众生但能系心观察，无不获益，是即身业度众生；三者、有无量德用、神通、道力，种种变化，即是神通力度众生；四者、诸佛、如来有无量名号，若总、若别，其有众生系心称念，莫不除障获益，皆生佛前，即是名号度众生。”
　　计今时众生，即当佛去世后第四五百年，正是忏悔、修福，应称佛名号时者。若一念称阿弥陀佛，即能除却八十亿劫生死之罪。一念既尔，况修常念，即是恒忏悔人也。
　　又若去圣近，即前者修定、修慧是其正学，后者是兼；如去圣已远，则后者称名是正，前者是兼。何意然者？寔由众生去圣遥远，机解浮浅、暗钝故也。是以韦提大士自为，及哀愍末世五浊众生，轮回多劫徒受痛烧故，能假遇苦缘咨开，出路豁然。大圣加慈，劝归极乐。若欲于斯进趣，胜果难阶，唯有净土一门，可以情悕趣入。
　　若欲披寻众典，劝处弥多，遂以采集真言，助修往益。何者？欲使前生者导后，后去者昉前，连续无穷，愿不休止，为尽无边生死海故。
　　第二、据诸部大乘，明说听方轨者。于中有六：第一、《大集经》云：“于说法者，作医王想、作拔苦想；所说之法，作甘露想、作醍醐想；其听法者，作增长胜解想、作愈病想。”若能如是，说者、听者，皆堪绍隆佛法，常生佛前。第二、《大智度论》云：“听者端视如渴饮，一心入于语议中，闻法踊跃心悲喜，如是之人应为说。”第三、彼论又云：“有二种人，得福无量无边。何等为二？一者乐说法人，二者乐听法人。”是故阿难白佛言：“舍利弗、目连，何以所得智慧、神通，于圣弟子中最为殊胜？”佛告阿难：“此之二人于因中时，为法因缘千里不难，是故今日最为殊胜。”第四、《无量寿大经》云：“若人无善本，不得闻此经，清净有戒者，乃获闻正法。”第五、云：“曾更见世尊，则能信此事，奉事亿如来，乐闻如是教。”第六、《无量清净觉经》云：“善男子、善女人，闻说净土法门，心生悲喜，身毛为竖，如拔出者，当知此人过去宿命，已作佛道也。若复有人，闻开净土法门，都不生信者，当知此人始从三恶道来，殃咎未尽，为此无信向耳，我说此人未可得解脱也。”是故《无量寿大经》云：“憍慢弊懈怠，难以信此法。”
　　第三、据大乘圣教，明众生发心久、近供佛多少者。如《涅槃经》云：“佛告迦叶菩萨：‘若有众生，于熙连半恒河沙等诸佛所，发菩提心，然后乃能于恶世中，闻是大乘经典，不生诽谤；若有于一恒河沙等佛所，发菩提心，然后乃能于恶世中，闻经不起诽谤，深生爱乐；若有于二恒河沙等佛所，发菩提心，然后乃能于恶世中，不谤是法，正解信乐受持、读诵；若有于三恒河沙等佛所，发菩提心，然后乃能于恶世中，不谤是法，书写经卷，虽为人说，未解深义。’”何以故须如此教量者？为彰今日座下闻经者，曾已发心供养多佛也，又显大乘经之威力不可思议。是故经云：“若有众生，闻是经典，亿百千劫不堕恶道。何以故？是妙经典所流布处，当知其地即是金刚，是中诸人亦如金刚。”故知闻经生信者，皆获不可思议利益也。
　　第四、次辨诸经宗旨不同者。若依《涅槃经》，佛性为宗；若依《维摩经》，不可思议解脱为宗；若依《般若经》，空慧为宗；若依《大集经》，陀罗尼为宗；今此《观经》以观佛三昧为宗。若论所观，不过依、正二报，如下依诸观所辨。若依《观佛三昧经》云：“佛告父王：‘诸佛出世有三种益：一者、口说十二部经，法施利益，能除众生无明暗障，开智慧眼，生诸佛前，早得无上菩提。二者、诸佛、如来有身相光明无量妙好，若有众生称念观察，若总相、若别相，无问佛身现在、过去，皆能除灭众生四重、五逆，永背三途，随意所乐，常生净土，乃至成佛。三者、令劝父王行念佛三昧。’父王白佛：‘佛地果德，真如实相第一义空，何因不遣弟子行之？’佛告父王：‘诸佛果德有无量深妙境界，神通解脱，非是凡夫所行境界，故劝父王行念佛三昧。’父王白佛：‘念佛之功，其状云何？’佛告父王：‘如伊兰林方四十由旬，有一科牛头栴檀，虽有根牙，犹未出土，其伊兰林，唯臭无香，若有啖其花果，发狂而死。后时栴檀根、牙渐渐生长，才欲成树，香气昌盛，遂能改变此林，普皆香美，众生见者，皆生希有心。’佛告父王：‘一切众生在生死中，念佛之心亦复如是。但能系念不止，定生佛前；一得往生，即能改变一切诸恶，成大慈悲，如彼香树，改伊兰林。’”所言伊兰林者，喻众生身内三毒、三障无边重罪；言栴檀者，喻众生念佛之心；才欲成树者，谓一切众生但能积念不断，业道成办也。
　　问曰：“计一切众生念佛之功，亦应一切可知。何因一念之力，能断一切诸障，如一香树，改四十由旬伊兰林，悉使香美也？”
　　答曰：“依诸部大乘，显念佛三昧功能不可思议也。何者？如《华严经》云：‘譬如有人用师子筋以为琴弦，音声一奏，一切余弦悉皆断坏。若人菩提心中行念佛三昧者，一切烦恼、一切诸障，悉皆断灭。亦如有人构取牛、羊、驴、马一切诸乳置一器中，若持师子乳一渧投之，直过无难，一切诸乳悉皆破坏，变为清水。’若人但能菩提心中行念佛三昧者，一切恶魔、诸障，直过无难。又彼经云：‘譬如有人持翳身药，处处游行，一切余人不见是人。’若能菩提心中行念佛三昧者，一切恶神，一切诸障不见是人，随所诣处，无能遮障也。何故能尔？此念佛三昧即是一切三昧中王故也。”
　　第七、略明三身三土义。问曰：“今现在阿弥陀佛是何身？极乐之国是何土？”
　　答曰：“现在弥陀是报佛，极乐宝庄严国是报土。然古旧相传皆云：‘阿弥陀佛是化身，土亦是化土。’此为大失也。若尔者，秽土亦化身所居，净土亦化身所居者，未审如来报身更依何土也？今依《大乘同性经》辨定报化、净秽者，经云：‘净土中成佛者，悉是报身；秽土中成佛者，悉是化身。’彼经云：‘阿弥陀如来、莲华开敷星王如来、龙主王如来、宝德如来等诸如来，清净佛刹，现得道者，当得道者，如是一切皆是报身佛也。何者如来化身？由如今日踊步健如来、魔恐怖如来，如是等一切如来，秽浊世中，如现成佛者，当成佛者，从兜率下，乃至住持一切正法、一切像法、一切末法，如是化事皆是化身佛也。何者如来法身？如来真法身者，无色、无形、无现、无著，不可见、无言说、无住处，无生、无灭，是名真法身义也。’”
　　问曰：“如来报身常住，云何《观音授记经》云：‘阿弥陀佛入涅槃后，观世音菩萨次补佛处也？’”
　　答曰：“此是报身，示现隐没相，非灭度也。彼经云：‘阿弥陀佛入涅槃后，复有深厚善根众生，还见如故。’即其证也。又《宝性论》云：‘报身有五种相：说法及可见，诸业不休息及休息隐没，示现不实体，即其证也。’”
　　问曰：“释迦如来报身、报土在何方也？”
　　答曰：“《涅槃经》云：‘西方去此四十二恒河沙佛土，有世界名曰无胜，彼土所有庄严亦如西方极乐世界，等无有异。我于彼土出现于世，为化众生故，来在此娑婆国土。但非我出此土，一切如来亦复如是。’即其证也。”
　　问曰：“《鼓音经》云：‘阿弥陀佛有父母。’明知非是报佛、报土也。”
　　答曰：“子但闻名，不究寻经旨，致此疑。可谓错之毫毛，失之千里。然阿弥陀佛亦具三身：极乐出现者，即是报身；今言有父母者，是秽土中示现化身父母也。亦如释迦如来，净土中成其报佛，应来此方示有父母，成其化佛。阿弥陀佛亦复如是。又如《鼓音声经》云：‘尔时阿弥陀佛与声闻众俱，国号清泰，圣王所住，其城纵广十千由旬。阿弥陀佛父是转轮圣王，王名月上，母名殊胜妙颜，魔王名无胜，佛子名月明，提婆达多名寂意，给侍弟子名无垢称。’又上来所引并是化身之相，若是净土，岂有轮王及城女人等也？此即文义昞然，何待分别？皆不善寻究，致使迷名生执也。”
　　问曰：“若报身有隐没休息相者，亦可净土有成坏事？”
　　答曰：“如斯难者，自古将今，义亦难通。虽然今敢引经为证，义亦可知。譬如佛身常住，众生见有涅槃；净土亦尔，体非成坏，随众生所见有成、有坏。如《华严经》云：‘由如见导师，种种无量色，随众生心行，见佛刹亦然。’是故《净土论》云：‘一质不成故，净秽有亏盈；异质不成故，搜原则冥一；无质不成故，缘起则万形。’故知若据法性净土，则不论清浊；若据报化大悲，则非无净秽也。
　　“又泛明佛土，对机感不同，有其三种差别：一者、从真垂报，名为报土。犹如日光照四天下，法身如日，报化如光。二者、无而忽有，名之为化。即如《四分律》云：‘锭光如来化提婆城与拔提城相近，共为亲婚往来，后时忽然化火烧却，令诸众生睹此无常，莫不生厌归向佛道也。’是故经云：‘或现劫火烧，天地皆洞然，众生有常想，照令知无常；或为济贫乏，现立无尽藏，随缘广开导，令发菩提心。’三者、隐秽显净。如《维摩经》佛以足指按地，三千刹土莫不严净。今此无量寿国即是从真垂报国也。何以得知？依《观音授记经》云：‘未来观音成佛，替阿弥陀佛处。’故知是报也。”
　　第八、明弥陀净国位该上下，凡圣通往者。今此无量寿国是其报净土，由佛愿故，乃该通上下，致令凡夫之善并得往生，由该上故，天亲、龙树及上地菩萨亦皆生也。是故《大经》云：“弥勒菩萨问佛：‘未知此界有几许不退菩萨，得生彼国？’佛言：‘此娑婆世界有六十七亿不退菩萨，皆当往生。’”若欲广引，余方皆尔。
　　问曰：“弥陀净国既云位该上下，无问凡圣皆通往者，未知唯修无相得生？为当凡夫有相亦得生也？”
　　答曰：“凡夫智浅，多依相求，决得往生。然以相善力微，但生相土，唯睹报、化佛也。是故《观佛三昧经．菩萨本行品》云：‘文殊师利白佛言：“当知我念过去无量劫数为凡夫时，彼世有佛，名宝威德上王如来。彼佛出时，与今无异。彼佛亦长丈六，身紫金色，说三乘法，如释迦文。尔时彼国有大长者，名一切施。长者有子，名曰戒护。子在母胎时，母以敬信故，预为其子受三归依。子既生已，年至八岁，父母请佛于家供养。童子见佛，为佛作礼，敬佛心重，目不暂舍，一见佛故，即得除却百万亿那由他劫生死之罪。从是以后常生净土，即得值遇百亿那由他恒河沙佛，是诸世尊亦以相好度脱众生。尔时童子一一亲侍，间无空缺，礼拜、供养、合掌观佛，以因缘力故，复得值遇百万阿僧祇佛，彼诸佛等亦以色身相好化度众生。从是以后即得百千亿念佛三昧门，复得阿僧祇陀罗尼门。既得此已，诸佛现前，乃为说无相法，须臾之间得首楞严三昧。时彼童子但受三归，一礼佛故，谛观佛身，心无疲厌。由此因缘，值无数佛。何况系念，具足思惟观佛色身。时彼童子岂异人乎？是我身也。”尔时世尊赞文殊言：“善哉，善哉！汝以一礼佛故，得值无数诸佛。何况未来我诸弟子勤观佛者、勤念佛者？”佛敕阿难：“汝持文殊师利语，遍告大众及未来世众生，若能礼佛者、若能念佛者、若能观佛者，当知此人与文殊师利等无有异，舍身他世，文殊师利等诸菩萨为其和上。”’以此文证，故知净土该通相土，往生不谬。
　　“若知无相离念为体，而缘中求往者，多应上辈生也。是故天亲菩萨论云：‘若能观二十九种庄严清净，即略入一法句。一法句者，谓清净句；清净句者，即是智慧无为法身故。’何故须广、略相入者？但诸佛、菩萨有二种法身：一者、法性法身；二者、方便法身。由法性法身故，生方便法身；由方便法身故，显出法性法身。此二种法身异而不可分，一而不可同，是故广、略相入。菩萨若不知广、略相入，则不能自利、利他。无为法身者，即法性身也，法性寂灭故，即法身无相也。法身无相故，则能无不相，是故相好庄严即是法身也。法身无知故，则能无不知，是故一切种智即是真实智慧也。虽知就缘观总、别二句，莫非实相也。以知实相故，即知三界众生虚妄相也；以知三界众生虚妄故，即起真实慈悲也；以知真实慈悲故，即起真实归依也。今之行者无问缁素，但能知生无生不违二谛者，多应落在上辈生也。”
　　第九、明弥陀净国，三界摄与不摄。问曰：“安乐国土于三界中，何界所摄？”
　　答曰：“净土胜妙，体出世间。此三界者，乃是生死凡夫之闇宅，虽复苦、乐少殊，修、短有异，统如观之，莫非有漏之长津，倚伏相乘，循环无际，杂生触受四倒长沟，且因且果，虚伪相习，深可厌也。是故净土非三界摄。又依《智度论》云：‘净土果报，无欲故非欲界；地居故，非色界；有形色故，非无色界。’虽言地居，精胜妙绝。是故天亲论云：‘观彼世界相，胜过三界道，究竟如虚空，广大无边际。’是故《大经》赞云：‘妙土广大超数限，自然七宝所合成，佛本愿力庄严起，稽首清净大摄受。世界光耀妙殊绝，适悦晏安无四时，自利利他力圆满，归命方便巧庄严。’”
　　第二大门中，有三番料简：第一、明发菩提心；第二、破异见邪执；第三、广施问答，释去疑情。
　　就初发菩提心，内有四番：一、出菩提心功用，二、出菩提名体，三、显发心有异，四、问答解释。
　　第一、出菩提心功用者。《大经》云：“凡欲往生净土，要须发菩提心为源。”云何菩提者？乃是无上佛道之名也。若欲发心作佛者，此心广大，遍周法界；此心究竟，等若虚空；此心长远，尽未来际；此心普备，离二乘障。若能一发此心，倾无始生死有沦所有功德回向菩提，皆能远诣佛果，无有失灭。譬如寄花五净，风日不萎；附水灵河，世旱无竭。
　　第二、出菩提名体者。然菩提有三种：一者、法身菩提，二者、报身菩提，三者、化身菩提也。言法身菩提者，所谓真如、实相、第一义空，自性清净，体无秽染，理出天真，不假修成，名为法身；佛道体本，名曰菩提。言报身菩提者，备修万行，能感报佛之果，以果酬因，名曰报身；圆通无碍，名曰菩提。言化身菩提者，谓从报起用，能趣万机，名为化身；益物圆通，名曰菩提。
　　第三、显发心有异者。今谓行者修因、发心具其三种：一者、要须识达有、无从本已来自性清净；二者、缘修万行、八万四千诸波罗蜜门等；三者、大慈悲为本，恒拟运度为怀。此之三因能与大菩提相应，故名发菩提心。又据《净土论》云：“今言发菩提心者，即是愿作佛心；愿作佛心者，即是度众生心；度众生心者，即摄取众生，生有佛国土心。”今既愿生净土，故先须发菩提心也。
　　第四、问答解释者。问曰：“若备修万行能感菩提得成佛者，何故《诸法无行经》云：‘若人求菩提，即无有菩提，是人远菩提，犹如天与地。’？”
　　答曰：“菩提正体，理求无相，今作相求，不当理实，故名人远也。是故经言：‘菩提者，不可以心得，不可以身得也。’今谓行者虽知修行往求，了了识知理体无求，仍不坏假名，是故备修万行，故能感也。是故《大智度论》云：‘若人见般若，是则为被缚；若不见般若，是亦为被缚。若人见般若，是则为解脱；若不见般若，是亦为解脱。’龙树菩萨释曰：‘是中不离四句者为缚，离四句者为解。’今祈菩提但能如此修行，即是不行而行；不行而行者，不违二谛大道理也。
　　“又依天亲《净土论》云：‘凡欲发心会无上菩提者，有其二义：一者、先须离三种与菩提门相违法，二者、须知三种顺菩提门法。何等为三？一者、依智慧门不求自乐，远离我心贪著自身故；二者、依慈悲门拔一切众生苦，远离无安众生心故；三者、依方便门怜愍一切众生心，远离恭敬供养自身心故。是名远离三种菩提门相违法。顺菩提门者，菩萨远离如是三种菩提门相违法，即得三种随顺菩提门法。何等为三？一者、无染清净心，不为自身求诸乐故。菩提是无染清净处，若为自身求乐，即违菩提门，是故无染清净心是顺菩提门；二者、安清净心，为拔一切众生苦故，菩提安稳一切众生清净处，若不作心拔一切众生离生死苦，即便违菩提，是故拔一切众生苦是顺菩提门；三者、乐清净心，欲令一切众生得大菩提故，摄取众生生彼国土故。菩提是毕竟常乐处，若不令一切众生得毕竟常乐者，则违菩提门。’此毕竟常乐依何而得？要依大义门。大义门者，谓彼安乐佛国是也。故令一心专至，愿生彼国，欲使早会无上菩提也。”
　　第二、明破异见邪执者。就中有其九番：第一、破妄计大乘无相异见偏执；第二、会通菩萨爱见大悲；第三、破系心外无法；第四、破愿生秽国不愿往生净土；第五、破若生净土多喜著乐；第六、破求生净土非是小乘；第七、破求生兜率劝不归净土；第八、会通若求生十方净土不如归西；第九、料简别时之意。
　　第一、破大乘无相妄执者。就中有二：一、总生起，欲令后代学者明识是非，去邪向正；第二、广就系情，显正破之。
　　一、总生起者，然大乘深藏、名义尘沙，是故《涅槃经》云：“一名无量义，一义无量名。”要须遍审众典，方晓部旨，非如小乘俗书，案文毕义。何意须然？但净土幽廓，经论隐显，致令凡情种种图度，恐涉谄语刀刀，百盲偏执，杂乱无知，妨碍往生。今且举少状，一一破之。
　　第一、破妄计大乘无相者。
　　问曰：“或有人言：‘大乘无相，勿念彼此。若愿生净土，便是取相，转增漏缚，何用求之？’”
　　答曰：“如此计者，将谓不然。何者？一切诸佛说法要具二缘：一、依法性实理；二、须顺其二谛。彼计大乘无念，但依法性；然谤无缘求，即是不顺二谛。如此见者，堕灭空所收。是故《无上依经》云：‘佛告阿难：“一切众生若起我见如须弥山，我所不惧。何以故？此人虽未即得出离，常不坏因果，不失果报故。若起空见如芥子，我即不许。何以故？此见者破丧因果，多堕恶道，未来生处，必背我化。”’今劝行者，理虽无生，然二谛道理，非无缘求，一切得往生也。是故《维摩经》云：‘虽观诸佛国，及与众生空，而常修净土，教化诸群生。’又彼经云：‘虽行无作，而现受身，是菩萨行；虽行无起，而起一切善行，是菩萨行。’是其真证也。”
　　问曰：“今世间有人，行大乘无相，亦不存彼此，全不护戒相。是事云何？”
　　答曰：“如此计者，为害滋甚。何者？如《大方等经》云：‘佛为优婆塞制戒，不得至寡妇、处女家，沽酒家，蓝染家，押油家，熟皮家，悉不得往来。阿难白佛言：“世尊！为何等人制如斯戒？”佛告阿难：“行者有二种：一者、在世人行；二者、出世人行。出世人者，吾不制上事；在世人者，吾今制之。何以故？一切众生悉是吾子。”’佛是一切众生父母，遮制约勒，早出世间得涅槃故。”
　　第二、会通菩萨爱见大悲者。
　　问曰：“依大乘圣教，菩萨于诸众生若起爱见大悲，即应舍离。今劝众生共生净土，岂非爱染取相，若为免其尘累也？”
　　答曰：“菩萨行法功用有二。何者？一、证空慧般若；二、具大悲。一、以修空慧般若力故，虽入六道生死，不为尘染所系；二、以大悲念众生故，不住涅槃。菩萨虽处二谛，常能妙舍有、无，取、舍得中，不违大道理也。是故《维摩经》云：‘譬如有人欲于空地造立宫舍，随意无碍，若于虚空终不能成；菩萨亦如是，为欲成就众生故，愿取佛国。愿取佛国者，非于空也。’”
　　第三、破系心外无法者。就中有二：一、破计情；二、问答解释。
　　问曰：“或有人言：‘所观净境，约就内心，净土融通，心净即是。心外无法，何须西入？’”
　　答曰：“但法性净土，理处虚融，体无偏局，此乃无生之生，上士堪入。是故《无字宝箧经》云：‘善男子！复有一法，是佛所觉，所谓诸法不去、不来，无因、无缘，无生、无灭，无思、无不思，无增、无减。佛告罗睺罗言：“汝今受持我此所说正法义不？”尔时十方有九亿菩萨，即白佛言：“我等皆能持此法门，当为众生流通不绝。”世尊答言：“是善男子等，则为两肩荷担菩提，彼人即得不断辩才，得善清净诸佛世界。命终之时，即得现见阿弥陀佛与诸圣众住其人前，得往生也。”’自有中下之辇，未能破相，要依信佛因缘求生净土，虽至彼国，还居相土。又云：‘若摄缘从本，即是心外无法；若分二谛明义，净土无妨是心外法也。’”
　　二、问答解释。
　　问曰：“向言无生之生唯上士能入，中下不堪者，为当直将人约法作如此判？为当亦有圣教来证？”
　　答曰：“依《智度论》云：‘新发意菩萨机解软弱，虽言发心，多愿生净土。何意然者？譬如婴儿，若不近父母恩养，或堕坑、落井，火、蛇等难，或乏乳而死。要假父母摩洗养育，方可长大能绍继家业。菩萨亦尔，若能发菩提心，多愿生净土，亲近诸佛，增长法身，方能匡绍菩萨家业，十方济运。为斯益故，多愿生也。’又彼论云：‘譬如鸟子翅翮未成，不可逼令高翔，先须依林传树，羽成有力，方可舍林游空。新发意菩萨亦尔，先须乘愿，求生佛前，法身成长，随感赴益。’又阿难白佛言：‘此无相波罗蜜在何处说？’佛言：‘如此法门在阿毗跋致地中说。何以故？有新发意菩萨，闻此无相波罗蜜门，所有清净善根悉当灭没也。’又来但至彼国，即一切事毕，何用诤此深浅理也？”
　　第四、破愿生秽土，不愿生净土者。
　　问曰：“或有人言：‘愿生秽国教化众生，不愿往生净土。’是事云何？”
　　答曰：“此人亦有一徒。何者？若身居不退已去，为化杂恶众生故，能处染不染，逢恶不变——如鹅、鸭入水，水不能湿——如此人等，堪能处秽拔苦。若是实凡夫者，唯恐自行未立，逢苦即变，欲济彼者，相与俱没。如似逼鸡入水，岂能不湿？是故《智度论》云：‘若凡夫发心，即愿在秽土拔济众生者，圣意不许。’何意然者？龙树菩萨释云：‘譬如四十里冰，如有一人，以一升热汤投之，当时似如少减。若经夜至明，乃高于余者。凡夫在此发心救苦，亦复如是。以贪、嗔境界违顺多故，自起烦恼返堕恶道故也。’”
　　第五、破若生净土多喜著乐者。
　　问曰：“或有人言：‘净土之中唯有乐事，多喜著乐，妨废修道，何须愿往生也？’”
　　答曰：“既云净土，无有众秽。若言著乐，便是贪爱烦恼，何名为净？是故《大经》云：‘彼国人天，往来进止，情无所系。’又四十八愿云：‘十方人天，来至我国，若起想念贪计身者，不取正觉。’《大经》又云：‘彼国人天，无所适莫。’何有著乐之理也？”
　　第六、破求生净土非是小乘。
　　问曰：“或有人言：‘求生净土便是小乘，何须修之？’”
　　答曰：“此亦不然。何以故？但小乘之教，一向不明生净土故也。”
　　第七、会通愿生兜率劝归净土者。
　　问曰：“或有人言：‘愿生兜率，不愿归西。’是事云何？”
　　答曰：“此义不类，少分似同，据体大别，有其四种。何者？一、弥勒世尊为其天众转不退法轮，闻法生信者获益，名为信同。著乐无信者，其数非一。又来虽生兜率，位是退处。是故经云：‘三界无安，犹如火宅。’二、往生兜率，正得寿命四千岁，命终之后不免退落。三、兜率天上虽有水鸟、树林，和鸣哀雅，但与诸天生乐为缘，顺于五欲不资圣道；若向弥陀净国一得生者，悉是阿毗跋致，更无退人与其杂居。又复，位是无漏，出过三界，不复轮回。论其寿命，即与佛齐，非算数能知。其有水鸟、树林，皆能说法，令人悟解，证会无生。四、据《大经》，且以一种音乐比挍者，经赞言：‘从世帝王至六天，音乐转妙有八重，展转胜前亿万倍，宝树音丽倍亦然。复有自然妙伎乐，法音清和悦心神，哀婉雅亮超十方。是故稽首清净勋。’”
　　第八、挍量愿生十方净土不如归西方者。
　　问曰：“或有人言：‘愿生十方净国，不愿归西方。’是义云何？”
　　答曰：“此义不类，于中有三。何者？一、十方佛国非为不净，然境宽则心昧，境狭则意专，是故《十方随愿往生经》云：‘普广菩萨白佛言：“世尊！十方佛土皆为严净，何故诸经中偏叹西方阿弥陀国，劝往生也？”佛告普广菩萨：“一切众生浊乱者多，正念者少，欲令众生专志有在，是故赞叹彼国，为别异耳。若能依愿修行，莫不获益。”’二、十方净土虽皆是净，而深、浅难知，弥陀净国乃是净土之初门。何以得知？依《华严经》云：‘娑婆世界一劫当极乐世界一日一夜，极乐世界一劫当袈裟幢世界一日一夜。’如是优、劣相望，乃有十阿僧祇，故知为净土初门。是故诸佛偏劝也，余方佛国都不如此丁宁。是故有信之徒多愿往生也。三、弥陀净国既是净土初门，娑婆世界即是秽土末处。何以得知？如《正法念经》云：‘从此东北有一世界，名曰斯诃，土田唯有三角沙石。一年三雨，一雨湿润不过五寸。其土众生唯食果子，树皮为衣，求生不得，求死不得。复有一世界，一切虎、狼禽兽乃至蛇、蝎，悉皆有翅飞行，逢者相啖，不简善恶。’此岂不名秽土始处？然娑婆依报乃与贤圣同流，唯此乃是秽土终处。安乐世界既是净土初门，即与此方境次相接，往生甚便，何不去也？”
　　第九、据《摄论》与此经相违，料简别时意语者。今《观经》中佛说：“下品生人现造重罪，临命终时遇善知识，十念成就即得往生。”依《摄论》云：“道佛别时意语。”又古来通论之家多判此文云：“临终十念但得作往生因，未即得生。何以得知？论云：‘如以一金钱贸得千金钱，非一日即得。’故知十念成就者，但得作因，未即得生，故名别时意语。”如此解者，将为未然。何者？凡菩萨作论释经，皆欲远扶佛意，契会圣情，若有论文违经者，无有是处。
　　今解别时意语者，谓佛常途说法，皆明先因后果，理数炳然。今此经中但说一生造罪，临命终时十念成就即得往生。不论过去有因、无因者，直是世尊引接当来造恶之徒，令其临终舍恶归善，乘念往生，是以隐其宿因。此是世尊隐始显终，没因谈果，名作别时意语。何以得知？但使十念成就，皆有过去因，如《涅槃经》云：“若人过去已曾供养半恒河沙诸佛，复经发心，而能于恶世中闻说大乘经教，但能不谤，未有余功；若经供养一恒河沙诸佛，及经发心，然后闻大乘经教，非直不谤，复加爱乐。”以此诸经来验，明知十念成就者，皆有过因不虚。若彼过去无因者，善知识尚不可逢遇，何况十念而可成就也？论云：“以一金钱贸得千金钱，非一日即得者。”若据佛意，欲令众生多积善因，便乘念往生。若望论主，乘闭过去因，理亦无爽。若作此解，即上顺佛经，下合论意，即是经、论相扶，往生路通，无复疑惑也。
　　第三、明广施问答，释去疑情者。自下就《大智度论》广施问答。
　　问曰：“但一切众生从旷大劫来，备造有漏之业，系属三界。云何不断三界系业，直尔少时念阿弥陀佛，即得往生，便出三界者？此系业之义，复欲云何？”
　　答曰：“有二种解释：一、就法来破；二、借喻以显。言就法者，诸佛、如来有不思议智、大乘广智、无等、无伦、最上胜智。不思议智力者，能以少作多，以多作少；以近为远，以远为近；以轻为重，以重为轻，有如是等智，无量、无边不可思议。
　　“自下第二有七番，并借喻以显。第一、譬如百夫、百年聚薪，积高千仞，豆许火焚，半日便尽。岂可得言：‘百年之薪，半日不尽。’也？第二、譬如癖者寄载他船，因风帆势，一日至于千里。岂可得言：‘癖者云何一日至千里也？’第三、亦如下贱贫人获一瑞物而以贡王，王庆所得，加诸重赏。斯须之顷，富贵盈望。岂可得言：‘以数十年仕备尽辛勤，上下尚不达而归者。’言彼富贵无此事也？第四、犹如劣夫以己身力掷驴不上，若从轮王行，便乘虚空飞腾自在。岂可得言：‘以劣夫之力必不能升虚空。’也？第五、又如十围之索，千夫不制；童子挥剑，倏尔两分。岂可得言：‘童子之力不能断索。’也？第六、又如鸩鸟入水，鱼蚌斯毙皆死；犀角触泥，死者还活。岂可得言：‘性命一断不可生。’也？第七、亦如黄鹄唤子安，子安还活。岂可得言：‘坟下千龄，决无可苏。’也？
　　“一切万法皆有自力、他力，自摄、他摄，千开万闭，无量无边，汝岂得以有碍之识，疑彼无碍之法乎？又五不思议中，佛法最不可思议，汝以三界系业为重，疑彼少时念佛为轻，不得往生安乐国，入正定聚者，是事不然。”
　　问曰：“大乘经云：‘业道如秤，重处先牵。’云何众生一形已来，或百年或十年，乃至今日无恶不造。云何临终遇善知识，十念相续即得往生？若尔者，先牵之义何以取信？”
　　答曰：“汝谓一形恶业为重，以下品人十念之善以为轻者。今当以义挍量轻、重之义者，正明在心、在缘、在决定，不在时节久近、多少也。
　　“云何在心？谓彼人造罪时，自依止虚妄、颠倒心生；此十念者，依善知识方便安慰，闻实相法生。一实、一虚，岂得相比也？何者？譬如千岁闇室，光若暂至即便明朗。岂可得言：‘闇在室千岁而不去。’也？是故《遗日摩尼宝经》云：‘佛告迦叶菩萨：“众生虽复数千巨亿万劫在爱欲中为罪所覆，若闻佛经一反念善，罪即消尽也。”’是名在心。
　　“二、云何在缘者？谓彼人造罪时，自依止妄想，依烦恼果报众生生；今此十念者，依止无上信心，依阿弥陀如来真实、清净无量功德名号生。譬如有人被毒箭所中，彻筋破骨，若闻灭除药鼓声，即箭出毒除。岂可得言：‘彼箭深毒厉，闻鼓音声不能拔箭去毒。’也？是名在缘。
　　“三、云何在决定者？彼人造罪时，自依止有后心、有间心生；今此十念者，依止无后心、无间心起，是为决定。又《智度论》云：‘一切众生临终之时，刀风解形，死苦来逼，生大怖畏。是故遇善知识发大勇猛，心心相续十念，即是增上善根，便得往生。’又如有人对敌破阵，一形之力，一时尽用。其十念之善，亦如是也。又若人临终时，生一念邪见，增上恶心，即能倾三界之福，即入恶道也。”
　　问曰：“既云：‘垂终十念之善，能倾一生恶业，得生净土者。’未知几时为十念也？”
　　答曰：“如经说云：‘百一生灭成一刹那，六十刹那以为一念。’此依经、论泛解念也。今时解念，不取此时节。但忆念阿弥陀佛，若总相、若别相，随所缘观，迳于十念，无他念想间杂，是名十念。又云：‘十念相续者，是圣者一数之名耳。’但能积念凝思，不缘他事，使业道成办，便罢不用，亦未劳记之头数也。又云：‘若久行人念，多应依此；若始行人念者，记数亦好。’此亦依圣教。”
　　又问曰：“今欲依劝行念佛三昧，未知计念相状何似？”
　　答曰：“譬如有人于空旷迥处，值遇怨贼，拔刀奋勇，直来欲杀。此人径走，视渡一河，未及到河，即作此念：‘我至河岸，为脱衣渡？为著衣浮？若脱衣渡，唯恐无暇；若著衣浮，复畏首领难全。’尔时但有一心作渡河方便，无余心想间杂。行者亦尔，念阿弥陀佛时，亦如彼人念渡，念念相次，无余心想间杂。或念佛法身，或念佛神力，或念佛智慧，或念佛毫相，或念佛相好，或念佛本愿，称名亦尔。但能专至，相续不断，定生佛前。今劝后代学者，若欲会其二谛，但知念念不可得，即是智慧门；而能系念相续不断，即是功德门。是故经云：‘菩萨摩诃萨恒以功德、智慧以修其心。’若始学者未能破相，但能依相专至，无不往生，不须疑也。”
　　又问曰：“《无量寿大经》云：‘十方众生至心信乐，欲生我国，乃至十念，若不生者，不取正觉。’今有世人，闻此圣教，现在一形全不作意，拟临终时方欲修念，是事云何？”
　　答曰：“此事不类。何者？经云：‘十念相续。’似若不难。然诸凡夫心如野马、识剧猿猴，驰骋六尘，何曾停息？各须宜发信心，预自克念，使积习成性，善根坚固也。如佛告大王：‘人积善行，死无恶念；如树先倾，倒必随曲也。’若刀风一至，百苦凑身，若习先不在怀，念何可辨？各宜同志三、五预结言要，临命终时，迭相开晓，为称弥陀名号，愿生安乐国，声声相次，使成十念也。譬如蜡印印泥，印坏文成。此命断时，即是生安乐国时。一入正定聚，更何所忧？各宜量此大利，何不预克念也？”
　　又问曰：“诸大乘经、论皆言：‘一切众生毕竟无生，犹若虚空。’云何天亲、龙树菩萨皆愿往生也？”
　　答曰：“言众生毕竟无生如虚空者，有二种义：一者、如凡夫人所见，实众生、实生死等；若据菩萨往生，毕竟如虚空、如兔角。二者、今言生者，是因缘生；因缘生故，即是假名生；假名生故，即是无生。不违大道理也。非如凡夫谓有实众生、实生死也。”
　　又问曰：“夫生为有本，乃是众累之元。若知此过，舍生求无生者，可有脱期。今既劝生净土，即是弃生求生，生何可尽？”
　　答曰：“然彼净土乃是阿弥陀如来清净本愿，无生之生。非如三有众生爱染，虚妄执著生也。何以故？夫法性清净毕竟无生，而言生者，得生者之情耳。”
　　又问曰：“如上所言：‘知生无生，当上品生者。’若尔，下品生人乘十念往生者，岂非取实生也？若实生者，即堕二疑：一、恐不得往生；二、谓此相善，不能与无生为因也。”
　　答曰：“释有三番：一、譬如净摩尼珠置之浊水，以珠威力水即澄清。若人虽有无量生死罪浊，若闻阿弥陀如来至极无生清净宝珠名号，投之浊心，念念之中罪灭心净，即便往生。二、如净摩尼珠，以玄黄帛裹，投之于水，水即玄黄，一如物色。彼清净佛土有阿弥陀如来，无上宝珠名号，以无量功德成就帛裹，投之所往生者心水之中，岂不能转生为无生智乎？三、亦如冰上然火，火猛则冰液，冰液则火灭。彼下品往生人虽不知法性无生，但以称佛名力作往生意，愿生彼土，既至无生界时，见生之火自然而灭也。”
　　又问曰：“依何身故说往生也？”
　　答曰：“于此间假名人中修诸行门，前念与后念作因，秽土假名人，净土假名人，不得决定一，不得决定异；前心、后心亦如是。何以故？若决定一则无因果，若决定异则非相续。以是义故，横竖虽别，始终是一行者也。”
　　又问曰：“若人但能称佛名号，能除诸障者。若尔，譬如有人以指指月，此指应能破闇也。”
　　答曰：“诸法万差，不可一概。何者？自有名即法，自有名异法。有名即法者，如诸佛、菩萨名号，禁咒音辞，修多罗章句等是也。如禁咒辞曰：‘日出东方，乍赤、乍黄，假令酉亥行禁，患者亦愈。’又如有人被狗所啮，灸虎骨[(尉-小+火)-寸+又]之，患者即愈；或时无骨，好攋掌摩之，口中唤言：‘虎来！虎来！’患者亦愈。或复有人患脚转筋，炙木瓜枝[(尉-小+火)-寸+又]之，患者即愈；或无木瓜，炙手磨之，口唤：‘木瓜！木瓜！’患者亦愈。吾身得其效也。何以故？以名即法故。有名异法者，如以指指月是也。”
　　又问曰：“若人但称念弥陀名号，能除十方众生无明黑闇得往生者。然有众生，称名忆念，而无明犹在，不满所愿者何意？”
　　答曰：“由不如实修行，与名、义不相应故也。所以者何？谓不知如来是实相，身是为物身。复有三种不相应：一者、信心不淳，若存、若亡故；二者、信心不一，谓无决定故；三者、信心不相续，谓余念间故。迭相收摄，若能相续，则是一心；但能一心即是淳心。具此三心，若不生者，无有是处。”
　　第三大门中，有四番料简：第一、辨难行道、易行道；第二、明时劫大、小不同，第三、明从无始世劫已来，处此三界五道，乘善、恶二业，受苦、乐两报，轮回无穷受生无数；第四、将圣教证成，劝后代生信求往。
　　第一、辨难行道、易行道者。于中有二：一、出二种道；二、问答解释。余既自居火界，实想怀怖。仰惟大圣三车招慰，且羊、鹿之运，权息未达，佛诃邪执障上求菩提，纵后回向，仍名迂回。若径攀大车，亦是一途。只恐现居退位，险径遥长，自德未立，难可升进。是故龙树菩萨云：“求阿毗跋致有二种道：一者、难行道；二者、易行道。”言难行道者，谓在五浊之世，于无佛时求阿毗跋致为难。此难乃有多途，略述有五。何者？一者、外道相善，乱菩萨法；二者、声闻自利，障大慈悲；三者、无顾恶人，破他胜德；四者、所有人、天颠倒善果，坏人梵行；五者、唯有自力，无他力持。如斯等事，触目皆是。譬如陆路步行则苦，故曰难行道。言易行道者，谓以信佛因缘，愿生净土，起心立德，修诸行业，佛愿力故，即便往生。以佛力住持，即入大乘正定聚；正定聚者，即是阿毗跋致不退位也。譬如水路乘船则乐，故名易行道也。
　　问曰：“菩提是一，修因亦应不二。何故在此修因向佛果，名为难行，往生净土期大菩提，乃名易行道也？”
　　答曰：“诸大乘经所辨一切行法，皆有自力、他力，自摄、他摄。何者自力？譬如有人怖畏生死，发心出家修定发通，游四天下，名为自力。何者他力？如有劣夫以己身力，掷驴不上，若从轮王，即便乘空游四天下，即轮王威力，故名他力。众生亦尔，在此起心立行愿生净土，此是自力；临命终时，阿弥陀如来光台迎接，遂得往生，即为他力。故《大经》云：‘十方人天欲生我国者，莫不皆以阿弥陀如来大愿业力为增上缘也。’若不如是，四十八愿便是徒设。语后学者，既有他力可乘，不得自局己分，徒在火宅也。”
　　第二、明劫之大、小者。如《智度论》云：“劫有三种：谓一小、二中、三大。如方四十里城，高下亦然，满中芥子。有长寿诸天，三年去一，乃至芥子尽，名一小劫；或八十里城，高下亦然，芥子满中，如前取尽，名一中劫；或百二十里城，高下亦然，芥子满中，取尽一同前说，方名大劫。或八十里石，高下亦然，有一长寿诸天，三年以天衣一拂，天衣重三铢，为拂不已，此石乃尽，名为中劫。”其小石、大石类前中劫可知，不劳具述。
　　第三门中有五番：第一、明从无始劫来，在此轮回无穷，受身无数者。如《智度论》云：“在于人中，或张家死、王家生；王家死、李家生。如是尽阎浮提界，或重生或异家生，或南阎浮提死，西拘耶尼生。如阎浮提，余三天下亦如是。如四天下死，生四天王天亦如是；或四天王天死，忉利天生；忉利天死，生余上四天亦如是。色界有十八重天，无色界有四重天，此死生彼，一一皆遍亦如是。或色界死，生阿鼻地狱；阿鼻地狱中死，生余轻系地狱；轻系地狱中死，生畜生中；畜生中死，生饿鬼道中；饿鬼道中死，或生人、天中。如是轮回六道，受苦、乐二报，生死无穷，胎生既尔，余三生亦如是。”是故《正法念经》云：“菩萨化生，告诸天众云：‘凡人经此百千生，著乐放逸不修道，不觉往福侵已尽，还堕三涂受众苦。’”是故《涅槃经》云：“此身苦所集，一切皆不净，扼缚痈疮等，根本无义利。上至诸天身，皆亦复如是。”是故又彼经云：“劝修不放逸。何以故？夫放逸者，是众恶之本；不放逸者，乃是众善之源。如日、月光，诸明中最；不放逸法，亦复如是，于诸善法，为最为上。亦如须弥山王，于诸山中为最为上；不放逸法亦复如是，于诸善法中，为最为上。何以故？一切恶法，犹放逸而生；一切善法，不放逸为本。”
　　第二、问曰：“虽云无始劫来，六道轮回无际，而未知一劫之中受几身数，而言流转？”
　　答曰：“如《涅槃经》说：‘取三千大千世界草木，截为四寸筹，以数一劫之中所受身父母头数，犹自不澌。’或云：‘一劫之中所饮母乳，多于四大海水。’或云：‘一劫之中所积身骨，如毗富罗山。’如是远劫已来，徒受生死，至于今日犹作凡夫之身，曾思量伤叹不已？”
　　第三、又问曰：“既云旷大劫来，受身无数者，为当直尔总说令人生厌？为当亦有经文来证？”
　　答曰：“皆是圣教明文。何者？如《法华经》云：‘过去不可说久远大劫，有佛出世号大通智胜如来。有十六王子，各升法座教化众生。一一王子，各各教化六百万亿那由他恒河沙众生。其佛灭度已来，至极久远，犹不可数知。’何者？经云：‘总取三千大千世界大地，磨以为墨。佛言：“是人过千国土乃下一点，大如微尘，如是展转，尽地种墨。”佛言：“是人所经国土，若点、不点，尽抹为尘，一尘一劫。彼佛灭度已来，复过是数。今日众生，乃是彼时十六王子，座下曾受教法。”’是故经云：‘以是本因缘，为说《法华经》。’《涅槃经》复云：‘一是王子，一是贫人，如是二人互相往反。言王子者，今日释迦如来，乃是彼时第十六王子也；言贫人者，今日众生等是。’”
　　第四、问曰：“此等众生既云流转多劫，然三界之中，何趣受身为多？”
　　答曰：“虽言流转，然于三恶道中，受身偏多。如经说云：‘于虚空中量取方圆八肘，从地至于色究竟天。于此量内所有可见众生，即多于三千大千世界人、天之身。’故知恶道身多。何故如此？但恶法易起，善心难生故也。今时但看现在众生，若得富贵，唯事放逸、破戒；天中即复著乐者多。是故经云：‘众生等是流转，恒三恶道为常家。’人、天暂来即去，名为客舍故也。依《大庄严论》，劝一切众生，常须系念现前，偈云：‘盛年无患时，懈怠不精进，贪营众事务，不修施戒禅，临为死所吞，方悔求修善。智者应观察，除断五欲想，精勤习心者，终时无悔恨。心意既专至，无有错乱念，智者勤投心，临终意不散。不习心专至，临终必散乱，心若散乱时，如调马用硙，若其斗战时，回旋不直行。’”
　　第五、又问曰：“一切众生皆有佛性，远劫以来应值多佛。何因至今仍自轮回生死，不出火宅？”
　　答曰：“依大乘圣教，良由不得二种胜法，以排生死，是以不出火宅。何者为二？一谓圣道；二谓往生净土。其圣道一种今时难证。一、由去大圣遥远；二、由理深解微。是故《大集月藏经》云：‘我末法时中，亿亿众生起行修道，未有一人得者。’当今末法，现是五浊恶世，唯有净土一门，可通入路。是故《大经》云：‘若有众生，纵令一生造恶，临命终时，十念相续称我名字，若不生者，不取正觉。’又复一切众生都不自量，若据大乘，真如、实相、第一义空，曾未措心；若论小乘，修入见谛、修道，乃至那含、罗汉，断五下、除五上，无问道、俗未有其分。纵有人、天果报，皆为五戒、十善能招此报，然持得者甚希。若论起恶造罪，何异暴风駃雨？是以诸佛大慈劝归净土。纵使一形造恶，但能系意专精，常能念佛，一切诸障自然消除，定得往生。何不思量，都无去心也？”
　　自下第四引圣教证成，劝信求生者。依《观佛三昧经》云：“尔时会中有财首菩萨白佛言：‘世尊！我念过去无量劫时，有佛出世，亦名释迦牟尼佛。彼佛灭后有一王子，名曰金幢，憍慢邪见，不信正法。有知识比丘，名定自在，告王子言：“世有佛像，极为可爱，可暂入塔，观佛形像。”时彼王子从善友语，入塔观像，见像相好，白言：“比丘！佛像端严犹尚如此，况佛真身？”比丘告言：“王子！今见佛像不能礼者，当称南无佛。”还宫系念，念塔中像，即于后夜梦见佛像，心大欢喜，舍离邪见，归依三宝。随寿命终，由前入塔称佛功德，即得值遇九百亿那由他佛。于诸佛所，常勤精进，恒得甚深念佛三昧。念佛三昧力故，诸佛现前皆与授记，从是以来百万阿僧祇劫不堕恶道，乃至今日获得首楞严三昧。尔时王子者，今我财首是也。’尔时会中即有十方诸大菩萨，其数无量，各说本缘，皆依念佛得。佛告阿难：‘此观佛三昧是一切众生犯罪者药，破戒者护，失道者导，盲冥者眼，愚痴者慧，黑闇者灯，烦恼贼中大勇猛将，诸佛世尊之所游戏，首楞严等诸大三昧始出生处。’佛告阿难：‘汝今善持，慎勿忘失。过去、未来、现在三世诸佛，皆说如是念佛三昧。我与十方诸佛及贤劫千佛，从初发心皆因念佛三昧力故，得一切种智。’”又如《目连所问经》：“佛告目连：‘譬如万川长流，有浮草木，前不顾后，后不顾前，都会大海。世间亦尔，虽有豪贵，富乐自在，悉不得免生、老、病、死。只由不信佛经，后世为人，更甚困剧，不能得生千佛国土。是故我说，无量寿佛国，易往、易取，而人不能修行往生，反事九十五种邪道，我说是人名无眼人，名无耳人。’经教既尔，何不舍难，依易行道矣？”

　　安乐集卷上



　　安乐集卷下

　　　　释道绰撰
　　第四大门中有三番料简：第一、依中国三藏法师，并此土大德等，皆共详审圣教，叹归净土，今以劝依；第二、据此经宗及余大乘诸部，凡圣修入，多明念佛三昧以为要门；第三、问答解释，显念佛者，得种种功能利益，不可思议。
　　第一、依中国及以此土大德所行者。余五翳面墙，岂宁自辄？但以游历披勘，敬有师承。何者？谓中国大乘法师，流支三藏；次有大德，呵避名利，则有慧宠法师；次有大德，寻常敷演，每感圣僧来听，则有道场法师；次有大德，和光孤栖，二国慕仰，则有昙鸾法师；次有大德，禅观独秀，则有大海禅师；次有大德，聪慧守戒，则有齐朝上统。然前六大德并是二谛神镜，斯乃佛法纲维，志行殊伦，古今实希。皆共详审大乘，叹归净土，乃是无上要门也。
　　问曰：“既云叹归净土乃是要门者，未知此等诸德临终时皆有灵验已不？”
　　答曰：“皆有不虚。如昙鸾法师，康存之日常修净土，亦每有世俗君子来呵法师曰：‘十方佛国皆为净土，法师何乃独意注西？岂非偏见生也？’法师对曰：‘吾既凡夫，智慧浅短，未入地位，念力须均。如似置草引牛，恒须系心槽枥。岂得纵放，全无所归？’虽复难者纷纭，而法师独决。是以无问一切道、俗，但与法师一面相遇者，若未生正信，劝令生信；若已生正信者，皆劝归净国。是故法师临命终时，寺傍左右道、俗，皆见幡花映院，尽闻异香，音乐迎接，遂往生也。余之大德临命终时皆有征祥，若欲具谈往生之相，并不可思议也。”
　　第二、明此彼诸经，多明念佛三昧为宗者。就中有八番：初、二，明一相三昧，后六就缘依相，明念佛三昧。
　　第一、依《花首经》：“佛告坚意菩萨：‘三昧有二种：一者、有一相三昧；二者、有众相三昧。一相三昧者，有菩萨闻其世界有其如来现在说法，菩萨取是佛相以现在前，若坐道场，若转法轮，大众围绕。取如是相，收摄诸根，心不驰散，专念一佛，不舍是缘。如是菩萨于如来相及世界相了达无相，常如是观，如是行，不离是缘。是时佛像即现在前，而为说法。菩萨尔时深生恭敬，听受是法，若深、若浅，转加尊重。菩萨住是三昧，闻说诸法皆可坏相，闻已受持，从三昧起，能为四众演说是法。’佛告坚意：‘是名菩萨入一相三昧门。’”
　　第二、依《文殊般若》明一行三昧者：“时文殊师利白佛言：‘世尊！云何名为一行三昧？’佛言：‘一行三昧者，若善男子、善女人，应在空间处，舍诸乱意，随佛方所端身正向，不取相貌系心一佛，专称名字，念无休息。即是念中能见过、现、未来三世诸佛。何以故？念一佛功德无量、无边，即与无量诸佛功德无二，是名菩萨一行三昧。’”
　　第三、依《涅槃经》：“佛言：‘若人但能至心常修念佛三昧者，十方诸佛恒见此人，如现在前。’”是故《涅槃经》云：“佛告迦叶菩萨：‘若有善男子、善女人，常能至心专念佛者，若在山林，若在聚落，若昼、若夜，若坐、若卧，诸佛、世尊常见此人，如现目前。恒与此人而住受施。’”
　　第四、依《观经》及余诸部，所修万行，但能回愿，莫不皆生。然念佛一行将为要路。何者？审量圣教，有始、终两益。若欲生善起行，则普该诸度；若灭恶消灾，则总治诸障。故下经云：“念佛众生，摄取不舍。”寿尽必生，此名始益。言终益者，依《观音授记经》云：“阿弥陀佛住世长久，兆载永劫亦有灭度。般涅槃时，唯有观音、势至住持安乐，接引十方。其佛灭度，亦与住世时节等同。然彼国众生，一切无有睹见佛者，唯有一向专念阿弥陀佛往生者，常见弥陀，现在不灭。”此即是其终时益也。所修余行回向皆生。世尊灭度有睹不睹，劝后代审量，使沾远益也。
　　第五、依《般舟经》云：“时有跋陀和菩萨，于此国土，闻有阿弥陀佛，数数系念。因是念故，见阿弥陀佛。既见佛已，即从启问：‘当行何法，得生彼国？’尔时阿弥陀佛语是菩萨言：‘欲来生我国者，常念我名莫有休息，如是得来生我国土。当念佛身三十二相，悉皆具足，光明彻照，端正无比。’”
　　第六、依《大智度论》有三番解释。第一、佛是无上法王，菩萨为法臣，所尊、所重唯佛世尊，是故应当常念佛也；第二、有诸菩萨自云：“我从旷劫以来，得蒙世尊长养我等法身、智身、大慈悲身，禅定、智慧、无量行愿，由佛得成。为报恩故，常愿近佛；亦如大臣蒙王恩宠，常念其主。”第三、有诸菩萨复作是言：“我于因地遇恶知识，诽谤般若，堕于恶道，经无量劫。虽修余行，未能得出。后于一时依善知识边，教我行念佛三昧，其时即能并遣诸障，方得解脱。有斯大益故，愿不离佛。”
　　第七、依《华严经》云：“宁于无量劫具受一切苦，终不远如来、不睹自在力。”又云：“念佛三昧必见佛，命终之后生佛前，见彼临终劝念佛，又示尊像令瞻敬。”又善财童子求善知识，诣功德云比丘所白言：“大师！云何修菩萨道，归普贤行也？”是时比丘告善财曰：“我于世尊智慧海中唯知一法，谓念佛三昧门。何者？于此三昧门中，悉能睹见一切诸佛及其眷属、严净佛刹，能令众生远离颠倒。念佛三昧门者，于微细境界中，见一切佛自在境界，得诸劫不颠倒；念佛三昧门者，能起一切佛刹，无能坏者，普见诸佛，得三世不颠倒。”时功德云比丘告善财言：“佛法深海，广大无边，我所知者，唯得此一念佛三昧门，余妙境界，出过数量，我所未知也。”
　　第八、依《海龙王经》：“时海龙王白佛言：‘世尊！弟子求生阿弥陀佛国，当修何行，得生彼土？’佛告龙王：‘若欲生彼国者，当行八法。何等为八？一者、常念诸佛；二者、供养如来；三者、咨嗟世尊；四者、作佛形像，修诸功德；五者、回愿往生；六者、心不怯弱；七者、一心精进；八者、求佛正慧。’佛告龙王：‘一切众生具斯八法，常不离佛也。’”
　　问曰：“不具八法，得生佛前，不离佛不？”
　　答曰：“得生不疑。何以得知？如佛说《宝云经》时，亦明十行具足，得生净土，常不离佛。时有除盖障菩萨白佛：‘不具十行，得生已不？’佛言：‘得生。’但能十行之中，一行具足无阙，余之九行悉名清净。勿致疑也。又《大树紧那罗王经》云：‘菩萨行四种法，常不离佛前。何等为四？一者、自修善法，兼劝众生皆作往生，见如来意；二者、自劝、劝他，乐闻正法；三者、自劝、劝他发菩提心；四者、一向专志行念佛三昧。’具此四行，一切生处常在佛前，不离诸佛。又经云：‘佛说菩萨行法有三十二器。何者？布施是大富器，忍辱是端正器，持戒是圣身器，五逆不孝是刀山、剑树、镬汤器，发菩提心是成佛器，常能念佛往生净土是见佛器。’略举六门，余者不述。圣教既尔，行者愿生，何不常念佛也？又依《月灯三昧经》云：‘念佛相好及德行，能使诸根不乱动，心无迷惑与法合，得闻得智如大海。智者住于是三昧，摄念行于经行所，能见千亿诸如来，亦值无量恒沙佛。’”
　　第三、问答解释，显念佛三昧有种种利益。有其五番。
　　第一、问曰：“今云常修念佛三昧，仍不行余三昧也？”
　　答曰：“今言常念，亦不言不行余三昧，但行念佛三昧多故，故言常念，非谓全不行余三昧也。”
　　第二、问曰：“若劝常修念佛三昧，与余三昧能有阶降以不？”
　　答曰：“念佛三昧胜相不可思议，此云何知？如《摩诃衍》中说云：‘诸余三昧，非不三昧。何以故？或有三昧，但能除贪，不能除嗔痴；或有三昧，但能除嗔，不能除痴贪；或有三昧，但能除痴，不能除贪嗔；或有三昧，但能除现在障，不能除过去、未来一切诸障。若能常修念佛三昧，无问现在、过去、未来，一切诸障悉皆除也。’”
　　第三、问曰：“念佛三昧既能除障，得福功利大者，未审亦能资益行者，使延年益寿以不？”
　　答曰：“必得！何者？如《惟无三昧经》云：‘有兄弟二人，兄信因果，弟无信心，而能善解相法。因其镜中自见面上死相已现，不过七日。时有智者，教往问佛。佛时报言：“七日不虚。若能一心念佛、修戒，或得度难。”寻即依教系念，时至六日即有二鬼来，耳闻其念佛之声，竟无能前进，还告阎罗王。阎罗王索符，已注云，由持戒、念佛功德，生第三炎天。’又《譬喻经》中，有一长者，不信罪福，年已五十。忽夜梦见刹鬼索符来欲取之，不过十日。其人眠觉，惶怖非常。至明，求觅相师占梦，师作卦兆云：‘有刹鬼必欲相害，不过十日。’其人惶怖倍常，诣佛求请。佛时报云：‘若欲攘此，从今已去，专意念佛，持戒，烧香，然灯、悬缯幡盖，信向三宝，可免此死。’即依此法专心信向。刹鬼到门，见修功德，遂不能害，鬼即走去。其人缘斯功德，寿满百年，死得生天。复有一长者，名曰执持，退戒还佛，现被恶鬼打之。”
　　第四、问曰：“此念佛三昧但能对治诸障，唯招世报，亦能远感出世无上菩提以不？”
　　答曰：“得！何者？如《华严经．十地品》云：‘始从初地，乃至十地，于一一地中，皆说入地加行道。地满功德利已，不住道讫，即皆结云：“是诸菩萨虽修余行，皆不离念佛、念法、念僧，上妙乐具供养三宝。”’以斯文证得知，诸菩萨等乃至上地，常学念佛、念法、念僧，方能成就无量行愿，满功德海。何况二乘、凡夫求生净土，不学念佛也？何以故？此念佛三昧即具一切四摄、六度，通行、通伴故。”
　　第五、问曰：“初地已上菩萨与佛同证真如之理，名生佛家，自能作佛济运众生，何须更学念佛三昧，愿见佛也？”
　　答曰：“论其真如，广大无边，与虚空等，其量难知。譬如一大闇室，若然一灯、二灯，其明虽遍，犹为闇也；渐至多灯，虽名大明，岂及日光？菩萨所证智，虽地地相望自有阶降，岂得比佛如日明也？”
　　第五大门中有四番料简：第一、泛明修道延、促，欲令速获不退；第二、此彼禅观比挍劝往；第三、此彼净、秽二境，亦名漏、无漏比挍；第四、引圣教证成，劝后代生信求往。
　　第一、泛明修道延、促者。就中有二：一、明修道延、促；二、问答解释。一、明延、促者。但一切众生，莫不厌苦求乐，畏缚求解，皆欲早证无上菩提者，先须发菩提心为首。此心难识、难起，纵令发得此心，依经终须修十种行：谓信、进、念、戒、定、慧、舍、护法、发愿、回向，进诣菩提。然修道之身，相续不绝，迳一万劫始证不退位，当今凡夫现名信想轻毛，亦曰假名，亦名不定聚，亦名外凡夫，未出火宅。何以得知？据《菩萨璎珞经》，具辨入道行位法尔，故名难行道。又但以一劫之中受身生、死，尚不可数知，况一万劫中徒受痛烧？若能明信佛经，愿生净土，随寿长、短，一形即至，位阶不退，与此修道一万劫齐功。诸佛子等！何不思量？不舍难求易也？如《俱舍论》中，亦明难行、易行二种之道。难行者，如论说云：“于三大阿僧祇劫，一一劫中皆具福智资粮，六波罗蜜一切诸行，一一行业皆有百万难行之道，始充一位，是难行道也。”易行道者，即彼论云：“若由别有方便，有解脱者，名易行道也。”今既劝归极乐，一切行业悉回向彼，但能专至，寿尽必生。得生彼国，即究竟清凉，岂可不名易行之道？须知此意也。
　　二、问曰：“既言愿往生净土，随此寿尽，即得往生者。有圣教证不？”
　　答曰：“有七番，皆引经论证成。一、依《大经》云：‘佛告阿难：“其有众生，欲于今世见无量寿佛者，应发无上菩提之心，修行功德愿生彼国，即得往生。”’故《大经赞》云：‘若闻阿弥陀德号，欢喜赞仰心归依，下至一念得大利，则为具足功德宝。设满大千世界火，亦应直过闻佛名，闻阿弥陀不复退，是故至心稽首礼。’二、依《观经》，九品之内皆言：‘临终正念，即得往生。’三、依《起信论》云：‘教诸众生劝观真如平等、一实。亦有始发意菩萨，其心软弱，自谓不能常值诸佛，亲承供养，意欲退者。当知如来有胜方便，摄护信心，谓以专意念佛因缘，随愿往生。以常见佛故，永离恶道。’四、依《鼓音陀罗尼经》云：‘尔时世尊告诸比丘：“我当为汝演说，西方安乐世界，今现有佛，号阿弥陀。若有四众，能正受持彼佛名号，坚固其心忆念不忘，十日、十夜除舍散乱，精勤修习念佛三昧，若能令念念不绝，十日之中必得见彼阿弥陀佛，皆得往生。”’五、依《法鼓经》云：‘若人临终之时不能作念，但知彼方有佛，作往生意，亦得往生。’六、如《十方随愿往生经》云：‘若有临终及死堕地狱，家内眷属为其亡者念佛及转诵、斋福，亡者即出地狱，往生净土。’况其现在自能修念，何以不得往生者也？是故彼经云：‘现在眷属为亡者追福，如饷远人，定得食也。’第七、广引诸经证成，如《大法鼓经》说：‘若善男子，善女人，常能系意，称念诸佛名号者，十方诸佛一切贤圣，常见此人，如现目前。是故此经名“大法鼓”，当知此人，十方净土随愿往生。’又《大悲经》云：‘何名为大悲？若专念佛相续不断者，随其命终，定生安乐。若能展转相劝行念佛者，当知此等悉名行大悲人也。’是故《涅槃经》云：‘佛告大王：“假令开大库藏，一月之中布施一切众生，所得功德不如有人称佛一口，功德过前不可挍量。”’又《增一阿含经》云：‘佛告阿难：“其有众生，供养一阎浮提人衣服、饮食、卧具、汤药，所得功德宁为多不？”阿难白佛言：“世尊！甚多，甚多！不可数量。”佛告阿难：“若有众生，善心相续称佛名号，如一构牛乳顷，所得功德过上不可量，无有能量者。”’《大品经》云：‘若人散心念佛，乃至毕苦，其福不尽；若人散花念佛，乃至毕苦，其福不尽。’故知念佛利大，不可思议也。《十往生经》、诸大乘经等并有文证，不可具引也。”
　　第二、次明此彼禅观比挍，劝往生者。但此方秽境，乱想难入，就令修得，唯获事定，多喜味染。又复，但能伏业，报生上界，寿尽多退。是故《智度论》云：“多闻持戒禅，未得无漏法，虽有此功德，是事未可信。”若欲向西修习，事境光净，定观易成，除罪多劫，永定速进，究竟清凉。如《大经》广说。
　　问曰：“若西方境界胜可为禅定感，此界色天劣，不应为禅定招？”
　　答曰：“若论修定因，该通于彼、此。然彼界位是不退，并有他力持，是故说为胜；此处虽复修定克，但有自分因，阙无他力摄，业尽不免退，就此说不如。”
　　第三、据此彼净、秽二境，亦名漏、无漏者。若论此处境界，唯有三涂丘坑，山涧、沙卤，棘刺、水旱，暴风恶触，雷、电礔礰，虎、狼毒兽，恶贼恶子，荒乱破散，三灾败坏；语论正报，三毒、八倒，忧、悲、嫉、妒，多病、短命，饥、渴、寒、热，常为司命害鬼之所追逐，深可秽恶，不可具说，故名有漏，深可厌也。往生彼国胜者，据《大经》云，十方人、天但生彼国者，莫不皆获种种利益也。何者？一、生彼国者，行则金莲捧足，坐则宝座承躯，出则帝释在前，入则梵王从后；一切圣众与我亲朋，阿弥陀佛为我大师；宝树、宝林之下任意翱翔，八德池中游神濯足；形则身同金色，寿则命与佛齐；学则众门并进，止则二谛虚融；十方济运，则乘大神通，晏安暂时，则坐三空门；游则入八正之路，至则到大涅槃。一切众生但至彼国者皆证此益，何不思量不速去也？
　　第四、引圣教证成，劝后代生信求愿往者。依《观佛三昧经》云：“尔时会中有十方诸佛，各于华台中结跏趺坐，于空中现。东方善德如来为首，告大众言：‘汝等当知！我念过去无量世时，有佛名宝威德上王。彼佛出时，亦如今日说三乘法。彼佛灭后，末世之中有一比丘，将弟子九人，往诣佛塔礼拜佛像。见一宝像严显可观，观已敬礼，目谛观之，各说一偈用为赞叹，随寿修、短各自命终。即命终已即生佛前，从此已后恒得值遇无量诸佛，于诸佛所，广修梵行得念佛三昧海。既得此已，诸佛现前即与授记，于十方面随意作佛。东方善德佛者，即我身是；自余九方诸佛者，即是本昔弟子九人是。十方佛、世尊因由礼塔一偈赞故得成为佛，岂异人乎？我等十方佛是。’是时十方诸佛从空而下，放千光明，显现色身，白毫相光，各各皆坐释迦佛床，告阿难言：‘汝知，释迦文佛无数精进百千苦行，求佛智慧报得是身。今为汝说，汝持佛语，为未来世天、龙大众，四部弟子，说观佛相好及念佛三昧。’说是语已，然后问讯释迦文佛，问讯讫已，各还本国。”
　　第六大门中有三番料简：第一、十方净土共来比挍；第二、义推；第三、辨经住灭。
　　第一、十方净土共来比挍者。有其三番：一、如《随愿往生经》云：“十方佛国皆悉严净，随愿并得往生。虽然，悉不如西方无量寿国。”何意如此？但阿弥陀佛与观音、大势至，先发心时，从此界去，于此众生偏是有缘。是故释迦处处叹归。二、据《大经》，法藏菩萨因中，于世饶王佛所，具发弘愿取诸净土，时佛为说二百一十亿诸佛刹土，天人善恶，国土精粗，悉现与之。于时法藏菩萨愿取西方成佛，今现在彼，是二证也。三、依此《观经》中，韦提夫人复请净土，如来光台，为现十方一切净土，韦提夫人白佛言：“此诸佛土虽复清净皆有光明，我今乐生极乐世界阿弥陀佛所。”是其三证。故知诸净土中，安乐世界最胜也。
　　第二、义推者。
　　问曰：“何故要须面向西坐，礼念观者？”
　　答曰：“以阎浮提云，日出处名生，没处名死。藉于死地，神明趣入，其相助便。是故法藏菩萨愿成佛在西，悲接众生。由坐、观、礼、念等面向佛者，是随世礼仪；若是圣人得飞报自在，不辨方所。但凡夫之人身心相随，若向余方，西往必难。是故《智度论》云：‘有一比丘，康存之日诵《阿弥陀经》，及念般若波罗蜜。临命终时告弟子言：“阿弥陀佛与诸圣众今在我前。”合掌归依，须臾舍命。于是弟子依火葬法，以火焚尸，一切烧尽，唯有舌根一种与本不异，遂即收取起塔供养。’龙树菩萨释云：‘诵阿弥陀经故，是以垂终佛自来迎；念般若波罗蜜故，所以舌根不尽。’以斯文证，故知一切行业但能回向，无不往也。故《须弥四域经》云：‘天地初开之时，未有日、月、星辰，纵有天、人来下，但用项光照用。尔时人民多生苦恼，于是阿弥陀佛遣二菩萨——一名宝应声，二名宝吉祥——即伏牺、女娲是。此二菩萨共相筹议，向第七梵天上取其七宝，来至此界造日、月、星辰、二十八宿，以照天下，定其四时，春、秋、冬、夏。时二菩萨共相谓言：“所以日、月、星辰、二十八宿西行者，一切诸天、人民尽共稽首阿弥陀佛，是以日月星辰，皆悉倾心向彼，故西流也。”’”
　　第三、辨经住灭者。谓释迦牟尼佛一代正法五百年，像法一千年，末法一万年。众生灭尽，诸经悉灭。如来悲哀痛烧众生，特留此经，止住百年。以斯文证，故知彼国虽是净土，然体通上下，知相、无相，当生上位；凡夫火宅，一向乘相往生也。
　　第七大门中有两番料简：第一、此彼取相，料简缚脱；第二、次明此彼修道用功轻重而获报真、伪，故劝向彼。
　　第一、此彼取相，料简缚脱者。若取西方净相，疾得解脱，纯受极乐，智眼开朗；若取此方秽相，唯有妄乐，痴盲厄缚忧怖。
　　问曰：“依大乘诸经，皆云：‘无相乃是出离要道，执相拘碍不免尘累。’今劝众生舍秽、忻净，是义云何？”
　　答曰：“此义不类。何者？凡相有二种：一者、于五尘欲境，妄爱贪染，随境执著，此等是相名之为缚；二者、爱佛功德，愿生净土，虽言是相，名为解脱。何以得知？如《十地经》云：‘初地菩萨尚自别观二谛，励心作意，先依相求，终则无相，以渐增进体大菩提；尽七地终心，相心始息；入其八地，绝于相求，方名无功用也。’是故论云：‘七地已还恶贪为障，善贪为治；八地已上善贪为障，无贪为治。’况今愿生净土，现是外凡，所修善根皆从爱佛功德生，岂是缚也？故《涅槃经》云：‘一切众生有二种爱：一者、善爱；二者、不善爱。不善爱者，唯愚求之；善法爱者，诸菩萨求。’是故《净土论》云：‘观佛国土清净味，摄受众生大乘味，类事起行愿取佛土味，毕竟住持不虚作味。’有如是等无量佛道味，故虽是取相，非当执缚也。又彼净土所言相者，即是无漏相、实相相也。”
　　第二段中，明此彼修道用功轻、重，而获报真、伪者。若欲发心归西者，单用少时礼、观、念等，随寿长、短，临命终时，光台迎接，迅至彼方，位阶不退。是故《大经》云：“十方人、天来生我国，若不毕至灭度、更有退转者，不取正觉。”此方多时，具修施、戒、忍、进、定、慧，未满一万劫已来，恒未免火宅，颠倒坠堕，故名用功至重，获报伪也。《大经》复云：“生我国者，横截五恶趣。”今此约对弥陀净刹，娑婆五道齐名恶趣，地狱、饿鬼、畜生，纯恶所归名为恶趣；娑婆人、天杂业所向，亦名恶趣。若依此方修治断除，先断见惑，离三涂因，灭三涂果；后断修惑，离人、天因，绝人、天果。此皆渐次断除，不名横截；若得往生弥陀净国，娑婆五道一时顿舍，故名横截。五恶趣者，截其果也；恶趣自然闭者，闭其因也，此明所离。升道无穷极者，彰其所得。若能作意，回愿向西，上尽一形，下至十念，无不皆往。一到彼国，即入正定聚，与此修道一万劫齐功也。
　　第八大门中有三番料简：第一、略举诸经，来证劝舍此、忻彼；第二、弥陀、释迦二佛比挍；第三、释往生意。
　　第一、略举诸大乘经，来证皆劝舍此、悕彼者。一、谓耆阇崛山说《大经》二卷；二、《观经》一部，王宫、耆阇两会正说；三、《小卷无量寿经》，舍卫一说；四、复有《十方随愿往生经》明证；五、复有《无量清净觉经》二卷，一会正说；六、更有《十往生经》一卷。诸余大乘经论，指赞处多，如《请观音》、《大品经》等。又如龙树、天亲等论，叹劝非一，余方净土，皆不如此丁宁。
　　第二、弥陀、释迦二佛比挍者。谓此佛释迦如来八十年住世，暂现即去，去而不返，比于忉利诸天，不至一日。又释迦在时，救缘亦弱，如毗舍离国，救人现患等。何者？时毗舍离国人民，遭五种恶病：一者、眼赤如血；二者、两耳出脓；三者、鼻中流血；四者、舌噤无声；五者、所食之物化为粗涩；六、识闭塞犹如醉人。有五夜叉：或名讫拏迦罗，面黑如墨而有五眼，狗牙上出吸人精气，良医耆婆尽其道术，所不能救。时有月盖长者为首，部领病人，皆来归佛，叩头求哀。尔时世尊起无量悲愍，告病人曰：“西方有阿弥陀佛、观世音、大势至菩萨，汝等一心合掌求见。”于是大众皆从佛劝，合掌求哀。尔时彼佛放大光明，观音、大势一时俱到，说大神咒，一切病苦，皆悉消除，平复如故。然二佛神力应亦齐等，但释迦如来不申己能，故显彼长，欲使一切众生莫不齐归，是故释迦处处叹归，须知此意也。是故昙鸾法师，正意归西，故傍《大经》，奉赞云：“安乐声闻菩萨众，人天智慧咸洞达，身相庄严无殊异，但顺他方故列名。颜容端正无可比，精微妙躯非人天，虚无之身无极体，是故顶礼平等力。”
　　第三、释往生意者。就中有二：一、释往生意；二、问答解释。
　　第一、问曰：“今愿生净土，未知作何意也？”
　　答曰：“只欲疾成自利、利他，利物深广，十信、三贤，摄受正法，契会不二，见证佛性，明晓实相。观照晖心，有无二谛，因果先、后，十地优、劣，三忍、三道，金刚无碍，证大涅槃，大乘宽运，欲无限时住，为尽无边生死海故。”
　　问有三番。问曰：“愿生净土，拟欲利物者。若尔，所拔众生，今现在此。已能发得此心，只应在此，拔苦众生。何因得此心竟，先愿生净土？似如舍众生，自求菩提乐也。”
　　答曰：“此义不类。何者？如《智度论》云：‘譬如二人，俱见父、母眷属没在深渊。一人直往，尽力救之，力所不及，相与俱没；一人遥走，趣一舟船，乘来济接，并得出难。’菩萨亦尔，若未发心时，生死流转与众生无别；但已发菩提心时，先愿往生净土，取大悲船，乘无碍辩才，入生死海，济运众生。二、《大论》复云：‘菩萨生净土，具大神通，辩才无碍，教化众生时，尚不能令众生生善、灭恶，增道进位，称菩萨意。若即在秽土拔济者，阙无此益，如似逼鸡入水，岂能不湿也？’三、《大经赞》云：‘安乐佛国诸菩萨，夫可宣说随智慧，于己万物亡我所，净若莲华不受尘。往来进止若泛舟，利安为务舍适莫，彼己犹空断二想，然智慧炬照长夜。三明六通皆已足，菩萨万行观心眼，如是功德无边量，是故至心愿生彼。’”
　　第九大门中，有两番料简：第一、苦乐、善恶相对；第二、明彼此寿命长短比挍。
　　就初段中有二：一、苦乐、善恶相对；二、引《大经》为证。
　　初、言苦乐、善恶相对者。在此娑婆世界，虽有苦、乐二报，恒以乐少苦多，重则三涂痛烧；轻则人、天刀兵、疾病相续连注，远劫已来无有断时。纵有人、天少乐，犹如泡沫、电光，速起速灭，是故名为唯苦、唯恶。弥陀净国水鸟、树林常吐法音，明宣道教，具足清白，能令悟入。
　　二、引圣教为证者。《净土论》云：“十方人、天生彼国者，即与净心菩萨无二，净心菩萨即与上地菩萨，毕竟同得寂灭忍，故更不退转。”又引《大经》四十八愿中有五番大益：第一、《大经》云：“有十方人天来生我国，不悉真金色者，不取正觉；二云、十方人天来生我国，若形色不同有好丑者，不取正觉；三云、十方人天来生我国，不得宿命智，下至不知百千亿那由他诸劫事者，不取正觉；四云、十方人天来生我国，不得天耳通，下至不闻百千亿那由他诸佛所说，不悉受持者，不取正觉；五云、十方人天来生我国，不得他心智，下至不知百千亿那由他诸佛国中众生心念者，不取正觉。”欲论彼国利益之事，难可具陈。但当愿生，必不可思议。是故彼方唯善、唯乐，无苦、无恶也。
　　第二、明寿命长、短者。此方寿命大期不过百年，百年之内少出多减。或生年夭丧，乃至童子身亡，或腹胞胎伤堕。何意然者？良由众生作因时杂，是以受报亦不得齐同也。是故《涅槃经》云：“作业时黑，果报亦黑；作业时白，果报亦白。净杂亦尔。”又据《净度菩萨经》云：“人寿百岁，夜消其半，即是减却五十年也；就五十年内，十五已来未知善、恶，八十已去昏耄、虚劣，故受老苦。自此之外唯有十五年在，于中，外则王官逼迫，长征远防，或系在牢狱；内则门户吉、凶，众事牵缠，[勞-力+凡][勞-力+凡]忪忪，常求不足。”如斯推计，可有几时得修道业？如此思量，岂不哀哉？何得不厌？
　　又彼经云：“人生世间，凡经一日一夜，有八亿四千万念，一念起恶，受一恶身；十念念恶，得十生恶身；百念念恶，受一百恶身。计一众生一形之中，百年念恶，恶即遍满三千国土，受其恶身。恶法既尔，善法亦然。一念起善，受一善身；百念念善，受一百善身。计一众生一形之中，百年念善，三千国土善身亦满。”若得十年、五年，念阿弥陀佛，或至多年，后生无量寿国，即受净土法身，恒沙无尽不可思议也。今既秽土短促，命报不远；若生阿弥陀净国，寿命长远不可思议。是故《无量寿经》云：“佛告舍利弗：‘彼佛何故号阿弥陀？舍利弗！十方人、天往生彼国者，寿命长远亿百千劫，与佛同等，故号阿弥陀。’”各宜量此利大，皆愿往生也。
　　又《善王皇帝尊经》云：“其有人，学道念欲往生西方阿弥陀佛国者，忆念昼、夜一日，若二日，或三日，若四日，若五日，至六日七日。若复于中欲还悔者，闻我说是善王功德，命欲尽时，有八菩萨，皆悉飞来迎取此人，到西方阿弥陀佛国中，终不得止。”自此已下又引《大经偈》为证，赞云：“其有众生生安乐，悉具三十有二相，智慧满足入深法，究畅道要无障碍。随根利钝成就忍，三忍乃至不可说，宿命五通常自在，至佛不更杂恶趣。除生他方五浊世，示现同如大牟尼，生安乐国成大利，是故至心愿生彼。”
　　第十大门中，有两番料简：第一、依《大经》引类证诚；第二、释回向义。
　　第一、依《大经》引类证诚者。十方诸佛，无不劝归西方，十方菩萨无不同生，十方人、天有意齐归，故知不可思议事也。是故《大经赞》云：“神力无极阿弥陀，十方无量佛所赞，东方恒沙诸佛国，菩萨无数悉往觐。亦复供养安乐国，菩萨声闻诸大众，听受经法宣道化，自余九方亦如是。”
　　第二、释回向义者。但以一切众生既有佛性，人人皆有愿成佛心。然依所修行业，未满一万劫已来，犹未出火界，不免轮回。是故圣者愍斯长苦，劝回向西，为成大益。然回向之功，不越于六。何等为六？一者、将所修诸业回向弥陀。既至彼国，还得六通济运众生，此即不住道也。二、回因向果；三、回下向上；四、回迟向速，此即不住世间也；五、回施众生，悲念向善；六、回入去却分别之心。回向之功，只成斯六。是故《大经》云：“其有众生生我国者，自然胜进，超出常伦诸地之行。”至成佛道，更无回复之难。故《大经赞》云：“安乐菩萨声闻辈，于此世界无比方，释迦无碍大辩才，设诸假令示少分。最贱乞人并帝王，帝王复比金轮王，如是展转至六天，次第相类皆如始。以天色像喻于彼，千万亿倍非其类，皆是法藏愿力为，稽首顶礼大心力。”
　　第十一大门中，略作两番料简：第一、劝一切众生，托善知识，作向西意；第二、死后辨生缘胜、劣。
　　第一、劝托善知识者。依《法句经》，与众生作善知识，有宝明菩萨白佛言：“世尊！云何名为善知识也？”佛言：“善知识者，能说深法，谓空、无相、无愿，诸法平等，无业、无报，无因、无果，究竟如如，住于实际；然于毕竟空中，炽然建立一切诸法。是为善知识。善知识者，是汝父母，养育汝等菩提身故；善知识者，是汝眼目，能见一切善、恶道故；善知识者，是汝大船，运度汝等出生死海故；善知识者是汝絙绳，能挽拔汝等出生死故也。”
　　又劝虽与众生作善知识，必须归西。何以故？由住斯火界违、顺境多，多有退没，难出故也。是故舍利弗于此发心，修菩萨行，已经六十劫。逢恶知识乞眼因缘，遂即退转。故知火界修道甚难，故劝归西方，一得往生，三学自然胜进万行普备。故《大经》云：“弥陀净国，无造恶之地如毛发许也。”
　　第二、次辨众生死后，受生胜、劣者。此界众生寿尽命终，莫不皆乘善、恶二业，恒为司命狱率，妄爱烦恼，相与受生。乃从无数劫来，未能免离。若能生信，归向净土，策意专精，命欲终时，阿弥陀佛与观音圣众光台迎接。行者欢喜随从，合掌乘台，须臾即到，无不快乐，乃至成佛。又复一切众生造业不同，有其三种：谓上、中、下，莫不皆诣阎罗取判。若能信佛因缘，愿生净土，所修行业并皆回向，命欲终时，佛自来迎，不于死王也。
　　第十二大门中有一番，就《十往生经》为证劝往生也。如佛说生阿弥陀佛国，为诸大众说观身，正念解脱。《十往生经》云：“阿难白佛言：‘世尊！一切众生观身之法，其事云何？唯愿说之。’佛告阿难：‘夫观身之法者，不观东西、不观南北，不观四维、上下，不观虚空，不观外缘、不观内缘，不观身色，不观色声、不观色像，唯观无缘，是为正真观身之法。除是观身，十方谛求，在在处处更无别法而得解脱。’佛复告阿难：‘但自观身，善力自然，正念自然，解脱自然。何以故？譬如有人，精进直心，得正解脱。如是之人，不求解脱，解脱自至。’阿难复白佛言：‘世尊！世间众生，若有如是正念解脱，应无一切地狱、饿鬼、畜生三恶道也。’佛告阿难：‘世间众生不得解脱。何以故？一切众生皆由多虚少实，无一正念。以是因缘，地狱者多，解脱者少。譬如有人，于自父、母及以师僧，外现孝顺，内怀不孝，外现精进，内怀不实，如是恶人报虽未至，三涂不远。无有正念，不得解脱。’阿难复白佛言：‘若如是者，更修何善根，得正解脱？’佛告阿难：‘汝今善听！吾今为汝说。有十往生法，可得解脱。云何为十？一者、观身正念，常怀欢喜，以饮食、衣服施佛及僧，往生阿弥陀佛国；二者、正念以甘妙良药施一病比丘及一切众生，往生阿弥陀佛国；三者、正念不害一生命，慈悲于一切，往生阿弥陀佛国；四者、正念从师所受戒，净慧修梵行，心常怀欢喜，往生阿弥陀佛国；五者、正念孝顺于父母，敬奉于师长，不起憍慢心，往生阿弥陀佛国；六者、正念往诣于僧房，恭敬于塔寺，闻法解一义，往生阿弥陀佛国；七者、正念一日一夜中，受持八戒斋不破一，往生阿弥陀佛国；八者、正念若能斋月、斋日中远离于房舍，常诣于善师，往生阿弥陀佛国；九者、正念常能持净戒，勤修于禅定，护法不恶口，若能如是行，往生阿弥陀佛国；十者、正念若于无上道不起诽谤心，精进持净戒，复教无智者流布是经法，教化无量众生，如是诸人等悉皆得往生。’尔时会中有一菩萨，名山海慧，白佛言：‘世尊！彼阿弥陀国有何妙乐胜事，一切众生皆愿往生？’彼佛告山海慧菩萨：‘汝今应当起立、合掌，正身向西，正念观阿弥陀佛国，愿见阿弥陀佛。’尔时一切大众亦皆起立、合掌，共观阿弥陀佛。尔时阿弥陀佛现大神通，放大光明照山海慧菩萨身。尔时山海慧菩萨等即见阿弥陀佛国土，所有庄严妙好之事，皆悉七宝，七宝山、七宝国土，水鸟、树林常吐法音。彼国日日常转法轮，彼国人民不习外事，正习内事，口说方等语，耳听方等声，心解方等义。尔时山海慧菩萨白佛言：‘世尊！我等今者睹见彼国，胜妙利益不可思议。我今愿一切众生悉皆往生，然后我等亦愿生彼国。’佛记之曰：‘正观、正念、得正解脱，皆悉生彼。若有善男子、善女人，正信是经，爱乐是经，劝导众生，说者、听者，悉皆往生阿弥陀佛国。若有如是等人，我从今日常使二十五菩萨护持是人，常令是人无病、无恼，若人、若非人不得其便，行、住、坐、卧，无问昼、夜常得安稳。’山海慧菩萨白佛言：‘世尊，我今顶受尊教，不敢有疑。然世有众生，多有诽谤，不信是经，如是之人于后云何？’佛告山海慧菩萨：‘于后阎浮提或有比丘、比丘尼，见有读诵是经者，或相嗔恚，心怀诽谤。由是谤正法故，是人现身之中，来致诸恶重病，身根不具，聋、盲、喑、哑，水肿鬼魅，坐、卧不安，求生不得，求死不得。或乃致死，堕于地狱，八万劫中受大苦恼，百千万世未曾闻水食之名；久后得出，在牛、马、猪、羊为人所杀，受大极苦；后得为人，常生下处，百千万世不得自在，永不闻三宝名字。是故无智、无信人中，莫说是经也。’”
　　撰集流通德，普施于一切，先发菩提心，同归向净国，皆共成佛道。

　　安乐集卷下

　　此《集》，版有古今，古版殊误，世所现行凡有六本，曰宽元(往成刻)、曰弘安(悟阿重刻，今共称为古本)，曰正保、曰明历、曰宽文(三本俱以古本为范)，曰元禄(义山刻，称校观中寻弘等诸本，务修文字，今称为山本)，又别有崎阳所刻一本(今称为崎阳本，有人误为明本者，非辨如随闻载)，其他则慧琳音义以降，诸注家亦不鲜也。往往各辨鱼鲁，不无少差。特至本立老师，承袭离尘、演畅两讲主之说，乃有正错作专、辨定错简。同室耆老芳山、僧朴二师各补其缺漏。庶乎逢[鹵-※+夕]河之源与本立老师有尝言曰：“精刻本集以绍继师意。”者，业期他日，不果而寂。老师，(吾)先师之义兄，先师亦有校镌之志，尝向干耋，既蒙公许，桑榆暮景，亡几亦寂。属纩之际，托于(不肖)尚以斯事，於戏(朴)之无状，不敢所当，而遗命不可辞也，强以应承。尔来幻缘鞅掌，身亦善病，荏苒裘葛三更，既及禫礼，不觉恻然叹曰：“二老归寂，而一编未上木，呜呼！事之间关，何至于斯也？”遗志不啻，虽(朴)不肖，岂当废阁。于是乎，躬不自揣，黾勉从事，一赖演慈院订本，更校诸刊标揭异同，折衷改窜，则(予)岂敢乎？且撮正错要，聊便省览，未得全其二老志者，辜抂(朴)之无似耳，冀者四方同志删之补之。

　　维旹
　　宽政第七龙集乙卯秋
　　　　　南湖　[鹵-※+夕][卄/榮]幻住释龙磎朴素钦识
　　《安乐集》二卷，宽元以降绣梓而行世者，文字间有差误。今会聚横川观中、三井尊弘、梅尾明慧、根来深渊、黑谷慧镇等若干本，而偶以校焉，其当不之辨而判然趋舍之，彼此之间以为一本，至于其犹预而未可决，则阙而一任于后学也。且句逗四声副之字傍，以使读者易挂于牙齿耳。

　　元禄十一(戊寅)年正月二十五日，禅莲社释义山募刻

