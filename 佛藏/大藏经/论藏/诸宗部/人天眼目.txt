  人天眼目
　　宋 智昭集




　　人天眼目序

　　予游方时。所至尽诚。咨扣尊宿五宗纲要。其间件目。往往亦有所未知者。因慨念。既据师位。而纲宗语句。尚不知其名。况旨诀乎。将何以启迪后昆。剔抉疑膜邪。于是有意于纲要。几二十年矣。或见于遗编。或得于断碣。或闻尊宿称提。或获老衲垂颂。凡是五宗纲要者。即笔而藏诸。虽成巨轴。第未暇详定。晚抵天台万年山寺。始偿其志。编次类列。分为五宗。名之曰人天眼目。其辞皆一。依前辈所作。弗敢增损。然是集也。乃从上诸大老利物施为。既非予胸臆之论。俾行于世。有何诮焉。若其执拂柄据师位者。外是则无以辩验邪正也。有识博闻者。必垂印可。
　　宋淳熙戊申季冬越山晦岩智昭序

　　人天眼目卷之一


　　临济宗

　　师讳义玄。曹州南华人也。俗姓邢。幼而颖异。长以孝闻。及落发受具。居于讲肆。精究毗尼。博赜经论。俄叹曰。此济世医方也。非教外别传之旨。即更衣游方。首参黄檗。次谒大愚。其机缘语句。载于行录。既受黄檗印可。寻抵河北镇州城东南隅。临滹沱河侧。小院住持。其临济因地得名。唐咸通八年丁亥四月十日。摄衣据坐与三圣问答毕。寂然而逝。门人以师全身。建塔于大名府西北隅。敕谥慧照禅师。塔号澄灵。

　　四料拣

　　师初至河北住院。见普化克符二上座。乃谓曰。我欲于此建立黄檗宗旨。汝可成褫我。二人珍重下去。三日后。普化却上来问云。和尚三日前说甚么。师便打。三日后。克符上来问。和尚昨日打普化作甚么。师亦打。至晚小参云。我有时夺人不夺境。有时夺境不夺人。有时人境俱夺。有时人境俱不夺。
　　僧问。如何是夺人不夺境。师云。煦日发生铺地锦。婴儿垂发白如丝(大慧云。此二句。一句存境。一句夺人)。
　　僧问。如何是夺境不夺人。师云。王令已行天下遍。将军塞外绝烟尘(大慧云。上句夺境。下句存人)。
　　僧问。如何是人境俱夺。师云。并汾绝信独处一方(大慧云。便有人境俱夺面目。又云。吾初读诸家禅录。见并汾纪信之语。深以为疑。虽诘诸老。皆含糊不辨。既阅临济语。则知绝信二字。盖并汾二州名。僧问人境两俱夺。答云。独处一方。其旨晓然。方悟诸师之集皆有鸟焉之误)。
　　僧问。如何是人境俱不夺。师云。王登宝殿。野老讴歌(大慧云。此是人境俱不夺也)。

　　克符颂

　　夺人不夺境。　　缘自带誵讹。　　拟欲求玄旨。　　思量反责么。　　骊珠光灿烂。　　蟾桂影婆娑。　　觌面无回互。　　还应滞网罗(大慧云。此颂大概在骊珠光灿烂蟾桂影婆娑之上。盖此二句是境也。学人问夺人不夺境。拟欲求玄旨思量反责么。大意只是。不可思量拟议。思量拟议。学人蹉却觌面相呈一著。则被语言罗网矣)。
　　夺境不夺人。　　寻言何处真。　　问禅禅是妄。　　究理理非亲。　　日照寒光澹。　　山遥翠色新。　　直饶玄会得。　　也是眼中尘(大慧云。要会日照寒光澹山摇翠色新么。此二句是境。直饶玄会得。也是眼中尘。便夺了也)。
　　人境两俱夺。　　从来正令行。　　不论佛与祖。　　那说圣凡情。　　拟犯吹毛剑。　　还如值目盲。　　进前求解会。　　特地斩精灵(大慧云。正令既行。不留佛祖。到这里进之退之。性命总在师家手里。如吹毛剑。不可犯其锋也)。
　　人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦溺在无缘(大慧云。若要分明理会得临济意。但向当时垂示处看)。
　　师示众云。如诸方学人来。山僧此问。作三种根器断。如中下根器来。我便夺其境。而不除其法。或中上根器来。我便境法俱夺。如上上根器来。我便境法人俱不夺。如有出格见解人来。山僧此间。便全体作用。不历根器。大德到这里。学人著力处不通风。石火电光即蹉过了也。学人若眼目定动。即没交涉(凡五家宗主垂示处称师。后皆仿此)。
　　南院。颙问风穴昭(亦作沼)云。汝道。四料拣。料拣何法。穴云。凡语不滞凡情。既堕圣解。学者大病。先圣哀之。为施方便。如楔出楔。院问。
　　如何是夺人不夺境(首山等答皆附)穴云。新出红炉金弹子。簉破阇黎铁面门。首山云。人前把出远送千峰。法华举云。白菊乍开重日暖。百年公子不逢春。慈明圆云。神会曾磨普寂碑。道吾真云。庵中闲打坐。白云起峰顶。圆悟勤云。老僧有眼不曾见。达观颖云。家里已无回日信。路遥空有望乡牌。石门聪云。山河大地。
　　如何是夺境不夺人。穴云。刍草乍分头脑裂。乱云初绽影犹存。山云。打了不曾嗔。冤家难解免。华云。大地绝消息。翛然独任真。明云。须信壶中别有天。吾云。闪烁红旗散。仙童指路亲。圆悟云。阇黎问得自然亲。观云。沧海尽教枯到底。青山直得碾为尘。门云。番人失[疊*毛]帐。
　　如何是人境俱夺。穴云。蹑足进前须急急。促鞭当鞅莫迟迟。山云。万人作一冢。时人尽带悲。华云。草荒人变色。凡圣两俱忘。明云。寰中天子敕。塞外将军令。吾云。刚骨尽随红影没。苕苗总逐白云消。悟云收。观云。天地尚空。秦日月。山河不见汉君臣。门云。有何佛祖。
　　如何是人境俱不夺。穴云。帝忆。江南三月里。鹧鸪啼处百花香。山云。问处分明答处亲。华云。清风伴明月。野老笑相亲。明云。明月清风任往来。吾云。久旱逢初雨。他乡遇故知。悟云放。观云。莺啭上林花满地。客游三月草侵天。门云。问答甚分明。

　　翠岩颂(名可真兴化莆田人嗣慈明)

　　夺人不夺境。　　日月自流迁。　　山河及大地。　　片雨过蛮天。
　　夺境不夺人。　　问禅何处亲。　　相逢不只揖。　　晓夜渡关津。
　　人境两俱夺。　　声鼓坠红楼。　　纵横施巨阙。　　谁敢立当头。
　　人境俱不夺。　　阎浮转几遭。　　面南看北斗。　　争得合伊曹。

　　佛鉴(名惠勤)

　　瓮头酒熟人皆醉。　　林上烟浓花正红。　　夜半无灯香合静。　　秋千垂在月明中。

　　莺逢春暖歌声滑。　　人遇时平笑脸开。　　几片落花随水去。　　一声长笛出云来。

　　堂堂意气走雷霆。　　凛凛威风掬霜雪。　　将军令下斩荆蛮。　　神剑一挥千里血。

　　圣朝天子坐明堂。　　四海生灵尽安枕。　　风流年少倒金樽。　　满院桃花红似锦。

　　总颂

　　千溪万壑归沧海。　　四塞八蛮朝帝都。　　凡圣从来无二路。　　莫将狂见逐多途。

　　三句

　　师因僧问。如何是真佛真法真道。乞垂开示。师云。佛者心清净是。法者心光明是。道者处处无碍净光是。三即一皆空而无实有。如真正道人。念念不间断。达磨大师。从西土来。只是觅个不受惑底人。后遇二祖。一言便了。始知从前虚用工夫。山僧今日见处。与佛祖不别。若第一句中荐得。堪与佛祖为师。若第二句中荐得。堪与人天为师。若第三句中荐得。自救不了。僧问。
　　如何是第一句(风穴以。下答附)师云。三要印开朱点窄。未容拟议主宾分。风穴云。随声便喝。道吾真云。直下冲云际。东山绝往来。海印信云。那吒忿怒。云峰悦云。

　　垂手过膝

　　如何是第二句。师云。妙解岂容无著问。沤和争负截流机。穴云。未开口前错。吾云。面前渠不见。背后称冤苦。印云。衲僧罔措。峰云。万里崖州。
　　如何是第三句。师云。看取棚头弄傀儡。抽牵元是里头人。穴云。明破则不堪。吾云。头上一堆尘。脚下三尺土。印云。西天此土。峰云。粪箕扫帚。
　　慈明示众云。先宝应曰。第一句荐得。堪与佛祖为师。第二句荐得。堪与人天为师。第三句荐得。自救不了。山僧即不然。第一句荐得。和泥合水。第二句荐得。无绳自缚。第三句荐得。四棱著地。所以道。起也海晏河清。行人避路。住也乾坤黯黑日月无光。汝等诸人。何处出气。如今还有出气者么。有即出来对众出气看。若无山僧今日与尔出气去也。乃嘘一声卓拄杖下座。石门聪云。第一句荐得石里迸出。第二句荐得挨拶将来。第三句荐得。自救不了。

　　三玄三要

　　师云。大凡演唱宗乘。一语须具三玄门。一玄门须具三要。有权有实。有照有用。汝等诸人作么生会。后来汾阳昭和尚。因举前话乃云。那个是三玄三要底句。
　　僧问。如何是第一玄。汾阳云。亲嘱饮光前。吾云。释尊光射阿难肩。
　　如何是第二玄。汾云。绝相离言诠。吾云。孤轮众象攒。
　　如何是第三玄。汾云。明镜照无偏。吾云。泣向枯桑泪涟涟。
　　如何是第一要。汾云。言中无作造。吾云。最好精粗照。
　　如何是第二要。汾云。千圣入玄奥。吾云。闪烁乾坤光晃耀。
　　如何是第三要。汾云。四句百非外。尽踏寒山道。吾云。夹路青松老。

　　汾阳颂(并)总

　　第一玄。照用一时全。七星光灿烂。万里绝尘烟。
　　第二玄。钩锥利便尖。拟议穿腮过。裂面倚双肩。
　　第三玄。妙用具方圆。随机明事理。万法体中全。
　　第一要。根境俱忘绝朕兆。山崩海竭洒飘尘。荡尽寒灰始得妙。
　　第二要。钩锥察辨呈巧妙。纵去夺来掣电机。透匣七星光晃耀。
　　第三要。不用垂钩并下钓。临机一曲楚歌声。闻者尽教来反照(一作闻了悉皆忘反照)。
　　三玄三要事难分。得意忘言道易亲。一句明明该万象。重阳九日菊花新。

　　慈明

　　第一玄。三世诸佛拟何宣。垂慈梦里生轻薄。端坐还成落断边。
　　第二玄。灵利衲僧眼未明。石火电光犹是钝。扬眉瞬目涉关山。
　　第三玄。万象森罗宇宙宽。云散洞空山岳静。落花流水满长川。
　　第一要。岂话圣贤妙。拟议涉长途。抬头已颠倒。
　　第二要。峰顶敲楗召。神通自在来。多闻门外叫。
　　第三要。起倒令人笑。掌内握乾坤。千差都一照。
　　报汝通玄士。棒喝要临时。若明端的旨。半夜太阳辉。竹庵(名士圭成都史氏子嗣佛眼)示众云。临济道。一句中须具三玄门。一玄门须具三要。大众事因叮嘱起。展转见誵讹。听取一颂。句中难透是三玄。一句该通空劫前。临济命根元不断。一条红线手中牵。

　　四喝

　　师问僧。有时一喝如金刚王宝剑。有时一喝如踞地师子。有时一喝如探竿影草。有时一喝不作一喝用。汝作么生会。僧拟议。师便喝。

　　寂音尊者颂

　　金刚王剑觌露堂堂。　　才涉唇吻即犯锋铓。
　　踞地师子本无窠臼。　　顾伫停机即成渗漏。

　　探竿影草不入阴界。一点不来贼身自败。
　　有时一喝不作喝用。佛法大有只是牙痛。
　　首山示众云。老僧寻常问汝道。这里一喝不作一喝用。有时一喝作问行。有时一喝作探竿影草。有时一喝作踞地师子。有时一喝作金刚王宝剑。若作问行来时。急著眼看始得。若作探竿影草。尔诸人合作么生。若作踞地师子。野干须屎尿出始得。若作金刚王宝剑用时。天王也须脑裂。只与么横喝竖喝。总唤作道理商量。

　　汾阳

　　金刚宝剑最威雄。　　一喝能摧万仞峰。　　遍界乾坤皆失色。　　须弥倒卓半空中。

　　金毛踞地众威全。　　一喝能令丧胆魂。　　岳顶峰高人不见。　　猿啼白日又黄昏。

　　词锋探草辨当人。　　一喝须知伪与真。　　大海渊澄涵万象。　　休将牛迹比功深。

　　一喝当阳势自彰。　　诸方真有好商量。　　盈衢溢路歌谣者。　　古往今来不变常。

　　智海普融

　　一喝金刚剑用时。　　寒光烁烁射坤维。　　语言拟议伤锋刃。　　遍界髑髅知不知。

　　一喝金毛轻踞地。　　檀林袭袭香风起。　　虽然爪距不曾施。　　万里妖狐皆远避。

　　一喝将为探竿草。　　南北东西无不到。　　短长轻重定锱铢。　　平地茫茫须靠倒。

　　一喝不作一喝用。　　三世古今无别共。　　落花三月睡初醒。　　碧眼黄头皆作梦。

　　宾主句

　　师上堂。有僧出礼拜。师便喝。僧云。老和尚莫探头好。师云。落在什么处。僧便喝。师便打。
　　又有僧问。如何是佛法大意。师便喝。僧礼拜。师云。汝道好喝也无。僧云。草贼大败。师云。过在什么处。僧云。再犯不容。师便喝。是日两堂首座相见同时下喝。僧问师。还有宾主也无。师云。宾主历然。师云。大众要会临济宾主句。问取堂中二首座。

　　慈明颂

　　啐啄之机箭拄锋。　　瞥然宾主当时分。　　宗师愍物垂缁素。　　北地黄河澈底浑。

　　竹庵

　　作家相见终不错。　　两两同时齐啐啄。　　喝下虽然宾主分。　　争如普化摇铃铎。

　　四宾主

　　师一日示众云。参学人大须仔细。如宾主相见。便有言说往来。或应物现形。或全体作用。或把机权喜怒。或现半身。或乘师子。或乘象王。如有真正学人。便喝先拈出一个胶盆子。善知识不辨是境。便上他境上。做模做样。学人又喝。前人不肯放。此是膏盲之病。不堪医治。唤作宾看主。或是善知识。不拈出物。随学人问处即夺。学人被夺抵死不放。此是主看宾。或有学人。应一个清净境界。出善知识前。善知识辨得是境。把得住抛向坑里。学人言。大好善知识即云。咄哉不识好恶。学人便礼拜。此唤作主看主。或有学人披枷带锁。出善知识前。善知识更与安一重枷锁。学人欢喜。彼此不辨。唤作宾看宾。大德山僧所举。皆是辨魔拣异。知其邪正。

　　宾主问答

　　僧问风穴。如何是宾中宾。穴云。攒眉坐白云。克符云。倚门傍户。犹如醉。出言吐气不惭惶。汾阳云。终日走红尘。不识自家珍。又云。合掌庵前问世尊。慈明云。礼拜更殷勤。石门云。礼拜甚分明。雪窦云。满目是埃尘。又云噫。
　　如何是宾中主。穴云。入市双瞳瞽。符云。口念弥陀双拄杖。目瞽瞳人不出头。汾云。识得衣中宝。端坐解区分。又云。对面无俦侣。明云。拄杖长在手。门云。觑地无回顾。窦云。兆分其五。又云引。
　　如何是主中宾。穴云。回鸾两曜新。符云。高提祖印当机用。利物应知语带悲。汾云。金钩抛四海。玉烛续明灯。又云。阵云横海上。拔剑搅龙门。明云。横担楖栗拨乾坤。门云。往复问前程。窦云。月带重轮又云收。
　　如何是主中主。穴云。磨砻三尺剑。待斩不平人。符云。横按镆鎁全正令。太平寰宇斩痴顽。僧云。既是太平寰宇。为甚却斩痴顽。符云。不许夜行刚把火。直须当道与人看。汾云。高提日月光寰宇。大阐洪音唱楚歌。又云。三头六臂擎天地。忿怒那吒扑帝钟。明云。剑握甑人手。门云。万里绝同侣。窦云。大千捏聚。又云揭。

　　浮山颂

　　宾中宾。　　双眉不展眼无筋。　　他方役役投知己。
　　失却衣中无价珍。

　　宾中主。　　尽力追寻无处所。　　昔年犹自见些些。
　　今日谁知目双瞽。

　　主中宾。　　我家广大实难论。　　所求不吝无高下。
　　贵贱同途一路平。

　　主中主。　　七宝无亏金殿宇。　　千子常围绕圣颜。
　　诸天不顺飞轮举。

　　翠岩

　　宾中宾。　　出语不相因。　　未谛审思惟。　　骑牛过孟津。
　　宾中主。　　相牵日卓午。　　展拓自无能。　　且历他门户。
　　主中宾。　　南越望西秦。　　寒山逢拾得。　　拟议乙卯寅。
　　主中主。　　当头坐须怖。　　万里涉流沙。　　谁云佛与祖。

　　雪窦

　　宾中之宾。　　少喜多嗔。　　丈夫壮志。　　当付何人。

　　宾中之主。　　玄沙猛虎。　　半合半开。　　惟自相许。

　　主中之宾。　　温故知新。　　互换相照。　　师子颦呻。

　　主中之主。　　正令齐举。　　长剑倚天。　　谁敢当御。

　　宾主分不分。　　瞒顸绝异闻。　　解布劳生手。　　寄言来白云。

　　华严(东京名孜)

　　僧问。如何是宾中宾。孜云。客路如天远。
　　如何是宾中主。云侯门似海深。
　　如何是主中主。云寰中天子敕。
　　如何是主中宾。云塞外将军令。
　　孜云。宾中问主互换之机。主中问宾同生同死。主中辨主。饮气吞声。宾中觅宾。白云万里。故句中无意。意在句中。于斯明得。一双孤雁。扑地高飞。于斯不明。一对鸳鸯。池中独立。知音禅客。相与证明。影响之流。切须子细。良久云。若是陶渊明。攒眉便归去。

　　四照用

　　师一日示众云。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立主立宾。合水和泥应机接物。若是过量人。向未举时。撩起便行。犹较些子。时有僧出问佛法大意。师云。汝试道看。僧便喝。师亦喝。僧又喝。师便打(先照后用)问如何是佛法大意。师便喝。复云。汝道好喝么。僧便喝。师亦喝。僧又喝。师便打(先用后照)僧入门。师便喝。僧亦喝。师便打云。好打只有先锋。且无殿后(照用同时)僧来参。师便喝。僧亦喝。师又喝。僧亦喝。师便打云。好打为伊作主不到头无用处。主家须夺而用之。千人万人。到此出手不得。直须急著眼看始得(照用不同时)。
　　古德云。主一喝验宾。宾一喝验主。主再喝验宾。宾再喝验主。四喝后无宾主也。到这里主家便夺却。更不容他。慈明示众云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝。一喝云。且道。是照是用。还有缁素得出底么。若有试出来呈丑拙看。若无山僧失利。

　　照用问答

　　问如何是先照后用。首山云。南岳岭头云。太行山下贼。佛陀逊云。红旗曜日催征骑。骏马嘶风卷阵云。道吾真云。语路分明说。投针不回避。黄龙新云。清风拂明月。五祖演云。王言如丝。
　　如何是先用后照。首山云。太行山下贼。南岳岭头云。陀云。斩得匈奴首。还归细柳营。吾云。金刚觌面亲分付。语道分明好好陈。龙云。明月拂清风。祖云。其出如纶。
　　如何是照用同时。山云。收下南岳岭头云。捉得太行山下贼。陀云。太行招手。子夏扬眉。吾云。佛祖道中行异路。森罗影里不留身。龙云。清风明月。祖云。举起轩辕镜。蚩尤失却威。
　　如何是照用不同时。山云。昨日晴今日雨。陀云。午后打斋钟。吾云。清凉金色光先照。峨眉银界一时铺。龙云。非清风非明月。祖云。金将火试。
　　汾阳云。凡一句语。须具三玄门。每一玄门。须具三要路。有照有用。或先照后用。或先用后照。或照用同时。或照用不同时。先照后用。且共汝商量。先用后照。汝也是个人始得。照用同时。汝作么生当抵。照用不同时。汝作么生凑泊。琅玡觉云。先照后用。露师子之爪牙。先用后照。纵象王之威猛。照用同时。如龙得水致雨腾云。照用不同时。提奖婴儿。抚怜赤子。此古人建立法门。为合如是。不合如是。若合如是。纪信乘九龙之辇。不合如是。项羽失千里之骓。还有为琅玡出气底么。如无山僧自道去也。卓拄杖下座。

　　慈明颂(并总颂)

　　照时把断乾坤路。　　验彼贤愚丧胆魂。　　饶君解佩苏秦印。　　也须归款候皇恩。

　　用便生擒到命殂。　　却令苏醒尽残躯。　　归款已彰天下报。
　　放汝残年解也无。

　　照用同时棒下玄。　　不容拟议验愚贤。　　轮剑直冲龙虎阵。　　马丧人亡血满田。
　　照用不同时。　　时人会者稀。　　秋空黄叶坠。　　春尽落花飞。

　　一喝分宾主。　　照用一时行。
　　会得个中意。　　日午打三更。

　　兴化验人(四碗四唾四瞎)

　　莫热碗鸣声(中下二机用)碗脱丘(无底语)碗脱曲(无绻缋语)碗(向上明他)当面唾(鬼语)望空唾(精魂语)背面唾(罔两语)直下唾(速灭语)不似瞎(记得语不作主)恰似瞎(不见前后语)瞎汉(定在前人分上)瞎(不见语之来处)。

　　汾阳十智同真(佛海远著语)

　　汾阳示众云。夫说法者(满口嚼冰霜)须具十智同真(今古罕闻)若不具十智同真。邪正不辨。缁素不分(焦砖打著连底冻)不能为人天眼目(铁作面皮)决断是非(一人传虚万人传实)如鸟飞空而折翼(未举以前底)如箭射的而断弦(著力处不消一[利-禾+苔])断弦故射不中的(我要那射不中底)翼折故空不能飞(尽却尔神通妙用。又云。向什么处去)弦壮翼牢(远水不救近火)空的俱澈(瓦解冰消)作么生是十智同真(又是从头起)与诸人二点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入。
　　还有点得出底么。不吝慈悲。试出来道看。若点不出。未具参学眼在。却须辨取。要识是非。面目见在。喝一喝下座。
　　大慧云。汾阳老子末后。若无个面目现在。一场败阙。虽然未免丧我儿孙。喝一喝。
　　寂音曰。今此法门。丛林怕怖。不欲闻其声。何以言之。诸方但要平实见解。执之不移。只欲传受。不信有悟。假使汾阳复生。亲为剖析。亦以为非。昔阿难夜经行次。闻童子诵佛偈。若人生百岁。不善水潦鹤。未若生一日而得决了之。阿难教之曰。不善诸佛机。非水潦鹤也。童子归白其师。师笑曰。阿难老昏矣。当以我语为是。今学者之前。语三玄三要十智同真旨趣。何以异此。

　　古宿十智同真问答(标汾阳外余不著名)

　　一同一质。汾阳云。绵州附子汉州姜。又云。鬼争漆桶。总不出渠。贼不打贫家。鬼窟里头出头没。百草头边任游戏。一毛头上定乾坤。八字打开人不识。碗脱丘。
　　二同大事。汾云。火官头上风车子。嘉州大像陕府铁牛。当甚破草鞋。少卖弄。两肩担不起。不直半分文。识得木上座也未。灯笼入露柱。杖挑日月手握乾坤。
　　三总同参。汾云。万象森罗齐稽首。莫怪不相识撞著露柱。呼神唤鬼。倚栏惆怅望江南。胡人持咒口喃喃。
　　四同真智。汾云。鬼家活计。八十翁翁入场屋。彼此不著便。天地悬殊。佛眼觑不见。认著依然还不是。黑山鬼窟。毛吞巨海。芥纳须弥。波斯鼻孔长。
　　五同遍普。汾云。石头土块。南岳天台西天此土。是什么境界。鱼行水浊。打著南边动北边。可惜许。坐却千千万万。如何折合。狸奴白牯放毫光。笑他禾山解打鼓。踏开生死海。跳出是非门。
　　六同具是。汾云。乞儿箩易满。等闲吹入胡笳曲。寒时终不热。信手拈来著著亲。师子颦呻象王蹴踏。
　　七同得失。汾云。披毛戴角。衔铁负鞍。一言勘破维摩诘。瓮里不走鳖。也不放尔在。不落明暗。作么生道。卖扇老婆手遮日。
　　八同生杀。汾云。放汝命通汝气。死蛇解弄也活。愿观盛作。迅雷不及掩耳。祸不单行。眉间宝剑袖里金槌。灌稻水车鸣戛戛。
　　九同音吼。汾云。驴鸣犬吠启圆通。师子颦呻群狐退后。徒劳侧耳。好语不出门。小出大遇。风吹石臼念摩诃。夜叉空里走。
　　十同得入。汾云。且居门外。耐重打金刚。山门骑佛殿。弓折箭尽也未。布袋里老鸦。金刚圈栗棘蓬。作么生吞透。含元殿里问长安。胡饼呷汁。鲸饮海水尽。露出珊瑚枝。
　　与甚么人同得入。汾云。鬼争漆桶。胡张三黑李四。
　　与谁同音吼。汾云。风吹石臼念摩诃。木人虽不语。石女引回头。
　　作么生同生杀。汾云。猛虎入羊群。此间无老僧。
　　甚么物同得失。汾云。牛头没马头回。目前无阇黎。
　　阿那个同具足。汾云。上座更欠个甚么。矮子看戏。
　　是甚么同遍普。汾云。狸奴白牯放毫光。且缓缓卜度。
　　何人同真智。汾云。认著依然还不是。相识满天下。知心能几人。
　　孰与总同参。汾云。识得木上座也未。据虎头收虎尾。第一句下明宗旨。
　　那个同大事。汾云。穿过髑髅。知音者少。
　　何物同一质。汾云。含元殿里问长安。桑树猪揩背。长江鸭洗头。

　　松源岳十智问答

　　如何是十智同真(提水放火)。一同一质(裂破)。二同大事(一毛头上定乾坤)。三总同参(虾蟆蚯蚓跛鳖盲龟)。四同真智(一不成二不是)。五同遍普(大地撮来无寸土)。六同具足(犹缺一著)。七同得失(入泥入水)。八同生杀(自救不了)。九同音吼(八角磨盘空里走)。十同得入(寒山逢拾得)。与甚么人同得入(胡张三黑李四)。与谁同音吼(狸奴白牯)。作么生同生杀(德山棒临济喝)。何物同得失(草里辊)。那个同具是(信手拈来著著亲)。何物同遍普(针锋影里骑大鹏等闲挨落天边月)。何人同真智(黑山鬼窟)。孰能总同参(灯笼入露柱)。那个同大事(嘉州大像陕府铁牛)。何物同一质(碗脱丘)。

　　或庵颂

　　阳春白雪非难和。　　藻鉴冰壶岂足观。　　一把柳丝收不得。　　和烟搭在玉阑干。

　　寂音

　　十智同真面目全。　　于中一智是根源。　　如今要见汾阳老。　　擘破三玄作两边。

　　竹庵

　　十智同真选佛科。　　汾阳佛法苦无多。　　爱心竭尽寻真智。　　面目分明见也么。

　　大慧

　　兔角龟毛眼里栽。　　铁山当面势崔嵬。　　东西南北无门入。　　旷劫无明当下灰。

　　古德十首(并总)

　　是何物兮同一质。　　万象之中同等匹。　　休将心识谩参寻。　　毗岚猛风吹海立。

　　那个与君同大事。　　这里敢言他与自。　　一身坚密现诸尘。　　寂灭光中无渐次。

　　孰能与我总同参。　　知识徒劳五十三。　　楼阁门前意何限。　　故乡犹在海门南。

　　何人同此一真智。　　见得分明还不是。　　山自高兮水自深。　　一理齐平不容易。

　　是什么物同遍普。　　旷大劫来今日睹。　　一波才动万波随。　　何异婴儿得慈母。

　　阿那个是同具足。　　细草含烟满山绿。　　他乡看似故乡看。　　添得篱根花绕屋。

　　甚么物兮同得失。　　圆明如昼红如日。　　三个胡孙夜播钱。　　天明走尽空狼籍。

　　作么生兮同生杀。　　桃花红兮李花白。　　今年吞却大还丹。　　到处相逢李八伯。

　　与谁说法同音吼。　　饮食语言皆用口。　　燕语莺啼迥不同。　　芳树雕梁却知有。

　　与甚么人同得入。　　田父耕锄女机织。　　冷眼看他家事忙。　　问渠且道承谁力。

　　由来十智本同真。　　语直心精妙入神。　　长忆江南三月里。　　春风微动水生鳞。

　　古德

　　十年海上觅冤仇。　　不得冤仇不肯休。　　芍药花开菩萨面。　　棕榈叶长夜叉头。


　　人天眼目卷之一(终)



　　人天眼目卷之二


　　汾阳四句(东山空　东林总　慈明　语附)

　　僧问。如何是接初机句。汾云。汝是行脚僧。空云。金刚杵打铁山摧。总云。无底钵盂光烜赫。圆云。一刀两段。
　　如何是辨衲僧句。汾云。西方日出卯。空云。岳阳船子洞庭波。总云。天台楖栗黑[粼*ㄑ][粼*ㄑ]。圆云。寒山拾得。
　　如何是正令行句。汾云。千里特来呈旧面。空云。夜叉屈膝眼睛黑总云。戴盆屧履三千里。圆云。来千去万。
　　如何是定乾坤句。汾云。北俱卢洲长粳米。食者无嗔亦无喜(一作无贪亦无嗔)空云。经来白马寺。僧到赤乌年。总云。人间天上一般春。圆云。天高海阔。乃云。将此四句语。验天下衲僧(大愚云。仔细思量。将此四句。验天下衲僧却被天下衲僧勘破。大慧云。诸人要识大愚么。三年无改于父之道。可谓孝矣)。

　　三种师子

　　浮山圆鉴示众云。汾阳有师子句。其师子有三种。一超宗异目。二齐眉共躅。三影响音闻。若超宗异目。见过于师。可为种草方堪传授。若齐眉共躅。见与师齐。减师半德。若影响音闻。野干倚势异髅何分。所以先德付嘱云。若当相见。切须子细穷勘。不得卤莽。恐误后人之印可也。

　　汾阳三诀

　　汾阳示众云。汾阳有三诀。衲僧难辨别。拟议问如何。拄杖蓦头楔。僧问。如何是三诀。师便打。僧礼拜。汾云。与汝颂出。
　　第一诀。接引无时节。巧语不能诠。云绽青天月。
　　第二诀。舒光辨贤哲。问答利生心。拔出眼中楔。
　　第三诀。西国胡人说。济水过新罗。北地用邠铁。

　　慈明

　　第一诀。大地山河泄。维摩才点头。文殊便饶舌。
　　第二诀。展拓看时节。语默岂相干。夜半秋天月。
　　第三诀。山远路难涉。陆地弄舟船。眼中挑日月。

　　法昌遇

　　第一诀。袖里三斤铁。忽遇病维摩。提起蓦头楔。
　　第二诀。六月满天雪。无处避炎蒸。浑身冷似铁。
　　第三诀。八字无两丿。胡僧笑点头。眼中重著楔。

　　东山简

　　　第一诀。真卓绝。手把黄金槌。敲落天边月。
　　　第二诀。难辨别。琉璃枕上凹。玛瑙盘中凸。
　　　第三诀。最超绝。花木四时春。庭台千古月。

　　安住京

　　　第一诀。针头削铁。穿耳胡人。面门齿缺。
　　　第二诀。杀人见血。哑子忍痛。无处分雪。
　　　第三诀。阳春白雪。水底桃花。山头明月。
　　如何是第一诀。古德云。珊瑚枝枝撑著月。
　　如何是第二诀。古德云。万里一条铁。
　　如何是第三诀。古德云。百草头边俱漏泄。

　　汾阳三句

　　汾阳上堂僧出问。如何是学人著力句。汾云。嘉州打大像。
　　如何是学人转身句。汾云。陕府灌铁牛。
　　如何是学人亲切句。汾云。西河弄师子。
　　又云。若人会得此三句。已辨三玄。更有三要语在。切须荐取。

　　翠岩真答

　　僧问。如何是学人著力句。岩云。千日斫柴一日烧。
　　如何是学人转身句。岩云。一堵墙百堵调如何是学人亲切句。岩云。浑家送上渡头船。

　　汾阳十八问

　　汾阳云。大意除实问默问难辨。须识来意。余者总有时节。言说浅深相度祗应。不得妄生穿凿。彼此无利益。虽是善因。而招恶果。切须子细。
　　请益　僧问马祖。如何是佛。祖云。即心是佛。赵州云。殿里底。
　　呈解　问龙牙。天不能盖。地不能载时如何。牙云。道者合如是。
　　察辨　问临济。学人有一问。在和尚处时如何。济云。速道速道。僧拟议。济便打。
　　投机　问天皇。疑情未息时如何。皇云。守一非真。
　　偏僻　问芭蕉。尽大地是个眼睛。乞师指示。蕉云。贫儿遇馊饭。
　　心行　问兴化。学人皂白未分。乞师方便。化随声便打。
　　探拔　问风穴。不会底人。为甚么不疑。穴云。灵龟行陆地。争免曳泥踪。
　　不会　问玄沙。学人乍入丛林。乞师指示。沙云。汝闻偃溪水声么。僧云闻。沙云。从这里入。
　　擎担　问老宿。世智辨聪。总不要拈出。还我话头来。宿便打。
　　置　问云门。瞪目不见边际时如何。门云鉴。
　　故　问首山。一切众生。皆有佛性为甚么不识。山云识。
　　借　问风穴。大海有珠。如何取得。穴云。罔象到时光灿烂。离娄行处浪滔天。
　　实　问三圣。学人只见和尚是僧。如何是佛是法。圣云。是佛是法。汝知之乎。
　　假　问径山。这个是殿里底。那个是佛。山云。这个是殿里底。
　　审　问祖师。一切诸法。本来是有。那个是无。答云。汝问甚分明。何劳更问吾。
　　征　问睦州。祖师西来当为何事。州云。尔道。为何事。僧无语。州便打。
　　明　外道问佛。不问有言无言。世尊良久。道云。世尊大慈大悲。开我迷云。令我得入。
　　默　外道到佛处无言而立。佛云。甚多。外道道云。世尊大慈大悲。令我得入。
　　凡有学人偏僻言句。或盖覆将来。辨师家眼目。或呈知见。擎头戴角。一一试之。尽皆打得。只为当面识破。或贬或褒。明镜临台。是何精魅之可现。何有妖狐能隐本形者也。

　　九带(名法远)

　　浮山每于示徒之际。遍举宗门语句。而学者编集。乞师名之。师因其类聚。目之曰佛禅宗教义九带集。盖拟班固九流之作也。

　　佛正法眼藏带

　　夫真实之理。证成法身。照用之功。作为报土。诸佛之本因既尔。诸祖之洪范亦然。五部分宗。万派之精蓝棋布。一灯分焰。十方之法席鳞差。又华严经云。如来不出世。亦无有涅槃。昔灵山会上。世尊以青莲目瞬示四众。无能领其密意。惟大迦叶。独领解佛旨。经云。佛告大迦叶云。吾有正法眼藏涅槃妙心。付嘱与汝。汝当流布勿令断绝。又临涅槃告阿难言。十二部经。汝当流通。告优波离言。一切戒律。汝当奉持(一作受持)付大迦叶偈云。法本法无法。无法法亦法。今付无法时。法法何曾法。于是大迦叶。持佛袈裟。于鸡足山中。入寂灭定。待慈氏下生。两手分付(古德著语云。鸟栖无影树。花发不萌枝。四海波涛净。一轮明月天)。

　　大圆智颂

　　佛正法眼。　　迦叶亲闻。　　祖祢不了。　　殃及儿孙。

　　大慧杲

　　迢迢空劫不能拘。　　佛眼何曾识得渠。　　妙体本来无位次。　　正因那得有规模。　　太虚寥廓尘埃净。　　智鉴圆明物象殊。　　从此华山千古秀。　　任他潘阆倒骑驴。

　　佛法藏带

　　夫三乘教外。诸祖别传。万象之中。迥然独露。纤尘未泯。阻隔关山。拟议差殊。千生万劫。三贤未晓。十圣那知。截断众流。如何凑泊。圣人曲成万物而不已。刻雕众形而无功。而况如来藏乎。所谓藏者。该括三世过现未来诸佛法藏。其间有大小乘。小乘为声闻缘觉。大乘谓菩萨。于中支分为八。谓三藏五乘。其三藏。谓经律论。五乘。谓声闻缘觉菩萨而兼摄人天。然则教分名数。依根所立。而不离一乘。法华经曰。于一乘道分别说三。又曰。尚无二乘。何况有三。又曰。惟此一事实。余二则非真。此明依根立权。如华严说。如来藏以法界为体。如来藏无前后际。无成坏法。无修证位。绝对待义。所以文殊偈曰。一念普观。无量劫无去无来亦无住。如是了知三世事。超诸方便成十力。圣人说了义不了义。并是依根安立。诸佛随宜说法意趣难辨。三藏五乘各有宗旨。于一乘论圆顿半满。并是权立。惟华严一经。以法界为体量。佛与众生同一体性。本无修证。本无得失。无烦恼可断。无菩提可求。人与非人性相平等(古德著语云。掬水月在手。弄花香满衣。古涧寒泉涌。青松雪后苍)。

　　大圆颂

　　吾佛法藏。　　捞捷众生。　　百千三昧。　　弹指圆成。

　　大慧

　　十方通摄了无遗。　　三际全超在此时。　　圣号凡名同一舌。　　劣形殊相谩多岐。　　家家门外长安道。　　处处窟中师子儿。　　打破净瓶无一事。　　杜鹃啼在落花枝。

　　理贯带

　　夫声色不到。语路难诠。今古历然。从来无间。以言显道。曲为今时。竖拂扬眉。周遮示诲。天然上士。岂受提撕。中下之机。钩头取则。投机不妙。过在何人。更或踌躇。转加钝置。理贯带者。理即正位也。其正位中。而无一法空同实际。其实际理地。不受一尘。
　　　(古德著语云。众角虽多一麟足矣。动容扬古路。不堕悄然机)。

　　大圆颂

　　理贯全收。　　万派同流。　　毗卢华藏。　　物物头头。

　　大慧

　　真理何曾立一尘。　　呼为正位早疏亲。　　乌鸡半夜鸣何处。　　枯木花开劫外春。　　信手垂慈常利物。　　拟心执著已乖真。　　君看鹤树泥洹日。　　曾举双趺示众人。

　　事贯带

　　夫日月照临不到。天地覆载不著。劫火坏时彼常安。万法泯时全体露。随缘不变。处闹常宁。一道恩光。阿谁无分。华严经云。刹说众生说。三世国土一时说(古德著语云。觅火和烟得。檐泉带月归石长无根树。山含不动云)。

　　大圆颂

　　事贯万有。　　纤尘不漏。　　万象森罗。　　全机无咎。

　　大慧

　　转处孤危万事休。　　随缘得旨复何求。　　群生造化乘斯力。　　一道灵光触处周。　　即事即空无剩法。　　全心全佛有来繇。　　填沟塞壑无人会。
　　可笑骑牛更觅牛。

　　理事纵横带

　　夫触目是道。佛事门中。绝迹无私。通贯实际。圆融事理。运用双行。器量堪任。随机赴感。门风露布。各在当人。建立宗乘。强生枝节。出门问路。指东划西。历劫顽嚚。如何扣发(古德著语云。针锋头上翻筋斗。红炉焰里碧波生。猿抱子归青嶂里。鸟衔花落碧岩前)。

　　大圆

　　理事纵横。　　照用齐行。　　这边那边。　　日午三更。

　　大慧

　　尘尘实际本和融。　　举体全该事理同。　　应物行权无定法。　　随缘立理绝罗笼。　　竿头有路通车马。　　棒下无生触祖翁。　　出没纵横全体用。　　夕阳西去水流东。

　　屈曲垂带

　　夫垂者。圣人垂机接物也。屈曲者。脱珍御服。著弊垢衣也。同安云。权挂垢衣云是佛。却装珍御复名谁。珍御名不出世。垢衣名出世。僧问石门彻和尚。云光法师为甚么。却作牛去。彻云。陋巷不骑金色马。回途却著破襕衫。圣人成佛后。却为菩萨。导利众生。是名不住无为不尽有为矣。文殊师利问维摩诘云。菩萨云何通达佛道。摩诘云。菩萨行于非道。是名通达佛道(古德著语云。慈云普覆无边际。枯木无花争奈何。宛转是非从曲直。个时消息解通风)。

　　大圆颂

　　屈曲垂慈。　　棒喝齐施。　　覆藏密旨。　　少室灵枝。

　　大慧

　　不装珍御示初机。　　出世权披弊垢衣。　　细路曲盘连夜过。　　故乡迢递几时归。　　垂丝千尺钩还曲。　　利物多方语带悲。　　休论长安风物好。　　得便宜是落便宜。

　　妙叶兼带

　　汝州风穴和尚示众云。夫参学眼目。临机直须大用现前。莫自拘于小节。设使言前荐得。犹是滞壳迷封。纵饶句下精通。未免触途狂见。劝汝诸人。应是从前依他作解。明昧两岐。凡圣疑情。一时扫却。直教个个如师子儿哮吼一声。壁立万仞。谁敢正眼觑著。觑著则瞎却渠眼(古德著语云。一句曲含千古韵。万重云散月来初。垂丝千尺意在深潭)。

　　大圆颂

　　妙叶真机。　　境物如如。　　是凡是圣。　　无欠无余。

　　大慧

　　抬搦繇来作者知。　　个中一字两头垂。　　同生同死何时晓。　　双放双收举世疑。　　照胆蟾光沉碧汉。　　拍天沧海浸须弥。　　闻韶忘味有余乐。　　方识诗人句外奇。

　　金针双锁带

　　夫鸡足分灯之后。少林传芳以来。各阐玄风。互兴佛事。若凭言诠为据。断灭法门。更成造作修功(一作更或功行修持)平沈先圣。头头显露。物物明真。不用踌躇。直截便道(古德著语云。风吹南岸柳。雨折北池莲。白鹭下田千点雪。黄鹂上树一枝花)。

　　大圆颂

　　金针双锁。　　全心印可。　　有句无句。　　千花万朵。

　　大慧

　　突出全机理事玄。　　东村王老夜烧钱。　　等闲得路明如日。　　举步回头直似弦。　　玄要并行无别语。　　机缘才兆不堪传。　　从来大道无拘束。　　信手拈来百事全。

　　平怀常实带

　　洛浦和尚示众云。末后一句。始到牢关。把断要津。不通凡圣。寻常向汝诸人道。任从天下乐忻忻。我独不肯。何故。灵龟负图。自取丧身之兆。凤萦金网。拟趣霄汉。以何期。寻常向汝诸人道。须于旨外明宗。莫向言中取则。所以道。石人机似汝也。解唱巴歌。汝若似石人。雪曲也应和。僧问南泉。如何是道。泉云。平常心是道。如达平常道也。见山即是山。见水即是水。信手拈来。草无可无不可。设使风来树动。浪起船高。春生夏长。秋收冬藏。有何差异。但得风调雨顺。国泰民安。边方宁静。君臣道合。岂在麒麟出现凤凰来仪。方显祥瑞哉。但得理归其道事乃平实。无圣可求无凡可舍。内外平怀。泯然自尽。所以诸圣语言。不离世谛。随顺世间。会则途中受用。不会则世谛流布(古德著语云。长因送客处。忆得别家时)。

　　大圆颂

　　平怀常实。　　事圆理毕。　　露柱灯笼。　　无得无失。

　　大慧

　　更无回互本圆成。　　觌面无私一体平。　　水上东山行不住。　　火中木马夜嘶鸣。　　人间但见浮云白。　　天外常看列岫横。若为平常心是道。　　拟心已在铁围城。
　　浮山云。据圆极法门。本具十数。今此九带。已为诸人说了也。更有一带。诸人还见么。若也见得亲切分明。却请出来说看。说得相应。则通前九带。圆明道眼。若也见不亲切。说不相应。但依吾语言。以为己解。则名谤法。无有是处。诸人到此合作么生。众皆罔措。师遂叱散。

　　黄龙三关

　　南禅师问隆庆闲禅师云。人人有个生缘。上座生缘在什么处。闲云。早晨吃白粥。至晚又觉饥。又问。我手何似佛手。闲云。月下弄琵琶。又问。我脚何似驴脚。闲云。鹭鸶立雪非同色。黄龙每以此三转语。垂问学者。多不契其旨。而南州居士潘兴嗣延之。常问其故。龙云。已过关者。掉臂径去。安知有关吏。从关吏问可否。此未过关者。复自颂云。
　　我手何似佛手。禅人直下荐取。不动干戈道出。当处超佛越祖。
　　我脚驴脚并行。步步踏著无生。会得云收月皎。方知此道纵横。
　　生缘有路人皆委。水母何曾离得虾。但得日头东畔出。谁能更吃赵州茶。
　　(芦山旻古佛语录云。昔见广辨首座收南禅师亲笔三关颂。讽诵无遗。近见诸方语录。不全。又多讹舛。故兹注破)。

　　真净文颂

　　我手何似佛手。　　翻覆谁辨好丑。　　若是师子之儿。　　野干谩为开口。

　　我脚何似驴脚。　　隐显千差万错。　　豁开金刚眼睛。　　看取目前善恶。

　　人人有个生缘处。　　认著依然还失路。　　长空云破月华明。　　东西南北从君去。

　　景福顺(蜀人嗣南禅师)

　　长江云散水滔滔。　　忽尔狂风浪便高。　　不识渔家玄妙意。　　却于浪里飐风涛。

　　南海波斯入大唐。　　有人别宝便商量。　　或时遇贱或时贵。　　日到西峰影渐长。

　　　(黄龙老和尚。有个生缘语。山僧承嗣伊。今日为君举。为君举猫儿。偏解捉老鼠)。

　　南堂静(名道兴蜀人嗣五祖)

　　我手何似佛手。　　炉鞴钳锤扫帚。　　曾烹紫磨金身。　　光射七星牛斗。

　　我脚何似驴脚。　　白刃红旗闪烁。　　坐断百战场中。　　妙用六韬三略。

　　人人有个生缘。　　视听俯仰折旋。　　顶戴寰中日月。　　怀藏阃外威权。

　　圆悟勤

　　我手何似佛手。　　随分拈花折柳。　　忽然撞著头蛇。　　未免遭他一口。

　　我脚何似驴脚。　　赵州石桥略彴。　　忽然筑起皮毬。　　崩倒三山五岳。

　　人人有个生缘。　　蹲身无地钻研。　　若也眼皮迸绽。　　累他桶底踢穿。

　　湛堂准

　　我手佛手。　　十八十九。　　云散月圆。　　痴人夜走。

　　我脚驴脚。　　放过一著。　　庞公笊篱。　　清平木杓。

　　人人生缘。　　北律南禅。　　道吾舞笏。　　华亭撑船。

　　海印信

　　我手佛手。　　谁人不有。　　直下分明。　　何须狂走。

　　我脚驴脚。　　高低踏著。　　雨过苔青。　　云开日烁。

　　问尔生缘。　　处处不疑。　　直语心无病。　　谁论是与非。

　　万庵

　　我手何似佛手。　　不用思前算后。　　世间多少痴人。　　只是随人背走。

　　我脚何似驴脚。　　拟议遭他毒药。　　又见白衣拜相。　　从前更无官爵。

　　人人有个生缘。　　桑梓人物骈阗。　　借问东邻西舍。　　西天十万八千。

　　南堂辨验十问

　　南堂示众云。夫参学至要。不出个最初与末后句。透得过者。平生事毕。其或未然。更与尔分作十门。各用印证自心。看得稳当也未。一须信有教外别传。二须知有教外别传。三须会无情说法与有情说法无二。四须见性如观掌上。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。此十门。诸人还一一得稳当也未。若只是闭门作活。独了自身。不在此限。若要荷负正宗绍隆圣种。须尽此纲要十门。方坐得曲录木床。当得天下人礼拜。可与佛祖为师。若不到与么田地。一向虚头。他时异日。阎家老子。未放尔在。有么大家出来证据。若无不用久立。

　　临济门庭

　　临济宗者。大机大用。脱罗笼出窠臼。虎骤龙奔。星驰电激。转天关斡地轴。负冲天意气。用格外提持。卷舒擒纵杀活自在。是故示三玄。三要。四宾主。四料拣。金刚王宝剑。踞地师子。探竿影草。一喝不作一喝用。一喝分宾主。照用一时行。四料拣者。中下根人来。夺境不夺法。中上根人来。夺境夺法不夺人(一作夺法不夺境非)上上根人来。人境两俱夺。出格人来。人境俱不夺。四宾主者。师家有鼻孔。名主中主。学人有鼻孔。名宾中主。师家无鼻孔。名主中宾。学人无鼻孔。名宾中宾。与曹洞宾主不同。三玄者。玄中玄。体中玄。句中玄。三要者。一玄中具三要。自是一喝中。体摄三玄三要也。金刚王宝剑者。一刀挥尽一切情解。踞地师子者。发言吐气。威势振立。百兽恐悚。众魔脑裂。探竿者。探尔有师承无师承。有鼻孔无鼻孔。影草者。欺瞒做贼。看尔见也不见。一喝分宾主者。一喝中。自有宾有主也。照用一时行者。一喝中。自有照有用。一喝不作一喝用者。一喝中具如是三玄三要四宾主四料拣之髅。大约临济宗风。不过如此。要识临济么。青天轰霹雳。陆地起波涛(山堂淳辨三玄门。临济曰。一句语。须具三玄门。一玄门须具三要。大机大用。其容以句义名数。劈析之邪。诸方问答玄要。亦只言如何是第一第二第三。汾阳偈曰。三玄三要事难分。得意忘言。道易亲。一句明明该万像。重阳九日菊花新。至古塔主始裂。为体中玄句中玄玄中玄。而三要。则说之不行。付诸瞒盰而已。此篇说临济门头户底。则且从。至三玄三要。则又堕塔主之覆辙矣。不可不辨)。

　　要诀(山堂淳)

　　大雄正续临济纲宗。因问黄檗西来。痛与乌藤三顿。遂往大愚打发。亲挥肋下三拳。言下便见老婆心。悬知佛法无多子。奋奔雷喝。捋猛虎须。迸开于赤肉团边。到处用白拈手段。飞星爆竹。裂石崩崖。冰棱上行。剑刃上走。全机电卷。大用天旋。赤手杀人。单刀直入。人境俱夺。照用并行。明头来。暗头来。佛也杀。祖也杀。辨古今于三玄三要。验龙蛇于一主一宾。透脱罗笼。不存玄解。操金刚王剑。扫除竹木精灵。奋师子全威。振群狐心胆。下梢正法眼藏。灭却这瞎驴边。彻骨彻髓。而血脉贯通。透顶透底。而乾坤独露。绵绵不漏。器器相传。盖其宗祖高明。子孙光大。此临济宗也。

　　古德纲宗颂(此有讹舛)

　　横按镆鎁烜赫光。　　八方全敌谩茫茫。　　龙蛇并隐肌鳞脱。　　雷雨全施计略荒。　　佛祖点为涓滴响。　　江山结抹并芬芳。　　回途索莫郊垧远。　　失舶波斯落楚乡。

　　云门宗

　　师讳文偃。嘉兴张氏子。受具游方。初参睦州陈尊宿。发明心要。州指见雪峰存禅师。再蒙印可。初至灵树。开法嗣雪峰。后迁云门光泰寺。其道大振。天下学者。望风而至。号云门宗。

　　三句

　　师示众云。函盖乾坤。目机铢两。不涉万缘。作么生承当。众无对。自代云。一镞破三关。后来德山圆明密禅师。遂离其语为三句。曰函盖乾坤句。截断众流句。随波逐浪句(圆悟曰。本真本空。一色一味。非无妙体。不在踌躇。洞然明白。则函盖乾坤也。又云。本非解会。排叠将来。不消一字。万机顿息。则截断众流也。又云。若许他相见。从苗办地。因语识人。即随波逐浪也)。

　　普安道颂三句

　　乾坤并万象。　　地狱及天堂。　　物物皆真现。　　头头总不伤。
　　堆山积岳来。　　一一尽尘埃。　　更拟论玄妙。　　冰消瓦解摧。
　　辨口利词问。　　高低总不亏。　　还如应病药。　　诊候在临时。

　　翠岩真

　　函盖乾坤事皎然。　　何须特地起狼烟。　　遒人舞铎东君至。　　不令花枝在处妍。

　　截断众流为更论。　　河沙诸佛敢形言。　　星移斗转乾坤黑。　　稍有丝毫实不存。

　　随波逐浪任高低。　　放去收来理事齐。　　一等垂慈轻末学。　　柰缘潦倒带尘泥。

　　问答

　　归宗通(嗣沩山祐)　三祖会(嗣天衣怀)　云居庆(嗣云盖颙)
　　首山念(嗣风穴沼)　天柱静
　　如何是函盖乾坤句。宗云。日出东方夜落西。祖云。海晏河清。居云合。山云。大地黑漫漫。又云。普天匝地。又云。海底红尘起。柱云。只闻风击响。知是几千竿。
　　如何是截断众流句。宗云。铁蛇横古路。祖云。水泄不通。居云窄。山云。不通凡圣。又云。洎合放过。又曰。横身三界外。柱云。昨日寒风起。今朝括地霜。
　　如何是随波逐浪句。宗云。船子下杨州。祖云。波斯吒落水。居云。阔山云。要道便道。又云。有问有答。又云。此去西天十万八千。柱云。春煦阳和花织地。满林初啭野莺声。

　　抽顾

　　师每见僧。以目顾之。即曰鉴。或曰咦。而录者曰顾鉴咦。后来德山圆明密禅师。删去顾字。但曰鉴咦。故丛林目之曰抽顾。因作偈通之。又谓之抬荐商量。偈曰。相见不扬眉。君东我亦西。红霞穿碧落。白日绕须弥。

　　北塔祚颂

　　云门顾鉴笑嘻嘻。　　拟议遭他顾鉴咦。　　任是张良多智巧。　　到头终是也难施。

　　真净文

　　云门抽顾。　　自有来由。　　一点不来。　　休休休休。

　　又关棙子

　　云门关棙子。　　消息少人知。　　有时一拨动。　　大地眼[強-弓+目][強-弓+目]。

　　一字关

　　僧问师。如何是云门剑。师云祖　如何是玄中的。师云[祝/土]　如何是吹毛剑。师云。骼又云胔　如何是正法眼。师云普。三身中那身说法。师云要　如何是啐啄之机。师云响。杀父杀母。佛前忏悔。杀佛杀祖。甚处忏悔。师云露　如何是祖师西来意。师云师　灵树一默处如何上碑。师云师　久雨不晴时如何。师云札　凿壁偷光时如何。师云恰承古有言了。即业障本来空。未了应须还宿债。未审二祖是了是未了。师云确。
　　一日示众。会佛法者。如恒河沙。百草头上。代将一句来。自代云俱　师凡对机。往往多用此酬应。故丛林目之。曰一字关云。

　　纲宗偈(新添)

　　康氏圆形滞不明。　　魔深虚丧击寒冰。　　凤羽展时超碧汉。　　晋锋八博拟何凭。　　是机是对对机迷。　　辟机机远远机栖。　　夕日日中谁有挂。
　　因底底事隔情迷。

　　丧时光藤林荒。　　图人意滞肌尪。　　咄咄咄力韦希。　　禅子讶中眉垂。　　上不见天下不见地。　　塞却咽喉何处出气。　　笑我者多哂我者少。

　　机缘(新添)

　　僧问。十二时中。如何得不空过。师云。尔向甚处著此一问。僧云。学人不会。请师举。师索笔成偈云。举不顾即差互。拟思量何劫悟(传灯)。
　　问雪峰。如何是学人自己。峰云。筑著鼻孔。僧举似师。师云。尔作么生会。其僧方思惟。师亦以前颂示之(雪峰广录)。
　　福朗上座因僧问。如何是透法身句。师云。北斗里藏身。朗罔测其旨。遂造焉。师一见便把住云。道道朗拟议。师托开有偈云。云门耸剔白云低。水急游鱼不敢栖。人户已知来见解。何劳再举轹中泥。朗大悟(出广灯录)。

　　巴陵三句(嗣云门名颢鉴丛林目为鉴多口)

　　僧问巴陵。如何是提婆宗。陵云。银碗里盛雪。
　　问如何是吹毛剑。陵云。珊瑚枝枝撑著月。问祖意教意是同是别。陵云。鸡寒上机。鸭寒下水(云门闻此语云。他日老僧忌辰。只举此三转语。供养老僧足矣)。

　　雪窦颂提婆宗

　　老新开端的别。　　解道银碗里盛雪。　　九十六个应自知。　　不知却问天边月。　　提婆宗提婆宗。　　赤幡之下起清风。

　　又颂吹毛剑

　　要平不平。　　大巧若拙。　　或指或掌。　　倚天照雪。　　大冶兮磨砻不下。　　良工兮拂拭未歇。　　别别珊瑚枝枝撑著月。

　　湛堂准颂祖意教意

　　鸡寒上机。　　鸭寒下水。　　时节不相饶。　　古今常显理。　　寒松十里吼清风。　　流水一溪声未已。

　　云门门庭

　　云门宗旨。绝断众流。不容拟议。凡圣无路。情解不通。僧问。如何是雪岭泥牛吼。师云。天地黑。如何是云门木马嘶。云山河走。如何是学人自己。云游山玩水。问机缘尽时如何。云与我拈却佛殿来。与汝商量。如何是透法身句。云北斗里藏身。如何是教外别传。云对众问将来。大约云门宗风。孤危耸峻。人难凑泊。非上上根。孰能窥其仿佛哉。详云门语句。虽有截流之机。且无随波之意。法门虽殊。理归一致。要见云门么。拄杖子[跳-兆+孛]跳上天。盏子里诸佛说法。

　　要诀

　　韶阳一派。出于德峤之源。初见睦州。推出秦时之钻。寄声象骨。脱却项上之枷。使南鳖鼻撺向面前。打东鲤鱼。雨倾盆下。称提三句关键。拈掇一字机锋。藏身北斗星中。独步东山水上。端明顾鉴。不犯毫芒。格外纵擒。言前定夺。直是剑锋有路。铁壁无门。打翻路布葛藤。剪却常情见解。烈焰宁容凑泊。迅雷不及思量。盖其见谛宽通。自然受用广大。花开灵树。子结香林。振佛祖权衡。开人天眼目。夫何源清流浊。根茂枝枯。妄立道眼因缘。谬为声色差别。互相穿凿。滞著语言。取辱先宗。过在后学。此云门宗风也。
　　师逢僧必特顾之曰鉴。僧拟议则曰咦。门人录为顾鉴咦。后圆明密删去顾字。为之抽顾。儿孙失其旨。当接人之际。以怒目名为提撕。名为不认声色。名为举处便荐。相传以为道眼。北塔祚尝笑之故作偈。有任是张良多智巧。到头于此也难施之语。此篇中。所谓妄立道眼因缘。谬为声色差别者。指此也(新增)。

　　古德纲宗颂

　　楖栗横担宇宙宽。　　得盘桓处且盘桓。　　水流东涧朝西涧。　　云起南峦下北峦。　　生铁郓针挑蜀锦。　　古松琼叶落珠盘。　　折旋未拟经残雨。　　没足泥涂过郁单。

　　人天眼目卷之二(终)



　　人天眼目卷之三


　　曹洞宗

　　洞山和尚。讳良价。生会稽俞氏。礼五泄山默禅师披剃。得法云岩昙晟禅师。初住筠州洞山。权开五位善接三根。大阐一音广弘万品。横抽宝剑。剪诸见之稠林。妙叶弘通。截异端之穿凿。晚得曹山耽章禅师。深明的旨。妙唱嘉猷。道合君臣。偏正回互。繇是洞上玄风播于天下。故诸方宗匠。咸共推尊之。曰曹洞宗。

　　五位君臣

　　僧问曹山五位君臣旨诀。山云。正位即属空界。本来无物。偏位即色界。有万形像。偏中正者。舍事入理。正中来者。背埋就事。兼带者。冥应众缘。不随诸有。非染非净。非正非偏。故曰虚玄大道无著真宗。从上先德。推此一位。最妙最玄。要当详审辨明。君为正位。臣为偏位。臣向君是偏中正。君视臣是正中偏。君臣道合。是兼带语。时有僧出问。如何是君。云妙德尊寰宇。高明朗太虚。如何是臣。云灵机弘圣道。真智利群生。如何是臣向君。云不堕诸异趣。凝情望圣容。如何是君视臣。云妙容虽不动。光烛本无偏。如何是君臣道合。云混然无内外。和融上下平。又曰。以君臣偏正言者。不欲犯中。故臣称君不敢斥言是也。此吾法之宗要也。因作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不著。潜行须与古人同。无身有事超岐路。无事无身落始终。

　　大阳颂

　　不立功勋坐庙堂。　　群臣何敢望清光。　　潭潭禁殿尊严甚。　　寂寞无人夜未央(君)。

　　文经武纬定中华。　　遍历阶梯赞国家。　　功业已隆加九锡。　　与君神气看些些(臣)。

　　位尊九五不曾居。　　常与群臣共一途。　　深隐后宫天下治。　　免教夷狄望来苏(君视臣)。

　　念念输忠不敢欺。　　头头奉重丈夫儿。　　看君千里长安道。　　玉镫皆趣阙下归(臣向君)。

　　臣主相忘古殿寒。　　万年槐树雪漫漫。　　千门坐掩静如水。　　只有垂杨舞翠烟(君臣道合)。

　　无中有路透长安。　　劫外灵枝孰敢攀。　　宝殿苔生尊贵重。　　三更红日黑漫漫(总颂)。

　　问答

　　僧问。如何是正中偏。
　　汾阳昭云。玉兔既明。初夜后金鸡须唱五更前。道吾真云。诸子投来见大仙。宏智觉云。云散长空后。虚堂夜月明。翠岩宗云。菱花未照前　华严觉云。更深垂却夜明帘。
　　如何是偏中正。
　　汾云。毫末成大树。滴水作江湖。吾云。万水千山明似镜。智云。白发老婆羞看镜。岩云。团栾无少剩。觉云。天晓贼人投古井。
　　如何是正中来。
　　汾云。旱地莲华朵朵开。僧云。开后如何。汾云。金蕊银丝承玉露。高僧不坐凤凰台。吾云。皎洁乾坤震地雷。智云。霜眉雪鬓火中出。堂堂终不落今时。岩云。遍界绝尘埃。觉云。百卉承春在处开。
　　如何是兼中至(寂音曰。当作偏中至。其说在后)。
　　汾云。意气不从天地得。英雄岂藉四时催。吾云。施设纵横无所畏。智云。大用现前不存轨则。岩云。啮镞功前戏。岩云。雨雪交加无处避。
　　如何是兼中到。
　　汾云。玉女抛梭机轧轧。石人打鼓韵冬冬。吾云。黑白未分前已过。智云。夜明帘外排班早。空王殿上绝知音。岩云。十道不通耗。严云。两头截断无依倚。心法双忘始得玄。

　　寂音正五位之讹(新添)

　　寂音曰。道愈陵迟。至于列位之名件。亦讹乱不次。如正中偏偏中正又正中来偏中至。然后以兼中到总成五位。今乃易偏中至为兼中至。不晓其何义耶。而老师大衲。亦恬然不知怪。为可笑也(文字禅题云居弘觉语)。

　　五位序(丹霞淳)

　　夫黑白未分。难为彼此。玄黄之后。方位自他。于是借黑权正。假白示偏。正不坐正。夜半虚明。偏不坐偏。天晓阴晦。全体即用。枯木华开。全用即真。芳丛不艳。摧残兼带及尽玄微。玉凤金鸾分疏不下。是故威音那畔。休话如何。曲为今时由人施设。略陈管见以示方隅。冀诸同心。幸毋抚掌。

　　五位颂(此依僧宝传作偏中至)

　　正中偏。
　　三更初夜月明前。　　莫怪相逢不相识。
　　隐隐犹怀昔日嫌。

　　偏中正。
　　失晓老婆寻古镜。　　分明觌面更无他。　　休更迷头犹认影。

　　正中来。
　　无中有路出尘埃。　　但能不触当今讳。
　　也胜前朝断舌才。

　　偏中至。
　　两刃交锋要回避。　　好手还同火里莲。
　　宛然自有冲天气。

　　兼中到。
　　不落有无谁敢和。　　人人尽欲出常流。
　　折合终归炭里坐。

　　克符道者

　　正中偏。
　　半夜澄潭月正圆。　　文殊匣里青蛇吼。
　　惊得毗卢出故园(一作故关)。

　　偏中正。
　　演若玉容迷古镜。　　可笑骑牛更觅牛。
　　寂然不动毗卢印。

　　正中来。
　　凤竹龙丝坐钓台。　　高僧不触当今讳。　　藏却花冠笑一回。

　　兼中至。
　　鳌怒龙奔九江沸。　　张骞寻得孟津源。
　　推倒昆仑绝依倚。

　　兼中到。
　　龙旗排出御街早。　　略开仙仗凤楼前。
　　寻常却讳当今号。

　　汾阳昭(汾阳以正中来居首。而正中偏次之)

　　正中来。
　　金刚宝剑拂天开。　　一片神光横世界。
　　晶辉朗耀绝纤埃。

　　偏中正。
　　看取法王行正令。　　七金千子总随身。　　犹自途中觅金镜。
　　正中偏。
　　霹雳机锋著眼看。　　石火电光犹是钝。　　思量拟议隔千山。
　　兼中至。
　　三岁金毛爪牙备。　　千妖百怪出头来。　　哮吼一声皆伏地。

　　兼中到。
　　大显无功休作造。　　木牛步步火中行。
　　真个法王妙中妙。

　　五位参寻切要知。　　丝毫才动即相违。　　金刚透匣谁能用。　　惟有那吒第一机。　　举目便令三界静。　　振铃还使九天归。　　正中妙叶通回互。
　　拟议锋铓失却威(总颂)。

　　慈明总颂

　　偏中归正极幽玄。　　正去偏来理事全。　　须知正位非言说。　　朕兆依稀属有缘。　　兼至去来兴妙用。　　到兼何更逐言诠。　　出没岂能该世界。　　荡荡无依鸟道玄。

　　浮山远

　　正中偏。
　　空劫迢迢本寂然。　　金刚际下翻筋斗。
　　掌上灵机遍大千。

　　偏中正。
　　浩浩尘中劫清净。　　临岐撒手便回途。
　　无影堂前提正令。

　　正中来。
　　顶后圆光耀古台。　　虽然照彻人间世。
　　不犯锋铓绝点埃。

　　兼中至。
　　妙用纵横休拟议。　　始终交战自玄玄。
　　壁立神锋皆猛利。

　　兼中到。
　　格外明机长节操。　　了知万汇不能该。
　　谁能更守于玄奥。

　　草堂清

　　正中偏。
　　丫角昆仑空里眠。　　石女机梭声轧轧。　　木人舞袖出庭前。

　　偏中正。
　　澄潭印出桂轮影。　　人人尽向影中圆。　　影灭潭枯谁解省。

　　正中来。
　　火里莲花朵朵开。　　根苗岂是寻常物。　　大用非同应世材。

　　兼中至。
　　交互机锋绝忌讳。　　丈夫彼彼逞英雄。
　　点著不来成粉碎。

　　兼中到。
　　铁牛吃尽栏边草。　　却问牧童何处居。　　指点东西得一宝。

　　宏智觉

　　正中偏。
　　霁碧星河冷浸天。　　夜半木童敲月户。　　暗中惊破玉人眠。

　　偏中正。
　　海云依约神仙顶。　　妇人鬓发白垂丝。　　羞对秦台寒照影。

　　正中来。
　　月夜长鲸蜕甲开。　　大背摩天振云翼。　　翔游鸟道髅难该。

　　兼中至。
　　觌面不须相忌讳。　　风化无伤的意玄。
　　光中有路天然异。

　　兼中到。
　　斗柄横斜天未晓。　　鹤梦初醒露叶寒。　　旧巢飞出云松倒。

　　自得晖

　　正中偏。
　　混沌初分半夜前。　　转侧木人惊梦破。　　雪芦满眼不成眠。

　　偏中正。
　　宝月团团金殿冷。　　当明不犯暗抽身。
　　回眸影转西山顶。

　　正中来。
　　帝命傍分展化才。　　杲日初升沙界静。
　　灵然曾不带纤埃。

　　兼中至。
　　长安大道长游戏。　　处处无私空合空。　　法法同归水归水。

　　兼中到。
　　白云断处家山好。　　扑碎骊龙明月珠。　　昆仑入海无消耗。

　　明安五位宾主(见明安别录)

　　安曰。正中偏乃垂慈接物。即主中宾。第一句夺人也。偏中正有照有用。即宾中主。第二句夺境也。正中来乃奇特受用。即主中主。第三句人境俱夺也。兼中至乃非有非无。即宾中宾。第四句人境俱不夺也。兼中到出格自在。离四句绝百非。妙尽本无之妙也。

　　洞山功勋五位(并颂)

　　向　奉　功　共功　功功
　　僧问师。如何是向。师曰。吃饭时作么生。又云。得力须忘饱。休粮更不饥。
　　　(大慧云。向时作么生向谓趣向此事。答吃饭时作么生。谓此事不可吃饭时无功勋而有间断也)。
　　圣主繇来法帝尧。　　御人以礼曲龙腰。　　有时闹市头边过。　　到处文明贺圣朝。

　　如何是奉。师曰。背时作么生。又曰。只知朱紫贵。辜负本来人。
　　(大慧云。奉乃承奉之奉。如人奉事长上。先致敬而后承奉。向乃功勋之所立。才向即有承事之意故。答背时作么生。谓此事无间断。奉时既尔。而背时亦然。言背即奉之义。盖奉背皆功勋也)。
　　净洗浓妆为阿谁。　　子规声里劝人归。　　百草落尽啼无尽。　　更向乱山深处啼。

　　如何是功。师曰。放下锄头时作么生。又曰。撤手端然坐。白云深处闲。
　　　(大慧云。功即用也。答放下锄头时作么生。把锄头言用。放下锄头是无用。师之意谓用与无用皆功勋也)。
　　枯木花开劫外春。　　倒骑玉象趁麒麟。　　而今高隐千峰外。　　月皎风清好日辰。

　　如何是共功。师曰。不得色。又曰。素粉难沈迹。长安不久居(大慧云。共功。谓法与境敌。答不得色。乃法与境不得成一色。正用时是显无用底。无用即用也。若作一色是十成死语。洞山宗旨语忌十成。故曰不得色。乃活语也)。
　　众生诸佛不相侵。　　山自高兮水自深。　　万别千差明底事。　　鹧鸪啼处百花新。

　　如何是功功。师曰。不共。又曰。混然无讳处。此外更何求(大慧云。功功。谓法与境皆空。谓无功用大解脱。答不共乃无法可共。不共之义。全归功勋边。如法界事事无碍是也。尔面前无我。我面前无尔。所以夹山道。此间无老僧。目前无阇黎是也。如此之说。皆趣向承奉。于日用四威仪内。成就世出世间。无不周旋。谓之功勋五位也)。
　　头角才生已不堪。　　拟心求佛好羞惭。　　迢迢空劫无人识。　　肯向南询五十三(大慧既说功勋五位。乃云。尔道。他古人意果如是乎。若只如此。有甚奇特。只是口传心授底葛藤。既不如是目道古人意作么生)。

　　功勋问答(翠岩宗)

　　僧问翠岩。如何是转功就位。岩云。撒手无依全体现。扁舟渔父宿芦花。
　　如何是转位就功。岩云。半夜岭头风月静。一声高树老猿啼。
　　如何是功位齐施。岩云。出门不踏来时路。满目飞尘绝点埃。
　　如何是功位俱隐。岩云。泥牛饮尽澄潭月。石马加鞭不转头。

　　曹山五位君臣图(颂并序)

　　夫正者。黑白未分。朕兆未生。不落诸圣位也。偏者。朕兆兴来。故有森罗万象隐显妙门也。
　　白衣虽拜相。　　此事不为奇。　　积代簪缨者。
　　休言落魄时。

　　子时当正位。　　明正在君臣。　　未离兜率界。　　乌鸡雪上行。
　　⊙焰里寒冰结。　　杨花九月飞。　　泥牛吼水面。　　木马逐风嘶。
　　○正宫初降日。　　玉兔不能离。　　未得无功旨。
　　人天何太迟。

　　●混然藏理事。　　朕兆卒难明。　　威音王未晓。
　　弥勒岂惺惺。

　　五位功勋图

　　正中偏(诞生内绍)　君位　向　黑白未变时(一作未分时)
　　偏中正(朝生外绍)　臣位　奉　露
　　⊙正中来(末生隐栖)　君视臣　功　无句有句
　　○兼中至(化生神用)　臣向君　共功　各不相触
　　●兼中到(内生不出)　君臣合　功功　不当头

　　石霜答五位王子

　　如何是诞生王子　霜云。贵裔非常种。天生位至尊。
　　如何是朝生王子　霜云。白衣为足辅。直指禁庭中。
　　如何是末生王子　霜云。修途方觉贵。渐进不知尊。
　　如何是化生王子　霜云。政威无比况。神用莫能俦。
　　如何是内生王子　霜云。重帏休胜负。金殿卧清风。
　　(大慧云。以二分黑一分白圈子。为正中偏。却来白处说黑底。亦不得犯著黑字。犯著即触讳矣。洞山颂。正中偏三更初夜月明前。谓三更是黑。初夜是黑。月明前是黑。是能回互不触讳也　又云。以二分白一分黑圈子。为偏中正。却来黑处说白底。不得犯著白字。洞山颂。失晓老婆逢古镜。不言明与白。而言失晓与古镜。是能回互明与白字。而不触讳。盖失晓是暗中之明。古镜亦暗中之明。老婆头白。谓言回互白字也　又云。正中来无中有路出尘埃。谓凡有言句。皆无中唱出。便有挟妙了也。无不从正位中来。或明或暗。或至或到。皆妙挟通宗。凡一位皆具此五事。如掌之五指。无欠无剩　又云。兼中至谓兼白兼黑。兼偏兼正而至。何谓至。如人归家未到而至。别业乃在途为人边事。亦能回互。妙在体前　又云。兼中到谓兼前四位。皆挟妙而归正位。谓之折合终归炭里坐。亦是说黑处而回互黑字。故言炭也大慧举曹山了即曰。说理说事。教有明文。教外单传直指之道。果如是否。若果如是。讨甚好曹山耶)。

　　五位王子颂(石霜诸出题　悟本颂)


　　诳生(内绍嫡生　又云。正位根本智储君太子也)

　　天然贵胤本非功(不假修证本自圆成)
　　德合乾坤育势隆(本自尊贵中来)
　　始末一期无杂种(本无杂念)
　　分宫六宅不他宗(六根唯以一机轴)
　　上和下睦阴阳顺(前后一际)
　　共气连枝器量同(始终无二)
　　欲识诞生王子父(须知向上更有一人在)
　　鹤腾霄汉出银笼(千圣不传)

　　朝生(庶生　宰相之子　已落偏位　涉大功勋　亦云外绍臣种)

　　苦学论情世不群(有修有证)
　　出来凡事已超伦(虽有修有证。本自尊贵中来)
　　诗成五字三冬雪(染污不得)
　　笔落分毫四海云(不守住)
　　万卷积功彰圣代(大功修证)
　　一心忠孝辅明君(知有向上人。始得奉重)
　　盐梅不是生知得(修证还同)
　　金榜何劳显至勋(不假修证。不待功勋)

　　末生(有修有证　群臣位)

　　久栖岩岳用功夫(有修有证)
　　草榻柴扉守志孤(直是不待功勋。一尘不染)
　　十载见闻心自委(方全肯重)
　　一身冬夏衣缣无(赤洒洒干剥剥)
　　澄凝愁看三秋思(一尘不染)
　　清苦高名上哲图(学者可以为王尊贵之事)
　　业就巍科酬极志(本业成就)
　　比来臣相不当途(虽然如是。功勋不犯)

　　化生(借位明功　将军位)

　　傍分帝化为传持(分佛列祖)
　　万里山河布政威(正令当行)
　　红影日轮凝下界(从尊贵中来)
　　碧油风冷暑炎时(正布威时。谁敢犯令)
　　高低岂废尊卑奉(知有底如解奉重)
　　五裤苏途远近知(为苏涂炭也)
　　妙印手持烟塞静(谁敢当头)
　　当阳那肯露纤机(终始功勋不犯)

　　内生(亦为内绍　根本同出　诞生同)

　　九重深密复何宣(无言无说正令当行)
　　挂弊繇来显妙传(曲为今时)
　　只奉一人天地贵(奉重内生王子父)
　　从他诸道自分权(虽然言一用。要在一机轴)
　　紫罗帐合君臣隔(入他无异相。体知同一国)
　　黄合帘垂禁制全(天下音成正令当行)
　　为汝方隅官属恋(正是幼生子)
　　遂将黄叶止啼钱(不免权此问)

　　善权志五位王子颂


　　诞生

　　贵胤生时轮拟空。　　玎珰玉佩处东宫。　　月堂照处朝君父。　　直扣尧阶却借功。

　　朝生

　　学问诗书德行全。　　金门投策紫薇班。　　台星不自离蓑钓。　　争得寅昏奉圣颜。

　　末生

　　贫来今日极清虚。　　悲喜寥寥一物无。　　便欲升为九苞凤。　　依稀云树月巢孤。

　　化生

　　帝命传来下九天。　　禁城中外化亲宣。　　回途复妙持金印。　　正令曾无一字传。

　　内生

　　凤势龙骧大丈夫。　　天然尊贵六宫殊。　　苔封古殿无人到。　　造次凡流识得无。

　　永嘉钦功勋五位

　　到处相逢元不识。　　有时不识却相逢。　　师襄无目还如见。　　师旷能聪恰似聋向。

　　金针密密绣鸳鸯。　　锦缝绵绵玉线长。　　挂向春园人不识。　　引他蜂蝶过来忙奉。

　　颜生陋巷不堪忧。　　终日如愚乐自繇。　　谩说坐忘为益矣。　　累他尼父一场愁(功)。

　　淮南道士著真红。　　勿谓情忘色是空。　　醮罢玉坛移斗柄。　　步虚一曲对春风(共功)。

　　汉高初起沛丰间。　　三尺龙泉帝业安。　　待得叔孙成礼乐。　　元来不共汝同盘(功功)。

　　寂音说王种内绍外绍

　　寂音曰。此如唐郭中令李西平。皆称王。然非有种也。以勋劳而至焉。高祖之秦王明皇之肃宗。则以生帝王之家皆有种。非以勋劳而至者也。谓之内绍者。无功之功也。先圣贵之谓之外绍者。借功业而然。故又名曰借句。曹山章禅师偈略曰。妙明体尽知伤触。力在逢缘不借中。云居弘觉禅师曰。头头上了物物上通。只唤作了事人。终不唤作尊贵。将知。尊贵一路自别。

　　曹山三种堕

　　曹山云。凡情圣见是金锁玄路。直须回互。夫取正命食者。须具三种堕。一者披毛戴角。二者不断声色。三者不受食。稠布衲问。披毛戴角是甚么堕。曰是髅堕。问不断声色是什么堕。曰是随堕。问不受食是什么堕。曰是尊贵堕。乃曰。夫冥合初心而知有。是髅堕。知有而不碍六尘。是随堕。维摩曰。外道六师是汝之师。彼师所堕汝亦随堕。乃可取食。食者正命食也。食者亦是就六根门头见闻知觉。只是不被他污染将为堕。且不是同也。
　　明安曰。此三种须明转位始得。一作水牯牛是髅堕。是沙门转身语。是异髅中事。若不晓此意即有所滞。直是要尔一念无私即有出身之路。大珠和尚因维摩座主问。经云。彼外道六师是汝之师。汝师所堕。汝亦随堕。其施汝者。不名福田。供养汝者。堕三恶道。谤于佛毁于法。不入众数。终不得灭度。汝若如是乃可取食。今请。禅师明为解说。大珠曰。迷循六根号为六师。心外求佛名为外道。有物可施不名福田。生心受供堕三恶道。汝若谤于佛者。是不著佛求。毁于法者。是不著法求。不入众数者。是不著僧求。终不得灭度。是智用现前。若如是解者。便得法喜禅悦之食　二曰。不断声色是随堕。以不明声色故随处堕。须向声色有出身之路。作么生是声色外一句。答声不是声。色不是色。故云不断。指掌当指何掌也　三曰。不受食是尊贵堕。须是知那边了。却来这边行履。不虚此位。即堕尊贵矣。

　　正命食(新添)

　　寂音曰。瑜伽师地论曰。死有三种。谓寿尽故。福尽故。不避不平等故。当知亦是时非时死。或由善心或不善心或无记心。云何寿尽死。犹如有一随感。寿量满尽故死。此名时死。云何福尽故死。犹如有一资具缺故死。云何不避不平等故死。如世尊说九因九缘。未尽寿量而死。何等为九。谓食无度量。食时不宜。不消复食。生而不吐。熟而持之。不近医药。不知于己。若损若益。非时非量。行非梵行。此名非时死。予以是观之。乃知时而食。即不枉死名正命食。黄檗曰。今时才出众来者。只欲多知多解。广求文义。唤作修行。不知多知多解翻成壅塞。惟多与儿乳酪。消与不消。都总不知。三乘学道人皆此样。尽名食不消。食不消者。所谓知解不消。皆为毒药。尽去生灭边收。真如之中。无此事故。以此知。曹山贵正命食立三堕。

　　不断声色堕随堕尊贵堕(新添)

　　寂音曰。维摩经为坏和合相故。应取揣食。为不受故。应取彼食。以空聚想入于聚落。所见色与盲等。所闻声与响等。所嗅香与风等。所食味不分别。受诸触如智证。知诸法如幻相。无自性无他性。本自不生。今则无灭。此不断声色堕所繇立也　又曰。须菩提不见佛不闻法。彼外道六师。是汝之师。因其出家。彼师所堕汝亦随堕。乃可取食。此随堕之所繇立也　又曰。谤于佛毁于法。不入众数。终不得灭度。汝若如是。乃可取食。此尊贵堕之所繇立也。予尝观曹山。其自比六祖无所愧。以其荡圣凡之情有大方便。南泉曰。三世诸佛不知有。狸奴白牯却知有。乃不如曹山止立一堕字耳。

　　寂音三堕颂

　　纷然作息同。　　银碗里盛雪。　　若欲异牯牛。　　与牯牛何别。　　(髅)。

　　有闻皆无闻。　　有见元无物。　　若断声色求。　　木偶当成佛(随)。
　　生在帝王家。　　那复有尊贵。　　自应著珍御。　　顾见何惊异(尊贵)。

　　百丈端(三堕颂并总)

　　著起破襕衫。　　脱下娘生裤。　　信步入荒草。　　忘却长安路(髅)秦楼歌夜月。　　魏阙醉春风。　　家国倾亡后。　　乡关信不通(随)独坐孤峰顶。　　轮蹄绝往还。　　可怜一双足。　　曾不到人间(尊贵)云不恋青山。　　镜不笼妍丑。　　未透鬼门关。　　逐处成窠臼(总)。

　　一披毛戴角随髅自在

　　头角混泥尘。　　分明露此身。　　绿杨芳草岸。　　何处不称尊。

　　二见色闻声随处自在

　　猿啼霜夜月。　　花笑沁园春。　　浩浩红尘里。　　头头是故人。

　　三礼绝百僚尊贵自在

　　画堂无锁钥。　　谁敢跨其门。　　莫怪无宾客。　　从来不见人。

　　总颂

　　昨夜荒村宿。　　今朝上苑游。　　本来无位次。　　何处觅踪繇。

　　三种渗漏

　　师谓曹山曰。吾在云岩先师处。亲印宝镜三昧。事最的要。今以授汝。汝善护持。无令断绝。遇真法器。方可传授。直须秘密。不可彰露。恐属流布。丧灭吾宗。末法时代人多干慧。若要辨验向上人之真伪。有三种渗漏。直须具眼。
　　一见渗漏。机不离位堕在毒海。妙在转位也。
　　明安云。谓见滞在所知。若不转位即在一色。所言渗漏者。只是可中未尽善。须辨来踪始得相续玄机妙用。
　　　　　二情渗漏。智常向背。见处偏枯。
　　明安云。谓情境不圆滞在取舍。前后偏枯鉴觉不全。是识浪流转。途中边岸事(一作途中未分边岸事)直须句句中离二边不滞情境。
　　三语渗漏。体妙失宗机昧终始浊智流转不出此三种。
　　明安云。体妙失宗者。滞在语路句失宗旨。机昧终始者。谓当机暗昧。只在语中宗旨不圆。句句中须是有语中无语。无语中有语。始得妙旨密圆也。

　　泐潭照三渗漏颂

　　天下溪山绝胜幽。　　谁能把手共同游。　　回头忽听杜鹃语。　　笑指白云归去休(见)。

　　昔年曾作参玄客。　　遍扣玄关穷要脉。　　更阑墨汁污皂衫。　　说向他人口门窄(情)。

　　木人岭上轻开口。　　石女溪边暗点头。　　堪笑当年李太白。　　夜来还宿钓渔舟(语)。

　　洞山三路接人

　　僧到夹山。山问。近离甚处。僧云洞山。夹山云。洞山有何言句。僧云。和尚道。我有三路接人。夹山云。有何三路。僧云。鸟道玄路展手。山云。实有此三路那。僧云。是山云。鬼持千里钞林下道人悲。后浮山圆鉴云。不因黄叶落。争知是一秋(或曰。尊宿举论而曰。轨持千里钞。林下道人孤。或曰。轨持千里钵。林下道人孤)。

　　曹山三种纲要颂

　　金针双锁备。　　挟路隐全该。　　宝印当空妙。　　重重锦缝开(敲唱双行)。　　交互明中暗。　　功齐转觉难。　　力穷忘进步。　　金锁网鞔鞔(金锁玄路)。　　理事俱不涉。　　回照绝幽微。　　背风无巧拙。　　电火烁难追(三不堕凡圣。又曰理事不涉)。

　　明安三句

　　安一日示众。吾有三句。平常无生句。妙玄无私句。体明无尽句。时有僧问。如何是平常无生句。安云。白云覆青山。青山不露顶。如何是妙玄无私句。安云。宝殿无人空侍立。不种梧桐免凤来。如何是体明无尽句。安云。手指空时天地转。回途石马出纱笼。

　　琅玡觉答三句(海印信答附)

　　玡因僧请益次乃曰。山僧亦有三句报答大阳。僧问。如何是平常无生句。玡云。言前无的旨。句下绝追寻。印云三脚虾蟆背巨鳌。
　　如何是妙玄无私句。玡云。金凤不栖无影树。玉兔何曾下碧霄。印云。白云覆青山。
　　如何是体妙无尽句。玡云。三冬枯木秀。九夏雪花飞。印云。须弥顶上浪滔天。
　　玡云。将此三句语。供养大阳和尚便下座。

　　曹山四禁语(或谓投子语)

　　莫行心处路。　　不挂本来衣。　　何须正任么。　　切忌未生时。

　　门风偈(芙蓉楷　自得晖　古德)


　　妙唱不干舌

　　（一）刹刹尘尘处处谈。　　不劳弹指善财参。　　空生也解通消息。　　花雨岩前鸟不衔(芙蓉)。

　　（六）如如寂灭似无情。　　一句从来本现成。　　舌运广长元不间。　　雪峰相见望州亭(自得)。

　　古佛巍巍体广长。　　交光丝网刹尘彰。　　也知不费娘生舌。　　岩桂庭花善举扬(古德)。

　　死蛇惊出草

　　（二）日炙风吹草里埋。　　触他毒气又还乖。　　暗地忽然开死口。　　长安依旧绝人来(芙蓉)。

　　（七）金鞭遥指玉堂寒。　　惊起将军夜出关。　　三尺镆鎁清四海。　　搀旗一扫绝痴顽(自得)。

　　死蛇打杀露霜牙。　　无底篮盛臭莫加。　　既是善呼须善遣。　　触他毒气丧浑家(古德)。

　　解针枯骨吟

　　（三）死中得活是非常。　　密用还他别有长。　　半夜髑髅吟一曲。　　冰河发焰却清凉(芙蓉)。

　　（八）宫漏沉沉夜色深。　　灯残火尽绝知音。　　木人位转玉绳晓。　　石女梦回霜满襟(自得)。

　　功齐功化旨何深。　　岂使膏肓便陆沈。　　父子不传真秘诀。　　解针枯骨作龙吟(古德)。

　　铁锯舞三台

　　（四）不落宫商调。　　谁人和一场。　　伯牙何所措。　　此曲旧来长。
　　（九）铁牛无角卧山坡。　　鞭起如飞见也么。　　闹市横骑人不会。　　抬眸鹞子过新罗(自得)。

　　乾闼婆王鼓似雷。　　灵山献乐未空回。　　海波汹汹须弥震。　　何妨铁锯舞三台(古德)。

　　古今无间(宏智录洎诸家语。不见有古今无间之题。独芙蓉有此颂)

　　（五）一法元无万法空。　　个中那许悟圆通。　　将谓少林消息断。　　桃花依旧笑春风。

　　五转位(古德立题　自得晖颂)


　　匣内青蛇吼

　　（十）宝剑横斜天未晓。　　洗清魔佛逼人寒。　　匣中隐隐生光处。　　衲子徒将正眼看。

　　金针去复来

　　（十一）清虚大道长安路。　　往复何曾有间然。　　暗去明来锋不露。　　渠侬初不堕中边。

　　秦宫照胆寒

　　（十二）岩房阗寂冷如冰。　　妙得真符处处灵。
　　转侧无依功就位。　　回头失却楚王城。

　　五天银烛辉

　　（十三）五天皎皎玉轮孤。　　一点光明分鉴湖。　　闲步却来游幻海。　　十方沙界大毗卢。

　　深岩藏白额

　　（十四）白额深藏烟雾昏。　　异中来也自惊群。　　草深直下无寻处。　　触著轻轻祸到门。

　　曹洞机(汾阳)

　　（十五）楼阁千家月。　　江湖万里秋。　　芦花无异色。
　　白鸟下汀洲。

　　宗旨(古德)

　　（十六）洞下门庭理事全。　　白云岩下莫安眠。　　纵饶枯木生花去。　　反照荒郊不直钱。

　　古德分三种功勋(新增)


　　正位一色

　　无影林中鸟不栖。　　空阶密密向边迟。　　寒岩荒草何曾绿。　　正坐堂堂失路迷。

　　大功一色

　　白牛雪里觅无踪。　　功尽超然体浩融。　　月影芦花天未晓。　　灵苗任运剪春风。

　　今时一色

　　髑髅识尽勿多般。　　狗口才开落二三。　　日用光中须急荐。　　青山只在白云间。

　　宏智四借颂


　　借功明位

　　(十七)苹末风休夜未央。　　水天虚碧共秋光。　　月船不犯东西岸。　　须信篙人用意良。

　　借位明功

　　(十八)六户虚通路不迷。　　太阳影里不当机。　　纵横妙展无私化。　　恰恰行从鸟道归。

　　借借不借借

　　(十九)识尽甘辛百草头。　　鼻无绳索得优游。　　不知有去成知有。　　始信南泉唤作牛。

　　全超不借借

　　(二十)霜重风严景寂寥。　　玉关金锁手慵敲。　　寒松尽夜无虚籁。　　老鹤移栖空月巢。

　　曹洞门庭

　　曹洞宗者。家风细密言行相应。随机利物。就语接人。看他来处。忽有偏中认正者。忽有正中认偏者。忽有兼带。忽同忽异。示以偏正五位。四宾主功勋五位。君臣五位。王子五位。内外绍等事。偏正五位者。正中偏者。体起用也。偏中正者。用归体也。兼中至。体用并至也。兼中到。体用俱泯也。四宾主。不同临济。主中宾。体中用也。宾中主。用中体也。宾中宾。用中用。头上安头也。主中主。物我双忘。人法俱泯。不涉正偏位也。功勋五位者。明参学功位至于非功位也。君臣五位者。明有为无为也。王子五位者。明内绍本自圆成。外绍有终有始也。大约曹洞家风。不过体用偏正宾主。以明向上一路。要见曹洞么。佛祖未生空劫外。正偏不落有无机。

　　要诀(山堂淳)

　　新丰一派荷玉分流。始因过水逢渠。妙见无情说法。当今不触。展手通玄。列五位正偏。分三种渗漏。夜明帘外。臣退位以朝君。古镜台前。子转身而就父。雪覆万年松径。夜半正明。云遮一带峰峦。天晓不露。道枢绵密。智域渊深。默照空劫已前。湛湛一壶风月。坐彻威音那畔。澄澄满目烟光。不萌枝上花开。无影树头凤舞。机丝不挂。个中双锁金针。文彩纵横里许暗穿玉线。双明唱起。交锋处知有天然。兼带忽来枯木上。须能作主不存正位。那守大功。及尽今时。宁容尊贵。截断情尘见网。掣开金锁玄关。妙协全开。历历髅中混迹。平怀常实。明明炭里藏身。卷舒不落功勋。来去了为变易。欲使异苗蕃茂。贵在深固灵根。若非柴石野人。争见新丰曲子(柴石野人浮山圆鉴之别号也)。

　　古德纲宗颂

　　荆棘丛生三二五。　　烟云罩径孰能寻。　　乌鸡冒雨冲阳焰。　　赤蝀穿楼和哑(哑当音厄笑语声。易曰笑言哑哑。赤蝀穿楼和哑音。此无语中有语也。人多作喑哑之哑非也)音。　　广泽芦花藏雪密。　　收纶钓艇弄湾深。　　当轩黯黯无秦镜。　　散发斜眉下翠岑。

　　宝镜三昧

　　如是之法。佛祖密付。汝今得之。宜善保护。银碗盛雪。明月藏鹭。髅之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜形影相睹。汝不是渠。渠正是汝。如世婴儿五相完具。不去不来不起不住。婆婆和和有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟敲唱双举。通宗通途。挟带挟路错然则吉。不可犯忤。天真而妙。不属迷悟。因缘时节寂然昭著。细入无间大绝方所。毫忽之差不应律吕。今有顿渐。缘立宗趣。宗趣分矣。即是规矩。通宗趣极真常流注。外寂中摇系驹伏鼠。先圣悲之为法檀度。随其颠倒。以缁为素。颠倒想灭肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用如愚若鲁。但能相续名主中主。

　　人天眼目卷之三终



　　人天眼目卷之四


　　沩仰宗

　　师讳灵祐。福州长溪赵氏子。得法于百丈海和尚。初至大沩木食涧饮。十余年始得仰山慧寂禅师。相与振兴其道。故诸方共称曰沩仰宗。

　　三种生

　　师谓仰山曰。吾以镜智为宗要。出三种生。所谓想生相生流注生。楞严经云。想相为尘。识情为垢。二俱远离。则汝法眼应时清明。云何不成无上知觉。想生即能思之心杂乱。相生即所思之境历然。微细流注。俱为尘垢。若能净尽方得自在。
　　后有僧问石佛忠禅师。如何是想生。忠云。兔子望月。如何是相生。忠云。山河大地。如何是流注生。忠云。无间断。

　　想生颂(石佛)

　　密密潜行世莫知。　　个中已是涉多岐。　　如灯焰焰空纷扰。　　急急归来早是迟。

　　相生

　　法不孤生仗境生。　　纤毫未尽遂峥嵘。　　回光一击便归去。　　幽鸟忽闻双眼明。

　　流注生

　　尘尘声色了无穷。　　不离如今日用中。　　金锁玄关轻掣断。　　故乡归去疾如风。

　　圆相因起

　　圆相之作。始于南阳忠国师。以授侍者耽源。源承谶记传于仰山。遂目为沩仰宗风。明州五峰良和尚。尝制四十则。明教嵩禅师。为之序称道其美。良曰。总有六名。曰圆相。曰暗机。曰义海。曰字海。曰意语。曰默论。耽源谓仰山曰。国师传六代祖师圆相。九十七个。授与老僧国师示寂时。复谓予曰。吾灭后三十年。南方有一沙弥。到来大兴此道。次第传授。无令断绝。吾详此谶事在汝躬。我今付汝。汝当奉持。仰山既得遂焚之。源一日又谓仰山曰。向所传圆相。宜深秘之。仰曰。烧却了也。源云。此诸祖相传至此。何乃烧却。仰曰。某一览已知其意。能用始得不可执本也。源曰。于子即得。来者如何。仰曰。和尚若要重录一本。仰乃重录呈似。一无差失。耽源一日上堂。仰山出众作○相。以手托起作呈势。却叉手立。源以两手交拳示之。仰进前三步。作女人拜。源点头。仰便礼拜。此乃圆相所自起也。

　　暗机

　　仰山亲于耽源处。受九十七种圆相。后于沩山处。因此○相顿悟。后有语云。诸佛密印岂容言乎。又曰。我于耽源处得体。沩山处得用。谓之父子投机。故有此圆相。勘辨端的。或画此[○@牛]相乃纵意。或画[○@佛]相乃夺意。或画[○@人]相乃肯意。或画○相。乃许他人相见意。或画[○@(三*三)]相。或点破或画破。或掷却或托起。皆是时节因缘。才有圆相。便有宾主生杀纵夺机关眼目隐显权实。乃是入廛垂手。或间暇师资。辨难互换机锋。只贵当人大用现前矣。
　　一日梵僧来参。仰山于地上画○此相示之。僧进前添作相。复以脚抹却。山展两手。僧拂袖便行。
　　仰山闭目坐次。有僧潜来身边立。山开目见。遂于地上画[○@水]相。顾示其僧。僧无对。

　　义海

　　仰山在洪州观音寺。粥后坐次。有僧来礼拜。山不顾。僧问山。识字否。山云随分。僧乃右旋一匝云。是什么字。山于地上书十酬之。僧又左旋一匝云。是什么字。山乃改十作卍酬之。僧又画○相。以两手托。如修罗擎日月势云。是什么字。山画[○@卍]相对之。僧乃作娄至势。山云。如是如是。此是诸佛之所护念。汝既如是。吾亦如是。善自护持。善哉善哉好去。僧乃礼谢腾空而去。时有一道者。见后经五日遂问山。山云。汝还见否。者云。见出三门外腾空而去。山云。此是西天阿罗汉。特来探吾宗旨。者云。某甲虽睹此种种三昧。不辨其理。山云。吾以义为汝解释。此是八种三昧。觉海变为义海。体同名异。然此义合有因有果。即时异时。总别不离隐身三昧也。

　　五冠了悟和尚与仰山立玄问玄答

　　此相谓之举函索盖相。亦名半月待圆相。若将此相问之。更添半月对之。乃曰。举函索盖。答者以盖覆函。故曰函盖相称。以现圆月相也。此名抱玉求鉴相。若将此相来问。即于其中书某字答之。此相谓之觅良鉴。答者识玉便下手也。[○@ㄙ]此名钩入索续相。有将此相来问。但于ㄙ字侧添亻字答之。乃问者钩入。答者索续。乃云续成宝器相也。[○@佛]此名已成宝器相。若将此相来问。但于内书土字答之。[○@土]此名玄印玄旨相。独脱超前众相。不著教意所摄。若是灵利底。对面分付拟之。则不见也。三祖云。毫厘有差天地悬隔。若不具正眼。焉能辨此。似子期听伯牙之琴。如提婆晓龙树之相。喻鸡抱卵啐啄同时。迟钝浅流。卒难顿晓。如盲视色而转错也。

　　辨第八识

　　此是众生。俱有六识。添空一识名为七识。识不可得名第八识。亦名八王子。亦名八解脱。亦名八丈夫。总有四八三十二相。此是果相因智报德。亦名八识。七八二识不相离。故来为先锋。去为殿后。以至追思过去。攀缘见在。念虑未来。三细六粗五意六染七识。分彼分此分是分非。八阿赖耶识。名为白净。本无瑕玷。无佛无众生。无尔亦无我。古德云。赖耶白净本无愚。三细分时有六粗(三细六粗说。见后宗门杂录中四智第七末那之下)八万四千从此造。大千沙界作凡夫。梦心桎梏元非有。病眼空花岂是无。反掌之间成十善。依然赤水获玄殊。第八识亦名含藏识。若是悟底人。六七因中转。五八果位圆。六识转为妙观察智。反观第八识。为不动智。空无内外名大圆镜智。即一体也。平等性智总号也。以妙观察智。收前六根六尘六识十八界乃至八万四千尘劳。转为成所作智。总归大圆镜智。即一体也。第五识乃记持识。转为成所作智。成所作智。转入妙观察智。妙观察智。转入平等性智。平等性智。转入大圆镜智。即一体也。是相宗师。若有问难能转者。即转在那个识(一作若有问难能转者阿那个识)按楞伽经云。佛诫大慧。初中后夜。常以妙观察智。当净现流。识转六根。为成所作智。如手仰时不应问覆手何在。亦如冰为水时不即有异。故云。烦恼即菩提。据百法惟识二论。但取其义。莫著言句也。六祖大师偈云。大圆镜智性清净。平等性智心无病。妙观察智见非功。成所作智同圆镜。五八六七果因转。但转其名无实性。若于转处不留情。繁兴永处那伽定(六妙七平因地转五成八大果中圆)。

　　仰山临终付法偈

　　一二二三子。　　平目复仰视。　　两口无一舌。　　此是吾宗旨。

　　龙潭智演为四颂

　　一二二三子。　　[○@牛]牛字清风起。　　[○@佛]佛来勘不就。
　　[○@人]人乃争纲纪。

　　平目复仰视。　　儿孙还有异。　　未辨个端倪。　　出门俱失利。
　　两口无一舌。　　止止不须说。　　西天僧到来。　　乌龟唤作鳖。
　　此是吾宗旨。　　扬声啰啰哩。　　镜智出三生。　　吹到大风止。

　　三燃灯

　　三燃灯见曹山录中。非仰山语也。曹山云。然灯前有二种。一未知有。同于类血之乳。一知有犹如意未萌时。始得本物。此名燃灯前。一种知有。往来言语是非。声色亦不属正照用。亦不得记。同类血之乳。是漏失边事。此名燃灯后。直是三际事尽。表里情忘。得无间断。此始得正燃灯。乃云得记(此说见祖庭事苑。既前收在沩仰宗。不欲移动也)。

　　古德颂

　　解行分明珠走盘。　　未能透脱几多难。　　如瓶注水无遗漏。　　隔海风光冷眠看(然灯前)。

　　不见明珠不走盘。　　良天静夜黑漫漫。　　古今十世无增减。　　拈起牛头尾上安(正然灯)。

　　问处分明答处亲。　　尘尘刹刹总逢君。　　一声黄鸟青山外。　　占断风光作主人(然灯后)。

　　三照语(香严)

　　拟心开口隔山河。　　寂默无言也被呵。　　舒展无穷又无尽。　　卷来绝迹已成多(本来照)。

　　不动如如万事休。　　澄潭彻底未曾流。　　个中正念常相续。　　月皎天心云雾收(寂照)。

　　四威仪内不曾亏。　　今古初无间断时。　　地狱天堂无变异。　　春回杨柳绿如丝(常照)。

　　沩仰门庭

　　沩仰宗者。父慈子孝。上令下从。尔欲捧饭。我便与羹。尔欲渡江。我便撑船。隔山见烟。便知是火。隔墙见角。便知是牛。沩山一日普请摘茶。次谓仰山曰。终日只闻子声不见子形。仰山撼茶树。沩山云。子只得其用不得其体。仰曰。和尚如何。师良久。仰曰。和尚只得其体不得其用。沩山云。放子三十棒。乃至仰山过水。香严点茶。推木枕展坐具。插锹立举锹行。大约沩仰宗风。举缘即用忘机得体。不过此也。要见沩仰么。月落潭无影。云生山有衣。

　　要诀(山堂淳)

　　江西沩仰深究此宗。只因灰火拨开。便见柴头发现。净瓶踢倒。嬴得沩山。使得地于出井之时。奋大机于撼门之际。插下锹子。不妨人数分明。推出枕头。正用剑刃上事。具险崖句。有陷虎机。大禅佛与四藤条令行有据。涅槃经总是魔说。贵子眼明。暗合机轮。混融境致。圆相中贵大家唱和。原梦处胜鹙子神通。胁下书字。而头角峥嵘。室中验人。而师子腰折。离四句绝百非。一槌粉碎。有两口无一舌。九曲珠通。当机要辨宗猷。为人颇多落草。道传千古名振两山。虽然枝派流离。谁见真机俨尔。此沩仰宗风也。

　　古德纲宗颂

　　卖金须遇买金人。酬价高低总不亲。红线两条穿海岳。澄湖万顷蘸星辰。隐显盘中抛玉枕。方圆席上拂机尘。天关拨转移门户。谁肯吞声出巨秦(一作惟有吞声非)。

　　法眼宗

　　师讳文益。余杭鲁氏子。得法于漳州罗汉琛禅师。初住抚州崇寿。次住建康清凉。大振雪峰玄沙之道。示寂后李后主。谥曰大法眼禅师。
　　曹源一滴水。不尔依位住。我宗奇特虎。颔下金铃甚。人解得。三界惟心。万法惟识。此法眼所立纲宗也。

　　华严六相义

　　此六相义。举一齐收。一一法上。有此六义。经中为初地菩萨说也。

　　六相义颂

　　华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意万象。明明无理事。

　　论华严六相义

　　若究竟欲免断常边邪之见。须明华严六相义门。则能住法施为。自忘能所。随缘动静不碍有无。具大总持。究竟无过矣。此六相义。是辨世间法。自在无碍。正缘显起。无分别理。若善见者。得知总持门。不堕诸见。不可废一取一。双立双忘。维总同时。繁兴不有。纵各具别。冥寂非无。不可以有心知。不可以无心会。详法界内。无总别之文。就果海中。绝成坏之旨。今依因门智照。古德略以喻。六相者。一总二别三同四异五成六坏。总相者。譬如一舍是总相。椽等是别相。椽等诸缘和合作舍。各不相违。非作余物。故名同相。椽等诸缘。递相互望。一一不同名异相。椽等诸缘。一多相成名成相。椽等诸缘。各住自法本不作。故名坏相。则知真如一心为总相。能摄世间出世间法故。约摄诸法得总名。能生诸缘成别号。法法皆齐为同相。随相不等称异门。建立境界故称成。不动自位而为坏。又云。一总相者。一合多德故。二别相者。多德非一故。三同相者。多义不相违故。四异相者。多义不相似故。五成相者。繇此诸义缘起成故。六坏相者。诸缘各住自性不移动故。此上六相义者。是菩萨初地中。观通世间一切法门。能入法界之宗。不堕断常之见。若一向别。逐行位而乖宗。若一向同。失进修而堕寂。所以位位即佛阶墀宛然。重重磨炼本位不动。斯则同异具济。理事不差。因果无亏。迷悟全别。欲论大旨。六相还同梦里渡河。若约正宗。十地犹如空中鸟迹。若约圆修。断惑对治习气。非无理行相资。缺一不可。是以文殊。以理印行。差别之道无亏。普贤以行会理。根本之门不废(见宗镜录)。

　　即物契神颂

　　勤求胜积功。　　理契古人同。　　同得妙何处。涧松西北风。

　　示机

　　吾有一言。　　天上人间。　　若也不会。　　绿水青山。

　　毗卢顶上

　　一真收不得。　　万类莫能该。　　蚊子生头角。　　泥鳅上舞台。

　　迦叶门前

　　觌面露堂堂。　　全机不覆藏。　　刹竿头上卓。　　红日上扶桑。

　　三界惟心

　　三界惟心万法澄。　　盘镮钗钏一同金。　　映阶碧草自春色。　　隔叶黄鹂空好音。

　　万法惟识

　　不曾出世立功勋。　　万国文明草木春。　　野老不知尧舜力。　　冬冬打鼓祭江神。

　　总

　　不移寸步越河沙。　　地狱天堂混一家。　　佛祖位中消息断。　　何妨尽赏洛阳花。

　　韶国师宗风

　　通玄峰顶不是人间。　　心外无法满目青山。

　　韶国师四料拣(古德　百丈端)


　　闻闻(放)

　　密室开金锁。　　闲步下松门。　　谩将无孔笛。　　吹出凤游云(古德)。
　　秋江清浅时。　　白鹭和烟岛。　　良哉观世音。　　全身入荒草(百丈)。

　　闻不闻(收)

　　古松摇般若。　　幽鸟哢真如。　　况有归真处。　　长安岂久居。
　　解语非干舌。　　能言岂是声。　　不知常显露。　　刚道有亏盈。

　　不闻闻(明)

　　阳鸟啼声噎。　　桃花笑脸开。　　芒鞋青竹杖。　　终日自徘徊。
　　波生元是水。　　空性逐方圆。　　除却方圆器。　　胡孙夜簸钱。

　　不闻不闻(暗)

　　夜月辉肝胆。　　松风贯髑髅。　　脱然声色外。　　切忌犯当头。
　　理事两俱忘。　　谁人敢度量。　　浑仑无缝罅。
　　遍界不曾藏。

　　法眼门庭

　　法眼宗者。箭锋相拄句意合机。始则行行如也。终则激发。渐服人心。削除情解。调机顺物。斥滞磨昏。种种机缘不尽详举。观其大概。法眼家风。对病施药相身裁缝。随其器量扫除情解。要见法眼么。人情尽处难留迹。家破从教四壁空。

　　要诀(山堂淳)

　　清凉大法眼。旺化石头城。首明地藏指头。顿见玄沙祖祢。拨万象不拨万象。言前独露全身。有丝头不有丝头。句里已彰自己。心空法了。情尽见除。应尘毛了了然。统刹海皎皎地。髑髅常干世界。鼻孔摩触家风。重重华藏交参。一一网珠圆莹。以至风柯月渚。显露真心。烟霭云林宣明妙法。对扬有准。惟证乃知。亘古今而现成。即圣凡而一致。声传海外。道满寰中。历然验在目前。宛尔石城犹在。此法眼宗风也。

　　古德纲宗颂

　　一点灵台耀古今。　　嶷然弘伟莫沉吟。　　森罗影里容交露。　　声色门前涉互深。　　袢夏云欺千嶂碧。　　零秋风动万家砧。　　绵绵法尔无穷间。　　引出余吹更爽襟。

　　人天眼目卷之四(终)



　　人天眼目卷之五


　　宗门杂录


　　拈花

　　王荆公问佛慧泉禅师云。禅家所谓世尊拈花。出在何典。泉云。藏经亦不载。公曰。余顷在翰苑。偶见大梵天王问佛决疑经三卷。因阅之。经文所载甚详。梵王至灵山。以金色波罗花献佛。舍身为床座。请佛为众生说法。世尊登座拈花示众。人天百万。悉皆罔措。独有金色头陀。破颜微笑。世尊云。吾有正法眼藏涅槃妙心实相无相。分付摩诃大迦叶。此经多谈帝王事佛请问。所以秘藏世无闻者。

　　三身(新添)

　　三身谓法报化也。法身毗卢遮那。此云遍一切处。报身卢舍那。此云净满。化身释迦牟尼。此云能仁寂默。在众生身中。即寂智用也。寂即法身。智即报身。用即化身(事苑)。
　　金光明最胜王经云。一切如来有三种身。具足摄受阿耨菩提。化身者。如来昔在修行地中。为诸众生。修种种法。得自在力。随众生意。随众生界。现种种身。是名化身。应身者。谓诸如来。为诸菩萨说于真谛。令其解了生死涅槃是一味故。为除身见众生怖畏权喜故。为无边佛法而作本故。如实相应。如如如如智本愿力故。具三十二相八十种好。项背圆光。是名应身。法身者。为除烦恼等障。为具诸善法故。惟有如如如如智。是名法身。前二种身。是名假有。后第三身。是真实有。为前二身。而作根本。何以故。离法如如。离无分别智。一切诸佛无有别法。复次诸佛利益自他。自利益者。是法如如。利益他者。是如如智。又缨珞经云。五分法身。以识性别。戒香摄身。定香摄意。慧香摄乱。解慧摄倒见。度知摄无明。是五分香。缨珞其身。

　　四智(新添)

　　大圆镜智(如大圆镜现众色像)　平等性智(观一切法悉皆平等)　妙观察智(善观诸法无碍而转)　成所作智(成本愿力所应作事故。转八识而成四智)。
　　妙藏诠注云。佛转八识而成四智者。用八为大圆镜智。七为平等性智。六为妙观察智。前五为成所作智。识惟分别。智能决断。大乘庄严论云。转八识成四智。束四智具三身。古德云。眼等五识为成所作智。意为妙观察智。化身摄。末那为平等性智。报身摄。阿赖耶为大圆镜智。法身摄。智通禅师。读楞伽经至千余遍。而不会三身四智。诣曹溪问六祖。祖曰。三身者。清净法身汝之性也。圆满报身汝之智也。千百亿化身汝之行也。若离本性说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者终日说菩提。通曰。四智之义可得闻乎。祖曰。既会三身。便明四智。若离三身。便谭四智。此名有智无身也。即此有智还成无智。复说偈曰。大圆镜智性清净(八)平等性智心无病(七)妙观察智见非功(六)成所作智同圆镜(五)五八(果)六七(因)果因转。但用名言无实性(转名不转体)。若于转处不留情。繁兴永处那伽定(传灯)。

　　○　眼耳鼻舌身意　六根　六尘　六识五识转成所作智

　　般若经云。六根六尘成十二处。添六识和合为十八界。起信论云。以四种法熏习义。一净谓真如。二染谓无明。三妄心谓业识。四妄尘谓六尘。楞严云。六识造业。所招恶报从六根出也。华严云。眼耳鼻舌身心意诸情根。以此常流转。而无能转者。起信又云。三界虚伪惟心所作。离心则无六尘境界也。毗婆沙论问曰。心意识有何差别。答曰。无有差别。即心是意。意即是识。皆同一义。如火灸。亦名焰亦名炽。般若又曰。若如实知自性皆空。是为能学六根六尘六识者也。祖师云。遍现俱该沙界。收摄在一微尘。识者谓之佛性。不识唤作精魂。然虽如是。蹉过者极多。错会者不少。

　　○　第七末那识转平等性智

　　楞伽云。末那者。此云染污意。恒审思量。故亦名传送识。佛与大惠谓。广说有八。略说有二。内现识计为我属赖耶。外分别事识计为我属前六识。真即识实性。亦属赖耶净分。故有粗细者。谓三细六粗。粗细二识者。皆依无明住地而起。以根本无明。动彼静心。而起细识。依此细识。转起粗心。以无明为本。依无明为因。生三细不相应心。依境界为缘。生三粗相应心。故云。粗细二识。各具二因。方得生住。现识者。起信云。不相应心也。依不思议熏故得生。依不思议变故得住。此现识所现境界。动彼心海。起诸事识之浪也。分别事识者。起信云。相应心也。依境界故得生。依海心故得住也。此一识者。皆是无明。熏习真如。成染缘起也。论曰。当知无明能主一切染法。一切染法。皆是不觉相故。诸经要集云。识自下上至脐已上灭者生人中。上至心灭者不失人身。上至头面灭者生天。至顶灭者永断轮回。自上下至腰灭者鬼趣。下至足灭者地狱。论曰。若离妄念。则无一切境界之相。惟一真心矣。

　　○　八阿赖耶识转大圆镜智

　　宗镜云。第八识多异熟性故。亦名含藏识。亦名八王子。亦名八解脱。亦名八丈夫。总有四八三十二相。此是果相因智报德。七八二识不相离。解深密经云。此八识能发起前六转识故。第八识谓前世中。以善不善业为因。招感令生第八异熟心。是果。此阿赖耶者。即是真心。不守自性。随染净缘不合而合。能含藏一切真俗境界故。名含藏识。如明镜不与影象合。而含影象。亦名如来藏识。伽陀云。诸法于藏识。识于法亦尔。更互为因相。亦互为果相。楞伽云。若不著二乘外道诸见。方能如实修行。摧破他论恶见。及舍我执等。能以妙慧。所依识者。即四智转八识也。入如来自证地者。言与诸佛同得同证也。楞伽经佛语大惠云。然彼诸识不作是念。我等同时展转为因。而于自心所现境界。分别执著。俱时之起。无差别相。各了自境。注云。彼诸识等。各了自境者。此名八识俱能分别自分境故。不知惟是自心妄现也。谓色是眼识境。乃至赖耶见分。是第七识境。根身种子器界。是藏识境。然此八识。离如来藏。无别自体。以众生不知故。执为八识之名。诸佛证得之故。能成四智之用。若昧之则八识起执藏之号。七识得染污之名。六识起遍计之情。五识狥根尘之相。若了知赖耶。成圆镜之体。持功德之门。末那为平等之源。一自它之性。第六起观察之妙。转正法之轮。五识兴所作之功。垂应化之迹。斯则一心匪动。识智自分。不转其体。但转其名。不分其理。而分其事。但伏六识不取尘境。故名识灭。是故离心之境。文理俱虚。即识之尘诠量有据。狂心不歇。歇则菩提。垢净心明。本来是佛。

　　○　第九阿陀那识

　　亦名纯净识。合论曰。寄说阿陀那识(此云执持)为第九纯净识。如五六七八等识。常依九识以依止。凡愚不了。妄执为我。如水暴流不离水体。诸波浪等。以水为依。故五六七八识。常以净识为依。何谓九为净识。为二乘人久在生死业种六七八识有怖畏故。恐彼难信。方便于生死种外。别立净识。使令悲智渐渐得生达识成智。深密经颂云。阿陀那识甚微细。一切种子如暴流。我于凡愚不开演。恐彼分别执为我。
　　按三身四智诸说。采摭经论援据详明。与沩仰辨识处。大相关系。可资深禅正修者。不蹈旁蹊而行正路。故予有取焉。往往同流之士必谓。吾单传直指之宗。何藉此为。殊不知。学道者。为心意识之所困苦甚矣。虚明自照。本自无它。境风摇摇。倏然走作。通人达士。犹未免焉。况其下者乎。可无方便观照之力乎。倘因其披剥之说。破其虚妄。捣其窠窟。即吾受用处。皆大圆镜智也。精金万鍜。不再矿矣。

　　石头参同契(雪窦著语　新添)

　　竺土大仙心(谁是能举)　　东西密相付(惜取眉毛)
　　人根有利钝(作么生)　　道无南北祖(且款款)
　　灵源明皎洁(抚掌呵呵)　　枝派暗流注(亦未相许)
　　执事元是迷(展开两手)　　契理亦非悟(拈却了也)
　　门门一切境(舍短从长)　　回互不回互(以头换尾)
　　回而更相涉(者个是拄杖子)　　不尔依位住(莫错认定盘星)
　　色本殊质像(岂便开眸)　　声元异乐苦(还同掩耳)
　　闇合上中言(心不负人)　　明明清浊句(口宜挂壁)
　　四大性自复(随所依)　　如子得其母(可知也)
　　火热风动摇(春冰自消)　　水湿地坚固(从旦至暮)
　　眼色耳音声(海晏河清)　　鼻香舌咸醋(可凭可据)
　　然于一一法(重报君)　　依根叶分布(好明取)
　　本末须归宗(唯我能知)　　尊卑用其语(不犯之令)
　　当明中有暗(暗必可明)　　勿以暗相遇(明还非睹)
　　当暗中有明(一见三)　　勿以明相睹(无异说)
　　明暗各相对(若为分)　　比如前后步(不如此)
　　万物自有功(旨尔宁止)　　当言用及处(纵横十字)
　　事存函盖合(仔细看)　　理应箭锋拄(莫教错)
　　承言须会宗(未兆非明)　　勿自立规矩(突出难辩)
　　触目不会道(又何妨)　　运足焉知路(出不恶)
　　进步非近远(唱弥高)　　迷隔山河故(和弥寡)
　　谨白参玄人(闻必同归)　　光阴莫虚度(诚哉是言也)

　　寂音曰。予尝深考此书。凡四十余句。而以明暗论者半之。篇首便曰。灵源明皎洁。枝派暗流注。乃知。明暗之意根于此。又曰。暗合上中言。明明清浊句。调达开发之也。至指其宗而示其趣则曰。本末须归宗。尊卑用其语。故其下广序明暗之句。奕奕缀联不已者。非决色法虚诳。乃是明其语耳。洞山悟本得此旨故。有五位偏正之说。至于临济之句中玄云门之随波逐浪。无异味也。而晚辈承其言。便想像明暗之中有相藏露之地。不亦谬乎。

　　五问

　　此盖当时义学之徒。相与造说。诬罔先圣。非毁禅宗。而自聪禅师问达观颖和尚。凡五问欲杜邪谬。故辩详之。
　　僧自聪问达观颖和尚曰。诸经论家多言。西天自迦叶至师子尊者。祖师相传。至此断绝。其实如何。答曰。吁如此说者生灭心也。不知为法惜人。萤斗杲日。雀填沧海。枉劳形耳。且二十四祖师子尊者。度婆舍斯多。兼出达磨达。其缘具在唐会稽沙门灵彻序金陵沙门法炬所编宝林传。并据前魏天竺三藏支疆梁楼续法记。具明师子尊者遇难以前传衣付法之事。从大迦叶为首。直下血脉。第二十五祖婆舍斯多。二十六祖不如密多。二十七祖般若多罗付菩提达磨。即唐土初祖也。原支疆梁楼三藏来震旦。抵洛阳白马寺。时即前魏帝道卿公景元二年辛巳岁也。师子入灭方二年矣。以是显知。经论诸师诬罔后昆。吁哉奈何。问曰。达磨大师。自西天带楞伽经四卷来是否。答曰非也。好事者为之耳。且达磨单传心印。不立文字。直指人心见性成佛。岂有四卷经耶。聪曰。宝林传亦如是说。颖曰。编修者不暇详讨矣。试为子评之。夫楞伽经三译。而初译四卷。乃宋天竺三藏求那跋陀之所译。次十卷元魏时菩提流支译。流支与达磨同时。下药以毒达磨者是也。后七卷唐天后代于阗三藏实叉难陀译。以此证之。先后虚实可知矣。仰山寂禅师。亦尝辩此。其事甚明。
　　问曰。传法偈无翻译。暨付法藏传中无此偈。以致诸家多说无据。愿垂至诲。答曰。噫子孙支分是非蜂起。不能根究耳。只如达磨未入此土。已会唐言。何以知之。初见梁武时对问。其事即可知矣。后又二祖可大师。十年侍奉。以至立雪断臂。志求祖乘至勤诚矣。后达磨告曰。吾有一袈裟。付汝为信。世必有疑者云。吾西天之人。子此土之子。得法实信。汝当以吾言证之。又云。自释迦圣师至般若多罗。以及于吾。皆传衣表法。传法留偈。吾今付汝。偈曰。吾本来兹土。传法救迷情。一花开五叶结果自然成。因引从上诸祖偈。一一授之。内传法印以契证心。外付袈裟以定宗旨。以此则知。达磨付二祖决矣。此乃单传口授。何暇翻译哉。
　　问曰。天台尊者一心三观法门。与祖师意如何。答曰。子若不问吾难以言也。吾尝见教中云。吾有正法眼藏付嘱大迦叶。且不在三乘五教之内。原佛祖之教。皆有传授。昔闻大师。于藏中得龙树所造中论。览至第四卷。破诸法性有定性则无因果等事。如颂曰。因缘所生法。我说即是空。亦名为假名。亦名中道义。次颂云。未曾有一法不从因缘生。是故一切法。无不是空者。繇此述一心三观。曰空曰假曰中。若据教意。大凡一偈。皆有四句以成其意耳。智者离为三观似枝蔓。又未详传授。因此便言。远禀龙树。以树为祖。近禀思大则可知矣。若间世承禀。吾恐后世必有聪利之人。空看佛经。自禀释迦。岂其然乎。良繇智者具大福德智慧辩才。累为帝师故。成一家之说。辞博理微。而后世子孙。称传祖教。乃番毁师子尊者。亲付法与婆舍斯多。以至此土六祖传衣付法。以为邪解。呜呼吾若备论。即成是非。子自详之。
　　问曰。自达磨至此土。因何诸祖师言教。与西天诸祖洎六祖已上不同。牛头一宗北秀荷泽。南岳让青原思。言句渐异。见解差殊。各党师门互毁盛至。如何得息诤去。答曰。怪哉此问。且祖师来此土。如一树子就地下种。因缘和合而生芽也。种即达磨并二祖也。枝叶即道副总持道育之徒也。洎二祖为种。三祖为芽。乃至六祖为种。南岳让为芽也。其牛头神秀荷泽等。皆枝叶耳。然六祖下枝叶繁茂。生子亦多。其种又逐风土所宜。采取得叶贵叶。得枝贵枝。亦犹树焉在南为橘。在北为枳。虽形味有变。而根本岂变乎。又类日焉在东为朝。在西为暮。日亦逐方而转。则轮影也。其空则不转必矣。得何怪哉。子但了其内心。莫随其外法。内心者脱其生死。外法者逐其爱恶。爱恶生则去佛祖远矣。为子等间。签出正宗及横枝言句。各于后述其繇序。令学者明其嫡庶者矣。

　　觉梦堂重校五家宗派序

　　皇朝景德间吴僧道原。集传灯三十卷。自曹溪下列为两派。一曰南岳让。让出马大师。一曰青原思。思出石头迁。自两派下又分五宗。马大师出八十四员善知识。内有百丈海。出黄檗运大沩祐二人。运下出临济玄。故号临济宗。祐下出大仰寂。故号沩仰宗。八十四人。又有天王悟。悟得龙潭信。信得德山鉴。鉴得雪峰存。存下出云门宗法眼宗。石头迁出药山俨天皇悟二人。悟下得慧真。真得幽闲。闲得文贲。便绝。唯药山得云岩晟。晟得洞山价。价得曹山寂。是为曹洞宗。今传灯却收云门法眼两宗。归石头下误矣。缘同时道悟有两人。一曰江陵城西天王寺道悟者渚宫人。崔子玉之后。嗣马祖。元和十三年四月十三日化。正议大夫丘玄素。撰塔铭。文几千言。其略云。马祖祝曰。他日莫离旧处。故还渚宫。一曰江陵城东天皇寺道悟。婺州东阳人。姓张氏。嗣石头。元和二年丁亥化。律师符载所撰碑。二碑所载。生缘出处甚详。但缘道原采集传灯之日。非一一亲往讨寻。不过宛转托人捃拾而得。其差误可知也。自景德至今。天下四海。以传灯为据。虽列刹据位立宗者。不能略加究辨。唯丞相无尽居士。及吕夏卿二君子。每会议宗门中事。尝曰。石头得药山。山得曹洞一宗。教理行果。言说宛转且天王道悟下。出个周金刚。呵风骂雨。虽佛祖。不敢婴其锋。恐自天皇或有差误。寂音尊者亦尝疑之云。道悟似有两人。无尽后于达观颖处。得唐符载所撰天皇道悟塔记。又讨得丘玄素所作天王道悟塔记。赍以遍示诸方曰。吾尝疑。德山洞山。同出石头下。因甚垂手处死活不同。今以丘符二记证之。朗然明白。方知吾择法验人之不谬耳。寂音曰。圭峰答裴相国。宗趣状列马祖之嗣六人。首曰江陵道悟。其下注曰。兼禀径山。今妄以云门临济二宗竞者。可发一笑。略书梗概以传明达者。庶知五家之正派如是而已。

　　宗门杂录卷之五(终)



　　人天眼目卷之六


　　宗门杂录


　　岩头三句

　　　咬去咬住　欲去不去欲住不住　或时一向不去。或时一向不住
　　师上堂云。大凡唱教。从无欲中流出三句。秖是理论。咬去咬住。欲去不去。欲住不住。或时一向不去。或时一向不住。并不知方所。明眼汉没窠臼突然地。若论战也。个个须是咬猪狗手段。若未透未明。亦须得七八分方可入作。若从来眼目弥梨麻啰。且莫乱呈懵袋。错槌折尔腰。莫言不道(按岩头三句。咬去咬住是一。欲去不去。欲住不住。是一。或时一向不去。或时一向不住是一。旧本以咬去为一。咬住为一。欲去不去。欲住不住为一。而更不顾有或时一向不去。或时一向不住之句误矣。今既正之。又略举上堂为据)。

　　汾阳五门句(石门录中未见有此答)

　　僧问。如何是入门句。汾云。远客投知己。暂坐笑吟吟。
　　石门聪云。六亲不相识。口中道远来。又云。瞎。
　　如何是门里句。汾云。四相排班立。凝情望圣容。门云。密室不通风。独自归家坐。又云收。又云。宾中主。
　　如何是当门句。汾云。坐断千差路。舒光照万机。门云。开门不扄户。按剑看四方。又云斩。又云。主中主。
　　如何是出门句。汾云。举目望江山。遍界无相识。门云。威仪不整望长安。又云贬。
　　如何是门外句。汾云。樵子爱荒郊。骑牛常扣角。门云。威仪济济向长安。又云。宾中宾。

　　肇论四不迁(古德着语)

　　旋岚偃岳而常静(与者里没交涉)。　　江河竞注而不流(水洒不著)。
　　野马飘鼓而不动(风吹不入)。　　日月历天而不周(光明无背面)。

　　岩头四藏锋

　　四藏锋者。师所立也。谓就事者全事也。就理者全理也。入就者理事俱也。出就者理事泯也。后之学者。不根前辈所立之意。易就为袖。使晚生衲子疑宗师袖中有物。出入而可示之也。故不得不详审。

　　古德颂附达观颖

　　运水搬柴不是尘。　　头头全现法王身。　　扁舟荡漾沧溟外。　　巨浪如山涌白银(就事)。

　　就事藏锋事独全。　　不于理上取言诠。　　锦鳞若不吞香饵。　　摆尾摇头戏碧川(就事)。

　　全身直下露堂堂。　　妙体繇来不覆藏。　　触处现成谁辨的。　　尘尘俱放白毫光(就理)。

　　就理藏锋理最微。　　岂从事上立毫厘。　　新罗鹞子飞天外。　　肯搦林间死雀儿(就理)。

　　全机电卷几人知。　　眨上眉毛已是迟。　　觌面不知开宝藏。　　踌躇门外草离离(入就)。

　　入就藏锋理事该。　　碧潭风起震云雷。　　禹门三月桃花浪。　　戴角擎头免曝腮(入就)。

　　凛凛威光满世间。　　法王号令合当然。　　门前万古长安道。　　一举鹏搏万里天(出就)。

　　出就藏锋理事忘。　　长天赫日更无妨。　　雷公电母分明说。　　霹雳声中石火光(出就)。

　　宗门三印(石门聪　玉泉达)

　　一印印空。门云。舌柱上腭。泉云。万象收归古鉴中。
　　一印印水。门云。说话对聋人。泉云。秋蟾影落千江里。
　　一印印泥。门云。头上吃棒口里喃喃。泉云。好看文彩生时。

　　雪窦显颂

　　印空印水印泥。　　炳然字义还迷。　　黄头大士不识。　　敢问谁得亲提。

　　印泥印空印水。　　匝地寒涛竞起。　　其中无限麟龙。　　几处争求出嘴。

　　印水印泥印空。　　衲子不辨西东。　　拨开向上一窍。　　千圣齐立下风。

　　黄檗初
　　印泥印水印空。　　四方八面玲珑。　　大海龙吟雾起。　　高山虎啸生风。

　　印空印水印泥。　　高低物物皆齐。　　若识炳然文辨。　　不妨南北东西。

　　印泥印空印水。　　雷电风云四起。　　乘时直透龙门。　　切忌曝腮烧尾。

　　云峰悦
　　一印印泥。　　贤愚共知。　　抉转鼻孔。　　顶上金槌。
　　一印印水。　　徒张唇嘴。　　未涉流沙。　　洪涛竞起。　　一印印空。　　明月清风。　　烁迦罗眼。　　斋后之钟。

　　三朝王子(汾阳昭　五祖演　翠岩峰)

　　僧问。王子未登朝时如何。汾云。六宫歌雪曲。八国听韶音。祖云。逢人当问路。岩云。深宫虽不出。化外已传芳。
　　王子正登朝时如何。汾云。玉茧不彰文。万邦咸稽首。祖云。天下太平。岩云。两班依玉殿。十道尽来朝。
　　王子登朝后如何。汾云。素服问田翁。遍界无相识。祖云。谁论好丑。岩云。渔樵歌满路。野老唱丰年。

　　汾阳颂

　　三朝王子贵兼尊。　　今古传闻孰可分。　　八国六宫全美化。　　汾阳的印莫纷纭。

　　南明慎和尚师子话(报恩从附)

　　僧问。师子未出窟时如何明云。清风匝地。恩云。锋铓难系。出窟后如何。明云。群狐脑裂。恩云。藏身无路。欲出未出时如何。明云嗄。恩云。命若悬丝。

　　南明颂

　　兀坐如痴似不能。　　蓦然翻转便掀腾。　　百年妖怪皆潜伏。　　深隐乱山千万层。

　　一声哮吼震乾坤。　　百兽群中丧胆魂。　　涧水逆流山影转。　　眼花空际乱纷纷。

　　欲出未出孰能知。　　踞地翻身也大奇。　　千手大悲难摸[打-丁+索]。　　从教千古众人疑。

　　长芦祖印福宝剑话(天柱静　翠岩芝　承天宗)

　　僧问。宝剑未出匣时如何。印云涩。柱云。如今朝代无人问(朝一作昭)岩云。切忌道著。宗云。寒光射斗牛。出匣后如何。印云利柱云。万里山河道太平。岩云。天魔胆裂。宗云。千兵易得。一将难求。

　　智门祚莲花语(天柱静　慈明圆　圆鉴远)

　　僧问。莲花未出水时如何。祚云莲花。柱云。根深莲蒂经残雨。明云。水深盖不得。鉴云。焦砖打著连底冻。出水后如何。祚云荷叶。柱云。水仙头上实希奇。明云。不碍往来看。鉴云。扬澜左蠡无风浪起。开后如何。明云。南北馨香。结子后如何。明云。喂鱼喂鳖。

　　雪窦颂

　　莲华荷叶报君知。　　出水何如未出时。　　江北江南问王老。　　一狐疑了一狐疑。

　　风穴沼古镜话(慈明圆　翠岩芝　洞山聪)

　　僧问。古镜未磨时如何。穴云。天魔胆丧。明云。新罗打鼓。岩云。照破天下髑髅。山云。此去汉阳不远。磨后如何。穴云。轩辕当道。明云。西天作舞。岩云。黑似漆。山云。黄鹤楼前鹦鹉洲。

　　五祖演仙陀婆话

　　僧问王索仙陀婆时如何。祖云七穿八穴。
　　如何是王索仙陀婆。祖云。鸾驾未排先号令。
　　如何是仙陀婆。祖云。眼瞤耳热。僧礼拜。祖云点。

　　镜清问风穴六刮(别峰答附)

　　如何是就毛刮尘。穴云。叶落不烦人扫去。自有清风为扫来。峰云。寒毛卓竖。
　　如何是就皮刮毛。穴云。呼吸纵饶幽谷响。寻真那得遇当人。峰云。落处不停谁解看。
　　如何是就肉刮皮。穴云。卸下直教天帝肯。那吒太子不容君。峰云。频看红烂处。蝪杀子平生。
　　如何是就骨刮肉。穴云。醍醐既消身病愈。性海玄途不假舟。峰云。破也堕也。
　　如何是就髓刮骨。穴云。释迦亲遇然灯佛。授记不闻说法音。峰云。手不及处争著力。
　　只如髓又如何刮。穴云。设使空花结空果。木马那教天马追。峰云。贼入空城。

　　五宗问答

　　僧问。如何是临济下事　五祖演云。五逆闻雷。禾山云。照用齐行。正堂辩云。我终不向尔道。护国元云。杀人不眨眼。雪堂行云。六合遭涂炭。
　　云门宗　祖云。红旗闪烁。山云。理事俱备。堂云。木马上金梯。国云。顶门三眼耀乾坤。雪云。千波影里卓红旗。
　　沩仰宗　祖云。断碑横古路。山云。暗机圆合。堂云。目前无异路。国云。推不向前。约不退后。雪云。无角铁牛眠少室。
　　曹洞宗　祖云。持书不到家。山云。偏正叶同。堂云。鹤宿梧枝。国云。手执夜明符。几个知天晓。雪云。当头不犯。
　　法眼宗　祖云。巡人犯夜。山云。何止惟心。堂云。切忌违时失候。国云。箭锋相值不相饶。雪云。自折合取。

　　宝锋慈鉴颂

　　铜头铁额百家冤。　　一喝双分体用全。　　三尺吹毛定寰宇。　　临行灭向瞎驴边(临济)。

　　三句都将一串穿。　　等闲挂。向御楼前。　　几多行客眼定动。　　东海鲤鱼飞上天(云门)。

　　一个撒开千万个。　　簸箕解说无生话。　　草堂睡起嘴卢都。　　寂子要须原梦破(沩仰)。

　　紫庭黄合带春温。　　寝殿无人侍至尊。　　长爱百司分职处。　　玉鞭敲镫出金门(曹洞)。

　　溪光野色浸楼台。　　一笛遥闻奏落梅。　　风送断云归岭去。　　月和流水过桥来(法眼)。

　　圆悟五家宗要

　　全机大用。棒喝交驰。剑刀上求人。电光中垂手(临济)。
　　北斗藏身。金风体露。三句可辨。一镞辽空(云门)。
　　君臣合道。偏正相资。鸟道玄途。金针玉线(曹洞)。
　　师资唱和。父子一家。明暗交驰。语默不露(沩仰)。
　　闻声悟道。见色明心。句里藏锋。言中有响(法眼)。
　　五家改声换调。展托妙门。易俗移风。千方百面。尽向无中唱出。曲为初机。若是俊流。不留朕迹。掀翻露布。截断葛藤。然则千兵易得。一将难求。入草寻人。聊通一线。机前有准。拟向则乖。句下无私。动成窠臼。灵锋宝剑。觌面堂堂。滞壳迷封。不堪种草。

　　杨无为颂(五宗)

　　正法眼藏瞎驴边灭。　　黄檗老婆大愚饶舌(临济)。
　　玉马上金梯。　　胡人白昼迷。　　直饶机掣电。　　也是钝根师(云门)。
　　长一划短。　　短一划长。　　曲直方圆。　　征应宫商。
　　江边鏊饼。　　无人买空。　　使胡僧笑一场(沩仰)。

　　丹山鸾凤来阿阁。　　秘殿箫韶奏九成。　　野老不知黄屋贵。　　六街犹听静鞭声(曹洞)。

　　日暖花争发。　　林深鸟不惊。　　渔舟过南岸。　　潮打石头城(法眼)。

　　三种法界(古德)

　　佛未出世时如何。天下太平。出世后如何。特地一场愁。出与未出时如何。知恩者少。负恩者多。如何是法身体。山花开似锦。涧水绿如蓝。如何是法身用。夜坐连云石。春栽带雨松。如何是法身。柳色黄金嫩。梨花白雪香。

　　五眼

　　如何是肉眼。憎爱何足贵贪嗔事转多。如何是天眼。恢恢常不漏。历历太分明。如何是慧眼。金地遥招手。江陵暗点头。如何是法眼。青山常不露。遍界不曾藏。如何是佛眼。慈悲利一切。方便有多门。

　　三宝

　　如何是佛。何处不称尊。如何是法。车不横推。理无曲断。如何是僧。闲持经卷倚松立。借问客从何处来。

　　拄杖话

　　如何是尔有拄杖子。棋逢敌手难藏行。如何是尔无拄杖子。琴遇知音始好弹。如何是拄杖子。扶过断桥水。伴归明月村。

　　句意

　　句到意不到。古涧寒泉涌。青松带露寒。意到句不到。石长无根草。山藏不动云。意句俱到。天共白云晓。水和明月流。意句俱不到。青天无片云。绿水风波起。

　　六祖问答

　　达磨一只履。九年冷坐无人识。五叶花开遍界香。又云。踏破铁围山。
　　二祖一只臂。看看三尺雪。令人毛骨寒。又云。提携天下。
　　三祖一罪身。觅之不可得。本自无瑕类。又云。捏目强生花。
　　四祖一只虎。威雄震十方。声光动寰宇又云。眼光百步威。
　　五祖一株松。不图标境致。且要壮家风。
　　六祖一张碓。踏著关棙子。方知有与无。

　　十无问答

　　无为国。高卧羲皇上。行歌帝舜时。
　　无星秤。斤两甚分明。
　　无根树。不假东皇力。常开优钵花。
　　无底钵。托来藏日月。放下贮乾坤。
　　无弦琴。不是知音莫与弹。
　　无底船。空载月明归。
　　无生曲。一曲两曲无人会。雨过夜塘秋水深。
　　无孔笛。等闲吹一曲。共赏太平时。
　　无须锁。掣开难动手。合定不通风。又云金槌击不动。
　　无底篮。能收四大海。包括五须弥。

　　一喝分五教(新增)

　　净因蹒庵成禅师。同法真圆悟慈受并十大法师。斋于太尉陈公良弼府第。时徽宗私幸。观其法会。善华严者。对众问诸禅师曰。吾佛设教。自小乘至圆顿。扫除空有。独证真常。然后万德庄严。方名为佛。禅家一喝。转凡成圣。与诸经论。似相违背。今一喝若能入五教。是为正说。若不能入。是为邪说。诸禅师顾成。成曰。如法师所问。不足诸大禅师之酬。净因小长老。可以使法师无惑也。成召善。善应诺。成曰。法师所谓佛法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不空而不有。不有而不空义也。如我一喝。非惟能入五教。至于百工伎艺诸子百家。悉皆能入。成乃喝。一喝问善曰。还闻么。善曰闻。成曰。汝既闻。则此一喝是有。能入小乘教。成须臾又召善曰。还闻么。曰不闻。成曰。汝既不闻。则适来一喝是无。能入始教。成又顾善曰。我初一喝。汝既道有。喝久声消。汝复道无。道无则元初实有。道有则于今实无。不有不无。能入终教。成又曰。我有一喝之时。有非是有。因无而有。无一喝之时。无非是无。因有故无。即有即无。能入顿教。成又曰。我此一喝。不作一喝用。有无不及。情解俱忘。道有之时纤尘不立。道无之时横遍虚空。即此一喝。入百千万亿喝。百千万亿喝。入此一喝。是能入圆教。善不觉。身起于坐。再拜于成之前。成复为善曰。非唯一喝为然。乃至语默动静。一切时一切处。一切物一切事。契理契机。周遍无余。于是四众欢喜。闻所未闻。龙颜大悦。谓左右侍臣曰。禅师有如此玄谈妙论。太尉启曰。此乃禅师之余论耳。

　　禅林方语(新增)

　　蜡人向火　　大象渡河　　趁狗跳墙
　　德山罗汉　　封后先生　　徐六檐板
　　清平渡水　　把髻投衙　　半夜教化
　　金山砖岸　　质库典牛　　木匠檐枷
　　嘉州石像　　湖南长老　　檐枷过状
　　矮子泥壁　　常州打耶　　阔角水牛
　　尼寺里发　　青平卖油　　腊月扇子
　　急水打毬　　巩县茶瓶　　澧州鱼羹
　　水浸金山　　石人腰带　　昌州海棠
　　简州石匠　　云居罗汉　　凤林吒之
　　纸马入火　　张良受书　　太公钓鱼
　　梁山颂子　　猫儿带槌　　李靖三兄
　　乞儿拄杖　　狗咬枯骨　　波斯持咒
　　新昌石佛　　马吃菜子　　矮子看戏
　　黄犬渡河　　兔子望月　　罗公照镜
　　波斯落水　　萧何制律　　驴唇先生
　　新罗草鞋　　矮子渡河　　茆山土地
　　云居土地　　道士打槌　　秀才使牛
　　壁上棋盘　　果州饭布　　火烧香船
　　蛇入竹筒　　投子道底　　云门道底
　　兴化道底　　汾阳道底　　沩山道底
　　雪峰道底　　仰山道底　　玄沙道底
　　赵州道底　　金牛道底　　普化摇铃
　　洞庭秋月　　江天暮雪　　烟寺晚钟
　　山市晴岚　　平沙落雁　　渔村夕照
　　远浦帆归　　潇湘夜雨　　仙陀婆

　　猩猩著草鞋　　黑地里穿针
　　一马生三寅　　峨眉白长老
　　未明三八九　　深山里土地
　　蚊子上铁牛　　闹市里大虫
　　老鼠搬生姜　　泗洲见大圣
　　驴拣湿处尿　　乌龟陆地行
　　莫径人设斋　　谢三娘秤银
　　邓道士磨墨　　胡孙倒上树
　　赤土涂牛奶　　军营里大王
　　饭店里匙筋　　赤士画簸箕
　　胡孙吃毛虫　　市袋里老鸦
　　十字街头碑　　壁上画风车
　　胡孙骑鳖背　　胡孙入布袋
　　四八郎象棋　　郑州出曹门
　　天津桥上汉　　辩才逢萧翼
　　闹市里老鼠　　东村王大姊
　　盘陀石上藕　　波斯吃胡椒
　　猫儿吃彩凤　　馊饭泥茶炉
　　藕丝牵大象　　大虫看水磨
　　马道人卖墨　　十八亩肥田
　　小巫见大巫　　王小破草鞋
　　豆八布彩穿　　小慈访大慈
　　波斯入闹市　　半夜放乌鸡
　　兔子吃牛奶　　十二丈钟楼
　　老鼠吃生姜　　鲍老送灯台
　　邯郸学唐步　　韩信临朝底
　　古庙里狮子　　临崖看浒眼
　　波斯照古镜　　海上明公秀
　　瓜洲买瓜汉　　普州人送贼
　　从来柳下惠　　六日桦成唇
　　苏郎中脑盖　　潘阆倒骑驴
　　秦时轹[車*度]钻　　大虫裹纸帽
　　堂前卖果子　　真州问长芦
　　和尚扛木头　　君子可八
　　布袋里盛锥子

　　大食波斯索渡船　　功德天黑暗女
　　百尺竿头五两垂　　赤洪崖打白洪崖
　　谢三娘不识舍字　　许一嫂不识林禽
　　刹竿头上风车子　　洎合打破蔡州
　　铜沙罗里满盛油　　太山庙里纸钱
　　赤脚波斯入大唐　　十字街头碌砖
　　孔明庙里弹指　　福州人吃荔枝
　　谢三娘不识四字　　此地无金二两
　　俗人沽酒三升

　　真性偈

　　
　　达磨西来九年面壁。独神光立雪断臂自证。巧说不得。只许心传。上根既契。便欲西归。犹怜中下之机。强留二十字。称云真性偈。翻复读之。成四十韵。各有旨趣。盖为老婆心切。狼藉不少。庶几后代儿孙。因指见月。傥有个汉。向性字未形之前领略。文彩自彰。匪从他得。翻笑老胡正好。痛与拄杖。
　　　　　　　　灵隐慧昭大师可光述

　　人天眼目卷之六(终)


　　大元延祐重刊人天眼目后序

　　昔越山晦嵓昭禅师。于宋淳熙间。编集五家宗旨。名曰人天眼目。流布丛林。传写既久。未免有乌焉亥豕之误。其写本亦多不同。曰彼曰此。互有得失。暇日参考同异。讹者正之。阙者补之。妄者削之。犹虑未善。然其元本排列。五宗亦失师承次第。今改正之。初列临济沩仰。盖此二宗。同出南岳马祖下。次列曹洞云门法眼。盖此三宗。同出青原石头。又近世有人。假托丘玄素之名。伪撰江陵城西天王寺道悟禅师碑。载天王嗣马祖接龙潭德山雪峰。遂移云门法眼二宗。过马祖下者极可笑也。按荆州新旧图志。并无城西天王寺。其伪碑妄天王因缘语句。尽是城西白马寺昙照禅师事实。此昙照事实。具述荆州旧图志。及景德传灯录。可考。况是天皇嗣石头接龙潭。备载传灯及高僧传。德山碑及云门法眼下诸师语录。与夫前代五宗纲要偈。有数十处。粲如日星。可以祛天下后世之惑。可以证前后编集之讹。今吉安路福州大明兰若。遂锓诸梓。与禅学者共之。览此集者。掀翻露布。截断葛藤。灼然开口。不在舌头上。其或未然。剑去久矣。
　　延祐四年(丁巳)江西抚州天峰比丘致祐谨书其后

　　龙潭考

　　宋景德传灯。止载天皇悟嗣石头。而不知同时有二道悟。一嗣马祖。住荆州城西天王寺。一嗣石头。住荆州城东天皇寺。历考唐归登撰南岳碑圭峰答裴相国宗趣状权德舆撰马祖塔铭。皆可据。及后达观颖所引丘玄素符载二塔铭。载之益详。此无可疑者。但丘铭中。以龙潭信嗣天王悟。此则不能无疑焉。予尝考雪峰语录。峰对闽王。自称得先德山石头之道。又鼓山晏国师语录序中。亦称晏为石头五叶孙。此二书在五代之际。去龙潭不远。岂应遽忘其所自哉。据此则知。龙潭信所嗣者。天皇悟非天王悟。其证一也。又龙潭信。家居荆州城东天皇巷。以卖饼为业。日以十饼馈天皇和尚。皇每食毕。常留一饼曰。吾惠汝以荫子孙。信一日自念曰。饼是我持去。何以返遗我。其别有旨邪。遂造而问焉。皇曰。是汝持来复汝何咎。信闻之。颇晓玄旨。因投出家。皇曰。汝昔崇福善。今信吾言。可名崇信。繇是服勤左右。据此则知。龙潭信所嗣者。天皇悟非天王悟。其证二也。又信一日问天皇曰。某自到来不蒙指示心要。皇曰。自汝到来。吾未尝不指示汝心要。信曰。何处指示。皇曰。汝擎茶来。吾为汝接。汝行食来。吾为汝受。汝和南时。吾为汝低头。何处不指示汝心要。师低头良久。皇曰。见则直下便见。拟思即差。师当下开解。复问。如何保任。皇曰。任性逍遥。随缘放旷。但尽凡心。别无圣解。又一日问。从上相传底事如何。皇曰。不是明汝来处不得。信曰。这个眼目几人具得。皇曰。浅草易于长芦。据此则知。龙潭信所嗣者。天皇悟非天王悟。其证三也。今此三段所证昭彰如是。而丘玄素塔铭中。以龙潭嗣天王。何得独异。察知。明是后人。妄将崇信。改入天王塔铭中。以为争端耳。不然必将前三段所证之文。一笔抹去。而后可以成其说也。又张无尽尝谓。云门机锋似临济。宜为马祖之后。此则齐东野人之语也。古来同禀一师。而机锋各别者多矣。岂必尽同。如云门法眼。同出雪峰。若云门。当归马祖。则法眼又当归石头耶。如丹霞投子机锋。不亚临济。杏山与三圣。皆失机于石室。则丹霞投子石室。又当改入马祖下耶。又如南泉父子。皆马祖之嗣也。而不用棒喝。沩山父子。皆百丈之嗣也。而不事孤峻。又当改入石头下耶。且予尝考雪峰全录。其禅备众格。波澜阔大。故其语。有时似临济。有时似曹洞。其徒如玄沙长庆保福鼓山安国清镜等皆然。即云门虽机用独峻。而实语不十成。机不触犯。且历参曹山疏山九峰干峰。其语具在。如三种病二种光等语。则全本干峰。此尤其显然者也。岂可谓其同于临济当嗣马祖下也。无知之徒。固难与辩。高明之士。可考而知。故作是以告天下智者。幸详察焉(见永觉晚录)。

　　重修人天眼目集后序

　　一法支为五宗。宗各有旨。透夫旨之所归。则一法五宗举不得遁。今乃不然。捕蹑五宗之影迹。掇拾前言之残剩。宗旨果在是乎。古人之句死句也。而足为活人之具。句非死活也。不则人死句死。淳熙间。越山有昭晦岩者。裒类五宗机语之要。曰人天眼目。衲子到今传抄。人有其书。徒珍藏如左券。鱼鲁之殊差之不理。而互有增损糅杂。独未知初出之本果何如也。余病其然。辍应酬之冗。搜酌而是正之。稍得其所要。俾后进知从上宗门爪牙之为人。盖如此。既而自冁曰言句窠窟。今时学者之大病也。窃以训徒不攻其所重。而反以益之。是壅其病蒂也。然既病矣。即此而药之。顾所用何如。且宗旨果不在是乎。若吾侪由此而益明夫宗猷。不让于古。岂不是以眼目夫人天哉。因书其后。时宝祐岁次戊午。休夏后五日。慈云住山。
　　物初大观序
　　是书之所由作者。备见于晦岩物初两翁序跋矣。虽然。赵宋全盛之时。南询衲子传写。而非无乌焉成马之误。爰有了郜禅人。锐意克正。始自传灯以下。至于五家宗派尊宿别录莫不傍罗曲探点对校讎。遂成真本。所谓孟氏之功。不在禹下者乎。净智道人。希颜慕蔺。命工镂板。以寿其传。其用心亦可谓勤矣。学者傥思所以扁曰人天眼目。则功不浪施耳。
　　乾元癸卯正月八日　　挂堂叟琼林记

　　初祖

　　老胡多事向西来。　　优钵罗花火里开。　　却是梁王赢一著。　　长芦水急放船回。

　　二祖

　　小林面壁太多言。　　接得门人一臂全。　　京洛至今三尺雪。　　天寒何止普通年。

　　三祖

　　潜溪水碧。　　天柱峰高。　　洞然明白。　　不隔丝毫。　　由来生计平如掌。　　后代儿孙弄海潮。

　　四祖

　　慈云之塔。　　大医之师。　　瞻之仰之。　　双峰巍巍。　　懒融不得西天钵。　　直付黄梅路上儿。

　　五祖

　　栽松何老。　　传衣何少。　　前身后身。　　一梦两觉。　　白玉花开峰顶头。　　明月千年冷相照。

　　六祖

　　石坠腰间舂碓鸣。　　老卢便重不便轻。　　黄梅衣钵虽亲得。　　犹较曹溪数十程。

　　北宗

　　鉴上时时拂旧痕。　　鸟啼花笑几回春。　　白莲峰顶无消息。　　铁钵输他踏碓人。

　　栽松道者

　　日出而作。　　栽松为乐。　　昔栽几何。　　今满岩壑。　　白头人去小儿归。　　笑倒林梢千岁鹤。

　　牛头

　　紫气氤氲透白云。　　因逢宗匠指迷津。　　衔花百鸟空惆怅。　　不见庵中旧主人。

　　永嘉

　　了知生死不相关。　　不到曹溪也是闲。　　刚被老卢延一宿。　　重教言句落人间。

　　云门

　　辊出木毬迷了眼。　　借婆裙子拜婆年。　　一瓢恶水犹嫌少。　　欠负蒲鞋旧价钱。

　　雪窦

　　摩醯四日。　　混沌入窍。　　尺短寸长。　　一多二少。　　云去云来。　　日月交照。　　拈花了也。　　不劳微笑。

　　天衣

　　残年七十。　　九坐道场。　　棘曲松道。　　山高水长。　　两笠烟蓑人不识。　　一声秋笛落潇湘。

　　大阳

　　狸奴白牯问昆仑。　　金锁无须密闭门。　　如意宝珠沈海底。　　邻家收得付儿孙。

　　投子

　　一只履两牛皮。　　金乌啼处木鸡飞。　　半夜卖油翁发笑。　　白头生得黑头儿。

　　云峰

　　真不掩伪。　　曲不藏直。　　祖师冤魔。　　人天宿德。　　二千八百颗明珠。　　三生藏里人谁识。

　　黄龙

　　佛手驴脚。　　生缘缠缚。　　云中老鹤唳三声。　　海底鲤鱼生两角。

　　白云

　　杨岐石牛。　　先生一犊。　　或触清风。　　或呼幽谷。　　转方作圆。　　分三成六。　　白云山下草绵绵。　　一度春来一度缘。

　　鼓山圭十无颂


　　无影树

　　秀发春光摇劫外。　　根苗曾不染尘泥。　　森森翠干云长挂。　　密密寒枝鸟莫栖。　　晓日不明花蓊郁。　　秋风难摆韵长凄。　　栽培肯向无何有。　　不落青黄镇四时。

　　无孔锤

　　威音那畔曾拈得。　　袖里密藏非黑白。　　三关击碎浪涛平。　　万法锤开天地窄。　　团团觌面露规模。　　了了圆成无比格。　　高提祖印发光寒。　　直得毗耶口挂壁。

　　无孔笛

　　一曲风前格调高。　　金箫玉管谩徒劳。　　木人奏得碧云合。　　石女吹回暖气多。　　清韵迥然超世界。　　妙音忘听了秋毫。　　相逢若遇知音者。　　吹起侬家劫外歌。

　　无缝塔

　　团栾佛眼不能窥。　　底事巍巍圣莫知。　　香雾几重藏不得。　　寒光一点照无时。　　髑髅识尽方还尔。　　色相情忘始到伊。　　觌面堂堂难辨的。　　曾郎潦倒号难提。

　　无底篮

　　不假工夫造作成。　　功成作略自纵横。　　死蛇若遇须盛取。　　茶圃全提携便行。　　劫外好将提日月。　　禹门时把捷鲲鲸。　　高悬无影树头著。　　莫与盲人打葛藤。

　　无须锁

　　拈来切忌两头摇。　　觌面机关莫放饶。　　撒手那边家稳密。　　迟疑只个路迢遥。　　青霄云外无关钥。　　旷劫春回长异苗。　　佛祖口开俱锁断。　　不干唇吻始全超。

　　无星秤

　　斤两不留分买卖。　　商量不到莫饶伊。　　定盘光彩星难辨。　　平等权衡数自知。　　聋漠始堪论的当。　　盲人方解整高低。　　闲来收挂乾坤外。　　无限天龙暗蹙眉。

　　无底钵

　　庾岭全提总谩传。　　收罗万法未浑仑。　　擎来应供非干手。　　饱去驰求不点唇。　　馊饭饯羹谁肯著。　　腾今耀古自超伦。　　赵州老汉何施设。　　分付丛林知几春。

　　无弦琴

　　不劳斤斧雕镌就。　　肯使焦桐假合成。　　绝挂缕丝新格调。　　了无声响奏玄音。　　有时弹向青霄外。　　几度闲悬碧洞深。　　惆怅罕逢穿耳客。　　偃溪流水韵沉沉。

　　无底船

　　闲横芳草深深渡。　　只接中途趋浪流。　　不犯清波还到岸。　　归乘明月罢垂钩。　　芦花深处和云泊。　　风浪高时任性浮。　　缅想华亭烟雨客。　　几多声誉谩悠悠。

　　五家要括


　　临济

　　南岳马祖百丈运。　　临兴南穴首山汾慈明南会开二续。　　心出新清端演勤。

　　沩仰

　　百丈派出大沩祐。　　香严仰山亲得绍。　　南塔芭蕉清续传。　　儿孙未见继其后。

　　曹洞

　　青石药山云洞祖。　　云膺同安丕志附。　　梁山亲得大阳玄。　　投子芙蓉淳独步。

　　云门

　　青石天龙接德山。　　雪峰云门香林远。　　北塔雪窦付天衣。　　二本从兹门大显。

　　法眼

　　雪峰傍出玄沙备。　　地藏法眼益尊贵。　　韶国师传寿与津。　　佛法新罗而已耳。

