  释禅波罗蜜次第法门
　　隋 智顗说




　　禅波罗蜜序

　　禅波罗蜜者。辅行云。次第禅门目录云。大师于瓦官寺说也。大庄严寺。法慎私记。章安顶禅师。治定为十卷。开十大章。一大意。二释名。三明门。四诠次。五法心。六方便。七修证。八果报。九起教。十归趣。但至修证。余三略无。于修证中。又开四别。一世间禅。二亦世间亦出世间。三出世间。四非世间非出世间。四中唯至第三出世。复为二。一对治无漏。二缘理无漏。但至对治。又为九。谓九想。八念十想。背舍胜处。一切处。九次第定。奋迅。超越。然修证之相。岂可尽具。传曰。大师尝在高座云。若说次第禅门。年可一遍。若著章疏。可五十卷。今刊预示大科。庶学者不昧始末云。
·十大章　　·初修禅波罗蜜大意(第一卷上下)
　　·二释禅波罗蜜名
　　·三明禅波罗蜜门
　　·四辨禅波罗蜜诠次
　　·五简禅波罗蜜法心
·六分别禅波罗蜜前方便二　　·初外方便(第二卷)
·二内方便二　　·初正明因止发内外善根(第三卷上下)
　　·二明验恶根性(第四卷)
·七释禅波罗蜜修证四
·初修证世间禅相三　　·初四禅(第五卷)
　　·二四无量心(第六卷)
　　·三四无色定
·二修证亦世间亦出世间禅相三　　·初六妙门(第七卷)
　　·二十六特胜
　　·三通明(第八卷)
·三修证出世间禅相二
·初对治无漏九
·观坏法(第九卷)　　·初九想
　　·二八念
　　·三十想
·观不坏法(第十卷)　　·四八背舍
　　·五八胜处
　　·六十一切处
·炼　　·七九次第定
·薰　　·八师子奋迅三昧
·修　　·九超越三昧
　　·二缘理无漏(不说)
　　·四修证非世间非出世间禅相
　　·八显示禅波罗蜜果报
　　·九从禅波罗蜜起教
　　·十结会禅波罗蜜归趣


　　释禅波罗蜜次第法门卷第一之上

　　　　隋天台智者大师说
　　　　弟子法慎记
　　　　弟子灌顶再治
　　(天台山修禅寺顗禅师。于都讲说禅法。大庄严寺沙门法慎记。预听学辄依说采记。法门深广难可委悉。若取具足。有三十卷。今略出前卷要用。流通此本。于天台更得治改前诸同学所写之者。尔时既未好成就。犹应阙略。或繁而不次。若见此本更改定之。庶于学者得免谬失矣)。
　　释禅波罗蜜次第法门。大开为十意不同。所言十意者。修禅波罗蜜大意第一。释禅波罗蜜名第二。明禅波罗蜜门第三。辨禅波罗蜜诠次第四。简禅波罗蜜法心第五。分别禅波罗蜜前方便第六。释禅波罗蜜修证第七。显示禅波罗蜜果报第八。从禅波罗蜜起教第九。结会禅波罗蜜归趣第十。今约此十义。以辨禅波罗蜜者文。则略收诸佛教法之始终。理则远通如来之秘藏。一切圆妙法界。若教若行。若事若理。始从凡夫。终至极圣。所有因果行位。悉在其中。若行人深达禅门意趣。则自然解了一切佛法。不俟余寻。故摩诃衍云。譬如牵衣一角。则众处皆动。所以第一先明修禅波罗蜜大意者。菩萨发心所为。正求菩提净妙之法。必须简择真伪。善识秘要。若欲具足一切诸佛法藏。唯禅为最。如得珠玉众宝皆获。是故发意修禅。既欲修习。应知名字。寻名取理。其义不虚。以释禅名。寻名求理。理则非门不通。次明禅门。禅定幽远。无由顿入。必须从浅至深故。应辩诠次。夫欲涉浅游深。复当善识禅中境智。是以次简法心。既明识法心。若欲习行。事须善巧。次分别方便。依法而行。必有所证。次释修证。若得内心相应。因成则感果。次显示果报。从因至果。自行既圆。便树立益物之功。次释教门。理教既已圆备法相。同归平等一实之道。次结会指归。以此十义相生。辩释禅波罗蜜。总摄一切众行法门至下寻文。冷然可见。故大品经云。菩萨从初已来。住禅波罗蜜中。具足修一切佛法。乃至坐道场。成一切种智。起转法轮。是名菩萨次第行次第学。次第道。

　　修禅波罗蜜大意第一(从此尽今一卷。大段有五。并是商略禅波罗蜜。摄一切佛法。靡所不该。欲开发行者。起深信乐。归宗有在。是中悉未论修行入证之相)

　　今明菩萨修禅波罗蜜。所为有二。一者简非。二者正明所为。第一简非者。有十种行人。发心修禅不同。多堕在邪僻。不入禅波罗蜜法门。何等为十。一为利养故。发心修禅。多属发地狱心。二邪伪心生。为名闻称叹故。发心修禅。多属发鬼神心。三为眷属故。发心修禅。多属发畜生心。四为嫉妒胜他故。发心修禅。多属发修罗心。五为畏恶道苦报。息诸不善业故。发心修禅。多属发人心。六为善心安乐故。发心修禅。多属发六欲天心。七为得势力自在故。发心修禅。多属发魔罗心。八为得利智捷疾故。发心修禅。多属发外道心。九为生梵天处故修禅。此属发色无色界心。十为度老病死苦疾得涅槃故。发心修禅。此属发二乘心。就此十种行人。善恶虽殊。缚脱有异。既并无大悲正观。发心邪僻。皆堕二边。不趣中道。若住此心。修行禅定。终不得与禅波罗蜜法门相应。第二正明菩萨行人修禅波罗蜜大意。即为二意。一先明菩萨发心之相。二正明菩萨修禅所为。第一云何名菩萨发心之相。所谓发菩提心。菩提心者。即是菩萨以中道正观以诸法实相。怜愍一切。起大悲心。发四弘誓愿。四弘誓愿者。一未度者令度。亦云众生无边誓愿度。二未解者令解。亦云烦恼无数誓愿断。三未安者令安。亦云法门无尽誓愿知。四未得涅槃令得涅槃。亦云无上佛道誓愿成。此之四法。即对四谛。故缨络经云。未度苦谛令度苦谛。未解集谛令解集谛。未安道谛令安道谛。未证灭谛令证灭谛。而此四法。若在二乘心中。但受谛名。以其缘理审实不谬故。若在菩萨心中。即别受弘誓之称。所以者何。菩萨虽知四法毕竟空寂。而为利益众生。善巧方便。缘此四法。其心广大。故名为弘。慈悲怜愍。志求此法。心如金刚。制心不退不没。必取成满。故名誓愿。行者若能具足发此四愿。善知四心。摄一切心。一切心即是一心。亦不得一心而具一切心。是名清净菩提之心。因此心生。得名菩萨。故摩诃衍论偈说。
　　若初发心时　　誓愿当作佛
　　已过于世间　　应受世供养

　　第二正明菩萨行人修禅所为者。菩萨摩诃萨。既已发菩提心。思惟为欲满足四弘誓愿。必须行菩萨道。所以者何。有愿而无行。如欲度人彼岸。不肯备于船筏。当知常在此岸。终不得度。如病者须药得而不服。当知病者必定不差。如贫须珍宝见而不取。当知常弊穷乏。如欲远行而不涉路。当知此人不至所在。菩萨发四弘誓。不修四行。亦复如是。复作是念。我今住何法门。修菩萨道。能得疾满如此四愿。即知住深禅定。能满四愿。何以故。如无六通四辩。以何等法而度众生。若修六通。非禅不发。故经言。深修禅定。得五神通。欲断烦恼。非禅不智。从禅发慧。能断结使。无定之慧。如风中灯。欲知法门。当知一切功德智慧。并在禅中。如摩诃衍论云。若诸佛成道。起转法轮。入般涅槃。所有种种功德。悉在禅中。复次菩萨。入无量义处三昧。一心具足万行。能知一切无量法门。若欲具足无上佛道。不修禅定。尚不能得色无色界。及三乘道。何况能得无上菩提。当知欲证无上妙觉。必须先入金刚三昧。而诸佛法乃现在前。菩萨如是深心思惟。审知禅定。能满四愿。如摩诃衍偈说。
　　禅为利智藏　　功德之福田
　　禅如清净水　　能洗诸欲尘
　　禅为金刚铠　　能遮烦恼箭
　　虽未得无为　　涅槃分已得
　　得金刚三昧　　摧碎结使山
　　得六神通力　　能度无量人
　　嚣尘蔽天日　　大雨能淹之
　　觉观风动之　　禅定能灭之

　　此偈所说。即证因修禅定。满足四愿。问曰。菩萨若欲满足四弘誓愿。应当遍行十波罗蜜。何得独赞禅定。答曰。前四义劣。后五因禅。今则处中而说。所以者何。菩萨修禅。即能具足增上四度。下五亦然。如菩萨发心为修禅故。一切家业。内外皆舍。不惜身命。寂然闲居。无所悭吝。是名大舍。复次菩萨。为修禅故。身心不动。关闭六情。恶无从入。名大持戒。复次菩萨。为修禅故。能忍难忍。谓一切荣辱皆能安忍。设为众恶来加。恐障三昧。不生嗔恼。名为忍辱。复次菩萨。为修禅故。一心专精进。设身疲苦。终不退息。如钻火之喻。常坐不卧。摄诸乱意。未尝放逸。设复经年无证。亦不退没。是为难行之事。即是大精进也。故知修禅因缘。虽不作意别行四度。四度自成。复次菩萨。因修禅定。具足般若波罗蜜者。菩萨修禅。一心正住。心在定故。能知世间生灭法相。智慧勇发。如石中泉。故摩诃衍偈说。
　　般若波罗蜜　　实法不颠倒
　　念想观已除　　言语法皆灭
　　无量众罪除　　清净心常一
　　如是尊妙人　　则能见般若

　　复次因禅具足方便波罗蜜者。一切方便善巧。要须见机。若不入深禅定。云何能得明见根性。起诸方便引接众生。复次因禅具足力波罗蜜者。一切自在变现。诸神通力。皆藉禅发。具如前辨。复次因禅具足愿波罗蜜者。如摩诃衍中说。菩萨禅定。如阿修罗琴。当知即是大愿成就之相。复次因禅具足智波罗蜜者。若一切智道种智。一切种智。非定不发。其义可见。行者善修禅故。即便成就十波罗蜜。满足万行一切法门。是故菩萨。欲具一切愿行诸波罗蜜。要修禅定。是事如摩诃衍论中说。问曰。菩萨之法。正以度众生为事。何故独处空山。弃舍众生。闲居自善。答曰。菩萨身虽舍离。而心不舍如人有病。将身服药。暂息事业。病差则修业如故。菩萨亦尔。身虽暂舍众生。而心常怜愍。于闲静处。服禅定药。得实智慧。除烦恼病。起六神足。还生六道。广度众生。以如是等种种因缘。菩萨摩诃萨。发意修禅波罗蜜。心如金刚。天魔外道。及诸二乘。无能沮坏。

　　释禅波罗蜜名第二

　　今释禅波罗蜜名。略为三意。一先简别共不共名。二翻译。三料简。第一简别共不共名。即为二意。一共名。二不共名。共名者。如禅一字。凡夫外道。二乘菩萨。诸佛所得禅定。通得名禅。故名为共。不共名者。波罗蜜三字。名到彼岸。此但据菩萨诸佛故。摩诃衍论云禅在菩萨心中。名波罗蜜。是名不共。所以者何。凡夫著爱。外道著见。二乘无大悲方便。不能尽修一切禅定。是以不得受到彼岸名。故言波罗蜜即是不共。复次禅名四禅。凡夫外道。二乘菩萨诸佛。同得此定。故名为共。波罗蜜名度无极。此独菩萨诸佛。因禅能通达中道佛性。出生九种大禅。得大涅槃。不与凡夫二乘共故。波罗蜜者。名为不共。通而为论即无劳分别。所以者何。禅自有共禅不共禅。波罗蜜亦尔。有共不共故。摩诃衍论云。天竺语法。凡所作事竟。皆名波罗蜜。第二翻释。即为二意。一翻释共名。二翻释不共名。第一先翻释共名。共名者即是禅也。亦为二意。一正翻名。二者解释。第一先翻共名者。禅是外国之言。此间翻则不定。今略出三翻。一摩诃衍论中翻禅。秦言思惟修。二举例往翻。如檀波罗蜜。此言布施度。禅波罗蜜。此言定度。故知用定以翻禅。三阿毗昙中。用功德丛林以翻禅。第二释此三翻。即作二意。一别二通。若释别翻思惟修者。此可对因。何以故。思惟是筹量之念。修是专心研习之名。故以对修因。翻禅为定者。此可对果。何以故。定名静默。行人离散求静。既得静住。酬本所习故以对果。翻禅为功德丛林者。此可通对因果。如功是功夫。所以对因。积功成德可以对果。如万行对因。万德对果。因果合翻。故名功德丛林者。譬显功德非一。所以然者。如多草共聚名为丛。众树相依名为林。草丛小故。可以譬于因中之功小。林木大故。可以对果上之德大。此而推之。功德丛林通对因果。于义则便。第二通释禅。三翻并对因果。所以者何。如思惟修。虽言据因亦得对果。何以故。定中静虑即是思惟。乘上益下。故名为修。此可以数人九修中乘上修义为类故。于果中亦得说思惟。因中亦得说定者。如十大地心数。散心尚得言定。何况行者专心敛念。守一不散而不名定。故知因中亦得说定。因中亦得名功德丛林者。因中功义前已说之。由运功故即成行因之德。果中德义说亦如前。所言功者即是功用。果上有寂静离过。神通变化益物之用。故名为功。因之与果悉是众善功德之所成故。通言功德丛林。复次诸经论中。翻名立义不同。或言禅名弃恶或言疾大疾住大住。如是处不同。不可偏执。第二翻释不共名。不共名者。即是波罗蜜。亦为二意。一者翻名二者解释。就第一翻名中。略出三翻不同。一者诸经论中。多翻为到彼岸。二摩诃衍论中。别翻云事究竟。三瑞应经中。翻云度无极。第二释此三翻。亦为二意。一别二通。此皆对事理名义。第一别释。言到彼岸者。生死为此岸。涅槃为彼岸。烦恼为中流菩萨以无相妙慧。乘禅定舟航。从生死此岸。度涅槃彼岸。故知约理定以明波罗蜜。言事究竟者。即是菩萨大悲为众生。遍修一切事行满足故摩诃衍云。菩萨因禅能究竟众事。禅在菩萨心中。名波罗蜜。此据事行说波罗蜜。言度无极者。通论事理。悉有幽远之义。合而言之。故云度无极。此约事理行满说波罗蜜。第二通释三翻。并得同对事理俱随缘化物。故立异名。所以者何。若言无相之慧。能度生死故为理行者。今言理中。有佛无佛性相常然。岂论无相之慧能度生死。终是就事作此说也。事究竟。亦是从理立名者。若缘理而起事行。当知说事究竟。亦是约理名波罗蜜。度无极亦未必一向就事理无极名波罗蜜。所以者何。诸佛随缘利物出没不定无极。或时对事。或时对理。岂有定准。当知三名理事互通。未必偏有所属。余例可知。释波罗蜜义。至下第十结会归趣中。自当广明第三料简。如摩诃衍论中云。问曰。背舍胜处一切处等。何故不名波罗蜜。独称禅为波罗蜜。答曰。禅最大如王。言禅波罗蜜者。一切皆摄。是四禅中。有八背舍。八胜处。十一切处。四无量心。五神通。练禅自在定。十四变化心。无诤三昧愿智顶禅首楞严等诸三昧。百则有八。诸佛不动等百则二十。皆在禅中。若诸佛成道转法轮入涅槃。所有胜妙功德。悉在禅中。说禅则摄一切。若说余定则有所不摄。故禅名波罗蜜。复次四禅中智定等。故说波罗蜜。未到地中间禅。智多而定少。四无色定多而智少。如车轮一强一弱则不任载。四禅智定等。故说波罗蜜。复次约禅说波罗蜜。则摄一切诸定。所以者何。禅秦言思惟修。此诸定悉是思惟修功德故。当知诸定悉得受波罗蜜名如大品中。说百波罗蜜。亦说背舍胜处等。皆名波罗蜜。但四禅在根本先受其名。非不通于余定。问曰。上明禅定三昧波罗蜜等。为同为异。答曰。通而为论名义互通。别而往解四法名义各有主对。所以者何。根本四禅但名禅。非定三昧亦不名波罗蜜。无色但名定。非禅三昧亦不名波罗蜜。未到地禅中间。虽非正禅定。是方便故。或名禅或名定。非三昧亦不名波罗蜜。空无相等但名三昧。非禅定亦不名波罗蜜。背舍胜处。六通四辩等。具有禅定三昧等三法。而不名禅定三昧。亦非波罗蜜。九次第定具有三法但名为定不名禅三昧。亦非波罗蜜。有觉有观。及师子超越无诤等。亦具三法。但名三昧不名禅定。亦非波罗蜜。愿智顶等具有三法。但名禅不名定三昧。亦非波罗蜜。九种大禅。及首楞严等。并具四法。亦名禅亦名定亦名三昧。即是波罗蜜。若用首楞严心。入前三法中。一切皆名波罗蜜。故百波罗蜜中。一切法门。皆名波罗蜜。今略对四法分别如前。若诸大圣善巧随缘利物。则言无定准解释(云云)。故诸经论中出没立名。其意难见不可谬执。而经论中。多约禅明波罗蜜者。以根本四禅是众行之本。一切内行功德。皆因四禅发。依四禅而住。是以独禅得受波罗蜜名问曰。禅波罗蜜但有一名。更有余称答曰。如涅槃中说。言佛性者。有五种名。亦名首楞严。亦名般若。亦名中道。亦名金刚三昧大涅槃。亦云禅波罗蜜。即是佛性。故知诸余经中所说。种种胜妙法门。名字无量。皆是禅波罗蜜之异名。故摩诃衍偈说。
　　般若是一法　　佛说种种名
　　随诸众生类　　为之立异字
　　若人得般若　　戏论心皆灭
　　譬如日出时　　朝露一时失

　　以此类之。禅名岂不遍通。若其禅定不具足摄一切诸法。则非究竟。何得名波罗蜜义。问曰。诸法实相首楞严及到彼岸等。唯佛一人方称究竟。菩萨所行禅定。云何名波罗蜜。答曰。因中说果故。随分说故。顿教所明发心毕竟二不别故。以如是等众多义故。菩萨所行禅定。亦得名波罗蜜。

　　明禅波罗蜜门第三

　　行者善寻名故。自知其体。若欲进修。必因门而入。今略明禅门。即为三意。第一标禅门。第二解释。三料简。第一标禅门者。若寻经论所说禅门。乃有无量。原其根本。不过有二。所谓一色二心。如摩诃衍中偈说。
　　一切诸法中　　但有名与色
　　若欲如实观　　亦当观名色
　　虽痴心多想　　分别于诸法
　　更无有一法　　出于名色者

　　今就色门中。即开为二。如经中说。二为甘露门。一者不净观门。二者阿那波那门。心门唯有一门如经中说。能观心性名为上定。开色别立于心。此则禅门有三所谓一世间禅门。二出世间禅门。三出世间上上禅门。故大集经云。有三种摄心。一者出法摄心。二者灭法摄心。三者非出非灭法摄心。第二解释。此三门中。即各为二意。一别二通。第一别明门者。门名能通如世门通人有所至处。一以息为禅门者。若因息摄心。则能通行心。至四禅四空四无量心。十六特胜通明等禅。即是世间禅门。亦名出法摄心。此一往据凡夫禅门。二以色为禅门者。如因不净观等摄心。则能通行心。至九想。八念。十想。背舍。胜处。一切处。次第定。师子奋迅。超越三昧等处。即是出世间禅门。亦名灭法摄心。一往据二乘禅门。三以心为禅门者。若用智慧反观心性。则能通行心。至法华。念佛般舟。觉意。首楞严诸大三昧。及自性禅。乃至清净净禅等。是出世间上上禅门。亦名非出非灭法摄心。此一往据菩萨禅门。以此义故。约三法为门。问曰。诸法无量何故但取此三为禅门。答曰。今略明有三意。故立三法为门。一如法相。二随便易。三摄法尽。一如法相者。如大集经说。歌罗逻时。即有三事。一命二暖三识。出入息者。名为寿命。不臭不烂。名之为暖。即是业持火大故。地水等色大臭烂也。此中心意名之为识。即是刹那觉知心也。三法和合从生至长无增无减。愚夫不了于中妄计我人众生。作诸业行心生染著。颠倒因缘往来三界。若寻其源本。不出此之三法。故以三法为门。不多不少二随便易。故立三法为门者。如因息修禅。则有二便。一疾得禅定。二易悟无常。以色为门。亦有二便。一能断贪欲。二易了虚假。心为门者。此亦有二便。一能降一切烦恼。二易悟空理。三摄法尽者。此三法是禅门根本故。所以者何。举要说三开即无量。如息门中或数或随或时观息。如此非一至处亦异。如色门中或缘外色或缘内色。或作慈悲或缘佛相。乃至得解实观。如此非一至处亦异。如心门中或止或观或觉或了。或觉了诸心入于非心。觉了非心。出无量心。或觉了非心非不心。能知一切心非心。如是缘心不同。至处亦复非一。故说三门摄一切禅门。此事至第七八释修证中方乃可见。第二通名三门者。此三法通得作世间出世间。出世间上上等禅门。所以者何。一如息法不定。但属世间禅门。何以得知。如毗尼中。佛为声闻弟子。说观息等十六行法。弟子随教而修皆得圣道。故知亦是出世间禅门。即大乘门者。如大品说。阿那波那。即是菩萨摩诃衍。故请观音经约数息辨六字章句。明三乘得道。此岂可但是世间禅门。二色法为门。亦不得但是二乘所行。不通大乘及凡夫外道。何以故。如涅槃中说。外道但能治色。不能治心。我弟子善治于心。故知凡夫亦得观色。大乘观色。如大品中说。胀想烂想等是菩萨摩诃衍。此岂可但是出世间禅门。三约心为门。亦不得但据菩萨。何以故。如外道亦观心。起四十八见。凡夫缘心入四空通。声闻者如涅槃说。我弟子善治心故。能离三界。此岂唯是出世间上上禅门。当知三门互通。但三种人用心异故。发禅得道亦各不同。此义至第九明从禅波罗蜜起教中。当广分别。第三料简通别二门。问曰。若尔者。何故如前分别。答曰。一切义理有通有别。教门对缘益物不同。异说无咎。复次前非了义之说。未可定执。问曰。三门互得通者。今就事中数息而学。得证九想八背舍自性等禅不。答曰。或得或不得。初学者不得二乘。学自在定者得菩萨。具足方便波罗蜜者。随意无碍。问曰。何故云初学不得。有人数息发九想背舍念佛慈心。此复云何。答曰。此发宿缘不正。因修得证。缘尽则灭谢。不进终不成就次第法门。至下内方便中明善根发相。当广分别。余二门类然可知。

　　释禅波罗蜜次第法门卷第一之上


　　释禅波罗蜜次第法门卷第一之下

　　　　隋天台智者大师说
　　　　弟子法慎记
　　　　弟子灌顶再治

　　辨禅波罗蜜诠次第四

　　行者既知禅门之相。菩萨从初发心乃至佛果。修习禅定。从浅至深。次第阶级。是义应知。今略取经论教意。撰于次第。故大品经云。菩萨摩诃萨。次第行次第学次第道。辨禅定次第。即为二意。一者正明诸禅次第。二者简非次第。一正释诸禅次第义者。行人从初持戒清净。厌患欲界。系念修习阿那波那入欲界定。依欲界定得未到地。如是依未到地。次第获得初禅乃至四禅。是名内色界定。次为大功德缘外众生受乐欢喜。次第获得四无量心。是名外色界定。此八种禅定。虽缘内外境入定有殊。而皆属色界摄。行者于第四禅中厌患色如牢狱。灭前内外二种色。一心缘空得度色难。获得四空处定。是名无色界定。此十二门禅皆是有漏法。次此应明亦有漏亦无漏禅。行者既得根本禅已。为欲除此禅中见著。次还从欲界修六妙门。所以者何。此六门中。数随止是入定方便。观还净是慧方便。定爱慧策。爱故说有漏。策故说无漏。此六法多是欲界未到地四禅中具足。亦有至上无色地者。次此应明十六特胜。横则对四念处。竖则从欲界乃至非想。但地地中立观破析故能生无漏。次应说通明观前十六特胜总观故粗。今通明别观故细。此禅亦从欲界至非想。乃至入灭定。此三种禅亦名净禅。五种禅中犹是根本摄。今明无漏禅次第之相。即有二意不同。一者行行次第。二者慧行次第。行行次第。所谓观炼熏修。初明观禅次第。有六种禅。初修九想。无漏之前。用此对治。破欲界烦恼。故次八念。为除修九想时怖畏心生故。次十想。坏法人。于欲界修此十想断三界烦恼。故次八背舍。不坏法人。修此观禅。对治三界根本定中见著。故次明八胜处。为于诸禅定观缘中得自在故。次明十一切处。为欲广禅定中色心令普遍故。乃至修六神通。由是观禅摄。次明炼禅者。即九次第定。为总前定观二种禅令心调柔。入诸禅时。心心次第无间故。及有觉有观等三三昧皆是炼禅摄。次明熏禅。熏禅者即是师子奋迅三昧。顺逆次第入出熏诸禅。令定观分明纯熟增益功德故。次明修禅。修禅者。即是超越三昧。于诸禅中超越入出。为得无碍自在解脱故。是以大品经云。菩萨摩诃萨。住般若波罗蜜。取禅波罗蜜。除诸佛三昧。入余一切三昧。若声闻三昧。若辟支佛三昧。若菩萨三昧。皆行皆入。余一切三昧者。根本定是。若声闻三昧者。三十七品空无相等三三昧。四谛十六行是。若辟支佛三昧者。十二因缘三昧是。菩萨三昧者。自性禅等皆名三昧。是菩萨住诸三昧。逆顺出入八背舍。依八背舍逆顺出入九次第定依九次第定。逆顺出入师子奋迅三昧。依师子奋迅三昧。逆顺出入超越三昧。是菩萨依诸三昧。得诸法相等齐此。始是二乘行。行共禅满。何以故。大阿罗汉。亦得超越三昧故。二明无漏慧行次第之相。因闻四谛即修三十七品。次入三解脱门。次用十六行观分别四谛。次具十智三无漏根。成就九修获九断。如此略辨声闻所行无漏慧行。次应说十二因缘观门。即是辟支迦罗之所行无漏慧行。若菩萨次第成就。二乘学无学所得智断。是名从假入空通观具足也。故大品经云。菩萨摩诃萨行般若波罗蜜。以方便力故。从干慧地入性地。八人地见地离欲地阿罗汉辟支佛地。皆行皆入而不取证。次明菩萨不共禅次第者。一自性禅。二一切义禅。三难禅。四一切门禅。五善人禅。六一切行禅。七除恼禅。八此世他世乐禅。九清净净禅。菩萨依是禅故。得大菩提果。具足十力。四无所畏。十八不共等一切佛法。此则略明菩萨从初发心修禅。次第行次第学次第道乃至佛地。名住大涅槃深禅定窟。此义至释第七修证。第八显示果报中。方乃具辨。问曰。菩萨大士为通达诸禅浅深。具足一切佛法次第行次第学。可如上说。今行人初学禅时。为当一向如上依次第修。为当不尔。答曰。今且欲明诸禅浅深相。一往作此次第分别。若论初心学人。随所欲乐。便宜对治。易入泥洹者。从诸禅方便初门而修不必定。如前一一依次第。此义至内方便安心禅门中当广分别。第二简非次第义。问曰。菩萨修禅为一向次第。修禅亦有非次第。答曰。此得为四。一明次第。二明非次第。三明次第非次第。四明非次第次第。今明次第。如上说。大品经云。菩萨次第行次第学次第道。非次第者。菩萨修法华一行等诸三昧。观平等法界非深非浅。故名非次第。如无量义经说。行大直道无留难故。次第非次第者。如大品中。须菩提白佛。次第心应行般若。应生般若。应修般若不。佛告须菩提。常不离萨婆若故。为行般若。为生般若。为修般若。非次第次第者。如须菩提白佛。一切诸法皆无自性。云何菩萨得从一地至一地。佛告须菩提。以诸法空故。菩萨得从一地至一地。问曰。今此四句但据菩萨。亦得通二乘否。答曰。二乘亦得作此说。何以故。知自有声闻。初发心行于行行。从根本初禅。而修乃至超越禅。方得阿罗汉果。是为次第。或有声闻人。闻说善来。一时具足三明八解脱等。是为非次第。或有声闻人。修次第行行时即用慧行。善观次第性空。从初心乃至得阿罗汉。是名次第非次第。四或有声闻。从初发心即修慧行。发电光三昧得四果。未具诸禅。为欲满足有为功德故。次第修五种禅定满足。即是非次第而次第也。此义至第七释修证。及第八显示果报等十意竟。即自分明。

　　简禅波罗蜜法心第五

　　已略说诸禅诠次竟。诸禅中法心之相复应知之。今就明法心中。即为三意。一先辨法。二明心。三分别简定法心之别。就第一先辨法中。法有四种。一有漏法。二无漏法。三亦有漏亦无漏法。四非有漏非无漏法。一有漏法者。谓十善根本四禅。众生缘四无量心。四空定是。所以者何。此十二门禅。体非观慧之法。不能照了断诸烦恼故。二无漏法者。九想。八念。十想。背舍。胜处。一切处。次第定。师子奋迅。超越三昧。四谛。十六行。十二因缘法。缘四无量心。三十七品。三三昧。乃至愿智顶禅。十一智。三无漏根等诸无漏定是。所以者何。此诸禅中悉有对治。观慧具足能断三漏故。三亦有漏亦无漏法者。六妙门。十六特胜。通明等是。所以者何。此三种禅中。虽有观慧对治力用劣弱。故名亦有漏亦无漏。四非有漏非无漏法者。法华三昧。般舟念佛。首楞严等。百八三昧。自性禅等九种禅。乃至无缘大慈大悲。十波罗蜜。四无碍智。十八空。十力。四无所畏。十八不共法。一切种智等是。所以者何。修是等法不堕二边。故名非有漏非无漏法。问曰。何故言法华三昧等法。皆名非有漏非无漏。如法华中说。是德藏菩萨于无漏实相心已得通达。其次当作佛号曰为净身。又如四无畏中第二无畏。名无漏无畏。如是等法。诸经论中多悉说为无漏。今何以言皆是非有漏非无漏法。答曰。此欲简诸佛菩萨有中道不共之法故。须作此分别。如凡夫专依有漏。二乘偏行无漏。今诸佛菩萨所得不共之法。不滞二边则无二边之漏失。是以悉云无漏。何故得免二边漏失。正以中道之法非二边所摄故。云非有漏非无漏也。此之二说。语异而意同故无乖失。若任理性而论。则一切皆名非有漏非无漏法。故大品经云。色无缚无脱乃至一切种智无缚无脱。理既无缚无脱。称理之行。岂不同名无缚无脱。无缚无脱者。即是非有漏非无漏之异名也。问曰。分别定慧为四句可尔。戒复云何。答曰。从十善三归五戒八斋戒沙弥十戒。大比丘二百五十戒菩萨十重四十八轻戒。亦得作四句分别其义(云云)。今不具释。问曰。上第四明禅诠次。及下第七辨修证中。皆先明有漏。次亦有漏亦无漏。次无漏。次非有漏非无漏。今分别四句法。何故异于前后乃以三为二也。答曰。前后皆约修行入证以为诠次。今欲简别法心之相事。须约言句为便。亦以诸经论中说四句皆尔故。云行时非说时说时非行时。此义易明。第二明心有四种心。一有漏心。二无漏心。三亦有漏亦无漏心。四非有漏非无漏心。一有漏心者。即是凡夫外道心。具三漏故名有漏心所以者何。凡夫外道修禅定时。约四时中分别不得离结漏故。何等为四时中分别。一者初发心。欲修禅时。不能厌患世间。为求禅定中乐及果报故。二者当修禅时。不能返照观察。生见著心。三者证诸禅时。即计为实不知虚诳。于地地中见著心生。四者从禅定起。若对众境还生结业。以是因缘。名为漏心。第二明无漏心。亦约四时中分别。一约发心者。二乘之人初发心欲修禅时。厌患世间不乐禅乐及求果报。但为调心则漏心自然微薄不起。因此能发无漏。二修行者。随所修禅悉知虚假能伏见著不生结业。三得证者。入诸禅定之时。若于定中发真空慧断诸烦恼。则三漏永尽。四从禅定起随所对境。不生见著造诸结业。以是因缘。名无漏心。前二心虽是有漏而为无漏作因。因中说果亦名无漏。第三明亦有漏亦无漏心。亦约四时中分别。一约发心者。此行人初发心欲修禅时。恛惶不定。或时厌离生死不乐禅乐。或生见著。悕望定乐。爱乐果报。以生厌故结业微羸。悕望定乐故增长烦恼。二约修行者。如不断善根人欲修禅时。是人虽成就信等五法不得名根。以其不能定伏结使故名亦有漏。生于信等善法故名亦无漏。三约得证者。七种学人入诸禅时。虽发真智结漏未尽故。名亦有漏亦无漏乃至退法罗汉亦有此义。所以者何。未得无生智故名亦有漏。得尽智故名亦无漏。四诸学人等从禅定起。随对众境随所断惑。未尽之处或犹生著故。名亦有漏。断惑尽处虽对众境结业不起。名亦无漏。第四释非有漏非无漏心。亦约四时中明。一约发心者。菩萨大士初发意欲修禅时。不为生死不为涅槃。则心不堕二边。二约修行者。菩萨修禅波罗蜜时。为福德故不住无为。为智慧故不住有为。三约得证者。菩萨入诸禅时。若于禅中发无生忍慧。尔时心与法性相应。不著生死不染涅槃。四菩萨从禅定起。随对众境心常不依有无二边。以是因缘。菩萨之心名非有漏非无漏心。第三料简法心。问曰。诸佛说一切法皆空绝诸言句。如摩诃衍论偈说。
　　般若波罗蜜　　譬如大火焰
　　四边不可取　　邪见火烧故

　　今云何作四句分别。将非堕戏论乎。答曰。佛法中不可得空。于诸法无所碍。因是不可得空故。说一切佛法十二部经。今说有四句无咎。譬如虚空虽无所有。而一切物依以长成。如摩诃衍论偈说。
　　若信诸法空　　是则顺于理
　　若不信法空　　一切皆违失
　　若以无是空　　无所应造作
　　未作已有业　　不作有作者
　　如是诸法相　　谁能思量者
　　唯有得直心　　所说无依止
　　离于有无见　　心自然内灭

　　今为开发行人方便知见。分别种种法门。故无句义中辨于句义。于理无失。故大品经云。无句义是菩萨句义。若汝欲离四句求解脱者。即还被无句缚。所以然者。如说有四句。无四句。亦有四句。亦无四句。非有四句。非无四句。汝尚不免无四句缚。岂得免亦有亦无等四句缚。当知了句非句。于句义无碍。而得解脱。非是离句求。于无句而得解脱。如天女呵身子云。无离文字说解脱也。文字性离即解脱相。复次今明法之与心合为八句。回转分别。则有三十六句。若细历法而明即出无量句。若能于一句法通达一切句。则此辨若虚空无有边际。问曰。若尔何以不约法心各作五句。答曰。诸佛出世对缘化物。教门多约四句。如摩诃衍论中说。有四种悉檀。一世界悉檀。二为人悉檀。三对治悉檀。四第一义悉檀。初有漏法心即是世界悉檀摄。二无漏法心即是对治悉檀摄。三亦有漏亦无漏法心即是为人悉檀摄。四非有漏非无漏法心即是第一义悉檀摄。是中相摄之意细寻可见。复次摩诃衍论。又于第一义悉檀中分别四门。如论偈说。
　　一切实一切不实　　一切亦实亦不实
　　一切非实非非实　　如是皆名诸法实

　　如是等但有四句。更无第五句。今约四句明法心可以类此。余经论中设有五句明义别有因缘。今取一途义便故。不约五句分别。问曰。此四种法心。法之与心有何等异。如有漏法有漏心。此法心为当各是有漏为当各非。故说漏若二各有者。法心合时应有二漏法起。若各无和合亦应无。答曰。今不得言二各是漏。亦不得言二法中各都无漏。何以故。若心即是漏。如阿罗汉。漏尽时。心应尽法亦如是。所以者何。若法定是漏者。圣人入根本四禅。亦应生漏。此四禅法未与心合。亦应自是漏。而圣人入四禅法不生于漏。四禅法未与心相应时。亦自无有漏法生。云何言法即是有漏。今言此漏不独在法亦不独在心。法心合时便有漏生。以有有漏故二处受名譬如仙药。人若服之即令得仙。而药之与人本各非仙。药人和合则便有仙。故药受仙药之名。人受仙人之称。若药不因人不名仙药。人不因药不名仙人。漏法漏心亦复如是。余三种法心义类尔可知。故阿难说示比丘。为舍利弗说偈。
　　诸法从缘生　　是法说因缘
　　是法缘及尽　　我师如是说

　　复次若谓有漏之法自有有漏法。若有漏之法由有漏心故有有漏法。若有漏法由法由心故有有漏法。若有漏之法不由法不由心故有有漏法。如此之计皆堕邪见。所以者何。若谓由有漏法故有有漏法者。即是自性有漏法。若是自性有漏法则应有无穷之漏法。以自性复有自性故。今实不尔。若谓有漏法不能自有。由有漏心故有者。即是他性有漏法。所以者何。若有漏法待有漏心为自性者。今有漏心待有漏法。岂非他性。若由他性而有有漏法者。他性若是有有漏法。则有漏法还是有漏法。更无心法之别。他性若非有漏法。非有漏法何能有有漏法。故知有漏法不由有漏心故有。若谓有漏法。由有漏法有漏心故有者。即是共有。若是共有则从自他性中。而有有漏法。若尔则一时应有二有漏法。今实不然。故知非自他共故有有漏法。若谓离有漏法离有漏心。有有漏法者。即是无因缘而有有漏法。从因缘有有漏法尚不可。何况无因缘而有有漏法。破因成假广说如止观有漏心亦如是。余三种法心亦如是。复次若有漏法。定是有漏法者。是有漏法即是生灭相续法。为生故生。为灭故生。为生灭故生。为离生离灭得生。若是生生即是自生。若由灭故生。即是他生。若由生灭故生。即共生。若离生灭而说生者。即是无因缘生。从因缘生尚不可。何况无因缘生。当知有漏生。毕竟不可得。若无生则无灭。若无生灭即无相续若无生灭相续则无有漏法。破相续假广说如止观。有漏心亦如是。余三种法心亦如是。复次若有漏法是生者。为生生故生。为不生生故生。为生不生故生。为非生非不生故生。若生生则是自性生。若不生生即是他性生。若生不生故生。即是共生。若非生非不生故生。即是无因缘生。从因缘生尚不可。何况无因缘生。是则于相待假中求有漏法生。毕竟不可得。若无生则无有漏。破相待假广说如止观。有漏心亦如是。余三种法心亦如是。当知有漏之法于因成相续。相待中各各四句。求毕竟不可得。若不可得。云何分别。有有漏法若无有有漏之法。而说有漏法者。当知但有名字。是中不应定有所依生。诸戏论破智慧眼。次明有漏心亦如是。若有漏法心如是。余三句法心亦如是。但以世间名字故。说名字之法。不在内外两中间。亦不常自有无名之名故。曰假名问曰。若尔。云何分别法心之异。答曰。但以世间名字故。分别法心之别。是中无有定实。问曰。云何于名字中分别法心之别答曰。若知法心无所有但有名字。则还如上分别法心之相无咎　故大品经云须菩提。不坏假名而说诸法实相。复次如心数为法心王。为心受想行三阴及色阴。为法识阴。为心心相应法心不相应法及色法无为法。为法心法。为心所缘。为法能缘。为心能生。为法所生。为心所观之境。为法能观之智。为心法成于心心依于法。如是等于名字中。种种分别法心之别。虽作此分别。皆如幻化。无所取著同归一相。此义至下第十结会归趣中当广释。

　　释禅波罗蜜次第法门卷第一之下



　　释禅波罗蜜次第法门卷第二

　　　　隋天台智者大师说
　　　　弟子法慎记
　　　　弟子灌顶再治

　　分别禅波罗蜜前方便第六之一(释此一段有三卷。今之一卷正释外方便。是中明调伏欲界粗心中。浅近方便寻者。想不便疑一向涉事浅近说易行难。岂得即论理诸深方便也。至下释第七大段修证中有十二卷。乃当随禅事理深浅约证位之前。节节明行行慧行二种善巧用心之相。此文并未流传故记以知之)

　　行人若能通达。如前所辩五种。明诸禅相。则内信开发。若欲安心习学。必须善知方便。今明修禅方便。大开为二。一者外方便即是定外用心之法。二者内方便即是定内用心之法。此二通言方便者。善巧修学之异名。行者于初缘中。善巧修习。故名方便。若细论。外方便亦有通定内用。内方便亦有得定外用。今一往从多为论。应如上分别。就明外方便自有五种。第一具五缘。第二诃五欲。第三弃五盖。第四调五法。第五行五法。此五五凡有二十五法。并是未得禅时。初修心方便之相。第一具五缘者。一持戒清净。二衣食具足。三闲居静处。四息诸缘务。五得善知识。此是修禅五缘也。第一持戒清净者。开为三意。一明有戒无戒。二明持犯。三明忏悔。第一明有戒无戒者。出家受得禁戒故。名有戒即为三意。一明发戒机缘不同凡有十种。何等为十。一自然得戒即佛是其人。无师自发。二自誓得戒即迦叶。是本辟支根性。值佛出世堕声闻数中。其答佛言。佛是我师。我是佛弟子。作是言已即便发戒。三见谛得戒即拘邻五人。佛为转四谛法轮。即悟初果因而发戒。四者三归得戒。于时未有羯磨。闻佛三说即发戒品。以其根利故。五八敬得戒。即佛姨母。佛意不欲度女人出家。姨母苦求佛。令遥授八敬。即发具戒。六者论议得戒。即须陀耶沙弥与佛论义。佛问其无常等义。事事能答。后佛问汝家在何处。答佛言。三界皆空世尊。云何乃问我家处。佛语阿难。将还僧中。为受具戒。于时年始七岁。七者善来得戒。道机时熟佛呼善来。即便得戒。八者遣使得戒。即半迦尸女。有好善容评。堪半迦尸国为人欲抄断。故令遣使僧中代受戒。后还尼寺为其受戒。九边地如法人少。听五人受得戒。十者中国人多。十人受具戒。此为十种得戒相。今时多用十人羯磨得戒。此辩有戒相。第二正明戒之体相者。有二种教门不同。若小乘教。辩戒是无作善法。受戒因缘具足。若发得无作戒。尔后睡眠入定。此善任运自生。不须身口意造作。以无作正为戒体。若萨婆多人。解无作戒。是无表色不可见无对。若昙无德人。明无作戒。是第三聚非色非心法。诸部既异。虽不可偏执。约小乘教门。终是无作为戒体。其义不差。若大乘教门中。说戒从心起。即以善心为戒体。此义如缨络经说。有师言。摩诃僧祇部人云。无作戒是心法。第三明有戒相不同。即有二意。一者若约小乘。七众发心。受戒作法不同故。得戒亦有优劣。如优婆塞优婆夷。在家有五戒相。若本未入佛法男子女人。不杀父害母。不作逆罪遇好良师教。归依三宝。为受五戒。作法成就。即五戒无作起。名得五戒。从此名清信士女。复次明沙弥。有十戒相。若和尚。阿阇梨二师。如法受人。清净归依三宝。随佛出家。若二师作法成就。即发无作。名得沙弥戒。次明大僧有戒相。若作沙弥时。不犯重过。清净十师和尚阿阇梨作羯磨。如法成就。是名得大比丘具足戒。若沙弥尼。式叉摩尼。大戒尼有戒相亦尔。七人本虽犯重。若遇良缘。谓作大乘方等忏悔。得相成就后受戒亦得无作善发。异于上说名。不得戒亦名无戒。二者若菩萨行人。有戒无戒。则不可知。所以者何。菩萨世世已来。或初发心时。值遇良缘。受得戒故。第二明持犯自有三意。一略明持犯。二历别广明持犯。三明覆发。就初总明持犯有二。一者持相。二者犯相。一持相者。持者护持。如上所说。七种之人。受佛禁戒。为十利故。护持无犯十利者。如毗尼中说。一摄僧故。二极好摄故。三僧安乐住故。四折伏高心人故。五惭愧得安乐住故。六不信令信故。七已信增长信故。八遮今世漏故。九断后世恶故。十令梵行人久住故。行者一心敬慎。不敢侵毁。如护浮囊。微尘不弃故名护持。亦名秉持。如持油钵之喻。是名持相。二明犯相者。犯名违犯。本受佛戒。欲出生死。愿求解脱。今遇恶缘。不能自制其心。中途违返。若重若轻。故名违犯。复次犯名犯触。犹如服药诫忌断食不随医教。而食恶食犯触药势。非唯不能愈病。翻致更增。或时至死。犯戒之相亦复如之。故名为犯。第二广明持犯者。从初心至佛果。以明持犯有十种。一时不缺戒。谓持初四重不犯。二持不破戒。谓对僧残不犯。三持不穿戒。谓对下三篇不犯。四持无瑕戒。亦名不杂戒。谓不起谄心及诸恼觉观杂念。亦名定共戒。五持随道戒。即是心行十六行观。发苦忍智慧。亦名道共戒。六持无著戒。即阿那含人。若断欲界九品思惟尽。名断律仪戒。乃至色爱无色爱等。诸结使尽。皆名无著戒。七持智所赞戒。发菩提心。为令一切众生。得涅槃故持戒。如是持戒。则为智所赞叹。亦可言持菩萨十重四十八轻戒。此戒能至佛果故。为智所赞叹。八持自在戒。菩萨持戒。于种种破戒缘中。而得自在。亦可言菩萨知罪不罪不可得故。但随利益众生。而持戒心。无所执故。名自在戒。九持具足戒。菩萨能具一切众生戒法。及上地戒。十持随定戒。不起灭定现种种威仪戒法。以度众生。前四即是世间戒净。亦得出世间戒。义具如前说。善应分别中。二是出世间戒净。后四是出世间上上戒净。若能如上所说受持。是持戒相。异上所说。即是犯相。是名从初心至佛果浅深论持戒。及犯戒相故。经言唯佛一人具净戒。余人皆名破戒者。复次今明持戒者。但随分随力而修习。令增进渐渐清净。若不尔者。不能生诸禅定。复次顿行菩萨。能以慧方便。从初发心一念之中。即具持十种戒。是故经言。发心毕竟二不别。第三明覆发。就中自有二意。一者正明覆发。二者简定。云何名覆发相。行者持戒。能发禅定破戒。即覆禅定。行者持世间戒净故。即发世间禅。若持世间戒不净。即覆世间禅。出世间戒及出世间上上戒。持则发禅。毁则覆禅。类如是分别。二者简定覆发者。为众生现在修禅不定故。应作四句分别。一自有虽犯戒而发定。持而不发。二自有破戒而不发定。持戒而发。三自有持戒犯戒二俱发。四自有持犯俱不发。初一犯戒之人。修禅定而发者。是过去习因。善根深厚。今虽有罪。过去善根力强故。亦以现前修禅定。重惭愧为缘故。譬如负债强者。先牵所以得有发定之义。二次持戒而不发定者。是人过去不种深禅定之因。今生虽复持戒修定。而不即发。三俱发。四俱不发。悉可类释。故有四种不同。寻其根源。要因持戒而发。犯戒终为遮障。何以故。若过去经得禅定。即知过去以曾持戒发定故。成今世之习因。今生复以惭愧忏悔清净为缘。是故得发宿世善根也。第三明忏悔中自有二意。一者先明运忏悔心。二者正明忏悔方法。第一云何名运忏悔之心。若人性自不作恶。则无罪可悔。行人既不能决定持戒。或于中间值遇恶缘。即便破毁。若轻若重。以戒破故。则尸罗不净。三昧不生。譬如衣有垢腻。不受染色。是故宜须忏悔。以忏悔故。则戒品清净。三昧可生。如衣垢污若浣。清洁染之可著。行者如是思惟。若戒不清净。决须忏悔。是故经云。佛法之中有二种健儿。一性不作恶。二作已能悔。今造过知悔。名健人也。夫忏悔者。忏名忏谢三宝及一切众生。悔名惭愧改过求哀。我今此罪。若得灭者。于将来时。宁失身命。终不更造如斯苦业。如比丘白佛。我宁抱是炽然大火。终不敢毁犯如来净戒。生如是心。唯愿三宝证明摄受。是名忏悔。复次忏名外不覆藏。悔则内心克责。忏名知罪为恶。悔则恐受其报。如是众多今不广说。举要言之。若能知法虚妄。永息恶业。修行善道。是名忏悔。第二明忏悔方法即为三意。一正明忏悔法不同。二明罪灭阶降。三明复不复相。第一正明忏悔法不同者。灭罪之由。各有其法。如衣垢腻。若直以水浣。终不可脱早荚灰汁。则能去之。灭罪之法。亦复如是。今明忏悔方法。教门乃复众多。取要论之。不过三种。一作法忏悔。此扶戒律。以明忏悔。二观相忏悔。此扶定法。以明忏悔。三观无生忏悔。此扶慧法。以明忏悔。此三种忏悔法。义通三藏摩诃衍但从多为说。前一法多是小乘忏悔法。后二法多是大乘忏悔法。初明作法忏悔者。以作善事反恶事故。故名忏悔。如毗尼中。一向用此法灭罪。何以故如忏第二篇二十众作别住下意。出罪等羯磨作法成就。即名为灭。此不论见种种相貌。亦不论智慧观空。故知但是作法忏悔。羯磨此翻作法。如是乃至下三篇。并是作法。此事易知。义如律中广明。但未明忏悔四重法。别有最妙初教经。出忏悔四重法。彼经云。当请三十清净比丘僧。于大众中。犯罪比丘。当自发露。僧为作羯磨成就。又于三宝前。作诸行法。及诵戒千遍。即得清净。亦云令取得相为证。而说罪灭清净。当知律中虽不出。经中有此羯磨明文。作法相貌。如彼经中广说。二明观相忏悔者。行人依诸经中忏悔方法。专心用意。于静心中。见种种诸相。如菩萨戒中所说若忏十重。要须见好相。乃灭相者。佛来摩顶。见光华种种瑞相已。罪即得灭。若不见相。虽忏无益。诸大乘方等陀罗尼行法中。多有此观相忏法。三藏及杂阿含中。亦说观相忏悔方法。谓作地狱毒蛇白毫等观相。成就即说罪灭。此悉就定心中作故。观相忏悔多依修定法说问曰。见种种相。云何知罪灭。答曰。经说不同。罪法轻重有异。不可定判。今但举要而明。相不出四种。一梦中见相。二于行道时闻空中声。或见异相及诸灵瑞。三坐中睹见善恶破戒持戒等相。四以内证种种法门道心开发等为相。此随轻重判之。不可定说。在下至验善恶根性。更当略出。问曰。魔罗亦能作此等相。云何可别。答曰实尔。邪正难别。不可定取。若相现时。良师乃识。事须面决。非可文载。是故行者初忏悔时。必须近善知识别邪正之人。复次夫见相者。忽然而睹。尚邪正难知。若逐文作心求之。多著魔也。问曰。若尔者不应名观相忏悔答曰。言观相者。但用心行道。功成相现。取此判之。便知罪灭不灭。非谓行道之时心存相事而生取著。若如此用心。必定多来魔事。问曰。观相忏悔行法云何。答曰。方法出在诸大乘方等修多罗中。行者当自寻经依文而行。三明观无生忏悔者。如普贤观经中偈说。
　　一切业障海　　皆由妄想生
　　若欲忏悔者　　端坐念实相
　　众罪如霜露　　慧日能消除
　　是故至诚心　　忏悔六情根

　　夫行人欲行大忏悔者。应当起大悲心怜愍一切。深达罪源。所以者何。一切诸法本来空寂。尚无有福。况复罪耶。但众生不善思惟。妄执有为而起无明及与爱恚。从此三毒。广作无量无边一切重罪。皆从一念不了心生。若欲除灭。但当反观如此心者从何处。起若在过去。过去已灭。已灭之法则无所有。无所有法。不名为心。若在未来。未来未至。未至之法即是不有不有之法。亦无此心。若在现在。现在之中。刹那不住。无住相中。心不可得。复次若言现在。现在者为在内外两中间耶。若言在内。则不待外。内自有故。若言在外。于我无过。复次外尘无知。岂得有心。既无内外。岂有中间。若无中间。则无停处。如是观之。不见相貌。不在方所。当知此心毕竟空寂。既不见心。不见非心。尚无所观。况有能观。无能无所。颠倒想断。既颠倒断。则无无明及以爱恚。无此三毒。罪从何生。复次一切万法。悉属于心。心性尚空。何况万法。若无万法。谁是罪业若不得罪。不得不罪。观罪无生。破一切罪。以一切诸罪根本性空常清净故。故维摩罗诘。谓优波离。彼自无罪。勿增其过。当直尔除灭。勿扰其心。又如普贤观经中说。观心无心。法不住法。我心自空。罪福无主。一切诸法。皆悉如是。无住无坏。作是忏悔。名大忏悔。名庄严忏悔。名破坏心识忏悔。名无罪相忏悔。行此悔者。心如流水。念念之中。见普贤菩萨及十方佛。故知深观无生。名大忏悔。于忏悔中。最尊最妙。一切大乘经中明忏悔法。悉以此观为主。若离此观。则不得名大方等忏也。问曰。观无生忏悔。云何知罪灭相。答曰。如是用心。于念念中。即诸罪业念念自灭。若欲知障道法转者。精勤不已。诸相亦当自现。观此可知。如前观相中所说。善梦灵瑞定慧开发等相。此中应具明。复次若行者观心与理相应。即是罪灭之相。不劳余求。故普贤观经中言。令此空慧与心相应。当知于一念中能灭百万亿阿僧祇劫生死重罪。以此为证。若得无生忍慧。则便究尽罪源。此则尸罗清净。可修禅定。第二明罪灭阶降不同者。忏法既有别异。当知灭罪亦复不同。所以者何。罪有三品。一者违无作起障道罪。二者体性罪。三者无明烦恼根本罪。通称罪者。摧也现则摧损行人功德智慧。未来之世三涂受报。则能摧折行者色心。故名为罪。一明作法忏悔者。破违无作障道罪。二明观相忏者。破除体性恶业罪。故摩诃衍论云。若比丘犯杀生戒。虽复忏悔。得戒清净。障道罪灭。而杀报不灭。此可以证前释后。当知观相忏悔。用功既大。能除体性之罪。三观无生忏悔罪灭者。破除无明一切烦恼习因之罪。此则究竟除罪源本。第三明复本不复本相者。问曰。忏悔清净得复本不。答曰。解者不同。有言不复。如衣破更补。虽完终不如不破。有言得复如衣不净。更浣净。与本无异。有言。有复有不复。如律中所明。初二篇不复。后三篇可复。初教经所明。作羯磨忏悔四重悉复。今言不必定尔。应当对前三种忏法。还为三义。一者复义。二者过本义。三增上过本义。今当借譬显之。一者作法忏悔。罪灭或复不复。如冷病人。服于姜桂所患除差。身有复不复。二者观相忏悔。非唯罪灭。能发禅定。此则过本。何以故。本无禅定故。如冷病人服石散等。非但冷除。亦复肥壮过本。三者观无生忏悔。非唯罪灭发诸禅定。乃得成道。此为增上过本如病服于仙药。非直病除。乃得仙通神变自在。此而推之。岂得一类。问曰。有戒者可然。其无戒者云何。答曰。无戒者当更受戒。或有因忏发戒。此如普贤观经中所说。复次若菩萨戒者。众生世世以来。或已遇善知识。发菩提心。受菩萨戒。但于生死中。颠倒造罪。妄失违犯。因今归依三宝。重更练之。兼复忏悔清净。用此本戒亦发禅定。是故虽无事戒。菩提本戒。或已有之。复次如摩诃衍论说。尸罗。秦言好善。好行善道。不自放逸。是名尸罗。或受戒行善。或不受戒行善。皆名尸罗。若不受戒行善。名尸罗者。既有尸罗。岂不得发诸禅三昧耶。问曰。若尔者何用受戒为。答曰不然。一为助道。二定佛法外相。岂可不依。问曰。上来所说。初坐禅者。必须忏悔。亦有不然。答曰。不必一向。如妙胜定经所明。但能直心坐禅。即是第一忏悔。若于坐中有难转。多不得用心者。必须忏悔。第二明衣食具足者。今明衣法有三种。一者如雪山大士等学道但畜一衣。即足以不游人间。堪忍力成故此上人也。二者如迦叶等。常受头陀法。但畜粪扫三衣不须余长。此是中人衣法。三者若多寒国土及下士不堪。如来更开畜百一物等。而要应说净作法。知量知足。若过贪求则于道有妨。具足食法者。食有四种。若上人大士。深山绝人。果菜随得。趣以支命。二者常行头陀受乞食法。是乞食法。能破四种邪命。依正命自活能生圣道。故名圣种。四邪命自活者。一下口食。二仰口食。三四维口食。四方口食。此是邪命之相。如舍利弗为青木女说。是中应广分别。三者阿兰若受檀越送食。四者于僧中结净食。有此等食。名缘具足。是名衣食具足。若无此资身因缘则心不宁。于道有妨。第三得闲居静处。闲者。不作众事。名之为闲。无愦闹故。名之为静。此有三处可修禅定。一者深山绝人之处。二者头陀兰若之处。离于聚落极近二里。此放牧声绝。无诸愦闹。三者远白衣舍处。清净伽蓝之中皆是闲居静处也。第四息诸缘务者。缘务众多。略说有四。一息生活缘务。所谓不作一切有为事业。二息人事缘务。所谓不追寻俗人朋友亲识。断绝往还。三息工巧技术缘务。所谓不作世间工匠医方药咒卜相书数算计等事。四息学问缘务。所谓读诵听学义论等。悉皆弃舍。此为息诸缘务。所以者何。若多缘务。则于修定有废。心乱难摄。不得定也。第五近善知识。有三种。一外护善知识。经营供养。善能将护行人不相恼乱。二者同行善知识。共修一道。互相劝发。不相扰乱。三者教授善知识。以内外方便禅定法门。示教利喜。是则略明五缘具足。第二诃五欲及弃五盖者。经中说离欲及恶法。有觉并有观。离欲者。即是诃责五欲。恶法者。即是弃五盖。言五欲者。即是世间上妙色声香味触等。常能诳惑一切凡夫。坏于善事。若不明识过罪诃责厌离。则诸禅三昧。无由可获一。诃色欲者。所谓男子女人。形貌端严。修目高眉。朱唇素齿。及世间宝物。青黄赤白。红紫缥绿。种种妙色。能令愚人见即生爱。作诸恶业。如频婆娑罗王。以色欲故。身入敌国。独在淫女阿梵婆罗房中。优填王以色染故。截五百仙人手足。如是等种种因缘。知色过罪。如摩诃衍中广说。二诃声欲者。所谓箜篌筝笛。丝竹金石。音乐之声。及男女歌咏赞颂等声。能令凡夫。闻即染著起诸恶业。如五百仙人雪山中住。闻甄迦罗女歌声。即失禅定。心醉狂乱如是等种种因缘。知声过罪。如摩诃衍中广说。三诃香欲者。所谓男女身香。世间饮食馨香。及一切熏香等。愚人不了香相。闻即爱著。开结使门。如一比丘在莲华池边。闻华香气。心生爱乐。池神即大诃责。何故偷我香气。以著香故。令诸结使卧者。皆起如是种种因缘。知香过恶。如摩诃衍中广说。四诃味欲者。所谓苦酸甘辛咸淡等。种种饮食肴膳美味。能令凡夫心生染著。起不善业。如一沙弥染著酪味。命终后即生酪中。受于虫身。如是等种种知味过罪。如摩诃衍中广说。五诃触欲者。男女身分。柔软细滑。寒时体温。热时体凉。及诸好触。愚人无智。为之沉没。起障道业。如独角仙人。因触欲故。退失神通。为淫女骑颈。如是等种种触欲过罪。如摩诃衍中广说。问曰。云何诃五欲。答曰。诃欲之法。如摩诃衍中。哀哉众生。常为五欲所恼。而犹求之不已。此五欲者。得之转剧。如火益薪。其焰转炽。五欲无益。如狗啮枯骨。五欲增诤。如鸟竞肉。五欲烧人。如逆风执炬。五欲害人。如践恶蛇。五欲无实。如梦所得。五欲不久。亦如假借须臾。世人愚惑。贪著五欲。至死不舍。为之后世受无量苦。此五欲法与众生同有。一切众生。常为五欲所使。名欲奴仆。坐此弊欲坠堕三涂。我今修禅。复为障蔽。此为大贼。当急远之。如禅经中说偈。
　　生死不断绝　　贪欲嗜味故
　　养怨入丘冢　　广受诸辛苦
　　身臭如死尸　　九孔流不净
　　如厕虫乐粪　　愚贪身无异
　　智者应观身　　不贪染世间
　　无累无所欲　　是名真涅槃
　　如诸佛所说　　一心一意行
　　数息在禅定　　是名行头陀

　　如是等种种因缘。知五欲过罪。心不亲近。如离怨贼以远离故。心无热恼。欲想不生。此为修禅之要。诃五欲相。如摩诃衍广说。第三弃五盖者。一者贪欲盖。二嗔恚盖。三睡眠盖。四掉悔盖。五疑盖。第一弃贪欲者。前说外五尘中生欲。今约内意根生欲。所谓行者端坐修禅。心生欲觉。念念相续。覆盖善心。令不生长。觉已应弃。所以者何。如术婆伽。欲心内发。尚能烧身。况复心生欲火而不烧诸善法。复次贪欲之人去道甚远。所以者何。欲为种种。恼乱住处。若心著欲。无由近道。如除盖偈说。
　　入道惭愧人　　持钵福众生
　　云何纵尘欲　　沉没于五情
　　已舍于五欲　　弃之而不顾
　　如何还欲得　　如愚自食吐
　　诸欲求时苦　　得时多怖畏
　　失时怀悲恼　　一切无乐处
　　诸欲患如是　　已诃能舍之
　　得福禅定乐　　则不为所欺

　　如是等种种因缘。诃贪欲盖。如摩诃衍中诃欲偈说。第二弃嗔恚盖者。嗔是生诸不善法之根本。坠诸恶道之因缘。法乐之怨家。善心之大贼。种种恶口之府藏。复次行者于坐时思惟。此人恼我及恼我亲。赞叹我怨。思惟过去未来。亦如是。是为九恼。恼故生嗔。嗔故生恨。恨故生怨。怨故欲加报恼。彼嗔恨怨恼觉观覆心。故名为盖。当急弃之。无令增长。如释提婆那以偈问佛。
　　何物杀安隐　　何物杀无忧
　　何物毒之根　　吞灭一切善

　　佛以答言。
　　杀嗔则安隐　　杀嗔则无忧
　　嗔为毒之根　　嗔灭一切善

　　如是知已。当修慈忍。以除灭之。令心清净。如摩诃衍中佛教弟子诃嗔偈。是中应广说。第三诃睡眠盖者。内心惛暗。名为睡。放恣支节。委卧垂熟。名为眠。复次意识惛冥。名为唾五情闇蔽惛熟名为眠。以是因缘。名为睡眠盖。阿毗昙中说为增心数法。能破今世三事。谓乐利乐福德。又能破今世后世实乐。如此恶法。最为不善。何以故。余盖情觉可除。眠如死人。无所觉识。以不觉故。难可除灭。如有菩萨教睡眠弟子言。
　　汝起勿抱死尸卧　　种种不净假名人
　　如得重病箭入体　　诸苦痛集安可眠
　　如人被缚将去杀　　灾害垂至安可眠
　　结贼未灭害未除　　如共毒蛇同室居
　　亦如临阵白刃间　　尔时云何而可眠
　　眠为大暗无所见　　日日欺诳夺人明
　　以眠覆心无所见　　如是大失安可眠

　　如是等种种诃眠盖。警觉无常。灭损睡眠。令无惛覆。若睡眠心。重当用禅镇禅杖等却之也。第四弃掉悔者。掉有三种。一身二口三心。身掉者。身好游走。诸杂戏谑。坐不暂安。口掉者好喜吟咏。诤竞是非。无益谈论。及世俗言话等。心掉者。心情放荡纵意攀缘。思惟文艺世间才技。诸恶觉观等。名为心掉。掉之为法。破出家心。如人摄心。犹不得定。何况掉散。掉散之人。如无钩醉象穴鼻骆驼不可禁制如偈说。
　　汝已剃头著染衣　　执持瓦钵行乞食
　　云何乐著戏掉法　　放逸纵情失法利

　　既无法利。又失世乐。觉其过已。当急弃之。悔者若掉。无悔则不成盖。何以故。掉时未在缘中故。后欲入定时。大悔前所作。忧恼覆心故名为盖。复次悔有二种。一者因掉后生悔。如前说。二者如大重罪人。常怀怖畏。悔箭入心。坚不可拔。如偈说。
　　不应作而作　　应作而不作
　　烦恼火所烧　　后世堕恶道
　　若人罪能悔　　悔已莫复忧
　　如是心安乐　　不应常念著
　　若有二种悔　　若应作不作
　　不应作而作　　是则愚人相
　　不以心悔故　　不作而能作
　　诸恶事已作　　不能令不作

　　如是种种因缘。诃掉悔盖。心神清净。无有覆盖。常在善心。则寂然安乐。以是因缘。心得法喜。第五弃疑盖者。以疑覆故。于诸法中不得定心。定心无故。于佛法中空无所获。譬如人入宝山。若无有手无所能取。复次通疑甚多。未必障定。今正障定疑者。谓三种疑。一者疑自。二者疑师。三者疑法。疑自者。若人作是念。我诸根暗钝。罪垢深重。非其器乎。作此自疑定法终不发也。欲去之者。无得自轻以宿世善根难测故。二疑师者。彼人威仪相貌。如是自尚无道。何能教我。作是疑慢。即为障定。欲除之法。如摩诃衍中说。如臭皮囊中金。以贪金故不可弃臭皮囊。行者亦尔。师虽不清净。亦应生佛想。此事如摩诃衍中。释萨陀波沦。求善知识具明。是中应广说。三疑法者。世人多执本心。于所受之法。不能即信。故不敬心受行若心生犹豫。即法不染神。何以故。如诃疑偈中说。
　　如人在岐道　　疑惑无所取
　　诸法实相中　　疑亦复如是
　　疑故不勤求　　诸法之实相
　　是疑从痴生　　恶中之恶者
　　善不善法中　　生死及涅槃
　　定实真有法　　于中莫生疑
　　汝若怀疑惑　　死生狱吏缚
　　如师子搏鹿　　不能得解脱
　　在世虽有疑　　当随妙善法
　　譬如观岐道　　利好者应逐

　　复次佛法之中。信为能入。若无信者。虽在佛法。终无所获。如是等种种因缘。觉知疑过。当急弃之。问曰。不善法尘无量。何故。但弃五法。答曰。此五盖中即有三毒。等分为根本。亦得摄八万四千尘劳门。所以者何。贪欲盖即贪毒。嗔恚盖即嗔毒。睡及疑。此二盖共为痴毒。当知即具三毒掉悔盖通从三毒起。即等分摄。合为四分烦恼。一中即有二万一千。四中合有八万四千。是故除此五盖。即是除一切不善之法。行者如是等种种因缘。弃于五盖。譬如负债得脱。重病得差。如饥饿之人得至丰国。如于怨贼中得自免济安隐无患。行者亦如是。除此五盖。其心安隐。清净快乐。譬如日月以五事覆翳。烟云尘雾罗睺阿修罗手障。则不能照。人亦如是第四调五法者。一者调节饮食。二者调节眠睡。三者调身。四者调气息。五者调心。所以者何。今借近譬以况斯法。如世陶师。欲造众器。先须善巧调泥。令使不强不软。然后可就轮绳亦如弹琴。先应调弦。令宽急得所。方可入哢。出诸妙曲。行者修心亦复如是。善调五事。必使和适。则三昧易生。若有所不调。多诸妨难。善根难发。第一调食者。夫食之为法本欲资身进道。食若过饱。则气急身满。百脉不通。令心闭塞坐念不安。若食过少。则身羸心悬。意虑不固。此皆非得定之道。复次若食秽浊之物。令人心识惛迷。若食不宜身物。则动宿疾使四大违反。此为修定之初。深须慎之。故云身安则道隆。经云。饭食知节量。常乐在闲处。心静乐精进。是名诸佛教。第二调睡眠者。夫眠是无明惑覆之法。虽不可纵之。若都不眠则心神虚恍。若其眠寐过多。非唯废修圣法亦复空丧功夫。令心暗晦善根沉没。当觉悟无常调伏睡眠。令神道清白。念心明净。如是乃可栖心圣境。三昧现前。故经云。初夜后夜。亦勿有废。无以睡眠因缘令一生空过无所得也。当念无常之火。烧诸世间。早求自度。勿睡眠也。第三调身。第四调息。第五调心。此应合用。不得别说。但有初中后方法不同。是则入住出相有异。第一入禅调三事者。行人欲入三昧。调身之宜。若在定外。行住进止。动静运为。悉须详审。若所作粗犷。则气息随粗。以气粗故。则心散难录。兼复坐时烦愦。心不恬怡。是以虽在定外。亦须用心逆作方便。后入禅时。须善安身得所。初至绳床。即前安坐处。每令安隐久久无妨。次当正脚。若半跏坐以左脚置右髀上。牵来近身。令左脚指与右髀齐。右脚指与左髀齐。若欲全跏。即上下右脚[跳-兆+必]置左脚上。次解宽衣带。周正不令坐时脱落。次当安手。以左掌置右手上。重累手相对。顿置左脚上。牵近身当心。而安正身。先当挺动其身并诸支节。作七八反。如自按摩法。勿令手足差异。竟即正身端直。令脊相对。勿曲勿耸。次正头颈。令鼻与脐相对。不偏不邪。不低不昂。平面正住。次开口吐胸中秽气。吐法开口放气自恣而出。想身分中百脉不通处。教悉随气而出尽。闭口鼻中内清气。如是至三。若身息调和。但一亦足。次当闭口。唇齿才相拄著。舌向上腭。次当闭眼。才令断外光而已。当端身正坐。犹如奠石。无得身首四支窃尔搔动。是为初入禅定调身之法。举要言之。不宽不急。是身调相。第二初入禅调息法者。息调凡有四相。一风二喘三气四息。前三为不调相。后一为调相。云何风相。坐时鼻中息。出入觉有声。云何喘相。坐时虽无声而出入结滞不通。是喘相。云何气相。坐时虽无声。亦不结滞。而出入不细。是名气相。息相者。不声不结不粗。出入绵绵若存若亡。资神安隐。情抱悦豫。此是息相。守风则散。守喘则结。守气则劳。守息则定。复次坐时有风气等三相。是名不调。而用心者。则为患也。心亦难定。若欲调之。当依三法。一者下著安心。二者宽身体。三者想气遍毛孔。出入通同无障。若细其心。令息微微。然息调则众患不生。其心易定。是名行者初入定时调息方法。举要言之。不涩不滑。是息调相。第三初入定调心者。调心有二义。一者调伏乱念不令越逸。二者当令沉浮宽急得所。何等为沈相。若坐时心中昏暗。无所记录。头好低垂。是为沈相。尔时当系念鼻端。令心住在缘中。无令散意。此可治沈。何等为浮相。若坐时心神飘动。身亦不安。念在异缘。此是浮相。尔时宜安心。向下系缘。制诸乱念。心则定住。此则心易安静。举要言之。不沈不浮。是心调相。问曰。心得有宽急相不。答曰。亦有此事。心急相者。由坐中撮心用念望得。因此入定。是故气上向。胸臆急痛。当宽放其心。想气流下。患自差矣。若心宽相者。觉心志游漫。身好萎蛇。或口涎流。或时暗晦。尔时应当敛身急念。令心住在缘中。身体相持。以此为治。心有涩滑之相。推之可知。是为初入定时调心方法。欲入定时。本是从粗入细。是以身既为粗。息居其中。心最为细。以善方便。调粗就细。令心安静。此则入定初方便也。第二住坐中调三事者。当一坐之中。随时长短。摄念用心。是中应善识身息心三事调不调相。若坐时上虽调身意。而令身或宽或急或偏或曲。低昂不俱。觉已随正。每令安隐中无宽急。平直正住。复次当坐之中。身虽调和。而气或不调。不调相者。如上所说。或风喘或气急。身中胀满。当用前法随治之。每令息道绵绵。如有如无。复次一坐时中。身息虽调。而心或沈或浮。宽急不俱。尔时若觉。当用前法调令中适。此三事的。无前后随不调者。而调适之。令一坐之中。身息心三事调适。无相乖越。和融不二。此则能除宿患。障妨不生。定道可克。第三若坐禅将竟。欲出定时。应前放心异缘开口放气。想息从百脉随意而散。然后微微动身。次动肩胛及头颈。次动两足悉令柔软。然后以手遍摩诸毛孔。次摩手令暖。以掩两眼。却手然后开目。待身热汗稍歇。方可随意出入。若不尔者。或得住心。出既斗促。则细法未散。住在身中。令人头痛。百骨节强。犹如风劳。于后坐中。烦躁不安。是故心不欲坐。每须在意。此为出定调身息心方法。以从细出粗故。是名善入出住。如偈说。
　　进止有次第　　粗细不相违
　　譬如善调马　　欲去而欲住

　　第五行五法者一欲二精进三念四巧慧五一心。欲者。行人初修禅时。欲从欲界中出。欲得初禅故。亦名为志。亦名为愿。亦名为乐是人内心志愿好乐诸禅定故。问曰。悕望心生于修禅中。则为妨碍。云何以此为方便耶答曰。夫欲者。秖是大志成就愿乐之心。故名为欲。不应于用心时。起悕望忆想之念。若悕望心起。则不澄静。若心不澄静。则诸三昧无由得发矣。二精进者。有二种。一身精进。二心精进。行者若能修十二头陀。即是具足身心精进。如佛告迦叶。阿兰若比丘远离二著。形心清净行头陀。头陀者有十二事。一阿兰若处。二常行乞食。三次第乞食。四受一食法。五节量食。六中后不饮浆。七著弊衣。八但三衣。九冢间住。十树下止。十一露地坐。十二常坐不卧。是名十二头陀。如头陀经中所明。是中应广说头陀者。名抖擞。抖擞身心诸不善法故。若修禅时。行此等法。是名不放逸行。具足身心精进。当知此人能得三乘圣果。何况世间禅定。复次行者为修禅故。持戒清净。弃舍五盖。初夜后夜专精不废。譬如钻火未然终不休息。是名精进。如佛告阿难。诸佛一心勤精进故。得三菩提。何况余善道法。三念者。如摩诃衍中说。念欲界不净。欺诳可贱。念初禅为尊重可贵。此与六行意同。但立名异。六行观者。一厌下苦粗障为三。即是观欲不净欺诳可贱。攀上胜妙出为三。即是观初禅为尊重可贵。今释六法。自可为二意。一约果明。二约因明。先约欲界果明。言厌下苦粗障者。厌患欲界底下色心粗重故。行者思惟。今感欲界报身。饥渴寒热。病痛刀杖等。种种所逼故名苦。粗者。此身为三十六物屎尿臭秽之所成故名为粗。粗者丑陋故。障者此身质碍不得自在。为山河石壁所隔碍故名为障。次约色界果明。攀上胜者。行者思惟。知色界乐为上胜故。如欲界乐为苦。色界乐为胜。得乐胜苦故名上胜。妙者受得色界之身。如镜中像。虽有形色。无有质碍故名为妙。出者。获得五通。彻见障外等事。山壁无碍故名为出。二明因中六行者。先约欲界因。明厌下苦粗障者。行者思惟。若于报身中所起心数。缘于贪欲。不能出离。如经说。一切众生为爱奴仆故名为苦。粗者。缘欲界五尘。散动起恶故名为粗。障者。为烦恼盖覆故名为障。次约色界因。明攀上胜妙出者。行者思惟。初禅上胜之乐从乐内发故名为上胜。贪欲乐从外五尘生。恼热怨结。以为下劣。不如妙者。禅定之乐。心定不动而乐法成就故名为妙。贪欲之乐。心乱驰动故名为粗。出者。心得出离盖障。至初禅故名为出。亦如石泉不从外来。内自涌出。今因此六行释于念义。意在可见。问曰。今说佛弟子修禅。何用说凡夫六行观法。答曰。既说三界共禅。亦应知其所行之因。若佛弟子。用八圣种。起十六行观离欲。为念入初禅。则无过失。在下明无漏禅中。当广分别。四巧慧者筹量欲界乐。初禅乐。得失轻重之相。今翻覆作二释。言筹量者。即是用智慧思度之名。得失者。欲界乐为失。初禅乐为得。初禅乐无过失故为得。欲界乐过失故名为失。亦可言初禅为失。欲界乐为得者。欲界乐粗故。计以为实。生重得心。初禅为失者。觉身空寂。受于细乐。似若无故。不可定取。失乐相貌故名为失。言轻重者。欲界为轻。初禅为重。欲界轻者。五识相应所得乐迅速浅故为轻。初禅所得乐重。意识相应久住缘深故名重。重者。可贵宝重。亦得言欲界为重。初禅为轻者。欲界乐与烦恼俱心累重故。故名重。初禅乐心累少故名为轻。次有师言巧慧者。行人初修禅时。善识内外方便。巧而用之。不失其宜。疾得禅定故。名巧慧也。五一心者。行人已善能巧慧。筹量用心无谬。今但应专心守一而行故名一心。如人欲行。善须识道路通塞之相。决定知已。即一心而去故。说非智不禅非禅不智。义在此也。

　　释禅波罗蜜次第法门卷第二



　　释禅波罗蜜次第法门卷第三之上

　　　　隋天台智者大师说
　　　　弟子法慎记
　　　　弟子灌顶再治

　　分别禅波罗蜜前方便第六之二(从此有两卷。并明内方便。今之一卷正释因。止发内外善根。是中明事理诸禅。三昧善根发通约初禅。初境界罔像而辨止。表行人习因根性不同。故于初证之时。发禅有异。若论初禅已后。发事理诸禅三明深妙境界。并在第七。大段修证中广明此文。悉未流通也)

　　第二明修禅波罗蜜内方便。开为五重。一先明止门。二明验善恶根性。三明安心法。四明治病患。五明觉魔事。此五通称内方便者。并据初发定时。静细心中。善巧运用。取舍不失其宜。因此必证深禅定。故名方便。今于内方便中。以止为初门者。一切禅定功德。皆因制心息乱而发。故经云。制之一处。无事不办。止为初门。则意在此也。问曰。上来明外方便行五法中。已辨一心。何故重说。答曰。不然。上但通论一心。未是具足分别微细止门之法。此中为令行者善知安心之本。广明修止浅深粗细入定之相。重说无咎。问曰。经中说二为甘露门。一者不净观门。二者阿那波那门。不说止为初门。今云何言止为初门。答曰。不然。于诸禅中。止为通门通摄于别。别不摄通故先教止。若止后入余禅。则有通益。若依余门。则有乖违之过。治烦恼亦尔。复次今明师有二种。第一师者。已得道眼。观机授法。必扶本习。善识对治。不如舍利弗为二弟子说法不知机故。金师之子。教不净观。浣衣之子。教令数息。违本所习法则不起。遂生邪见。佛为转观。即悟道迹。第二师者。无他心智。不得道眼。不识机根。其有来学坐者。唯当先教止门。心在定故。即发善恶根性。若因静心发诸禅定。师即应教扶本而修。若都不发法门。或贪嗔痴等诸结使发。随其多者。即教对治破之遮道法灭。禅定则发。今止门为先者。即是第二师授法之正意。若异此说。则善恶根缘。难可分别。妄授他法。必有差机之过。就止门中。自有四意。一者分别止门不同。二者立止大意。三明修止方法。四辩证止之相也。第一分别止门不同。即为二意。一约行论止。二约义论止。初约行明止。乃有多途。今略出三意。一系缘止。二制心止。三体真止。所以通言止者。止名制止。亦名止息。心起制之不令流动故名制。专心定志息诸乱想故名止。今言系缘止者。系心鼻柱脐间等处。不令驰荡故。名系缘止。制心止者。心若觉观。即制令不起故。名制心止。体真止者。体诸法空。息诸妄虑故。名体真止。二约义论止。亦有多途。今略出三意。一随缘止。二入定止。三真性止。随缘止者。随心起时。悉有三摩提数。故涅槃经云。十大地中定。名为下定。入定止者。证定之时。定法持心。心息止住。是入定止。真性止者。心性之理常自不动故名为止。故思益经云。一切众生。即是灭尽定。今用此三义。成上三止。约随缘任性有定故。说系缘止。约果有定法。说制心止。由具性不动。说体真止。第二明立止大意者。自为四。一明浅深。二对治相破。三随乐欲四随机宜。一简别三种止浅深之相不同者。因粗入细。则有浅深之义。系缘及制心。既是事故粗浅。体真入细故为深细。二明三止对治相破。有二种。一者以深破浅。二者回互相破。以深破浅者。为破缘外之散心故。立系缘止。制心止者。即破系缘止。心非色法。岂可系在鼻膈等处。若欲静之。但当息诸攀缘。故令制心守一。体真止者。即破前制心止。心无形相。性不可得。云何可制。了心非心。不起妄念。无止之止。止无所止。乃名为止。有止之止。由依妄想。不名为止。此则以深破浅。反本还源。故立三止。二回互相破者。随修止时。若有见生。即互取一止。对治破之。细寻可解。三随乐欲者。自有人乐。安心境界。自有但乐。制心体真亦尔。若随所乐以法教之则欢喜奉行。若乖其情则心不愿乐。四对机宜者。未必随乐。如有人乐欲体真而不入定。若暂系心守境。即发诸禅。此应随便宜而授法。第三明修止方法。亦为三意。一修系缘止。二修制心止。三修体真止。第一先明修系缘止法者。略明有五处。一系心顶上。二系心发际。三系心鼻柱。四系心脐间。五系心在地轮。外国金齿三藏说。此为五门禅。问曰。身分皆可系心。云何的说五处。答曰。此五处于用心为便。余处非安定所。若胁肋等处。皆偏故不说。如头圆法天。足方法地。脐是气海。鼻是风门。发际是修骨。观之所故以为门。令系心顶上者。为心沈惛多睡故。在上安心。若久久。即令人浮风。乍如风病。或似得通欲飞。有此等过。不可恒用。若系心发际。此处发黑肉白。心则易住。或可发本骨观。久则过生。眼好上瞻。或可见于黄赤等色。如华如云。种种相貌令情虑颠倒。若系心鼻柱者。鼻是风门。觉出息入息。念念不住。易悟无常。亦以扶本安般之习心静能发禅定。若系心脐下。脐是气海。亦曰中宫。系心在脐。能除众病。或时内见三十六物。发特胜等禅。若系心地轮。此最在下。气随心下。则四大调和。亦以扶本。修习不净观者。多从下起。因此系心。或能发本。不净观门。约此五处为缘。令心不散。以辨修系缘止。意在于此。譬如猿猴得树腾跃跳踯。若锁之于柱。久久自调。心亦如是。若心停住。未入定前。复有一止。名凝心止。若得入定。身心泯然。任运自寂。即是入定止。二明修制心止者。心非形色。亦无处所。岂可系之在境。但是妄想缘虑故须制之。心若静住则不须制之。但凝其心。息诸乱想。即是修止。问曰。心非上下。有时若宽若急若沉浮。调适之法。其事云何。答曰。心虽非上下。为治沉浮患故。上下安之。于行无失。若心浮动。可作意下著止之。若心沉没。可上著止之。复次若下著安心。利益众多。略说有二。一心易得定。二者众病不生。第三明修体真止者。以正智慧。体一切阴入界。三毒九十八使。及十二因缘等。三界因果。诸法悉皆空寂。如大品经中说。即色是空。非色灭空。色性自空。空即是色。色即是空。离色无空。离空无色。受想行识等一切诸法。亦皆如是。所以者何。今现见阴入界等诸法自性不有。何能生我人众生寿命等一切诸颠倒事。云何知空。如过去所起一切烦恼业行为因。现在揽父母身分为缘。因缘和合。则有果报。有果报故。则有阴入界等一切诸法者。此业为是何法。而能为果报。阴入等作因。若言过去善心。即是业者过去作善之心。及心数法皆已灭谢。岂得为现在果报。及阴入等法作因。若言心非是业因。心作业。业随心来者。心转灭故。业亦应随心转灭。若业转灭。岂能感今世果报。及阴入等法。若业转灭。当知业即不至现在。何以故。业不来故。若业不来而受报者。此报不名报。何以故。无业则报无所酬。若言过去心虽灭谢。而次心续生故。业得随心来者。亦应过去业虽灭谢。次业续生故。得至现在。若尔即有大失。何以故。或时过去善心灭。而恶心续生。今亦应过去善业灭。而次恶业续生。此唯见恶业至现在。若尔应感恶报。何得感善果耶。若言业来而不随心者。此业应自有报。离心而受。今实不尔。复次业若有相。即是有为。若是有为。必堕三相。若堕三相。即是生灭。若是生灭。即不至现在。过去既灭。当知本业亦灭。谁感此果不可以新业始生。能感今果。当知业有相貌。此义不可。若言业无相貌而能感果者。此亦不然。所以者何。无相之法。即是无为。无为无业。何得感果。复次无相之法。即是空义空无生灭。岂得名业。若说空无相能感果者。三无为法。亦应感果。既不得尔。云何而言业是无相而能感果。如是种种因缘。业不可得。当知无有此业。若业不可得。云何言阴入界等一切皆从内业因生。亦不从外缘生者。若定从缘而有报者。则一切阴阳会时。皆应有果报阴入界等一切诸法。若尔则不待业持识来。方乃有生。故知非外缘生。若谓因缘合故有果报阴入等法生者。若因缘中各有生。合时应有二生。若各无生。合时何得而有生。若谓离因缘而有生者。此事不然。从因缘故有生尚不可。何况无因缘而有生。若无因缘而有生者。则因果义坏。世间行善之人。应得恶报。行恶之人。应得善报。亦不应有修道。此即破于世间善恶因果。名大邪见。当知阴入等一切诸法。不从内因有。亦不从外缘有。亦不因缘合故有。亦不无因缘有。若非有即是空。若于无所有空中计有者。当知但是无明颠倒。妄计为有。若了知颠倒所计之法。一切悉皆虚诳。犹如梦幻。但有名字。名字之法。亦不可得。则言语道断。心行处灭。毕竟空寂。犹如虚空。若行者体知一切诸法。如虚空者。无取无舍。无依无倚。无住无著。若心无取舍依倚住著。则一切妄想颠倒。生死业行。悉皆止息。无为无欲。无念无行。无造无作。无示无说。无诤无竞。泯然清净。如大涅槃。是名真止。此则止无所止。无止之止。名体真止。故经偈云。
　　一切诸法中　　因缘空无主
　　息心达本源　　故号为沙门

　　第四明证止者。有二解不同。有师云。止无别证。但能为诸禅作前方便。若有所证。即属余禅。此义至下明。善根发中。即是其事。二者有师言。止非但通发诸禅。亦自有别证之法。即是五轮禅。所以者何。诸余法门。悉别有安心修习之法。然后次第发禅不同。今明此止。但制心一处。则五轮自发。譬如净水无波。则万像悉现。止亦如是。今明因止证五轮。五轮者。一地轮。二水轮。三风轮。四金沙轮。五金刚轮。此五法门。悉是借譬立名。通名为轮者转也。如世轮若转离此至彼。禅中明轮亦尔。如地轮因离下地乱心转至上地。故名为轮。乃至金刚轮义。亦复如是。转至无学极果故。一地轮者。如地有二义。一者住持不动。二者出生万物。行者因止若证未到地定。忽然湛心。自觉身心相空。泯然入定。定法持心不动故名住持。因未到地出生初禅种种功德事。同出生万物。二水轮者。水有二义。一润渍生长。二体性柔软。行者于地轮中。若证水轮三昧。即是发诸禅种种功德。定水润心。自觉心中善根增长。即是润渍义。因得定故。身心濡软。折伏高心。心随善法。即是柔软义。故名水轮。三风轮者。如世间风有三义。一者游空无碍。二者鼓动万物。三者能破坏。行者发风轮三昧亦如是。若因禅定发相。似智慧无碍方便。如风游空一切无碍鼓动者。得方便道。即能击发种种出世善根。功德生长。破坏者。智慧方便。能摧破一切诸见烦恼。若二乘人得此风轮三昧。即是五方便相。似无漏解发。若是菩萨。即入铁轮十信。是名风轮。四金沙轮者。金则譬真。沙谕无著。行者若发见思真慧。无染无著。得三道果。若是菩萨。即入三贤十地位中。能破一切尘沙烦恼。是名金沙轮。五金刚轮者。第九无碍道。名金刚轮三昧。譬如金刚体坚用利。能摧碎诸物。金刚三昧亦复如是。不为妄惑所侵。能断一切结使。成阿罗汉。若在菩萨心。即是金刚般若破无明细惑。证一切种智。亦名清净禅。菩萨依是禅故。得大菩提果。复次如轮若无牛御。终不自转。五轮禅定。亦复如是。虽当地各有诸妙功德。若不体真为导。无著熏修则于地地有碍。便乖轮用。今行者善修体真无著故。能从初心转至极果。轮用乃成。是以法华经云。众生处处著。引之令得出当知行者善修止门。则能具足五轮禅定。证三乘圣果。第二明验善恶根性者。行人既能善修止门。息诸乱想。则其心澄静。以心静故。宿世善根。自然开发。若无善者。则发诸恶法。故经云。先以定动。后以智拔。止为初门。善恶二事之中。必有其一。行者应当明识其相。取舍之间不乖正道。故须分别。今就善恶根性中。即为二意。一明验善根性。二明验恶根性。然论善恶发之前后。各逐其人。未必定前善而后恶也第一明验善根性。即为四意。一列善法章门。二正明善根发相。三验知虚实。四料拣发禅不定。第一列善法章门者。善有二种。一者外善。二者内善。今就明外善中。善乃众多。略出五种。一布施。二持戒。三孝顺父母师长。四信敬三宝精勤供养。五读诵听学略以此等五种善根。示表外善发相不同。所以悉属外善者。原其本行。悉是散心中。修习未能出离欲界。发诸禅定无漏故。说为外善。二明内善者。即是五门禅。一阿那波那门。二不净观门。三慈心门。四因缘门。五念佛三昧门。此五法门通摄一切诸禅。发诸无漏故。名为内善问曰。内善无量何得但说五门。答曰。五名虽少。而行通诸禅。所以者何。一阿那波那门者。此通至根本。及特胜通明等。诸禅三昧。二不净观门者。此通九想背舍超越等。诸禅三昧。三慈心门者。此通四无量等。诸禅三昧。四因缘门者。此通至十二因缘四谛等。慧行诸禅三昧。五念佛门者。此通至九种禅。及百八三昧。复次初数息门。即是世间凡夫禅。次不净门。即是出世间禅。诸声闻人所行。次慈心门。即是凡圣二人。为大福德修慈。入四无量心。次因缘门者。即是辟支佛人之所行。次念佛门。功德广大。即是诸菩萨之所行。此则略明五门次第浅深之相。复次五门禅定。对治四分烦恼。四分烦恼出生八万四千尘劳。当知五门。亦能出八万四千法门。此而言之。但说五门。则摄一切内善具足数人所明初贤五停心观发。与此有相开处。第二次明善根发相。亦还为二。一明外善根发相。二明内善根发相。云何外善根发相。外善非一。今依前章门。略出五种。初明行者若坐中静定。忽见种种衣服卧具饮食珍宝田园池沼车乘如是等事。或复因心静故。自能舍离悭贪心。行惠施。无所吝惜。当知此是过去今生布施习报。二种善根发相。二行者若于止静定之中。忽见自身相好端严。身所著衣。清净如法。洗浴清洁。得好净物。见如是等事。或复因心静故。发戒忍心。自然知轻识重。乃至小罪。心生怖畏。忍辱谦卑。当知此是过去今生戒忍习报。二种善根发相也。三行者若于坐中。忽见师僧父母宗亲眷属。著净衣服。欢喜悦豫端严。见如是等事。或复以心静故。自然慈仁恭敬孝悌心生。当知此是过去今生孝顺尊长习报。二种善根发相也。四行者若于坐中。忽见诸塔寺尊仪形像经书供养庄严清净僧众云集法会。见如是等事或复于静心中发信敬。尊重三宝。心乐供养精勤勇猛。常无懈倦。当知此是过去今生信敬三宝精勤供养习报。二种善根发相也。五行者若于坐中。因心澄静。或见解释三藏。听受读诵大乘。有德四众。或时因心静故。读诵自然而入。随所听闻。即时开悟。或复自然能了解三藏大乘经典。分别无滞。当知悉是过去今生读诵听说习报。二种善根发相。行者见如是种种好相。及发诸善心者。此非禅定。多是过去今生。于散心中。修诸功德。今以心静力故。得发其事。见诸相貌。悉属报因相。现善心开发。皆是习因善发也。如是众多说不可尽。此则略示大意。复次发习报两因。行人根性不同。自有行人。但发报因相。不发习因善心。自有行人。但发习因善心。而不发报因之相。自有行人。具发习报两因。自有行人。二俱不发。如是等事。因缘难解。岂可谬释。问曰。散心善根。何得于静心中现。答曰。于禅定中。尚得见过去今生所起烦恼恶业。何况善根扶理而不得见。问曰。见此等诸相。亦有是魔所作不。答曰。亦有是魔所作。若欲分别。但魔名杀者若此等相发时。能令行人心识动乱。或复增诸烦恼。逼迫障蔽。众多妨难。不利定心。悉是魔之所作。其善根发者。行人自觉。见此相已。虽复未证禅定。而身心明白。诸根清净。身有色力。所为吉利善念开发。因此已后。自觉心神易可摄录。身心安隐。无诸过患。当知此为善根发相。复次若此等事。善根发者。报因之相。则暂现便谢。习因心善。则相续不断。若是魔作相。则久久不灭。虽谢更来。逼乱行者善心则暂发还灭。或时变成恶念。当知邪也。复次邪正之相。甚为难测。自非亲近明师。非可妄取。问曰。此诸善根为当一向前发。亦得证诸禅时于深定中发也。答曰。此事无定。未必一向定前见也。外善既粗故。先明耳。第二云何名内善根发相。今约五门禅中。辨内善根发。此五门中。一门开为三。合有十五种善根发。一明阿那波那门。有三种。善根发相不同。一数息善根。二随息善根。三观息善根。一数息善根者。行人如上。善修三止。身心调和。发于欲界。及未到地等诸禅。身心湛然空寂。定心安隐。于后或一坐二坐。乃至经旬。或经月经年。将息得所。定心不退。即于定中心。忽觉身心运动八触次第而起。此即发根本初禅善根之相。于此定中。喜乐善心安隐不可为谕。如是发初禅已。乃至发四禅定空等。二随息善根发。亦于欲界未到静定心中。忽然觉息出入长短。及遍身毛孔虚疏。即以心明见于身内三十六物。犹如开仓见谷粟麻豆等。心大惊喜。寂静安快。除诸身行。乃至心受喜乐等。是为特胜善根发相。三明观息善根发者。亦于欲界未到细静心中。忽见自身气息。从毛孔出入遍身无碍。渐渐明利。如罗縠中见皮重数。乃至骨肉等。亦如是。亦见身内八万户虫粗细长短。言语音声。定心喜乐。倍于上说。或见自身犹如芭蕉聚沫云影相等。此是通明观善根发相。二明不净观中。有三种善根发相不同。一九想。二背舍。三大不净观。一九想善根者。亦于欲界未到静定心中。忽然见他男女死尸膀胀。尔时其心惊悟。自伤往昔。惛迷厌患。所爱五欲。永不亲近。或见青瘀血涂脓烂。啖残狼藉。白骨散坏等相。此为九想善根发相。二明背舍善根发者。亦于欲界未到静定心中。忽见内身不净膀胀狼藉。或见自身白骨。从头至足。节节相拄。乃至骨人光明昱耀。定心安隐。厌患五欲不著我人。此是背舍善根发相。三明大不净观善根发者。亦于欲界未到定心中。见于内身及外身。一切飞禽走兽。衣服饮食。山林树木。皆悉不净。或见一家一聚落一国土。乃至十方皆悉不净。或见白骨乃至见自身白骨。光明昱耀等。此为大不净观胜处善根发相。此观发时。能破一切著心。三明慈心观中三种善根发不同者。一众生缘慈。二法缘慈。三无缘慈。一众生缘慈发者。亦于欲界未到静定心中。忽然发心。慈念众生。先缘亲人得乐之相。因发定。安隐快乐。乃至中人怨人。悉见得乐。无嗔无恨。无怨无恼。广大无量。遍满十方。是为众生缘慈善根发相。或发众生缘悲。乃至喜舍。亦如是。二明法缘慈发者。亦于欲界未到静定心中。忽然自觉一切内外。但有阴入法起唯法起。灭唯法灭。不见众生及我我所。但有五阴。于受阴中。有乐受。如是知已。即缘此乐受。发于慈定。无嗔无恨。无怨无恼。广大无量。遍满十方。是为法缘慈。或发法缘悲。乃至喜舍。亦如慈善根发相。三明无缘慈发者。亦于欲界未到定心中。忽然觉悟一切诸法非有非无。不见二边。所谓若众生非众生。若法非法。皆不可得。则无所缘以无缘故。颠倒想息。寂然安乐。心与慈定相应。等观一切。同此安乐无嗔无恨。无怨无恼。广大无量。遍满十方。是为无缘慈善根发相或发无缘悲定。乃至喜舍。亦如是。四明因缘观中有三种善根发不同者。一三世十二缘。二果报十二缘。三一念十二缘。一明三世十二因缘善根发者。亦于欲界未到定心中。忽然觉悟心生推寻。三世过去。无明以来。不见我人无明等法。不断不常。能破六十二种诸邪见网。心得正定。安隐寂然。观慧分明。通达无碍。身口清净。正行成就。此是三世十二因缘观慧善根发相。二明果报十二因缘善根发者。亦于欲界未到定心中。忽觉心识明利。即自思寻。我初生时。揽父母身分。以为己有。名歌罗逻。歌罗逻时。名曰无明。因缘则有行识乃至老死。名为十二因缘。若歌罗逻时。但有三事。合和无人无我。三事不实。今无明等十二因缘诸法。竟何所依。若不见无明等诸法定是有者。岂是无邪。如是念时破有无二见。归心正道。正定相应。慧解开发。离诸邪行。此为果报十二因缘观智善相发相。如此明十二因缘。出大集经中。具辨作。此明因缘相。与苦集正同。亦得约此明四谛善根发也。三明一念十二因缘善根发者。亦于欲界未到静定心中。忽然自觉刹那之心。无人无我。性本无实。所以者何。一念起时。必藉因缘。言因缘者。即具十二因缘。缘无自性。一念岂有定实。若不得一念之实。即破世性邪执。心与正定相应。智慧开发犹如涌泉。身口清净。离诸邪行。是为一念十二缘善根发相。此之十二因缘。亦出大集经中具辨。亦得约此十二缘明一心具四谛善根发也。五明念佛中。自有三种善根发相不同。一念应佛。二念报佛。三念法佛。明三佛义。出楞伽经。广分别其相也。一明念应佛善根发者。亦于欲界未到静定心中。忽然忆念佛之功德。即作是念。如来往昔阿僧祇劫中。为一切众生故。备行六波罗蜜。一切功德智慧故。身有相好光明。心有智慧圆照。降伏魔怨。无师自悟。自觉觉他转正法轮普度一切乃至入涅槃后。舍利经教。广益众生。如是等功德无量无边。作是念时。即敬爱心生。三昧开发。入定安乐。或于定中见佛身相。善心开发或闻佛说法。心净信解。如是等胜善境界非一。是为念应佛善根发相。二明念报佛善根发者。亦于欲界未到静细心中。忽然忆念十方诸佛真实圆满果报之身。湛然常住。色心清净。微妙寂灭。功德智慧。充满法界。不生不灭。无作无为。岂有王宫之生。亦非双树之灭。为化众生。十方佛土普应生灭。如是等功德无量无边不可思议。作是念时。心定安隐。三昧开发慧解分明。或作定中。见不可思议佛法境界。即便出生无量愿行。无量功德。无量智慧。三昧法门。是为念报佛善根发相。三明念法佛善根发者。亦于欲界未到静定心中。忽然忆念十方诸佛法身实相。犹如虚空。即便觉悟一切诸法。本自不生。今则无灭。非有非无。非来非去。非增非减。非境非智。非因非果。非常非断。非缚非脱。非生死非涅槃。湛然清净。有佛无佛。相性常然。众生诸佛。同一实相者。即是法身佛也。故大品经云。诸法如实相。诸法如实。即是佛。离是之外。更无别佛。如是念时。三昧现前。实慧开发。即时通达无量法门。寂然不动。一切不思议境界皆现定中。成就之相。如法华经六根清净中广说。是为念法佛善根发相。是中所明。因止发十五门禅相。并悉约初禅。初境界罔像而辨。夫一切禅定证相。不可具以文传此止是示表。行人过去习因不同故。发禅不等。若欲具论十五门禅。事理广博。深远之相。下第七大段明修证中。一一从始讫终。当少分分别。复次若于欲界未到地中。身心澄静。或发无常苦无我不净世间可厌患食不净死断离尽等想。或发念佛法僧戒舍天等念。或发念处正勤如意根力觉道等。或发空无相无作四谛十六行等观。或发六波罗蜜四摄四辩等。种种诸行愿功德。或发天耳他心宿命等诸神通。或发内空外空内外空乃至无法有法空等十八空。或发自性禅十力种性三摩跋提首楞严师子吼等诸三昧门。或发旋陀罗尼百千万亿。旋陀罗尼法音方便陀罗尼等一切陀罗尼门。如是等种种诸禅三昧。境界不同。其相众多。在下第七大段明修证中。辨种种诸禅三昧深广境界之相。当具分别也。

　　释禅波罗蜜次第法门卷第三之上


　　释禅波罗蜜次第法门卷第三之下

　　　　隋天台智者大师说
　　　　弟子法慎记
　　　　弟子灌顶再治

　　分别禅波罗蜜前方便第六之三

　　第三验知虚实。略为二意。一正明验知虚实。二简是魔非魔。一明验知虚实者。若于定中。发诸禅善根。是中有真有伪。不可谬生取舍。所以者何。若发诸禅三昧时。心不别识。或见魔定。谓是善根发。心生取著。因此邪僻。得病发狂。若是善根。谓是魔定。心疑舍离。即退失善利。是事难识。若欲别知。当依二法验之。即知真伪。一则相验知。二以法验知。一则相验知者。即有二意。一邪。二正。邪者。如根本禅中诸触发时。随发一触。若有邪法。即是邪相。邪法众多。今约一触中。略出十双邪法。以明邪相。一者触体增减。二定乱。三空有。四明闇。五忧喜。六苦乐。七善恶。八愚智。九缚脱。十心强软。此十双明邪相。皆约若过若不及中分别。一触体增减者。如动触发时。或身动手起脚亦随。然外人见其兀兀如睡。或如著鬼身手纷动。或坐时见诸异境。此为增相。减者动初发时。若上若下。未及遍身。即便渐渐灭坏。因此都失境界。坐时萧索。无法持身。此为减相。二定乱。定者。动触发时。识心及身。为定所缚。不得自在。或复因此便入邪定。乃至七日不出。乱者。动触发时。心意撩乱。攀缘不住。三者空有空者。触发之时。都不见身。谓证空定。有者。触发之时。觉身坚[革*卬]。犹如木石。四明闇。明者。触发之时。见外种种光色。乃至日月星辰青黄赤白种种光明。闇者。触发之时。身心闇瞑。如入暗室。五忧喜。忧者。触发之时。其心热恼。憔悴不悦。喜者。触发之时。心大庆悦。勇动不能自安。六苦乐。苦者。触发之时。身心处处痛恼。乐者。触发之时。甚大快乐。贪著缠绵。七善恶。善者。触发之时。念外散善觉观。破坏三昧。恶者。触发之时。即无惭无愧等诸恶心生。八愚智。愚者。触发之时。心识愚惑。迷惛颠倒。智者。触发之时。利使知见心生邪觉。破坏三昧。九缚脱。缚者。触发之时。五盖及诸烦恼覆蔽心识。脱者触发之时谓证空无相定得道得果。断结解脱。生憎上慢。十心强软。强者。触发之时。其心刚强。出入不得自在。犹如瓦石难可回变。不顺善道。软者。触发之时。心志软弱。易可败坏。犹若软泥不堪为器。如是等二十种恶触。扰乱坐心。破坏禅定。令心邪僻。是为邪定发相。复次二十邪法。随有所发。若不别邪伪心生爱著者。因或失心狂逸。或歌或哭。或笑或啼。或时惊狂漫走。或时得病。或时致死。或时自欲投岩赴火。自绞自害。如是障恼非一。复次二十种邪中。随有发一邪法。若与九十六种道鬼神法一鬼神法相应。而不觉识者。即念彼道行彼法。于所得法中。鬼神随念便入。因是证鬼神法门。鬼加其势力。或发诸深邪定。及智慧辩才。知世吉凶。神通奇异。现希有事。感动众生。广行邪化。或大作恶破人善根。或虽作善。而所行伪杂。世人无智。但见异人。谓是贤圣深心信伏。然其内心颠倒。专行鬼法。常以鬼法教人。故信行之者。则破正戒破正见。破威仪破净命。或时瞰食粪秽。裸形无耻。不敬三尊父母师长。或毁坏经书形像塔寺。作诸逆罪。断灭善根。现平等相。或自赞说所行平等。故于非道。无障无碍。毁他修善。云非正道。或说无因无果。或说邪因邪果。如是邪说纷然。坏乱正法。其有闻受之者。邪法染心。既内证邪禅。三昧智断功德种种法门外。则辩才无尽。威风化物。故得名闻眷属。供养礼敬称叹等利。是以九十六种道经云。人为说法。鬼神加力。则一切闻者。无不信受。一切见者。咸生爱敬。以有如斯等事故。深心执著不可回转。邪行颠倒种种非一。若如是者。当知是人远离圣法。身坏命终。堕三恶道中。是事如大品经及摩诃衍论中广说。若欲知鬼神之相。当寻九十六种道经。细心比类分别。事则可知。问曰。邪法相应行恶之者。现在之过。如是命终。当生三恶道中。其有伪心行善之者。现在之失。云何命终复生何处。答曰。此人身口行善。虽似佛法而解心邪僻。若不觉知障发三乘无漏。虽不会真。于颠倒心中。或时亦能。兴显三宝劝物修善。是人命终。未必堕于地狱畜生饿鬼之中。而随所与鬼神相应之法。共彼鬼神同生一处。还为彼眷属。或时得生人天之中。故九十六种道经中说。上有六十余道。邪倒罪障重故。悉须说咒治之。下有二十余道。邪惑罪障小轻。直觉知而已。复次是人虽生天人之中。而冥密常系属魔邪之道。乐近邪师。乐闻邪法。乐行邪道。供养亲近。称扬赞叹修邪行者。见有正学三乘之人。不乐亲近。或生恼乱。故法华经云。若魔若魔子。若魔女若魔民。若为魔所著者。大品经亦云。若魔天若魔人。故知是人虽生人天之中。犹系属于魔。常起魔业。乃至虽得出家。犹造魔业。故涅槃经云。佛去世后五百岁中。魔道渐兴。魔作比丘。坏乱佛法。亦如大集经中广辩魔业之相。是中应广分别。如一动触中邪相如是。余七触中。亦具有此邪相。应当别知。如根本禅邪相如是。余十四门。禅及。诸禅中若事若理。皆有邪伪之法。其事云云。非可具说。问曰。发邪触时。为当具发如上所说二十邪事。为当不具。答曰。或具或不具无在。若触发时。但有一邪法。不即除之。便堕邪定。何况具足二十邪法。所以者何。譬如二十人共行。若一是贼则误十九人。禅中亦尔。有一恶法破坏诸善。不名正定。况复多耶。略辩一触相如是。则余七触邪相亦然。复次更有异禅门邪法。入定中亦应识知。所谓余禅门境界邪法。如一不净观禅。入此定中。亦有二十邪法。来入此定余十四门禅。亦当如是。一一分别。是中应广说。行者若脱证此法。须善识知。方便照了。不著邪定之法。即自便谢。第二明正相者。若动触发时。无向二十恶法。具足十种善法。十种。善法者。一触相如法。二定相如法。三空相如法。四明相如法。五喜相如法。六乐相如法。七善相如法。八智相如法。九解脱相如法。十心调相如法。云何名如法。若与二十不善相法相违。安隐清净。调和中适。即是如法。名为正相。是事至后第七大段明证根本初禅觉支。中当分别其相。如一动触正相如是。余七触正相皆类之可知。问曰。是中一向但逐事说。若随此相分别。是邪是正。是伪是真。是应舍是应取。岂非颠倒忆想堕邪僻耶。答曰正有二种。一世间正。二出世间正。若如世间善法相而说。即是世间正相。出世间解脱善法相而说。即是出世间正相。今明根本触中十种正相。即是辩世间正也。如摩诃衍论云。因世间正见。得出世正见。若破世间正见。即破出世正见。是故今欲明出世正法。必须先明世间正法。欲因事显理。借近明远故。须先分别根本事中初触正相。复次若触内发时。或见三十六物。或发慈心因缘正智念佛等诸余禅定。若有功德安隐如法。资益触乐。亦是宿世善根发。各有十种正相。并是正定。但欲修根本禅定成就者。悉不得取是相。若谢不谢。于根本禅无所妨也。然末世行者。善根微薄。证触之时。多不发诸余事理。禅中境界。今恐有发者不识故。略出此意。余十四门禅发正相。亦当如是。一一自类广分别之。第二明以法验知邪正者。自有邪禅。其相微细难别。与正禅相似。非则相之所能别。应以三法验知。一定心研磨。二用本法修治。三智慧破析。如涅槃经说。欲知真金。应三种试之。谓烧打磨。行人亦是难可别识。若欲别之。亦须三种试之。所谓当与共事。共事不知。当与久处。久处不知。以智慧观察。今借此意。以明禅定邪正之相。如发一动触。若邪正未了。应当深入定心。于所发境中。不取不舍。但平心定住。若是善根。定力逾深。善根逾发。若魔所为不久自坏。二以本法修治。如发不净观禅。还修不净观。随所修时。境界增明。此则非伪。若以本修治。渐渐坏灭。当知即是邪相。三以智慧观察者。观所发法。推检根源。不见生处。深知空寂。心不住著。邪当自灭。正当自显。如烧真金益其光色。若是伪金。即自黑坏。如此简别以三法验之。邪正可知。定譬于磨。修治喻打。智慧观察。类以火烧。又复久处喻磨。共事如打。火烧即譬智慧观察。余禅定例尔验之。邪正可知。二简是魔非魔。即为二意。一明是魔相。二明非魔相。今明魔禅有二种不同。一明禅非是魔。魔入禅中。如行者于正心中。发诸禅定。恶魔恐其道高。为作恼乱。入其禅中。若心贪著。或生忧惧。即魔得其便。若能如上用心却之。魔邪既灭。如云除日显。定心明净。二明一向魔作禅定。诳惑行者。若觉知非真。用法治之。魔退之后。则无复毫厘禅法。次明非魔相者。罪障于禅。似如魔作理实非魔。难可别识。若用前所说却之。终不得去。若能勤修忏悔。罪既除灭。则禅定自然分明。复次或入定时。方便不巧。致令境界不如法。若更善作方便。则所证明净故。知非魔之所作也。第四。次料拣发禅不定。略为五意。一正料拣事理两修发禅不定。二明发禅所由。三辨发禅多少。四明发宿善根尽相。五约有漏无。漏分别。第一先料拣事理两修发禅不定者。问曰。上所明三止。若系缘制心。此二止并是事止。应但发事中禅定。唯体真一止。既是理止。应发理中禅定。今何故。三止通皆发事理诸禅。此则因果浑而无别。答曰不然今一家所明事理两修。悉随行人根缘。是以发法不同。宁可定有分别。如上所明三止。若略说则应如所问。合为事理两修。若具足分别。应开为四修。就四修中。则有二种。一约止门明四修。二约观门明四修。第一约止门明四修者。一事止。所谓系缘制心等止。即是事修。二理止。所谓体真止。即是理修。三事理止。所谓缘俗体真止。即是事理修。四非事非理止。所谓息二边分别止。即是非事非理修。第二约观门明四修者。一事观。所谓安般不净观等。即是事修。二理观。所谓空无相等观。即是理修。三事理观。所谓双观二谛。即是事理修。四非事非理观所谓中道正观。即是非事非理修。今为欲成前止门发禅不定义故。但约四止以明修。一一修中。各有四种发禅不定。是故四种修中。合有十六种发禅不定。行者善识此相。即自了知事理两修。通发一切诸禅三昧。心无疑惑。云何名为四种止中。一一各有四种发禅不定。今先料拣第一事修发禅不定。即有四种不同。一自有行人。安心系缘制心等事止。还发事中禅定。谓根本四禅四无量心四无色定及九想背舍胜处一切处等中诸禅三昧。二自有行人。安心事止。而但发理中禅定。谓空无相无作三十七品。四谛十二因缘等慧行理中诸禅三昧。三自有行人。安心事止。具发事理禅定。谓根本四禅四无量心四无色定九想背舍胜处一切处等事中诸禅三昧。空无相无作三十七品四谛十二因缘等慧行理中诸禅三昧。乃至特胜通明皆属事理禅定。四自有行人。安心事止。乃发非事非理禅定。谓自性禅一切禅等及法华三昧一行三昧首楞严师子吼等中道所摄诸禅三昧。乃至十力无畏不共之法。问曰。若修事止。但应发事中禅定。今何得发理及非事理等诸禅三昧。不共法耶。答曰。发禅有二种。一者现前方便修得。二者发宿世善根。若事修还发事禅者。多是修得。若事修而发理发非事非理等诸禅三昧者。悉是发宿世禅定善根也。如数人辨有二种修义。一得修。二行修。得修名本所未得。行修名本已曾得。今此类然。故约事修则发禅有四种不定。复次今此内方便所明。但辨因止发宿世善根。是故虽说事理诸禅三昧发相。皆略而浅近。若论修习成就。因果相称。从始至终。诸禅三昧。事理广深之相。并属第七大段。彼中方复具足分别。问曰。若事修乃发非事非理等诸禅三昧不共之法。并由先世习因而得者。则一切随事而修。皆应得首楞严等诸禅三昧不共之法。若尔何故。一切十方诸佛殷勤称叹般若波罗蜜。若能如闻。行者即具足一切佛法。答曰。此难更成今义。所以者何。若行者过去已经值无量诸佛。从诸佛所。闻说般若波罗蜜。如闻而行。则今世随有所修。一切非事非理诸禅三昧不共之法。自然开发。若过去不闻般若。不修般若。今世虽闻虽修而不能发。何况不闻不修而得发耶。复次今世虽闻般若虽修般若而不得发。后世若值诸佛菩萨。闻说般若波罗蜜。如闻而行。即一切大乘诸禅三昧不共之法。悉当开发。故知皆是闻般若。如闻而行。能发非无因缘。是以一切十方诸佛。殷勤称叹般若波罗蜜。若有如闻而行。则能具足一切佛法。正成今义。复次行者以般若波罗蜜方便力故。能于事修之中。即具非事非理修。勇猛精进。常修习者。则能发一切非事非理诸禅三昧不共之法。问曰。此与前何别。答曰。是中应作四句料拣。一者因强而缘弱。二者因弱而缘强。三者因缘俱强。四者因缘俱弱。一因强而缘弱。能发非事非理诸禅三昧不共之法。如前分别。二因弱而缘强。能发非事非理诸禅三昧不共之法。即是今之所明。三因缘俱强。能发非事非理诸禅三昧不共之法者。以前合今。即是其事。此人得法最胜。四因缘俱弱者。则今世或发或不发。设得发禅。微羸浅薄。亦不牢固。多好退失。像末世中。极上行人。只得如此。如上三句所明者。万中或有一无一。第二次料拣理修发禅不定。亦有四种不同。一自有行人。安心体真理止。还发理中禅定。谓空无相等一切理中诸禅三昧。二自有行人。安心理止。而但发事中禅定。谓根本禅背舍一切事中诸禅三昧。三自有行人。安心理止。而具发事理禅定。谓根本禅背舍空无相等一切事理诸禅三昧。四自有行人。安心理止。乃发非事非理禅定。谓自性禅等中道所摄一切诸禅三昧不共之法。广分别诸禅相。及料拣修发之义类。如初句中说。第三次料拣事理修发禅不定。亦有四种不同。一自有行人。安心缘俗体真事理止。便还发事理禅定。谓根本禅背舍空无相等一切事理诸禅三昧。二自有行人。安心事理止。而但发事中禅定。谓根本禅背舍等一切事中诸禅三昧。三自有行人。安心事理止。而但发理中禅定。谓空无相等一切理中诸禅三昧。四自有行人。安心事理止。乃发非事非理禅定。谓自性禅及中道所摄一切诸禅三昧不共之法。广分别诸禅相。及料拣修发之义类。如初诸句中说。第四次料拣非事非理修发禅不定。亦有四种不同。一自有行人。安心息二边。分别非事非理止。还发非事非理禅。谓自性禅等及中道所摄一切诸禅三昧不共之法。二自有行人。安心非事非理止。而但发事中禅定。谓根本禅八背舍等一切事中诸禅三昧。三自有行人。安心非事非理止。而但发理中禅定。谓空无相等一切理中诸禅三昧。四自有行人。安心非事非理止。而具发事理禅定。谓根本禅背舍及空无相等一切事理诸禅三昧。广分别诸禅相。及料拣修发之义类。如初句中说。今但约止门中四修分别。则有十六种发禅不定。若更就观门中四修分别。亦有十六种发禅不定。止观合辨。则有三十二种发。禅不定。此三十二。但就法行人分别。若约信行人。闻说止观教门发禅悟道不定。亦有三十二种。其事云云。今不具说。此一往通论。略出六十四种。若具约三乘人根性分别。则有一百九十二种发禅之异。若细历诸禅。及约邪正。辨发相分别。则有无量。今此皆是就行人心地分别。非是虚设之言。当知禅定发法不可思议。乃是诸佛菩萨境界。尚非二乘所量。岂是凡夫之所能测。若行者欲自行化他。必须少分识之。宁可谬。自师心则有自损损他之失。己所修治。为无慧利。第二明发诸禅三昧所由。自有二解不同。一有师言。但修上入定。诸禅自发。不劳余习。此师一向并用止法。教人事等。旧医纯用乳药。今不同此。所以然者。止者一法。发法亦应但一。既行者因止发禅不同。何得一向由止。此则非唯于理有失。亦是乖佛教门。二有师言。宿世经习诸禅。善根为因。今世修止。得定为缘。是故异发不同。其义可见。譬如陆地虽有药草树木丛林种类若干。名色各异。若不同沾一味之雨。岂得有异类生长之殊。此亦如是。若依大乘闇室瓶盆井中七宝之义。此则别论。第三明发法多少者。上虽辨因止通发一切诸禅三昧。然行人根性不同。发法不无多少之别。有人但发一种禅门。有发二门三门四门五门。或有一人并发十五门。及一切诸禅三昧。不可定判。所以而然。此皆由行者过去习因偏圆不等厚薄之殊。亦以今世精进懈怠。有慧方便。无慧方便之别。故发法优劣不同。殊途万品之异。是则略明发法多少之相也。第四明因止发禅。有尽不尽。今就易显者明。故先约一不净观中分别。自有行人。宿世已经修。得不净白骨流光。今于止中但发得不净。未得白骨流光。此名不尽。若具足发者。名之为尽。若过去所习。势分已尽。虽复修止。则不增进。若更专心谛观白骨。练于骨人。研修不已即觉。随心所观。境界渐渐开发。成八背舍。观练熏修。悉皆具足。此即是今世善巧精勤修习之所成就。非关过去习因善发。问曰。修止境界不进何必由习因已尽。或由罪障障于宿善故。不得增长开发。答曰。实如来问此别。是一途不妨。自有发尽之者。非关罪障。必须方便依如观法修习。乃得成就。是中应历五种根性人料拣。一退分人。二护分人。三住分人。四进分人。五达分人。分别云云。今不具记。余十四禅发尽不尽相类尔可知。第五约有漏无漏分别者。问曰。上明十五门诸禅三昧发相。是中自有有漏无漏。有漏之善。过去经得。可有习因善发。无漏本未经得。岂有过去习因善发耶。答曰。无漏有二种。一者行行无漏。二者慧行无漏。行行无漏。既是对治事法。不的据缘真。得有过去习因善。发慧行无。漏既的约缘。真不可定论有过去习因善。发慧行无。漏复有二。种一者缘理修。习以明慧。行二者发慧见理缘真。以明慧行。缘理修习。则有习因善发。发慧见理。虽复缘真。则无习因善发。发慧见真。复有二种。一者发相似慧。二者发真实慧。发相似慧。或有习因善发发真实慧。则无习因善发。发真实慧。复有二种。一者发苦忍等见谛无漏。二发无碍解脱等三界思惟无漏。若发苦忍等见谛无漏。一向不论有习因善发。若发思惟无漏。则教门不定。若类萨婆多解意退法。斯陀含阿那含阿罗汉。退还初果中。后更证果。则有习因善发。若不退法三果人。既无重发之义。皆不辨有习因善发。若类昙无德解意所明。四果发真无漏。皆无习因善发。问曰。如阿毗昙分别。但初生无漏。无有自种因。今何得一向四果所发真无漏皆。无习因善发答。曰今。明诸禅三昧发习因义。意不同。是中的据。过去经得之善。中间退失。今因止更发。以明习因善发。四果发真无漏。悉无先世经得中间失退因。今修止。重发。岂得为类。若通论初品心无漏真解。即为二。品心无漏作种类如是。乃至九品。约此明习因善者。则四果所发无漏。皆名习因善发也。今既不约此明习因善发。故云四果所发。皆非习因善根发也。复次行者过去修习事理诸禅三昧。虽未得证成就。而已经修习今世善根时熟。藉修止为缘。悉皆开发。此亦是习因善根发也。类等佛命善来无漏。即发三明八解。一时具足。料拣亦有漏亦无漏。乃至非有漏非无漏。类例可知。

　　释禅波罗蜜次第法门卷第三之下



　　释禅波罗蜜次第法门卷第四

　　　　隋天台智者大师说
　　　　弟子法慎记
　　　　弟子灌顶再治

　　分别禅波罗蜜前方便第六之四(内方便下分明验恶根性)

　　第二明验恶根性中。即有四意。一先明烦恼数量。二次明恶根性发。三立对治法。四结成悉檀广摄佛法。今释第一烦恼数量。烦恼者。涅槃经云。烦恼即是恶法。若具论恶法。名数众多。今略约五种不善恶法。开合以辨数量。五种不善法者。一觉观不善法。二贪欲不善法。三嗔恚不善法。四愚痴不善法。五恶业不善法。若开乃有八万四千。论其根本不过但有三毒等分。若合五不善法。为四分烦恼者。三毒即守本。还为三分。并属习因觉观。恶业障道。此二不善。合为一分。所以者何。觉观即是带三分烦恼而生。亦得说为习因等分。恶业障道。属报因等分。习报合论但说一等分故。五种不善法。若一往合说。即但有四分。开论即为八万四千者。如摩诃衍论中所明。贪欲烦恼。具足二万一千。嗔恚烦恼。具足二万一千愚痴烦恼。具足二万一千。等分烦恼。具足二万一千。四分烦恼。合出八万四千尘劳。佛为对此说八万四千法门。为治今处中而明。是故但约五种不善恶法。以辨恶根性发相。所以者何。上明善根性发。既约五种分别。今明恶根性发。岂不但据五不善法而辨。此则药病相对。法相孱齐。行者欲修禅定。必须善分别之。第二次明恶根性发者。自有行人修禅定时。烦恼罪垢深重。虽复止心静住。如上所说。内外善法。都不发一事。唯觉烦恼起发。是故次明恶根性发。今就恶法发中。还约五种不善而辨。一不善法中。各自为三。三五则为十五不善法。若论行人发不善时。乃无的次第。今约教门。依次而辨。具如前列。一明觉观发相。即为三种。一者明利心中觉观。二者半明半昏心中觉观。三者一向昏迷心中觉观。一明利心中觉观发者。若行人过去既不深种善根。于修定时。都不发种种善法。但觉观攀缘。念念不住三毒之中。亦无的缘。或时缘贪。或时缘嗔。或时缘痴。而所缘之事。分明了了。如是虽经年累月。而不发诸禅定。此为明利心中觉观发相。二半明半昏心中觉观者。若人于摄念之时。虽觉觉观烦恼。念念不住。但随所缘时。或明或昏。明则觉观攀缘。思想不住。昏则无记瞪瞢。无所觉了。名半明半昏觉观发相。三一向沉昏心中觉观者。若行人于修定之时。虽心昏闇似如睡眠。而于昏昏之中。切切攀缘。觉观不住。是名沉昏心中觉观烦恼发相。二明贪欲中。即有三种发相。一外贪欲。二内外贪欲。三遍一切处贪欲。一外贪欲烦恼发者。若行人当修定时。贪欲心生。若是男子。即缘于女。若是女人。即缘于男子。取其色貌姿容。威仪言语。即结使心生。念念不住。即此是外贪淫结使发相。二内外贪欲烦恼发者。若行人于修定之时。欲心发动。或缘外男女身相色貌姿态仪容。起于贪著。或复自缘己身形貌。摩头拭颈念念染著。起诸贪爱。是以障诸禅定。此即内外贪欲烦恼发相。三遍一切处贪欲烦恼起者。此人爱著内外如前。而复于一切五尘境界资生物等。皆起贪爱。或贪田园屋宅。衣服饮贪。于一切处。贪欲发相。三明嗔恚发相。即有三种。一非理嗔。二顺理嗔。三诤论嗔。一违理嗔发者。若行人于修定时。嗔觉欻然而起。无问是理非理。他犯不犯。无事而嗔。是为违理邪嗔发相。二顺理正嗔发者。若于修定之时。外人实来恼触。以此为缘而生嗔觉。相续不息。亦如持戒之人见非法者。而生嗔恚。故摩诃衍中说。清净佛土中。虽无邪三毒。而有正三毒。今言顺理正嗔者。即其人也。三诤论嗔者。行人于修禅时。著己所解之法为是。谓他所行所说。悉以为非。既外人所说。不顺己情。即恼觉心生。世自有人。虽财帛相侵。犹能安忍少。诤义理。即大嗔恨。风马不交。是名诤论嗔发相。四明愚痴发相。自有三种。一计断常。二计有无。三计世性。此三并是著众邪见。不出生死。是故通名愚痴。一计断常痴者。行者于修定中。忽尔发邪思惟。利心分别。过去我及诸法为灭而有现在我及诸法邪。为不灭而有邪。因是思惟。见心即发推寻三世。若谓灭即堕断中。若谓不灭即堕常中。如是痴觉。念念不住。因此利智捷疾。辩才无滞诤竞戏论。作诸恶行。能障正定出世之法。是为计断常痴发之相。二计有无痴发者。亦于修定之时。忽尔分别。思惟觉观。谓今我及阴等诸法为定有耶。为定无耶。乃至非有非无耶。如是推寻见心即发。随见生执。以为定实邪觉。念念不住。因此利智捷疾。戏论诤竞。起诸邪行。障碍于正定。不得开发。是为计有无痴发之相。三计世性痴发者。亦于修定之时。忽作是念。由有微尘所以即有实法。有实法故。便有四大。有四大故。而有假名众生及诸世界。如是思惟。见心即发。念念不住。因此利智辩才。能问能说。高心自举。是非诤竞。专行邪行。离真实道。乃至思惟分别刹那之心。亦复如是。以是因缘。不得发诸禅定。设发禅定。堕邪定聚。是为计世性痴发之相。五明恶业障道发相。亦有三种。一沉昏闇蔽障。二恶念思惟障。三境界逼迫障。一沉昏闇蔽障者。行者于修定。欲用心之时。即便沉昏闇睡。无记瞪瞢。无所别知。障诸禅定。不得开发。是为沉昏闇蔽障发之相。二恶念思惟障者。若行者欲修定时。虽不沉昏闇睡。而恶念心生。或念欲作十恶四重五逆毁禁还俗等事。无时暂停。因是障诸禅定。不得开发。是为恶念思惟障发之相三境界逼迫障者。若行人于修定之时。虽无上事。而身或时卒痛。觉有逼迫之事。见诸外境。或见无头手足无眼目等。或见衣裳破坏。或复陷入于地。或复火来烧身。或见高崖而复堕落。二山隔障。罗刹虎狼。或复梦见有诸恶相。如是事皆是障道罪起逼迫行人。或令惊怖。或时苦恼。如此种种。非可备说。是名境界逼迫障发之相。今约此五不善法。即合为三障。前三毒。即为习因烦恼障等分之中觉观乱法。即是粗四阴故。名为报障。三种障道。即为业障。何以知之。由过去造恶。未来应受恶报。即以业持此恶。若行者于未受报中间。而修善者。善与恶乖。业即扶恶而起。来障于善。故知即是业障。如是三障。障一切行人禅定智慧。不得开发。故名为障。第三次明对治法者。对名主对。治名为治。如不净观主治淫欲故名对治。如是乃至念。佛三昧等。主治恶业障道。今明对治中。自有六意不同。一者对治治。二者转治。三者不转治。四者兼治。五者兼转。兼不转治。六者非对。非转非兼治一明对治者。前善恶根性发中。名为十五。今此对治中。亦为十五。问曰。此岂非烦长邪。答曰不然。前为验知故说。今为对治故说。前为约善根自发故说。今为修习故说。此非烦重。一明治觉观多病者。如经中说。觉观多者。教令数息。今觉观之病。既有三种。息为对治。亦为三意。一明利心觉观者。行者坐中。明利之心攀缘。念念不住。此应教令数息。何以故。数息之法。系之心在息。息是治乱之良药也。若能从一至十。中间不忘。必得入定。能破乱想。数息之法。于沉审心中。记数沉审之心。能治明利。是以数息能除明利心中觉观病也。二明治半明半昏觉观者。病相如前说。今对治之法。应教令随息。随息出入。则心常依息。以依息故。息粗心即粗息。细心亦细。细息出入。继心缘之。能破觉观。心静明鉴。知息出入。长短去就。照用分明。能破昏沉。是故说随。为治若但数息者。即有扶昏之过。若但观息。亦有浮乱之失。不名善对治也。三明治昏沉心中觉观者。觉观起相。如前说。对治之法。应教令观息。息入时。谛观此息从何处来。中间何所经游入至何处住。口出息亦如是。此法后当广说。如是求其根源。出无分散。入无积聚。不见定想。明心观照心眼即开。破于沉昏。静心依息。能破散乱。故以观息对治沉昏觉观之病。二明治贪欲多病。如经中说。贪欲多者。教不净观欲病既有三种。今对治亦为三意。一明治外贪欲多者。病发从著外境男女容色姿态语言威仪细滑等相。是故淫火炽然不息。对治之法。应教作九想观。若至冢间取死尸相。亦当谛观可爱之境。躄著地上。观见死尸膀胀烂坏。脓血流出。大小便利。诸虫唼食。今我著者。亦复如是。何处可爱。作是观已。淫心自息。是故九想能治爱著外境贪淫重病。二明治内外贪欲烦恼。烦恼病发如前说。若欲治之。当教作初背舍等观。谛观内身不净破坏可恶。即破缘内贪爱。复当如前。观外不净可恶即离外境贪爱。即是初背舍。以是不净心观内外色。能破内外爱著贪淫之病。三明治一切处皆起贪爱者。贪病发相如前说。治法应教缘一切处大不净观。观一切境男女自身他身田园屋宅衣服饮食。一切世间所有皆见不净无有一处可生贪心。尔时一切处中。生厌离心。则一切贪欲。无复起处。是名对治一切处贪欲病。三明治嗔恚多病。如经中说。嗔恚多者。教慈心观治嗔病。既有三种。今对治亦复有三。一明治邪嗔者。日夜心中思惟非理欲以恶事恼他嗔发之相。具如上说治之应令修众生缘慈取一亲人得乐之相。缘之入定。如是见亲人得乐中。怨人等皆令得乐。取他乐相。能生爱念。即破于众生中嗔恼怨害之心。二明治正嗔者。若于余事之中。都无嗔心。但见人作恶。或复犯戒而起嗔心病发之相。具如前说。治之应教修。法缘慈观五阴虚假。不见众生。岂有持犯是非之事。但缘诸受中法乐。以与于他。慈心爱念。不应加恼。是非既泯。嗔心自息。是为行法缘慈能治顺理嗔病。三明治一切法中诤论故嗔者。病发如前说。对治方法。应教修无缘慈。何以故。此人随所得法。既自以为是。谓他即非。同我者喜。违我者即嗔。或于四句及绝四句中生执。或复执于中道。如是皆有所依。故有诤讼执计因缘。便生嗔觉。对治方法。令修无缘之慈。行此慈时。言语道断。心行处灭。于一切法。不忆不念。若无忆念。因何诤讼而生嗔心。大慈平等。同与本净之乐。离恼他相故。名慈能与乐。亦得言菩萨为诸众生说如是法。名为大慈。当知修无缘慈。对治一切法中诤论嗔恚。四明治愚痴多病。如经中说。愚痴多者。教观因缘。问曰。因缘之法。其义甚深。云何愚痴之人。教观因缘。答曰。言愚痴者。非谓如牛羊等。但是人聪明利根。分别筹量不得正慧。邪心取理。名为愚痴愚痴之病。既有三种。对治亦应立三。一明治断常痴病者。邪思执著。或起常见。或起断见。便破因果。病相如前说。对治方法。应教观三世十二因缘。过去有二。现在有八。未来有二。是为十二因缘。三世相因。不常不断。如经偈说。
　　我真佛法中　　虽空亦不断
　　相续亦不常　　善恶亦不失

　　若行者能善观十二因缘。不执断常。则邪见心息。亦得以此对治。破相续假惑。二明治计有无痴病发者。邪念思惟。有我无我。有阴无阴等。如前说。立对治者。应教观果报十二因缘。果报十二因缘者。观现在歌罗逻时。名曰无明。乃至生老死等。现在即有五阴十二入十八界成就。皆从因缘生。此歌罗逻时。即有三事。一命二暖三识。故名无明。此既从缘而生。无有自性。不可言有。不可言无。乃至老死亦复如是。若知非空非有。即破空有二见。当知果报十二因缘观。即治有无见病。今亦得以此对治。破执因成假惑。三明治世性愚痴发者。若见细微之性。能生万法。如是邪念。名计世性。广说如前。对治之法。还作一念十二缘观。何以故。行者深观一念之中具足十二。一非十二。十二非一。而今约一说十二。约十二说一。当知一无定性。无定一故。则世性不可得。故以一念十二缘观。破执世性邪痴。此一念十二缘观。多破执一异见。今亦即得以此破相待假惑。五明治恶业障道多病。如经中说。障道者。教令念佛。今障道既有三种。对治则亦立三。一明治沉昏闇塞障发者。恶业病相如前说。对治应教观应佛三十二相中随取一相。或先取佛眉间毫相。闭目而观。若心闇钝。悬作不成。当对一好端严形像。一心取相。缘之入定。若不明了。即开眼更观。复更闭目。如是取一相明了。次第遍观众相。使心眼开明。即破昏睡沈闇之心。念佛功德则除罪障。问曰。若取其相分明。能破沉昏者。何不作九想白骨等观。答曰。九想白骨。但是生死不净之身。除罪义劣故非对治。二明治恶念思惟障者。障发如前说。对治应教念佛功德。云何为念。正念之心缘佛十力四无所畏十八不共一切种智圆照法界常寂不动普现色身利益一切功德无量不可思议。如是念时。即是对治。何以故。此念佛功德。从缘胜善法中生心数。恶念思惟。从缘恶法中生心数。善能破恶故。应念报佛。譬如丑陋少智之人。在端正大智人中。即自鄙耻。恶亦如是。在善心中。则耻愧自息。缘佛功德。念念之中。灭一切障。三明治境界逼迫障者。罪业发相如上所说。对治方法。应教念法佛。法佛者。即是法性平等。不生不灭。无有形色。空寂无为。无为之中。既无境界。何者是逼迫之相。知境界空故。即是对治。若念三十二相。即非对治。何以故是人未缘相时。已为境界恼乱。而更取相者。多因此著魔。狂乱其心。今观空破除诸境界。存心念佛。功德无量。即灭重罪。此为对治。于义可见。略说对治治竟。第二明转治者。出摩诃衍论解十力明定力垢净智力中说。彼论云。贪欲之人。教修慈心。多嗔之人。作不净观。愚痴多者。教思惟边无边。掉散心中。教令用智慧分别。没心人中。教令摄心。若如是者。名为转治。若不尔者。名不转治。此为反上所说。今明转治有二种。一者病转法亦转。二者病不转而法转。今约前一观中。明转治义。前对治治中。贪心多者。教观不净。观心既成。见于不净。厌患前境。便生嗔心。如佛在世。有诸比丘。学不净观。成即顾人自害。如是之类。应教转观修慈。以治于嗔。名为转治。此即药病俱转。如此说者。细熟寻检。犹未称教意。二者病不转而药转者。贪病不转前不净观。修慈观治。问曰。贪心之法。取人好相。慈亦取人好相。云何为对治。答曰。菩萨戒有明文。一切男子。皆是我父。一切女人。皆是我母。而菩萨不起慈悲。行淫无度。不避六亲。犯波罗夷罪。若观前境男女皆如父如母如子。则自敬爱心生。慈念能破贪欲。譬如父母终不于子所生非法心。复次慈名与他之乐。贪欲不善。增他烦恼。此非与乐之道。如是思惟。系心修慈。慈定若发。即治贪欲。何以故。无量心是色界法。不应得有贪欲心生。此则病虽不转。转观治之。今以不净一门类之。余十四门禅。悉有二种转治之义可知。复次转观有二种。一者转心不转境。二者心境俱转。善自推寻其义可见。第三明不转治者。亦为二意。一者病不转观亦不转。二者病转观不转。一病不转观亦不转者。如贪心人作不净观。贪心不息。更增想作观。不须转观。当更作脓血烂坏相等。作一人不息。复作多人。如是乃至一城一聚落。皆作不净。如禅经中广说。或进入白骨流光等治。贪心方息故名不转治。虽有此义理。而推之犹恐未是教之正意。二病转观不转治者。行者为有贪欲病。作不净观治。贪欲转而生嗔恚。尔时不转不净观。即于不净中增想。作不净观及白骨流光入定。嗔心自除。亦得即为二意。一境不转而心转。二境不转心亦不不转。余十四对治不转治义类亦如是。第四明兼治者。亦出摩诃衍论解八念念舍文中。彼论云。菩萨法施者。法施因缘。或复说法。或现神通。或复放光。如是等利益度脱众生。名为法施。复次行法施者。应当善识众生烦恼多少。或但有一烦恼病。或两两杂。或三三杂。若一烦恼说一法治。两两杂者说二法治。三三杂者说三法治。此即是兼治相。一病说一法治。如前说。两病二法治者。如有贪欲病。复有嗔恚。当用不净慈心观共治。何以故。若但用一法。虽偏治一边。复增一边。则为过失。今二法相兼。病则皆差。或不净兼慈。或慈兼不净。今应随病起。以义斟酌。兼三兼四。乃至五等。悉有其义。今不具说。第五明兼不转治者。此义亦如转治不转治意。但于兼中对病发多少。还约。上转不转意。细推可见。第六非对非转非兼治者。即是第一义悉檀波若正观。此观通能治十五种病。亦通能发十五种门禅。所以言非对非转非兼治正观。法性即法。不可以法对法。故云非对正观。无偏不增。余病不须转也。力能遍破众病故不须兼。虽不得能破所破。而治诸不善。悉皆除灭。故名为治。是以摩诃衍云。有三昧。但能除贪。不能除嗔。不能除痴。有三昧。能除三毒。即是今所明正观第一义悉檀也。所以波若一观能治五病者。一正观能治贪欲。如思益经云。贪欲之人。以净观得脱。不以不净。世尊自知。二正观能治嗔者。如般若说。我昔为歌利王。割截身体。尔时无我相人相众生相。则嗔恚不生。故知实相能治于嗔。三正观能破治痴者。智慧破于无明。其义可见。故涅槃经云。明时无闇。闇时无明。有智慧时。则无烦恼。有烦恼时。则无智慧。四正观能治觉观者。正观心中。语言道断。心行处灭。则觉观从何而生。故维摩诘经言。云何息攀缘。谓心无所得。五正观能治罪障者。如前引普贤观云。端坐念实相。是名第一忏。众罪如霜露。慧日能消除。复次如世余药。各随对治。能治一病。不能遍治一切病也。阿竭陀药即能遍治一切众病。是名非对非转非兼治。亦能具足一切禅门。如大品经说。欲学一切善法。当学般若。所以者何。譬如王来必有营从。若般若慧发。则一心具足万行。此则可以如意宝珠为喻。第四次明结成悉檀广摄佛法者。今约此验恶根性中辨对治。即以对摩诃衍论所明四种悉檀义。所以者何。如十五种不善境界发相。此正是世界悉檀。乃至前明善根发相。亦属世界悉檀。以其皆是因缘生阴入界摄故。次明十五种对治禅门。即是对治悉檀。是中正辨药病相对故。次明转治兼转不转治。即是为人悉檀。此正逐人根缘不定。方便利益故名为人。次明非对非转。即是第一义悉檀。其义可见。故摩诃衍论云。此四悉檀。即摄十二部经八万四千法藏一切佛法。理而推之。当知禅门之义。则为广博靡所不收。第三次明安心禅门者。略为五意。一明随便宜。二明随对治成就。三明随乐欲。四明随次第。五明随第一义。今释第一随便宜者。如验善根性中。发十五种禅门。随其发法。当知过去已经修习。可还修令成就。随所发法。安心修之。如发觉触后。欲修安心。当教数息。所以者何。根本初禅。多从数息中发。当知是人过去已曾数息修禅。今若从息道而入。与本相扶。禅则易发。加功不止。则能具足四禅空定。因此即发三乘圣道事等。金师之子。教令数息。是为随本。善根发后。说安心法余十四善根发。随便宜立安心亦如是。二明随对治成就立安心法者。如行人本有贪欲不善障法。为治此病。作不净观。观成病灭。尔时虽无欲病。而未证深法。当更加心修习不净。作种种不净成已。次当却除皮肉。修白骨流光。入八背舍。断三界结。成三乘道。此则不失其功。若更安心余法。方复造功。则于事难成。余十四随对治成就。辨安心法。类之可知。三随乐欲者。若能对治。断欲界烦恼不善之患。则十五种禅。通无遮障。尔时当随行者心所欲。乐诸禅三昧。各安心其门。而修习之。即皆开发。始终成就。此可以数人同治修为类。四约次第立安心法者。遮障既除。自有行人。欲从浅至深。具足修一切禅定。应从阿那般那中而教数息。证根本四禅空定已。次教随息。证十六特胜已。次应观息具足通明之禅。次教不净观。入九想背舍等禅。乃至次应观心性入九种大禅。禅定次第并如上。第五明禅次第中分别修证方法。在下自当具说。今明约验善恶根性后。用安心法。既有如此之便利。故次后而说。五明随第一义者。泥洹真法宝众生种种门。入此十五种善根发后。及五对治除障已后。随于一法门易悟之处。即以此为安心者。行人多因是门入圣道也。第四次明治病方法。行者既安心修道。或本四大有病。因今用心。心息鼓击。发动成病。或时不能善调适身息心三事。内外有所违犯。故有病发。夫坐禅之法。若能善用心者。则四百四病。自然差矣。若用心失所。则动四百四病。是故若自行化他。应当善识病源。善知坐中内心治病方法。若不知治病方法。一旦动病。非唯行道有障。则大命有虑。今明治病法中。即为二意。一明病发相。二明治病方法。病发虽复多途。略出不过三种。一者四大增动病相。二者从五脏生病。三者五根中病。略明四大病者。地大增故。肿结沉重身体枯瘠。如是等百一患生。水大增故。痰癊胀满。饮食不消。腹痛下利等。百一患生。火大增故。煎寒壮热支节皆痛口爽大小行不通利等。百一患生。风大增故。虚悬战掉疼痛转筋呕吐嗽气急。如是等百一患生。故经云。一大不调。百一病恼。四大不调。四百四病一时俱动四大病发。各有相貌。当于坐时及梦中察之。其相众多。不可具记。二次明五脏生患之相。从心生患者。多身体寒热口燥等。心主口故。从肺生患者。多身体胀满四支烦疼闷鼻塞等。肺主鼻故。从肝生患者多喜愁忧不乐悲思嗔恚头痛眼痛疼闇等。肝主眼故。从脾生患者。身体面上游风通身[病-丙+習][病-丙+習]痒闷疼痛饮食失味。脾主舌故。从肾生患者。或咽喉噎塞腹胀耳满。肾主耳故。五脏生患众多。各有其相。于坐时及梦中察之可知。其相众多(云云)。不可具记。三次略明五根中患相。身患者。身体卒痛百节酸疼疮痒等。舌患者。疮强急饮食失味等。鼻患者。鼻塞瓮及流浓涕等。耳患者。耳满疼聋及或时嘈嘈然作声等。眼患者。眼悬视[梳-木+目][梳-木+目]及[醫-酉+月]闇疼痛等。如是四大五脏五根病患。因起非一。病患众多。不可具说。问曰。五根之患。无异五脏内外相因。今何以别说。答曰。为坐中别有治法故。须别说其相。行者若欲修禅脱有患生。应当善自知因起。三种病通因内外发动。若外伤寒冷热风。饮食不慎。而病从三处发者。当知因外发。若用心不调。观行违僻。或内心法起。不知将息。而致此三处病发。此因内发。复次行者应知得病有三种不同。一者四大增损故病。如前说。二者鬼神所作。及因魔事触恼故得病。三者业报所得病。如此等病。初得即治。甚易得差。若经久则病成身嬴。治之则为难愈。二正明治病方法者。既深知病源起发。当作方法治之。治病之法。乃有多途。举要言之。不过五种。一者气息治病。所谓六种息。及十二种息。何等为六种气。一吹二呼三嘻四呵五嘘六呬。此六种息。皆于唇口之中。方便转侧而作。若于坐时。寒时应吹。热时应呼。若以治病。吹以去寒。呼以去热。嘻以去痛。及以治风。呵以去烦。又以下气。嘘以散痰。又以消满。呬以补劳。若治五脏。呼吹二气。可以治心。嘘以治肝。呵以治肺。嘻以治脾。呬以治肾。复次有十二种息。能治众患。一谓上息。二下息。三满息。四燋息。五增长息。六灭坏息。七暖息。八冷息。九冲息。十持息。十一和息。十二补息。此十二息。皆心中作想而用。今略明十二息对治患之相。上息治沉重。下息治虚悬。满息治枯瘠。燋息治肿满。增长息治损。灭坏息治增。暖息治冷。冷息治热。冲息治壅结不通。持息治战动。和息通治四大不和。补息资补四大。善用此息。可以遍治众患。用之失所。各生众患。推之可知。诸师用息治病。方法众多(云云)。不备说。今略示一两条。令知大意。二明假想治病者。具如杂阿含治禅病秘法七十二法中广说。但今人神根既钝。作此观想。多不成就。或不得其意。非唯治病不差。更增众患。故诸师善得意者。若有秘要。假想用之。无往不愈。但不可具以文载。三咒术治病者。万法悉有对治。以相厌禳。善知其法术用之。无不即愈。咒法出诸修多罗及禅经中。术法诸师秘之。多不妄传。四用心主境治病者。有师言。心是一期果报之主。譬如王有所至处。群贼迸散。心王亦尔。随有病生之处。住心其中。经久不散。病即除灭。又师云。用心住忧陀那。此云丹田。去脐下二寸半。多治众患。又师云。安心足下。多有所治。其要众多。今不具说。五观析治病者。用正智慧检受病。既不可得。四大之患。即自消灭。若是鬼神及因魔罗得病。当用强心加咒。及以观照等法助治之。若是业病。必须助以修福忏悔转读。患即自灭。此五种治病之法。若行人善得一意。则可自行兼他。况复具足通达。若都不知其一。则患生无治。非唯废修正业。亦恐性命有虑。岂可自行教人。是故欲修禅之者。必须善解内心治病之法。内心治病方法众多。岂可具传于文。若欲习知。当更寻访上来所出是旨。是示其大意。若但依此文。文既阙略。恐未可定怙。智者善得。其意。方便回转。无善知识之处。亦足权以救急。问曰。用心坐中治病必有效不。答曰。若具十法。无有不益。十法者。一信。二用。三勤。四恒住缘中。五别病因起。六者方便。七久行。八知取舍。九善将护。十识遮障。何谓为信。谓信此法。必能治病。何谓为用。谓随时常用。何谓为勤。用之专精不息取。得汗为度。何谓为恒住缘中。谓细心念念。依法而不散乱。何谓别病因起。别病因起如上说。何谓为方便。谓吐纳运心缘想。善巧成就。不失其宜。何谓为久行。谓若用之未即有益。不计日月。常习不废。何谓知取舍。谓知益则勤。用损则舍之。渐转心取治。何谓知将护。谓善识异缘犯触。何谓遮障。谓得益不向外说。未损不疑谤。若依此十法所治。必定有效。次第五明魔事者。魔罗秦言杀者。夺行人功德之财。杀智慧命故名魔罗。云何名魔事。如佛以功德智慧。度脱众生。入涅槃为事。魔亦如是。常以破坏众生善根。令流转生死为事。若能安心道门。道高则魔盛。故须善识魔事。今释即为三。一分别魔法不同。二明魔事发相。三明坏魔之法。第一分别魔法不同。魔有四种。一者烦恼魔。二者阴入界魔。三者死魔。四者欲界天子魔。一烦恼魔者。即是三毒九十八使取有流扼缚盖缠恼结等。皆能破坏修道之事。如摩诃衍论偈说。
　　欲是汝初军　　忧愁为第二
　　饥渴为第三　　触爱为第四
　　睡眠第五军　　怖畏为第六
　　疑悔为第七　　嗔恚为第八
　　利养虚称九　　自高蔑人十
　　如是等军众　　厌没出家人
　　我以禅智力　　破汝此诸军
　　得成佛道已　　度脱一切人

　　二阴界入魔。为五阴十二入十八界。一切名色系缚众生。阴覆行者清净善根功德智慧。不得增长故名为魔。所谓欲界阴入。乃至色无色界阴入亦如是。行者若心不了受著。悉名为魔。若能不受不著。观如虚空。不为覆障。即破魔业。三死魔者。一切生死业报。轮转不息。皆名为魔。复次若行人欲发心修道。便得病命终。或为他害不得修道。即为废。今修习圣道。比至后世。因缘转异。忘失本心。皆名魔事复次行者。当修道时。虑死不活。便爱著其身。而不修道。亦是死魔所摄。四天子魔者。即是波旬。此魔是佛法怨仇。常恐行人出离其界故。令诸鬼神眷属。作种种恼乱。破坏行者善根。是为他化自在天子魔。第二明四魔发相者。若烦恼魔。如前不善根性中三毒等分烦恼中广说。若阴入界魔发相。如前不善及善根性中发种种色心境界说。若死魔发相。如前病患法中广说。所以者何。病为死因。若鬼神魔者。今当分别说。鬼神魔有三种。一者精媚。二者埠惕鬼。三者魔罗。精媚者。十二时兽变化。作种种形色。或作少男少女老宿之形。及可畏身相等非一。以恼行人。各当其时而来。善须别识。若多卯时来者。必是狐兔貉等。说其名字精媚即散。余十一时形相。类此可知。二埠惕鬼者。亦作种种。恼乱行人。或如虫。缘人头面。钻刺慑慑。或击攊人两掖下。或乍抱持于人。或复言说音声喧闹。及作诸兽之形。异相非一。来恼行人者。应即觉知。一心闭眼。阴而骂之作是言。我今识汝。汝是此阎浮提中食火嗅香偷腊吉支。邪见喜破戒种。我今持戒终不畏汝。若出家人。应诵戒序。若在家人。应诵三归五戒菩萨十重四十八轻戒等。鬼便却行匍匐而去。如是作种种留难相貌。及除却之法。并如禅经中广说。三魔罗恼乱者。是魔多作三种相。来破行人。一作违情事。即是作可畏五尘。二作顺情事。即是作可爱五尘令人心著。三作非违非顺事。即是作平品五尘动乱行者。是故魔名杀者。复名华箭。亦并名五箭。射五情故。一情中有三种境。对情而恼行者。五情合有十五种境。色中三者。一顺情色。或作父母兄弟诸佛形像端正男女可爱之境令人心著。二色中违者。或作虎狼师子罗刹之形种种可畏像。来怖行者。三色中非违非顺者。但作平品之形色。亦不令人生爱。亦不令人生怖。皆能动乱人心。令失禅定。故名为魔。余诸情中。亦当如是分别。但约尘相有异。行者若不别诸邪伪。则为所坏。狂乱。作罪。裸形无耻。起种种过。破他善事。毁损三宝。非可具说。或时得病致死。必须慎之善加觉识。问曰。何故不约法尘。对意根中论三种魔事。答曰。从多为论。一切魔事。多从五情中入故。但说五情。细而论检。意根中亦不无三种恼乱之事。类而可知。复次诸大乘经中。辨种种六尘中幻伪。对意根魔事起相。是中广说。故大品经云。如是等魔事魔罪。不说不教。当知即是菩萨恶知识。三明破魔法者。当用三法除却魔罪。一者了知所见闻觉知皆无所有。不受不著。亦不忧戚。亦不分别。彼即不现。二者但反观能见闻觉知之心。不见生处。何所恼乱。如是观时。不受不分别。便自谢灭。三者若作此观。不即去者。但当正念。勿生惧想。不著躯命。正心不动知魔界如即是佛界如。魔界如佛界如一如无二如。于魔界无所舍。于佛界无所取。即佛法现前。魔自退散。既不见去来。亦不忧喜。尔时岂为魔所恼。复次亦未曾见有人坐中。见魔作虎来剩食此人。骨肉狼藉。正是怖人。令心惊畏耳。都无实事。当知虚诳。如是知已。心不惊怖。复作是念。设令是实。我今身命为道故死。何足可惧。今我此身随汝分别。心如金刚。不可回转。如是或一月二月。乃至经年不去。亦当端心正念坚固莫怀忧惧。当诵大乘方等诸治魔咒。默念诵之。存心三宝。若出禅定。亦当诵咒自防忏悔惭悚。及诵波罗提木叉戒。邪不干正。久久自灭。事理除魔。其法众多。非可备说。行者善须识之。方便除灭故。初心行人。欲学坐时。必须亲近善知识者。为有如此等难。是魔入人心时。能令行人证诸禅定三昧智慧神通陀罗尼。何况不能作此小小境界。若欲知之。诸大乘经。及九十六种道经中。亦少分分别。今略说此。为令行者深知此意。则不妄受诸境。取要言之。若欲遣邪归正。当观诸法实相。是故摩诃衍论云。除诸法实相。其余一切皆是魔事。故偈言。
　　若分别忆想　　是即魔罗网
　　不动不分别　　是即为法印
　　常念常空理　　是人非行道
　　不生不灭中　　而作分别想

　　复次略明破魔义不同。如摩诃衍中说。得菩萨道故。破烦恼魔。得法性身故。破阴界入魔。得菩萨道得法性身故破死魔。得不动三昧一切法中自在无住故。破欲界他化自在天子魔。若大集经。明得四念处即破四魔。此二说名异意同。若缨络经。明等觉如来三魔已过。唯有一品死魔。在若法华说。二乘之人。但破三魔。余有欲界天子魔。所未能破。此则经论互说不同。悉有深意。若通明四魔。并至菩提方尽。所以者何。如烦恼魔。无明细惑。佛菩提智之所能断。阴界入魔。如告憍陈如。色是无常。因灭是色获得常色。受想行识亦复如是。死魔如前。取缨络经所说。欲界天子魔坐道场时方来。与菩萨兴大斗战。故知四魔皆至菩提究竟永尽。菩萨摩诃萨心广大故。安住不动。修深禅定。从初发心。乃至佛果。降伏四魔。而作佛事。广化众生。心不退没。涅槃经中说有八魔。华严经中说有十魔。善得其意。四魔摄尽。更无别法。诸经辨魔事众多。略说不具足。

　　释禅波罗蜜次第法门卷第四



　　释禅波罗蜜次第法门卷第五

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之一

　　上已广明内外方便。行者若能专心修习。系念禅门。必有证验。是故第七广明修证。故经言。修我法者。证乃自知。今明修证中。自开为四。第一修证世间禅相。第二修证亦世间亦出世间禅相。第三修证出世间禅相。第四修证非世间非出世间禅相。今第一释修证世间禅者。则为三。一四禅。二四无量心。三四无色定。今前释修证四禅。四禅者。一初禅。二二禅。三三禅。四四禅。今论色界根本正定。但说有四。若通方便中间。是则不定。若萨婆多人。说有未到地。及中间禅。足四禅为六地定。若昙无德人。例不说有未来禅。而说有欲界定中间禅。以为六地定。若摩诃衍。及瞿沙所明。则具有欲界未到地中间禅。足四禅为七地定。此中融会。以义推之。今据正禅而论。但说有四。第一释初禅修证。如经偈说。
　　离欲及恶法　　有觉并有观
　　离生及喜乐　　是人入初禅
　　已得离淫火　　则获清凉定
　　如人大热闷　　入冷池则乐
　　如贫得宝藏　　大喜觉动心
　　分别则为观　　入初禅亦然

　　佛此偈中具明修证初禅之相。但意难见。今当分别。就明初禅中。开为三别。第一释名。第二明修习。第三明证相。第一释名者。所言初禅者。禅名支林。行者初得支林之法。故名初禅。复次觉观等法名之为支。行者修初禅觉观之法。必于前发。故说觉观名为初禅。问曰。若言在前发得故为初禅者。欲界未到地最在前发。何故不得受初禅之名。答禅名功德丛林。欲界未到等。未有支林功德之法。虽复前发。不名初禅。复次摩诃衍。说欲界未到中间。智多而定少。是处非乐。既非正地。是故不得受初禅之名。复次言初禅者。亦名有觉有观三昧。为有人疑言觉观心中无定。是故佛说觉观三昧。地持论说。名觉观俱禅。此禅发时。必与觉观俱发。亦名圣说法定。此定内有觉观语言道未断故。与说法之名。如是等种种名字不同。第二明修习。复开为二。前明所修之法。后辨能修之心。第一明所修法者。即是阿那波那。为修习根本初禅之法。就中即有三意。一释息名。二辨息相。三明用息不同。第一所言阿那波那者。此是外国语。秦言阿那为入息。波那为出息。安般守意三昧经言。安之言生。般之言灭。若约息生灭明义如上说。若约心生灭为语。是则不定。今用入出息为正番。二辨息相中有四。一风二喘三气四息。分别四种之相。具如调息中说。但数风则散。数喘则结。数气则劳。数息则定。行者应当舍三存息。善取不声不结绵绵若存若亡之相而用之。三明用息不同者。一师教系心数出息。所以者何。数出息则气不急。身不胀满。身心轻利。易入三昧。有师教数入息。何故尔数入息。一者易入定随息内敛故。二断外境故。三易见内三十六物故。四身力轻盛故。五内实息贪恚故。有如是等胜利非一。应数入息。有师教数入出无在。但取所便。而数无的偏用。随人心安。入定无过即用三师所论。皆不许出入一时俱数。何以故。以有息遮。病生在喉中。犹如草叶。吐则不出。咽则不入。此患生故。又师依四时用数。今所未详。第二明能数之心。亦为三意。一明能数之心。二明转缘。三料拣。一明能数之心者。以细念之心。摄心对息。从一至十。令心不散。故名数息。若数不满十名数减。若至十一名数增。然增减之数。并非得定之道。若从一至十。恒具十无有间一之失。故名数法成就。若于中间。心窃异缘。数法则乱。是故心觉散乱义强。若以一为数者。一则无间。若有异缘。便不时觉。是以但缘一息。不能除乱。若过十者。更一法起。一心缘二。即有乱生。故名为增。夫数息者。但细心约息记数而已。不得多取数相。若息多则气满。腹胀体急。坐欲不安。二转缘者。初数于息。觉息微微。当置数息。便随于息。任运出入。若心欲静。便舍随凝心止住。心若闇忽即便静照色息。心若浮动即便舍观归数及随止也。是故名还。心不驰荡。凝神寂虑故名为净。行者若能如是善巧摄录。心则易定。第三料拣息为初门者。问曰。一切法门。悉可为初。何故但说阿那波那。以为初门。答曰。不然。今依佛教。如经说。阿那波那是三世诸佛入道初门。是故释迦初诣道树。欲习佛法。内思安般。一数二随。乃至还净。具如瑞应经所说。复次提婆初出世时。伏外道已。诸人信敬。度人出家。不可称数。于是大集在家出家七众弟子。及刹利婆罗门等。大众之中。升师子座。泪下如雨。尔时大众。皆悉默念。将非佛法欲灭。外道复兴邪。将非国大扰乱。疫病流行邪。菩萨尔时知大众心念。以白[疊*毛]巾拭泪。更整容服。举右手而言。亦非佛法欲灭。外道将兴。非国不安。疫病流行。但伤佛日潜辉。贤圣月没。袈裟之中。空无所有耳。于时大众闻此语已。各自感伤。发声大哭。尔时飞鸟杂类。在虚空中。缤纷乱坠。皆悉悲鸣。尔时菩萨以慈软音。安慰大众。而说偈言。
　　佛日常在世　　无目不见耳
　　贤圣月不没　　障碍故不见
　　若能净肤翳　　当自得睹见
　　何为没忧海　　痴醉如婴儿

　　尔时大众闻菩萨慈音。心各醒悟。摄心安坐。寂然无声。谛观菩萨。咸欲闻法。尔时菩萨普告大众。而说偈言。
　　佛说甘露门　　名阿那波那
　　于诸法门中　　第一安隐道
　　因缘次第起　　不杂诸妄想
　　譬如种石榴　　芽茎次第生
　　华实及色味　　自然非可作
　　时至时自证　　非如脂粉色
　　汝等调熟地　　惠汝石榴种
　　令心入甘露　　道法次第生

　　从此以来。西国法师。相传不绝。多以此法为学道之初。若四依大士六通菩萨。说法度人。此为首唱。岂非入道初门。末代相承。说法教授自不修禅。既无内道。出言即便破人修定。若观提婆之说。乃以禅定为要。世人颠倒。实可哀哉。复有人言。禅法一向不得处。众说之。敬寻提婆。在大众中广说禅定。今时岂顿。杜口但不得言我证是法。某证是法。及禅秘密微妙境界。向人说此。获罪不轻。第三明证禅相。通方便论证。自有三阶。一证欲界定相。二证未到定相。三正明证初禅相。一明证欲界定。自有二意。一正明证相二明得失。今说欲界中自有三。一粗住心。二细住心。三证欲界定。一粗住相者。因前息道诸方便修习。心渐虚凝。不复缘虑。名为粗住。细住相者。于后其心泯泯转细。即是细住心。当得此粗细住时。或将得时。必有持身法起。此法发时。身心自然正直。坐不疲倦。如物持身。若好持身。但微微扶助身力而已。若是粗持身者。坚急劲强。来则苦急坚强。去则宽缓困人。此非好法。心既细已。于觉心自然明净。与定相应。定法持心。任运不动从浅入深。或经一坐无分散意。所以说此名欲界定。入此定时。欲界报身相未尽故。二明得失者。入欲界定。法心既浅。未有支持。难得易失。易失因缘。是事须识。失定有二种。一从外缘失。谓得定时。不善用心。内外方便。中途违犯。则退失禅定。复次若行者当得定时。或向人说。或现定相令他知觉。或卒有事缘相坏。如是等种种外事。于中不觉不识。障法既生则便失定。若能将护本得不失。障不得生。故名为得。二者约内论得失者。有六种法。能失禅定。一希望心。二疑心。三惊怖。四大喜。五重爱。六忧悔。未得禅有一。谓希望心。入禅有四。谓疑怖喜爱。出禅多有忧悔。此则能破定心令退失。若通论此六皆得在未入住出中。俱有此六法。能退失定。若能离此六法。即易得定。以不失故名得也。此虽近事。若不说者。则人不知。若善取其意。则知遮障。二明证未到地定相。因此欲界定。后身心泯然虚豁。失于欲界之身。坐中不见头手床敷。犹若虚空。此是未到地定。所言未到地者。此地能生初禅故。即是初禅方便定。亦名未来禅。亦名忽然湛心。证此定时。不无浅深之相。今不具明。复次此等定中。或有邪伪。行者应证。其相非一。略出二事。一定心过明。二者过暗。并是邪定。明者入定时。见外境界青黄赤白。或见日月星辰宫殿等事。或一时日乃至七日不出禅定。见一切事。如得神通。此为邪。当急去之。二者若入此定。暗忽无所觉知。如眠熟不异。即是无心想法。能令行人生颠倒心。当急却之。此则略说邪定之相。是中妨难。非可具以文传。复次若依成论毗昙。分别二定。为不便也。今依尊者瞿沙所明。分别二定有异。亦应无失。具如前引摩诃衍中释。而多见坐人证定之时。实有两种定相不同。是故今说欲界未到二定各异。第三明证初禅相。自有六种。一名初禅发相。二明支。三明因果体用。四明浅深。五明进退。六明功德。第一正明初禅发相中。复为四意。一正明初禅发相。二简非禅之法。三释发因缘。四分别邪正。第一初禅发相者。行者于未到地中。证十六触成就。即是初禅发相。云何是证。若行者于未到地中。入定渐深。身心虚寂。不见内外。或经一日乃至七日。或一月乃至一年。若定心不坏。守护增长。于此定中。忽觉身心凝然。运运而动。当动之时。还觉渐渐有身如云如影动发。或从上发。或从下发。或从腰发。渐渐遍身。上发多退。下发多进。动触发时。功德无量。略说十种。善法眷属与动俱起。其十者何。一定。二空。三明净。四喜悦。五乐六善心生。七知见明了。八无累解脱。九境界现前。十心调柔软。如是十法。与动俱生。名动眷属胜妙功德庄严动法。若具分别则难可尽。此则略说初动触相。如是或经一日。或经十日。或一月四月。如是一年。此事既过复有余触。次第而发。故名初禅余触发者。谓八触也。一动。二痒。三凉。四暖。五轻。六重。七涩。八滑。复有八触。谓一掉。二猗。三冷。四热。五浮。六沈。七坚。八软。此八触与前相虽同。而细分别不无小异。更别出名目。足前合为十六触。此十六种触发时。悉有善法功德眷属。如前动触中说。行者因未到地。发如是等种种诸触功德善法。故名初禅初发。并是色界清净四大。依欲界身中而发。故摩诃衍云。色界四。大造色。著欲界身中。问曰。二十七触何故有去取。复出异触名料简(云云)。第二料简非禅之相者。问曰。行者于初坐中。未得定心。亦发如是冷暖动等触。既无如上所说功德之事。有人言。此是病法起。所以者何。如重涩等。是地大病生。如轻动触是风大病生。如热痒等触是火大病生。如冷滑等触是水大病生。复次因暖热痒等生贪欲盖。因重滑沈等触生睡眠盖。因动浮冷等生掉悔盖。因强涩等生疑盖。又因重坚涩等生嗔盖。当知触等发时。能令四大发病。及生五盖障法。或言是魔所作。若发动时。如上过。上所说皆魔触发。云何以此为初禅耶答曰。不然。若如汝向所说触发之相。此是生病生盖之触。若如上说及增者。亦是魔触发相。今说不尔。若未得未到地定。而先发触者。多是病触。是生盖及魔所作。若触发时。无如上所说十种功德眷属者。亦是病触。生盖及魔触也。今所说触发者。要因未到地定发。亦具足有诸功德眷属俱发故。以此为初禅发相。何可疑哉。问曰。未到地前发触。但是生病生盖及魔触。亦有治病除盖非魔触不。答曰。亦有此义。问曰。若尔与初禅触。复云何异。答曰。有异。欲界虽有治病除盖及非魔触。而非初禅触者。此犹是欲界中四大色法。不能发定。无诸功德支林善法故。不名初禅。此则略出欲界善不善触相。但行人初坐。或有证此一两。或都不证。然既有此法。故略出之耳。问曰。未到地中。亦发欲界善不善触不。答曰。非无此义。三明禅发因缘有二。一者从初修禅以来不计勤苦。既有善心功力成就。自然感报。如法华中说。随功赏赐。乃至禅定根力等事。复次有师言。是十善相应。此意难见。二者色界五阴住在欲界身中。粗细相违故。有掉动八触等事。譬如世人忧愁烦恼内起。结滞壅塞不通。令四大受诸热恼。从心而生。乃至得病至死。不从外来。而有苦也。今此禅中有触乐之事。亦从心有。由数息故。使心软细修诸定法。色界定法住在欲界身中。色定之法。与欲界报身相触故。有十六触。次第而生。亦不从外来。而能觉知。故名为触。此八虽有十六。并约四大而发。因四大生。地中四者。重沈坚涩。水中四者。凉冷软滑。火中四者。暖热猗痒。风中四者。动掉轻浮。故金光明云。地水二蛇。其性沉下。风火二蛇。性轻上升。问若因四大但应有四。何得十六。答曰。相兼故得尔。如热是火体。兼水故有暖。兼风故有痒。兼地故有猗。兼三之时。失本热相。故说有四。余三大各兼三义。类此可知。复次此十六触。各有十种功德善法。合则有一百六十法。而初坐发法之人。未必发尽。或发三五。故略出之。问曰。此八触为当发有次第。为无次第。诸触之中先发何等。答曰。若论其次第。亦无定前后。虽四大因缘合时。强者先发。而多见有人从动而发。事如前释。四者辨邪正之相。具如前内方便中验善恶根性相明虚实中说。是中应广分别。第二明支义。亦开为三。一释支名。二释支义。三辨支相。第一释支名者。初禅有五支。一觉支。二观支。三喜支。四乐支。五一心支。觉者初心觉悟名为觉。观者后细心分别名为观。庆悦之心名为喜。恬澹之心名为乐。寂然不散名一心。所以制五支者。若对不善。即为破五欲五盖。若对善法。即对行五法。故释论云。离五盖。行五法。具五支。入初禅。第二释支义者。如缨络经说。禅名支林。此即据总别之明义也。言支者。支离为义。如因树根茎则有枝条。根茎是一。枝条有异。禅中支义亦尔。从一定心出生五支。此是总中别义。所言林者。如林因众多树得有林名。禅义亦尔。五支和合。总受禅称。此即据别中之总。故知若说禅即知有五支。如闻林名。必知有树及以枝条。复次有人言。枝持为义。如欲界未到地中。虽有单静定心。未有觉观等五支共相杖持。则定心浅薄易失。若得初禅。即有觉观等法。则定心安隐。牢固难坏。三辨支相。若数人辨相。正约二十二心数去取辨五支相。具出彼义(云云)。今家所明。略为二。一者别。二者通。一别释五支相者。云何名觉。觉名触觉。有二种。一成禅觉。二坏禅觉。如有风能成雨。有风能坏雨。如上所说。十六触中。一触有十种善法眷属安隐庄严者。是成禅觉。如上说。一触有二十恶法。是坏禅觉。复次觉者。觉属身根。为身有情。异乎木石。所以对触故生觉。如经说。见闻觉知义。见属于眼。闻属于耳。鼻触觉属于身。知属于意。亦对舌也。有增用故。问曰。如经中说。六触因缘生受。何得觉触但属于身耶。答曰。此对通说。若通时见中亦说闻。余义类尔。今就别义论觉支者。正对身也。于未到定中。发十六触。触于身根生。识觉前触相。故名觉支。复次觉名惊悟。行者得初禅。未曾所得善法诸功德故。心大惊悟。昔常为欲火所烧。得初禅时。如人入清凉池。但此觉生时。与欲界身根生觉有异。何以故。与定等善法一时俱发。是以偈言。如贫得宝藏大喜觉动心。故言初心。粗念名为觉。此与数人明义。应有小异料简(云云)。二释观支者。后细心分别名为观。既分别触发已。正念之心。思量分别。向触生时。与欲界中善法。及未到等法大有异。所以者何。于此触中。有种种善法珍宝。与触俱发。欲界所无。复次分别者。分别十六触中法宝之相亦不同。知粗则离。知善则修。此细心分别。故名观支。故经说分别则为观。问曰。若尔觉有何等异。答曰。如论说。粗心在缘名为觉。细心分别名为观。又问。如毗昙中说。觉观在一心中。今云何为二。答曰。二法虽在一心。二相不俱。谓觉时观不明了。观时觉不明了。譬如撞钟钟声虽一而粗细有异。一心中觉观亦如是。复次身根身识相应名为觉。意根意识相应名为观。身识是外钝故名粗。意识是内利故能分别名细。此虽同缘一触。而二相不俱。故为观支。三明喜支者。见细心分别思量。觉知十六触等微妙珍宝。昔所未逢。是以心喜庆悦。又知所失。欲乐甚少。今得初禅功德。其乐甚多。如是觉观。利我不少。深心庆悦。踊跃无量。故名喜支。四乐支者。行者于欢喜已后。其心恬然。受于触中之乐。乐法娱心。安隐恬愉。故名乐支。问曰。喜乐有何异。答曰。如上觉观分别。今喜乐亦尔。粗乐名喜。细乐名乐。亦可言粗喜为喜。细喜为乐。复次喜乐。虽俱是欢悦之相。而二相有异。喜根相应故名喜。乐根相应故名乐。踊跃心中故名喜。恬静心中故名乐。复次行者初。缘得乐。心生欢喜。未及受乐名喜后缘喜情既息。以乐自娱。故名乐。譬如饥。人得食。初得欢喜。未及受其味。故名喜。后得食之。方受味中之乐。故名乐。又如三禅有乐而无喜。故知二根有异。五一心支者。经久受乐心息。虽有觉触等事。而心不缘。既无分散。定住寂静故。名一心支。此则略说初禅五支次第而发。并据成就。立于支义。问曰。若尔约十六触。一触皆有五义不。答曰。实尔。故知初禅对缘。即有众多支也。虽复对触有多。终不出五支。譬如五阴。若对五根。根根说五。虽复众多。而不可说言有第六阴。五支亦尔。二者约通义明五支即一觉发时。具有五支义。云何当觉发时。本对于触。觉触中冷暖即是觉支。当觉时岂不即分别。知冷异暖。即是观支。当触发时。即有喜心。如人见好美色。即生喜悦。不待思量。故论偈说。大喜觉动心。触发之时。必举体怡解。即是乐支。解发必与定俱。故名觉观俱三昧。当知即有一心支。此则五支。一时而发。不待成就。但于事未显故。据成而说。别义如前。问曰。若尔心便并虑。答曰。心虽不俱法并何过此类。如十大地心王心数之义。问曰。若通支有五者。五支应有二十五。答曰。如佛经中说五阴。一阴有五。五五二十有五。而不乖五阴之义通五支义。亦如是。第三明体用。即为二意。一者明因果。二明体用。一因果者。远而论之行内外方便及入未到地等为因。感得初禅为果。今就近释。但据初禅。自有因果。有人言。四支为因。后一心支为果。此即无文。今依缨络解禅支。五支为因。第六默然心为定体。即以体为果。若通论因果。支支相因。悉得辨因果也。二明体用。还以默然心为定体。从默然触更动发起五支。此则为用。何以故。从体起用。用则在后。因则据前问曰。因用体果。即无分别。答曰。不然。虽同据五支明因用。就默然为体果。然义意有异。所以者何。因中五支。为感默然之果。因默然之果。起五支之法。此就默然为体。五支为用。例如三十七品道前为因道后为用。问曰。有时从默然体。发胜品五支。后得增胜默然。此义云何。答曰。若尔即还应说因果。若无胜品但是体用。第四明浅深者。初禅发时。五支及默然心。前后不无粗细之异。故有浅深。应须分别。何以者何。如论云。佛弟子修诸禅时。有下中上。名为三品。离此三品。一品为三。故有九品浅深之相。若细而论。则应有无量品。外道得定。亦有浅深。而不作品说者。以其心粗于定中不觉故。亦以不修无漏观慧照了。则心不觉知。就立品明浅深中。自为二意。一约同类。二约异类。一同类者。如一动触发时渐渐觉深。乃至九品。二约异类者。如动触谢后。即发余触。虽触相不同。而觉定渐深胜于上。复次若约五支中明浅深者。亦有二。一同类者。如触发五支时。即有浅深之相。二异类者。若五支次第增长。一一支中。亦各自有浅深之相。问曰。为当要发十六触等具足方名初禅。为当亦发一一触亦名初禅。答曰。初禅有二种。一具足。二不具足。若具发十六触。此即是具足初禅为胜。若发一两触等。亦得名初禅。何以故。以一触具有十种定法眷属五支。成就故。但此初禅不名具足。第五明进退者。证初禅时。有四种人根性不同。一者退分。二者住分。三者进分。四者达分。一退分者。若人得初禅时。或有因缘。或无因缘。而便退失。失有二种。一者更修还得。二者更修不得。所谓过去今世障法起故。末世之中。此退分多。二住分者。有人得初禅已。即不退失。定心安隐。住分亦有二种。一者任运自住。二者守护乃住。三进分者。有人得初禅时。即便进得胜品。乃至进得上地。进有二种。一者不加功力。任运自进。二者勤修乃进。四达分者。有人得初禅时。于此定中。即发见思无漏。达到涅槃。达亦有二种。一者任运自达。二者修观乃达。复次此四分定中。复有四种人根性不同。如退分中四者。一自有退退得。九品渐退。乃至并失。二自有退住得。九品退至八品七品。便住不失。三自有退进得。九品退至八品七品。乃至一品。从一品还进。四者自有退达得。九品已退。还八七等品。乃至一品。于其中间。忽然发真无漏。余住分进分达分。各有四义亦如是。是中或有因放逸障故退。或因忏悔清净故住进达。此义众多不可具辨。第六明初禅功德者。如前偈说。已得离淫火。则获清凉定。此偈自可为二功德。一者离过德。二者善心德。此对止行二善。亦可类于智断二德故大集经云。初禅者。亦名为离。亦名为具。所言离者。谓离五盖。所言具者。谓具五支。今释所以得初禅时。离贪欲盖者。欲界之乐粗浅。今得初禅之乐细妙。以胜夺轻。故能离五欲。离嗔者。欲界苦缘逼迫故生嗔。得初禅时。无有诸逼迫。乐境在心故无嗔。能离睡眠者。得初禅时。身心明净。定法所持。心不昏乱。触乐自娱。故不睡也。所以能离掉悔者。禅定持心。任运不动。故能离掉。由掉故有悔。无掉即无悔。离疑者。未得初禅时。疑有定无定。今亲证定。疑心即除。故得离疑。是故得初禅时。具有离过之德。得初禅时。具足善心。功德者。约五支明功德善法。义如前说。复次若得初禅。即具信戒舍定闻慧等善心也。次明第二禅者。如偈说。知二法乱心。虽善而应离。如大水澄静。波荡亦无见。譬如人大极安隐睡眠时。若有唤呼声。其心大恼乱。摄心入禅时。以觉观为恼。是故除觉观。得入一识处。内心清净故。定生得喜乐。得入此二禅。喜勇心大悦。佛以此偈中。广明中间禅二禅相。今明二禅有三义。一者释名。二明修行。三明证相。第一释名者。次初禅后故说二禅。既离觉观。于第二心。得胜支功德故。名二禅。亦名无觉无观三昧。所以者何。得中间禅断觉。二禅内净发故断观。亦名圣默然定。以觉观语言灭故。故名默然。若得无漏正慧入此定故。即名圣默然。地持论中。说名喜俱禅。此定生时。与喜俱发故。第二修习。即为二。一者明修习方法。二明证中间禅。今明修二禅者。若凡夫人。亦当先修六行。佛弟子多修八圣种。圣种义如前说六行者。谓于初禅第六默然心中。厌离觉观。观初禅为下苦。知二法动乱逼恼定心故为苦。从觉观生喜乐定等故为粗。此觉观法。障二禅内净故名障。攀上胜者。二禅内净安隐。胜初禅觉观动乱之定。妙者。喜定因内净而发。是为微妙出者若得二禅即。心得出离。觉观等障复次行者。既知初禅之过障于二禅。今欲远离。当依三种方便。一不受不著故得离。二诃责故得离。三观析故得离。譬如世人共事后见。其过失。心欲令去。亦用三法。一者上人利智不与颜色。前人自去。二者若不去应须数责。彼即自去。三者若不去。当与杖加之自便去也。若得此三意。可以离初禅觉观之过。二者明中间禅发相。行者既能深心诃责初禅觉观。觉观既灭。五支及默然悉谢。以离初禅二禅未生。于其中间。亦有定法。亦得名禅。但不牢固无支等扶助之法。所以其心蔑蔑屑屑。然诸师多说为转寂。心转初禅默然也。释论说名观相应。此定以六行观为体。住此定中。若离六行观者。则多生忧悔。忧悔心生。则永不发二禅。乃至转寂亦失。或时还更发初禅。或时合初禅亦失。因是无法自居。到此定时。为山之功。而少一篑。当善自慎。经中说为无觉有观三昧。初禅及默然已谢。但住观相应心中。修二禅故。第三明二禅发相。亦开为六意。一者明禅发。二明支义。三明因果体用。四明浅深。五明进退。六明功德。第一明二禅发相者。行者于中间禅心不忧悔。一心加功。专精不止。于后其心澹然澄静。无有分散。名未到地。故论偈云。得入一识处。即是二禅方便定发。问曰。如论中唯说初禅前。有未到地。今二禅前。何故复说有未到地。答曰。论总明故说一。若舍利弗毗昙说。有四未到地。四中间禅。今用此义故。更说有未到地及中间也。经久不失不退。专心不止。于后其心豁然明净。皎洁定心与喜俱发。亦如人从暗室中出。见外日月光明。其心豁然明亮。内净十种功德眷属俱发之义。具如初禅发相。但以从内净定俱发为异耳。复次二禅喜乐等发。不从外来。一心澄净大喜。美妙清净。胜初禅故。论云。内心清净故。定生得喜乐。得入此二禅。喜勇心大悦。云何名为内净。远而言之。对外尘故。说内净。近而言之。对内垢故。说内净。所以者何。如初禅中得触乐时。身即明净。兼令心净。触是身识相应故。名外净。今待初禅外净故。说二禅。心识相应为内净。亦令身净。净身故。名外净。内净是心净。净从心出。令身亦净故。言内净。今言待内垢故说内净者。初禅之中。心为觉观所动故。名为内垢。今得二禅。内心无有觉观之垢故。名为内净。言定生得喜乐者。上于初禅说离生。今此说定生。义意云何。正言初禅离欲界生色界定法故。二禅既无此义。但说定生。问曰。若尔虚空定。亦应说离生邪。答曰。不然。前已受名故。不应重说。又且虚空离色界。但发定之时。而无支林等法生故。不说离生。问曰。初禅亦有喜乐。与此何异。答曰。彼从觉观生喜乐。与身识相应。此中喜乐从内心生。还与意识相应。以此为异。二明支义者。二禅有四支。一内净。二喜。三乐。四一心。今明支义。例有通别。支持支离之义。类如前说。一所言内净支者。既离觉观。依内净心发定。皎洁分明。无有垢秽故。名内净支。二喜支者。定与喜俱发。行者深心自庆。于内心生喜定等十种功德善法故。悦豫无量故。名喜支。三乐支者。行者受于喜中之乐恬澹悦怡绵绵美快故名乐支。四一心支者。受乐心息既不缘定内喜乐。复不缘外念思想。一心不动故。名一心支。问曰。缨络经。何得于一心前立猗支邪。答曰。犹是内净。于喜乐后。立异名说。所以者何。猗名为纵。纵名为任。既内无垢累。猗任自在。不虑声刺。及觉观所牵故言猗。问曰。大集经中。何故但立三支无内净邪。答曰。彼经以存略不说。二禅名为喜俱定。既离觉观说喜。必知有内净定。通别立支之意。类前可知。三明体用因果者。如缨络经说二禅。四支为因。第五默然心为定体翻覆明因果体用之义。不异初禅。四明浅深者。例如初禅。从初品乃至次第发胜品。此为浅深之相可见。今不别明。第五明进退之义。例如初禅。六明功德中。即还为二意。一者离过德。二者善心德。故大集经云。二禅者。亦名为离。亦名为具。所言离者。离五盖。所言具者。谓具四支。若言离过者。离觉观过。具者从内净喜心。具足生信敬惭愧等及六善法也。次明第三禅相。禅义如偈说。
　　摄心第一定　　寂然无所见
　　患苦欲弃之　　亦如舍觉观
　　由爱故有苦　　失喜则生忧
　　离苦乐身安　　舍念及方便

　　此偈中具明三禅修证之相。今释三禅义。亦开为三。一者释名。二明修习。三明得证。第一释三禅名者。行者于第三心中。得五种支林功德定中之善法故。名三禅也。若依地持论。名为乐俱禅。此定功德眷属。与遍身乐俱发故。犹是无觉无观三昧圣默然定之所摄。但名通。于前二禅中已受名。今不重释。第二释修习三禅方法。如前一行半偈说摄心第一定。寂然无所见。患苦欲弃之。亦如舍觉观。由爱故有苦。失喜则生忧。此偈广说诃二禅喜相。今行者观二禅为过失。欲得三禅时。是中应具足明六行方法。今但略出二禅过罪相六行之义。此二禅定。虽从内净而发。但大喜勇动。定不牢固。类如前说。但诳心念著安隐处。如人知妇是罗刹女。则弃之。不生恋著。一心专念三禅功德。尔时即舍大喜及与默然。当如上用三法遣之。一不受。二诃责。三观心穷检。既不受喜。喜及默然则自谢。三禅未生中间有定。亦如是说。但浅深有异。行者是时慎勿忧悔。过同前说。第三明三禅发相。亦类前为六意。一正明三禅发相。二明支义。三明因果。四明浅深。五明进退。六明功德。第一明三禅发相者。加功不止。一心修习。其心湛然安静。尔时乐定未发。而不加功力。心自澄静。即是三禅未到地。于后其心泯然。入定不依内外。与乐俱发。当乐发时。亦有功德眷属。具如前辨。但无动勇之喜为异。而绵绵之乐。从内心而发。心乐美妙。不可为喻。乐定初生。既未即遍身。中间多有三过。一者乐定既浅。其心沉没。少有智慧用。二者乐定微少。心智勇发故不安隐。三者乐定之心。与慧力等。绵绵美妙。多生贪著。其心迷醉。故经言。是乐圣人得舍。余人舍为难。三禅欲发。有此三过。则乐定不得增长遍身。行者当善调适。云何调适。当用三法。一者心若沉没。当用念精进慧等法策起。二者若心勇发。当念三昧定法摄之。三者心若迷醉。当念后乐及诸胜妙法门。以自醒悟。令心不著。行者若能善修三法调适乐定。当知乐法必定增长。遍满身分。是故经言。三禅受遍身乐问曰。若乐充满遍身身具五根。五根之中。悉有乐不。答乐遍身时。身诸毛孔。悉皆欣悦。尔时五情虽无外尘发识。而乐法内出。充满诸根。五根之中。皆悉悦乐。但无外尘对。则不发五识。情依于身。身乐既满。情得通悦乐。与意识相应。以识内满故。则遍身而受。所以佛说三禅之乐遍身而受。复次初禅乐。从外而发。外识相应。意识不相应。内乐不满。二禅之乐。虽从内发然从喜而生。喜根相应。乐根不相应。乐依于喜喜尚不遍。况于乐邪。今三禅之乐。从内发。以乐为主内无喜动。念慧因缘令乐增长遍身。内外充满。恬愉快乐。世间第一乐中之上故。佛说行慈果报遍净地中问曰。佛说三禅。有二时乐。一受乐。二快乐。约何义说邪。答曰。实尔。快乐乐者。乐定初发未遍身也。受乐乐者。乐既增长遍身受。譬如石中之泉。从内涌出。盈流于外。遍满沟渠。三禅之乐。亦复如是第二明支义。开为二意。一明支义。二明前后不同。今明支者。三禅有五支其五云何。一舍二念三智四乐五一心。一舍支者。得三禅乐定生时。舍喜心不悔。亦得言舍离三过。二念支者。既得三禅之乐。念用三法守护。令乐增长。三智支者。善巧三法离三过。四乐支者。快乐乐遍身受。五一心支者。受乐心息一心寂定相貌。并如二禅发相中说。就此支中。约义自有四意。一者三为方便支。二为证支。用念慧智三支。调适乐定。令速得增长遍身故。说为方便支受身。乐一心二支为证。此二一时发。是三禅之正主也。二者四是自地立支。一望下地立慧念乐。一心约自地立。舍支约舍下地喜不悔立也。三者五支。通得说作方便支。三如上说。下二何故亦得名方便邪。正言修乐增长能感后乐故。一心亦尔。复望第六默然定体五支例得名。因例得名方便。四者五支。通得说为证支。所证乐定时。自然生舍爱念。乐定如母护子。不由人劝。等智自发。筹量调适。五支俱皆属证。问曰若尔前说并是方便。后说是证得。此意岂不硕相违反邪。答曰。并有其义。细寻自见。第二明支前后不同者。诸经及论各异。立次第如成实论。明五支次第者。舍念智受乐一心。阿毗昙明次第。慧念乐舍一心。大集所出次第者。念舍慧安定。缨络经中明次第。乐护念智一心。释论明次第。文则不定。或与成论同。或与缨络同。问曰。何独此明支次第不定。余禅不然邪。答曰。初禅等唯有一乐故。今三禅有二种乐故。由此二乐前后异故。中间回互不定。是故诸经次第各立不同。而悉有意。必须得所以。第三明体用。如缨络经云。五支为因。第六默然心为体。第四明浅深。五明进退。并如前释。第六门功德者。具有离过善心二德。如大集经说。所言离者。谓离五盖。具者谓具五支。据别则但三禅。独有离喜过之德。余义类上可知。次释第四禅相。如经偈说。
　　圣人得能舍　　余人舍为难
　　若能知乐患　　见不动大安
　　忧喜先已除　　苦乐今亦断
　　舍念清净心　　入第四禅中
　　第三禅中乐　　无常动故弃
　　欲界中断忧　　初二禅除苦
　　是故佛世尊　　第四禅中说
　　先已断忧苦　　今则除苦乐

　　今此四行偈。具明修证四禅之相。今释第四禅开为三意。一释名。二明修习方法。三明发相。第一释四禅名者。禅名支林。四禅揽四支成定。于第四心中证得故。名四禅。犹是无觉无观三昧圣默然摄。亦名不动定。地持经说名舍俱禅。此定发时。体无苦乐。与微妙舍受俱发。此定与舍根相应故。名舍俱禅。第二明修习方法者。如上一行偈说。是乐圣人得能舍。余人舍为难。若能知乐患。见不动大安。佛此偈具明修四禅方便。所以者何。行者欲得四禅。当应深见三禅过患。云何见过。初欲得乐。一心勤求。大为辛苦。既得守护爱著。是亦为苦。一旦失坏。则复受苦。是故经说。第三禅中乐无常动故苦。又此乐法。覆念令不清净。行者既深见三禅乐有大苦之患。应一心厌离求四禅种不动定。尔时于三禅边地。当修六行方法。例如前说。亦应用于三法除遣。一不著。二诃责。三观析。行此三法。即三禅谢灭。而四禅未到中间。必有定前发。与观相应等相貌。并如上说不同。忧喜过如前说。第三释四禅发相。此如上三行偈说证。例前开为六意。一正明证四禅。二明支义。三明体用。四明浅深。五明进退。六明功德。第一明四禅发相。行者因中间禅。修行不止。得入未到地。心无动散。即四禅方便定。于后其心豁然开发。定心安隐出入息断。定发之时。与舍俱生。无苦无乐。空明寂静。善法眷属。类如前说。但无事用喜乐动转之异。尔时心如明镜不动。亦如净水无波。绝诸乱想。正念坚固。犹如虚空。是名世间真实禅定。无诸垢染。行者住是定中。心不依善。亦不附恶。无所依倚。无形无质。亦无若干种种色相。而内成就净色之法。何以得知。若无净色根本。则不应于定中。对因缘时。发种种色。如通四无量心胜处一切处变化等色。并依四禅。若以不见诸色。谓言无色者。应如虚空处定。三种色灭。一切色法。悉不得现。今一切色法自在得现。而于定法无所损减者。当知是真色定。譬如明镜体是净色故。随对诸色一切得现。若无净色为本者。终不于虚空中现诸色像。复次此四禅种智定一心故。念常清净。亦名不动定。亦名不动智慧。于此禅中。若欲转缘学一切事。随意成就。一切神通变化霔雨说法。莫不从此定出。如经说。佛于四禅为根本。第二明支义。四禅有四支。一不苦不乐支。二舍支。三念清净支。四一心支。不苦不乐支者。此禅初发与舍受俱发。舍受心数不与苦乐相应故。言不苦不乐支。二舍支者。既得不苦不乐定。舍下胜乐。不生厌悔。复次真定。以发未得成就。若心进胜定。则便随念动转。不名无动定。是故定发心不念著。自能舍离故。名舍支。禅定分明等智照了故。名念清净支。定心寂静。虽对众缘心无动念。名一心支。若次第明支义。如今说。通而为论。于初一支。即具四支。问曰。何故大集明不苦不乐支为第三。此中云何为初。答曰。前后皆有所以。今约发说。彼据成就而立。例如三禅立乐支前后不定。第三体用者如缨络经说。四禅四支为用。第五默然为体。第四浅深。第五进退。例上可解。第六功德者。四禅亦具离过善心二种功德。如大集经说者。离五盖具四支。而独四禅有离忧喜苦乐之过善心。敬信惭愧等及六善法。悉从不动定四禅而发功德善根。深厚倍胜于上。类前可解。问曰。今明行菩萨道。应说诸法实相甚深空定等。何故说于凡夫四禅世间有漏生死虚诳之法。答曰。不然。如释论中设问答。曰是般若波罗蜜论义中。但说诸法相空。菩萨云何于空法中能起禅定。答曰。菩萨知诸五欲及五盖。从因缘生。无自性。空无所有。舍之甚易。众生颠倒因缘。著此欲事。贪少弊乐。而离禅中深妙定乐菩萨为是众生故。起慈悲心。修行禅定。系心缘中。离五欲除五盖。入喜初禅。灭觉观。摄心深入内清净得微妙喜。入第二禅。以深喜散之故。离一切喜。得遍满乐。入第三禅。离一切苦乐。一切忧喜。及出入息自断。以清净微妙舍。而自庄严。入第四禅。是菩萨虽知诸法空无相。以众生不知故。以禅相教化众生。若有诸法空。是不名为空。亦不应舍五欲而得禅。无舍无得故。今诸法空相。亦不可得作是难言。若诸法空。何能得禅。复次若菩萨不以取相爱著故。行禅如人服药。欲以除病。不以为美。为戒清净。智慧成就故。行禅菩萨。一一禅中行大慈观空。于禅无所依止。以五欲粗诳颠倒故。以细微妙虚空法治之。譬如毒能治诸毒。复次释论又说。譬如国王见子从高崖坠落。恐必定死。即以软物接之。不令身命损毁。菩萨亦尔。见众生远离波若。颠倒坠落故。说四禅空法。以接众生。不令损失法身慧命。是故今辨行菩萨道。略明四禅。于义无过也。

　　释禅波罗蜜次第法门卷第五



　　释禅波罗蜜次第法门卷第六

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之二

　　释四无量心开为五。第一明次第。第二释名。第三明处所。第四明修证。第五明功德。第一释四无量心。所以次四禅后者。明行人。有二种。一者世间行人。二者出世间行人。就凡夫行人。中则有三。一者乐高胜自在求作梵天王。是故虽得四禅而更进修无量心。何以故然。四禅但是色界自行具足。而无益他之德。浅薄。若生彼天不得王领。若修四无量心缘于十方众生而入三昧。慈悲普摄利他心大。是故功德转多。若生彼天必作梵天王王领自在。是故能得四禅。犹更修习四无量心。二者外道行人。虽得四禅而见有心识之患。欲求涅槃无想寂灭不知破色。直用邪智灭心入无想定。三者或有凡夫外道行人。悉厌患色犹如牢狱。一心破色修四空定。是为凡夫行人。同得此定志乐不同。各随所习爱乐不同。若佛弟子有二种人。所谓小大两乘。是二种人得四禅时。进修无量心者。小乘之人。为自调心增长福德。易得涅槃故。大乘之人。欲度众生。必以大悲为本故。次四禅明修四无量心。问曰。如摩诃衍中假设问云。是四禅中有四无量及十一切入等诸定。今何故别说。答曰。虽四禅中皆有是法。若不别说人则不知其功德。譬如囊中有宝。若不示人即无人知者。若欲示大福德。为说四无量心。患厌色如牢狱。为说四无色定。于缘中不得自在观所缘。为说八胜处。若有遮道不得通达。为说八背舍。心不调柔不能从禅起次第入禅。为说九次第定。不能得一切缘遍照随意。为说十一切处。问曰。若以论说今得四禅者。亦应悉得四无量等诸禅定否。答曰。此依义而说。若无漏四禅中说。有四无量心则于义无过。何以故。无漏禅中具诸观行法门故。若有漏根本禅。说者当知乳中说酪耳。第二释四无量名者。一慈无量心者。慈名爱念众生。常求乐事以饶益之。二悲无量心者。悲名愍念众生。受五道中种种身苦。三喜无量心者。喜名欲令众生从乐得欢喜。四舍无量心者。舍三种心。但念众生不憎不爱。缘此四法故说于四心。遍十方平等无隔名无量心。修慈心为除众生中嗔觉故。修悲心为除众生中恼觉故。修喜心为除众生中不悦乐故。修舍心为除众生中憎爱故。此四定次第阶级之相在下当释。第三明修处所。自有二种。一为通明处。二者别明处。第一通明处者。四禅中间定。悉得修四无量心。如释论中说。是慈在色界根本禅。亦在禅中间无色界。无色于缘众生为不便。欲界未到地定浅。不任修诸功德问曰。欲界未到地利根之人能用此定。发见思真解。何故不得修四无量心。答曰。缘理之慧利故。得发若神通无量等。是事法必假深定。而欲界未到。非全不得修无量心。但发得即属初禅。是故不说。如初禅五支觉观二支分别。欲界则生悲易。喜支生喜易。乐支生慈易。一心支生舍易。故说为修证之处。问曰。第四禅及中间无喜乐。云何以喜乐与众生。答曰。内虽无有喜乐缘。取外喜乐人相。而平等与乐。譬如离欲行人。自不须五尘。亦不与尘欲交染而为大福德故。亦以五欲胜妙乐具给。施前人。而于自心无所染污。于四禅中与他喜乐。亦复如是。未到中间类即可解。第二别明修处者。如初禅以觉观为主。深识欲界众生苦恼之相。此处修悲则易。二禅内有大喜。此处修喜无量则易。三禅内有遍身之乐。此处修慈则易。四禅妙舍庄严。此处修舍为易。此则随地各有其便。问曰。若尔佛何故。说住四禅修四无量易得耶。答曰。第四禅名念清净。得不动定。于此中修一切佛法功德易成故。作是说耳。问曰。上说初禅行悲。此则坏于次第。如慈在前。应初禅而修慈二禅修悲三禅修喜四禅修舍。何故不尔。答曰。此逐义便不随次第。譬如佛十弟子各有第一。若问何人智慧第一。应答身子是。若以夏腊大而答第一者则于义大僻。第四正明修证。约四无量心即自有四。一修慈证慈。二修悲证悲。三修喜证喜。四修舍证舍。第一明修慈证慈者。即开为二。第一正明修习方法。此如佛处处经中说。有比丘以慈相应心。无恚无恨无怨无恼。广大无量善修习。云何名以慈相应心。如释论说。若念十方众生令得乐时。心数法中生法名为慈。善是相应欲入禅定当先作誓愿。一切众生悉受快乐。我于定中悉得见。受想行识。是名心数法。诸身业口业及心不相应诸行是法和合。皆名为慈。是法皆以慈为主故。慈得名。譬如一切心数法皆是后世因缘。而但思得名。于作业中思最有力故。是名慈相应相。复次行者初修时用念清净心。取外所爱亲人受乐之相。若父母兄弟随取一最爱者。一心缘之。若有异念摄之令还。令于心想的的分明见于亲人受乐之相。其心爱念乃至中人怨人余五道亦如是。复次行者如是修时。若见种种善恶境界。及发诸禅中事。悉不得取。但一心观于亲人得乐之相心心相续。是则略说修慈方法。第二明慈定发相。行者禅定智慧福德善根力清净故。如是一心慈念众生时三昧即发。三昧力故即于定心中见所爱亲人受于快乐之相。身心悦豫颜色和适了了分明。如是见亲人得乐已。次见中人乃至怨人亦复如是。于定心中见一人。次见于十人千人万亿一聚落一国土一阎浮提一四天下乃至十方世界一切众生悉皆受乐。行者于定中见外人受乐。而内定转深。与外相应湛然无动。是名慈相应心。即是相应受想行识阴入界等法。如前说。问曰慈相应定见众生时。为当如上说。从一至十渐渐而见。为当一时并见。答曰。行者根有渐顿不定。一种慈相应心者。慈名心数法能除心中愦浊。所谓嗔恨悭贪烦恼。譬如净水明珠置浊水中。水即澄清。无恚无恨无怨无恼者。于众生中若有因缘若无因缘。初生名为嗔。嗔增长筹量持著心中而未决了。是名为恨。亦名为怨。若心已定无所畏忌。欲损于他。是名为恼。以慈心力除舍离此三事。是名无嗔无恨无怨无恼。此无嗔无恨无怨无恼。以是赞叹慈心功德广大无量者。一心分别有二种名。如慈相缘见一方为广。四方为大。缘四维及上下为无量。复次破嗔恨心名为广。破怨心名为大。破恼心名为无量。慈缘亲人为广。慈缘中人为大。慈缘怨人得福多。故名无量。复次为狭缘故名为广。为小缘故名为大。为有量缘故名无量。善修者是慈心牢固。初得慈不名为善修。非但爱念众生中。非但好众生中。非但益一众生中。非但一方众生中。名为善修行者。于上亲中亲下亲。上中人中中人下中人。下怨。中怨上怨。是九种人中爱憎正等无异。乃至爱念五道众生中。以一慈心视之如父如母如兄弟子侄知识。常求好事。欲令利益安乐。如是之心遍满十方。是名善修。复次若但与众生欲界乐。不名善修。但与初禅乐不名善修。但与二禅乐不名善修。若能具足与欲界乐乃至三四禅乐。是名善修。如是慈心名众生缘。或在凡夫人行处。或有学人未漏尽者。亦行此悲为调心。得大福德入无漏故。法缘者。诸漏尽阿罗汉辟支佛诸佛。是诸圣人破吾我相灭一异相故但观从因缘相续生。以慈念众生时。从和合因缘相续但空。五阴即是众生念是五阴此慈念。众生不知是法空定。众生常一心欲得乐。圣人愍之令随意得乐。为世俗法故。名为法缘。无缘者。是慈但诸佛有。何以故。诸佛不住有为无为性中。不依上下过去未来现在。知诸因缘为不实。颠倒虚诳故。心无所缘。佛以众生不知是诸法实相。往来五道心著诸法而分别取舍。以是诸法实相智慧令众生得之。是为无缘。譬如给济贫人。或与财物金银宝物。或与如意神珠。众生缘法缘无缘亦复如是。此义如摩诃衍中广说。复次众生缘慈但见受果报乐相。法缘慈则见受诸法门及涅槃乐相。无缘慈则见一切同是佛性常乐平等相。复次众生缘慈则在根本禅中。法缘慈多在特胜通明背舍诸无漏禅中。无缘慈多是首楞严。法华三昧及九种禅中。第二释修证。悲即为二。一者正明修悲方法。如佛说。若有比丘以悲相应心。无嗔无恨无怨无恼。广大无量善修悲相应心者。行者于慈定中常念欲与众生乐。从慈定起。犹见众生受种种身苦心苦。心生怜愍即作是念。众生可念莫令受是种种身苦心苦。复更念言。我今无目五道之中亲中怨入并受种种身心诸苦。而我不知不见。长夜懈怠不生救拔之心。作是念已即发愿言。若有众生受种种苦我。于定中悉愿得见勤加救护。作是愿已即入禅定。用定念净心先取一所爱亲人受苦之相。系心缘之。若有异念摄之令还。令于心想的的分明。其心怜愍悲念无极。如是乃至中怨憎一方乃至十方一道乃至五道亦如是。是则略说修悲方法。二明悲定发相行者。福德智慧善根清净。作是观时三昧便发。即于定中见于亲人受苦之相了了分明。其心悲愍欲加救护。既见亲人受苦。生怜愍心已。次见中人怨人如是。乃至十方五道众生受苦之相。行者于定心中见外人受苦。而内心怜愍。从悲定起心转深固。定心与外相应湛然无动。是名悲相应心。无嗔无恨无怨无恼。广大无量皆如上说。善修者。于悲定中。非但见亲人受苦深怜愍。乃至中怨九种十方五道诸受苦者怜愍救护。其心平等。故名善修。复次若见是受苦之人生愍念。受乐者受不苦不乐者而不怜愍。不名善修。若见三种之人悉皆是苦怜愍不二。是名善修。复次见五道众生受苦差别。名不善修。若见受苦不异怜愍平等。名曰善修。亦可得言若见五道众生受苦一种。名不善修。若能分别五道众生受苦差别不同。名曰善修。如是略说善修之相。问曰。五道众生果报不同苦乐有异。如三涂众生多苦报。人道众生半受苦乐。天道众生多受乐果。云何行慈因缘皆见一切受乐。行悲因缘皆见一切受苦。岂非颠倒耶。答曰。不然。是为得解之道。行者欲学是慈无量心时。先当作愿。愿诸众生受种种乐。取受乐人相摄心入定。即见众生皆悉受乐。譬如钻火先以软草干牛粪等。火势转大能烧大湿。大慈心初发亦如是。初生之火唯及亲人。慈心转广怨亲同等。皆见受乐无复苦相。复次一切众生五道轮转苦乐不定。即虽暂乐后必大苦。今虽大苦后当得乐。虽即未然必有其事。是故行者用得解之心。缘于一切皆乐。不堕颠倒。悲喜舍心亦复如是。第三释修喜证喜。即为二。一者正明修喜方法。如佛说。若比丘以喜相应心。无嗔无恨无怨无恼。广大无量善修喜相应心者。行者入悲定已。其心愍伤一切众生长夜为诸苦恼之所逼迫。我当云何而拔济之。令是等众生从苦得乐从乐生欢喜。尔时深观众生虽受苦恼此苦虚妄本无今有。易可除灭。所以者何。如人有病苦若遇良药即便差愈。更以衣食供给快乐无量。复次如人火热身受苦恼。若得清冷之水火苦即灭欢乐便生。如人现受贫困。以是因缘悭贪造恶。若给施珍宝教修布施行善。则现在离于贫弊。身心庆快。未来之世长受安乐。复次又如世人愚痴颠倒萦缠烦恼受种种苦。若闻无漏清净妙法如说修行。烦恼病除即便获得禅定智慧及涅槃乐。如是种种因缘苦无定性。易可除灭令得欢乐。行者作是观已即发愿言。愿诸众生一切诸苦悉皆除灭受乐欢喜。我于定中悉皆得见。作是愿已即入禅定。用念清净心。取于亲人。从苦得脱受乐欢喜相。一心观之令于念心的的分明。见于亲人受欢乐相其心悦豫欣庆无量。次缘中人怨人乃至十方五道众生受喜之相心生庆悦。是则略明修喜方法。二者明喜定发相。行者如是修已。念慧福德善根力故作是缘时。即发三昧力故。即于定中任运见于所爱亲人离苦得乐欢喜之相了了分明。于三昧中其心悦豫不可说。乃至十方五道众生受于欢喜亦复如是。行者于三昧中见于外人受喜之相。而于内心无有动转。定渐增深。是名喜相应心。无嗔无恨无怨无恼广大无量善修之义如慈心中说。问曰。慈心令众生乐。喜心令众生喜。乐之与喜有何等异。答曰。如摩诃衍中说。身乐名乐。心乐名喜。五识相应名乐。意识相应名喜。五尘中生乐名乐。法尘中生乐名喜。复次欲界中五识相应名乐。初禅中三识相应名乐。三禅中一切乐是名乐。欲界及初禅意识相应名乐。二禅中一切乐是名喜。粗乐名乐细乐名喜。因时名乐。果时名喜。初得乐时名乐。欢心内发乐相外现欢喜踊跃是名喜。乐根相应名为乐。喜根相应故名喜。如是等种种分别喜乐之相异。问曰。若尔者何以不慈喜次第。答曰。行慈心时。爱念众生犹如赤子。心愿与乐出慈三昧。犹见众生受种种苦。深心爱念欲拔其苦令得安乐。当如初乐后喜中隔于悲故。不次慈记喜也。譬如人母。虽常念子令得安乐。而未名喜。后见染病其心愁毒病既得差家业付之大欢喜。故次悲说喜也。问曰。何故约禅明喜乐。喜即为粗。约无量心明喜则为细。答曰。禅则以定为贵。乐心恬静与定相扶故为胜。无量则心缘众生。因缘众生欢喜为胜故细。复次行者初定既浅但以乐缘众生。何以故。若取喜相心散难摄。后缘三昧渐深。虽欢喜踊跃心不散乱故为细。第四释修舍证舍亦为二。一者正明修舍方法。如佛说。若比丘以舍相应心。无嗔无恨无怨无恼。广大无量善修舍相应心者。行者从喜定出心自思念。若慈与众生乐。悲欲拔苦。喜令欢喜。而计我能利益不忘二事即非胜行。譬如慈父益子不求恩德乃曰真亲。复次众生得乐有多因缘。不独由我。若言我能与乐则为过分。复次慈心与乐但是得解。然诸众生实不得乐。若以为实即是颠倒。复次是诸众生受苦乐忧喜心生。忧喜心生即是结使难得解脱。我今欲与清净善法不应住此三心。复次我虽慈悲爱念。于彼无益。今当舍此三心行诸善法实利众生。如是念已即舍三心。一心发愿。愿一切众生皆得妙舍庄严令我悉见。作是念已。即入禅定用念清净心。取于亲人受不苦不乐之相一心缘之。若有异念摄之令还。令于心想的的分明。见于前人受不苦不乐。如是次第缘中人怨人十方五道一切众生。皆是不苦不乐其心平等。是则略明修舍方法。二者明舍定发相。行者如是修已。正念福德善根力故。作是缘时。三昧便发。即于定中不加功力。任运见于所爱亲人受于不苦不乐之相了了分明。于禅定中虽见众生心无憎爱。乃至十方五道众生亦复如是。行者尔时于此定中见诸众生皆是舍相。三昧开发无有动转深妙坚固。其心安隐平等不二。是名舍相应心。无嗔无恨无怨无恼广大无量善修之义。并如上说。问曰。前三种心中应。有福德。是舍心于众生不苦不乐有何等益。答曰。行者作是念。一切众生离苦得乐。失时即是苦皆是恼累。得不苦不乐则心安隐始终无患。以舍饶益故得福亦大。复次行者慈喜心时或时爱著心生。行悲心时或时忧悲心生。贪忧故则功德鲜薄。入是舍心除此贪过无诸烦恼。当知行舍福德甚大。复次行者于舍心中能作种种益众生事。是故福德增多。略说舍无量心竟。问曰。悲喜舍中。何故不说法缘无缘。答曰。义类前慈心可见。不烦重说。问曰。是四无量心乐为二分。悲喜舍何故不作二分。答曰。乐是一切众生所爱重故作二分。苦不爱不欲故不作二分。问曰。四无量发愿入定见众生。为实见为心想见。答曰。见有二种。一得天眼无量心。此实见。二者但用得解忆想。缘众生而入三昧。既证三昧。三昧力故。入则得见。出则不见。此为三昧得解之力。非实见。问曰。证四无量心。何故不分别支及体用浅深进退等相。答曰。证无量心时亦非全无其义。但既无的文故不须分别。第五释四无量功德。即为二。一者现世。二者未来世。一现世功德者。如佛阿含中说。若入慈心三昧者。现世得五种功德。一入火不烧。二中毒不死。三兵刃不伤。四终不横死。五善神拥护。以利益无量众生故。得无量福德。二未来功德者。善修四无量心。若生色界多作梵王。以无量心广摄众生故。若于初禅得即作初禅王。乃至四禅亦尔。问曰。三藏中但说初禅号娑婆世界主梵天王。今何故说。乃至四禅悉有梵王。答曰。缨络经中明四禅。禅禅并有梵王。问曰。若尔佛何以故。说慈报生梵天上。答曰。以梵天众生所尊皆闻皆识故。佛在天竺国常多婆罗门。婆罗门法所有福德尽愿生梵天。若闻行慈生梵天。闻多信教修行慈法。以是故说行慈生梵天上。复次断淫欲天皆名为梵。说梵则摄四禅四无色定。如五戒中律仪但说一种。不妄语则摄三事。复次若于四禅中修四无量心。随是禅中悉得受生。既随禅生无量心福德大故。果报亦应有异。岂得生于彼天而无君民之别。复次如佛于人王经说十八梵。亦应有王民之异。又云。四禅中有大静王。而佛于三藏中。但说初禅有大梵王者。以初禅内有觉观心。虽则有语言法主领下地众生为便。上地无此故不别出。问曰。若尔佛何故。说四无量功德。慈心好修。善修福德极遍净天。悲心好修。善修福德极虚空处。喜心好修善修福德极识处。舍心好修善修福德极无所有处。云何言慈果报应生梵天上。答曰。佛法不可思议。随众生应度者如是说。复次从慈定起入三禅易。从悲定起向虚空处易。从喜定起入识处易。舍定起入无所有处易。复次慈心愿令众生得乐。此果报自应受乐。三界中遍净天最为乐故。言福德极遍净。悲心观众生老病残害。行者怜愍心生。云何令得离苦。若除内苦外苦复来。若为除外苦心苦复来。行者思惟。有身则有苦。唯有无身乃得无苦。虚空能破色。是故福德极虚空处。喜心欲与众生乐。心识乐者心得离身如鸟出笼。虚空处心虽得出身犹系心虚空处无得碍。于一切法中皆有心识。识得自在无边故以喜福极在识处。舍心者舍众生中苦乐故得真法。所谓无所有处。以是故舍心福极无所有处。若作如是明四无量心功德。但诸圣人智慧方便自在故如是。非诸凡夫。何以故。凡夫之人住初禅乃至四禅修。四无量随。禅受报不。能方便巧入无色修四无量。复次佛知未来世诸弟子钝根故。分别著诸法错说四无量相。是四无量心圣人所知。众生缘故但是有漏。但缘欲界故。无色界中无。所以者何。无色界不缘欲界故。为断如是人妄见故。说四无量心。无色界中亦以四无量心。普缘十方众生故。不重言不缘无色界。如是说者多存法缘无缘。复次行者若于众生缘中。具足入法缘无缘。是时众生缘四无量心是摩诃衍。复次菩萨发菩提心行菩萨道。此众生缘四无量心。虽是凡夫所行亦应知应证。证已以不可得空无所著。善巧方便即能于此定中。具足一切善法度诸众生。即是行菩萨道。复次四无量心中观行功德众多。更欲论余事不具明也。次四无量心后应释无想定。何以故。有诸外道深厌有为心识生灭。欲求涅槃寂静常乐。既无智慧不知真实。得四禅时不见细色之过。但觉心识生灭虚诳。则厌患其心。既不知破色断色系缚。直以邪智灭却其心。邪法相应心无忆想。谓证涅槃。既未断色系缚。若舍命时即生无想天中。犹是色界生死不得解脱。亦名客天。犹如阿那含人修五品熏禅。为色界思惟惑未尽。寄生色界亦名客天。此无想定既是邪法。非佛弟子所修。今欲具足明三界定。所以略明示知邪正相耳。第三释四无色定。四无色定者。一空处。二识处。三无所有处。四非有想非无想处。今释此四定为二意。一总释。二别释。一总释者。前四禅四无量定悉依色法故有。今此四定。悉依无色法从境得名。故云无色定。是故经云。四空灭色道。心心互相依。亦名四空定。无形无质即是义同虚空故。名四空定。亦名四空定处。此四种定心亦名定处。此四种定心以所观之境为处。如念处胜处一切处悉从所观处得名。四空定次第之相在下当明。而不名禅者。前已受名不应重立。今应更立胜名。复次此四无色自体支林有阙。不得名禅。问曰。缨络经说。五支为因默然为定体。此复云何。答曰。此但约义方便立支。非如四禅具足成就支林之法。故诸经论中并不说有支也。第二别释空处即开为三。一释名。二修行。三证相第一释名。所以名空处定者。此定最初离三种色心缘虚空。既与无色相应故。名虚空定。今此空处及上三无色定。并是无觉无观圣默然及舍俱所摄故。摩诃衍云。得虚空处定。不苦不乐其心转增。问曰。若虚空无色名空定者。上来诸禅亦见空想。何故不名虚空定耶。答曰。不尔。彼六地中但是入定心细不见粗色之相。意谓为空。而实未能观色破散色法断色系缚。所以定中或时见色或不见色。非如空定一向永绝色相。是故六地定中。虽有空相。不名虚空无色定也。第二明修空方法。就中有二。一明所修之境。二明能修之心。一明所修之境中有二种。一者障境。二者相成境。一障者行者欲入空处。要须灭三种色。一可见有对色。二不可见有对色。三不可见无对色。故经中。说过一切色相灭有对相。不念种种相入无边虚空处。摩诃衍云过一切色相即破可见有对色。灭有对相即是破不可见有对色。不念种种相是灭不可见无对色。一切色法不过十一。谓五尘五根及一入少分。即是色法尘。如阿毗昙说。一则见十则说有对。一入少分是不可见无对。行者欲入虚空处定。必须破此三色。此三种色即是障境。二成定境者。虚空为智所缘因此入定。即是成定之境。第二明能修之心即为二。一诃赞。二观析修习。言诃赞者。如行者欲求虚空处定。应深思色法过罪。所谓若有身色则内有饥渴疾病大小便利滓秽粗重弊恶欺诳虚假等一切诸苦。外受寒热刀杖枷锁刑罚等一切诸苦。从先世因缘和合报得此身。即是种种众苦之本不可保著。复次一切色法系缚于心不得自在。即是心之牢狱。令心受恼无可贪乐。是则略说诃色过罪之相。赞者赞叹虚空。无色则无此过虚豁安乐。此处寂静无众恼患。今明诃责赞叹者。即是修习六行之相。类前可知也。二明观析修习。行者于四禅中应作是念。我今此定依欲界身具足色法。何故不见。作此念已。即当一心谛观己身。一切毛道及与九孔。身内空种皆悉虚疏。犹如罗縠内外相通。亦如芭蕉重重无实。作是观时即便得见。既得见已复更谛心观察见身。如簁如甑如蜘蛛网。渐渐微末。身分皆尽不见于身及五根等。如内身既尽外色亦然。所以者何。内身四微四大一切色法。不异外身。四微四大一切色法故。复次行者。如是观时眼见色坏故名过色。耳声鼻香舌味身触觉坏故。名灭有对相。于二种余色及无教色。种种不分别故。名不念种种别异相。一切色法既灭。但一心缘空念空不舍。即色定便谢而空定未发。亦有中间禅。尔时慎勿忧悔。勤加精进一心念空当度色难。是则略说修习禅定方法。第二明证虚空定亦为六意。一证相。二明有支无支。三体用。四浅深。五进退。六功德。第一明证相者。行者既一心念空不舍则。其心泯然任运自住空缘。此亦似如前说未到地之相。于后豁然与空相应。其心明净不苦不乐益更增长。于深定中唯见虚空无诸色相。虽缘无边虚空。心无分散既无色缚。心识澄静无碍自在。如鸟在笼中笼破得出飞腾自在。证虚空定亦复如是。复次得空处定出过色界故。名过一切色相。空法持心种种诸色而不得起故。名灭有对相既得胜妙空处。决定能舍色法心不忆恋故。名不念种种相。是故经中多以此义。明证虚空处定。第二明有支无支者。余经论中明四无色定。例不立支。唯缨络经云。四空定五支为因。第六默然心为定体。方便道同体用相似故。若依缨络所说。虚空定即有五支。五支者。如经说一想二护三正四观五一心。但上来四禅悉有支相貌可见。今此空定既无别证支离之法。此恐是据修空方便义立为支。故经言方便道同体用相似。故余经论悉不立支者。当是为自体无有别证支林成就之相。而于缨络中说有支者。多是据方便及约义故说支。约方便立支其义云何。一想者修空定时。想身如簁如甑想二护者即是舍支。舍于三种色相。又护者名护持。遮三种色不令破于空心。三正者。不邪为义。今修空定为正。若念色相是则为邪。四观者。观达正念。破三种色。达于空理。若观心住虚空无有分散名一心支。通明支者谓。支离为义。因此五法支离非一故名为支。约修方便论支正应如此。佛意难知既无的文不可定判。或是证空定时于空定中义立五支。何以故。经亦说言五支为因。第六默然心为定体。今约修空立支。隐显明因果体用如似不便。若约证空定时。义立五支亦复宛然似如可见。深推自解不烦多释第三体用者前五支为因。第六默然心为果。果后更起五支则为用。默然为体。例如前四禅不异。问曰。向言无证支那得例上。答曰。还用方便支义支对。隐显例作亦当于义无失。第四浅深者。初得虚空定即离三种色。心与十方虚空相应。于后定既重发。复觉心识明净见空亦广定又增深。自觉初浅狭今则渐广深。如是乃至九品类前可知。第五进退者。得虚空定亦有四。种人不同。所谓退分住分进分达分。类如上四禅中说。今不广明。第六明功德者。亦有共不共共如上说。不共离过者。始于此空定中方得离三种色过。善心不共者得离色证空。更得增胜信敬惭愧等诸功德。第二明识处定者亦为三。第一释名。二修行方法。三证相。第一释名者。所以名识处者。舍空缘识以识为处。正从所缘处受名故名识处。第二修行方法者有二种。一者诃毁空处赞叹识处。二者观破空处系缘念识处。云何名诃责空定。行者知空处定与空相应。虚空无边心缘虚空。缘多则散能破于定。复次虚空是外法。缘外法入定定从外生则不安隐过罪多。是名诃虚空定识处。既是内法缘内法入定则多寂静安隐。是故赞叹识处。第二观破空处者。观缘空受想行识如病如痈如疮如刺无常苦空无我和合而有欺诳不实。此即是八圣种观。前四是对治方法便是事观。后无常等四即是缘谛理观。就此八种观中即有总别。总者用此八法。总观空处定。四阴和合故有此定可患无实。别观者用此八法。前四对治观四阴事。如病者对治受阴。如痈者对治想阴。如疮者对治行阴。如刺者对治识阴。复次四无常等即对观四阴理相。无常观识阴苦观受阴空观想阴无我观行阴。此事理二观总别观虚空处。事理无可贪乐。即心易生厌疾能舍离。善用念处中意寻此别对之义可见。问曰。离四禅时。何故但说三方便。今离四空定说八圣种耶。答曰。空定既细。若不说圣种往观则过难见。问曰。若尔凡夫无八圣种。云何得离。答曰。善修六行亦得离之。但不如八圣种疾。问曰若修有漏禅得用八圣种者。与无漏复有何异。答曰今此中用八圣种。但是欲疾离下修上地定。不能即深观自地发无漏慧故。与无漏有异。次明系心缘识行者既善知空定过罪。心不喜乐便舍空处。一心系缘现在心识念念不离。未来过去亦复如是。常念于识欲得与识相应。加功专至不计旬月。一心缘识无异念。问曰过去识已灭未来未至现在不住。云何可缘而入定耶。答曰心识之法实如所问。虽三世心识不可得而亦可忆持如过去嗔心已灭不可复得。犹可忆知。亦如得他心智即能知他三世之心。诸法虽空而不断故。何况自缘已三世识心而不得作入定因。缘此而推之亦得有缘识入定之义。是故行者一心缘识空定即谢。识定未生。中间亦例如前。问曰若尔亦说中间禅相耶。答曰上已解之其义可见。第三证相亦有六义。一证相。二明支。三体用。四浅深。五进退。六功德。一证定发相者。行者一心缘识即便泯然任运自住。识缘因此后豁然与识相应心定不动。而于定中不见余事。唯见现在心识念念不住。定心分明识虑广阔无量无边。亦于定中忆过去已灭之识无量无边。及未来应起之识亦无量无边。悉现定中与识法相应。识法持心无分散意。此定安隐清净寂静。心识明利不可说也。问曰行者未得三通。云何知三世心。答曰此是三昧之力类上四无量心其义可知。二明支者。如缨络经说。四空五支方便道同用相似故。例如空处不烦更说。三体用及浅深进退功德等并类可知。今不别释。第三明不用处亦为三。一释名。二明修行方法。三明证相一释名者。不用处者。修此。定时不用一切内外境界。外境名空内境名心。舍此二境因初修得名。故言不用。处亦名少。处亦名无所有处。亦名无想处。此三名从定体得名也。二明修无所有处定方法为二。一者诃赞。二观行修习。云何诃责识处。行者深知识处过故。所以者何识定心与识法相应。若于定中心缘于识过去现在未来心识悉无量无边。若心缘无边缘多则散坏于定。复次上缘空入定名为外定。今缘识入定名为内定。而依内依外皆非寂静。若依内心以心缘心入定者。此定已依三世心生非真实。唯有无心识处心无依倚乃名安隐如是知已赞无所有处。二观行修习者。观于缘识受想行识如病如痈如疮如刺。无常苦空无我和合而有虚诳不实。义如前释。如是知已即舍识处系心无所有处。无所有处既无所依。缘心识则内静息。求不用一切心识之法。知无所有法非空非识无为法尘无有分别。如是知已静息其心念无所有法。是时识定即谢少定未起。于其中间证相如前说。问曰有人言。修无所有取少识缘之入定。此事云何。答曰不然。应舍一切但念无所有法。故名无所有处。而说言少处者。但意根对无所有法尘生于少处。非是缘少识入定。名为少处也第三明证相亦为六。一者正明证相。二者明支。三明体用。四浅深。五进退。六功德。第一明无所有定发相者。行者于中间心不忧悔专精不懈。一心内净空无所依不见诸法。寂然安隐心无动摇。此为证无所有定相。入此定时怡然寂绝诸想不起。尚不见心相。何况余法无所分别。是名无所有处定。亦名无想定。二明支。三明体用。四明浅深。五进退。六功德。例如前说。第四释非想非非想定亦为三。一释名。二修行方法。三证相。一释名者。言非想非非想者解释不同。有言此定名一存一亡观。所言非想者。非粗想此则亡于粗想。非非想者。非非细想此则存于细想。又解云前观识处是有想。不用处是无想。今双除上二想。非想遣识处有想。非非想遣不用处无想故。又解言。若非有想者。此定中不见一切相貌故。言非有想。非无想者。行人或作是念。若一向无想者。如木石无知云何能知无想故。言非无想也。问曰非有想非无想中实有想。云何言无想耶。答曰非想有四阴共成岂得言无。但凡夫人入此定中阴界入细故。不觉谓言无想。佛法中说有四阴共成。但因其本名故。言非有想非无想。亦有解言。约凡夫说言非有想。约佛法中说言非无想。合而论之。故言非有想非无想也。第二修行方法亦有。二一者诃赞二者观行。修习诃责者深知无想中过罪。是无所有定如痴如醉如眠如暗。无明覆蔽无所觉了无可爱乐故。摩诃衍云。观于识处如疮如箭。观无想处如痴。皆是心病非真寂静处。更有妙定名曰非想。是处安隐无诸过罪。我当求之。二明观行修习行者尔时谛观无所缘受想行识。如病如痈如疮如刺。无常苦空无我欺诳不实和合而有非实有。如是观已即便舍离心。观于非有非无。何法非有谓心非有。何以故。过去现在未来求之都不可得。无有形相亦无处所。当知非有云何非无若言。是无何名无为心是无为离心是无。若心是无不名为心。以无觉无缘。故若心非无更无别无。何以故。无不自无。破有故说无。无有则无无。故言非有非无。如是观时不见有无。一心缘中不念余事。是名修习非有想非无想定。如是即依非有非无常念不舍。则不用处定便自谢灭。而非有想非无想定未发。于其中间亦如上说。第三明证相亦为六意。一者正明证相。二明支。三明体用。四明浅深。五进退。六功德。第一明证相者。行者既一心专精加功不已。其心任运住在缘中于后。忽然真实定发。不见有无相貌。泯然寂绝心无动摇。恬然清净如涅槃相。是定微妙三界无过。外道证之谓是中道实相涅槃常乐我净。爱著是法更不修习。彼若正观如步屈虫行至树表。更不复进到退回还。如经中说。凡夫证此定法如绳系鸟绳尽则还。已其不知四阴和合而有自性。然其虽无粗烦恼。而亦成就十种细烦恼。以不知故谓是真实。外道入此定中不见有无。而觉有能知非有非无之心。即计此心谓是真神不灭。故言神至细不破神能知。若佛弟子知是四阴和合而有虚诳不实是中心想故。知无别神知。复次前虚空处破色故说空。识处破空故说识。说识为有想不用处破识故无识。说无识为无想。今此定破无所有说非无想故。言非有想非无想。此定于世间中沉浮等故。智定空有均平。是定安隐于世间中最为尊胜。等智所不能破。故数人言一常有漏。复次无想有三义。一无想天定。二非有想非无想定。三灭受想定无方便外道。灭心入无想天定。有方便凡夫外道。灭心入非有想非无想定。佛弟子灭心入灭受想定。问曰无所有处亦名无想定。何故不入三种灭心耶。答曰不善灭无所有中心数法故非妙。复次若在色界无想为极。若在无色界非有想非无想为极。若佛法中自有灭受想。不用处于三处中。皆非胜定故不取也。第二明支。三体用。四浅深。五进退六功德。义类前可知。般若灭一切法而能生一切法。如从初禅来灭忧。乃至非想非非想灭不用处之想。皆是般若中前方便。灭诸法为入空。以其灭诸法故能生后胜法故般若能生万法故。此十二门禅皆般若气分所摄。问曰菩萨行菩提道。入实相空尚不得空。今云何随此不实颠倒之空分。别有四耶。答曰如释论解四空义中说。与诸法实相共智慧行。是四无色中。无有颠倒。是摩诃衍中四无色。问曰何等是诸法实相智。答曰诸法自性空是。问曰色法和合分别因缘故空。此无色中云何空。答曰色是眼见耳闻粗事能令空。何况不可见无有对。不觉苦乐而不空耶。复次色分别乃至微尘皆散灭归空。是心心数法在日月时节。乃至一念中不可得。是名真实四无色空义。菩萨如是知已。亦能分别种种诸相。以大悲方便为一切众生故。行而不著。以此功德回向菩提具一切佛法普施众生。即是行菩萨道也。

　　释禅波罗蜜次第法门卷第六



　　释禅波罗蜜次第法门卷第七

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之三(修证亦有漏亦无漏禅)

　　今约三种法门。以辩亦有漏亦无漏禅。一者六妙门。二者十六特胜。三者通明观。此三法门亦得说为净禅。此中明净禅与阿毗昙有小异浅深位次。并如前第五卷中说。但教门分一息道立三种禅为化众生。今须略推此教意。多是对三种人根性不同。一者自有众生慧性多而定性少。为说六妙门。六妙门中慧性多故。于欲界初禅中即能发无漏。此未必至上地诸禅也。二者自有众生定根多而慧性少。为说十六特胜。慧根性少故下地不即发无漏。定性多故以具上地诸禅方得修道。三者自有众生定慧根性等为说通明。通明者。亦具根本禅而观慧巧细。从于下地乃至上地皆能发无漏也。此是随机之说。若随对治则与此相违。如前五门中意可解。初释六妙门为三。一者释名。二辨位次。三明修证。第一释名者。所言六妙门者。一数二随三止四观五还六净。通称六妙门者。妙名涅槃。此之妙法能通至涅槃故名妙门。亦名六妙门。此六妙门。三是定法。三是慧法。定爱慧策亦有漏亦无漏义在于此。二辨次位者。此六妙门位即无定。所以者何。若于欲界未到地中巧行六法。第六净心成就即发三乘无漏。况复进得上地诸禅而不疾证道。虽此与前有异。是以瑞应经云。因此六法游止三四。出生十二。此而推之故知此六妙门位则不必定耳。三明修证者。若广明此六法修证则诸禅皆属六妙门摄。今但取次第相生入道之正要。以明六妙修证之相。今明修证六妙门开为十二门也。所以者何。如数有二种。一者修数。二者数相应。乃至修净与相应亦如是。今约修证分别有十二门。一修数。二与数相应。一者修数。行者调和气息不涩不滑安详徐数。从一至十摄心在数不令驰散。是名修数。二与数相应者。觉心任运从一至十不加功力。心息自住息既虚凝心相渐细患数为粗意不欲数。尔时行者应当放数修随。随亦有二种。一者修随。二者与随相应修随者。舍数法一心依随息之出入。心住息缘无分散意是名修随。二者与随相应。心既渐细觉息长短遍身入出息任运相依意虑怡然凝静是名与随相应。觉随为粗心厌欲舍。如人疲极欲眠不乐众务尔时行者应当舍随修止。止有二种。一者修止。二与止相应。修止者三止之中但用制心止也。制心息诸缘虑不念数随凝静其心。是名修止。二与止相应者。自觉身心泯然入定。不见内外相貌。如欲界未到地等定法持心任运不动。行者尔时即作是念。今此三昧虽复寂静而无慧方便不能破坏生死。复作是念。今此定者皆属因缘。阴入界法和合而有虚诳不实。我今不觉应须照了。作是念已即不著止。起观分别亦有二种。一者修观。二者与观相应。一修观者。观有三种。一者慧行观。观真之慧。二者得解观。即假想观。三者实观。如事而观也。今此六妙门十六特胜通明等并正用实观成就。然后用慧行观观理入道。所以者何。名实者如众生一期。果报实有四大不净三十六物所成。但以无明覆蔽心眼不开明。则不依实而见。若能审谛观察心眼开明依实而见。故名实慧行观。及得解观在下四谛十二因缘九想背舍等中当广分别。云何修习实观。行者于定心中以心眼谛观此身中细微入出息想如空中风。皮筋骨肉三十六物如芭蕉不实。内外不净甚可厌恶。复观定中喜乐等受悉有破坏之相是苦非乐。又观定中心识无常生灭刹那不住无可著处。复观定中善恶等法。悉属因缘皆无自性。如是观时能破四倒不得人我。定何所依是名修观。二与观相应者。如是观时觉息入出遍诸毛孔。心眼开明彻见内三十六物及诸虫户内外不净。众苦逼迫刹那变易一切诸法悉无自性心生悲喜无所依倚。得四念处破四颠倒。是名与观相应。观解既发心缘观境。分别破析觉念流动非真实道尔时应当舍观修还还亦有二。一者修习还。二者与还相应。一修习还者。既知观从心发。若随析境此则不会本源。应当返观此心者从何而生。为从观心生为从非观心生。若从观心生则先已有观今实不尔所以者何。数随止等三法之中未有观故。若非观心生不观心为灭生为不灭生。若不灭生即二心并。若是灭法已谢不能生现在。若言亦灭亦不灭生。乃至非灭非不灭生。皆不可得。当知观心本自不生不生故不有不有故即空。空无观心若无观心岂有观境。境智双忘还源之要是名修还。二与还相应者。心慧开发不加功力。任运自能破析返本还源。是名与还相应。既相应已行者当知。若离境智欲归无境智。不离境智缚心随二边故。尔时当舍还安心净道亦有二。一者修净。二者与净相应。一修净者。知色净故不起妄想分别。受想行识亦复如是。息妄想垢息分别垢息取我垢是名修净。举要言之若能心如本净。名为修净。亦不得能所修及净不净。是名修净。二与净相应者。作是修时豁然心慧相应。无碍方便任运开发三昧正受心无依倚。证净亦有二。一者相似证。五方便相似无漏慧发。二者真实证。苦法忍乃至第九无碍道等三乘真无漏慧发也。三界垢尽故名证净。复次观众生空故名为观观实法空故名为还。观平等空故名为净。复次空三昧相应故名为观无相三昧相应故名为还。无作三昧相应故名为净。复次一切外观名为观。一切内观名为还。一切非内非外观名为净。故先尼梵志言。非内观故得是智慧。非外观故得是智慧。亦不无观故得是智慧。复次菩萨从假入空观故名为观。从空入假观故名为还。空假一心观故名为净。若能如是修者。当知六妙门即是摩诃衍。复次三世诸佛入道之初。先以六妙门为本。如释迦初诣道树即内思安般。一数二随三止四观五还六净。游止三四出生十二。因此证一切法门降魔成道。当知菩萨善入六妙门即能具一切佛法故。六妙门即是菩萨摩诃衍。今欲更论余事故略说不具足也。次释十六特胜即开为三意。一释名。二明观门制立不同。三明修证。第一释名者。所言十六特胜者。一知息入。二知息出。三知息长短。四知息遍身。五除诸身行。六受喜。七受乐。八受诸心行九心作喜。十心作摄。十一心作解脱。十二观无常。十三观出散。十四观欲。十五观灭。十六观弃舍。所以通名十六特胜者。十六即是数法。特胜者从因缘得名。如佛未出世时。外道等并已修得四禅四空。而无对治观行故不出生死。如来成道初为拘邻。及舍利弗等利根弟子。说四真谛即得道迹。复为摩诃迦叶絺那等。直闻四谛真理不悟。更说不净观法对治破诸烦恼。因此初明九想背舍等诸不净观禅。尔时修此观者得道无量。复有一机众生贪欲既薄。若厌恶心重作不净观即大生厌患。便增恶此身。无漏未发即顾人自害。此事如律文所明。佛因此告诸比丘舍不净观更修胜法法。名十六特胜修之可以得道。此十六特胜有定有观。是中具足诸禅。以喜乐等法爱养故则无自害之过。而有实观观察不著诸禅所以能发无漏。既进退从容不随二边亦能得道故名特胜。问若尔应在观禅后说净禅。何以故若取教门即在观禅之后。若论行法既胜二边亦应在后。答今明禅定力用浅深之相。非是对缘利物之时。所以者何。背舍胜处悉是得解之观。观力既能转想转心于断结义强。今此特胜唯是实观能是身内三十六物。力用劣弱不能疾断结使。功德浅薄故应前说。复次若不净观散灭骨人。则不能得更观身毛孔息出入相。若于实观后转作九想背舍等。则具足成就于义无失。复次大品经广乘品观于十六特胜。复次说九想背舍等诸观禅此为明证不应生疑也。第二明观门制立不同者解有二。一者有人云。此阿那波那等十六法对四念处。若约四念处而明。当知但在欲界未到地乃至初禅则具足也。欲至上地非为不得。但观法式少不具足。如四禅既无出入息及喜乐等。若约息及喜欲明念处则不便也。上下类而可知。亦明对四念处复有二解不同。一师解云。前五对身。中三对受。次二对心。后五对法。此师明十六特胜自云依禅经中说。一观入息至于气灭。二观出息止至于鼻端。三观息长短若身不安。心多散乱则出入息俱短。若身安心静则出入息俱长。四息遍身者。形心既安则气道无壅。如似饮气既统遍身中。五除诸身行者。根受为心行觉观为口行出。入息为身行。既息遍身中患彼觉动粗念除诸粗故。名除诸身行。此五属身念处。受念处有三。谓粗息除故。身心安隐故。六受喜。七受乐者。虽有微喜乐能遍满身识。既满内心喜悦故名乐。八受诸心行者。既受乐在怀必有数法相随倚心乐境故。名受诸心行。心念处有三。九心作喜者既止心一境未有慧解。必为沉心所覆没。以喜举之令不沉没故名作喜。十心作摄者。喜心动散则发越过。常摄之令还不使驰散诸缘。故作摄十一心作解脱者。心不掉散均等无累故。名解脱。法念处有五。十二观无常者。已得自在不为沉浮所败。故能观诸法无常念念生灭不可乐也。十三观散坏者。此身不久当散坏。磨灭之法非真实有。十四观离欲者。此身唯是苦本心欲离之故名离欲。十五观灭者。是心住灭多诸过患不欲住故。十六观弃舍者。观此诸法皆是过患故名弃舍。此阿那波那等十六行是慧性。无一息入出而不觉故。彼师自云依经明十六特胜。今既未见经文。但述而不作亦未敢治定。次师别解云。若对四念处起十六行无往不尔。但分之不调如无漏十六行约四谛中。一谛下有四。四四十六。有漏亦复应尔。然约四念处中。说一念中有四。四四十六义亦然。向言身念处有四。以除身行属身者此义不然。何以故。若心息为身行。者如大集经说。息乃通于三行。非止属身行。今正明身行者。如摩诃衍说。行名身业。今明善恶诸业皆从心生。身息是无知之法不能造善恶。但为行作缘。今身以心来受身令身有所造作。名为身。今明行破于受心即是破行也。故知此属受念处。当知受中亦具四法也向言法中有五。观无常属法念处者。此亦不然。何以故。经中皆说观心无常观法无我。今明观无常正是心念处也。此则一中各说有四。四四十六于义为便也。次第二师云。此十六法应须竖对诸禅八观法相关故。所以者何。一知息入。二知息出者。此则对于数息。三知息长短者。对欲界定。四知息遍身者。对未到地定。五除诸身行者。对初觉支。六受喜。对初禅喜支。七心受乐。对初禅乐支。八受诸心行者。对初禅一心支。九心作喜。对二禅内净喜支。十心作摄。对二禅一心支。十一心住解脱。对三禅乐支。十二观无常。对四禅不动定。十三观出散。对空处。十四观离欲。对识处。十五观灭。对不用处。十六观弃舍。对非想非非想。处此则从初调心乃至发诸禅定明观行具足此解为胜也。第三明修证者。所以心名修证者。即是作心修习心未相应证者。即是任运开发心得相应。既有三师制立观法不同。今亦修有证之异。但前师云。于欲界未到地及初禅中。约四念处明十六特胜。观法大意亦不异。如前说六妙门中观法而非无小小不同。而名目有异善寻配当其义可解。此则不烦别说修证也。今正明后师。竖对三界。明真特胜既上来未说此观慧方法。今当出修证之相竖明修十六特胜者。一知息入。二知息出。此对代数息也。调息方法事事如前数息中说。行者既调息绵绵一心依随于息。息若入时知从鼻端入至脐。若出时知从脐出至鼻。如是一心照息依随不乱。尔时知息粗细之相。粗者知风喘气为粗。细者知息相为细。若入息粗时即调之令细。是名知粗细相。譬如守门之人知门人出入亦知好人恶人。知好则进知恶则遮。复次知粗细者。入息则粗出息则细。何故尔。入气利急故相粗出息涩迟故细。复次知轻重。知入息时轻出息时重。何以故入息既。在身内即令体轻。出息时身无风气则觉身重。复次知涩滑。入息时滑出息时涩。何以故。息从外来风气利故则滑。从内出吹内滓秽塞诸毛孔则涩。复次知冷暖。知入息时冷。知出息时暖。何以故。息从外来冷。气而入故冷。息从内出吹内热气而出故暖。复次知久近。入息时近出息时久。何以故。息入既利则易尽故近。息出涩则难尽故久。复须觉知因出入息故。则有一切众苦烦恼。生死往来轮转不息。心知惊畏。行者随息之时。知息有如是等法相非一。故云知息入出也。问何故以此代数息。答若是数息直闇心数无有观行。修证时多生爱见慢等诸烦恼病也。爱者爱著此数息。见者谓见我能数。慢者谓我能敌。以此慢他。今以随代数者随息之时。即觉知此息无常命依于息。以息为命。一息不还即便无命。既觉息无常知身命危脆。知息无常即不生爱。知息非我即不生见。悟无常即不生慢。此则从初方便已能破诸结使不同数息。复次行者一心依息令心不散得入禅定故名亦爱。觉悟无常故名亦策。与定相应名亦有漏。观行不著名亦无漏。复次若数息时冥闇心而数既无照了。后证定时则心无所见。今随息者既明心照息。后证定时则心眼开明见身三十六物破爱见慢。此即是特胜胜于数息也。三知息长短者。此对欲界定。若证欲界定时。宜是定明净都不觉知息中相貌。今此中初得定时。即觉息中长短之相。云何为觉。若心定时觉入息长出息短。何以故。心既静住于内息随心入故入则知长。既心不缘外故出则知短。复次觉息长则心细。觉息短则心粗。何以故。心细则息细。息细则入从鼻至脐微缓而长。出息从脐至鼻亦尔。心粗则息粗息粗则入从鼻至脐急疾短。出从脐至鼻亦尔。复次息短故觉心细。息长故觉心粗。何以故如心既转静出息从脐至胸即尽。入息从鼻至咽间即知尽此则心静故觉息短。觉长故心粗者。如行者心粗故觉息从脐至鼻从鼻至脐道里长远。此则心粗故觉息长。复次短中觉长则定细。长中知短则是粗。何故尔如息从鼻至胸则尽。此行处虽短而时若大久。久方至脐此则行处短而时节长也。若就此而论短中觉长则定细。觉长中而短是粗者。如心粗故息从鼻至脐道里极长。而时节短欻然之间即出至鼻。何以故心粗气息行疾故。此虽长而短然此息短则是心粗也。故云短中长而细长中短而粗也。如此觉长短时节知无常由心生灭不定故。今息长短相貌非一。得此定时觉悟无常转更分明。证欲界定故名亦爱。观行觉无常故名亦策。此略说第三知息长短破欲界定也。第四知息遍身者。对未到地定。若根本未到地直觉身相泯然。如虚空。尔时实有身息。但以眼不开故不觉不见。今特胜中发未到地时。亦泯然入定即觉渐渐有身如云影。觉出入息遍身毛孔。尔时亦知息长短相等。见息入无积聚出无分散无常生灭。觉身空假不实。亦知生灭刹那不住。三事和合故有定生。三事既空则定无所依。知空亦空于定中不著。即破根本未到地爱策之义已在其中。问摩诃衍中及诸经多说观息入出。何以故。言知息入出。答此说知为观。而观法实未具足故今说为知。大品广乘品中明十六特胜相。皆言知息入出长短。以是文为证说知则不乖文义。观慧在下当说。第五除诸身行者。对初禅觉观支就中二。一明身行二明除身。身行者欲界身中发得初禅。色界四大造色触欲界身。欲界身根生身识觉此色触。二界色。相依共住故。名身。身行者即观支。此观支从身分生。知身中之法有所造作故名身行。次明除身行者。因觉息遍身发得初禅。心眼开明见身三十六物臭秽可恶。尔时即知三十六物由四大有头等六分。一一非身四大之中各各非身。此即是除欲界身也。除初禅身者。于欲界身中。求色界四大不可得。名除初禅身。所以者何。若言有色界造色者。是为从外来为从内出为在中间住。如是观时毕竟不可得。但以颠倒忆想故言受色界触。谛观不得即是除初禅身。身除故身行即灭。复次未得初禅时。于欲界身中起种种善恶行。今见身不净则不造善恶诸结业。故名除身行。今明此定亦有二种。一者根本五支如前说。二者净禅五支者。觉身三十六物虚假不实名觉。分别此禅与欲界及根本功德大有优劣名为观。既得法喜心大庆悦名为喜。于无垢受恬憺之乐名为乐。正定持心令不动摇名为一心。此中支除成就胜妙喜乐。而心无染著故名为净禅也。复次如阿毗昙中说隐没无记有垢不隐没有记无垢等义。约此二种禅中应广分别。六受喜者即是对破初禅喜支。根本禅中喜支从隐没有垢觉观后生。既无观慧照了多生烦恼故不应受。今明受喜者于净禅觉观支中生。以有观行破析达觉观性空。当知从觉观生喜亦空。即于喜中不著无诸过罪故说受喜。如罗汉人不著一切供养故名应供。复次如真实知见得真法喜故说受喜。七受乐者对根本禅乐支。彼禅既无观慧乐中多染故不应受。今言。受乐者受无乐知乐性空于乐中不著。既无乐过罪上无别证无为之乐故说受乐。八受诸心行者此对破根本一心支。今明能通诸法故名诸心行。心行有二种。一者动行。二者不动行。有人解云。从初禅乃至三禅犹是动行。四禅已去名不动行。今略说不动行者。觉等四支是动行。后一心支是不动行。亦名诸心行者。即是一心支不动之行。若根本禅入一心时心生染著。此一心不应受。今明受诸心行者。知此一心虚诳不实一心非心。即不取著既无过罪。即是三昧正受故说受诸心行。九心作喜者此对二禅内净喜。所以者何。二禅喜从内净发以无智慧照了多受也。今观此喜。即知虚诳不生受著。如真实知生法喜亦名喜觉分。既从正观心生真法喜故名心作喜。十心作摄者此对二禅一心支。何以故。为二禅喜动经摄故说心作摄。今明摄者正以破前伪喜生喜觉喜。此喜虽正而不无涌动之过。即应返观喜性。既知空寂毕竟定心不乱不随喜动故云作摄。是以大集经云动至心。十一心住解脱者此对破三禅乐。所以者何。三禅有遍身之乐。凡夫得之多生染爱为之所缚不得解脱。今言。解脱者以观慧破析证遍身乐时。即知此乐从因缘生空无自性虚诳不实。观乐不著心得自在故名心作解脱。十二观无常此对破四禅不动。所以者何。如世间中有动有不动法。三种为乐所动犹名动法。今此四禅名不动定。凡夫得此定时多生常想心生爱取。今若观此定生灭代谢三相所迁。知是破坏不安之相故经云。一切世间动不动法皆败坏不安之相。故名观无常。十三观出散者此对破空处。所以者何。出者即是出离色界。散者。即是散三种色。复次出散者。谓出离色心依虚空消散自在不为色法所缚。故名出散。凡夫得此定时。谓是真空安隐心生取著。今言。观出散者行人初入虚空处时。即知四阴和合故有。无自性不可取著。所以者何。若言。有出散者为虚空是出散为心是出散。若心出散心为三相所迁过去已谢。未来未至。现在无住。何能出耶。若空是出散者。空是无知无知之法有何出散。既不得空定则心无受著是名观出散十四观离欲者。此对识处。所以者何。一切爱著外境皆名为欲。从欲界乃至空处皆是心外之境。若虚空为外境识来领受此空。即以空为所欲。今识处定缘于内识能离外空欲故离欲。若凡夫得此定无慧眼照了。谓言心与识法相应真实安隐。即生染著。今言。观离欲者。得此定时即观破析。若言以心。缘识心与识相应得入定者此实不然。何以故。过去未来现在三世识皆不与现在心相应故。云何言心与三世识相应。定法持心名为识定。故知此识定但有名字虚诳不实故名离欲也。十五观灭者此对无所有处。所以者何。此定缘无为法尘心与无为相应。对无为法尘发少识故。凡夫得之谓之心灭深生爱著不能舍。为之所缚。今言观灭者。得此定时即觉有少识。此识虽少亦有四阴和合无常无我虚诳。譬如粪秽多少俱臭不可染著。是名观灭。十六观弃舍者此对非想。所以者何。非想是两舍之对治。从初禅以来但有遍舍无有两舍故。未与弃舍之名。今此非想既有双舍有无故名弃舍。亦以此定是舍中之极故最后受名。若凡夫得此定时谓为涅槃。无有观慧觉了不能舍离。今明弃舍者得此定时。即知四阴十二入三界及十种细心数等和合所成。当知此定无常若空无我虚诳不实。不应计为涅槃生安乐想。既知空寂即不受著是名观弃舍。虽求定相而亦成就此定。尔时即具二种弃舍。一者根本弃舍。二者涅槃弃舍。永弃生死故云观弃舍。行者尔时深观弃舍即便得悟三乘涅槃。此事如须跋陀罗佛令观非想中细想即便获得阿罗汉果。今明悟道未必应须具十六。或得三二特胜即便得悟。亦利根者初随息时。觉悟无常即便悟道。此随人不定也。从初以来俱发根本定故名亦有漏于中观行破析不著名亦无漏。故云特胜是亦有漏亦无漏禅。此竖对三界诸禅者。则一一观法相至义可见也。

　　释禅波罗蜜次第法门卷第七



　　释禅波罗蜜次第法门卷第八

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之四(修证通明观)

　　今辨此禅大意为三。一者释名。二者辨次位。三者明修证。一释名者所以此禅名为通明观者。此观方法出大集经文无别名目北国诸禅师修。得此禅欲以授人既不知名字正欲安根本禅。里而法相迥殊若对十六特胜。则名目全不相关。若安之背舍胜处观行方法条然别异。既进退并不相应。所以诸师别作名目名为通明观禅。或有说言。华严经有此名目。所言通者谓从初修习即通观三事。若观息时即通照色心。若观色乃至心亦如是。此法明净能开心眼无诸暗蔽。既观一达三彻见无阂故名通明。复次善修此禅必定能发六通三明故。大集经明法行比丘修此禅时欲得神通即能得之。今言通者。即是能得六通。明者。即是能生三明。此因中说果故言通明观。问曰。余禅亦能发六通三明。何故独此禅说为通明。答曰。余禅乃有发通明之义。不如此禅利疾故名通明。问曰如大集经亦有别释此禅名义。故经言。所言禅者疾故名禅。疾大疾住大住寂静观灭达离是名为禅。今何故别立名耶。答曰。彼经虽有此释于义乃显。而名犹漫既不的有名目故。复更立通明之名第二明次位者。此禅无别次位。犹是约根本四禅四空立次位。但于一一禅内更有增胜出世间观定之法能发无漏及三明六通疾利。亦于非想后心灭诸心数入灭受想定故。不同根本暗证取著无有神智功能。是故虽复次位同于根本而观慧殊别。恐人谬解故立别名。虽名有异而次位无差。问曰。若此禅得入灭定。与九次第定有何异耶。答曰。修此定时心心无间。亦得说为九次第定。然终非是具足九次第定法。是事在下自当可见。若比准成实论解九定八解亦是具足。第三明修证。此禅既无别次位。还约根本次位辨修证也。第一先明修证初禅之相如大集经说。言初禅者亦名为具。亦名为离。离者谓离五盖。具者谓具五支。五支者谓觉观喜安定。云何为觉如心觉大觉思惟大思惟观于心性是名为觉。云何为观观心行大行。遍行随意是名为观。云何为喜如真实知大知心动至心是名为喜。云何为安。谓心安身安受安受于乐触是名为安。云何为定。谓心住大住不乱于缘不谬无有颠倒是名为定。即是彼经略释修证通明初禅之相。推此经文所明五支则与余经论所明大异。故须别释今先释如心。如心者即是初禅前方便定发也亦即是未到地。但证不孤发要由修习。云何修习行者。从初安心即观于息色心三事俱无分别。观三事者必须先观息道。云何观息。谓摄心静坐调和气息。一心谛观息想遍身出入。若慧心明利。即觉息入无积聚出无分散。来无所经由去无所履涉。虽复明觉息入出遍身。如空中风性无所有。是则略说观息如心相。次观色如行者。既知息依于身离身无息。即应谛观身色如此色本自不有。皆是先世妄想因缘招感。今世四大造色围虚空故。假名为身。一心谛观头等六分三十六物及四大四微一一非身。四微四大亦各非实尚不自有。何能生六分之身三十六物无身色可得。尔时心无分别即达色如。次观心如行者。当知由有心故。则有身色去来动转。若无此心谁分别色。色因谁生。谛观此心藉缘而有。生灭迅速不见住处亦无相貌。但有名字。名字亦空即达心如行者。若不得三性别异名为如心。复次行者若观息时。既不得息即达色心空寂。何以故。三法不相离故。色心亦尔。若不得色心三事。即不得一切法。所以者何。由此三事和合。能生一切阴入界众苦烦恼。善恶行业往来五道流转不息。若了三事无生则一切诸法本来空寂。是则略说修习如心之相。第二明证相。此亦具有证欲界未到地相。行者如上观察三性悉不可得。其心任运自住真如。其心泯然明净名欲界定。于此定后心依真如法。心泯然入定与如相应。如法持心心定不动。泯然不见身息心三法异相。一往犹如虚空故名如心。即是通明未到地也。次释初禅发相如前引经说此应具释五支证相。今先据觉支为本觉义既成。释余四支则从可见。所以经言觉大觉。觉者觉根本禅觉触发相故名为觉此事如前说但轻重有异。大觉者豁然心目开明。明见三事发相名为大觉。此傍释未是正意。复次今当分别觉大觉义。所言觉者。觉世间相也大觉出世间也此即对真俗二谛释之。亦有漏无漏义意在此。今明世间则有三种。一根本世间一期正报五阴是也。二义世间者知根本之法与外一切法义理相关也。三事世间者发五通时悉见一切众生种类及世间事也。世间既有三种。出世间对世间亦为三。所以者何。众生根有下中上利钝不等。是故虽同证此初禅境界浅深其实有异。故须约三义分别证初禅不同。第一先释约根本世间出世间。明觉大觉五支成初禅之相。即为二意。第一先明初禅发相。第二即释成觉大觉五支差别之相。一先明初禅发之相。即为三意品次不同。一者。初发。二次。三后。一初发相行者。发初禅时。即豁然见自身九万九千毛孔空疏气息遍身毛孔出入。虽心眼明见遍身出入。而入无积聚出无分散来无所经由去无所履涉。即见身内三十六物一一分明。三十六物者。诸发毛爪齿薄皮厚皮筋肉骨髓脾肾心肝肺小肠大肠胃胞胆屎尿垢汗泪涕唾脓血脉黄痰白痰癊肪[月*冊]脑膜。此三十六物十是外物。二十六是内物。二十二是地物。十四是水物。已见风水地相分明。复觉诸物各有热气煎煮火相分明。观此四大犹如四蛇同处一箧。四大蚖蛇其性各异。亦如屠牛之人分肉为四分。谛观四分各不相关行者亦尔。心大惊悟。复次行者非但见身三十六物四大假合不净可恶。亦觉知五种不净之相。何等为五。一者见外十物相不净心生厌患。是名自相不净。二者见身内。二十六物内性不净。是名自性不净。三者自觉此身从歌罗逻时父母精血和合以为身种。是名种子不净。四者此身处胎之时在生熟二脏之间。是名生处不净。五者及其此身死后捐弃冢间坏烂臭秽。是名究竟不净。当知此身从始至终不净所成无一可乐甚可厌恶。我为无目忽于昔来著此不净臭烂之身造生死业。于无量劫今始觉悟。悲喜交怀。五种不净如摩诃衍论广说。复觉定内心识缘诸境界念念不停。诸心数法相续而起。所念相异亦复非一。是名初禅初证之相。次明中证相。行者住此定内三昧渐深觉息后五脏内生息相各异。所谓青黄赤白黑等随脏色别。出至毛孔若从根入色相亦不同。如是分别气相非一。复见此身薄皮厚皮膜肉。各有九十九重。大骨小骨三百六十及髓。各有九十八重。于此骨肉之间有诸虫。四头四口九十九尾。如是形相非一。乃至出入来去音声言语亦悉觉知。唯脑有四分。分有十四重。身内五脏叶叶相覆犹如莲华孔窍空疏内外相通。亦各有九十九重诸物之间亦各有八十户虫。于内住止互相使役。若行者心静细时亦于定内闻诸虫语言音声。或时因此发解众生言语三昧。身内诸脉心脉为主。复从心脉内生四大之脉。一大各十脉。十脉之内一一复各九脉合成四百脉。从头至足四百四脉。内悉有风气血流相注。此脉血之内亦有诸细微之虫依脉而住。行者如是知是知身内外不实犹如芭蕉。复观心数随所缘时悉有受想行识四心差别不同。三明后证之相。行者三昧智慧转深净明利。复见气息调和同为一相如琉璃器非青黄赤白。亦见息之出入无常生灭悉皆空寂。复见身相新新无常代谢。所以者何。饮食是外四大入腹资身时新四大既生。当知故身随灭。譬如草木新叶既生故叶便落。身亦如是。愚夫不了谓是惜身。智者于三昧内。觉此身相无常所迁新新生灭空无自性色不可得。复各一念心生之时即有六十刹那生灭。或有人言。六百刹那生灭迅速。空无自性心不可得。第二明释成觉观五支之相即为五。第一释觉支经说觉支云。觉大觉思惟大思惟大思惟观于心性。约此五句以明觉相。今先释觉大觉二句。此约世间出世间境界分别故。有此二觉之异。世间境即是异相。出世间境即是如相。此之如异即是真俗二谛之别名也。今约观门浅深易见。今当具依摩诃衍分别。论云。有三种上中下。如异既有三种觉大觉亦应为三也。论意分别假名为异。分别四大实法同体名为下如。分别地大异余三大名为异。同一无常生灭不异名次如。无常生灭名为异。生灭即空无异名上如。今即约禅为下中上品明观门浅深之相。第一先明下品觉相。觉气息入出青黄赤白诸色隔别名为觉。觉此诸息同一风大无异名大觉。次觉三十六物隔别名为觉。觉余三大无有别异名大觉。觉于心数非一名为觉。同是四心无异名大觉。第二明中品觉者。息是风大名为觉。觉息生灭无常名大觉。觉余三大各别名为觉。觉同一无常生灭不异名大觉。觉四心。差别不同名为觉觉无常生灭不异名大觉。第三明上品觉者。觉息无常为异者。此息为八相所迁故无常。何等为八相。一生。二住。三异。四灭。五生生。六住住。七异异。八灭灭。此八种相迁法体别异非一名为觉。觉息本空寂无八相之异名大觉。觉余三大各有八相别异名为觉。觉余三大本来空寂无八相之异名大觉。觉心八相所迁别异非一名为觉。觉心本来空寂无八相之异名大觉。所以者何。若心即是八相。八相即是心者则坏有余相。所以者何。今息色亦即是八相。八相亦即是息色八相无异故息。色心三事亦应无异。若尔说心时即应是说息色。今实不尔坏乱世谛相故。如人唤火应得水来。说心一向即是息色过同于此。复次若离心有八相离八相有心者。此则心非八相八相非心。若心非八相则心但有名无相。无相之法是不名心。若八相离心八相则无所迁。即不名八相。八相无所相故。如是审谛求之则心与八相本自不有。亦不依他有性性如虚空无一异相故名大觉。觉前息色一一亦当如是分别。此则略说上品觉大觉之相。次释思惟大思惟二句。此还约前觉大觉说。所以者何。初心觉悟真俗之相名觉大觉。后心重虑观察名思惟大思惟。对小觉后说思惟大觉后说大思惟。此义易见不烦多释。次释观于心性者即是返观能思惟大思惟之心也。所以者何。行者虽能了于前境而不能返达观心则不会实道。今即返照能观之心。为从观心生。为从非观心生若从观心生若从非观心生二俱有过。当知观心毕竟空寂五句释觉支竟。第二次释观支。经云。若观心行大行遍行随意。观心者即是前观于心性也。行大行者声闻之人以四谛为大行。当观心时即具四谛正观。所以者何。若人不了心故。无明不了造诸结业。名为集谛。集谛因缘必招未来名色苦果。是名苦谛。若观心性即是具足戒定智慧。行三十七品故名道谛。若有正道则现在烦恼不生。未来苦果亦灭。名为灭谛。是名声闻大行。若缘觉人以十二因缘为大行。若是菩萨即入无生。正道正观证于寂定琉璃三昧。毛孔见佛入菩萨位也。则略明三乘大行之道相也。遍行者观行未利。亦并约心而观四谛。名为大行。今观道稍利能遍历诸缘。观于四谛出十六行观故名遍行。随意者。若是遍行虽在定内得见诸缘。出禅定时则观不相应。今随意者随出入定观一切法。任运自成不由作意是名随意。此则略释观支相也。第三明喜支。喜支者。经言。如真实知大知心动至心是名为喜。如真实知者。即是上来观于心性四谛真理也。大知者如上观行。若心审谛停住缘内称观而知。故言如真实知。若豁然开悟称理而知心生法喜故名大知。心动至心者。既得法喜心动。若随此喜则为颠倒。今了此喜无即得喜性即得喜性故名至心。是名为喜。第四次明安支。安支者。经言。若身安心安受安受于乐触。是名为安。身安者。了达身性故。不为身业所动即得身安。故名身安。心安者。了达心性故。不为心业所动即得心乐。故名心安。受安者。能观之心名之为受。知受非受断诸受故。名之为乐。故名受安受于乐触者。世间出世间二种乐法成就。乐法对心故受于乐。第五次明定支者。经言。若心住大住不乱于缘不谬无有颠倒。是名为定。心住者。住世间定法持心不散故名住。大住者。住真如定法持心不散故。不乱于缘者。虽住一心。而分别世间之相不乱也。不谬者。谬名妄谬。谛了真如妄取不起。故言不谬。不颠倒者。若心偏取世间相。即随有见沉没生死。不得解脱若心偏取如相即随空见破世间因果不修善法。是大可畏处。行者善达真俗离此二种邪命。名不颠倒。复次若二乘之人得此心破四倒。名不颠倒。若是菩萨得此一心能破八倒。名不颠倒。行者初得觉支成就。即觉身息不实犹如芭蕉　今得住此一心定支成就。心既寂静于后泯然微细。即觉身息之相不实犹如聚沫。是则略明下根行者证通明初禅之相第二次释约义世间明中。次根行者进证初根五支之相即为二。一者正明义世间相。二者即释成觉义。就第一释义世间为二意。一明外义世间。二明内义世间。今释外义世间复为三意。一正明根本世间因缘。二明根本与外世界相关。三明王道治正。第一释觉知根本世间因缘生义。行者初得初禅既已证见根本世间。尔时或见道或未见道。今欲深知此根本世间一期果报因何而生。尔时于三昧内心慧明利谛观身内三十六物四大五阴。以愿知心愿知此身何因缘。有三昧智慧福德善根力故。即便觉知。如是身命皆由先世五戒业力。持于中阴不断不灭。于父母交会之时业力变识即计父母身分精血二渧大如豆子以为己有识托其间。尔时即有身根命根识心具足。识在其间。具有五识之性。七日一变如薄酪凝酥。于后渐大如鸡子黄。业力因缘变此一身内先为者五脏安置五识。尔时即知不杀戒力变此身内。次为肝脏。则魂依之。不盗戒力变此身内以为肾脏则志依之。不淫戒力变此身内为肺脏则魄依之。不妄语戒力变此身内以为脾脏则意依之。不饮酒戒力即变身内以为心脏则神依之。此魂志魄意神五神即是五识之异名也。五脏宫室既成则神识则有所栖。既有栖托便须资养五戒业力复变身内以为六府神气。府养五脏及与一身。府者胆为肝府。盛水为气合润于肝。小肠为心府。心赤小肠亦赤。心为血气。小肠亦通血气。主润于心入一身。故大肠为肺府。肺白大肠亦白。主杀物益肺成化一身。胃为脾府。胃黄脾亦黄。胃亦动作黄间通理脾脏气入四支。膀胱为肾府。肾府黑膀胱亦黑。通湿气润肾。利小行肠故三焦合为一府分。各有所主。上焦主通津液清温之气。中焦主通血脉精神之气。下焦主通大便之物。三焦主利上下。五脏之神分治六府。六府之气以成五官之神。主治一身义。府脏相资出生七体。肾生二体。一骨二髓。肾属于水以水内有砂石。故即骨之义也。肝生二体一筋二肠。肝为木。木为地筋。故生筋肠也。心生血脉心色赤。属血以通神气其道自然。脾生肌肤脾为土肌肤亦土。肺生于皮肺在众脏之上故。皮亦是一身之上。是为五脏能生七体亦名七支。肺为大夫在上下舍不义肝。为尉仁心在中央禀种种脾。在其间平五味。肾在下冲四气增长。七体成身骨以柱之髓以膏之筋以缝之。脉以通之血以润之肉以裹之皮以覆之。以是因缘则有头身手足大分之躯。余骨为齿。余肉为舌。余筋为爪。余血为发。余皮为耳。识神在内。戒力因缘则五胞开张。四大造色清净变为五情。是以对尘则依情。以识知五色因缘则生意识。尘谢则识归五脏。一期果报四大五阴十二入十八界具足成就。此则略说一期果报根本世间义所因由。问曰。若言识从内出在五根间识别五尘。与外道义有何异耶。答曰。如净名经说。不舍八邪而入八正。亦云。六十二见是如来种。此言何谓如是等义。皆出提谓经明非人所作。若于此义不了在下自当可见。第二释内世间与外国土义相关相。行者三昧智慧愿智之力谛观身时。即知此身具彷天地一切法俗之事。所以者何。如此身相头圆象天。足方法地。内有空种。即是虚空腹温暖法春夏背刚强法秋冬。四季体法四时大节十二法十二月。小节三百六十法三百六十日。鼻口出气息法山泽溪谷中之风气。眼目法日月眼开闭法昼夜发法星辰。眉为北斗。脉为江河。骨为玉石。皮肉为地土。毛法丛林五脏在内在天法五星。在地法五岳在阴阳法五行在世间法五谛内为五神。修为五德。使者为八卦治罪为五刑。主领为五官升为五云化为五龙。心为朱雀。肾为玄武。肝为青龙。肺为白虎。脾为句陈。此五种众生则摄一切世间禽兽悉在其内。亦为五姓。谓宫商角徵羽。一切万姓并在其内。对书典则为五经。一切书史并从此出。若对工巧。即是五明六艺。一切技术悉出其间。当知此身虽小义与天地相关。如是说身非但直是五阴世间。亦是国土世间。第三释身内王法治正义。行者于三昧内愿智之力。即复觉知身内。心为大王上义下仁故。居在百重之内。出则有前后左右官属侍卫。肺为司马。肝为司徒。脾为司空。肾为大海中有神龟。呼吸元气行风致雨通气四支。四支为民子。左为司命。右为司录。主录人命。齐中太一君亦人之主柱。天大将军特进君王。主身内万二千大神。太一有八使者八卦是也。合为九卿。三焦关元为左社右稷主奸贼。上焦通气入头中为宗庙。王者于间治化。若心行正法群下皆随则治正清夷。故五脏调和六府通适。四大安乐无诸疾恼终保年寿。若心行非法则群僚作乱。互相残害故。四大不调诸根暗塞。因此抱患致终。皆由行心恶法故。经言。失魂即乱。失魄则狂。失意则惑。失志则忘。失神则死。当知外立王道治化皆身内之法。如是等义具如提谓经说。第二明内世间义相关者。上来所说并与外义相关。所以者何。佛未出时诸神仙世智等亦达此法名义相对故说前为外世间义也。是诸神仙虽复世智辩聪能通达世间。若住此分别终是心行理外未见真实。于佛法不名圣人。犹是凡夫轮回三界二十五有未出生死。若化众生名为旧医。亦名世医。故涅槃经云。世医所疗治差已还复发。若是如来疗治者差已不复发。此如下说。今言内义世间者。即是如来出世广说一切教门名义之相以化众生。行者于定心内意欲得知佛法教门主对之相。三昧智慧善根力故。即便觉知。云何知如佛说五戒义为对五脏已如前说。若四大五阴十二入十八界四谛十二因缘悉人身内也。即知四大此义为对。五脏风对肝。火对心。水对肾地对肺脾。若闻五阴之名寻即觉知对身五脏。色对肝。识对脾。想对心。受对肾。行对肺。名虽不次而义相关。若闻十二入十八界。亦复即知对内五脏。十入十五界义自可见。二入三界今当分别。五识悉为意入界。外五尘内法尘以为法入界。此即二十三界相关。意识界者初生五识为根。对外法尘即生意识名意识界。若闻五根亦知对内五脏。忧根对肝。苦根对心。喜根对肺。乐根对肾舍根对脾。五根因缘则具有三界。所以者何。忧根对欲界。苦根对初禅。喜根对二禅。乐根对三禅。舍根对四禅乃至四空定皆名舍俱禅。当知三界亦为五脏其义相关。闻说四生亦觉知此义关五脏。所以者何。欲界具五根。五根关五脏。五脏关四大。四大对四生。一切卵生多是风大性身能轻举故。一切湿生多是水大性因湿而生故。一切胎生多属地大性其身重钝故。一切化生多属火大性火体无而欻有故。亦有光明故。如来为化三界四生故。说四谛十二因缘六波罗蜜。当知此三法药神丹悉是对治众生五脏五根阴故说。所以者何。如佛说一心四谛义。当知集谛对肝因属初生故。苦谛对心果是成就故。道谛对肺金能断截故。灭谛对肾冬藏之法已有还无故。一心已对脾开通四谛故。乃至十二因缘六波罗蜜类此可知也。此三种法藏则广摄如来一切教门。是故行者。若心明利谛观身相。即便觉了一切佛法名义故。华严经言。明了此身者。即是达一切。是则说内义世间义相关之相。意在幽微非悟勿述。第二次释成觉五支义者。亦为三义。一下。二次。三上。今先释觉支三义。一下觉大觉者。行者于静心内悉觉上来所说内外二种世间之相。分别名义不同。即是隔别之相故名觉义世。觉义世间故名觉。大觉者觉一切外名义虽别而无实体但依五脏。如因肝说不杀戒岁星太山青帝木魂眼识仁毛诗角性震等诸法。此诸法不异肝。肝义不异不杀戒等。即是如故名大觉。觉余一切法如四脏亦如是。第二次明觉大觉者。行者觉知肝虽如不杀戒等一切法。而肝非肺脾心肾等一切法。了知别异名为觉。觉肝等诸法无常生灭不异。四脏等诸法无常名大觉。第三次明上觉大觉者。行者觉知肝等诸法八相别异名为觉。觉此肝等诸本来空寂无有异相名大觉。如此分别觉大觉及世间出世间相。虽与前同而亦有异。深思自当可见。次释思惟大思惟者。观于心性之义类如前说。是则略明约义世谛中。辩初禅觉支之相余观喜安定等亦当如是一一分别。第三释事世间者。此据得初禅时获六神通。见世谛事了了分明。如观掌内庵摩勒果此则现睹众事不同上说以义比类惟忖分别世事也。今就明事世间内亦为二意。第一正见事世间相。第二释成觉观五支义。今释第一事世谛相者。上根行人福德智慧利故。证初禅时有二因缘得五神通。一者自发。二者修得一自发者是人入初禅时深观根本世间三事。即能通达义世间相。觉义世谛时三昧智慧。转更深利神通即发。更得色界四大清净造色眼成就。以此净色之心眼彻见十方一切之色事相分明。分别不乱名天眼通。所余天耳他心宿命身通亦复如是。得五通故明见十方三世色心境界差别不同众生种类国土相貌一一有异。是为异见事世间也。故经言。深修禅定得五神通。第二修得五通见事世间者。如大集经言。法行比丘获得初禅。入禅已欲得身通系心鼻端观息入出。深见九万九千毛孔息之出入。见身悉空乃至四大亦复如是。如是观已远离色相获得身通。乃至四禅亦复如是云何法行比丘获得眼通。若有比丘得初禅。观息出入真实见色。既见色已作是思惟。如我所见三世诸色。意欲得见随意即见。乃至四禅亦复如是。云何法行比丘得天耳通。憍陈如。若有比丘得初禅。观息出入次第观声乃至四禅亦复如是。云何法行比丘得他心智通。若有比丘观息出入。得初禅时修奢摩他毗婆舍那。是名他心智乃至四禅亦复如是。云何法行比丘得宿命智。憍陈如。若有比丘观出入息。得初禅时即获眼通。获眼通已观于初有歌罗逻时乃至五阴生灭。乃至四禅亦复如是。既得五通。即能见十方三世九道圣凡众生种类国土所有一一相貌差别不同。是名修得神通见事世间通达无阂。第二次释成觉观五支义。今先释觉。亦为三义一下。二中。三上。下觉大觉者。用天眼通彻见诸色分别众生种类非一。国土所有差别不同名字亦异故名为觉也。大觉者。即觉世间所有但假施设。谛观四大即不见有世间差别之异。了了分明故名大觉。余四通亦尔。第二明次品觉大觉者。用天眼通见四大色即知其性各异故名为觉。知四大无常生灭。性无差别故名大觉。余四通亦尔。第三明上品觉大觉者。用天眼通明见无常之法八相有异。是名为觉。觉知八相之法本来空寂一相无相故名大觉。余四通亦尔。此则略说用五神通见事世间觉大觉相。思惟大思惟观于心性。成就觉支之相类如前说。余观支喜安定等亦当如是一一分别。行者当知。若声闻缘觉得此禅故依定。获得不坏解脱无碍解脱三明六通故。名通明观。若菩萨大士住此禅时。即得无碍大陀罗尼。乃至四禅亦复如是。次明二禅。自此已下乃至非想灭定禅门转复深妙。事相非一宁可具辩今但别出经文。略释正意而已。所言二禅者。经云。二禅者亦为名离。亦名为具。离者同离五盖。具者具足三支。谓喜安定。释曰。行者于初禅后心患初禅觉观动散。摄心在定不受觉观。亦知上地不实谛观息色心三性。一心缘内觉观即灭。则发内净大喜三昧。于定内见身如泡具二禅行。次明三禅。经云。三禅者亦名为离。名亦为具。离者同离五盖。具者具足五支。谓念舍慧安定。释曰。行者于二禅后心患厌大喜动散摄心不受。亦知上地不实摄心谛观。喜法即谢发身乐。即于定内见身如云成三禅行。次明四禅相。经云。四禅者亦名为离。亦名为具。离者。谓同离五盖。具者。具足四支。谓念舍不苦不乐定。释曰。行者于三禅后心厌患乐法一心不受。亦知四禅非实谛观三性即豁然明净三昧智慧与舍俱发。心不依善亦不附恶正住其中即于定内见身如影具四禅行。次明空处。经言。观身厌患。远离身相一切身触喜触乐触。分别色相远离色阴。一心观无量空处。是名比丘得空处定。释曰。此可为二义。一者通观上下。二者但约自地及以上。通上下者。经观身厌患远离身相者。深知欲界之身过罪非一。身分皆不可得也。身等三触对初禅二禅三禅。对可见。分别色相者。分别欲界色身乃至四禅色一一别异。不实亦知空处未离色法也。远离色阴及观无量空处者并如前。根本禅内灭三种色法与虚空相应也。二并约自地释者。观身厌患远离身相者。厌患如影之色覆蔽于心。观此影色亦不可得也。身等三触者别喜根前已坏。此是四禅色起触心生三触也。分别色相者。分别四禅喜乐及如影之色皆虚诳也。远离色阴及观无量空处。不异前说。次明识处定相者。经言。若有比丘。修奢摩他毗婆舍那。观心意识自知此身不受三受。以得远离是三种受。是名比丘得识处定。释曰。心意随者。心者即是舍空定缘三性入识处定。行者用三昧摄智慧。虽知三性不实为免空难一心缘识即入识处定也。自知此身不受三受者。缘色四句空处虽离初句。而犹受后三句今识处缘识入定则迥离色界四句。所有四受悉属于识。故云自知此身不受三受。亦得言不受苦乐等三受也。已得远离是三种受名识处定相。次明少识处定相者。经言。若有比丘观三世空。知一切行亦生亦灭空处识处亦生亦灭。作是观已次第观识。我今此识亦非识非非识。若非识者是名寂静。我今云何求断此识。是名得少识处定。释曰。观三世空一切诸行亦生亦灭者。深观自地及上下心数悉是有为之相虚诳不实。次第观识者。是观识处亦识。非识非非识者。即通知所有法不可得也。若非识者是名寂静。我今云何求断此识者。即是念灭识之方便缘非识之法。入少识处定也。次明非想定者。经言。若有比丘有非心想。作是思惟。我今此想是苦是漏是疮是痈是不寂静。若我能断如是非想及非非想。是名寂静。若有比丘能断如是非想非非想者是名获得无想解脱门。何以故。法行比丘作是思惟。若有受想。若有识想。若有触想若有空想。若非想非非想。是等皆名粗想。我今若修无想三昧则能永断如是等想。是故见于非想非非想为寂静处。如是见已入非非想定。已不受不著即破无明。破无明已名获阿罗汉果。释曰。有非心想者即无想定也。是苦是漏等。即是观无想定过罪也。若我能断如是非想及非非想。是名寂静。非想者即是无想定也。及非非想者已逆见上地之过应断除。是寂静者破非想定故。获涅槃之寂静也。若有比丘能断如是非想。获得无想解脱门者。一切三界之定皆名为想。今断此想获得无想三昧。即能于非想定破无明发无漏。得阿罗汉果证涅槃也。法行比丘若有受想已下即是重释出上意。义可见也。又经言前三种定二道所断。后第四定终不可以世俗道断。凡夫于非想处虽离粗烦恼。而亦具有十种细法。以其无粗烦恼故。一切凡夫谓是涅槃。广说如经。释曰。此明凡夫等智于非想不能发无漏也。次经云。憍陈如。若比丘修习圣道。厌离四禅四空处观于灭庄严之道者。释曰。此明通观于想后得入灭尽也。此义下背舍中当具说。行者入此法门不取实际作证。具足大悲方便一切佛法。起六神通度脱众生。即是约一种法门明摩诃衍也。

　　释禅波罗蜜次第法门卷第八



　　释禅波罗蜜次第法门卷第九

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之五

　　明修证无漏禅。今明无漏有二种。一者对治无漏。二者缘理无漏。故大集经云。有二种行。一者慧行。二者行行。行行者。即是九想背舍等对治无漏也。缘事起行对治破诸烦恼故。名行行无漏行也。二慧行者。即是四谛。十二因缘真空正观缘理断惑故。名慧行无漏行也。第一前释对治无漏。此约九种法门明也。一九想。二八念。三十想。四八背舍。五八胜处六十一切处。七九次第定。八师子奋迅三昧。九超越三昧。今此九种禅通说为对治无漏。及次第浅深之义皆如前。第一卷中说。今就此九种法门中。即有二种对治无漏道。一者坏法道。二者不坏法道。坏法道者即是九想八念十想是也。善修此三。若发真无漏。即成坏法阿罗汉也。二不坏法道。即是背舍胜处一切处九次第定师子奋迅超越等三昧。具足此禅。发真无漏成不坏法大阿罗汉也。今通释第一坏法观中三种法门。所以此三法门。名坏法观者。行人心厌六欲犹如怨贼。故修九想以为对治。作此观时虽破坏六欲而多生恐怖。若修八种正念恐怖即除。既贪欲心薄又无怖畏。尔时欲断三界结使即应进修十想。十想成就。即便杀诸结贼成阿罗汉。是人既坏灭欲界身相。不能具足三界观练熏修三明八解。故名。坏法也问曰。九想与十想有何异耶。答曰。有异不异。异者九想如缚贼。十想如杀贼。九想为初学。十想为成就。九想为因。十想为果。故经云。二为甘露门。一者不净观门。二者阿那波那门。不异者善修九想。即具足十想。此义在下当明之。初释九想观门者。一胀想。二坏想。三血涂想。四脓烂想。五青瘀想。六啖想。七散想。八骨想。九烧想。此九种法门通称想者。能转心转想所谓能转不净中净颠倒想。故名为想。今释九想。即开为四意。一明修证。二明对治。三明摄法。四明趣道。一明修证者。行人先持戒清净令心不悔易受观法。能破淫欲诸烦恼贼。故尔时当先。观人初死之时辞谈言语息出不反忽已死亡气灭身冷无所觉知。室家惊恸号天叫地。言说方尔奄便何去。此为大畏。无可免者。譬如劫尽火烧无有遗脱。如偈说。
　　死至无贫富　　无勤修善法
　　无贵亦无贱　　老少无免者
　　无祈请可救　　亦无欺诳处
　　无捍格得脱　　一切无免者

　　死法名永离恩爱之处一切有生之所恶。虽知可恶甚无得免者。我身不久必当如是。同于木石无所别知。我今不应贪著五欲不觉死至同于牛羊。牛羊禽兽虽见死者跳腾哮吼不自觉悟。我既已得人身识别好丑。当求甘露不死之法。如偈说。
　　六情根完具　　智鉴亦明利
　　而不求道法　　唐受身智慧
　　禽兽皆亦智　　欲乐以自恣
　　而不知方便　　为道修善事
　　既已得人身　　而但自放恣
　　不知修善行　　与彼复何异
　　三恶道众生　　不得修道业
　　已得此人身　　当勉自益利

　　行者思惟是已。即取我所爱人若男若女。脱衣露体卧置地上于前如死尸想一心三昧观此死尸心甚惊畏破爱著心。此则略说死想以为九想前方便也。复次九想有二种。一者利根。二者钝根。若利根之人悬心存想死胀等事悉得成就。若钝根之人悬作不成必须见人初死至尸所取是相已系心修习。既见相分明心想成就即发三昧。于后虽离死尸随想即见。一胀想者。行者对死尸边见膀胀如韦囊盛风异于本相。此身中无主妄识役御视听言语。以此自诳今何所趣。但见空舍膀胀项直。此身姿容妖媚细肤朱唇素齿长眼直鼻平额高眉如是好身令人心惑。今但见膀胀好在何处。男女之相亦不可识。即取此相以观我所爱人。作此诃责欲心臭屎囊膀胀可恶。何足贪著为此沉没。自念我身未脱此法。一心三昧除世贪爱。二坏想。行者复观死尸风吹日曝转大烈坏在地。六分破碎五脏屎尿臭秽盈流恶露已现。我所著者以此观之无可爱乐。我为痴惑为此屎囊薄皮所诳。如灯蛾投火。但贪明色不顾烧身之祸。自念我身亦尔。未脱此法。一心三昧除世贪爱。三血涂漫想。行者复观死尸既见破坏处处脓血流溢从头至足点污。不净臭秽腥臊膀胀不可亲近。我所爱者以此观之无可爱乐。我为痴惑坐是沉沦污秽不净好在何处。自念我身未脱此法。一心三昧除世贪爱四脓烂想。行者观死尸风热水渍日渐经久身上九孔虫脓流出皮肉处处脓烂。滂沱在地臭气转增我所爱者以此观之好容美貌为此昏迷。今见臭烂甚于粪秽何可贪著。自念我身未脱此法一心三昧除世贪爱。五青瘀想。行者复观死尸脓血稍尽风日所变皮肉黄赤瘀黑青[黑*敢]臭气。转增我所爱者以此观之桃华之色诳惑于我今何所在。自念我身未脱此法一心三昧除世贪爱六啖想。行者复观死尸虫蛆唼食乌挑其眼狐狗咀嚼虎狼[國*瓜]裂身残缺驳脱落可恶我所爱人以此观之本时形体清洁服饰庄严娇态自惑。今见破坏本相皆失甚可厌恶。自念我身未脱此法一心三昧除世贪爱。七散想。行者复观死尸禽兽分裂身形破散风吹日曝筋断骨离头首交横。我所爱人以此观之人相何在。自念我身未脱是法一心三昧除世贪爱。八骨想。行者复观死尸皮肉等已尽但见白骨。见骨有二种。一者见筋相连。二者筋尽骨离。复有二种。一则余血膏腻染污。二则骨白如珂如贝。我所爱人以此观之髑髅可畏坚强之相甚于瓦石。柔软细触一旦皆失。自念我身未免此法一心三昧除世贪爱。九烧想。行者复到死尸林中。或见[卄/積]多草木焚烧死尸腹破肥出爆裂烟臭甚可惊畏。或见但烧白骨烟焰洞然薪尽火灭形同灰土。假令不烧不埋亦归磨灭。我所爱人以此观之身相皆尽甚于兵刃。沐浴香熏华粉严饰软肥细体清温谄佞。以此惑人今皆磨灭竟何所在。自念我身未脱此法一心三昧除世贪爱二明九想对治者。行者修九想既通。必须增想重修令观行熟利。随所观时心即与定相应。想法持心无分散意。此则能破六欲除世贪爱。六欲者。一者色欲。二形貌欲。三威仪恣态欲。四言语音声欲。五细滑欲。六人相欲。此六欲中能生六种著。色欲者有人染著赤色。若赤白色若黄白色黑色若赤黑色若青色若青白色若桃华色。无智愚人见此等色没溺迷醉。若形貌欲有人。但著形貌面如满月。修目高眉细腰纤指相好端严。心即惑著。威仪欲者有人著威仪恣态行步汪洋扬眉顿脸含笑娇盈便生爱染。言语欲者有人但爱语声若闻巧言华说应意承旨音词清雅歌咏赞叹悦动人心。愚夫浅识为之迷惑细滑欲者有人但爱身形柔软肥肤光悦犹若兜罗之绵。寒时体温热时体凉。按摩接待身服熏香。凡情没溺为此危丧。杂欲者。有人皆著五事。人相欲者。有人皆不著五事。但著人相若男若女虽见上五事。若不得所爱之人犹不染著。若遇适意之人则能舍世所重顿亡躯命。如是六欲世世诳惑众生。沉沦生死没溺三涂。不得解脱。若能善修九想对治除灭。则六欲贼破散疾证涅槃。所以者何。初死想破威仪语言二欲。次胀想坏想啖想破形貌欲。次血涂漫想青瘀想脓烂想多破色欲。次骨想烧想多除细滑欲。九想除杂欲及所著人相欲啖。想散想骨想偏除人相欲残啖离散白骨中不见有人可著故。以是九想观能破欲结嗔痴亦薄。三毒薄故九十八使山皆动。渐渐增进其道以金刚三昧摧破结使山得三乘道。九想虽是不净观因是能成大事。譬如大海中死尸溺人依之即得度也。三明摄法者。是九想法缘欲界身色想阴摄。亦身念处少分。或欲界摄或初禅二禅摄。未离欲散心人得欲界系。离欲人得色界。系膀胀等八想欲界初禅二禅中摄。净骨想欲界初禅二禅四禅中摄。三禅中乐多故无是想。四明九想趣道者。修九想有二种。若按事而修此则但能伏欲界结后别修十想以断见思成无学道。二者若善修九想即具十想从事入理此。则不烦别约余门修十想。所以者何如。行者观人死时动转言语须臾间忽然已灭。身体膀胀烂坏分散各各变异。是则无常。若著此身无常坏时是即为苦。若无常苦不得自在者是则无我。不净无常苦无我故。则世间不可乐著。观身如是。食虽在口脑涎流下与唾和合成味。而咽与吐无异。下人腹中即为粪秽。即是食不净想。以此九想观观身无常变易念念皆灭。即是死想。以是九想厌世间乐。知烦恼断即安隐寂灭。即是断想。以是九想遮诸烦恼即离想。以九想厌世间故。知五阴灭。更不须生是处安隐。即是尽想。若能如是善修九想即具十想断见思惑。当知是人必定趣三乘道。复次摩诃衍中说若善修九想开身念处门。身念处开三念处门。四念处开三十七品门。三十七品开涅槃门。入涅槃故则灭一切忧苦。菩萨怜愍众生故。虽于九想能入涅槃。而亦不取实际作证。所以者何。若色中无味相众生即不应著于色若。色中无离相今亦不应从色得解脱。以色中有味故众生则著于色。色中有离相故众生从色得解脱。而味不即离离不即味。离味处无脱处离脱处无味处。当知色即非缚非脱。尔时不随生死不证。涅槃但以大悲怜悯一切众生。于此不净观中成就一切佛法。大品经云。九想即是菩萨摩诃衍。次释八念法门。所言八念者。一念佛二念法。三念僧。四念戒。五念舍。六念天。七念入出息。八念死。此八通称念者。一心缘中忆持不忘失故。名之为念。今释八念即为三意。一明教门所为。二明修证三明趣道之相。一明教门所为者。佛弟子于阿兰若处空舍冢间山林旷野。善修九想外不净厌患其身而作是念。我云何将是底下不净臭屎尿囊以自随逐。尔时啬然惊怖举身毛竖。及为恶魔作种种形色来恐怖之。欲令其道退没。以是故念佛。次九想后说八念以除怖畏。如经中说。佛告诸比丘。若于阿兰若处有惊怖心。尔时应当念佛恐怖即灭。若不念佛应当念法恐怖即除。若不念法应当念僧恐怖即除。故知三念为除怖畏说也。问曰。经说三念因缘为除怖畏后五念复云何。答曰。是比丘自布施持戒怖畏即除。所以者何。若彼破戒畏堕地狱。若悭贪畏堕饿鬼。及贫穷中自念。我有是净戒布施。则欢喜上诸天皆是布施持戒果报。我亦有是福德。是故念天。亦能令怖畏。不生十六行中。念阿那波那时细心觉尚灭。何况怖畏粗觉。念死者念五阴身念念生灭。从生已来恒与死俱。今何以畏死。是五念佛虽不别说。当知是为深除怖畏。所以者何。念他功德以除恐怖则难。念自功德以除怖畏则易。以是义故不别说。二明修证八念。念佛者若行者于阿兰若中。心有怖畏应当念佛。佛是多陀阿伽度阿罗诃三藐三佛陀。乃至婆伽婆。十号具足。三十二相八十种好。大慈大悲十力四无所畏十八不共法。智慧光明神通无量能度无量十方众生。是我大师救护一切我当何畏。一心忆念恐怖即除。二念法者。行者应念是法。巧出得今世果无诸热恼。不待时能到善处通达无碍。巧出者善说二谛不相违故。是法能出二边故名巧出。得今世果者诸外道法皆无今世果。唯佛法中因缘展转生。所谓持戒清净故得心不。悔得心不悔故生法欢喜。生法欢喜故得心乐。得心乐故则能摄心。摄心故得如实智。得如实智故得厌离。得厌离故得离欲。离欲故得解脱。解脱果报故得涅槃。是名得今世果报。无热恼者无三毒生死热恼也。不待时者。诸外道受法要须待时节。佛法不尔譬如薪遇火即然不待时。到善处者若行佛法必至人天乐果三乘涅槃之处。通达无碍者得三法印故通达无碍也。我修如是等法当何所畏。一心忆念恐怖即除。三念僧者。行者应念僧。僧是佛弟子众。具五分法身。是中有四双八辈二十七人。应受供养礼事。世间无上福田。所谓若声闻僧。若辟支佛僧。若菩萨僧神。智无量能救苦难度脱众生。如是圣众是我真伴当何所畏。一心忆念恐怖即除。四念戒者。行者应念是戒。能遮诸恶安隐住处是中戒有二种。所谓有漏戒无漏戒。复有二种。一律仪戒。二定共戒。律仪戒能遮诸恶身得安隐。定共戒能遮诸烦恼心得内乐。无漏戒能破无明诸恶根本得解脱乐。我修如是之法当何所畏。一心忆念恐怖即除。五念舍者。行者应念。舍有二种。一者舍施舍。二者诸烦恼舍。舍施有二种。一者舍财。二者舍法。是二种舍皆名为舍。即是一切善法根本。行者自念我有身已来亦有如是舍施功德。我当何畏。一心忆念怖畏即除。六念天者。行者应念四天王天乃至他化自在天彼诸天等悉因往昔戒施善根。得生彼处长夜快乐。善法护念我等复当忆念。天有四种。一者名天。二者生天。三者净天。四者义生天。如是等天果报清净。若我有戒施之善。舍命之时必生彼处。当何所畏。一心忆念恐怖即除。七念阿那波那者。如前六十特胜初门中说。行者若心惊怖即当调息缘息出入觉知满十。即当发言念阿那波那。如是至十六神即归。一心念息恐怖即除。次念死者。死有二种。一者自死。二他因缘死。是二种死常随此身。若他不杀自亦当死。何足生怖。譬如勇士入阵以死往遮则心安无惧。如是一心念死怖畏即除。是则略说八念对治恐怖。是中法相并如摩诃衍广分别。三明八念趣道之相者。若如前说止是权除怖畏及诸障难。今明善修八念即是一途入道法门。释八念入道有二意。一者次第修行入道之相。二者一一念各得入道。次第修行入道者。行者欲求解脱烦恼之病。先当念佛如医王念法如良药。念僧如瞻病。念戒如禁忌饮食。念舍如将养。念天如身病少差。念阿那波那使发禅定。念死即悟无常四谛。若三界病尽即得圣道。二者明一一念各是入道方法者。念佛即是念佛三昧入道之相。如文殊般若及诸经中说。念法者如经说。诸佛所师所谓法也。若四谛十二因缘六波罗蜜中道实相。如是等法皆是入道之法。念僧者如观世音三昧药上等经中说。念戒如前十种戒中说。念施如摩诃衍中檀波罗蜜入道相中说。余三念者若念天及第一义天即入道。若念阿那波那入道之相。具如通明中说。念死如下死想义中说。当知八念随修一念即得入道不须余习。菩萨为求佛道故行是八念心无依倚。大悲方便广习法门以化众生。当知八念即是菩萨摩诃衍也。次释十想法门。十想者。一无常想。二苦想三。无我想。四食不净想。五一切世间不可乐想。六死想。七不净想。八断想。九离想。十尽想。今释十想即为三意。一明次位。二明修证。三明趣道想第一所言次位者。于佛教所说诸法中有三种道。一见道。二修道。三无学道。今此十。想即约三道以明位次。所以者何。坏法人于干慧地已具九想伏诸结。使今修无常等三想即是总相观。为破六十二见诸颠倒法。入见道中得初果故。次有食不净想等四想。此为须陀洹斯陀含人入修道中。欲断五下分结证阿那含果故。说是四种别相事观助成正观。断思惟惑。后断离尽等三想。为阿那含人行阿罗汉向修无学道。为欲断离色无色爱证阿罗汉故说。当知十想约三道以辩次位。一往义则可见。第二明修证。一无常想者。观一切有为法无常智慧相应故。名无常想。所以者何。一切有为法新新生灭故。属因缘故。不增积故。生时无所从来。灭时无所去处。故名无常。是中无常有二种。一者众生无常。二者世界无常。众生无常者。行者观我及一切众生。从歌罗逻来色心生灭变异。乃至老死无暂停时。所以者何。一切有为悉属生住灭三相迁变。故知无常所谓欲生异生欲住异住欲灭异灭。如是变易无常刹那迅速无暂停息。故知一切众生悉皆无常。世界无常者。如偈说。
　　大地草木皆磨灭　　须弥巨海亦崩竭
　　诸天住处皆烧尽　　尔时世界何处常

　　复次如佛说无常观有二种。一者有余。二者无余。一切人物皆尽唯有名在。是名有余。若人物灭尽是名无余。所以者何。若言以三相故。一切有为法为无常者。三相自不可得。云何有无常。如生时无住灭离生时亦无住灭。若生时即有住灭即坏生相。以生灭相违故。若言离生有灭住亦坏三相义。若离生则灭无所灭故。当知三相不可得。若无有三相。云何言无常。若不得无常相即见圣道。是名无常想。问曰。若尔佛何故说无常为圣谛。答曰。为对治破著常颠倒故。是中不应求实。若心计无常为实者即堕断见。复次有余无常想如上特胜通明中说。无余者在下慧行中当广说。问曰。何以圣行初门先说无常想。答曰。一切凡夫未见道时各贵所行。或言持戒为重。或言多闻为重。或言十二头陀为重。或言禅定为重。如是各各所行为贵。更不复勤求涅槃。佛言。是诸功德皆是趣涅槃道分。若观诸法无常是为真涅槃道。如是种种因缘故。诸法虽空而说是无常想。二苦想者。行者应作是思惟。若一切有余法无常迁变即是苦想。所以者何。从内六情外六尘和合故。生六种识。六种识中生三种受。谓苦受乐受舍受。是三种受中生老病死恩爱别离求不得怨憎会五阴盛等。八苦之所逼切故名为苦。复次是苦受以事即是苦故。一切众生所不欲。是乐受以为顺情故。一切众生所爱。若生贪著无常败坏即现受众苦。后受地狱畜生饿鬼等苦。如是等种种诸苦皆从求乐生故。知乐即是苦。舍受虽复情中不觉苦乐不取不弃。理实无常迁逼亦为大苦。如是观时于三界中不见乐相可生贪著。心生厌畏是名苦想。问曰。若无常即是苦者。道圣谛有为无常亦应是苦。答曰。道圣谛虽无常而能灭苦不生诸著。又与空无我等诸智慧和合故。但是无常而非苦也。三无我想者。行者当深思惟若有为法悉是苦者。苦即是无我。所以者何。五受阴中悉皆是苦。若是苦者即不自在。若不自在是则无我。何以故。若有我自在者则不应为苦所逼。知苦即是无我。复次五阴十二入十八界中。诸法从缘生则无自性故。若即阴离阴。更求我等十六知见皆不可得。既不得我则舍一切诸见执著心无所取。便得解脱。是名无我想。是无常苦无我三想观行深细。在下释苦谛中更当广说。问曰。无常苦无我。为是一事为是三事。若是一事一事不应说三。若是三事佛何故说无常即苦。苦即无我。答。三是一事。所谓受有漏法观门分别故。有三种异。无常行想应是无常想。苦行想应是苦想。无我行想应是无我想。无常不令入三界。苦令知三界过罪。无我则舍世间。复次无常生厌。苦生怖畏。无我拔出令得解脱。复次无常者遮常见。苦遮令世涅槃见。无我者遮著处见。无常者世间所可著常法是。苦者世间计乐处是。无我者世间所可计我牢固者是。如是等种种分别并如摩诃衍中广说也。四食不净想者。行者虽知无常苦空无我。若于饮食犹生贪著。当修食不净想以为对治。谛观此食皆是不净因缘故有。如肉是精血水道中生。是为脓虫住处。如酥乳酪血变所成。与烂脓无异。饭似白虫羹如粪汁。一切饭食厨人执作汁垢不净。若著口中脑有烂涎二道流下与唾和合。然后成味。其状如吐。从腹门入地持水烂风动火煮。如釜熟糜滓浊下沉清者在上。譬如酿酒滓。浊者为屎清者为尿。腰有三孔风吹脓汁散入百脉。先与血和合凝变为肉。从新肉生脂骨髓。以是因缘故生身根。从新旧肉令生五情根。从此五根则生五识。次第生意识分别取相筹量好丑。然后生我我所心等诸烦恼及诸罪业。观食如是本末因缘种种不净。知内四大与外四大则无有异。但以我见力故强计为我。有行者如是思惟知食罪过。若我贪著当堕地狱饿鬼吞热铁丸。或堕畜生猪狗之中啖食粪秽。如是观食则生厌想。因厌食故五欲亦薄。即是食不净想。五一切世间不可乐想者。行者若念世间色欲滋味眷属亲里服饰园观国土人事等。则生乐想。恶觉不息障离欲道故。行者应当深心谛观世间过罪之相。过罪有二种。一者众生。二者国土。众生过罪者。一切众生皆有八苦之患无可贪著。复观众生贪欲多故。不择好丑犹如禽兽。嗔恚重故乃至不受佛语不敬闻法不畏恶道。愚痴多故所求不以道理不识尊卑。或悭贪憍慢嫉妒很戾谄诳谗贼邪见无信不识恩义。或罪业多故造作五逆不敬三宝轻蔑善人。世间众生善者甚少弊恶者多。深观如是烦恼过罪应生厌离。如是不可亲厚国土。过罪者。如偈说。
　　或有国多寒　　或有国多热
　　有国无救护　　或有国多恶
　　有国多饥饿　　或有国多病
　　有国不修福　　如是无乐处

　　行者深观欲界恶事如是无有乐处。乃至上三界果报破坏时忧苦甚于下界。譬如极高处堕落摧碎烂坏。经言。三界无安。犹如火宅。众苦充满。甚可怖畏。若常观是相则深生厌离爱觉不生。是名世间不可乐想。六死想者。行者若修上来诸想多少懈怠心生不能疾断漏。是时应须深修死无想。如佛说死想义。有一比丘偏袒白佛。我能修死想。佛言。汝云何修。比丘言。我不望一岁活。佛言。汝为放逸修死想者。复有比丘言。我不望七月活。有比丘言。七日六日五日四日三日二日活。佛言。汝等皆是放逸修死想者。有比丘言。从旦至食。有一比丘言。一食顷。佛言。汝等皆是放逸修死想者。有一比丘偏袒白佛言。我于出息不保入息。入息不保出息佛言。善哉善哉。是真修死想者。是真不放逸行。若能如是修死想者。当知是人破懈怠贼。一切善法恒得现前。是名修死想也。七不净想者。如前通明观。见身三十六物五种不净。是中应广说。八断想。九离想。十尽想者。缘涅槃断烦恼结使故名断想。离结使故。故名为离想。尽诸结使故名为尽想。问曰。若尔者一想便足。何故说三。答曰。如前一法三说。无常即苦苦即无我。此想亦如是。断想有余涅槃。尽想无余涅槃。离想二涅槃方便门。当知坏法人成就十想。即成阿罗汉具足二种涅槃故说。九想十想为坏法道也。十想义种种分别。具如摩诃衍中广说。第三明趣道相者即有三种一者渐次入坏法道。具如前说。二者非次第坏法道。从初发心即具修十想断诸结使得阿罗汉果具足二种涅槃故。摩诃衍云。若于暖顶忍世间第一法。正智慧观离诸烦恼是离想。得无漏道断结使是断想。入涅槃时灭五受阴不复相续。是名尽想当知从初干慧地来即说离想等。此则异前所说三想并在后无学道中也。三者随分入道。若于十想之中随修一想善得成就。即能断三界结使得阿罗汉。证二种涅槃。故经云。善修无常能断一切欲爱色爱无色爱掉慢无明三界结使永尽无余。当知无常即是具足入道不烦恼想。下九想亦当如是。一一分别趣道之相。复次菩萨摩诃萨行菩萨道时心广大故。欲为一切众生习甘露法药。虽知诸法毕竟空寂。而亦具足成就十想。是菩萨于一一想中。次第入一切法门旋转无阂为众生说。当知十想即是菩萨摩诃衍也。

　　释禅波罗蜜次第法门卷第九



　　释禅波罗蜜次第法门卷第十

　　　　隋天台智者大师说
　　　　弟子法慎记
　　　　弟子灌顶再治

　　释禅波罗蜜修证第七之六

　　从背舍已去有六种法门。并属不坏法道所摄。利根声闻具此六法发真无漏。即成不坏法大力阿罗汉。故摩诃衍云。不坏法阿罗汉能具无诤三昧愿智顶禅。今分此六种法门即为四意。谓观练熏修。一者背舍及胜处一切处。此三门并属观禅。故摩诃衍云。背舍是初行。胜处是中行。一切处是后行。悉为对治破根本味禅中无明贪著及净法爱也。二九次第定即是炼禅。三师子奋迅三昧即是熏禅。四超越三昧即是修禅。今释第一观禅即为二意。一先释三番修观禅方法。二明观禅功能。第一释三番观行方法者。一先释背舍。二次释胜处。三释一切处也。先释八背舍。八背舍者。一内有色相外观色是初背舍。二内无色相外观色是二背舍。三净背舍身作证是三背舍。四虚空处背舍。五识处背舍。六不用处背舍。七非有想非无想背舍。八灭受想背舍。今释背舍即为五意。一释名。二明次位。三辩观法不同。四明修证。五分别趣道之相。第一释名此八法门所以通名背舍者。背是净洁五欲离是著心。故名背舍。言净洁五欲者。欲界粗弊色声香味触。贪著是法沉没三涂名为不净五欲。欲界定未到地根本四禅四空。是中虽生味著皆名净洁五欲。今以背舍无漏对治破除。厌离不著欲界根本禅定喜乐。故言能背是净洁五欲舍是著心名为背舍。复次多有人言。背舍即是解脱之异名。今用摩诃衍意往捡此义不然。所以者何。如大品经云。菩萨依八背舍入九次第定。身证阿那含人。虽得九次第定。而不得受具足八解之名。故知因中厌离烦恼名背舍。后具足观炼熏修发真无漏三界结尽。尔时背舍转名解脱。如此说者义则可依。第二明次位者解释不同。若依昙无德人所明。初二背舍位在欲界。三净背舍位在色界四禅。第四五六七此四背舍位在四空。第八灭受想背舍位过三界。若依萨婆多人所说。初二背舍位通欲界初禅二禅。第三净背舍唯在四禅。彼云三禅乐多。又离不净近故不立背舍。下五背舍明位不异于前。复有师言。三禅无胜处。四禅无背舍。此则与前有异。今依摩诃衍中说。论言。初背舍初禅摄。第二背舍二禅摄。当知此二背舍位在初二禅中。为对治破欲界故。皆言以是不净心观外色。第三净背舍位在三禅中。故论云。净背舍者缘净故净遍身受乐故。名身作证。三界之法若除三禅更无遍身之乐。论文又言。是四禅中有一背一背四胜处。如比上进退从容当知。位在三禅四禅。苟而遍属即互乖论。今若具以此义破射于前及融通教意。甚自纭纭。下五背舍配位不异于前。今依后家之释以辩位次也。第三释观法不同者。若昙无德人明此八解脱观。并以空观而为体。若萨婆多人明此背舍不净观。并是有观厌背为体。今此八背舍具有事理两观。在因则名背舍。果满则名解脱。亦名俱解脱也。若偏依前二家所说。此则事理互有不具。岂得受于俱解脱之名。此中观行方法与前二家不同。浅深之异在下自当可见。第四明修证。行者欲修八背舍无漏观行。必须精持五篇诸戒极令清净。复当精勤勇猛大誓庄严心无退没。及能成办大事。所言初背舍者。不坏内外色不内外灭色相。已是不净心观色是名初背舍。所以者何。众生有二分行。爱行见行。爱多者著乐多缚在外结使。见多者多著身见等诸见为内结使缚。以是故爱多者观外身不净。见多者观内身不净败坏。今明背舍观行多先从内起。内观既成。然后以不净心观外。云何观内。行者端身正心谛观足大拇指想如大豆胀黑。亦如脚茧之相。于静心中观此相成即复想胀起如梨豆大。如是乃至见一拇指脚如鸡卵大。次观二指三四五指亦然。次观脚法复见肿胀乃至脚心脚踵脚踝[跳-兆+專]膝髀臗悉见肿胀。次观右脚亦如是。复当静心谛想。大小便道腰脊腹背胸胁悉见肿胀。复当静心谛观左胛臂肘腕掌五指悉见肿胀。乃至右胛亦复如是。复当静心谛观颈项头颔悉见肿胀。举身项直。如是从头至足从足至头。循身观察但见肿胀。心生厌恶。复当观坏脓烂血污不净。大小便道虫脓流出。复既坼破见诸内脏及三十六物臭烂不净。心生厌恶。自观己身甚于死狗。观外所爱男女之身。亦复如是。不可爱乐。广说如九想。但除散烧二想为异耳。行者修此观时若欲界烦恼未息。当久住此观中令厌心纯熟。若离食爱是时应当进观白骨。一心静定谛观眉间想皮肉裂开见白骨如爪大。的的分明。次当以心向上裂开皮肉。即见额骨及发际。骨嶷然而开即见骨相。复观顶骨亦见皮肉脱落髑髅骨出。复当定心从头向下。想皮肉皆随心渐渐剥落至足。皮肉既脱但见骨人节节相拄端坐不动。行者尔时即定心谛观此骨从因缘生。依因指骨以拄足骨。依因足骨以拄踝骨。依因踝骨以拄[跳-兆+專]骨。依因[跳-兆+專]骨以拄膝骨。依因膝骨以拄髀骨。依因髀骨以拄臗骨依因臗骨以拄腰骨。依因腰骨以拄脊骨。依因脊骨以拄肋骨。复因脊骨上拄项骨。依因项骨以拄颔骨。依因颔骨以拄牙齿。上有髑髅。复因项骨。以拄肩骨。依因肩骨以拄臂骨。依因臂骨以拄腕骨。依因腕骨以拄掌骨。依因掌骨以拄指骨。如是展转相依有三百六十骨。一一谛观知大知小知强知软共相依假是中无主无我何者是身见。出入息但是风气。亦复非身非我。观受观心乃至观法悉知虚诳无主无我。作此观已即破我见。憍慢五欲亦皆除灭。尔时复当定心从头至足从足至头。循身谛观深炼白骨乃经百千许。遍骨人筋骨既尽骨色如珂如贝。深观不已即见骨上白光煜爚。见是相已即当谛观眉间。当观时亦见白光煜煜悉来趣心行者。不取光相但定心眉间。若心恬然任运自住善根开发。即于眉间见八色光明旋转而出遍照十方皆悉明净。八色者。谓地水火风青黄赤白。普照大地见地色如黄白净地。见水色如渊中澄清之水。见火色如无烟薪清净之火。见风色如无尘清风。见青色知金精山。见黄色如薝卜华。见赤色如春朝霞。见白色如珂雪。随是色相悉有光耀。虽复见色分明而无形质可得。此色超胜非世所有。是相发时。行者心定安隐喜乐无量。不可文载也。行者复当从头至足深炼骨人。还复摄心谛观于额住心缘中。复见八色光明旋转而出。如是次第定心观发际顶两耳孔眉骨眼骨鼻口齿颔骨颈项骨。从上至下三百六十诸骨诸节。悉见八色光明旋转而出。行者摄心转细从头至足从足至头。观此骨人悉见遍身放光普照一切悉皆明净。若是菩萨大士咸于光中见诸佛像。若行人善根劣弱。乃至四禅方得见诸佛像。行者既光明照耀定心喜乐倍上所得。是名证初背舍相。所以者何。内骨人未灭故。故名内有色相。见外八种光明及欲界不净境故。故言以是不净心观外色。外色有二种。如欲界不净此是不净外色。八种清净之色是出世间色界之色。故名外色。行者见内外不净色故。背舍欲界心不喜乐。见八种净色故。即知根本初禅无明暗蔽虚诳不实境界粗劣。即能弃舍心不染著故。论言背是净洁五欲。离是著心故名背舍。复次如摩诃衍中说。初禅一背舍。当知背舍即是无漏初禅。若是初禅即便具有五支之义。今当分别。如行者从初不净观来乃至炼骨人光耀。即是观禅欲界定相。次摄心眉间泯然定住。即是观禅未到地相。八种光明旋转而出觉此八色。昔所未见心大惊悟。即是观禅觉支之相。分别八色其相各异非世所有。即是观支。庆心踊跃即是喜支。恬憺之法怡悦娱心。即是乐支。虽睹此色无颠倒想三昧不动。即是一心支。今略事分别此无漏观禅五支之相。当知与上根本特胜通明中五支条然有异。二背舍者。坏内色灭内色相。不坏外色不灭外色相。以是不净心观外色是第二背舍。所以者何。行者于初背舍中骨人放光既遍。今欲入二禅内净故。坏灭内骨人取尽欲界见思未断故。犹观外白骨不净之相。故云以是不净心观外色。今明修证。行者于初背舍后心中。不受觉观动乱。谛观内身骨人虚假不实内外空疏。专取坏散磨灭之相。如是观时渐渐见于骨人腐烂碎坏犹如尘粉。散灭归空不见内色。是时但摄心入定。缘外光明及与不净。一心缘中不受观。觉于后内心豁然明净三昧正受与大喜俱发。即见八种光明照从内净出明十方倍胜于上。既证内法大喜光明。即知根本二禅虚诳粗劣厌背不著。故名背舍。亦名无漏第二禅。是中具有四支推寻可见。三净背舍身作证者。如摩诃衍中说。缘净故净。遍身受乐故名身作证。所以者何。行者欲入是三背舍。于二背舍后心即不受观外不净。悉皆坏尽散灭无有遗余。亦不受大喜勇动。但摄心谛观八色光耀之相。取是相已入深三昧。炼此八色极令明净住心缘中即泯然入定。定发之时与乐俱生。见外八色光明清净皎洁。犹如妙宝光色。各随其想昱晃明照遍满诸方。外彻清净外色照心。心即明净乐渐增长。遍满身中举体怡悦。既证此法背舍根本心不乐著。是则略说证净背舍相。亦名无漏三禅。是中具足五支深思可见。乃至四禅净色亦复如是。皆净背舍所摄。但以无遍身乐为异耳。问曰。若尔从初背舍来悉有净色。何故今方说为净背舍耶。答曰。是中应用四义分别。一者不净不净。二者不净净。三者净不净。四者净净不净。不净者如欲界三十六物之身性相。已是不净。不净观力。更见此身膀胀脓烂青瘀臭处。此则不净中更见不净。不净净者如白骨本是不净之体。谛心观之膏腻既尽如珂如贝白光煜烁。此则不净中净也。净中不净者。从初背舍来虽有净光。但此光明有三种不净因缘。一者出处不净。谓从骨人出也。二者所照不净。谓照外境也。三者光体未被炼故不净。譬如金不被炼滓秽未尽光色不净。以是因缘初禅虽有光明不名缘净故净。二禅虽无白骨光从内净而出。犹照外不净而未被炼。及大喜故亦得名为缘净。今言净净者八色光明本是净色。今于此地又离三种不净故。净言净净。亦名缘净故净。既净义具足。所以说为净背舍也。四虚空背舍者。行者于欲界后已除自身皮肉不净之色。初背舍后已灭内身白骨之色。二背舍后已却外一切不净之色。唯有八种净色。至第四禅此八种色皆依心住。譬如幻色依幻心住若心舍色色即谢灭。一心缘空与空相应。即入无边虚空处。此明灭色方便异于前也。证虚空处定义如前说。行者欲入虚空背舍当先入空定。空定即是背舍之初门。背舍色缘无色故。凡夫人入此定名为无色。佛弟子入此定深心一向不回。是名背舍。云何名深心。善修奢摩他故。云何名一向不回。于此定中善修毗婆舍那空无相无作无愿故。能舍根本著心。即不退没轮转生死故名一向不回。复次佛弟子当入无色定时即有八圣种观。如痈疮等四种对治观故。即能厌背无色之法。无常等四种正观故。即破无色假实二倒能发无漏。八圣种观行方法并如前离虚空定修识定时说。但彼欲离虚空故方修八圣种。今行人即入虚空定时即修八圣种。虽住定中而不著虚空定故名背舍也。五识处。六无所有处。七非有想非无想处背舍。亦当如是一一分别。八灭受想背舍者。背灭受想诸心心数法。是名灭受想背舍。所以者何。诸佛弟子厌患散乱心故。入定休息似涅槃法安著身中。故名身证行者修是灭受想背舍。必须灭非想阴界入及诸心数法。云何灭是。非想中虽无粗烦恼。而具足四阴二入三界十种细心数法。所谓一受。二想。三行。四触。五思。六欲。七解。八念。九定。十慧。云何为受。所谓识受。云何为想。所谓识想。云何为行。所谓法行。云何为触。所谓意触。云何为思。所谓法思。云何为欲。谓入出定云何为解。所谓法解。云何为念谓念于三昧。云何为定。谓心如法住。云何为慧。谓慧根。慧身及无色爱无明掉慢心不相应诸行等。苦集法和合因缘则有非想。前于非想背舍中。虽知是事不著非想故名背舍。而未灭诸心数法。今行者欲入灭受想背舍故。必须不受非想。一心缘真绝阴界入则非想阴入界灭。一切诸行因缘悉灭。受灭乃至慧灭。爱无明等诸烦恼灭。一切心数法灭。一切非心数亦灭。是名不与凡夫共非是世法。若能如是观者是名灭受想。以能观真之受想。灭非想苦集之受想。今行者欲入灭受想之背舍。复须深知能观真之受想亦非究竟寂静。即舍能观之定受慧想。舍此缘真定慧二心故。云背灭受想诸心数法。譬如以后声止前声。前声既息即后声亦如是能除。受想既息因此心与灭法相应。灭法持心寂然无所知觉。故云身证想受灭。此定中既无心识。若欲出入但听本要期长短也。第五分别趣道之相。行者修八背舍入道有三种不同。一者先用背舍破遮道法。后则具足修习胜处乃至超越三昧事理二观。具足方发真无漏证三乘道。二者若修八背舍时是人厌离生死欲速得解脱。是时遍修缘谛真观等。即于八背舍中发真无漏证三乘道。亦名具足八解脱也。当知此人未必具下五种法门。问曰。若尔此人未得九次第定。云何已得受八解脱之名。答曰。是义应作四句分别。一者自有九次第定非解脱。自有是解脱非次第定。自有次第定亦是解脱。自有非次第定非解脱。而是八背舍。三者若人厌离生死心重。但证初背舍时即深观四谛真定之理无漏。若发便于此地入金刚三昧证三乘道。当知是人亦复未必具上七种背舍。菩萨摩诃萨心如虚空无所取舍。以方便力善修背舍。具足成就一切佛法度脱众生。当知背舍即是菩萨摩诃衍。次释八胜处法门。八胜处者。一内有色相外观色少若好若丑。是名胜知胜见。一胜处也。二内有色相外观色多若好若丑。是名胜知见。二胜处也。三内无色相外观色少若好若丑。是名胜知见。三胜处也。四内无色相外观色多若好若丑。是名胜知见。四胜处也。五青胜处。六黄胜处。七赤胜处。八白胜处若依缨络经用四大为四胜处。今明胜处即为四意。一者释名。二明阶位。三辩修证之相。四明趣道。第一释名。此八法通明胜处者则有二义。一者若净若不净。五欲得此观时随意能破。故名胜处。二者善调观心。譬如乘马击贼非但破前阵。亦能善制其马故名胜处。此则有异背舍。经亦说为八除入。若因胜处断烦恼尽。则知虚妄阴入皆灭。尔时胜处变名八除入也。第二明次位者今但依摩诃衍中说。初二胜处位在初禅。次第三第四胜处位在二禅后。四胜处位在四禅。所以三禅不立胜处者。以乐多心钝故。前二禅离欲界近。欲界烦恼难破。虽位居二禅犹观不净破下地结。四禅既是色中之极。故色胜位极于此。四空既无色故。亦以破地烦恼薄故。故不立胜处。第三明修证所以言内有色相外观色少者。缘少故名少。观道未增故观少因缘。观多畏难摄故。譬如鹿游未调则不中远放。云何名观少。行者自观见己身不净。亦观所爱之人不净胀烂白骨。心甚厌恶。如初背舍中说若好若丑者。观外诸色善业果报故名好。恶业报故名丑。复次行者从师所受观法观外缘种种不净。是名丑色。行者或时忆念妄生净想。观净色是好色。复次行者自身中系心一处。观欲界中色有二种。一者能生淫欲。二者能生嗔恚。能生淫欲是净色名为好能生嗔恚者是不净色故名丑。胜知胜见者。观心淳熟于好色中心不贪爱。于丑色中心不嗔恚。但观色四大因缘和合而生。如水沫不坚固。智慧深达假实之相。行者住是不净门中。淫欲嗔恚诸结使来能不随故名胜处。胜是不净中净颠倒诸烦恼故。复次好丑者。不净观有二种。一者见自身他身三十六物臭秽不净。是名丑。二者除内外皮肉五脏。但观白骨如珂如雪乃至流光照耀。是名为好。行者见不净时即知虚假心不畏没。见净色时知从缘生心不爱染。是名胜知胜见。复次行者于少缘中随意观色转变自在。亦能善制观心故名胜处。二内有色相外观色多若好若丑。是名胜知胜见者。行者观心既调。尔时不灭内骨人。更于定中广观外色。所谓谛观一死尸乃至十百千万一国土。乃至十百千万国一阎浮提。乃至一四天下等。皆见悉是死尸。若观一膀胀时悉见一切膀胀。乃至坏血污脓烂青瘀剥落亦如是。行者既广见死尸不净心甚厌恶。次当谛观一死尸。脱除皮骨但见白骨。如是乃至一切死尸悉除皮肉皆见白骨遍满世界。此观如禅经广明。是中应具说。行者外骨观既成。复当定心谛观内身白骨。炼使明净如珂如贝。当自观骨时见外一切骨人。悉皆起立行行相对罗列举手而来。行者于三昧中即知此诸骨人皆是随想而来。无有定实。心不惊怖。复当心默念诃此骨人。咄汝诸骨人从何而来。如是诃时悉见骨人悉还躄地。如是或至多反。行者深观内骨即见光明普照十方。一切骨人为光所照悉亦明净。此观成时于一切怨亲中人及诸好丑。其心平等无有爱恚。是名若好若丑胜知胜见。好丑胜知见义如前说。复次行者住此观中。能见一骨人遍四天下皆是骨人。是名为多还。复摄念观一骨人故名胜知胜见。随意五欲男女净洁相中能胜故。故名胜处。又能善调观心。虽知能观之心性无所有。而于缘中自在回转观诸境界无有障阂。故名胜处有义。如摩诃衍中广说。复次有师言。若但观一切人见不净白骨是名少。若作大不净观是名多。大不净观者。为破一切处贪爱故。何谓一切观。观象马牛羊六畜飞禽走兽之属。悉见为死尸膀胀。复次观饮食皆如虫如粪。衣服绢布犹如烂皮烂肉之段臭处可恶。钱财金宝如毒蛇蚖。斯须死变臭烂不净。谷米如臭死虫。宅舍田园国土城邑大地山川林薮。皆悉烂坏臭处不净流溢滂沱。乃至见白骨狼藉一切世间不净如此甚可厌患。行者于三昧中随观即见回转自在。能破一切世间好丑爱憎贪忧烦恼。故名内有色相外观色多若好若丑胜知胜见。问世间资生既不净。悉是皮肉筋骨之法。云何悉见不净烂坏。答曰。此为得解之道心力转变非实观也。所以者何。一切非实是净。净倒力故遂悉见净而生贪爱。一切虽非悉不净。今不净观智慧力皆见不净。破诸烦恼复有何过。譬如劫烧火起一切大地有情无情若干种类皆成火焰以火力故。今以不净心。观一切世间悉见不净亦如神通之人转瓦石为金玉。当知诸法有何定性。彼师如是明。第二胜处深思此意义理观行悉可依用也。次明第三第四胜处。观行方法不异于前但以内无色相为异。灭内色方法前二背舍初门说。今行者为欲界烦恼叹破故。于第二禅中重修此二胜处。对治除灭下地结使令无遗余。亦以重转变观道令利熟增明。牢固不失工力转胜也。次释青黄赤白四胜处者行者不受三禅身证之乐。入第四禅时念慧清净四色转更光显如妙宝光明。胜于前色故名胜处复次行者于四禅中用不动智慧炼此四色少能多多能少转变自在。欲见即见欲灭即灭。故名胜处。复次行者于三昧中见是胜色结漏未断。或时法爱心生。为断法爱谛观此色知从心起。譬如幻师观所幻色知从心生则不生著。是时背舍变名胜处。第四明趣道之相亦为三意。一者先用胜处调心。然后具足修习超越等法。发真无漏证三乘道。二者此八胜处具足成就深入四谛真观。第四禅中发真无漏。具足三十四心断三界结证三乘道。三者自有行人得初胜处入初禅时厌畏心重。即作念言。我今何用事中诸禅但须疾取涅槃。作此念已即于此地深观四谛十二因缘中道实相。若发无漏即证三乘圣果也。下七胜处亦当一一如是分别。菩萨摩诃萨虽知诸法毕竟空寂。怜愍一切众生故。深修胜处。于胜处中发大神通。摧伏天魔破诸外道度脱众生。当知胜处即是菩萨摩诃衍。次释十一切遍处法门。十一切处者。一青二黄三赤四白五地六水七火八风九空十识。此十通名一切处者。一一色各照十方遍满故。名一切处。乃至空亦如是。前背舍胜处虽有八色所照既狭。未能普遍。是以不得受一切之名。复次经中有时说为十一切入。有人解言。此犹是一切处之异名。今则不尔。初名以一色遍照十方名一切处。后心转善巧能于一切遍照。色中一一互得相入无相妨阂。故处立一切入名。今明十一切处即为二意。一明阶位。二辩修证。第一明阶位者。十一切处初八色一切处位在第四禅中。次第九空一切处位在空处。第十识一切处位在识处。所以前三禅中不立一切处者。行者初学彼三地中有觉观喜乐动故。不能令色遍满停住上无所有处定无物可广。亦不得快乐。佛亦不说无所有处。无量无边故不立一切处。非有想非无想处心钝难取想。广大故不立一切处。第二次明修证。行者住第四禅中以成就自在胜色。尔时应用念清净心舍七种色直念青色。取少青光焰相如草叶大。一心缘中即与少青相应。观心运此少青遍照十方。即见光明随心普照。一切世间皆见青相遍满停住不动如青世界。是名青一切处。余七一切处修观之相亦当如是一一分别。自有师言。修一切处缘取草叶等相因外色起相遍满普照。如此说者非唯乖失观门之法。亦与摩诃衍所说都不相关。行者既已成就以一切处欲入虚空一切处。当入虚空背舍。但背舍缘狭。未名一切处。今更广缘十方虚空故。名虚空一切处。欲入识一切处者。当亦先入识处背舍。于识定中广观此识。遍满十方皆见是识。故名识一切处。行者若欲修一切入既得一切处成。当以一切处为本。然后用善巧观心于青一切中。令黄赤白等皆入其中不坏青之本相。而能于青色之中具见余色。是则略说一切处一切入竟。问曰。何故不于一切处中分别趣道之相。答曰。一切声闻经中。多说一切处是有漏缘。但是修通法。既于发无漏义劣故不分别。若依摩诃衍义欲分别者。类如前背舍胜处中说。今菩萨为欲令神通普偏成就普现色。具足一切法界中事故。修是一切处。故大品经亦说名一切处波罗蜜第二明观禅功用之法者。佛弟子既得此三番观行。若欲为化众生现希有事令心清净。应当广修一切神通道力。所谓六通十四变化四辩无诤三昧愿智顶禅自在定炼禅十八变化等诸大功德。皆应住此背舍胜处一切处中学。既学得已令多众生睹见欢喜信伏得度故修神变。次释六神通。六通者。一天眼通。二天耳通。三他心通。四宿命通五如意通。六漏尽通。皆言神通者神名天心通是智慧性。以天然之智慧彻照一切色心等法无阂。故名神通。今约此诸禅后释六通即为三意。一明得通因缘不同。二正明修通方法。三明变化功用。第一明得通因缘不同者自有三种。一者报得。如诸天大福德净土中人受生即得报得五通也。二者发得。若人但因忏悔。或深修上所说禅定。虽不作取通方便而神通自发。故经云。深修禅定得五神通。三修得者。行人虽证上所说诸深禅定。而未断障通无知则神通终不发。若于禅定中更作取通方便。断障通无知神通即发。今正约此明义。第二次明修通法者。经论所说乃各不同。今但取摩诃衍中意以略明修通方法。一修天眼通者。行人深心怜愍一切。发愿欲见六道众生死此生彼之相。尔时当住色界背舍胜处一切处及四如意足中。正念修习具足四缘即生天眼通。何等为四。一光明常照昼夜无异。二谛观世间隔障悉如虚空无有覆蔽之相。三专心先取一易可见境以心缘之。常勤精进善巧修习欲见前境。四于禅定中发四大造清净眼根成就。是名具足四缘和合。因此生清净识。即见十方六道众生死此生彼苦乐之相。若明暗近远障内障外粗细之色。彻见无阂了了分明。是名天眼通。二次明修天耳通。行者既见色已。若欲闻其声。当于禅定中谛取障外可闻细声。一心听之愿欲得闻。若心明利发得四大造清净色耳根。即闻障外障内一切六道音声苦乐忧喜言辞不同。是名天耳通。三明修他心通。行者既闻声已。若欲知众生心所念事。当即于禅定中观前人喜相嗔相怖畏等相。悉知依心而住。借此等相谛观其心所缘念法。一心愿欲知之。若心明利因此发通。随所见众生即知心所念事。是名他心通。四次明修宿命通。行者既知他心已。若欲自知己宿命及他宿命百千万世所作事业。即当于禅定中自忆己所。于日月岁数中经作之事。乃至歌罗逻时所作之事。如是忆念一心愿欲知之。若心明利便发神通。即自知过去一世乃至百千万世劫数中宿命所作事业之相了了分明。乃至知他宿命亦如是。是名宿命通。五次明修身如意通。行者既知宿命。若欲得身通变化。当于三昧中系心身内虚空灭粗重色相。常取轻空之相发大欲精进心。智慧筹量心力能举身未筹。已自知心力已大能举其身。譬如学跳之人常自轻举其身。若观心成就即发。身如意通有三种。一者能到。二者转变。三者自在。所言能到者即有四种。一者身能飞行如鸟无阂。二移远令近不往而到。三此没彼出。四一念能到。二次明转变者。大能作小小能作大。一能作多多能作一。种种诸物皆能转。三圣如意者。外六尘中不受用不净物能观令净。可受净物能令不净。是自在法。如意神通从修胜处一切处四如意足中生。是名证身如意通。行者得是身如意通故。即能随意变现。若欲自得解脱及度众生。必须断除心病。是时应修无漏通。修无漏通下明谛观中当广分别。问曰。修下六次第一向如前所说耶。答曰。此约一途论次第。若行人随所乐通前学即得。未必皆如前辩。第三明变化者。十四变化能生神通。亦因神通能有变化。云何名十四变化。一者欲界初禅。成就二变化。一初禅初禅化。二初禅欲界化。二者二禅成就三变化。一二禅二禅化。二二禅初禅化。三二禅欲界化。三者三禅成就四变化。一三禅三禅化。二三禅二禅化。三三禅初禅化。四三禅欲界化。四者四禅成就五变化。一四禅四禅化。二四禅三禅化三四禅二禅化。四四禅初禅化。五四禅欲界化。是为十四变化。若人成就此变化即具十八变化。一切神通力观行功德无量无边。是事微细岂可以文字具载。今但略出名目。欲令学者知一切神通变化皆从观禅中出。此诸神通若在菩萨心中名神通波罗蜜。次释九次第定。九次第定者。离诸欲离诸恶不善法。有觉有观离生喜乐入初禅。如是次第入二禅三禅四禅空处定识处定不用处定非有想非无想处定灭受想定。是名九次第定。释九次第定即为三意。一者释名。二明次位。三明修证。第一释名。今此九法皆转名次第定者。上来诸法门既观行未熟。入禅时心有间故。不名次第定也。行者定观之法先已成就。今于此中修炼既熟能从一禅心起。次入一禅心心无间。不令异念得入。若善若垢。如是乃至灭受想定是名九次第定。亦名炼禅。所以者何。诸佛弟子心乐无漏先得诸味禅。今欲除其滓秽以无漏禅炼之。皆令清净如炼金之法问曰。说九次第定中炼法。与阿毗昙人明熏禅之法。有何等异。答曰。有同有异。彼以无漏炼有漏。今亦以无漏炼有漏故同。彼则但明炼四禅为防退转转钝为利。现法乐及生五净居故。唯炼四禅。无色界则无炼法。今明从初禅乃至非想悉皆炼之。令一切诸禅清净调柔增益功德。故为异也。寻下修证自当可见。第二明阶位者。此位虽一往约四禅四空及灭尽定。然实位通诸禅。所以者何。如上所说特胜通明背舍胜处悉有四禅四空。未必但是根本。今修炼之法悉应普入诸禅令心无间。不可的约根本世间禅以为次位也。故大品云菩萨依八背舍逆顺出入九次第定。若依成论毗昙义但用无漏心入八禅。缘真入灭以为九次第定。今用大品摩诃衍论所明九次第定。意往望彼则大有斗阙。习者寻上来所说言意叵类。同异之相冷然可见。第三明修证者行者既具足诸禅。今欲入九次第定者。先当从浅至深修炼诸禅。定观之法极令调柔利熟。然后总合定观二种法门。一心齐入善断法爱自识其心。从初调心入一禅不令异念间杂。如是乃至灭受想定。所以者何。行者于根本禅中定多而智少则心不调柔。故入禅有间。背舍禅等观多而定少故。心不调柔。入禅有间。譬如车有二轮若一强一弱则载不安稳。亦如刀刃强软不调则无利用。此亦如是。今修此定既定观均等。定深智利。定深故在缘则不散。智慧利故则进入捷疾无阂。是故从一禅起入一禅时利疾。心心相次无诸杂间。随念即入亦名无间三昧。行者若用此心遍入诸禅非但次第调柔心无杂间。亦复增益诸禅功德转深微妙。如炼金光色更增价直亦倍。故说此定名曰炼禅。问曰是中亦有欲界未到中间。何故但说九定。答曰虽有此法既不牢固。又圣人所得大功德不在边地。是故不说。复次上来入禅心钝故。于方便中间经停则久。是故分别有未到中间之相。今此九定定慧心利欲入正地随念即入。既不久住方便中间。是故不说若分别趣道之相。具如前背舍胜处中说。故不别明。次释三三昧。三三昧者。一有觉有观三昧。二无觉有观三昧。三无觉无观三昧。所以次九定后明三三昧者。此二种禅名虽有异而法相孱同。所以者何。九定既通炼诸禅而自无别体。三三昧亦如是。此义在下自当可见。释三三昧即为三意。一释名二辩相三名出生三昧。第一释名觉观等三法名同次位。已如前根本禅中说。三昧今当分别。一切禅定摄心皆名为三摩提。秦言正心行处。是心从无始已来常曲不端。得是正心行处心则端直。故名三昧。譬如蛇行常曲入筒则直。此亦如是。问曰。若言禅定摄心名三昧者。根本禅定与此有何异。答曰有异彼则但明根本摄心。今遍约一切诸禅中明摄心。当如此则定深而广。岂得不异。复次根本禅但是缘事摄心。未断邪倒不名端直。今明三昧并据缘理摄心能断邪倒之曲。故以心端直处为三昧也。第二次辩相者。此三三昧义同九定既无别体。但约诸禅以辩相也。一明有觉三昧。如上所说。根本初禅乃至特胜通明背舍胜处等初禅。各有觉有观相应心数及诸功德。行者入此等诸初禅时住正心行处。皆名有觉有观三昧。二如上所说。诸禅中间乃至特胜通明背舍胜处。各有中间与观相应心数法及诸功德。行者以正心行处。入此等诸禅中间。皆名无觉有观三昧。三如上所说。根本二禅乃至有顶。及特胜通明背舍胜处等。各有二禅。从二禅已去乃至有顶。及灭受想定有无觉无观相应法并诸功德。行者正心行处。入此等诸禅功德。皆名无觉无观三昧。当知。此三三昧更无别体。但是总诸禅以为三分。大圣欲令众生虽闻广说诸禅。而不失根本故。总以三法收摄诸禅。罄无不尽。譬如数法若至百万总为一亿。此亦如是第三明出生三昧之相者。则有二种。一者出生二乘三昧。所以者何。如上所说。诸有觉有观初禅等。悉发念处三昧。乃至八圣道。空无相无作。十六行。十二因缘。暖顶忍。世第一。等三昧。电光三昧。金刚三昧。乃至佛智无诤等三昧。此诸法门涅槃经中。悉说名三昧也。若于诸初禅中发此等三昧。即证二乘若道若果。故名有觉有观三昧。乃至无觉有观无觉无观。亦当如是一一分别。二者如上所说。诸有觉有观禅各发大乘诸三昧者。如观佛三昧。二十五三昧。般舟三昧。首楞严等诸菩萨三昧。百则有八。诸佛三昧不动等。百则有二十及八万四千诸三昧等。皆因有觉有观三昧发。乃至无觉有观无觉无观。亦当如是一一分别。菩萨摩诃萨得此诸三昧故。即入菩萨位。亦能现身。如佛度一切众生。三三昧义。如摩诃衍中广分别。次释师子奋迅三昧。今明师子奋迅三昧者。如般若经中说。行者依九次第。定入师子奋迅三昧。云何名师子三昧。离欲离不善法。有觉有观离生喜乐入初禅。如是次第入二禅三禅四禅。空处识处不用处。非有想非无想处。入灭受想定。从灭受想定起。还入非有想非无想定。从非有想非无想处起。还入不用处。如是次第还入识处入空处。入四禅入三禅。入二禅入初禅。是名师子奋迅三昧也。譬如师子奋迅之时。非但能前进奋迅而去。亦能却行奋迅而归。一切诸兽所不能尔。行者入此法门亦复如是。非但能心心次第。从于初禅直至灭受。亦能从灭受想定却入非想。入至初禅。此则义同师子奋迅。上来诸禅所不能尔。故说此定为师子奋迅三昧。行者住此法门。即能覆却遍入一切诸禅。熏诸观定悉令通利。转变自在。出生诸深三昧种种功德。神智转胜亦名熏禅。譬如牛皮熏熟。随意作诸世物。此亦如是。分别次位此同九定。但有却出无间之异。是中用心巧细。修习之相略知大意。不广分别也。次释超越三昧。今明超越三昧者。如般若经中说。行者因师子奋迅三昧。逆顺出入超越三昧。云何超越三昧。离诸欲恶不善法。有觉有观。离生喜乐入初禅。从初禅起。超入非有想。非有想起入非无想处。非无想处起入灭受想定。灭受想定起还入初禅。从初禅起入灭受想定。灭受想定起入二禅。二禅起入灭受想定灭受想定起入三禅。三禅起入灭受想定。灭受想定起入四禅。四禅起入灭受想定。灭受想定起入虚空处。虚空处起入灭受想定。灭受想定起入识处。识处起入灭受想定。灭受想定起入无所有处。无所有处起入灭受想定。灭受想定起入非有想。非有想起入非无想处。非无想处起入灭受想定。从灭受想定起入散心中。散心中起入灭受想定。灭受想定起还入散心中。散心中起入非有想。非有想起入非无想处。非无想处起住散心中。散心中起入第四禅中。第四禅中起住散心中。散心中起入第三禅中。第三禅中起住散心中。散心中起入第二禅。第二禅起住散心中。散心中起入初禅。初禅起住散心中。是超越三昧。今明超越之相。自有超入超出相。如前二番经文说。超入出中各有四种。一者顺入超。二者逆入超。三者顺逆入超。四者逆顺入超。超出亦如是。复次此超越三昧中。复有傍超。傍超亦有四种。类如前说。譬如师子有四种趠。一者前掷四十里。即譬顺超之相。二者却掷四十里。即譬逆超之相。三者右傍掷四十里。即譬傍超入根本禅定之相。四者左傍掷四十里。即譬傍超入观禅之相。复有二种超越。一者具足超。二者不具足超。具足超即是菩萨超越。如上所说。不具足超即是声闻超越三昧。不能自在。远超入故。故摩诃衍云。譬如黄师子白师子二俱能趠。若黄师子趠则不远。若白师子则能远掷。声闻之人入超越三昧。但能从初禅超入三禅。尚不能超二何能超三。此则如黄师子之超。菩萨不尔。从于初禅迥能超入灭受想定。随意自在。此则如白师子之超。若三乘行人入此三昧。具足修一切法门。是时观定等法转深明利。更复出生百千三昧。功德深厚神通猛利。故名观禅。亦有炼禅自在定。炼禅如上说。自在定者。于诸法门自在出入住。转变见八自在也。亦名顶禅。于诸禅中最为高极。则能转寿为福转福为寿。故复名佛智三昧。欲知随愿即知三世事。二处摄。谓欲界四禅。复有无谛三昧。令他心不起谛。五处摄。欲界及四禅。复有四辩。诸词辩二处摄。谓欲界初禅。义辩乐说辩九地摄。谓欲界四禅无色定。复有五神通十四变化心十八变化。皆如前说。若禅中欲闻见触时。皆用梵世识。识灭则止。复次是诸禅中。皆有三十七品。三解脱门。四谛十六行观。十一智。三无漏根。如是等智行。在下当分别。若二乘人具此诸禅者即是俱解脱。事理具足成就无累。故亦名不坏解脱。具足成就出世间诸禅定法。故具足三明六通。及八解脱等一切诸大功德故名大力阿罗汉也。若是菩萨于正观心中入此三昧。得诸法等相即得二十五三昧。能破二十五有住王三昧。一切三昧悉入其中。是时亦名禅波罗蜜满。此则略说三乘共禅行行法门竟。是中法门无量。令欲更诠入道要行。岂得具说耶。

　　释禅波罗蜜次第法门卷第十


