  金陵清凉院文益禅师语录
　　明 语风圆信．郭凝之编




　　金陵清凉院文益禅师语录

　　　　径山沙门语风圆信无地地主人郭凝之　编集
　　师。讳文益。余杭鲁氏子。七岁。依新定智通院全伟禅师落发。弱龄。禀具於越州开元寺。属律匠希觉师。盛化于明州[鄖-口+刀]山育王寺。师往预听习。究其微旨。复傍探儒典。游文雅之场。觉师。目为我门之游夏也。师以玄机一发。杂务俱捐。振锡南迈。抵福州参长庆。不大发明。后同绍修法进三人欲出岭。过地藏院。阻雪。少憩附炉次。地藏问。此行何之。师云。行脚去。地藏云。作么生是行脚事。师云。不知。地藏云。不知最亲切。又同三人举肇论。至天地与我同根处。地藏云。山河大地。与上座自己。是同是别。师云。别。地藏竖起两指。师云。同。地藏又竖起两指。便起去。雪霁辞去。地藏门送之。问云。上座寻常说三界唯心。万法唯识。乃指庭下片石云。且道。此石在心内在心外。师云。在心内。地藏云。行脚人。著甚么来由安片石在心头。师窘无以对。即放包依席下。求决择。近一月余。日呈见解说道理。地藏语之云。佛法不恁么。师云。某甲词穷理绝也。地藏云。若论佛法。一切见成。师于言下大悟。因议留止。进师等。以江表丛林欲期历览。命师同往。至临川。州牧请住崇寿院。
　　开堂。日中坐茶筵未起。时僧正白师云。四众已围绕。和尚法座了也。师云。众人却参真善知识。少顷升堂。僧问。大众云集。请师举唱。师云。大众久立。乃云。众人既尽在此。山僧不可无言。与大众举一古人方便。珍重。便下座。子方上座。自长庆来。师举长庆棱和尚偈问云。作么生是万象之中独露身。子方举拂子。师云。恁么会又争得。云和尚尊意如何。师云。唤什么作万象。云古人不拨万象。师云。万象之中独露身。说甚么拨不拨。子方豁然悟解。述偈投诚。自是诸方会下。有存知解者。翕然而至。始则行行如也。师微以激发。皆渐而服膺。海参之众。常不减千计。
　　上堂。大众立久。乃云。只恁么便散去。还有佛法道理也无。试说看。若无。又来这里作么。若有。大市里人丛处亦有。何须到这里。诸人。各曾看还源观百门义海华严论涅槃经诸多策子。阿那个教中。有这个时节。若有。试举看。莫是恁么经里。有恁么语。是此时节么。有甚么交涉。所以道。微言滞于心首。常为缘虑之场。实际居于目前翻为多相之境。又作么生得翻去。若也翻去。又作么生得正去。还会么。莫只恁么念策子。有甚么用处。僧问。如何披露。即得与道相应。师云。汝几时披露。即与道不相应。问。六处不知音时如何。师云。汝家眷属一群子。师又云。作么生会。莫道恁么来问。便是不得汝道六处不知音。眼处不知音。耳处不知音。若也根本是有。争解无得。古人道。离声色著声色。离名字著名字。所以无想天修得。经八万大劫。一朝退堕。诸事俨然。盖为不知根本真实。次第修行。三生六十劫。四生一百劫。如是直到三祇果满。他古人犹道。不如一念缘起无生。超彼三乘权学等见。又道。弹指圆成八万门。刹那灭却三祇劫。也须体究。若如此用多少气力。
　　僧问。指即不问。如何是月。师云。阿那个。是汝不问底指。又僧问。月即不问。如何是指。师云。月。云学人问指。和尚为甚么对月。师云。为汝问指。
　　江南国主。重师之道。迎住报恩禅院。署净慧禅师。僧问。钟洪才击。大众云臻。请师如是师云。大众会。何似汝会。
　　问。如何是古佛家风。师云。甚么处看不足。
　　问。十二时中。如何行履。即得与道相应。师云。取舍之心成巧伪。
　　问古人传衣。当记何人。师云。汝甚么处见古人传衣。问。十方贤圣皆入此宗。如何是此宗。师云。十方贤圣皆入。
　　问。如何是佛向上人。师云。方便呼为佛。
　　问。如何是学人一卷经。师云。题目甚分明。
　　问。声色两字。甚么人透得。师却谓众云。诸上座且道。这个僧。还透得也未。若会此僧问处。透声色也不难。
　　问。求佛知见。何路最径。师云。无过此。
　　问。瑞草不凋时如何。师云。谩语。
　　问。大众云集。请师顿决疑网。师云。寮舍内商量。茶堂内商量。
　　问。云开见日时如何。师云。谩语真个。
　　问。如何是沙门所重处。师云。若有纤毫所重。即不名沙门。
　　问。千百亿化身。于中如何是清净法身。师云。总是。
　　问。簇簇上来。师意如何。师云。是眼不是眼。
　　问。全身是义。请师一决。师云。汝义自破。
　　问。如何是古佛心。师云。流出慈悲喜舍。
　　问。百年暗室。一灯能破。如何是一灯。师云。论甚么百年。
　　问。如何是正真之道。师云。一愿也教汝行。二愿也教汝行。
　　问。如何是一真之地。师云。地则无一真。云。如何卓立。师云。转无交涉。
　　问。如何是古佛。师云。即今也无嫌疑。
　　问。十二时中。如何行履。师云。步步蹋著。
　　问。古镜未开。如何显照。师云。何必再三。
　　问。如何是诸佛玄旨。师云。是汝也有。
　　问。承教有言。从无住本立一切法。如何是无住本。师云。形兴未质。名起未名。
　　问。亡僧衣众人唱。祖师衣甚么人唱。师云。汝唱得亡僧甚么衣。
　　问。荡子还乡时如何。师云。将甚么奉献。云。无有一物。师云。日给作么生。
　　师后住清凉。上堂云。出家人。但随时及节便得。寒即寒。热即热。欲知佛性义。当观时节因缘。古今方便不少。不见。石头和尚。因看肇论云。会万物为已者。其唯圣人乎。他家便道。圣人无已。靡所不已。有一片言语。唤作参同契。末上云。竺土大仙心。无过此语也。中间也只随时说话。上座。今欲会万物为自己去。盖为大地无一法可见。他又嘱云。光阴莫虚度。适来向上座道。但随时及节便得。若也移时失候。即是虚度光阴。于非色中作色解。上座。于非色中作色解。即是移时失候。且道。色作非色解。还当不当。上座。若恁么会。便是没交涉。正是痴狂两头走。有甚么用处。上座。但守分随时过好。珍重。
　　僧问。如何是清凉家风。师云。汝到别处。但道到清凉来。
　　问。如何得诸法无当去。师云。甚么法。当著上座。云。争奈日夕何。师云。闲言语。
　　问。观身如幻化。观内亦复然时如何。师云。还得恁么也无。
　　僧问。国师唤侍者。意作么生。师云。且去别时来。
　　问。要急相应。唯言不二。如何是不二之言。师云。更添些子得么。
　　问。如何是法身。师云。这个是应身。
　　问。如何是第一义。师云。我向尔道。是第二义。
　　师问修山主。毫厘有差。天地悬隔。兄作么生会。修云。毫厘有差。天地悬隔。师云。恁么会又争得。修云。和尚如何。师云。毫厘有差。天地悬隔。修便礼拜(东禅齐云。山主恁么只对。为甚么不肯。及乎再请益。法眼亦秖恁么道。便得去。且道。疑讹在甚么处。若看得透。道上座有来由。五祖戒云。法眼劈脊便打　保宁勇云。修山主。当时也好。向法眼道。与么会又争得　径山杲云。法眼与修山主。丝来线去。绵绵密密。扶起地藏门风。可谓满目光生。若是径山门下。更买草鞋行脚始得。何故毫厘有差。天地悬隔。甚处得这消息来)。
　　因僧来参次。师以手指帘。寻有二僧。齐去卷帘。师云。一得一失(东禅齐云。上座作么生会。有云。为伊不明旨。便去卷帘。亦有道。指者即会。不指而去者即失。恁么会。还可不可。既不许恁么会。且问上座。阿那个得。阿那个失　黄龙清云。法眼如镆鎁在手。杀活临时。二僧既齐卷帘。且道。那个得。那个失。还会么。世事伹将公道断。人心难与月轮齐)。云门问僧。甚处来。云。江西来。云门云。江西一队老宿。[穴/(爿*臬)]语住也未。僧无对。后僧问师。不知云门意作么生。师云。大小云门。被这僧勘破。
　　问僧。甚处来。云。道场来。师云。明合暗合。僧无语。
　　师。令僧取土添莲盆。僧取土到。师云。桥东取。桥西取。云。桥东取。师云。是真实。是虚妄。
　　问僧。甚处来。云。报恩来。师云。众僧还安否。云安。师云。吃茶去。
　　师问僧。甚处来。云。泗州。礼拜大圣来。师云。今年大圣出塔否。僧云。出。师却问傍僧云。汝道。伊到泗州不到(浮山远云。这僧到即到泗州。只是不见大圣　道场全云。这僧见即见大圣。不曾识法眼　东禅观云。这僧到也到泗州。见也见大圣。识也识法眼。只是自讨头不见)。
　　师问宝资长老。古人道。山河无隔碍。光明处处透。且作么生是处处透底光明。宝资云。东畔打罗声(归宗柔别云。和尚拟隔碍)。
　　师指竹问僧还见么。僧云。见。师云。竹来眼里。眼到竹边。僧云。总不恁么。师笑云。死急作么(法灯别云。当时伹劈眼向师。归宗柔别云。和尚秖是不信某甲)。
　　有俗士献画障子师看了。问云。汝是手巧心巧。云。心巧。那云。那个是尔心。士无对(归宗柔代云。某甲今日却成容易)。
　　僧问。如何是第二月。师云。森罗万象。云。如何是第一月。师云。万象森罗。
　　上堂。尽十方世界皎皎地。无一丝头。若有一丝头。即是一丝头(法灯云。若有一丝头。不是一丝头)。
　　师指凳子云。识得橙子。周匝有余(云门云。识得橙子。天地悬殊。雪窦云。泽广藏山。理能伏豹。圆悟云。雪窦如此道。未审。是明他语点他语。是褒是贬。径山杲云。识得凳子。好剃。头洗脚。虽然如是。错会者多)。
　　师因患脚。僧问讯次。师云。非人来时不能动。及至人来动不得。且道。佛法中下得什么语。僧云。和尚且喜得较。师不肯。自别云。和尚今日似减。
　　僧问。如何是尘劫来事。师云。尽在于今。
　　生法师云。敲空作响。击木无声。师忽闻斋鱼声。谓侍者云。还闻么。适来若闻。如今不闻。如今若闻。适来不闻。会么。
　　因开井。被沙塞却泉眼。师云。泉眼不通被沙碍。道眼不通。被甚么碍。僧无对。师自代云。被眼碍。
　　师见僧搬土次。乃以一块土。放僧担上云。吾助汝。僧云。谢和尚慈悲。师不肯。一僧别云。和尚是甚么心行。师便休去。
　　上堂云。诸上座。时寒。何用上来。且道。上来好。不上来好。或有上座道。不上来却好。什么处不是。更用上来作什么。更有上座道。是伊也不得一向。又须到和尚处始得。诸上座且道。这两个人。于佛法中。还有进趣也未。上座实是不得。并无少许进趣。古人唤作无孔铁椎。生盲生聋无异。若更有上座出来道。彼二人总不得。为什么如此。为伊执著。所以不得。诸上座。总似恁么行脚。总似恁么商量。且图什么。为复只要弄唇嘴。为复别有所图。恐伊执著。且执著什么。为复执著理。执著事。执著色。执著空。若是理。理且作么生执。若是事。事且作么生执。著色著空亦然。山僧所以寻常向诸上座道。十方诸佛。十方善知识。时常垂手。诸上座。时常接手。十方诸佛垂手时。有也什么处。是诸上座时常接手处。还有会处会取好。若未会得。莫道总是都来圆取。诸上座。傍家行脚。也须审谛著些精彩。莫只藉少智慧。过却时光。
　　师。谓小儿子云。因子识得尔爷。尔爷名甚么。儿无对(法灯代云。但将衣袖掩面)师却问僧。若是孝顺之子。合下得一转语。且道。合下得甚么语。僧无对。师代云。他是孝顺之子。
　　师。问讲百法论僧云。百法。是体用双陈。明门。是能所兼举。座主是能。法座是所。作么生说兼举(有老宿代云。某甲唤作个法座。归宗柔云。不劳和尚如此。雪窦别老宿语云。和尚分半院与某甲始得)。
　　师。一日与李王论道罢。同观牡丹花。王命作偈。师即赋云。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。王顿悟其意。
　　师示众云。这里聚集少时为上座僧堂里。这里聚集少时为上上三门头。这里聚集少时为上座寮舍里。为复说上座过。别有道理。会下有数尊宿对。一人道。诸佛出世。也有这个方便。一人云。今日离章义。一人云。尔道伊为什么处。一人云。点灯等上座来多时也。一人云。什么处聚集来。
　　师谓门弟子云。赵州云。莫费力也。大好言语。何不仍旧去。世间法有门。佛法岂无门。自是不仍旧。故诸佛诸祖。只于仍旧中得。如初夜钟。不见有丝毫异。得与么恰好。闻时无一声子闹。何以故。为及时节。无心云死。且不能死。止于一切。祗为不仍旧。忽然非次闻时。诸人尽惊愕道。钟子怪鸣也。且如今日道孟夏渐热。即不可。方隔一日。能校多少。向五月一日道便成赚。须知校丝发不得于方便中。向上座道。不是时。盖为赚。所以不仍旧。宝公云。暂时自肯不追寻。历劫何曾异今日。还会么。今日只是尘劫。但著衣吃饭。行住坐卧。晨参暮请。一切仍旧。便为无事人也。
　　师又云。见道为本。明道为功。便能得大智慧力。若未得如此。三界可爱底事。直教去尽。才有纤毫。还应未可。只如汝辈睡时。不嗔便喜。此是三界昏乱。习熟境界。不惺惺便昏乱。盖缘汝辈杂乱所致。古人谓之夹幻。金即是真。其如矿何。若觑得彻骨彻髓。是汝辈力。脱未能如是观察。他什么楼台殿阁。诸圣未必长把却汝手。汝未必依而行之。古今如此也。
　　师有颂云。理极忘情谓。如何有喻齐。到头霜夜月。任运落前溪。果熟猿兼重。山长似路迷。举头残照在。元是住居西。
　　颂三界唯心云。三界唯心。万法唯识。唯识唯心。眼声耳色。色不到耳。声何触眼。眼色耳声。万法成办。万法匪缘。岂观如幻。山河大地。谁坚谁变。
　　颂华严六相义云。华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。
　　师问觉上座。船来陆来。觉云。船来。师云。船在甚么处。觉云。船在河里。觉退。师问旁僧云。尔道。适来这僧。具眼不具眼。
　　光孝慧觉禅师。至师处。师问。近离甚处。觉云。赵州。师云。承闻赵州有柏树子话。是不。觉云。无。师云。往来皆谓。僧问如何是祖师西来意。赵州云。庭前柏树子。上座何得道无。觉云。先师实无此语。和尚莫谤先师好(径山杲云。若道有此语。蹉过觉铁嘴。若道无此语又蹉过法眼。若两边俱不涉。又蹉过赵州。直饶总不恁么。别有透。脱一路。入地狱如箭射　鼓山圭云。觉铁嘴。名不虚得。只是不曾梦见赵州)。
　　师。与悟空禅师向火。拈起香匙。问云。不得唤作香匙。兄唤作甚么。悟空云。香匙。师不肯。悟空。后二十余日。方明此语。
　　师一日上堂。僧问。如何是曹源一滴水。师云。是曹源一滴水。僧惘然而退。时韶国师于坐侧。豁然开悟。韶遂以所悟闻于师。师云。汝向后当为国王所师。致祖道光大。吾不如也。国师后有偈云。通玄峰顶。不是人间。心外无法。满目青山。师闻云。即此一偈。可起吾宗。
　　灵隐清耸禅师。福州人。初参师。师指雨谓云。滴滴落在上座眼里。清耸初不喻旨。后因阅华严感悟。承师印可。
　　百丈道恒参师。因请益外道问佛。不问有言。不问无言。叙语未终。师云。住住。汝拟向世尊良久处会那。百丈从此悟入。
　　永明道潜禅师。河中府人。初参师。师问云。子于参请外。看甚么经。道潜云。华严经。师云。总别同异成坏六相。是何门摄属。潜云。文在十地品中。据理。则世出世间一切法。皆具六相也。师云。空还具六相也无。潜懵然无对。师云。汝问我。我向汝道。潜乃问。空还具六相也无。师云。空。潜于是开悟。踊跃礼谢。师云。子作么生会。潜云。空。即然之。异日。四众士女入院。师问潜云。律中道。隔壁闻钗钏声。即名破戒。见睹金银合杂。朱紫骈阗。是破戒。不是破戒。潜云。好个入路。师云。子向后有五百毳徒。为王侯所重在。
　　文遂导师。杭州人。尝究首楞严。谒师述已所业。深符经旨。师云。楞严。岂不是有八还义。遂云。是。师云。明还甚么。云。明还日轮。师云。日还甚么。遂懵然无对。师诫令焚其所注之文。自此服膺请益。始忘知解。
　　玄则禅师。滑州卫南人。初问青峰。如何是学人自己。青峰云。丙丁童子来求火。后谒师。师问。甚处来。云。青峰来。师云。青峰有何言句。则。举前话。师云。上座作么生会。则云。丙丁属火。而更求火。如将自己求自己。师云。与么会又争得。则云。某甲只与么。未审和尚如何。师云。尔问我。我与尔道。则问。如何是学人自己。师云。丙丁童子来求火。则于言下大悟。
　　谨禅师侍立次。师问一僧云。自离此间。甚么处去来。云。入岭来。师云。不易。云。虚涉他如许多山水。师云。如许多山水也不恶。其僧无语。谨于此有省。
　　归宗玄策禅师。曹州人。初名慧超。谒师问云。慧超咨和尚。如何是佛。师云。汝是慧超。超从此悟入(圜悟云。有者道。慧起便是佛。所以法眼恁么答。有者道。大似骑牛觅牛。有者道。问处便是。有甚么交涉。若恁么会去。不惟辜负自己。亦乃深屈古人　雪窦颂云。江国春风吹不起。鹧鸪啼在深花里。三汲浪高鱼化龙。痴人犹[尸@斗]夜塘水)。
　　举昔有二庵主住庵。旬日不相见。忽相会。上庵主问下庵主。多时不相见。向甚么处去。下庵主云。在庵中造个无缝塔。上庵主云。某甲也要造一个。就兄借取塔样子。下庵主云。何不早说。却被人借去了也。师云。且道。是借他样。不借他样。
　　举昔有一老宿。因僧问。师子捉兔。亦全其力。捉象亦全其力。未审。全个甚么力。老宿云。不欺之力。师别云。不会古人语。
　　举昔有一老宿住庵。于门上书心字。于窗上书心字。于壁上书心字。师云。门上但书门字。窗上但书窗字。壁上但书壁字(玄觉云。门上不要书门字。窗上不要书窗字。壁上不要书壁字。何故。字义炳然)。
　　举昔有一老宿云。这一片田地。分付来多时也。我立地。待汝构去。师云。山僧如今坐地。待汝构去。还有道理也无。那个亲。那个疏。试裁断看。
　　举昔有一老宿。畜一童子。并不知轨则。有一行脚僧到。乃教童子礼仪。晚间见老宿外归。遂去问讯。老宿怪讶。遂问童子云。阿谁教尔。童云。堂中某上座。老宿唤其僧来问上。座傍家行脚。是甚么心行。这童子养来二三年了。幸自可怜生。谁教上座教坏伊。快束装起去。黄昏雨淋淋地。被趁出。师征云。古人恁么显露些子家风甚怪。且道。意在于何。
　　有人问僧。点甚么灯。僧云。长明灯。云。甚么时点。云。去年点。云。长明何在。僧无语。长庆代云。若不如此。知公不受人谩。师别云。利动君子。
　　泗州塔头侍者。及时锁门。有人问。既是三界大师。为甚么被弟子锁。侍者无对。师代云。弟子锁。大师锁。
　　泗州塔前。一僧礼拜。有人问。上座日日礼拜。还见大圣么。师代云。汝道。礼拜是甚么义。
　　昔有施主妇人入院。行众僧随年钱。僧云。圣僧前著一分。妇人云。圣僧年多少。僧无对。师代云。心期满处即知。
　　昔有道流。在佛殿前。背佛而坐。僧云。道士莫背佛。道流云。大德本教中道。佛身充满于法界。向甚么处坐得。僧无对。师代云。识得汝。
　　福州洪塘桥上。有僧列坐。官人问。此中还有佛么。僧无对。师代云。汝是甚么人。
　　广南有僧住庵。国主出猎。左右报庵主。大王来。请起。庵主云。非但大王来。佛来亦不起。王问。佛岂不是汝师。庵主云。是。王云。见师为甚么不起。师代云。未足酬恩。
　　官人问僧。名甚么。云。无拣。官人云。忽然将一碗沙与上座。又作么生。云。谢官人供养。师别云。此犹是拣底昔高丽国来钱塘。刻观音圣像及舁上船。竟不能动。因请入明州开元寺供养。后有设问。无刹不现身。圣像为甚不去高丽国。长庆棱云。现身虽普。睹相生偏。师别云。识得观音来。
　　举世尊才生下。一手指天。一手指地。周行七步。目顾四方云。天上天下。唯我独尊。云门云。我当时若见。一棒打杀。与狗子吃。贵图天下太平。师云。云门气势甚大。要且无佛法道理。
　　举障蔽魔王。领诸法眷属。一千年随金刚齐菩萨。觅起处不得。忽因一日得见乃问云。汝当依何住。我一千年。觅汝起处不得。菩萨云我不依有住而住。无住而住。如是而住。师云。障蔽魔王不见金刚齐即从。只如金刚齐。还见障蔽魔王么。
　　举初祖迦叶尊者。一日踏泥次。有一沙弥。见乃问。尊者何得自为。祖云。我若不为。谁为我为。师云。我当时若见。拽来踏泥。
　　六祖示众云。吾有一物。无头无尾。无名无字。无背无面。诸人还识么。时荷泽神会出云。是诸法之本源。乃神会之佛性。祖乃打一棒云。这饶舌沙弥。我唤作一物尚不中。岂况本源佛性乎。此子。向后设有把茅盖头。也只成得个知解宗徒。师云。古人受记人终不错。如今立知解为宗。即荷泽是也。
　　有大德。问南岳。如镜铸像。像成后。未审光向甚么处去。南岳云。如大德为童子时相貌何在。师别云。阿那个是大德铸成底像。
　　举西堂智藏禅师。路逢天使。留斋次。偶驴子鸣。天使云。头陀。西堂举头。天使却指驴。西堂却指天使。天使无对。师别云。但作驴鸣。
　　举邓隐峰在襄州破威仪堂。只著衬衣。于砧椎边。拈椎云。道得即不打。于时大众默然。隐峰便打一下。师云。邓隐峰。奇怪甚奇怪。要且打不著。又云。其时一众出自偶然。
　　举亮座主参马祖。祖问。讲甚么经。云。心经。祖云。将甚么讲。云。将心讲。祖云。心如工伎儿。意如和伎者。争解讲得经。亮云。心既讲不得。莫是虚空讲得么祖云。却是虚空讲得。亮拂袖而去。祖乃召云。座主。亮回首。祖云。从生至老。只是这个。亮因而有省。师云。看他古人恁么慈悲教人。如今作么生会。莫聚头向这里妄想举芙蓉参归宗。问。如何是佛。归宗云。我向汝道。汝还信否。芙蓉云。和尚诚言。安敢不信。归宗云。即汝便是。芙蓉云。如何保任。归宗云。一翳在眼。空华乱坠。师云。若无后语。何处讨归宗。
　　举南泉问维那。今日普请作甚么。对云。拽磨。南泉云。磨从尔拽。不得动著磨中心树子。维那无语。师代云。恁么即不拽也。
　　举盐官一日谓众云。虚空为鼓。须弥为椎。甚么人打得。众无对。有僧举似南泉。南泉云。王老师。不打这破鼓。师别云。王老师不打。
　　举盐官竖起拂子。问讲华严僧。这个是第几种法界。座主沉吟。盐官云。思而知虑而解。是鬼家活计。日下孤灯。果然失照。师代。拊掌三下。
　　举大慈寰中禅师。因僧辞。乃问。什么处去。僧云。江西去。大慈云。将取老僧去得么。僧云。非但和尚。更有过于和尚。亦不将去。师别云。和尚若去。某甲提笠子。
　　举大慈上堂云。山僧不解答话。只能识病。时有僧出。大慈便归方丈。师云。众中唤作病在目前不识。
　　举僧问大珠。如何是佛。大珠云。清谭对面。非佛而谁。众皆茫然。师云。是即没交涉。
　　举有新到。谓赵州云。某甲从长安来。横担一条拄杖。不曾拨著一人。赵州云。自是大德拄杖短。僧无对。师代云。呵呵。
　　举僧问赵州。承师有言。世界坏时。此性不坏。如何是此性。赵州云。四大五阴。僧云。此犹是坏底。如何是此性。赵州云。四大五阴。师云。是一个两个。是坏不坏。且作么生会。试断看。
　　举秘魔和尚。常持一木叉。每见僧来礼拜。即叉颈云。道得也叉下死。道不得也叉下死。速道速道。学徒鲜有对者。师代云。乞命乞命。
　　举德山示众云。今夜不答话。问话者三十棒。时有僧出礼拜。德山便打。僧云。某甲话也未问。和尚因甚么打某甲。德山云。汝是甚处人。云。新罗人。德山云。未跨船舷。好与三十棒。师云。大小德山。话作两橛。
　　举僧问雪峰。拈槌竖拂。不当宗乘。未审。和尚如何。雪峰竖起拂子。僧乃抱头出去。雪峰不顾。师代云。大众。看此一员大将。又举雪峰谓镜清云。古来有老宿。引官人巡堂。云。此一众。尽是学佛法僧。官人云。金屑虽贵。又作么生。老宿无对。镜清代云。比来抛砖引玉。师别云。官人何得贵耳贱目。
　　举僧问夹山。如何是夹山境。夹山云。猿抱子归青嶂里。鸟衔花落碧岩前。师云。我二十年。只作境话会。
　　举龙牙问德山。学人仗镆鎁剑。拟取师头时如何。德山引颈近前云。[囗@力]。师别云。汝向甚么处下手。
　　举投子问僧。久向疏山姜头。莫便是否。僧无对。师代云。向重和尚日久。又举僧问。一等是水。为甚么海咸河淡。投子云。天上星地下木。师别云。大似相违。又举问僧。甚么处来。云。东西山礼祖师来。夹山云。祖师不在东西山。僧无语。师代云。和尚识祖师。
　　白马昙照禅师。常云。快活快活。及临终时。叫苦苦。又云。阎罗王来取我也。院主问云。和尚当时被节度使抛向水中。神色不动。如今何得恁地。照举枕子云。汝道。当时是。如今是。院主无对。师代云。此时但掩耳出去。
　　江南相冯延巳。与数僧游钟山。至一人泉。问。一人泉。许多人争得足。一僧对云。不教欠少。延已不肯。乃别云。谁人欠少。师别云。谁是不足者。
　　洪州太守宋令公。一日大宁寺僧。陈乞请第二座开堂。公云。何不请第一座。众无语。师代云。不劳如此。
　　龙牙问翠微。自到和尚法席。每每上堂。不蒙一法示诲。意在于何。翠微云。嫌个什么。龙牙后至洞山。亦如是道。洞山云。争怪得老僧。后又问师。师云。祖师来也(雪窦显云。两个老汉。被这僧穿却。唯有法眼。与他同参。若是雪窦门下。吃棒了趁出)。
　　举北院通问夹山。目前无法。意在目前。不是目前法。非耳目之所到。岂不是和尚语。夹山云。是。北院乃掀倒禅床。叉手而立。夹山起来。打一拄杖。北院便下去。师云。是他掀倒禅床。何不便去。须待夹山打一棒了去。意在什么处。
　　修山主问澄源禅师。乾闼婆王奏乐。直得须弥岌峇。海水腾波。迦叶作舞。作么生会。源云。迦叶。过去世曾作乐人来。习气未除。修云。须弥岌峇。海水腾波。又作么生会。澄源休去。师代云。正是习气。
　　师问修山主云。仰山四门光道。应眼时全身耳。应耳时全身眼。兄作么生会。修云。眼里底。作耳里底用。耳里底。作眼里底用。师云。正是弄精魂。修却问。和尚如何。师再举一遍。修方省。
　　师久参长庆棱。后却继嗣地藏。长庆会下。有子昭首座。平昔与师商确古今言句。昭才闻。心中愤愤。一日特领众诣抚州。责问于师。师得知。遂举众出迎。特加礼待。宾主位上。各挂拂子一枝。茶次。昭忽变色抗声问云。长老开堂。的嗣何人。师云地藏。昭云。何太孤长庆先师。某甲同在会下。数十余载。商量古今。曾无间隔。因何却嗣地藏。师云。某甲不会长庆一转因缘。昭云。何不问来。师云。长庆道。万象之中独露身。意作么生。昭竖起拂子。师便叱云。首座。此是当年学得底。别作么生。昭无语。师云。只如万象之中独露身。是拨万象。不拨万象。昭云不拨。师云。两个也。于时参随一众连声道。拨万象。师云。万象之中独露身聻。昭与一众。[怡-台+摩][怡-台+羅]而退。师指住云。首座。杀父杀母。犹通忏悔。谤大般若。诚难忏悔。昭竟无对。自此却参师。发明已见。更不开堂。
　　师缘被于金陵。三坐大道场。朝夕演旨。时诸方丛林。咸遵风化。异域有慕其法者。涉远而至。玄沙正宗。中兴于江表。师调机顺物。斥滞磨昏。凡举诸方三昧。或入室呈解。或叩激请益。皆应病与药。随根悟入者。不可胜纪。周显德五年戊午七月十七日示疾。国主亲加礼问。闰月五日。剃发澡身。告众讫。跏趺而逝。颜貌如生。寿七十有四。腊五十四。城下诸寺院。具威仪迎引。公卿李建勋以下素服。奉全身于江宁县丹阳起塔。谥大法眼禅师。塔云无相。后李主。创报慈院。命师门人玄觉言导师开法。再谥师大智藏大导师(终)。

