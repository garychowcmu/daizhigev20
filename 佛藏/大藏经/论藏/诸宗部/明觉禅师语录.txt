  明觉禅师语录
　　宋 惟盖竺编




　　明觉禅师语录卷第一

　　　　参学小师惟盖竺编

　　住苏州洞庭翠峰禅寺语

　　师在万寿。开堂日白槌了。师云。宗乘一唱三藏绝诠。祖令当行十方坐断。其有达士不避死生。贬上眉毛出众相见。问人天普集伫听雷音。学人上来。乞师垂示。师云。十万八千不是远。进云。恁么则大众沾恩也。师云。后五日看。问师唱谁家曲。宗风嗣阿谁。师云。分明记取。进云。恁么则昔日智门今朝和尚。师云。有甚么交涉。问如何是和尚为人一句。师云。量才补职。学云。谢师方便。师云。自领出去。师乃云。一问一答。总未有事在。直饶乾坤大地草木丛林。尽为衲僧。异口同声各置百千问难。也不消长老。弹指一下。并乃高低普应前后无差。旷祖佛之妙灵。廓天人之幽迹。如是则何假觉城东际。五众咸居古佛庙前。此时参毕。
　　师在杭州灵隐。受疏了。众请升座。时有僧问。宝座先登于此日。请师一句震雷音。师云。徒劳侧耳。进云。恁么则一音普遍于沙界。大众无不尽咸闻。师云。忽有人问。尔作么生举。僧云。三十年后敢为流芳。师云。赚了也。师乃云。天下绝胜之觉场。灵隐导师之广座。暂借卑僧升陟。实愧非材。岂敢于五百员衲子前提唱佛祖抑扬古今炫耀见知耻他先作。假饶说得。天雨四华地分六震。于曹溪路上一点使用不著。何以行脚高士。有把定世界函盖乾坤底眼。谁敢错误丝毫。其知有者必共相悉。
　　师在灵隐。诸院尊宿。茶筵日。众请升座。僧问。禅侣尽临于座侧。未审师还说也无。师云。寰中天子塞外将军。进云。恁么则一震雷音满大唐也。师云。看取令行。师乃云。上士相见。一言半句如击石出火。瞥尔便过应非。即言定旨滞句迷源。从上宗乘合作么生议论。直得三世诸佛不能自宣。六代祖师全提不起。一大藏教诠注不及。所以棒头取证。喝下承当。意句交驰并同流浪。其有知方作者。相共证明。
　　师到苏州日。僧俗迎在万寿。众请上堂。问向上一路千圣不传。和尚从何而得。师云。将谓是衲僧。学云。恁么则大众沾恩。学人礼谢也。师云。龙头蛇尾。问选佛场开。还许学人选也无。师云。切忌点额。学云。恁么则心空及第归也。师云。阶下汉。师乃云。如天普盖。似地普擎。有如是自在。具如是威德。谁不承恩。谁不景慕。过去诸圣。于无量劫勤苦受尽。所得秘要法门。今将普示大众。不用纤毫心力。各请一时验取。于此荐得。便能永出四流。高步三界。其或不知。刚是诸人讳却师初到院升座。僧问。杖锡已居于此日。请师一句定乾坤。师云。百杂碎。进云。恁么则海晏河清去也。师云。非公境界。问如何是佛法大意。师云。龙吟雾起虎啸风生。问如何是祖师西来意。师云。山高海阔。进云。学人不会。师云。紧悄草鞋。师乃云。未来翠峰多人疑著。及乎亲到一境萧然。非同善财入楼阁之门。暂时敛念。莫比维摩掌中世界。别有清规。冀诸人饱足观光。以资欣慰。
　　上堂。问答罢。师乃云。释迦已灭弥勒未生。正当今日。佛法委在翠峰。放开捏聚总由者里。放开也七纵八横。是处填沟塞壑。捏聚也天下老和尚。尽在拄杖头。不消一札。
　　上堂。僧问。如何是实学底事。师云。针札不入。进云。乞师方便。师云。水到渠成。问如何是教外别传一句。师云。看看腊月尽。学云。恁么则流芳去也。师云。哑子吃苦瓜。问言迹之兴。异途之所由。生不犯锋铓。请师道。师云。谁家无白月清风。进云。还当也无。师云。土上加泥汉。师乃云。剑轮飞处日月沈辉。宝杖敲时乾坤失色。众魔从兹胆裂。千圣由是眼开。其如二听不圆。震迅雷而莫觉。孤根将败。霈春雨以非滋。致使凡圣岐分。悟迷派列。奔驰七趣。泊没四流重。业相缠。无有休日。尔诸禅德。觊善参详。如人上山。各自努力。
　　上堂。僧问。昭昭于心目之间。而相不可睹。晃晃在色尘之内。而理不可分。既于心目之间。为甚么不睹其相。师云。华须连夜发。莫待晓风吹。进云。恁么则云散家家月。师云。毗婆尸佛早留心。僧方礼拜。师以拄杖打一下云。不得放过。问猿抱子归青嶂后。鸟衔华落碧岩前。古人意旨如何。师云。夹山犹在。学云。和尚如何。师云。依稀似曲才堪听。又被风吹别调中。僧却问。如何是翠峰境。师云。春至桃华亦满溪。僧礼拜。师云。山僧今日败阙。有人点捡得出。许他顶门上一只眼。便下座。
　　上堂。僧问。古人借问田中事。插锹叉手意如何。师云。人从陈州来。不得许州信。问古人道。有读书人到来。意旨如何。师云。且在门外立。学云。请师相见。师云。任是颜回亦不通。师乃云。立宾立主剜肉作疮。举古举今抛沙撒土。直下无事。正是无孔铁槌。别有机关。合入无间地狱。明眼衲子应须自看。
　　上堂。僧问。古人一喝不作一喝用。是否。师云是。僧便喝。师便棒。僧无语。师云。谑我。问古人道。有佛法处不得住。无佛法处急走过。意旨如何。师云。气急杀人。僧拟议。师云。甚么处去也。问只在目前。为甚么再三不睹。师云。截耳卧街。僧云恰是。师云。令我攒眉。问黑豆未生芽时如何。师云。喂驴喂马。进云。生后如何。师云。透水透沙。僧礼拜。师云。一似不斋来。问功巧诸技艺。尽现行此事。如何是此事。师云。诸方榜样进云。莫便是学人会处也无。师云。有头无尾汉。师乃云。过去诸如来。斯门已成就。放过一著。现在诸菩萨。今各入圆明。两重公案。未来修学人。总被翠峰穿却鼻孔。
　　上堂云。智者聊闻猛提取。莫待须臾失却头。问丹霄独步时如何。师云。脚下踏索。进云。天下横行去也。师云。徐六担板问学人乍入丛林。诸事不会。未审师还拯济也无。师云。苏州纸贵。进云。和尚岂无方便。师云。脑后拔榍。师云。炉鞴之所固无钝铁。良医之门谁是病夫。向后鼻孔辽天。莫辜负人好。
　　上堂云。欲得不招无间业。莫谤如来正法轮。便下座。
　　上堂。才有僧出礼拜。师云。大众。一时记取者僧话头。便下座。
　　上堂。大众云集。以拄杖抛下云。棒头有眼明如日。要识真金火里看。
　　上堂云。从天降下从地涌出。南北东西一棚俊鹘。顾杼停机苦屈苦屈。
　　上堂云。古人道。譬如掷剑挥空。莫论及之不及。斯乃空轮绝迹。剑刃非亏。好诸禅德。若能如是。心心无知。即是踞妙峰孤顶。非但善财七日不逢。设使文殊百劫亲来。也摸[打-丁+索]不著。
　　上堂。有僧出礼拜了方伸问。师云。啼得血流无用处。便下座。
　　上堂云。藏峰剑客便请施呈。有僧方出来。师云。什么处去也。便下座。
　　上堂云。语渐也返常合道。且任诸人点头。论顿也不留朕迹。衲僧又奚为开口。师以拄杖一划云。上无冲天之计。下无入地之谋。蔡州千个万个。打破只在须臾。
　　上堂问答罢乃云。映眼时若千日。万像不能逃影质。凡夫只是未曾观。何得自轻而退屈。师拈起拄杖云。把定世界不漏丝发。还观得也无。所以云门大师道。直得乾坤大地无纤毫过患分。只是转句不见一色。犹为半提。直得如此。更须知有全提时节。诸上座。翠峰若也全提。尽大地人。并须结舌。放一线道。转见不堪。以拄杖一时趁下。
　　上堂。僧问。如何是翠峰境。师云。有眼底见。学云。如何是境中人。师云。贪观白浪失却手桡。问如何是和尚家风。师云。客来须看。进云。恁么则学人得见也。师云。三十年后。问如何是第一义。师云。道士倒骑牛。学云。乞师再垂方便。师云。无孔铁槌。问道远乎哉。师云。青山夹乱流。学云。恁么则得闻于未闻去也。师云。千里万里。师乃云。大众前共相酬唱。也须是个汉始得。若未有奔流度刃底眼。不劳拈出。所以道。如大火聚。近著则燎却面门。亦如按太阿宝剑。冲前则丧身失命。师乃颂云。太阿横按祖堂寒。千里应须息万端。莫待冷光轻闪烁。复云看看。便下座。

　　拈古

　　举。米胡问僧。近离甚处。僧云药山。米云。药山近日如何。僧云。大似顽石一般。米云。得恁么郑重。僧云。也无提拨处。米云。非但药山。米胡亦恁么。僧近前顾视而立。米云。看看顽石动也。其僧便出。师拈云。米胡也纵夺可观。争奈死而不吊。
　　举。罽宾国王仗剑。诣师子尊者所乃问。师得蕴空否。尊者云。已得。王曰。可施我头。尊者曰。身非我有。岂况于头。王遂斩之。白乳高丈余。王臂自落。师拈云。作家君王天然有在。
　　举。镜清于僧堂前。自击钟子云。玄沙道底玄沙道底。时有僧出来云。玄沙道什么。镜清作一圆相。僧云。若不久参。争知恁么。清云。还我草鞋钱来。师拈云。洎被打破蔡州。
　　举。宝公云。终日拈香择火。不知身是道场。玄沙云。终日拈香择火。不知真个道场。师拈云。一对无孔铁槌。
　　举。五通仙人问佛云。佛有六通。我有五通。如何是那一通。佛召五通仙人。仙人应喏。佛云。那一通尔问我。师云。老胡元不知有那一通。却因邪打正。
　　举。思和尚令石头送书去让和尚处云。回日与子个鈯斧子住山去。石头才到让和尚处便问。不慕诸圣不重己灵时如何。让云。子问太高生。何不向下问将来。石头云。乍可永劫沉沦。不求诸圣解脱。便归。思和尚问。书达否。石头云。书亦不达。信亦不通。去日蒙和尚许鈯斧子。便请。思垂下一足。石头便礼拜。师拈云。石头洎担板过却。又云。大小让师。不解据令。
　　举。长髭到石头处。头问。什么处来。髭云。岭南来。石头云。大庾岭头一铺功德。还成就也未。髭云。成就久矣。只欠点眼。石头云。莫要点眼么。髭云。便请。石头垂下一足。髭便礼拜。石头云。见什么道理便礼拜。髭云。如红炉上一点雪。石头便休。师拈云。无眼功德。有什么点处。德山和尚到龙潭问。久响龙潭。及乎到来。潭又不见。龙又不现。龙潭云。子亲到龙潭。德山便休去。师拈云。将错就错。又云。大小德山。
　　师一日因事举。往日有老宿。一夏不为师僧说话。有僧自叹云。我只恁么空过一夏。不望和尚说佛法。得闻正因两字也得。老宿聊闻云。阇黎莫[言*斯]速。若论正因。一字也无。恁么道了扣齿云。适来无端恁么道。邻壁有老宿闻云。好一釜羹。被两颗鼠粪污却。师拈云。谁家锅釜。无一两颗。
　　观和尚见新到来。观作面引次示之。其僧便去。观晚间问第一座。今日新到在什么处。第一座云。当时去也。观云。是即是只得一橛。师拈云。老观大似失钱遭罪。
　　举。外道问佛。不问有言。不问无言。世尊据坐。外道礼拜云。世尊大慈大悲。开我迷云。令我得入。外道去后。阿难问佛。外道有何所证而言得入。佛云。如世良马见鞭影而行。师拈云。邪正不分。过犹鞭影。
　　傅大士云。夜夜抱佛眠。朝朝还共起。起坐镇相随。如身影相似。要识佛去处。只者语声是。玄沙云。大小傅大士。只认得个昭昭灵灵。师拈云。玄沙也是打草蛇惊。
　　宝公令人传语思大和尚。何不下山教化众生。目视云汉作什么。思大云。三世诸佛被我一口吞尽。何处更有众生可度。师拈云。有什么屎臭气。
　　赵州云。至道无难唯嫌拣择。才有语言是拣择是明白。老僧不在明白里。是尔作么生护惜。时有僧问云。既不在明白里。护惜个什么。州云。我亦不知。僧云。和尚既不知。为什么道不在明白里。州云。问事即得。师拈云。赵州到退三千。
　　南泉示众云。三十年来。牧一头水牯牛。欲拟东边放。不免侵他国王水草。欲拟西边放。不免侵他国王水草。不如随分纳些子。免被官主劳挠。长庆云。尔道南泉前头为人。后头为人。云门云。且道牛内纳牛外纳。直饶道得纳处分明。我更问你。牛在甚处。师拈云。一时穿却。
　　邓隐峰在襄州破威仪堂。只著衬衣于砧槌边举槌云。道得即不打。于时大众默然。隐峰便打一下。师拈云。果然果然。
　　僧问玄沙。大耳三藏第三度为什么不见国师。玄沙云。尔道前来两度还见么。师拈云。败也败也。

　　室中举古

　　举。睦州问僧。近离甚处。僧云。河北。睦州云。河北有个赵州和尚。曾到么。僧云。某甲近离彼中。睦州云。赵州有何言教示徒。僧云。每见新到便问。曾到此间来么。云曾到。赵州云。吃茶去。忽云不曾到。赵州亦云。吃茶去。睦州云。惭愧。却问僧。赵州意作么生。僧云。只是一期方便。睦云。苦哉赵州。被尔将一杓屎泼了也。便打。睦州却问沙弥。尔作么生。沙弥便礼拜。睦州亦打。其僧往沙弥处问。适来和尚打尔作什么。沙弥云。若不是我。和尚不打某甲。师云。者僧克由叵耐。将一杓屎。泼他二员古佛诸上座。若能辩得。非唯赵睦二州雪屈。亦乃翠峰与天下老宿无过。若道不得。到处泼人卒未了在。
　　举。僧问长庆。如何是正法眼。庆云。有愿不撒沙。保福云。不可更撒也。师云。夫宗师决定以本分相见。不敢撒沙。且那个是诸人正眼。不受人瞒底汉出来。对众道看。共相知委。若道不得。翠峰一一与尔点过。开眼也著合眼也著。
　　举。黄檗有六人新到。五人作礼。其中一人提起坐具作一圆相。檗云。我闻有一猎犬甚恶。僧云。寻云羊声来。檗云。羚羊无声到汝寻。僧云。寻羚羊迹来。檗云。羚羊无迹到汝寻。僧云。寻羚羊踪来。檗云。羚羊无踪到汝寻。僧云。恁么则死羚羊也。黄檗便休。到来日上堂云。猎犬在甚处。僧便出来。檗云。昨日公案未了。老僧休去。尔作么生。僧无语。檗云。将谓是本分衲子。元来是义学沙门。以拄杖打出。师云。只如声响踪迹既无。猎犬向甚处寻逐。莫是绝声响踪迹。见黄檗么。诸禅德。要明陷虎之机。也须是本分衲子。
　　举。外道问佛。不问有言不问无言。世尊良久。外道云。世尊大慈大悲开我迷云。令我得入。师云。诸禅德。迷云既开决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。
　　举。龙牙和尚问翠微。如何是祖师西来意。翠微云。与我过禅板来。牙取禅板。与翠微。接得便打。牙云。打即任打。要且无祖师意。后又问临际。如何是祖师西来意。际云。与我过蒲团来。牙取蒲团与临际。接得便打。牙云。打即任打。要且无祖师意。师云。临际翠微。只解放不解收。我当时若作龙牙。待伊索蒲团禅板。拈得劈胸便掷。
　　举。椑树问定山。不落数量。请师道。定山提起数珠云。是落不落。树云。圆珠三窍人人有请师圆前话。山便打。椑树便去。定山云。三十年后槌胸大哭去在。椑树果后开堂示众道。三十年前。被定山老子瞒我一上。不同小小。师云。定山用即用。争柰险。椑树知即知。要且未曾具择法眼。试请辩看。
　　举。雪峰问投子。一槌便成时如何。投子云。不是性[怤-寸+喿]汉。峰云。不假一槌时如何。投子云。者漆桶。师云。然则一期折挫雪峰。且投子是作家炉韛。我当时若作雪峰。待投子道不是性[怤-寸+喿]汉。只向伊道。钳槌在我手里。诸上座。合与投子著得个什么语。若能道得。便乃性[怤-寸+喿]平生光扬宗眼。若也颟顸。顶上一槌莫言不道。
　　举赵州问僧。曾看法华经么。僧云看来。州云。衲衣在空闲。假名阿练若。诳惑世间人。尔作么生会。其僧拟礼拜。州云。尔披衲衣来么。僧云披来。州云。莫惑我。僧云。如何得不惑去。州云。莫取我语。师云。大小赵州。龙头蛇尾。诸人若能辩得。便乃识破赵州。如或不明。个个高拥衲衣。莫惑翠峰好。
　　举。长髭问僧。甚处来。僧云。九华控石庵。髭云。庵主是什么人。僧云。马祖下尊宿。髭云。名什么。僧云。不委他法号。髭云。他不委尔不委。僧云。尊宿眼在甚处。髭云。若是庵主亲来。今日也须吃棒。僧云。赖遇和尚放过某甲。髭云。百年后讨个师僧也难得。师云。是则二俱作家。要且只解收虎尾。不能据虎头。若使德山令行。并须瓦解。
　　举。保福示众云。此事如击石火闪电光。构得构不得。未免丧身失命。僧便问。未审构得底人。还免丧身失命也无。保福云。适来且致。阇黎还构得么。僧云。若构不得。未免大众笑。保福云。作家作家。僧云。是什么心行。福云。一杓屎拦面泼不知臭。师云。诸上座。保福有生擒虎兕底爪牙。者僧也不易相敌。虽然如此。要且放过保福一著。只如翠峰与大众。还许诸方捡责也无。若免不得。平地上死人无数。其中有得活底么。师拈起拄杖云。来也来也。
　　举。归宗锄草次。见一条蛇。以锄斩之。僧见便问。久响归宗。元来是个粗行沙门。宗云。尔粗我粗。后雪峰问德山。古人斩蛇意旨如何。德山便打。雪峰便走。德山召云。布衲。雪峰回首。德山云。他后悟去。方知老汉彻底老婆心。师云。归宗只解慎初。不能护末。德山。颇能据令。且未明斩蛇。师召大众云。看翠峰今日斩三五条以拄杖一时打下。

　　勘辩

　　问僧甚处来。僧云。和尚问谁。师云。我问尔。僧云。何不领话。师云。翠峰今日败阙。
　　宝华侍者来看师。师问。宝华多少众。侍者云。不劳和尚如此。师云。我好好问。尔勃趒作什么。侍者云。不得放过。师云。真师子儿。吃茶了。师把住云。适来得恁么无礼。侍者拟议。被师一掌云。归去分明。举似宝华。
　　有数人新到至。师云。新到那。僧云是。师云。参堂去。僧便去。师复唤来来。其僧却回。师云。洞庭难得师僧。与尔一碗茶吃。
　　问僧。甚处受业。僧云天章。师云。将得兰亭记来么。僧云。争敢呈似和尚。师云。草本不劳拈出。
　　五人新到。师云。洞庭绝顶无行路。不假梯航速道看。僧云。特来礼拜和尚。师云。湛水停舟徒夸运济。僧无语。师云。过者边来。其僧齐过。师云。将头不猛误累三军。参堂去。
　　问僧。名什么。云义怀。师云。何不名怀义。僧云。当时致得。师云。谁与汝安著。僧云。某甲受戒来十年也。师云。行脚费却多少草鞋。僧云。和尚莫瞒人好。师云。我也没量罪过。尔作么生。僧无语。师云。脱空谩语汉。便打。
　　问新到。近离甚处。僧云兴教。师云。达磨一宗扫土而尽。僧无语。师云。天上天下唯我独尊复问僧。阇黎名什么。僧云宗雅。师云。雅即不问。作么生是宗。僧无对。师云。且限三日。其僧频来下语。师皆不诺。僧却问。某甲见处只恁么。和尚作么生。师云。尔何不问我。僧方拟问。被师连打数下。
　　问新到。发足甚处。僧拍掌一下。师云。两重公案。僧云恰是。师便喝。僧无语。师云。还我一拍来。僧拟议。师云。瞎汉参堂去。
　　六人新到。师问。参头。夫为上将。须是七事随身。两刃交锋作么生。僧云。久响翠峰有此一著。师云。一著放过。还我草鞋钱来。僧喝。师便棒。僧约住拄杖与师一拍。师云。未到翠峰。与尔二十棒了也。僧无语。师云。且在一边。却问第二副将。作么生。僧茫然。师云。一状领过吃茶了。师把住参头云。适来公案。者里即恁么。堂中作么生举。僧拟议。师打一坐具推出。

　　雪峰和尚塔铭并序

　　夫从缘有者。始终而成坏。非从缘得者。历劫而常坚。坚之则在。坏之则捐。虽然离散未至。何妨预置者哉。所以叠石结室翦木合函。般土积石为龛。诸事已备。头南脚北。横山而卧。惟愿至时同道者。莫违我意。知心者不易我志。深嘱载嘱。幸勉励焉。纵饶他日邪造显扬。岂如当今正眼密弘。善思之审思之　师注兄弟添十字(云国无二君。又云知么)同心著一仪(云风行草偃。又云。直与)土主曰松山(云四顾匪绝。又云看)卵塔号难提(云独露相倚。又云险)更有胡家曲(云一西一东。又云。大难)汝等切须知(云自南自北。又云。会也)我唱泥牛吼(云闻莫举头。又云。呵呵)汝和木马嘶(云见应合眼。又云。抚掌)但看五六月(云岂可徒然。又云吁)冰片满长街(云事非草草。又云苦)薪尽火灭后(云去去谁同。又云。好住)密室烂如泥(云须到如此。又云。努力)受师号。上堂。僧问。皇恩已降。海众同观。学人上来愿闻举唱。师云。好音在耳人皆听。进云。听后如何。师云。问著元来总不知。僧云。学人到者里。实谓不知。师云。许尔是个草贼。复云。禅家流还如战将。见斗勇健索不来。即便擒下虽一期之作。争似借水献华唱太平歌好。夜雨山草滋。爽籁生古木。闲吟竺仙偈。胜于嚼金玉。蟋蟀啼坏墙。苟免悲局促。道人优昙华。迢迢远山绿。是知道无不在。谁云间然。故天有道以轻清。地有道以肃静。谷有道以盈满。君有道以敷化。故我今上皇帝。金轮统御睿泽霶流。草木禽鱼无远不及。岩野抱疾之士。俄承宠光。此生他生无以云报。贤守司封高扶尧舜。下视龚黄龚千载之雅风。锁万那之春色。伫当明诏别振休声。贰车屯田诸厅朝宰不敢饰辞褒赞。仲尼言云。吾祷久矣。

　　住明州雪宝禅寺语

　　师开堂日。于法座前顾谓大众云。若论本分相见。不必高升宝座。乃以手指一划云。诸人随山僧手看。无量诸佛国土一时现前。各各子细观瞻。其或涯际未知。不免拖泥带水。即便升座。僧正宣疏了。维那白槌云。法筵龙象众。当观第一义。时有僧出来。师乃约住云。如来正法眼藏。委在今日。放行则瓦砾生光。把定则真金失色。权柄在手。杀活临时。其有作者。相共证据。僧乃问。远离翠峰祖席。已届雪窦道场。未审是一是二。师云。马无千里谩追风。进云。与么则云散家家月也。师云。龙头蛇尾汉。问德山临济棒喝已彰。和尚如何接人。师云。放过一著。僧拟议。师便喝。僧云。未审只与么。别有在。师云。射虎不真徒劳没羽。问布发掩泥因底事。全身半偈为谁施。师云。天上天下唯我独尊。进云。若然者立雪岂能传妙旨。三拜伸后始为亲。师云。莫乱统。问梵王请佛盖为群生。学士请师当为何事。师云。相识满天下。进云。与么则大众沾恩也。师云。你分上作么生。进云。学士证明。师云。未在有俗士。问十方同聚会。个个学无为。此是选佛处。心空及第归。如何得及第去。师云。徒遭点额。进云。如此则辜负平生也。师云。教休不肯休。问一焚龙斗万像咸臻。未审是何境界。师云。金殿草漫漫。进云。向上更有事也无。师云。白云千里万里。问吹大法螺击大法鼓。朝宰临筵如何即是。师云。清风来未休进云。与么则得遇于师也。师云。一言已出驷马难追。僧礼拜。师云。放过一著。师又普观大众一回乃云。人天普集。合发明个什么事焉。可互分宾主驰骋问答。便当宗乘去。广大门风威德自在。辉腾今古把定乾坤。千圣只言自知。五乘莫能建立。所以声前悟旨。犹迷顾鉴之端。言下知宗。尚昧情识之表。诸人要知真实相为。但以上无攀仰下绝己躬。自然常光见前。个个壁立千仞。还辩明得也无。未辩辩取。未明明取。既辩明得能截生死流。同踞祖佛位。妙圆超悟正在此时。堪报不报之恩。以助无为之化。
　　师在翠峰受疏日。洞庭檀越与明州专使相争。纭纭不已。师乃升座普告大众。不须作闹事在。况僧家也无固无必。住则孤鹤冷翘松顶。去则片云忽过人间。应非彼此殊源动静乖趣。今与诸人评议。念三二年洞庭晦迹。承四远信心恩顾。栖众方谐旧辙。藏教复乃新归。岂可知感顿忘。遽致前迈。诚为不可。而又四明太守星驰介使。辎重俄临。既已跋涉数州。迢递千里。投诚苦逼。一至于斯。进退审详。不能自决。敢问大众。住翠峰好。往雪窦好。于时众僧高声云。往雪窦好。师乃顾谓洞庭诸檀越云。不用为讶。宜各知时。且佛法委自王臣兼住持。亦以缘断。在彼在此。本无间然。希披疏文。以塞来命。便下座。
　　师至晚小参。僧问。四明侯伯远降公文。未涉程途请师速道。师云札。进云。鄞江一枝今日犹秀。师云。不许夜行。师乃云。诸仁者。未有长行而不住。未有长住而不行。古之今之各有攸往。且如兹院僻处一隅。若非念报佛恩。无以四来居此。恐山僧进发之后。法席空虚。今命素公开士接续住持。幸冀众慈同心劝请。师辞翠峰。上堂。僧问。承学士有言。辍翠峰之祖席。登雪窦之道场。如何是不动尊。师云。下坡不走快便难逢。进云。与么则动若行云。止犹谷神。师云。尔须紧悄草鞋。师乃云。山僧斯者抑徇彼请。难可稽留。束装告行。但多攀感况住持久烦勤。旧备认岁寒。希各务道专孜。以副诚祝。其有参随诸高士。动逾千里俯近百僧。忽斋粥疏遗。船车隘窄。冀相回互。禅悦自贻。则佛国遍游亦不为远。何以诸禅德。去来不以象故。无器而不形。动静不以心故。无感而不应。然则心生于有心。象出于有象。象非我出故。金石流而不燋。形非我生故。日用而不勤。纭纭自彼于我何为。请诸人高挂征帆。不胜珍重。
　　师到万寿。众请上堂。僧问。七事随身。便请相见。师云。打退鼓。进云。方始交锋。已见大败。师云嘘。僧拟议。师便喝。者般汉有什么死急。问翠峰一箭已射雪窦。雪窦一箭当射何人。师云。不为鼷鼠发机。进云。非但闻名。今日亲见。师云。添得一场愁。僧礼拜。师云。若是便休。师乃云。万寿门下一一作家。盖是强将之兵也。强然如此。保福有言。击石火闪电光。构得构不得。未免丧身失命。若教据令而行。尽苏台一境人。个个三头六臂。到翠峰手里。也须瓦解冰消。如今放过一著。分付万寿和尚。
　　师到秀州。百万道者备茶筵请升堂。僧问。赴请雪窦先至嘉禾。向上宗乘请师举唱。师云。鸟啼处处皆相似。进云。与么则得闻于未闻也。师云。不是苦心人不知。僧拟进语。即便喝。僧礼拜。师云。初有问话者出来。问如何是教外别传一句师云。三生六十劫。进云。学人未会。师云。碧眼胡僧笑点头。师乃云。山僧此者承鄞江太守之命。俾赴雪窦住持。再至嘉禾。弥增嘉幸。仍承百万道者曲赐周勤。仰荷之怀无以忘也。兼劳广命。硕德抑今。举唱宗乘。况达士相逢。非存目击。若云言中有响句里呈机。犹曲为中下之流。向本分衲僧。远之远矣。秖如适来僧问教外别传一句对云三生六十劫。诸人还知落处也无。且鹭池鹫岭海甸庵园。三百法会之中。甚处有者个消息。所以道三世诸佛不能自宣。一代时教诠注不及。除非知有。莫能知之。久立众慈。伏惟珍重。
　　师到灵隐。众请升座。僧问。远别翠峰丈室。将届雪窦道场。如何是不动尊。师云。看风使帆。进云。恁么则观方知彼去。去者不至方。师云。龙头蛇尾。问如何是祖师西来意。师云点。进云。犹有者个在。师云。三十年后。进云。与么则翠峰今日瓦解冰消。师云。有些子。师乃云。莫是与上座相争。然则论战也个个力在箭锋相拄。又须是个特达汉始得。若意根尚滞。直须向前决择。所以长沙和尚道。百尺竿头坐底人。虽然得入未为真。百尺竿头须进步。十方世界是全身。僧举问南泉。百尺竿头如何进步。泉云。更进一步。僧复问瓦官。官云。百尺竿头用进作什么。僧不肯。官便打。师云。大众。古人机变出在一时。其间别有商量。亦未言著。且如雪窦。今日再入灵隐。也似百尺竿头。依南泉之言。得进一步。喜与大众相见。则十方世界一时周匝。便下座。
　　师到越州承天寺。众请升座。僧问。学人不问西来意。藏身北斗意如何。师云。拈头作尾汉。进云。请师答话。师云。西天令严。问有问有答宾主历然。无问无答时如何。师云。古路草漫漫。进云。若不上来。焉知与么。师云利剑不斩死汉。师乃云。作者相见。一拶一捺。撩起便行。若伫思停机。卒摸[打-丁+索]不著。若言问在答处答在问宗。个个依草附木。问不在答处答不在问宗。罕见顶上有眼。诸人还荐得也无。荐得荐不得。并是新雪窦之过。且莫钝致承天和尚。
　　越州檀越备茶筵。请师升座。僧问。檀越殷勤伸三请。乞师方便指迷津。师云。不许夜行投明须到。进云。非但学人。四众有赖。师云。百千年后问如何是祖师西来意。师云。迢迢十万余。僧礼拜。师云。拄杖不在。师乃云。诸檀信。山僧暂以经过。邂逅相遇。何沐特隆异待。抑俾敷扬。且如承天和尚。寅暮流慈诸人。况是异闻已绝希冀。何必更烦雪窦。重为发宣。直饶三世圣人六代开士。利生间出。故不敢错误诸人丝毫。然虽与么。放过即不可。良久云。不解作客。劳烦主人。
　　师归寺上堂。有僧问。如何是雪窦正主。师云。何不问雪窦山中人。进云。与么则把定乾坤去也师云。出门唯恐不先到。当路有谁长待来。问如何是古佛家风。师青。青天白日。进云。还许学人领会也无。师云。不是剑客请莫相过。问如何是第一句。师云。袖里金槌。僧便喝。师云。朝三千暮八百。问如何是雪窦境。师云。天无四壁。进云。如何是镜中人。师云。月在中峰。进云。与么则从苗辩地。因语识人。师云是。僧礼拜。师云。酌海持蠡一场困苦。师乃云。甚生标格。还知也无。诸禅德。祖佛不能宣传。天地不能覆载。二乘闻之胆裂。十地到此魂惊。其或达士切磋。颇逢决战一拶一捺。略露风规。句滞则岳立磨空。源迷则云横布野。所以先圣道。一言才举千车同辙。该括微尘。犹是化门之说。尔衲僧。合作么生觊。自知时。便下座。
　　上堂。僧问。承师有言。三更过铁门。意旨如何。师云。忠言不避截舌。僧礼拜。师云。临筌方觉取鱼难。问千山万水穿云去。拨草瞻风事若何。师云。蹋破草鞋。进云。为什么如此。师云。人无远虑必有近忧。问如何是向去底人。师云。伊兰树下坐。进云。却来时如何。师云。白日绕须弥。进云。天上天下唯我独尊。师云。二头三手汉。问承师有言。释迦老子出气不得。甚处誵讹。师云。君子千里同风。进云。与么则殃及子孙也。师云。素非鸭类。师乃云。诸禅德。直饶文殊辩说。认萤火为太阳。居士杜词。指鱼目同明月。所以雪窦寻常道。威音王已前无师自悟。是第二句。还我第一句来。若未能把定要津。不免奔驰南北。
　　上堂。因僧送拄杖上师。师拈起成颂云。清峻孤根别有灵。势含山水自分明。提来胜得丰城剑。报尽人间两不平。复云。大凡以平报不平。是义烈常准以不平报不平。为格外清规。亦犹以智遣惑。颇蓬下士。以智遣智。罕遇作家。要会两不平么。诸人也没量罪过。雪窦也没量罪过。雪窦过自能检责。尔者漆桶。不打更待几时。以拄杖一时趁下。
　　冬至上堂。僧问。鼓声才罢海众齐臻。新节一句请师垂示。师云。三日前五日后。进云。与么则闻于未闻。师云。索短不构深泉。问文殊仗剑其意如何。师云。八十老僧闲灌顶。进云。学人不会。师云。四溟无浪月轮孤。僧良久。师喝云。甚处去也。僧礼拜。师云。放过一著。师乃云。相逢不拈出。举意便知有。早是不唧[口*留]汉。更乱蹋步向前。实谓苦屈。诸禅德。看他先觉。未离兜率已降阎浮。未出母胎度人已讫。若言周行七步目顾四方天地之间唯我独尊。尚有人不放伊过。如今巧说异端。不肯荷负。真可哀愍。所以道。天魔外道是辜恩德汉声闻一乘是自欺诳人。尔见如此。不平之事便合愤悱驱将去喝将去。随例道。我不知不会。者般底苦海里。有什么出头时。
　　上堂云。形兴未质。名起未名。形名既兆。游气乱清。师拈起拄杖云。大众。拄杖子是形名双举。还有过也无。有即水里月。无即形名兆。若也究。得实谓恩大难酬。
　　上堂云。未出母胎见成公案。周行七步过犯弥天。更入鹿野苑中。枝蔓上复生枝蔓。乃拈起拄杖云。吽吽。便下座。
　　上堂。僧问。如何是触目菩提。师云。风动尘起鸟飞落毛。进云。乞师再垂方便。师云。洎被打破蔡州。问如何是教外别传一句。师云好问。进云。还许学人领会也无。师云有头无汉。师乃云。诸仁者。夫宗师唱道。譬若沧溟上客独泛兰舟。月渚烟波随情放旷。欲抛香饵须待长鲸。纵有纤鳞应无希冀。
　　上堂云。一径直二周遮。衲子辩得。眼里生华。便下座。
　　上堂。僧问。达磨西来单传心印。诸方为什么各说异端。师云。谁。进云。争奈即今何。师云。西天令严。进云。与么则入水见长人。师云。韩信临朝底问三通鼓罢群贤集。请师抛下御前题。师云。长因送人处。忆得别家时。进云。与么则退身三步。师云。依旧渔翁把钓竿。问不除妄想不求真底。是什么人。师云。一宿觉。进云。与么则天上天下唯我独尊。师云。一拨便转。师乃云。大凡出众。切磋也须是本分。禅客若未具啐啄同时眼。卒摸[打-丁+索]不著。
　　上堂。众方集定。师云。不用低头思量难得。便下座。
　　上堂云。直钓钓鲲鲸。曲钓钓龟鳖。曲钓若在鲲鲸。理应未可。直钓若在龟鳖。情亦不甘。如今抛钓也。负命者上钩来。良久云。劳而无功。便下座。
　　上堂。众集定。师起立云。雪窦得与么长。诸人得与么短。若人道得齐肩句。许伊把定乾坤便。下座。
　　上堂云。久雨不晴。衲僧向甚处晒[日*良]皮草。便下座。
　　上堂云。布袋里盛锥子。不出头是好手。复云。大众。雪窦锥头出也。莫有傍不肯底禅客出来。良久云。诸人既乃缩头。且听诸方检责。

　　明觉禅师语录卷第一



　　明觉禅师语录卷第二

　　　　门人轸等编

　　举古

　　举。僧问赵州。道人相见时如何。州云。呈漆器。师云。诸禅德。还有识赵州底么。出来相共商量若未能辩明。大好从头举与你点破。四九三十六收。
　　举。临济示众云。有一无位真人。常在汝等面门出入。初心未证据者。看看。时有僧问。如何是无位真人。临济下禅床擒住。者僧拟议。济托开云无位真人是什么干屎橛。雪峰闻云。临济大似个白拈贼。师云。夫善窃者。神鬼莫知。既被雪峰觑破。临济不是好手。复召大众。雪窦今日换尔诸人眼睛了也。尔若不信。各归寮舍。自摸[打-丁+索]看。
　　举。僧侍立保福次。福云。尔得与么粗心。福拈一块土与僧。尔抛向门外著。僧抛了却来云。甚处是某甲粗心。福云。我见尔筑著磕著。所以道尔粗心。师云。然则者僧被保福热瞒。争奈真不掩伪曲不藏直。雪窦将今视古。于理不甘是尔者一队汉忽僧堂里来寮舍内出。筑著磕著亦乃不知。近来粗心转盛。我若放过。便见诸方检责。师蓦拈拄杖下座。大众一时走散。
　　举。雪峰敲观和尚门。观云谁。峰云。凤凰儿。观云。作什么。峰云。鹐老观。观便开门。雪峰方入。被观把住云。道道。峰拟议。被观推出。峰住后示众云。我当时若入得老观门。尔者一队噇酒糟汉。向甚处摸[打-丁+索]。有老宿云。雪峰徒有此语。当时入不得。如今也入不得。师云。者辜恩负德汉。有什么交涉。当时入不得。岂是教尔入。今既摸[打-丁+索]不著。累他雪峰。俱在老观门下。举。临济侍立德山。山云。今日困。济云。者老汉寱语作什么。山便打。济掀倒绳床。山便休师云。二员作者。具啐啄同时眼。有啐啄同时用。雪窦拟向猛虎口中夺鹿。饥鹰爪下分兔。敢谓。临济德山二俱瞎汉。有人辩得。天下横行举。干峰和尚云。举一不得举二。放过一著落在第二。云门出众云。昨日有人从天台来。却往南岳去。峰下座云大众来日不要普请师云。看他作者吐露个消息。宛尔不同。若是瞌睡汉。递相钝致。乃拈起拄杖云。放过一著。便下座。
　　举。玄沙云。吾有正法眼藏。付嘱摩诃大迦叶。犹如话月。曹溪竖拂。犹如指月。鼓山云。月[口*爾]玄沙云。者阿师就我觅月。鼓山不肯。却归众云。道我就他觅月。师云。玄沙鼓山。如排百万军大阵。只抛瓦子相击。或有衲僧辩得。当知正法眼藏付嘱有在。
　　举。长庆云。净洁打垒了也。却近前就我觅。我劈脊与尔一棒。有一棒到尔。尔须生惭愧。无一棒到尔尔又向什么处会。师云。雪窦即不然。净洁打叠了也。直须近前。我劈脊与尔一棒。有一棒到尔。尔即受屈。无一棒到尔。与尔平。出但与么会。

　　勘辩

　　一日侍者报。有三人新到。从瑞岩来。师云。教伊大展坐具礼拜著。其僧方入门。师蓦拈起拄杖。僧云。某甲特来礼拜和尚师。云吽。吽那。个是参头一。僧近前问讯师。云尔。为什么失却本道公验僧云深。领和尚慈悲师。云过。者边立复问第二人。求朋须胜己。似我不如无。师以拄杖指参头云。尔为什么随者漆桶。僧云。某甲新戒。师亦约云。过者边立。又问第三人。适来两个败阙了也。尔堪作个什么。僧拟议。师便喝云。过者边。乃云。据合一时埋却。且念远来。参堂去。
　　问新到。寻师访道玩水游山。僧云。谢和尚顾问。师便喝鼻孔里秖对我。僧无对。师云。苦杀人来来。曾到雪窦么。僧云。不曾到。师打一棒云。他后不得讳却。
　　一日二人新到。师云。座主衲僧。僧云。请和尚鉴。师云。一不成二不是。僧云。不劳如此。师云。我且放过。朝到西天暮归东土。作么生。僧无对。师云。杜衲僧。参堂去。
　　问新到。近离甚处。僧云。和尚道什么。师云。我问尔近离甚处。僧退身立。师云。克由叵耐不言来处。将拄杖来。僧云。某甲近离奉川。师云。打野榸汉。何不早与么道。复问第二人。尔也一处来。僧云。某甲近离大梅。师云。两段不同。好与三十棒。且放过。
　　一日宗首座到。方拟人事。师约住云。既知信之韬略。便须拱手归降。宗云。今日败阙。师云。剑刃未施。贼身已露。宗云。气急杀人。师云。败将不斩。宗云是。师云。礼拜著。宗云。三十年后有人举在。师云。已放尔过。
　　问听道者。久参事作么生。道者云。青天白日。师云。乱走作什么。者便喝。师云。吃棒。者拟举手。师打一坐具云。尔看者瞎汉乱与。
　　一日五人新到。师云。尔总不消行脚。僧拟议。师云。一状领过。
　　有良周上座到。师作瞌睡势。僧云。新到相看。师不应。僧又云。新到相看。师高声云。阿谁。僧云新到。师云。已知参堂去。僧云。某甲是大龙受业。师喝云。漆桶谁识尔。僧便近前人事。师云。好好礼拜著。相看了。师云。还识宗首座么。僧云。是师兄师云。尔为什么钝致他。僧云。和尚休得也。师云。踏破草鞋汉。不能打得尔。且坐吃茶。
　　问僧。近离甚处。僧云天台。师云。还见智者么。僧云见。师云。为什么在我脚底。僧无语。师云脱空妄语。
　　问僧。近离甚处。僧云温州。师云。还识永嘉大师么。僧云。是乡人。师云。与尔隔海。僧云酌然师云。而赤不如语直。僧无对。师云嘘。
　　师在大龙为知客。李殿院到山茶话次问师。知客是长老乡人。师云不敢。院云。且在者里不得乱走。师云。本为行脚。院云行脚为甚事。师云。看乱走底。院微笑。
　　师在池州景德为首座。时太守曾学士入院相访。茶果次。学士拈个枣子抛在地上。召师首座。师应诺。士云。古人道。不离当处常湛然。在那里。师指景德长老云。只者老子也不知落处。士云。首座知也不得无过。师云。明眼人难瞒。
　　师到太湖。有余巡检。请师并志依上座斋。临起检问卑官今日命二衲僧斋。得何果报。师云。图他一粒米。失却半年粮。依云。临行方觉主人宽。师召舍人。舍人抬头。师指依云。垛根衲子。斋他有甚益。巡检大笑。师便起去。
　　师赴雪窦。经过杭州。徐转运问师。雪窦名山。多有具眼底衲僧。忽相靠来。长老作么生支遣他。师高声召客司。司近前。师云。运使问个什么。使云。推过来。师云。推过又争得。使无语。师云。彼此没便宜。使又问。长老几日渡钱塘江。师云。山僧未敢前去。使云。作个什么。师云。徐转运把断要津。使云。今日被长老揉我一上。师便辞退。
　　师在南岳福严为藏主。李殿院同雅长老入藏院。师出接殿。院云。藏主那。师云不敢。院云。藏中说著下官么。师云。目前可验。院云。验底事作么生。师云。不消一札。院无语。师云。且请殿院归寮。吃茶坐次。山岚忽起。雅云。殿院游山。恰阻烟雾。院云。灵峰圣迹。为什么却有者个。师云。下方无。院拟道。雅云。藏主壮观福严。师云。和尚且莫开眼。院云。作家作家。师云。殿院尊重。时有道士秀才到院。又问。三教中那教最尊师乃起侧身而立。院云。有口何不道。师云。对夫子难言。院云。休休便起。师云。适来造次。
　　师在舒州海会时。因看胥通判问。山中多少众。师云。一百来僧。胥云。既是海会。为甚只有百僧。师云。人贫智短。胥云更道。师云。他后有人举在。又问。山中长老每日说个什么。师云。路逢剑客。胥云吽。师便辞退。
　　师在明州。看曾学士坐次。士问。曾与清长老商量赵州勘破婆子话。端的有勘破处么。师云。清长老道个甚么。士云。又与么去也。师云。清长老且放过一著。学士还知天下衲僧出者婆子绻缋不得么。士云。者里别有个道处。赵州若不勘。破婆子。一生受屈。师云。勘破了也。
　　师与僧众入城缘化。学士先有公文止绝僧道投刺。师亦同例。乃有颂寄士云。碧落烟凝雪乍睛。住山情绪寄重城。使君道在未相见。空恋甘棠影里行。学士回答云。劳劳世务逐浮沉。一性澄明亘古今。目击道存无阻隔。何须见面始知心。复令人请师。相见了。士云。道存无阻。因甚入来不得。师云。他后见别处长老。学士不请举向伊。士云。举著又何妨。师云。山僧罪过。士云。好好。师云。诺诺。
　　学士解印后。师送到越州。住数日乃辞。士坚留。师云。归山住持不忘学士此日。士云。衲僧家爱把不定。师云。争得到者里。士无语。师云。已沐学士放辞。士云。容出城相送。师便退。士至客亭。排果子茶汤了。师问。学士自此一别。甚处再得相见。士云。长老何以对面忘却。师云。微僧心亦足矣。时广慧和尚复问。师自此一别。甚处与学士再得相见。师云。直是千里万里。于是取别。士云。善为道路。师云。诺诺。

　　歌颂


　　赠天衣长老

　　天衣长老无价之宝。金乌东升是何杲杲。他年或要儿孙。无端须入荒草。

　　寄妙果政长老

　　有臾机宜太孤绝。冷澹情怀止金铁。游历不知参访谁。曾道天无第二月。近闻锁断奔驰问。何物拈来固其本。飞腾直上三十三。见不见兮为君困。中岩藏晦亦枯槁。年光休竞七十九。南北东西追古风。时有其人继其后。

　　送宗侍者

　　深忆韶阳示奇句。昔人到此犹不住。宗禅九万曾列程。吾想七闽还独步。重岩忽尔来扣门。自谓孤踪若断云。雪庭乍远虽多恨。且有中峰月共分(斯句乃宗禅者离山日有作)如斯慷慨非希冀。浩浩清风无处避。天上天下知不知。五叶千灯复何啻。

　　小溪赠溥禅者

　　岁月将阑天光普寒。鄙叟复枕盘桓且难。万杉禅客来寻我。言意勤勤勉清堕。拂曙片帆重率归。百节四肢难负荷。风之泠泠潮之平平。强写离辞几不成。岩层落落旧知己。相见无忘极此情。

　　送清禅者

　　有禅者兮旷发灵机。出洪都兮声光步随。一文一技不为用。方内方外谁论之。春风来兮何所别。何曾拂尽古岩雪。极目寥寥思远人。曹溪堪共此时饰。清兮清苦宜存历。亮兮辜马休同迹。弹指凋残六叶华。西山一去断消息。

　　送一禅者

　　天得一地得一。王得一兮无等匹。谷得一兮归巨溟。应见三山皆岌岌。一得一又何必。今古不曾居丈室。千华影里复是谁。八面风清照红日。一禅一禅须记取。象骨龄难兮且相许。负石投针忽载来。拂袖双双便回去。

　　送全禅者

　　有龙彪兮时之相宜。有艺行兮人之所归。东西武步兮复谁。是我上下。观方兮存机未机。全禅全禅知不知。大施门开兮尘区可依。

　　送静山水

　　松根石上曾唯我。四顾寥寥谁未可。岂知白凤传好音。抛却乱云千万朵。溪山重叠春将暮。风递残华柳飞絮。金盂待月应有期。宝冠照水宁无据。静禅复记吾深嘱。彼兮国士真烈宿。相见从容莫等闲。人天景行存高躅。

　　寄藏主收禅者

　　新州出个卖樵者。龙朔年中藏昼夜。黄梅舂得古菱华。不倚物兮便高拄。秀禅拂拭无尘埃。历尽诸难眼未开。交驰石上求文字。争得孤峰却载来。近还有个寻吾祖。云在庐村深处住。偷得邻家些子光。用作千灯拟流布。呵呵呵。地久天长争奈何。

　　送云禅德

　　中岩老兮八十一。闲寄十年助辞笔。纵夸步骤当此时。岂免龙钟笑他日。他时谁也流机变。午夜寒蟾生水面。别有清光何处来。举目乱飞星斗转。歌兮歌兮苦搜索。远赠云禅愧标格。黄梅席上追古风。高唱自知天地窄。

　　赠陆学士

　　古之陆大夫。多集游方辈。今之陆使君。复与空生会。大国正搜罗。长剑今磨淬。或问清旷闲。不知若为对。

　　舟行

　　孤舟选胜傍江千。乘兴幽游思未阑。向日望来春色晚。顺潮归去野情宽。高歌钓客收纶线。弄影沙禽刷羽翰。回想古祠无限意。海蟾初上逼人寒。

　　东轩偶作

　　丛竹小山些子境。偶来闲坐解疏慵。怡然纵目谁知我。胜入摩云千万峰。

　　明觉禅师后录

　　上堂云。日日日东上。日日日西没。循环三百六十。几个解知窠窟。放开精精冥冥。把定恍恍惚惚。君不见毗耶离城。彼上人一室。寥寥是何物。师召大众云。高著眼。便下座。
　　上堂云。黄金为地白银为壁。释迦老子不合向者里屙。师以拄杖拨一下云。看看。落尔诸人头上。
　　上堂云。三千剑客今何在。独许庄周致太平。便下座。
　　一日云。大众。者一片田地。分付来多时也。尔诸人四至界畔。犹未识在。若要中心一树子。我也不惜。良久云。放憨作么。便下座。
　　因雪示众云。头上皑皑脚下皑皑。金色尊者独上高台。开眼造罪合眼受灾。如何如何天网恢恢。
　　上堂。众方集定。师云。勘破了也。便下座。
　　上堂。拈起拄杖云。物中眼眼中物。十方如来同此起出。还会么。瞎汉归堂。
　　上堂云。龙泉与刀斧。同铁利钝悬殊。驽骀与骥马。同途迟速有异。酌然酌然。一出一入。半合半开。平展之流。试辩缁素。
　　上堂云。直得动地雨华。何如归堂向火。便下座。
　　师一日晚参。于僧堂前立云。不打鼓上去不得。把却门入来不得。速道速道。大众。眼目定动。师以拄杖一时打趁。
　　上堂举。云门大师云。禅河随浪静。山河大地不是浪。师拈起拄杖云。看看。一处起千处百处没觜。一处息千处百处不识。还会么归堂。
　　上堂云。见一则瞎汝眼。知一则翳汝眼。翳生则天上人间。瞎却则三头六臂。或若辩得。许尔十字纵横。
　　上堂云。以字不成八字。不是优昙华正开。嗅著无香气。翻笑钓鱼船上客。不爱南山爱鳖鼻。僧问。万里无云伸一问。青天吃棒意如何。师云。军随印转。僧云。恁么则在和尚手里。师云。利剑不斩死汉。
　　上堂云。春山叠乱青。春水漾虚碧。寥寥天地间。独立望何极。便下座。却顾谓侍者云。适来有人看方丈么。云有。师云。作贼人心虚。
　　上堂云。大无外小无内。半合半开成团成块。老胡既隔绝。衲子多违背。从他千古万古长漫漫。填沟塞壑没人会。以拄杖卓地一下云。归堂。
　　一日上堂。众方集。以拄杖横按膝上云。恁么会得。瞎却天下人眼。复抛下挂杖云。救取一半。便下座。
　　上堂云。十方无壁落。四面亦无门。净裸裸赤傻傻没可把。灌溪老出头不得且致。我骑牛入尔鼻孔里。一般汉闻人恁么道。若风过树头。有什么共语处。
　　上堂云。一不定二不可。上下四维春风包裹。桃华杏华斗开。柳条桑条憋破。可怜昔日灵云刚道迷逢达磨。师拈起拄杖云。灵云鼻孔穿了也。
　　上堂云。垂丝千尺意在深潭。离钩三寸钓得一个是好手。良久云。负命者上钩来。
　　一日小参。示众云。须菩提岩中宴坐。诸天雨华赞叹。尊者云。空中雨华赞叹。复是何人。云我是梵天。尊者云。汝云何赞叹。天云。我重尊者善说般若波罗蜜多。尊者云。我于般若未曾说一字。汝云何赞叹。天云。尊者无说。我乃无闻。无说无闻是真说般若波罗蜜多。又复动地雨华。师云。避喧求静处。世未有其方。他在岩中宴坐也。被者一队汉涂糊。伊更有者老把不住。问云。空中雨华赞叹复有何人。早见败阙了也。我重尊者善说般若波罗蜜多。恶水蓦头泼。我于般若未曾说一字。草里走。尊者无说我乃无闻。识甚么好恶。总似者般底。何处有今日。师复召大众。云窦幸是无事人。尔来者里觅个甚么。以拄杖一时趁下。
　　上堂举。僧问赵州。至道无难唯嫌拣择。是时人窠窟否州云。曾有人问我。直得五年分疏不下。师云。识语不能转死却了也。好与二十棒者棒须有分付处。尔若辩不出。且放此话大行。
　　示众云。春力不到处。枯树亦生华。九年人不识。几度过流沙。便下座。
　　有时云。马祖升堂。百丈卷席。正令不从。拗曲为直。
　　上堂云。似地擎山不知山之孤峻。如石含玉。不知玉之无瑕。昼行三千夜行八百。是我寻常用底。拈放一边。尔诸人向甚处见盘山。速道速道。
　　上堂举。僧问赵州。二龙争珠谁是得者。州云。老僧只管看。师云。看即不无。争即不得。且道扶者僧扶赵州。
　　上堂云。不是金色头陀。有理也无雪处。便下座。
　　一日示众云。城东老母。与佛同时而生。一世共处而不欲见佛。每见佛来即便回避。周回上下皆避不及。乃以手掩面。十指掌中悉皆见佛。诸上座。他虽是个老婆。宛有丈夫之作。既知回避。稍难不免吞声饮气。如今不欲见佛即许尔切忌以手掩面。何以明眼底觑著。将谓雪窦门下。教尔学老婆禅。
　　举。黄檗入堂。于南泉位中坐。泉问。长老甚年中行道。檗云。威音王已前泉云。犹是王老师儿孙下去。檗便起去。师云。可惜王老师只见锥头利。我当时若作南泉。待伊道威音王已前即便于第二位坐令黄檗一生起不得。虽然如此。也须救取南泉。
　　举。药山久不上堂。知事白云。大众久思和尚示诲。山云。教槌钟著。大众方集。山便掩却门。知事咨白。既许为大众上堂。为什么一言不施。山云。经有经师。论有论师。争怪得老僧。师云。可惜药山老汉。平地上吃扑。尽大地人扶不起。
　　举。石巩曾为猎人。趁一鹿从马大师庵前过。问云。还见我鹿么。大师云。尔是甚人。巩云。我是猎人。马云。尔还解射也无。云解射。马云。一箭射几个。云一箭射一个。马云。尔不解射。巩云。和尚莫解射否。云我解射。巩云。和尚一箭射几个。马云。我一箭射一群。巩云。彼此生命。何用射他。马云。尔既如是。何不自射。巩云。若教某甲自射。直是无下手处。马云。者汉无明烦恼顿歇。巩于是以刀断其发。在庵给侍。师云。马大师一箭射一群。信彩射得。有甚用处。不如他石巩一箭射一个。却是好手。雪窦今日效古人之作。拟放一箭。高声喝云。看箭。复云。中也。便下座。
　　举。同光帝命诸禅师坐次云。朕收得中原之宝。只是无人酬价。兴化云。如何是陛下中原之宝。帝以两手畏幞头脚。化云。君王之宝谁敢酬价。师云。至尊所得只可傍观。若非兴化作家。往往高价酬却。
　　一日上堂。良久云。大施门开无拥塞。忽然有个衲子出来。雪窦倒退八百。何以临危不悚人。便下座。
　　举。保寿问胡钉铰云。莫便是胡钉铰。云不敢。寿云。还钉得虚空么。云请和尚打破将来寿便打铰云。莫错打某甲。寿云。向后遇多口阿师。与尔点破去在。后至赵州举前话。问云。不知某甲过在甚处。赵州云。只者一缝。尚不奈何胡钉铰。于此有省。师云。雪窦要打者三个汉。第一赵州。不合瞎却胡钉铰眼第二保寿。不能塞断赵州口。第三胡钉铰。放过保寿。师蓦拈起拄杖云。更有一个。大众一时走退。师击绳床一下。便起去。
　　上堂。善财别后谁相访。楼阁门开竟日闲。便下座。
　　举。肃宗帝问国师。百年后所须何物。国师云与老僧作个无缝塔子。帝曰。请师塔样。国师良久云。会么。帝云不会。国师。云。吾有付法弟子耽源。却谙此事。请诏问之。国师迁化后。帝诏耽源。问此意如何。源云。湘之南潭之北。中有黄金充一国。无影树下合同船。琉璃殿上无知识。师云。肃宗不会且致。耽源还会么。只消个请师塔样。尽西天此土诸位祖师。遭者一拶。不免将南作北。有傍不肯底出来。我要问尔。那个是无缝塔。
　　举。云门与长庆在雪峰日。因举。石巩见僧便云。看箭。三平到。遂擘开胸。巩云。三十年一张弓。两下箭只射得半个圣人。云门问长庆。作么生道免得石巩唤作半个圣人。庆云。若不还价争辩真伪。云门云。入水始知有长人。师云。石巩要先拗折不难。争奈三平中的了也。然则老宿要活三平。且未免张弓架箭。
　　上堂云。一华开天下春。古佛为甚么不著便尔。若透得救取天下老宿。忽若有个衲僧出来云。和尚且自救也。许伊是金毛狮子。
　　举。舍利弗问须菩提。梦中说六波罗蜜。与觉时同别。须菩提云。此义幽深吾不能说。此会有弥勒大士。汝往彼问。师云。当时若不放过。随后与一札。谁名弥勒。谁是弥勒者。便见冰消瓦得。
　　举。傅大士云。要知佛去处。师云。三生六十劫。末后一句天下衲僧跳不出。直饶口拄壁上汉。别有一窍勘过了打。
　　举。紫湖和尚山门立一牌。牌上有字云。紫湖有狗。上取人头。中取人腰。下取人脚。拟议则丧身失命。时见新到。便喝看狗。僧才回首。湖便归方丈。师云。众中总道。者僧著一口。著即著了也。争奈者僧在。敢问诸人。紫湖狗著者便死。因甚么者僧犹在。若无知方眼救得者僧。设使紫湖出世。咬杀百千万个。有甚益。我当时若见。先斫下牌。然后入院。待者老汉喝云看狗。与伊放出个焦尾大虫。如今诸人要见么。日势稍晚。归堂。
　　上堂云。国无定乱之剑。四海晏清也。不是分外。还有梯山入贡底么。
　　因。中山主为师煎茶。师问僧。尔随例吃茶。将何报答。僧云。因风吹火。师不肯。自代云。难为和尚。复云。还会么。僧云不会。师云。尔也须煎一会茶始得。
　　举。长庆示众云。撞著道伴交肩过。一生参学事毕。师云。是即是。针不札风不入。有甚么用处。
　　上堂云。摩竭掩室计校未成。毗耶杜辞伎俩俱尽。还有人检点得者两个老汉出头不得处么。直饶觑透。更有个汉碍著。以拄杖击绳床一下。便下座。
　　有时云。槌击沙喜世界百杂碎底人。为甚么处处解持钵。
　　又云。知时频到香积国底人。为甚么拄杖头上失却眼。
　　一日云。义出丰年。俭生不孝。于佛法中作么生辩损益。便下座。
　　上堂云。一尘一佛国。一叶一释迦。德山何以卓牌于闹市。又云。入林不动草。入水不动波。投子因甚么脚下五色索透关底试辩看。
　　上堂云世。事悠悠不如山丘。卧藤萝下块石枕头。者般底有甚用处唤起了打。
　　有时云。一切不是句。瞎却时人眼。还有出得底么。
　　上堂云。一切法皆是佛法。瞒瞒顸顸非为正观一切法即非一切法。莽莽卤卤还同天鼓。赏个名安个是立个非。向甚处见释迦老子。还会么。以拄杖卓地一下云。各请归堂。
　　示众云。父子亲其居。尊卑异其位。于衲僧分上。是放开是捏聚。或若辩得。分半院与尔。
　　一日云。宝山到也须开眼。勿使茫茫空手回。便下座。
　　上堂云。机轮转处作者犹迷。千眼顿开与君相见。
　　师问新到。阇梨甚处人。僧提起坐具。师云。虾跳不出斗。僧云。[跳-兆+孛]跳。师便打。僧云。更[跳-兆+孛]跳。师又打。僧便走。师唤回。僧便礼拜云。触忤和尚。师云。我要者话行。尔又走作什么。僧云。已遍天下了也。师复打五下。僧云。有诸方在。师云。尔只管吃棒。师唤第二人近前来。甚处人。云鼎州人。师云败也。僧云。青天白日。师云。两重公案。僧云。恰是。师以拄杖指云。尔拟[跳-兆+孛]跳。僧拟议。师亦打五下。参头云。者僧吃棒。与某甲不同。师一时唤近前。其僧珍重便走。师随后与一拄杖。
　　上堂云。孟尝之门剑客何在。良久云。点即不到。便下座。
　　上堂云。泡幻同无碍。拈起拄杖云。泡幻何处得来。又击一下云。西天四七圣。东土二三祖。鼻孔眼睛总穿在者里。瞌睡汉归堂。
　　上堂云。目前无法。意在目前。不是目前法。非耳目之所到。师拈起拄杖云。夹山老子甚处去也。何不出来。百草头与大众相见。又卓地一下云。在者里。复云。咄者野狐精。缩头去。便下座。
　　僧问。牛头未见四祖时如何。师云。恰漝么。
　　僧云。见后如何。师云。三生六十劫僧礼拜。师长吁一声。
　　上堂云。一举不载说作么生。举得作么生会。
　　上堂云。久雨不晴今日晴。衲僧晒了也未。良久自云。晒了也。师云收。复拈起拄杖。大众定动。师云。无一个灵利。便下座打趁。
　　示众云。譬若二龙争珠。有爪牙者不得。或有衲僧问。既是有爪牙者。为什么不得。请大众为雪窦下一转语。
　　上堂。僧问。承和尚有言。道士倒骑牛。意旨如何。师云。泥人眼赤。僧云不会。师云。有甚么了期。便下座。
　　上堂云。天得一以清。地得一以宁。衲僧得一无风浪起。尔若辩得。祸不入慎家之门。
　　举。僧问镜清。学人啐请师啄。清云。还得活也无。学云。若不活遭人快笑。清云。也是草里汉。师云。衲僧有此奇特事。若一人半个互相平展。古圣也不虚出来一回。
　　问承和尚有言。金刚铸铁券。意旨如何。师云。三头六臂。云学人不会。师云。抬上抬下。师拈起拄杖云。人天交接两得相见。太茫茫何扰扰。穿来且放一边。三十三二十八。敲落又在一处。复云。退后退后。便起去。
　　问。承古有言。九九八十一。意旨如何。师云。金刚合掌。进云。学人不会。师云。归依佛法僧。
　　上堂云。应缘而化物。方便呼为智。拈起拄杖唤作什么。尔若道不得。也许具一只眼。
　　上堂举。雪峰示众云。尽乾坤是个解脱门。把手拽不肯入。一僧云。和尚怪某甲不得。一僧云。用入作什么。师云。三个中有一人受救在。忽若总不辩明。平地上有甚数。便下座。
　　一日云。此大讲堂洞开。东方日轮升天。则有明曜。中夜黑月云雾晦暝。则复昏暗。户牖之隙则复见通。墙宇之间则复观壅。分别之处则复见缘。顽虚之中遍是空性。郁勃之象则纡昏尘。澄霁敛氛又观清净。惭愧释迦老子。说甚还与不还。文殊堂里万菩萨。到处觅不得。元来总在者里。灵利汉一见。便请拗折拄杖。
　　上堂举。镜清问僧。近离甚处。云石桥。清云。本分事作么生。云某甲近离石桥。清云。我不管尔石桥。本分事作么生。云和尚何不领话。清便打。僧云。某甲话在。清云。尔但吃棒。我要话行。师云。然则倚势欺人。奈缘事不孤起。者僧若能慎初护末。棒则须是镜清自吃。
　　举。云门大师示众云。尔若不相当。且觅个入头处。微尘诸佛在尔舌头上。三藏圣教在尔脚跟底。不如误去好。还有人误得么。出来对众道看。师拈云。然则养子之缘。争奈压良为贱。其间忽有不甘底。出掀倒绳床。岂不是大丈夫汉。然虽如此。且问据个甚么。师蓦拈起拄杖云。洎合停囚长智。击绳床一下。便下座。
　　上堂云。穷诸玄辩。若一毫致于太虚。竭世枢机。似一滴投于巨壑。不如歇去。好还会么。客亭不远。
　　上堂云。青萝夤缘。直上寒松之顶。白云淡泞。出没太虚之中。师拈起拄杖云。国师眼睛在者里。瞌睡汉七穿八穴。甚处得来。
　　一日举。干峰示众云。举一不得举二。放过一著落在第二。云门大师出众云。昨日有人从天台来。却往南岳去。峰云。来日不要普请。师云。诸禅德。云门老汉只解一手抬。不能一手搦。还有共相著力底么。试露爪牙看。
　　上堂云。不得春风华不开。华开又被风吹落。尔若明得褒贬句。未必善因而招恶果。归堂。
　　一日云。古人道。其为也形。其寂也冥。转变天地自在纵横。河沙而用混沌而荣。谁闻不喜。谁闻不惊。如何以无价之宝。隐在阴入之坑。
　　师以拄杖击一下云。打破了也。宝在甚处。
　　有时云。不犯之令。大众必合依行。
　　上堂云。万法本闲。而人自闹。国师走入露柱里去也。见么见么。良久云。出头便死。归堂。
　　示众云。回而更相涉。拈起拄杖云。头上是天脚下是地。眼前绿水背靠青山。衲僧道我会也。忽若骑驴入尔鼻孔里。牵牛入尔眼睛中。又作么生商量。
　　上堂云。欲得现前莫存顺逆。者里参见祖师了。更买草鞋行脚三千里外。也被雪窦穿却鼻孔。
　　一日举。马祖上堂。众方集。百丈出卷席。祖便下座。诸方皆谓奇特漝么举。还当么。若当。譬若水母以虾为目。若不当。又空赞叹图个什么。众中一般汉。乱踏向前问古人意旨如何。更有老底不识好恶。对云。将谓仙陀客。又云。来日更到座前。苦哉苦哉。如此自称宗匠。欲开人天眼目。驴年去。诸上堂。雪窦当时若见伊出来卷席。劈胸与一踏。令坐者倒者俱起不得。且要后人别有生涯去。免见互相钝置。岂不个个英灵底汉。还会也无。归堂。
　　上堂云。虚空为鼓须弥为槌。打者甚多听者极少。且问谁是解打者。莫谤盐官好。只如南泉道王老师不打者破鼓。法眼去王老师不打两个。既不奈何一个。更是懡[怡-台+羅]。
　　上堂云。还有闹市里出头底么。良久云。不如策杖归山去。长啸一声烟雾深。便下座。
　　举。僧问赵州。学人乍入丛林。乞师指示。州云。吃粥了也未。云吃粥了也。州云。洗钵盂去。云门大师云。且道有指示无指示。若云有。向他道什么。若道无。何得悟去。师拈云。我不似云门为蛇画足。直言向尔道。问者如虫蚀木。答者偶尔成文。然虽恁么瞎却衲僧眼。作么生免得此过。诸仁者要会么。还尔赵州吃粥。未拈却者僧吃粥了。雪窦与尔拄杖子。归堂。
　　举。云门大师云。尽十方世界乾坤大地。天下老和尚。以拄杖一画云。百杂碎。师云。者老汉。是即是。要且未有出身之路。如今拄杖在雪窦手里复横按云。东西南北甚处得来。
　　举。僧问投子。如何是十身调御。投子下绳床立。又问。凡圣相去多少。投子下绳床立。师云。此公案。诸人无不委知。若漝么举。天下衲僧尽为念话社家。雪窦莫有长处也无。试为大众举看。凡圣相去多少。投子下绳床立。如何是十身调御。投子下绳床立。且道与前来举底同别。若道一般。许上座具一只眼。若云别有奇特。也许上座具一只眼。复更开一线道。凡圣相去多少。请上座下一转语。如何是十身调御。答一转话。非但参见投子。亦乃知雪窦长处。或若总道下绳床立。惜取眉毛。便下座。
　　举。洞山聪和尚。每见新到便问。沩山水牯牛。上堂作么生会。前后皆不相契。师到。亦乃垂问。师云。后人标榜。洞山拟道。师以坐具拂一下便行。洞山云。且来上座。师云。未参堂。
　　举。云门大师云。三乘十二分教。达磨西来。放过即不可。若不放过不消一喝。师随举了便喝。复云。大众。好喝落在甚处。若要鼻孔辽天。辩取者一喝。便下座。
　　师因事示众云。杜耳目于胎壳。掩玄象于霄外。而责宫商之异。辩玄素之殊底。是甚么人。还知落处么。那一个者一个。兼本三人。放过一著。便下座。
　　上堂云。三十年来寻剑客。有么有么。几回叶落又抽枝。衲僧眼光失却了也。自从一见桃花后填沟塞壑。直至如今更不疑败军之将。以拄杖卓地一下云看。便下座。
　　举。归宗问僧。甚处去。云诸方学五味禅去。宗云。我者里有一味禅。为甚不学。僧云。如何是一味禅。宗便打。僧云。莫打。某甲会也。宗云。尔作么生会。僧拟开口。宗又打。黄檗闻举云。马大师出八十四员善知识。问著个个屙辘辘地。只有归宗老较些子。师云。以强欺弱有甚么难。我者里有一味禅。为甚么不学。但向道。收待伊拈起。有般无眼汉。只管吃吽吽。雪窦门下谁敢。便下座。
　　上堂云。胡蜂不恋旧时窠。猛将不在家中死。若是个汉。聊闻举著。剔起眉毛便行。
　　一日六人新到。师问云。还有作家禅客么。参头云。和尚道什么。师云。点即不到。僧拟议。师便喝。僧无语。师云。龙头蛇尾。复问第二个僧。指参头云。和尚问。何不只对。师与一掌。僧无语。师复指云。第三。其僧茫然。师云。一状领过。
　　上堂。僧问。如何是时节因缘。师云。瞌睡汉。僧便喝。师云。诈惺惺。复云。譬若世界坏时大水竞作。其间无量众生。或没未没。互相悲号。仰望苍苍。皆云相救。当尔之时。四禅天人一见高声便喝。咄哉众生。我预曾报汝。令频频上来。汝都不听。如今有甚么救。处乃拍手一下。云归堂。
　　上堂云。乾坤之内宇宙之间。中有一宝挂在壁上。达磨九年不敢正眼觑著。如今衲僧要见。劈脊打。
　　上堂。僧问。如何是佛。师云。头鬅鬙耳卓朔。学云不会。师云。堪笑堪悲。复云。不著便也不奈何。尔从江南江北来。笠子下为什么拶破洛浦遍参底。
　　上堂云。乾坤把定即不无尔。作么生是手擎日月底句。又云。周游四天下道。我知有须弥顶上著得几人。复云。举步已经诸佛刹。是尔草鞋踏破多少。
　　上堂云。长觜鸟芳树不栖。喃喃独语摩斯吒沧溟不入战战。却回三十年后悟去。提起手云。吽吽。便下座。
　　上堂举。在众日。僧问如何是佛。师云。四众围绕。如何是涅槃。师云。双林树下。复云。便是钉觜铁石汉也。卒话会不及归堂。
　　有时竖起拄杖云。洪机在掌。排巨灵擘太华之峰。复横按云。明镜当台。绝演若逐东西之径。又以拄杖一划云。比拟张麟兔亦不遇。便下座。
　　上堂云。不与一法作对。便是无诤三昧。或是个汉闻我举著。悉能坐断。有甚么近处。虽然如此。向后莫辜负人好。便下座。
　　上堂举。古人道。明眼汉没窠臼。我且问尔。各从德山临济下来。棒喝向尔不能施。语言向尔使不著。我既如此。汝合必然。又作么生露得个消息。令雪窦知尔是个风不入底汉去。便下座。
　　一日三僧辞。师把住云。天无门地无户。乱走衲僧拟往何处。僧皆无对。师劈面唾云。枉吃我多少粥饭。便推出。
　　示众云。摩竭正令。譬若披沙拣金。毗耶杜辞。颇类守株待兔。设使顿开千眼未辩机关。点著不来白云万里。
　　举。永嘉云。六般神用空不空。一颗圆光色非色。云门大师拈起拄杖云。是色非色。师云。雪窦即不然。圆光一颗儱伺真如。神用六般和泥合水。猷窑人设齐且致。水中拈月致将一问来。
　　有时云。袖头打领腋下剜襟。诸方一任剪裁。南山起云北山下雨。衲子作么话会。
　　一日上堂。大众才集。师云。一任诸方贬剥。便下座。
　　举。僧问干峰。十方薄伽梵。一路涅槃门。路头在什么处。干峰云。在者里。师代僧便喝。复有僧问长庆。长庆云。问取堂中第二座。师代僧云错。复有僧问师。师云。堕坑落堑。自代云。作贼人心虚。
　　上堂云。粪扫堆上现丈六金身。遇贱则贵。赤肉团上壁立千仞。遇明则暗。鼻孔辽天底衲僧。试辩雪窦为人眼。
　　示众云。一法不通万缘方透。会与不会成群作队。策著磕著一时拈却。管取乾坤独露。便下座。
　　上堂云。禅河随浪静。定水逐波清。若拄杖子是浪。衲僧便七纵八横。忽乾坤大地是浪。便见扶篱摸壁。且道放行好把定好一日云。春雷已发阳鸟未啼。迷身句即不问。尔透出一字作么生道。
　　上堂云。巢知风穴知雨。灵利衲僧未可相许。若问如何。苦哉佛陀参。
　　举。马大师云。一切语言是提婆宗。以者个为主。云门大师云。好语只是无人问我。僧便问。如何是提婆宗。云门云。西天九十六种。尔是最下种。师云。赤幡被者僧夺了也。便下座。
　　一日云。山河无隔碍。光明处处透。傅大士骑驴。入尔鼻孔里。见尔诸人不惺惺。却归双林寺去也。便下座。
　　举。僧问翠微。自到和尚法席。每沐上堂。不蒙一法示诲。意在于何。微云。嫌个什么。僧复问洞山。山云。争怪得老僧。后有僧问法眼。眼云。祖师来也。师云。两个老汉。被者僧穿却。唯有法眼。与他同参。若是雪窦门下。吃棒了赶出。
　　上堂云。种种幻化。皆生如来圆觉。师云。住住。三世诸佛是幻。六代祖师是幻。天下老和尚是幻。复拈起拄杖云。拄杖子是幻。那个是圆觉。良久以拄杖击绳床一下云。幻出。大众拟议。师云。者一队漆桶。总无孔窍。以拄杖一时趁下。
　　举。夹山问僧。甚处来。云湖南来。山云。曾到石霜么。云要路经过。争得不到。山云。承闻石霜有毬子话是否。云和尚也须急著眼山云。作么生是鞠子。云趒不出。云作么生是鞠杖。云勿手足。山云。老僧未曾与阇梨相识。出去。师云。雪窦亲见者僧从石霜来。夹山因甚么道。不相识。
　　举。赵州问僧。甚处来。云雪峰来。州云。雪峰近日有何言句示徒。僧云。雪峰道。尽大地是沙门一只眼。尔诸人向什么处屙。州云。尔若过岭。我附个锹子去。师云。者僧既不从雪峰来。可惜赵州锹子。
　　举。僧问石霜。三千里外远闻石霜有个不顾。霜云是。僧云。只如万像历然。是顾不顾。霜云。我道不惊众。僧云。不惊众是不与万像合。如何是不顾。霜云。遍界不曾藏。师拈云。谁是不顾者。
　　示众云。世界与么广阔为甚么向雪窦手里乞命。
　　上堂云。乾坤侧。日月星辰一时黑。东西不辩南北不分底衲僧。向甚处见雪窦。
　　上堂。僧问。雪覆芦华时如何。师云点。僧云。恁么则为祥为瑞也。师云。两重公案。复成一颂。雪覆芦华欲暮天。谢家人不在鱼船。白牛放却无寻处。空把山童赠铁鞭。
　　师问大龙。语底默底不是。非语非默底更非。总是总不是。拈却大用现前。时人知有大龙如何。龙云。子有如是见解那。师云。这老汉今日瓦解冰消。至晚龙问师。那里是老僧瓦解冰消处。师云。转见不堪。拂袖便出。龙云。叵耐叵耐。师不顾。后举似福严雅。雅云。何不与他本分草料。师云。和尚更买草鞋行脚始得。
　　僧问。只在目前。为甚么再三不睹。师云截耳卧街。云黑豆未生芽时如何。师云。喂驴喂马。云生芽后如何。师云。透水透沙。

　　明觉禅师语录卷第二



　　明觉禅师语录卷第三

　　　　参学小师允诚等编

　　拈古

　　师举。德山示众云。今夜不答话。问话者三十棒。时有僧出礼拜。山便打。僧云。某甲话也未问。山云。尔是甚处人。云新罗人。山云。未踏船舷。好与三十棒。法眼拈云。大小德山。话作两橛。圆明道。大小德山。龙头蛇尾。师云。二老宿。虽善裁长补短舍重从轻。要见德山亦未可。何故德山大似握阃外威权。有当断不断不招其乱底剑。诸人要识新罗僧么。只是撞著露柱底个瞎汉。
　　举。雪峰一日普请。自负一束藤。路逢一僧。峰便抛下。僧方拟取。峰便踏倒。归举似长生乃云。我今日踏者僧快。生云。和尚替者僧入涅槃堂始得。峰便休去。师云。长生大似东家人死西家助哀。也好与一踏。
　　举。百丈再参马祖侍立次。祖以目视禅床角头拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子于旧处。祖便喝。百丈直得三日耳聋。师云。奇怪诸禅德。如今列其派者甚多。究其源者极少。总道百丈于喝下大悟。还端的也无。然刁刀相似。鱼鲁参差。若是明眼汉。瞒他一点不得。只如马祖道尔他后开两片皮将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金应无变色。
　　举。崇寿指凳子云。识得凳子周匝有余。云门云。识得凳子天地悬殊。师云。泽广藏山理能伏豹。
　　举。永嘉大师到六祖。绕禅床三匝。振锡一下。卓然而立。祖云。夫沙门具三千威仪八万细行。大德从何方而来。生大我慢。师便喝。乃云。当时若下得者一喝。免见龙头蛇尾。又再举。绕禅床三匝振锡一下卓然而立。代祖师云。未到曹溪。与尔三十棒了也。
　　举。仰山指雪师子云。还有过得此色者么。云门云。当时便与推倒。师云。只解推倒不能扶起。
　　举。香严垂语云。如人上树。口嗛树枝。手不攀枝。脚不踏树。树下有人问西来意。不对则违他所问。若对又丧身失命。当恁时作么生即是。有虎头上座云。上树即不问。未上树请和尚道。严呵呵大笑。师云。树上道即易。树下道即难。老僧上树也。致将一问来。
　　举。僧问鲁祖。如何是不言言。祖云。尔口在什么处。僧云。某甲无口。祖云。将什么吃饭。僧无语。师云。好劈脊便棒。者般汉开口了合不得。合口了开不得。
　　举。僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举到赵州。州云不可从鼻孔里入。僧却问赵州。古涧寒泉时如何。州云苦。云饮者如何。州云死。雪峰闻举云。赵州古佛。从此不答话。师云。众中总道。雪峰不出者僧问头。所以赵州不肯。如斯话会。深屈古人。雪窦即不然。斩钉截铁本分宗师。就下平高难为作者。
　　举。僧问西堂和尚。有问有答宾主历然。无问无答时如何。堂云。怕烂却去那。僧问长庆。有问有答宾主历然。无问无答时如何。庆云。相逢尽道休官去。林下何曾见一人。师云。何不与本分草料。
　　举。临济示众云。我于先师处。三度吃六十棒。如蒿枝子拂相似。如今思一顿棒吃。谁为下手。僧出众云。某甲下手。济拈棒与僧。僧拟接便打。师云。临济放处较危。收来太速。
　　举。钦山一日上堂。竖起拳又开云。开即为掌。五指参差。复握云。如今为拳必无高下。还有商量也无。一僧出众竖起拳。山云。尔只是个。无开合汉。师云。雪窦即不然。乃竖起拳云。握则为拳有高有下。复开云。开则成掌无党无偏。且道放开为人好。把定为人好。开也造车。握也合辙。若谓闭门造车出门合辙。我也知尔向鬼窟里作活计。
　　举。僧问睦州。高揖释迦不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。师云。睦州只有受壁之心。且无割城之意。
　　举。枣树问僧。近离甚处。云汉国。树云。天子还重佛法也无。僧云。苦哉。赖值问著某甲。问著别人即祸生。云作个什么。僧云。人尚不见有。何佛法可重。云阇黎受戒多少时。僧云。二十夏。云大好。不见有人。便打。师云。者僧棒即吃要且去不再来。枣树令虽行。争奈无风浪起。
　　举。赵州问婆子。什么处去。云偷赵州笋去。州云。忽遇赵州又作么生。婆子便掌。州便休去。师云。好掌。更下两掌。也无勘处。
　　举。保寿开堂日。三圣推出一僧。寿便打。圣云。漝么为人。瞎却镇州一城人眼去在。寿便归方丈。师云。保寿三圣虽发明临济正法眼藏。要且只解无佛处称尊。当时者僧若是个汉。才被推出。便掀倒禅床。直饶保寿全机。也较三千里。
　　举。无业马祖。僧问如何是佛。云莫妄想。师云。塞却鼻孔。又问。如何是佛。云即心是佛。师云。拄却舌头。
　　举。僧问德山。从上诸圣什么处去。山云。作么作么。僧云。敕点飞龙马。跛鳖出头来。山便休去。至来日山浴出。其僧过茶举德山。山抚僧背一下。僧云。者老汉方始瞥地。师云。然精金百炼。须要本分钳锤。德山既以已方人。者僧还同受屈。以拄杖一划云。适来公案且致。从上诸圣什么处去。大众拟议。师一时打趁。
　　举。保福签瓜次。太原孚上座到来。福云。道得与尔瓜吃。孚云。把将来。福度一片瓜与孚。孚接得便去。师云。虽是死蛇。解弄也活。谁是好手者。试请辩看。
　　举。南泉示众云。道非物外。物外非道。赵州出问。如何是物外道。泉便打。州云。和尚莫打某甲。向后错打人去在。泉云。龙蛇易辩衲子难瞒。师云。赵州如龙无角。似蛇有足。当时不管尽法无民。直须吃棒了趁出。
　　举。洞山到云门。门问。近离甚处。山云查渡。云夏在甚处。山云。湖南报慈。云甚时离。山云去年八。月门云。放尔三顿棒。山至来日却上问讯。昨日蒙和尚放三顿棒。不知过在什么处。门云。饭袋子江西湖南便漝么去。山于此大悟。师云。云门气宇如王。拶著便冰消瓦解。当时若据令而行。子孙也未到断绝。
　　举。一僧参马大师。师画一圆相云。入也打。不入也打。僧便入师便打。僧云。和尚打某甲不得。大师靠却拄杖休去。师云。二俱不了。和尚打某甲不得。靠却拄杖。拟议不来劈脊便打。
　　举。兴化问克宾维那。不久为唱道之首。宾云。不入者保社。化云。会来不入。不会不入。宾云。没交涉。化便打。乃云。克宾维那法战不胜。罚钱五贯。充设饡饭。至来日斋时。兴化自白槌云。克宾维那法战不胜。不得吃饭。即便赶出。师云。克宾要承嗣兴化罚钱出院且致。却须索取者一顿棒始得。且问诸人。棒既吃了。作么生索。雪窦要断不平之事。今夜与克宾维那雪屈。以拄杖一时打散。
　　举。僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。师代者僧。当时便喝。复云。有伎俩者得一手分付。有伎俩者不得两手分付。学人还得也无。苍天苍天。
　　举。大慈示众云。山僧不解答话。只是识病。时有僧出。大慈便归方丈。师云。大凡扶竖宗乘须辩个得失。且大慈识病不答话。时有僧出便归方丈。雪窦识病不答话。或有僧出。劈脊便打。诸方识病不答话。有僧出必然。别有长处。敢有一个动著。大唐天子只三人。
　　举。赵州到黄檗。檗见来便关却方丈。州云。救火救火。黄檗便出擒住云。道道。州云。贼过后张弓。师云。直是好笑笑须三十年。忽有个衲僧问。雪窦笑个什么。笑贼过后张弓。
　　举。僧问镜清。学人未达其源。乞师方便。清云。是什么。源云。其源。清云。若是其源。争受方便。师云。死水里浸却有什么用处。侍者问。适来成禠伊。清云无。侍者云。不成禠伊。清云无。侍者云。和尚尊意如何清云。一点水墨两处成龙师云。犹较些子。雪窦不是减镜清威光。要与者僧相见。是什么源其源。三十年后与尔三十棒。
　　举。僧问香林。如何是衲衣下事。林云。腊月火烧山。师云。腊月烧山万种千般。翘松鹤冷踏雪人寒。达磨不会大难大难。
　　举。本仁和尚。示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。云如何是色不是色。仁云。唤作声得么。僧礼拜。仁云。且道。为汝说答汝话。若人辩得。有个入处。师云。本仁也甚奇怪。要且贪观天上。既非声前句后。且作么生入。
　　举。云门示众云。老胡生下。一手指天一手指地。周行七步。目顾四方。天上天下唯我独尊。当时若见。一棒打杀与狗吃却。贵图天下太平。师云。便与掀倒禅床。
　　举。国师三唤侍者。点即不到侍者三应。到即不点。将谓吾辜负汝。谁知汝辜负吾。瞒雪窦不得。云门道。作么生是国师辜负侍者处。会得也是无端。师云。元来不会。作么生是侍者辜负国师。粉骨碎身未报得。师云。无端无端。
　　复举。僧问投子。国师三唤侍者意旨如何。投子云。抑逼人作么。师云。垛根汉。僧问兴化。化云。一盲引众盲。师云。端的瞎。僧问玄沙。沙云。侍者却会。师云。停囚长智。僧问赵州。州云。如人暗中书字。字虽不成文彩已彰。师便喝。僧问雪窦。雪窦便打。也要诸方点检。乃成颂云。师资会遇意非轻。无事相将草里行。负汝负吾人莫问。任从天下竞头争。
　　举。僧问智门和尚。如何是佛。云踏破草鞋赤脚走。僧云。如何是佛向上事。云拄杖头上挑日月。师云。千兵易得一将难求。
　　举。师祖问南泉摩尼珠人不识。如来藏里亲收得。如何是如来藏。云王老师与尔往来者是藏。师云。草里汉。祖云。不往不来者。云亦是藏。师云。雪上加霜。祖云。如何是珠。师云。险。百尺竿头作伎俩。不是好手。者里著得个眼。宾主互换。便能深入虎穴。或不漝么。纵饶师祖悟去也是龙头蛇尾汉。
　　举。僧礼拜雪峰。峰打五棒。僧云。某甲有什么过峰又打五棒。师云。雪窦不曾与人葛藤。前五棒。日照天临。后五棒。云腾致雨尔若辩得。也好与五棒。
　　举。马大师令智藏驰书上径山。山接书开见一圆相。于中下一点。国师闻举云。钦师犹被马师惑。师云。径山被惑且致。若将呈似国师。别作个什么伎俩。免被惑去。有老宿云。当时坐却便休亦有道。但与划破。若与么。只是不识著。敢谓天下老师。各具金刚眼睛广作神通变化还免得么。雪窦见处也要诸人共知。只者马师。当时画出早自惑了也。
　　举。镜清问僧。赵州吃茶去。尔作么生会。僧便出去。清云。邯郸学步。师云。者僧不是邯郸人。为什么学唐步。若辩得出。与尔茶吃。
　　举。僧问云门。如何是法身向上事。云向上与尔道即不难。作么生会法身。僧云。请和尚鉴。云鉴即且致。作么生会法身。僧云。与么与么。云者个是长连床上学得底。我且问尔法身还吃饭么。僧无语。师云。将成九仞之山。不进一篑之土。过在什么处。
　　举。赵州访茱萸才上法堂。茱萸云。看箭。州亦云。看箭。茱萸云过。州云中。师云。二俱作家。盖是茱萸赵州二俱不作家。箭锋不相拄。直饶齐发齐中。也只是个射垛汉。
　　举。临济与普化去施主家斋。济问。毛吞巨海芥纳须弥。为复是神通妙用。为复法尔如然。化踢倒饭床。济云。太粗生。化云。者里是甚所在。说粗说细。济休去。至来日又同赴一施主斋。济复问。今日供养何似昨日。化又踢倒饭床。济云。太粗生。化云。瞎汉佛法说什么粗细。济吐舌。师云。两个老贼吃饭也不了。好与二十棒。棒虽行。且那个是正贼。
　　举。三角示众云。若论此事。贬上眉毛早是蹉过。麻谷出云。蹉过即不问。如何是此事。角云。蹉过。谷便掀倒禅床。三角便打。师云。两个有头无尾汉。眉毛未曾贬上。说什么此事蹉过。有僧问。眉毛为什么不贬上。师便打。
　　举。睦州唤僧大德。僧回首。州云。担版汉。师云。睦州只具一只眼。何故。者僧唤既回头。因甚却成担版。
　　举。岩头参德山。跨门便问。是凡是圣。德山便喝。岩头便礼拜。洞山闻举云。若不是奯公。大难承当。岩头云。洞山老汉不识好恶。我当时一手抬一手搦。师云。然则德山门下。草偃风行。要且不能塞断人口。当时才礼拜。劈脊便打。非唯剿绝洞山。亦乃把定奯老。还会么。李将军有嘉声在。不得封侯也是闲。
　　举。巴陵示众。祖师道。不是风动不是幡动。既不是幡风。向什么处著。有人与祖师作主。出来与巴陵相见。师云雪窦道。风动幡动。既是风幡。向甚处著。有人与巴陵作主。亦出来与雪窦相见。
　　举。则川与庞居士摘茶次。士云。法界不容身。师还见我么。川云。若不是老师。洎与庞公答话。士云。有问有答盖是寻常。川不管。士云。适来莫怪相借问么。川亦不管。士喝云。者无礼仪汉。待我一一举似明眼人去在。川拈茶篮便归。师云。则川只解把定封疆。不能同生同死。当时好与捋下幞头。谁敢唤作庞居士。
　　举。僧问云门。一言道尽时如何。门云。裂破。师弹指三下。
　　举。僧问睦州。一言道尽时如何。州云。老僧在尔钵囊里。师呵呵大笑。
　　举。本生和尚以拄杖示众云。我若拈起。尔便向未拈起时作道理。我若不拈起。尔便向拈起时作主宰。且道。老僧为人在甚处。时有僧出云。不敢妄生节目。生云。也知阇黎不分外。僧云。低低处平之有余。高高处观之不足。生云。节目上更生节目。僧无语。生云。掩鼻偷香空招罪犯师云。者僧也善能切磋。争奈弓折箭尽。然虽如此。且本生是作家宗师。拈起也天回地转。应须拱手归降。放下也草偃风行。必合全身远害。还见本生为人处也无。师复拈起拄杖云。太平本是将军致。不许将军见太平。
　　举。僧问雪峰。声闻人见性。如夜见月。菩萨人见性。如昼见日。未审和尚见性如何。峰打三下。其僧复问岩头。岩头打三掌。师云。应病设药。且与三下。若据令而行。合打多少。
　　举。太原孚上座参雪峰。至法堂上顾视。雪峰便下看。知事师云。一千五百人作家宗师。被孚老一觑。便高竖降旗。孚至来日入方丈云。昨日触忤和尚。峰云。知是般事。便休。师云果然。僧问云门。作么生是触忤处。门便打。师云。打得百千万个。有什么用处。直须尽大地人吃棒。方可扶竖雪峰。且道。太原孚具什么眼。
　　举。安国问僧。得之于心。伊兰作栴檀之树。失之于旨。甘露乃蒺藜之园。我要个语具得失两意。僧竖起拳云。不可唤作拳头。国云。只为唤作拳头。师云。无绳自缚汉。拳头也不识。
　　举。僧请益云门大师玄沙三种病人话。门云。尔礼拜著。僧礼拜起。门以拄杖便挃。僧退后。门云。尔不是患盲。复唤近前来。僧近前。门云。尔不是患聋。乃云。还会么。僧云不会。门云。尔不是患哑。僧于此有省。师便喝云。者盲聋喑哑汉。若不是云门驴年去。如今有底或拈槌竖拂不管。教近前又不来。还会么。不应诸方还奈何得么。雪窦若不奈何。尔者一队驴汉。有堪作个什么。以拄杖一时打趁。
　　举。僧问香严。如何是王索仙陀婆。严云。过者边来。师云。钝置杀人。僧问赵州。王索仙陀婆时如何州曲躬叉手。师云。索盐奉马。
　　举。鼓山示众云。若论此事。如一口剑。时有僧问。承和尚有言。若论此事。如一口剑。和尚是死尸。学人是死尸。如何是剑。山云。拖出者死尸。僧应诺。归衣钵下。打揲便行。山至晚问首座。问话僧在否。座云。当时便去也。山云。好与二十棒。师云。诸方老宿总道。鼓山失却一只眼。殊不知。重赏之下必有勇夫。然虽如此。若仔细点捡来。未免一时埋却。
　　举。睦州问武陵长老。了即毛端吞巨海。始知大地一微尘。作么生。云和尚问谁。州云。问长老。云何不领话。州云。我不领话尔不领话。师云。堕也堕也。复云。者葛藤老汉好与划断。拈拄杖云。什么处去也。
　　举。仰山坐次。大禅佛到翘一足云。西天二十八祖亦如是。唐土六祖亦如是。和尚亦如是。某甲亦如是。山下禅床打四藤条。师云。藤条未到打折。因什么只与四下。须是个斩钉截铁汉始得。大禅后到霍山自云。集云峰下四藤条天下大禅佛参。山云。打钟著。禅便走。师云。者汉虽见机而变。争奈有头无尾。
　　举。玄沙与天龙入山见虎。龙云。前面是虎。沙云。是汝。师云。要与人天为师。前面端的是虎。
　　举。南泉山下有一庵主。行僧经过谓庵主云。近日南泉和尚出世。何不去礼拜。主云。非但南泉直饶千佛出兴。亦不能去。泉闻令赵州去看。州见便礼拜。主不管。州从西过东。主亦不管。州又从东过西。主亦不管。州云。草贼大败。拽下帘子便行。归举似南泉。泉云。从来疑著者汉。师云。大小南泉赵州。被个担版汉勘破了也。
　　举。僧问风穴。语默涉离微如何通不犯。穴云。常忆江南三月里。鹧鸪啼处百华鲜。曾有僧问雪窦。对他道。劈腹剜心。又且如何。复云。因风吹火别是一家。伤鳖恕龟必应有主。
　　举。岩头雪峰钦山到德山。钦山问。天皇也恁么道。龙潭也恁么道。未审德山作么生道。山云。尔试举天皇龙潭底看。钦山拟议。德山便打。钦山被打。归延寿堂云。是即是。打我大杀。岩头云。尔恁么。他后不得道见德山。师云。诸禅德。钦山致个问端。甚是奇特。争奈龙头蛇尾。尔试举天皇龙潭底看。坐具便摵。大丈夫汉捋虎须也是本分。他既不能。德山令行。一半。令若尽行。雪峰岩头总是涅槃堂里汉。
　　举。僧问智门和尚。如何是般若体。云蚌含明月。僧云。如何是般若用。云兔子怀胎。师云。非唯把定世界。亦乃安贴邦家。若善能参详。便请丹霄独步。
　　举。乌臼有玄绍二上座到。臼云。二禅伯。近离甚处。云江西。臼便打。僧云。久闻和尚有此机要。臼云。尔既不会。第二个近前来。僧拟议。臼亦打云。同坑无异土。参堂去。师云。宗师眼目。须至恁么。如今翅孽海直取龙吞。有般汉眼目未辩东西。拄杖不知颠倒。只管说照用同时。人境俱夺。
　　举。僧辞大随。随问。甚处去。云峨眉礼拜普贤去。随竖起拂子云。文殊普贤总在者里。僧画一圆相抛于背后。随云。侍者将一贴茶与者僧。云门别云。西天斩头截臂。者里自领出去。师云。杀人刀活人剑。具眼底辩取。
　　举。雪峰问僧。见说大德曾为天使来是否。云不敢。峰云。争解与么来。僧云。仰慕道德。岂惮关山。峰云。汝犹醉在出去。僧便出。峰乃召大德。僧回首。峰云。是什么。僧亦云是什么。峰云。者漆桶。僧无语。峰却顾谓镜清云。好个师僧。向漆桶里著到。清云。和尚岂不是据款结案。峰云。也是我寻常用底。忽若唤回是什么。被他道者漆桶。又作么生。清云。成何道理。峰云。我与么及伊。尔又道据款结案。他与么及我。又道成何道理。一等是什么时节。其间有得不得。清云。不见道。醍醐上味为世所珍。遇此之人翻成毒药。师云看他父子相投。言气相合。知者谓粉骨碎身。此恩难报。不知者谓扶高抑下。临危悚人。毒药醍醐千载龟鉴。还会么。者漆桶。
　　举。僧问大梅。如何是祖师西来意。梅云。西来无意。僧举到盐官。云一个棺材两个死汉。玄沙闻举云。盐官是作家。师云。三个也得。
　　举。云门问新罗僧。尔是甚处人。云新罗人。门云。将什么过海。云草贼大败。门云。为什么在我手里。云恰是。门云。一任勃趒。师云。云门老汉龙头蛇尾。放过者僧为什么在我手里。恰是劈脊便打。
　　举。北禅问僧。近离甚处。云黄州。禅云。夏在甚处。云资福。禅云。福将何资。云两重公案。禅云。争奈在我手里。云在手里即收取。禅便打。者僧不甘。随后趁出。师云。奇怪宛有超师之作。还知者僧么。只解贪前不能顾后。若在雪窦手里。棒折也未放在。
　　举。睦州示众云。我见百丈不识好恶。大众方集。以拄杖一时打下。复召。大众回首。丈云。是什么。有什么共语处。黄檗和尚大众方集。以拄杖一时打下。复召。大众回首。檗云。月似弯弓少雨多风。犹较些子。师云。说什么犹较。直是未在。若据雪窦。众集一时打下便休。或有个无孔铁槌。为众竭力善能担荷。可以笼罩古今乾坤把断。师蓦拈拄杖云。放过一著。
　　举。玄沙见鼓山来。作一圆相。山云。人人出者个不得。沙云。情知尔向驴胎马腹里作活计。山云。和尚又作么生。玄沙云。人人出者个不得。山云和尚漝么道得。某甲为什么不得。沙云。我得尔不得。师云。只解贪观白浪。不知失却手桡。
　　举。南泉示众云。王老师卖身去也。还有人买么。一僧出众云。某甲买。泉云。不作贵不作贱。作么生买。僧无语。卧龙代云。和尚属专甲。禾山云。是何道理。赵州云。明年与和尚作领布衫。师云。虽然作家竞买。要且不解输机。且道。南泉还肯么。雪窦也拟酬个价直。令南泉进且无门退亦无地。不作贵不作贱作么生买。别处容和尚不得。
　　举。茱萸把一橛竹上堂云。还有虚空里钉得橛么。时有灵虚上座出云。虚空是橛。茱萸便打。虚云。莫错打某甲。茱萸休去。师云。若要此话大行。直须打了趁出。
　　举。夹山与定山。同行言话次。定山云。生死中无佛则无生死。夹山云。生死中有佛则不迷生死。互相不肯。同上大梅。相见了具说前事。夹山问。未审那个亲那个疏。梅云。一亲一疏。山又问。那个亲。梅云。且去明日来。夹山至来日又问。未审那个亲。梅云。亲者不问。问者不亲。夹山住后云。我当时在大梅失却一只眼。师云。夹山毕竟不知换得一只眼。大梅老汉当时闻举。若以棒一时打出。岂止划断两人葛藤。亦乃为天下宗匠。
　　举。僧问保福。雪峰平生有何言句。得以羚羊挂角。时福云。我不可作雪峰弟子不得。师云。一千五百个布衲保。福较些些子。
　　举。僧问长庆。羚羊未挂角时如何。庆云。草里汉。云挂角后如何。庆云。乱叫唤。云毕竟如何。庆云。驴事未了马事到来。师云。宁可碎身若微尘。终不瞎个众生眼。长庆较些些子。复云。一般汉设使羚羊未挂角。也似万里望乡关。
　　举。僧问巴陵。祖意教意同别。陵云。鸡寒上树鸭寒下水。僧问睦州祖意教意同别。州云。青山自青山。白云自白云师云问既一般答亦相似。其中有利他自利瞒人自瞒。若捡点分明。管取解空第一。
　　举。赵州示众云。今夜答话去。有解问者出来。时有僧出。州云。比来抛砖引玉。引得个墼子。法眼和尚遂乃举。问觉铁嘴。先师意作么生。觉云。如国家拜将。乃问。甚人去得。时有人出云。某甲去得。云尔去不得。法眼云。我会也。师云。灵利汉闻举便知落处。然虽如此。放过觉铁嘴。夫宗师语不虚发。出来必是作家。因什么抛砖引墼。诸禅德。要识赵州么。从前汗马无人见。只要重论盖代功。
　　举。耽源辞国师。归省觐马祖。于地上作一圆相。展坐具礼拜。祖云。子欲作佛去。源云。某甲不解捏目。祖云。吾不如汝。师云。然猛虎不食其子。争奈来言不丰。诸人。要识耽源么。只是个藏身露影汉。
　　举。沩山问仰山。甚处来。云田中来。沩云。田中多少人。山插下锹子。叉手而立。沩云。南山大有人刈茆。山拈得锹子便行。玄沙云。我当时若见。与踏倒锹子。镜清云。不奈船何。打破戽斗。僧问明招。古人意在插锹处叉手处。招唤某甲。僧应诺。招云。还曾梦见仰山么。师云。诸方老宿咸谓。插锹话奇特。也大似随邪逐恶。若据雪窦见处。仰山被沩山一问。真得草绳自缚去。死十分。
　　举。玄沙问僧。近离甚处。云瑞岩。沙云。瑞岩有何言句。僧云。长唤主人翁。自云诺醒醒著。他后莫受人瞒。沙云。一等是弄精魂甚奇怪却云。何不且在彼中。僧云。瑞岩迁化也。沙云。如今还唤得应么。无对。师云。苍天苍天。
　　举。雪峰问僧。近离甚处。云覆船。峰云生死海未渡。为什么覆船。师代云。久向雪峰。侍者老汉拟议。拂袖便行。其僧当时无语。归举似覆船。船云。何不道渠无生死。僧再至雪峰举此语。峰云。此不是尔语。云是覆船恁么道。峰云。我有二十棒。寄与覆船。二十棒老僧自吃。不干阇梨事。师云。能区能别。能杀能活。若也辩得。天下横行。
　　举。德山圆明示众云。但有问答。只竖一指头。寒则普天普地寒。师云。什么处见俱胝老。热则普天普地热。师云。莫错认定盘星。森罗万像彻下孤危。大地山河通上险绝。甚么处得一指头禅。
　　举。僧问南院。从上诸圣什么处去。院云。不上天堂即入地狱。云和尚作么生。院云。还知宝应老落处么。僧拟议。院以拂子蓦口打。复唤僧近前云。令合是尔行。又打一拂子。师云。令既自行。且拂子不知来处。雪窦道个瞎。且要雪上加霜。
　　举。保福问长庆。盘山道。光境俱忘。复是何物。洞山道。光境未忘。复是何物。据二老宿。总未得剿绝。作么生道得剿绝去庆良久。福云。情知向鬼窟里作活计。庆云。尔作么生。福云。两手扶犁水过膝。师云。俱忘未忘总由我。保福因什么道未得剿绝。酌然能有几个。诸人又作么生道。免得长庆在鬼窟里。师云。柳絮随风自西自东。
　　举。大梅闻鼯鼠鸟声谓众云。即此物非他物。汝善护持吾当逝矣。师云。者汉生前莽卤。死后颟顸。即此物非他物。是何物。还有分付处也无。有般汉不解截断大梅脚跟。只管道贪程太速。
　　举。雪峰示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且致。望州亭乌石岭什么处相见。鹅湖骤步归方丈。保福便入僧堂。师云。二老宿。是即是。只知雪峰放行。不见雪峰把定。忽有个衲僧出问。未审雪窦作么生。岂不是别机宜识休咎底汉。还有望州亭乌石岭相见底衲僧么。良久云。担版禅和如麻似粟。
　　举。赵州问大慈。般若以何为体。慈云。般若以何为体。州呵呵大笑。至来日州扫地次。大慈却问。般若以何为体。州放下扫帚呵呵大笑。师云。前来也笑后来也笑。笑中有刀。大慈还识么。直饶识得。也未免丧身失命。
　　举。德山一日饭迟。自掌钵至法堂上。雪峰见云。者老汉钟未鸣鼓未响。托钵向什么处去。德山便回。峰举似岩头。头云。大小德山。不会末后句。山闻举令侍者唤岩头至方丈。问尔不肯老僧那。岩头密启其意。山至来日上堂。与寻常不同。岩头到僧堂前。抚掌大笑云。且喜得老汉会末后句。他后天下人不奈何。虽然如此。只得三年。明招代德山云。咄咄。没处去没处去。师云。曾闻说个独眼龙。元来只有一只眼。殊不知。德山是个无齿大虫。若不是岩头识破。争得明日与昨日不同。诸人要会末后句么。只许老胡知。不许老胡会。
　　举。雪峰一日见猕猴乃云。者猕猴各各背一面古镜。三圣便问。历劫无名。何以彰为古镜。峰云。瑕生也。圣云。一千五百人善知识。话头也不识。峰云。老僧住持事烦。师云。好与二十棒。者棒放过也好。免见将错就错。
　　举。僧问国师。如何是本身卢舍那。云与老僧过净瓶来。僧将到净瓶。云却安旧处著。僧复问。如何是本身卢舍那。云古佛过去久矣。云门大师道。无眹迹。师云。直得一手指天一手指地。争得无。还会么。云在岭头闲不彻。水流涧下太忙生。
　　举。僧问洞山。时时勤拂拭。莫遣惹尘埃。为什么不得他衣钵。山云。直饶道本来无一物。也未合得他衣钵。且道。什么人合得。僧下九十六转语。皆不相契。末后云。设使将来他亦不要。洞山深肯。师云。他既不受是眼。将来底必应是瞎。还见祖师衣钵么。若于此入门。便乃两手分付。非但大庾岭头一个提不起。设使阖国人来。且款款将去。
　　举。僧问投子。依稀似半月。仿象若三星。乾坤收不得。师于何处明。子云。道什么。云想师只有湛水之波。且无滔天之浪。子云。闲言语。师云。投子古佛。不可道不知。若点捡来。直是天地悬隔。才问。便和声打。
　　举。洛浦久为临济侍者。到夹山问。自远趋风。乞师一接。山云。目前无阇梨。此间无老僧。浦便喝。山云。住住阇梨。莫草草匆匆。云月是同溪山各异。截断天下人舌头即不无。争教无舌人解语。浦无对。山便打。师云。者汉可悲可痛。钝致他临济。他既云月是同。我亦溪山各异。说什么无舌人不解语。坐具劈口便摵夹山。若是个知方汉。必然明窗下安排。
　　举。三圣问雪峰。透网金鳞以何为食。峰云。待汝出网来向汝道。圣云。一千五百人善知识。话头也不识。峰云。老僧住持事烦。师云。可惜放过。好与二十棒。者棒一棒也饶不得。直是罕遇作家。
　　举伏牛为马祖驰书到国师处。国师问。马祖有何言句示人。牛云。即心是佛。国师云。是什么语话。良久再问。更有什么言句。牛云不是心不是物不是物。国师云。犹较些子师代当时便喝。牛却问。和尚此间如何。国师云。三点如流水。曲似刈禾镰。师云是什么语话。也好与一拶。见之不取。千载难忘。
　　举。玄沙问镜清。我不见一法为大过患。尔道不见什么法。清指露柱云。莫是不见者个法么。沙云。浙中清水白米从尔吃。佛法则未在。师云。大小镜清。被玄沙热瞒。我当时若见。但只向道。灵山授记也未到如此。
　　举。先报慈问僧。近离甚处。云卧龙。慈云。在彼多少时。云经冬过夏。慈云。龙门无宿客。为什么在彼许多时。云师子窟中无异兽。慈云。尔试作师子吼看。云若作师子吼即无和尚。慈云。念汝新到。且放三十棒。师云。奇怪诸禅德。若平展则两不相伤。据令则彼此俱险。还点检得么。
　　举。船子云。千尺丝纶直下垂。一波才动万波随。夜静水寒鱼不食。满船空载月明归。师云。者汉劳而无功。忽若云门道。一句合头语。万劫系驴橛。又作么生免此过。良久云。莫谓水寒鱼不食。如今钓得满船归。
　　举。投子问巨荣禅客。老僧未曾有一言半句挂诸方耳目。何用要见山僧。僧云。到者里不施三拜。要且不甘。子云。出家儿得恁么没碑记。僧绕禅床一匝而出。子云。有眼无耳朵。六月火边坐。师云。也不得放过。才转便与擒住便喝。是谁不甘。若跳得出。不妨是一员衲僧。
　　举。祖师道。六尘不恶还同正觉。拄杖子是尘。有甚么过。过既无。应合辩主。所以道。粪扫堆上现丈六金身。且拈在一边。赤肉团上壁立千仞。又放过一著。直饶八面四方。正好连架打。
　　举。古云。眼里著沙不得。耳里著水不得。忽若有个汉。信得及。把得住。不受人瞒。祖佛言教是什么热碗鸣声。便请高挂钵囊。拗折拄杖。管取一员无事道人。又云。眼里著得须弥山。耳里著得大海水。一般汉受人商量祖佛言教。如龙得水似虎靠山。却须挑起钵囊。横担拄杖。亦是一员无事道人。复云。恁么也不得。不恁么也不得。然后没交涉。三员无事道人中。要选一人为师。

　　明觉禅师语录卷第三



　　明觉禅师瀑泉集卷第四

　　　　参学小师圆应编
　　师自两处道场。多应机语句。门人集之。离三已行于世。斯所纪者。乃垂带自答。及古今因缘。朝暮提唱。辞意旷险。而学党未喻。复致之请益。师盖不获已。随所疑问。以此以彼。乍放乍收。或抑或扬。或代或别。近百五十则。实一时之能事也。况圆应忝预参承。宁忘捃拾。然多闻未益。诚有愧于宗师。必记诸善言。谅无讥于弟子。可命曰瀑泉集。意以飞流无尽为义。凡知我者幸同味焉。时天圣八年八月十五日。圆应序。
　　上堂。汝等诸人。尽是久经阵敌惯战作家。倚天长剑即不问。尔作么生是袖里藏锋。代云。寡不敌众。又云彼此。
　　上堂。寡不敌众。什么人分上事。代云。总由和尚。又云彼此。又云。龙蛇易辩。衲子难瞒。许尔眼正顶后一相。拈得也无。代云收。
　　有时云。收之一字。饮气吞声。作么生辩。代云。衲子难瞒。
　　或云。倾湫倒嶽。寻常之用。不涉泥水。道将一句来。代云。三千里外。
　　示众云。三千里外还且如何。代云过。或云。佛未出世时。一人人鼻孔辽天。出世后为什么杳无消息。代云。贼不打贫儿家。问僧云。贼不打贫儿家。因什么却打。代云。须到如此。
　　或云。祖师不到处。时人知有。时人不知处。过在祖师。作么生辩。代云。不得春风华不开。
　　上堂云。不得春风华不开。个个道我会。会即且致。作么生举。代云。时人相师。又云。空劫已前徒指注。空劫之后错商量。正当空劫什么人为主。代云。本是将军致太平。
　　有时云。太平本是将军致。莫错认定盘星。我为拈了也。还会么。代云。掩面。出去。
　　或云。交锋两刃。要定生死。彼此无伤。功勋不立。作么生是将军正令。代云。到即不点。
　　或云。到即不点。还甘也无。代云。赤心片片。
　　有时云。释迦老子出气不得。甚么处誵讹。代云。填沟塞壑。又代云。退身三步。问云。填沟塞壑负恩者多。甚处见老底。代云。香积世界。
　　或云。五千四十八卷。止啼之说。如今啼止也。还我黄叶来。代云。事不孤起。
　　有时云。事不孤起。尔也分一半。代云[口*耶]。又云。合到某甲。又云。单传心印过犯弥天。甚人委悉。代云。须见如此。
　　上堂。须见如此。著甚来由。代云。也是。
　　或云。善来文殊。还知败阙么。代云。一箭两垛。
　　或云。一箭两垛。为什么却败阙。代云。善来文殊。
　　或云。乾坤崩陷且致。再见天日。道将一句来。代云。悔不慎当初。
　　有时云。悔不慎当初。便下座。却问僧。他后作么生举。代云。好事不如无。
　　有时云。雄兵百万且定鞭疆。剑客三千若为驱使。代云。不许夜行投明须到。
　　示众云。不许夜行投明须到。何似生。代云。孟常门下。或云。一笔句下不甘底出来。代云。只宜拄杖子。
　　上堂云。只宜拄杖子。句下属何人。代云傍观者。
　　或云。威音王已前无师自悟。是第二句。还我第一句来。代云。扫土而尽。问僧。扫土而尽。你还知么。代云。因谁致得。
　　有时云。三世诸佛说梦。六代祖师说梦。翠峰今日说梦。还有梦见底么。代云。掀倒禅床。
　　或云。掀倒禅床。盖是本分。过在什么处。代云。恼乱春风卒未休。
　　或云。奔流度刃也是寻常。啐啄同时略请相见。代云。什么处去也。
　　上堂云。什么处去也。代云。日月易流。又云。针眼里藏身即不问。你作么生是游戏十方。代云。踞虎头收虎尾。
　　一日云。踞虎头收虎尾。诸方未曾见。代云也是。
　　或云。上来则扰扰。端坐则昏昏。脱洒一句作么生道。代云。春无三日晴。
　　示众云。春无三日晴。去住还堪笑。且问诸衲僧。晒却何时了。代云。某甲只管看。
　　或云。有佛法处不得住。无佛法处急走过。赵州为什么摘杨华。代云。更事多矣。问僧。更事多矣亦要商量。代云。莫教屈著。
　　有时云。明眼衲僧入门便话堕。三十年后谁是知音。代云。拂袖便出。
　　有时云。拂袖便出。也好与三十棒。代云。贼过后张弓。
　　或云。七纵八横。拈却把定乾坤眼。为什么却有沙。代云。黄连未是苦。
　　或云。黄连未是苦。黄檗好为邻。复问还辩得这时节么。僧云不会。自代云。抑己而已。
　　或云。绕天下行脚。到处岂无尊宿相为。还有尽力道得底句么。代云。口只堪吃饭。
　　上堂云。口只堪吃饭。云门大师拈了也。你来者里听什么碗鸣声。以拄杖一时打下。代僧当时但近前把住拄杖云。和尚。今日困。又云。阙棙子即不问。上座作么生是牛头横说竖说。代云。著甚来由。
　　一日云。著甚来由。便下座。代云。能有几个。
　　有时拈起拄杖云。天不能盖地不能载。复以拄杖画一画云。百千诸佛诸代祖师。尽向翠峰乞命。代云。官不容针。
　　或云。举一明三。为甚不著便。代云。作贼人心虚。又云。文殊起佛见法见。贬向二铁围山。衲僧起佛见法见。列在三条椽下。翠峰起佛见法见。谁敢觑著。代云。秤尺在手。
　　或云。洞庭湖水一吸净尽。鱼鳖向甚处藏身。代云咦。又云。喝下承当。崖州万里。棒头荐得。别有条章。作么生是衲僧本分。代云恶。
　　或云。虚空为鼓须弥为槌。王老师不打。还肯得诸方也无。代云。千年田八百主。
　　有时云。髑髅常千世界。鼻孔摩触家风。拈却别致一问来。代云。祖师遗下。又云你若龟头鳖头向后道亲见翠峰好。代云何必。
　　上堂。天不能盖地不能载。衲僧坐断如恒河沙。闹市里指出一个来。代云。便掴傍僧。
　　或云。生门易过死门难入。逆顺无拘底。为什么不垂手。代云。收得安南又忧塞北。
　　或云。荒田不拣草变为金。信手拈来金变为草。古圣日用不知且致。你为什么临机道得。代云。如虫御木。
　　上堂云。如来惟一说无二说。穿却衲僧鼻孔。换却衲僧眼睛。即得。若教我明破。恐带累你。不是好人。代云。欲见其师先观弟子。
　　或云。诸佛有难炭库里。众生有难火焰里。你衲僧不得动著。代云。鲁般绳墨。
　　或云。火待日热风待月凉。北斗南星句。不要你道。留与后人贬剥。代云。一言已出。驷马难追。
　　上堂云。色不异空空不异色。园头甚要古人道了也。因什么知而故犯。代云。争奈转多。问僧。我道转多。你作么生。僧云。某甲不会。师云。恼乱春风卒未休。
　　或云。本分事道。我知有将错就错。甚人承当。代云。不惜眉毛者。
　　或云。年来一度春也。毕竟事作么生代云。藏身露影。
　　或云。至道无难惟嫌拣择。德山不在付与黄檗。代云。洗脚上船。复问僧云。我恁么道。正是时人窠窟。赵州直得五年分疏不下。你何不救取。僧无语。师云。雪峰道底。
　　上堂云。开门待知识。知识不来过。直得出门相接。为什么土旷人稀。代云。和尚年老。
　　或云。放憨道著药忌。即不管你。死中得活。致将一问来。代云。略无些子。
　　上堂云。远则照近则明。你会也。笠子拄杖拈放一边。入水见长人作么生辩。代云平出。
　　或云。因一事长一智。针筒药袋不得失却。如履轻冰。道将一句来。代云。以己妨人。又云。会则事同一家。且放你过。不会则东西南北。付与驴年。代云。一日便头白。
　　或云。今日也恁么。明日也恁么。第三第四不问你。后五日事作么生。若道只恁么。代云。苦哉佛陀耶。
　　有时云。什么劫中无祖佛。你不著便犹可。代云。解笑底亦少。
　　或云。朝堂门下难举令。云门道底不要。代云但咳嗽一声。
　　一日云。谋臣猛将用不著。到即不点。是什么人。代云。不犯之令。
　　上堂云。若道得隔身句。知你是个了事人。忽若总道不得。我也知你亲。代云。猛虎不食其子。
　　一日云。千兵易得一将难求。上将来也三军在什么处。代云。退后退后。
　　或云。阃内者不出。阃外者不入。将相双行句。作么生道。代云。吊民伐罪。
　　因普请问僧。甚处来。云摘茶来。师云。茶园里有玄沙见底。还见么代但指露柱云。和尚问。又问僧。甚处来。云摘茶来。师云。人摘茶茶摘人不问。你无底篮子重多少。代云。惯得其便。又问僧。甚处来。云摘茶来。云茶丛列作鼻孔。茶叶是你眼睛。作么生摘。代云。今日不著便。
　　一日云。佛法不用学。触目皆成滞。百成既未游。楼阁门长闭。劝君回首看。请下一转语自云。莫辜负人好。
　　一日问僧。南泉斩猫儿。你作么生会。云有什么难。师云。作么生。无语。代云。一刀两段。
　　一日游园次。问僧。苦瓠连根苦。甜瓜彻蒂甜。明得个什么边事。僧无对。代云平出。
　　一日请益退。侍者问讯云。和尚不易。师云。有什么不易。无对。师代云。法堂上寸草不生。僧便礼拜。师云。若不是我。
　　师一日问僧。诸方道不得底句。你作么生道。僧云。天平地平。云漝么则王老师不如你。僧无语。师云。只道得一半。
　　师一日见僧来。师云。是什么物与么来。僧云。口痛秖对和尚不得。师云。鼻孔你。僧无语。师云。黄连未是苦。
　　师一日见二僧来。拈起拄杖云。与你二人分取。僧云。只恐和尚不平。第一僧云。那上座先到雪窦。师云。有功者赏。
　　师一日见二化主城中归。问云。你凭个什么。入城教化众生。僧云。虽有好心。且无好报。第二僧云。祸不入慎家之门。师云。近火先燋。
　　师一日晚参。问僧。是什么时候也。僧应诺。师便喝僧云。和尚何不领话。师云。日势稍晚。
　　师一日见僧来。拈起拄杖云。我两手分付。你作么生。僧退身云。不敢。师云。为什么棒上不成龙。僧云。三十年后恐辜负和尚。师放下拄杖云。吽吽。
　　师一日问僧。你见雪窦后录未。僧云见了。师云。向甚处见我。僧云。也知和尚是川中人师将拄杖打一下云。梦见。
　　师一日见僧出归。师云。闹市里还见天子么。僧无语。师代云。非但。又云。苦哉佛陀。
　　一日十数僧待立次。师云。佛法无人说。虽慧不能了。复问僧。还有无师自悟底么。众无语。师云。负命者上钩。
　　师因在庄。数僧侍立次。师问云。维摩老云。步步是道场。这里何似山里。众下语师皆不诺。师代云。只恐和尚不肯。
　　师一日问僧。你作个什么来。僧云。合灵宝丹来。师云。灵即不问。作么生是宝。僧云。不敢秖对和尚。师不肯。自代云。洎与和尚答话。
　　师一日问僧。你浴未。僧云。某甲此生不浴。师云。你不浴图个什么。僧云。今日被和尚勘破。师云。贼不打贫儿家。
　　师一日同僧游山次。到开山和尚塔头。僧云。见说开山便是黄巢。师云。黄巢是草头天子。为什么却作住山人。僧云。忌辰也好与他设粥。师不肯。自代云。赏不避仇仇。
　　师一日同三五僧看种田。师云。灵苗无根。作么生种。僧云。明年更有新条在。师云。你问我。我与你道。僧便问。师云。分付田舍奴。
　　师一日出城。见下院山主。师云。既是山主。为什么却在城中。山主无语。师自云。负命者上钩来。
　　师一日与数僧游山次。见牯牛举头。师问。牯牛举头作什么。僧云。怕和尚穿却。师不肯。自云。看入草底。
　　师一日烧亡僧。师问僧。还将得火来么。僧云。将得来。师云。弄假像真。
　　师一日问僧。甚处来。僧云浴来。师云。三身中那一身浴。僧云。或鼓声前或鼓声后。师云。饱丛林。
　　师一日问僧。你寻常为什么不上来。僧云。长上来只是门闭。师云。为什么不入来。僧云来也。师云。贼过后张弓。
　　师一日为首座写真。师云。既是首座。为什么却有两个。首座云。争之不足。师云。你问我。我与你道。首座拟问。师云。雪窦门下。
　　宋太宗皇帝。因事六问。当时无人奏对。因入寺见僧看经。问云。看什么经。对云。仁王经。帝云。既是寡人经。为甚在卿手里。师代云。皇天无亲唯德是辅。
　　因入塔院。问僧。卿是甚人。僧云。塔主。帝云。此是寡人塔。为什么卿作主。代云。盖国咸知。
　　因僧烧却藏经。朝见告乞。宣问。昔日摩腾不烧。如今为什么烧却。代云。陛下不忘付嘱。
　　因帝夜梦。神人报云。请陛下发菩提心。帝至晓宣问左右街。菩提心作么生发。代云。实谓今古罕闻。
　　因僧朝见。帝问。甚处来。云卧云来。帝曰。朕闻卧云深处不朝天。为什么却到这里。代云。难逃至化。
　　因僧朝见。帝赐坐。僧云。陛下还记得么。帝云。甚处相见来。僧云。灵山一别直至如今。帝曰。以何为验。僧无对。代云。贫道得得而来。
　　唐宪宗迎舍利。现五色光。百辟俱贺。惟韩愈端立。帝问。百僚皆贺。卿为甚不贺。愈曰。臣曾看经来。佛光非青黄赤白等相。此是神龙荷助之光。帝云。作么生是佛光。代云。陛下高垂天鉴。
　　裴相公。捧一尊佛像于黄檗前跪云。请师安名。檗云。裴休。师代相公。当时便喝。
　　广南刘王。请云门入内。于含春殿坐次。帝令鞠常侍宣问。灵树果子熟也末。门云。甚年中得信道生。师代进语云。犹带酸涩在。又代云门云。圣意难测。又云。诺诺。复宣问。如何是禅。云皇帝有敕臣僧对。代进语云错。又代云门云。念以臣僧年迈。
　　龙光问僧。名什么。云自观。光云。自观见什么。代云。有误龙光。
　　悟空禅师问座主。讲什么经。云法华经。空云。有说法华经处。我现宝塔当为证明。座主赞请甚人证明。代云。私通车马。
　　投子示众云。汝等诸人尽道。我实头。若出门三步。有人问你。作么生是投子实头处。作么道。代云。疑杀天下人。
　　有老宿。见官人手中执笏。乃问。在官人手中为笏。在天子手中为圭。在老僧手中唤作什么。代云。弄巧成拙。
　　四祖到牛头后庵。见虎便作怕势。牛头云。和尚犹有这个在。祖云。适来见什么。代云。但亦作怕势。又代云。洎合放过。
　　僧问惠济。古人道。得坐披衣向后自看。如何是得坐披衣。济云。畅我平生。代云。诺诺。
　　问投子。定慧等学明见佛性。此理如何。投子云。打水用桶。舀粥用杓。代云。争得不问。
　　玄沙见孚上座。便云。新到相看。孚云。已相见了也。沙云。什么劫中曾相见来。孚云。莫瞌睡。别云。这贼败也。
　　玄沙与地藏在方丈说话夜深。沙云。侍者关隔子门。汝作么生出得。地藏云。唤什么作门。别云。珍重便行。
　　崇寿问僧。泉眼不通被沙碍。道眼不通被甚么碍。僧云眼碍。别云。强将下无弱兵。
　　保福在疾。问僧。我与你相识年深。有何名方妙药相救僧云。甚有。闻说和尚不解忌口。别云。只恐难为和尚。
　　有西天声鸣三藏。到王大王处。王令玄沙验过。玄沙以铜火箸击铁火炉。问三藏云。是什么声。云铜铁声。沙云。大王莫受外国人瞒。师别云。大王宜加信敬。又别三藏云。莫瞒外国人。
　　国师问座主。讲什么经。云金刚经。国师云。最初是什么字。座主云。如是。国师云。是什么。别云。以拄杖便打。
　　陆郎中问仰山。如何是不断烦恼而入涅槃。仰山竖拂子。郎中便拜。异时仰山却问郎中。曾问不断烦恼而入涅槃。老僧竖拂子。郎中作么生会。陆云。据某甲见处。入之一字也不用得。仰山云。入之一字不为郎中。师云。作么生会。云别。陆云。拂子到某甲手里也。又别仰山后语云。我将谓你是个俗汉。
　　陆大夫问南泉。大悲菩萨甚处得许多手眼来。泉云。如国家用大夫作什么。别云。不及大夫所问。
　　僧问云门。十方薄伽梵一路涅槃门。如何是一路涅槃门。门云。我道不得。云和尚为什么道不得。云你举话即得。别云。浅水无鱼徒劳下钓。
　　吴尚书访睦州。至门首便问。三门俱开。弟子从何门而入。睦召尚书。尚书应诺。睦云。从信门而入。别云。客是主人相师。
　　南泉迁化。陆亘大夫到。院主云。大夫何不哭。大夫云。道得即哭。长庆代云。合笑不合哭。别云。苍天苍天。
　　云岩迁化。时道吾问。离却壳漏子了。后向何处再得相见。岩云。向不生不灭处相见。别云。唤侍者与我记取这一问。
　　僧问法灯。百骸俱溃散。一物镇长灵。未审百骸一物相去多少。灯云。百骸一物一物五骸。别云。吾不如汝。
　　僧问归宗。如何是佛。宗云。我向你道。还信么。云和尚言重。争得不信。宗云。只汝便是。别云。侍者寮里吃茶去。
　　麻谷持锡到国师处。振锡而立。国师云。汝既如是。何用见吾。谷又振锡一下。别云。洎不到此。
　　妙济于僧前书一字。问云。是什么。僧云不识。济云。满口道著。别云。老僧罪过。
　　僧问曹山。清税孤贫。请师拯济。山云。税阇梨。应诺。山云。清源白家酒。三盏犹道未沾唇。别云。税阇梨应诺。是什么心行。
　　僧问玄觉。先师举不及处。请和尚举。觉云。听者须是奇人。别云。大众看者一员禅客。
　　石头问让大师。不慕诸圣不重己灵时如何。让云。子问太高生。何不向下问将来。别云。三十棒教谁吃。
　　僧问玄沙。尽十方世界。是一颗明珠。学人为什么不会。沙云。用会作么。别云。诸方即得。我这里不得。
　　玄沙问南际云。此事惟我能知。长老作么生会。际云。须知有不求知者。别云。雪峰门下几个如斯。
　　法眼问百法座主云。百法是体用双陈。明门是能所兼举。座主是能。法座是所。作么生说个兼举。有老宿代云。和尚唤什么作法座。别云。和尚分半院与某甲始得。
　　睦州问座主。讲什么经。云涅槃经。州云。问大德一段义得么。云问什么义。州以脚趯空吹一吹云。个是什么义。云经中无此义。州云。脱空谩语汉。此是五百力士揭石义么。老宿代云。和尚瞒某甲瞒大众。别云。和尚惯得其便。
　　云门示众云。世尊生下。一手指天一手指地。周行七步目顾四方云。天上天下唯我独尊。我当时若见。一棒打杀与狗吃。贵得天下太平。法眼云。云门气势甚大。要且无佛法道理。老宿代云。将谓无人证明。别云。钩在不疑之地。
　　岩头雪峰钦山三人坐次。洞山点茶来。钦山闭眼。洞云。什么处去来。钦山云。入定来。洞云。定本无门。从何而入。老宿代云。大有人恁么会。别云。当时但指岩头雪峰云。与者两个瞌睡茶吃。
　　云门问僧。近离甚处。云新罗。门云。将甚么过海。云草贼大败。门云。你为什么在我手里。僧云恰是。别云。嘘嘘。
　　云门到洞岩得数日上参。恰见岩下来。岩问。什么处去。云亲近去。岩云。乱走作什么。云暂时不在。岩云。什么处去来。别云。好与三十棒。
　　东平问官人。风作何色无对。却问僧。僧提起衲衣云。者个在府下铺。平云。用多少帛子。别云。虾跳不出斗。
　　云门问曹山。密密为什么不知有山云。只为密密所以不知有。别云。达磨来也。
　　雪峰在国清。拈起钵盂问座主。道得与你钵盂。主云。此是化佛边事。别云。只恐钝置和尚。峰当时云。你作座主奴也未得。主云。某甲不会。峰云。你问我。我与你道。座主方礼拜。峰便踏倒。后座主举似云门云。某甲得七年方见。门云。你得七年方见云是。别云。草贼败也。
　　道吾见云岩扫地。问云。太驱驱生。岩云。须知有不驱驱者。吾云。恁么有第二月也。别云。洎合放过。
　　清峰辞雪峰。问甚处去。清峰云。识得者汉即知去处。雪云。你是了事人。乱走作什么。别云。西天斩头截臂。清峰当时云。和尚莫涂污人好。雪云。我即涂污你。你道古人吹布毛作么生。清峰云。残羹馊饭。已有人吃了也。雪峰休去。师出。雪峰语云。一死更不再活。
　　韶山勘僧云。莫便是多口。白头因云。不敢。韶云。多少口。云遍身是。韶云。大小二事向甚处出。云韶山口里。别云。从来疑著韶山。
　　保福到庵主处。茶话次。庵主云。有僧问某甲。如何是祖师西来意。某竖起拂子。不知得不得。福去。某争敢道得不得。有个问有人赞叹此事。如虎带角。有人轻毁此事。分毫不直。一等是恁么事。为什么赞毁不同。庵主云。适来出自偶尔。有老宿云。毁又争得。又老宿云。惜取眉毛。师都别云。若非和尚证明。拂子一生无用。

　　石头大师参同契

　　予尝览斯作。颇见开士。皆摛辞肇极。成赞厥道。因亦随兴以拟之。匪求蚀木于文也。噫先觉洪规。可洞照遐古。岂复情谓逾越于其间哉。盖往往学者。抑问勉意不获而已。其或金沙混流。淘之汰之。固必存彼匠手明矣。
　　竺土大仙心(谁是能举)。东西密相付(惜取眉毛)。人根有利钝(作么生)。道无南北祖(且款款)。灵源明皎洁(抚掌呵呵)。枝派闇流注(亦未相许)。执事元是迷(展开两手)。契理亦非悟(拈却了也)。门门一切境(舍短从长)。回互不回互(以头换尾)。回而更相涉(这个是拄杖子)。不尔依位住(莫错认定盘星)。色本殊质像(岂辨开眸)。声元异乐苦(还同掩耳)。闇合上中言(心不负人)。明明清浊句(口宜挂壁)。四大性自复(随所依)。如子得其母(可知也)。火日风动摇(春水自消)。水湿地坚固(从旦至暮)。眼色耳音声(海晏河清)。鼻香舌咸醋(可凭可据)。然于一一法(重报君)。依根叶分布(好明取)。本末须归宗(惟我能知)。尊卑用其语(不犯之令)。当明中有闇(闇必可明)。勿以闇相遇(明还非睹)。当闇中有明(一见三)。勿以明相睹(无异说)。明闇各相对(若为分)。比如前后步(不如此)。万物自有功(旨尔宁止)。当言用及处(纵横十字)。事存函盖合(子细看)。理应箭锋拄(莫教错)。承言须会宗(未兆非明)。勿自立规矩(突出难辨)。触目不会道(又何妨)。运足焉知路(也不恶)。进步非近远(唱弥高)。迷隔山河尔(和弥寡)。谨白参玄人(闻必同归)。光阴莫虚度(诚哉是言也)。

　　真赞


　　禅定大师

　　虚凝不器。有象殊域。伊河逞流。卓尔原极。鹫峰崔嵬。蟾轮乍回。列刹望重。劳生眼开。开也谁睹。迅振高古。或叶或华。自三自五。天子褒称兮禅定师。而今而后兮香风吹。

　　集贤殿学士曾侯

　　天石麟岂轻献。日角月角藏亿万。当年文阵获全功。不夺龙头几人怨。

　　若冰大师

　　冰之有光非珠澄彻。山之有光非玉凝洁。若冰大师殊彼清绝。殊兮必群绝兮可睹。一字根极三千顶住。乍曰义龙或称律虎。相对风规分不分。金田独步君看取。

　　清照大师

　　巨海秋碧鳌峰昼寒。巧出匠手依依对看。宝几乍凭华巾非结。以焰续焰话月指月。古兮今兮请试甄别。

　　恭首座

　　道离微兮谁与邻。貌古澹兮飞清尘。岩桧苍苍经几春。乳窦堂中第一人。
　　禅徒写予幻质复请为赞辞曰。
　　祖佛怨兮非其师。丛林害兮谁相资。冰枯雪残深索索。水冷云澹空累累。宝圣错僧繇知。人间天上争容伊。

　　周生强图梦身予亦不能伏笔

　　上下三指彼此七马。拈华未曾微笑何也。石谓玉兮器必分。水凌虚兮月非下。不知谁是傍观者。
　　咄者枯蘖遽生瓜葛。来自三川欺乎两浙。指鹿为马将日作月。罪兮弥天焉可分说。

　　广慧禅师

　　寥寥雄机落落虚宇。本之不兆传之奚取。取既有规规还伦古。凝明孤宽垂应万端。海蚌光绝天珠影残。南来北来玄眸可观。

　　安岩山照禅师(并序)

　　愚昔游汉水抵庐岳。率访丛室。袭禅家流偕象马蹴踏。至于心口愤悱。品藻当代诚难其师。然非厚诬。方来且指掌轮握何取。岂斯款陪老作睹绘真相。古之今之叹恨亡矣。高深莫究其极。明晦靡尽其际。故时钦依乃勉抉称咏。庶文外之士。道存而同归者也。
　　觉雄慧灯记。饮光灭光联不已。龙昌遽绝善续者谁。梅峰之师。化偃二浙声流四维。大名无当高让太白。韬晦殊运虚明旷索。归休安岩寒笼翠杉。我笑方外华非。类[口*(御-ㄗ+亍)]郢工笔狂梵仪。顿举肩云顶丝。秋蟾夜渚静应。南轩兮相对时。空生未解兮闻斯语。开眸凝瞻。迅雷不及掩耳。

　　明觉禅师瀑泉集卷第四



　　明觉禅师祖英集卷第五

　　　　参学小师文政编
　　师之形言也。且异乎阳春白雪碧云清风者也。夫大圭不琢贵乎天真。至言不文尚于理实。乃世之衡鉴。岂智识而拟议哉。师自戾止翠峰雪窦。或先德言句渊密。师因而颂之。或感兴怀别贻赠之作。固亦多矣。其有好道者。并录而囊之。一日总缉成二百二十首。乃写呈师。师曰。余偶兴而作。宁存于本。不许行焉。禅者应曰。乃祖闱千载之芳烈也。勿轻舍诸。师察其悫志勉。弗获已抑而从之。文政幸侍座机。辄述序引。用识岁时。炎宋天圣十年孟陬月。文政谨序。

　　偈颂


　　送宝相长老(并序)

　　大师欢禅德。将赴丹丘辟命光阐宗乘。盖时应必行。固不可抑留者也。且抚会之作肇旷绝之道。虽一凝一流一彼一此又何间然。率织芜辞。以代赆别。
　　奥域灵区存物外。　　独标台岭为绝概。　　掩胜潜奇列作屏。　　堆青写碧深如黛。　　彤霞暖影生岩壁。　　香桂茂阴笼苏石。　　赤松子也浪虚闲。　　白道猷兮大轻掷。　　曹溪有叟归其中。　　风从虎兮云从龙。　　乘兴正值二三月。　　坐断还依千万峰。　　华飞飞日迟迟。　　清飙[颱-台+弗][颱-台+弗]吹无时。　　玲珑八面自回合。　　峭峻一方谁敢窥。　　窥来须得乾坤眼。　　照古腾今谓非间。　　若能此去副全提。　　开发人天有何限。

　　送法海长老

　　常爱裴相国式芳尘。　　断际高风慕要伦。　　拟欲事师为弟子。　　不知将法付何人。　　常爱李相国垂列星。　　药峤深源宅性灵。　　我来问道无余说。
　　云在青天水在瓶。　　缅想当时二台辅。　　出镇藩维访诸祖。　　寥寥浮幻轻百年。　　落落宏规照千古。　　今闻仙都贤太守。　　入政褰帷声浩浩。　　英佐一一分化条。　　文经武纬亦难讨。　　远远笺函飞乳峰。　　选开士兮恢吾宗。　　觌夜光非震沧海。　　聆正音岂玩焦桐。　　徒夸麟龙自西自东。　　应排罔象得象。　　必须觉雄让雄。　　今既塞请还也奇别。
　　茫茫普热纷纷下雪。　　倒流四河载发枯蘖。　　卷舒立方外乾坤。　　纵横挂域中日月。　　黄头碧眼。
　　知未知去去。　　凭谁继清绝。

　　送文政禅者

　　古有焦桐音。　　听寡不在弹。　　古有阳春曲。　　和寡不在言。　　言兮牙齿寒。　　未极离微根。　　弹兮岁月阑。　　未尽升沉源。　　少林几坐华木落。　　庾岭独行天地宽。　　因笑仲尼温伯雪。　　倾盖同途不同辙。
　　麟兮凤兮安可论。　　许兮巢兮复何说。　　秋光澄澄蟾印水。　　秋风萧萧叶初坠。　　送君高蹈谁不知。　　如曰不知则为贵。

　　送昭敏首座

　　君不见。　　鹫峰胜集百万。　　茫茫等闲过。　　坏衲之外皆清堕。　　君又不见。　　熊岭孤运岁月。　　索索艰难生。　　深雪之中有一个。　　宛转流落千余年。　　危分险布空平阗。　　辩龙蛇兮眼何正。　　擒虎兕兮机不全。　　石窗四顾沧溟窄。　　寥寥不许白云白。
　　掣断金锁天麒麟。　　高举铁鞭击三百。　　犹轻舍争知也。　　别有七星光斗射。　　风前把欲赠行人。
　　将报不平绕天下。

　　送知白禅者

　　松不直棘不曲。　　谁笑卞和三献玉。　　经天纬地太无端。　　迈古超今亦轻触。　　靡羁束何必云。　　素范还还真规复复。　　栴檀叶落香风清。　　千里万里长相逐。

　　送胜因长老

　　黄梅散席三百载。　　续焰联芳事空在。　　宗兮派兮生异端。　　华兮叶兮太烦碎。　　韶阳间出多慷慨。　　权要雄雄曾绝待。　　曲木据位知几何。　　利刀剪却令人爱。　　近还有个披老衲。　　楚甸横身风飒飒。　　铁作一寻非等闲。　　壁立千仞须摧踏。　　报君知江南江北徒累累。　　鳌转海运兮纤麟片甲。　　雷奔电驱兮寸毫尺牦。　　斯言勿谓存规矩。
　　平不留兮险非取。　　周行独立如便休。　　谁振宏纲照千古。

　　送重郜禅者

　　春雨如膏春云如鹤。　　忽此忽彼乍休乍作。　　枯荄离离维风太迟。　　幽石片片辽空亦危。　　一华开五叶兮不相似。　　独孤明夸还自知。　　还自知。
　　历魏游梁徒尔为。

　　送僧归灵隐(因瞩白云无羁)

　　白云无羁冷淡清奇。　　雪格未可鹤态还卑。　　垂天沃日兮似结不结。　　为雨从龙夸后期必期。
　　噫悠悠忽尔春风吹。　　南北东西唯我知。　　谁知。菡萏峰前布影时。

　　送僧之石梁

　　万卉流芳不知春力。　　岩畔涧底蹙红皱碧。　　乘兴复谁同。　　孤踪远仇敌。　　君不见。　　五百圣者导雄机。　　灵峰晦育深无极。　　寒山老寒山老随沈迹。　　迢迢此去须寻觅。　　华落华开独望时。　　记取白云抱幽石。

　　送师旻禅者

　　深岩寂寂披兰芷。　　碧雾红霞映流水。　　空生别我期未期。　　绝域殊方拟轻拟。　　堪笑归岭南奔驰。　　何鄙彼危急乱抛下。　　尽云提不起。　　伊予本自不将来。　　相送奚凭挂唇齿。　　旻禅客旻禅客师子子。　　应须落落存终始。　　君不见。　　古人有言兮。　　扑碎骊龙明月珠。　　大丈夫到如此。　　行行不用频弹指。

　　寄白云长老

　　八纮云静明寥沈。　　夜永松堂对寒月。　　凋残片叶坠虚庭。　　冷寂何人立深雪。　　因忆钱唐郜禅者。　　十载岩栖曾未下。　　分飞谁谓绝相同。　　远念冥冥欲奚写。　　忽闻赴请之仙都。　　声光蔼蔼登清途。　　孰云天骥骤方外。　　自笑大鹏离海隅。
　　乾坤窄。　　乾坤窄。　　湛卢潜射斗牛白。　　茫茫无限未归人。　　到必为时除点额。

　　送智迁首座

　　云萝杳杳藏岩曲。　　碧叠清飞冷相促。　　瘦藤轻衲休便休。　　短焰残芳续何续。　　禅家本自冥羁绊。　　洲渚园林曾不惮。　　十影神驹立海涯。　　五色祥麟步天岸。　　君看取君看取。　　匝地茫茫有谁举。　　瓴甋频磨如未回。　　为吾深忆卢公语。

　　送善暹首座

　　名之基实之蒂。　　深兮固兮宛相继。　　古之名也在希声。　　今之实也同浮翳。　　子州善卷之流也。
　　尧驱舜驰让无暇。　　归去来兮归不归。　　到头未出冥冥者。　　吾徒孰谓标奇绝。　　动静凭君试甄别。　　叶零零兮秋暮半凋。　　华片片兮春暖齐发。
　　暹禅老。　　暹禅老。　　意曾高旷排沽待忽致讥褒。
　　天人列请兮屡轻笑。　　祖佛位卑兮还拟逃。　　我恐逃之逃不得。　　大方无外皆充塞。　　茫茫扰扰知何极。　　八面香风惹衣裓。

　　送僧

　　吴山碧。　　楚江碧。　　吴楚悠悠兴何极。　　一寻寒木自为邻。　　三事秋云更谁识。　　乾坤不是无知己。
　　玉石休云辩真伪。　　待时沽誉漫沦生。　　晦迹韬光亦何意。　　春风急。　　春风急。　　八骏奔驰追不及。
　　南北东西把定时。　　为君直上孤峰立(观气分枝非独古有诚之言也)。

　　颂药山师子话送僧

　　斥愬金毛师子子。　　栴檀林下青莎里。　　置也置也威自全。　　一出六出眉剔起。　　非拟拟知几几。
　　星流不问三千里。　　天外风清哮吼时。　　为君吸尽西江水(咄)。

　　送秀大师

　　岩窦宵寒拥山帔。　　月高古木霜禽睡。　　西庵禅者来扣门。　　别我凌晨下层翠。　　欲留不可留。　　写意不及意。　　屈眴迢迢安足云。　　华偈联联太容易。　　君不见。　　刘阳叟绝希冀。　　送人只道无他事。
　　行行会有知音知。　　何必清风动天地。

　　送广华严归鹫峰

　　海山孤僻非蓬岛。　　雾冷云深松桂老。　　有客凝冬何太高。　　巨野宵征苦相讨。　　岩房杳杳凌寒空。　　冰霜落落分谭丛。　　谁云百城沈古月。　　自笑八面生清风。　　俄然别我还归去。　　惠理之徒望回驭。　　重重无尽楼阁门。　　到必为时略轻据。

　　送远尘禅者

　　衲卷残云风高绝邻。　　倚天照雪堪抗要津。　　八纮极目兮春山若黛。　　九野纵步兮汀草如茵。
　　三十四老未轻识。　　凛然方外奚相亲。

　　送德隆山主

　　霜叶凋残岩风凛寒。　　彼之禅老忽下崇峦。　　衲有云兮曾卷未卷。　　琴无弦分解弹不弹。　　迢迢既行宜听斯语。　　明闇路岐生死洲渚。　　而今而后知不知。　　颓纲委地凭谁举。

　　送澄禅者

　　春色依依袭尔原草。　　春风浩浩拂我窗牖。　　念此分飞赠无琼玖。　　片片乱飘岩上梅。　　条条纵舞溪边柳。　　澄禅澄禅听斯言。　　古也今也行路难。　　知之者石火星流未急。　　不知者龙骥步骤曾宽。　　看看。孰云平地起波澜。

　　送惠俦禅者

　　少林风规何大潇洒。　　笼古罩今睥真睨假。　　谁云发机射虎。　　自笑品类观马。　　剑客茫茫不要呈。　　甑人往往须擒下。　　俦禅俦禅峥嵘象驾。

　　送惠文禅者

　　正法眼绝尘沙。　　二三四七水月空华。　　千灯续焰曾间五叶分披未葩。　　君不见。　　卷席百丈掩耳丹霞。　　龙行虎步争孤立。　　尽同云雨去无涯。
　　文禅文禅腾焕吾家。

　　送道成禅者

　　曹溪流非止水。　　一点忽来千波自起。　　直须钓鳌钓鲸。　　莫问得皮得髓。　　君不见。　　石头有言兮。
　　圣不慕他灵不在已。　　成禅成禅谁家之子。

　　送清演禅者

　　我年老大心力衰微。　　赠别无语冥同振飞。　　因思古之送人有言。　　吾不知其殊途同归。　　独爱新丰曲腾清辉。　　寸草不生千万里。　　出门春色共依依。

　　送继宝禅者

　　宝非宝日杲杲。　　上上机无处讨。　　赤水求来何太狂。　　荆山觅得苦相恼。　　不恼不狂排夜光。　　险恶道中为津梁。

　　送小师元楚

　　道之冥机一何相守。　　汝竞光阴我亲蒲柳。　　毋厚辨之夺席。　　毋薄愚之诵帚。　　深思彼伐木丁丁之声。　　照古照今兮宜善求友。

　　送清果禅者

　　春雨蒙蒙春风[颱-台+弗][颱-台+弗]。　　动兮静兮匪待时出。　　云霞闲澹作性。　　金铁冷落为骨。　　知我者谓我高蹈世表。　　不知我者谓我下视个窟。　　道恣随方情。　　融羁锁紫栗。　　一寻青山万朵行行思。　　古人之言无可不可。　　南北东西但唯我。

　　酬行奯长老

　　黄金为骨松为恣。　　道高曾鄙天人师。　　有言遗我千古奇。　　无人知石虎吞却木羊儿。

　　至人不器

　　谁当机举不赚亦还稀。　　摧残峭峻销烁玄微。
　　重关曾巨辟。　　作者未同归。　　玉兔乍圆乍阙。　　金乌似飞不飞。　　卢老不知何处去。　　白云流水共依依。

　　因事示众

　　石本落落玉自碌碌。　　古之今之一何[言*斯]速。　　师子不咬麒麟。　　猛虎不食伏肉。　　君不见。　　洞庭孤岛烟浪深。　　木马追风有人识。

　　日暮游东涧(五首)

　　极目生晚照。　　溪云偶成朵。　　大朴曾未分。青山自唯我。
　　极目生晚照。　　远树笼微阴。　　谁知清浅流。　　别有沧海深。
　　极目生晚照。　　幽情眷兰芷。　　白苹叶里风。　　不在秋江起。
　　极目生晚照。　　步影何迟迟。　　归禽古木中。　　相对频相窥。
　　极目生晚照。　　蓬莱匪仙境。　　钓得十二鳌。　　重来谢孤影。

　　思归引(三首)

　　一住翠峰顶。　　两见溪草绿。　　不知朝市间。　　几番生荣辱。　　萧条岩上云。　　冷淡水边竹。　　报谁归去来。　　向此空踟躅。

　　常忆在庐山。　　随时寄瓶锡。　　五百与一千。　　聚头同遣日。　　猿攀影未回。　　鹤望情还失。　　教他王老师。　　痴钝无处觅。

　　时雨洒如膏。　　万卉皆滋益。　　枯根甘自休。　　也似春无力。　　耕夫晓尚眠。　　蚕妇夜多息。　　从兹家业荒。　　共落风尘迹。

　　送蕴欢禅者西上

　　金阙路曾遥。　　行行值开泰。　　石房云未闲。　　杳杳若相待。　　高踪逾履水。　　何人不倾盖。　　早晚承帝恩。　　再卜林泉会。

　　送僧

　　春云情既高。　　片段飞虚碧。　　去留机未消。　　今古望还积。　　澄澄天影回。　　杳杳地形直。　　别夜共相思。　　谁栖此泉石。

　　法尔不尔

　　夏云多奇峰。　　干城冷相映。　　借问诸禅僧。　　那个堪凭定。　　干城高锁月。　　夏云欲为雨。　　若谓非全功。　　子细看规矩。

　　送诸方化主

　　空岩暖律回。　　极目望还普。　　数点方外云。　　几处人间雨。　　寥寥沧海月。　　依依少林祖。　　去必示劳生。　　清风立千古。

　　刘禹端公问云居雨从何来。　　东平问官人风作何色。　　雨从何来风作何色。　　龙门万仞曾留宿客。　　进退相将谁遭点额。

　　风作何色雨从何来。　　不用弹指楼阁门开。　　波波棱棱南方未回。

　　送僧

　　松风清未休。　　水月淡相对。　　去来非等闲。　　必许孤云会。

　　颂云门九九八十一(二首)

　　三三九九八十一。　　一一观风随召出。　　千古有谁同共知。　　一毛师子众毛毕。

　　九九八十一。　　大勋不竖赏。　　若谓无誵讹。　　金刚曾合掌。

　　乌龙和尚

　　空岩清夜坐。　　藓径积深雪。　　瞑目思古人。　　彻曙落残月。　　童敲石磬寒。　　猿挂枯枝折。　　杳杳无限情。　　分明向谁说。

　　秋日送僧

　　边雁影邪寒蝉声速。　　乘时毳流远别岩谷。　　林惊一叶兮微风触袖。　　水肃百川兮片月在目。
　　因忆象骨老师曾送人。　　行行不谓抽金镞。

　　早参示众

　　晓天云静浓霜白。　　千峰万峰锁寒色。　　骊龙失珠知不知。　　无限平人遭点额。

　　春风辞寄武威石秘校

　　春风何萧萧。　　和雨复兼雪。　　折华功未深。　　偃草势曾烈。　　毗城痴爱老。　　怯寒对清拙。　　襄岩影响士。　　难御同孤劣。　　鳌峰人不来。　　柴门亦休闭。　　松头栗鼠下。　　时把藤床啮。　　庭际霜禽归。　　屡啄苔钱阙。　　一旦春风息。　　暖日生林樾。　　幽径磐石上。
　　拄筇行且歇。　　无弦兮莫弹。　　有语兮存舌。　　冷落流水声。　　古之若为说。　　凋残早梅树。今之若为别。　　俯仰身力轻。　　翻忆春风切。　　为吾吹却尘欲革分岐辙。　　为吾吹却云。　　欲问辽空月。　　不知天地间。　　堪为谁交结。

　　送百丈专使

　　大雄孤顶曾遐举。　　遍索诸方谁敢拒。　　乳窦峰前捋虎须。　　再得完全又归去。

　　送清素禅者之金华

　　古策风高瓶浪阔。　　春云片段分清绝。　　金盆后夜孤顶寒。　　去去谁同落残月。

　　拟寒山送僧

　　择木有灵禽。　　寒空寄羽翼。　　不止蓬莱山。　　冥冥去何极。

　　送如香大师

　　栴檀叶落雨初歇。　　天外风清亦何别。　　后夜莲城溪月寒。　　孤光谁共倚寥沈。

　　寄于秘丞(二首)

　　石径通岩窦。　　引步藏欹侧。　　蓬莱人不来。　　扫尽苍苔色。
　　飞瀑千万层。　　五月状冰雪。　　将期云雾开。　　永夜对孤月。

　　再成古诗

　　霜华一镊中。　　玉童摘未摘。　　斯言如不闻。　　千古动愁色。　　因忆商山吟。　　在乌不在白。

　　答当生不生

　　咄咄休强名。　　刍狗亦为累。　　寂寥金粟身。　　曾未求诸己。

　　戏靠安岩呈双溪大师

　　陕府铁牛却知有。　　春秋几几成过咎。　　一身还作二如来。　　黑白不分辩香臭。

　　疏黑白无从

　　天地不仁万化蠢蠢。　　若谓非缘竹何从笋。　　发兮发兮黑白是准。

　　暮冬感怀寄瑞岩禅师

　　雪水绕松槛。　　迟迟结清浅。　　病眼时懒开。　　幽情况难遣。　　故人久相别。　　飞文屡惭腼。　　仰谢十二峰。　　分照月如剪。

　　送知久禅者

　　霜竹凝寒携九节。　　铜瓶浪锁千溪月。　　天上人间不自知。　　行行谁共分清绝。

　　送庆颜禅者

　　岩桂风清香露滴。　　定起高秋映虚碧。　　断云不是归帝乡。　　飞落人间有谁识。

　　春日怀古(四首)

　　门外春将半。　　岩冰暖有声。　　玄沙曾未到。　　虚得偃溪名。
　　门外春将半。　　青青野色分。　　桃华开欲尽。　　无处觅灵云。
　　门外春将半。　　群芳斗盛时。　　邻家有庭柏。　　诸祖共相知。
　　门外春将半。　　幽禽语共新。　　宝陀岩上客。　　应笑未归人。

　　送僧之金陵

　　胜游生末迹。　　杳自狎时群。　　卷衲消寒木。　　扬帆寄断云。　　曙瓶华外汲。　　午磬浪边闻。　　别后石城月。　　依依远共分。

　　送僧

　　知方流古意。　　云树别诸邻。　　月不澄微水。　　山应立是尘。　　静空孤鹗远。　　高柳一蝉新。　　欲究劳生问。　　归思莫厌频。

　　千里不来

　　不见古君子。　　因循又隔秋。　　浮生多自掷。　　好事更谁留。　　碧巘高沈月。　　寒云静锁楼。　　宗雷何处是。　　白鸟下汀洲。

　　僧归霅上

　　海国浮轻楫。　　悠悠兴未阑。　　草随春岸绿。　　风倚夜涛寒。　　沙鹭宜相狎。　　霜蟾望更宽。河声西听日。　　谁得共云端。

　　春晴野步

　　乘兴携多士。　　迟迟傍水濆。　　春山不在目。　　啼鸟共谁闻。　　片石寒笼藓。　　残华冷衬云。　　只应融老辈。　　庵际境犹分。

　　赋瑞雪送穆大师

　　五六皆名出。　　飘华独见稀。　　若教同一色。　　还似负群机。　　玉马独空说。　　铜驼转更非。　　争如千万里相对共依依。

　　送铁佛专使

　　荷策来寻我。　　泛舟思旧山。　　不知何处月。　　相照在深湾。　　风助秋涛急。　　云兼野树闲。　　到时如请益。　　先忆赵州关。

　　同于秘丞赋瀑泉

　　大禹不知凿。　　来源亦自成。　　色应邻众白。　　声合让孤清。　　远势曾吞海。　　飞流未喷鲸。　　灵槎如可泛。　　天派问归程。

　　送简能禅者归仙都

　　荷策下丹嶂。　　纷纷雪正飞。　　浮生谁未到。　　旧国自重归。　　云背猿声断。　　天遥鹗影微。　　莲城古风月。　　又得振清机。

　　天竺送僧

　　雪霁莲峰顶。　　孤禅起石床。　　向时机自绝。　　异域路空长。　　啼狖冲寒影。　　归鸿见断行。　　后期无定迹。　　烟水共茫茫。

　　寄石秘校

　　重林冥坐久。　　引望复迟迟。　　烦暑未消日。　　凉风来几时。　　天云飞积火。　　岩溜散垂丝。　　欲拟相寻去。　　浮生已共知。

　　因事示众

　　客从远方来。　　遗我径寸璧。　　中有四个字。　　字字无人识。　　清涵鲸海宽。　　冷射蟾轮窄。　　今朝呈似看。　　请道末后句。

　　静而善应(二首)

　　觌面相见不在多端。　　龙蛇易辩衲子难瞒。　　金槌影动宝剑光寒。　　直下来也急著眼看。

　　对扬殊特本同参。　　谁自辽空强指南。　　今古不存师弟子。　　一轮秋月印寒潭。

　　自诲

　　麟龙不为瑞。　　草木生光辉。　　三尺一丈六。　　且同携手归。　　惭尔惩世师。　　巍巍何巍巍。

　　宗门三印(三首)

　　印空印水印泥。　　炳然字义还迷。　　黄头大士不识。　　敢问谁得亲提。

　　印泥印空印水。　　匝地寒涛竞起。　　其中无限鳞龙。　　几处争求出觜。

　　印水印泥印空。　　衲子不辩西东。　　拨开向上一窍。　　千圣齐立下风。

　　革辙二门(四首)

　　劫火曾洞然。　　木人泪先落。　　可怜傅大士。　　处处失楼阁。
　　德云闲古锥。　　几下妙峰顶。　　唤他痴圣人。　　担雪共填井。
　　祖佛未生前。　　已振涂毒鼓。　　如今谁乐闻。　　请试分回互。
　　宛转复宛转。　　真金休百炼。　　丧却毗耶离。　　无人解看箭。

　　拟弋者慕

　　翠羽立高枝。　　危巢对落晖。　　碧潭千万丈。　　直下取鱼归。

　　透法身句(二首)

　　潦倒云门泛铁船。　　江南江北竞头看。　　可怜无限垂钩者。　　随例茫茫失钓竿。

　　一叶飘空便见秋。　　法身须透闹啾啾。　　明年更有新条在。　　恼乱春风卒未休。

　　灵隐小参

　　六合茫茫竟不知。　　灵山经夏是便宜。　　虚堂夜静无余事。　　留得禅僧立片时。

　　因雪示众

　　清光欹月不相饶。　　堆积虚庭卒未消。　　为瑞为祥也难得。　　不知谁解立齐腰。

　　秘魔岩

　　把断重津过者难。　　擎杈须信髑髅干。霍山到后知端的。　　同死同生未足观。

　　保福四谩人

　　竿木随身老作家。　　逢场作戏更难加。　　谩人谩我无人会。　　水长船高眼里沙。

　　灵云和尚

　　本无迷悟数如麻。　　独许灵云是作家。　　借问遍参诸祖客。　　不知何处身桃华。

　　僧问缘生义

　　义列缘生笑未闻。　　就呈布鼓向雷门。　　金刚铁券诸方问。　　报道三千海岳昏。

　　名实无当

　　玉转珠回祖佛言。　　精通犹是汗心田。　　老卢只解长舂米。　　何得黄梅万古传。

　　迷悟相返

　　霏霏梅雨洒危层。　　五月山房冷似冰。　　莫谓乾坤乖大信。　　未明心地是炎蒸。

　　道贵如愚

　　雨过云凝晓半开。　　数峰如画碧崔嵬。　　空生不解岩中坐。　　惹得天华动地来。

　　大功不宰

　　牛头峰顶锁重云。　　独坐寥寥寄此身。　　百鸟不来春又过。　　不知谁是到庵人。

　　晦迹自贻

　　图画当年爱洞庭。　　波心七十二峰青。　　如今高卧思前事。　　添得卢公倚石屏。

　　五老师子

　　踞地磐空势未休。　　爪牙何必竞时流。　　天教生在千峰上。　　不得云擎也出头。

　　与时寡合

　　居士门高谒未期。　　闲隈岩石且相宜。太湖三万六千顷。　　月在清波说向谁。

　　宜谦山主赴鄞城命

　　休向千峰过好时。　　白云高卧趣还卑。　　涂中无限未归客。　　不待相依更待谁。

　　庭前柏树子(二首)

　　七百甲子老禅和。　　安贴家邦苦是他。　　人问西来指庭柏。　　却令天下动干戈。

　　千圣灵机不易亲。　　龙生龙子莫因循。赵州夺得连城璧。　　秦王相如总丧身。

　　赠琴僧

　　太古清音发指端。　　月当松顶夜堂寒。　　悲风流水多呜咽。　　不听希声不用弹。

　　送僧

　　帆挂澄江雨霁时。　　绿铺春岸草离离。　　定乾坤句轻相送。　　逢著知音举向伊。

　　送僧之婺城(二首)

　　孤云徒自类行踪。　　高指金华思不穷。　　日慕轻帆映秋色。　　沙禽啼断一江风。

　　婺溪烟景称生涯。　　轻泛兰舟意未赊。　　八咏清风好相继。　　碧云流水是诗家。

　　送文用庵主归旧隐

　　太白峰前旧隐基。　　杉松寒翠滴无时。　　经年抛却又归去。　　再听岩猿只自知。

　　送显冲禅者之霅上觐兄著作

　　选佛选官应在我。　　难兄难弟不唯他。　　汀华岸草芳菲日。　　远远清风争奈何。

　　送宝月禅者之天台

　　春风吹断海山云。　　别夜寥寥绝四邻。　　月在石桥更无月。　　不知谁是月边人。

　　玄沙和尚

　　本是钓鱼船上客。　　偶除须发著袈裟。祖佛位中留不得。　　夜来依旧宿芦华。

　　偶作

　　拾翠寻芳烈夜灯。　　芦芽穿膝笑无能。　　飞泉冷淡与谁听。　　空落断崖千万层。

　　送僧

　　路岐长草带青青。　　云片相兼野思生。多谢春风莫吹散。　　等闲为盖赠君行。

　　送纯禅者

　　莎萝雨滴苍苔痕。　　前峰后峰啼断猿。　　携筇别我下层翠。　　何处静敲仁者门。

　　和顽书记见寄

　　古松吟绕石磷磷。　　汤惠休辞岂易闻。　　红叶写成藏不得。　　暮风吹断碧溪云。

　　送允诚侍者

　　飞泉列岫压穷野。　　冷碧寒青光斗射。　　片云片石何太高。　　为谁留在长松下。

　　送僧

　　古藤枝寒索索。　　方倚靠又拈却。　　海阔天遥非等闲。　　风前曾共孤云约。

　　送清禅者

　　瘦藤春云深。　　天涯去无侣。　　时笑野泉声。　　似共流莺语。　　落落风规今古情。　　相逢会有知音举。

　　辞于秘丞

　　永夜潜思槁木身。　　蓬仙门馆渐经旬。　　虽干清政为高客。　　争奈白云无主人。　　岩泻瀑泉机未息。　　雨零寒叶梦犹频。　　此时贤宰容归去。　　古像焚檀祝有因。

　　送僧

　　凉飙新叶坠岩阴。　　禅起高秋别翠今。　　孤月冷光清有兴。　　断云闲影合无心。　　瓶分吴浪情何极。　　钵化膺门道更深。　　好是却回旧房日。　　倚栏同看橘铺金。

　　往复无间(十二首)

　　平旦寅。　　眹兆之前已丧真。　　老胡鹤树渐开口。
　　犹举双趺诳后人。

　　日出卯。　　万国香华竞头走。　　邯郸学步笑傍观。岂知凶祸逐其后。
　　食时辰。　　大向那堪列主宾。　　维摩香饭本非赞。
　　怪他鹙鹭独生嗔。

　　禺中已。　　荆棘园林遍大地。　　南北东西卒未休。
　　金刚焰复从何起。

　　日南午。　　寥廓腾辉示天鼓。　　郁头蓝已定全身。
　　何假周行夸七步。

　　日昳未。　　碧眼胡来欺汉地。　　九年计较不能成。
　　刚有痴人求断臂。

　　哺时申。　　急急趒生路上人。　　草鞋踏尽家乡远。
　　顶罩烧钟一万斤。

　　日入酉。　　室内覆盆且依旧。　　尘尘彼彼丈夫儿。
　　井中之物同哮吼。

　　黄昏戌。　　寰中不碍平人出。　　瓦砾光生珠玉闲。
　　将军岂用驱边卒。

　　人定亥。　　六合茫茫谁不在。　　长空有月自寻常。
　　雾起云腾也奇怪。

　　半夜子。　　樵唱渔歌声未已。　　雨华徒说问空生。
　　高枕千门睡方美。

　　鸡鸣丑。　　贵贱尊卑名相守。　　忙者忙兮闲者闲。
　　古今休论自长久。

　　送僧

　　岩泉高锁黄金宅。　　衲卷秋云古标格。　　离歌谁赠欲行人。　　遍界同为一宿客。　　春色依依日杲杲。　　南北东西好看好。　　闹市拶笑娇尸迦。　　草头青点俱胝老。　　阿呵呵。　　人间天上不知他。　　粝竭节有顶门眼。　　归去清风拂薜萝。

　　寄李都尉

　　水月拈来作者殊。　　东西南北谩区区。　　也知金粟李居士。　　端坐重城笑老卢(咄)。

　　寄池阳曾学士

　　山万重兮水万枝。　　堆青流碧冷便宜。　　算来免得生遥恨。　　不在诗情在祖师。

　　寄四明使君沉祠部(二首)

　　露冕民谣物物成。　　江山千里古风清。曹溪客是无机者。　　日在深云听颂声。

　　苍苍德也亦如斯。　　政化全归副倚毗。　　十万人家写春色。　　不知谁解立生祠。

　　寄内侍太保(二首)

　　千尺岩泉喷冷声。　　草堂云淡竹风清。　　蒲团时倚无他事。　　永日寥寥谢太平。

　　萝龛藓室狎猿猱。　　忽捧纶言挂紫袍。　　恩大不知何以报。　　五云天上望空劳。

　　寄曹都护

　　故国休言万里程。　　为官为释且分明。　　道存不必曾倾盖。　　俱有清风匝地生。

　　送僧

　　虎角深藏不待时。　　全机曾许雪林知。　　如今百越拈来也。　　草偃风行是信旗。

　　寄灵隐惠明禅师(二首)

　　千峰影里叶初凋。　　极望还将慰寂寥。　　也谓毫端不相隔。　　秋云秋水奈遥遥。

　　海峤生片云。　　有时忽如盖。　　不挂飞来峰。　　悠悠拟何待。

　　送益书记之霅水

　　白苹汀是旧家乡。　　归兴兰舟泛渺茫。　　日暮沙禽啼欲断。　　不知谁在碧云房。

　　明觉禅师祖英集卷第五



　　明觉禅师祖英集卷第六

　　　　参学小师文政编

　　三宝赞(并序)

　　予天禧中。寓迹灵隐。与宝真禅者为友。或游或处。固以道义相揖。投报相袭。冷冷然自乐天常之性也。一日真公谓予曰。愚近偶作三宝赞三十韵。宜请赓唱。因披阅加叹。率尔而继之。类蚀木也。俄属分飞吴楚。将二十载。殊不复记忆。真公不以事旷诚隔远。远附僧如衍而至。再窥荒斐愧慰多集。且夫圣人之立言也。必眹虚必冥奥。使文外之士同振古风垂千万世。又焉知来者及之不及道在其中也。斯之赞辞。曾不沽不待。但遐仰觉皇宗致禅徒。告而行之。得不曲为序引。

　　佛宝

　　甘蔗流苗应刹尘。　　觉场高发利生因。　　紫金莲捧千轮足。　　白玉毫飞万德身。　　孤立大方资定慧。　　等观含类舍怨亲。　　挨星相好中天主。　　匝地名闻出世人。　　螺发右旋仙岛碧。　　月眉斜印海门新。　　鸾翔凤舞非殊品。　　象转龙蟠绝比伦。　　璎珞聚中腾瑞色。　　华鬘影里夺芳春。　　慈仪恋望知何极。　　梵德言辞莫可陈。　　胸字杳分无量义。
　　顶珠常照百由旬。　　双林孰谓归圆寂。　　坐断乾坤日见真。

　　法宝

　　后得智生功德聚。　　大悲留演润禽鱼。　　贯华虽自科千品。　　标月还归理一如。　　过量劫应期广布。　　刹那心合未忘书。　　四衢道内抛红焰。　　五欲波中绽白蕖。　　排斥众魔登寿域。　　引携诸子上安车。　　义天星象荧荧也。　　辞海波澜浩浩欤。　　违背此恩难拯拔。　　遭逢末世岂踌躇。　　闻来半偈须相学。　　惜去全身莫共居。　　飞辩恨曾亏激问。
　　赜幽欣且免长嘘。　　生生顶奉辉心镜。　　廓照尘劳信有。余。

　　僧宝

　　方袍圆顶义何宣。　　续焰千灯岂小缘。　　华雨座前犹滞相。　　虎驯庵畔尚稽诠。　　岩栖冢宿难依望。　　鹤貌云心迥洒然。　　宝杖夜鸣寒峤月。　　铜瓶秋漱碧潭烟。　　名标练若澄諠猾。　　迹念昏衢警睡眠。　　林下雅为方外客。　　人间堪作火中莲。　　情高不是超三际。　　道在非同入四禅。　　浮世勉谁知逝水。　　深峰甘自听飞泉。　　苾刍草馥僧秖后。
　　玳瑁盂传古佛先。　　珍重觉皇有真子。　　坤维高步列金田。

　　夏寄辩禅者山房

　　枕箪云作屏。　　必固黄金宅。　　轩窗月为昼。　　岂止虚生白。　　麟龙愧头角。　　雕鹗惭羽翮。　　庶拟群类心。　　在宽如在窄。

　　和钱太博见寄觅山药(二首)

　　文柄谁持合自持。　　忧民风概乍清羸。　　禅林草药如为效。　　愿见皇家急诏时。

　　圣君鸿业在扶持。　　日角龙章固不羸。　　擒藻玉堂归未晚。　　百华开赴御筵时。

　　送钱太博应贤良选

　　贤才当召试。　　彪炳对吾君。　　千古不遗恨。　　八元应主文。　　岸花明列施。　　天籁拂微云。　　后夜观垂象。　　中台位已分。

　　答天童新和尚

　　中峰深且寒。　　欹接海边岛。　　松凋不死枝。　　华折未萌草。　　飞瀑吼蛟宫。　　幽径分鸟道。　　伊余空寂徒。　　浮光寄枯槁。　　冥游天地间。　　谁兮可寻讨。　　孤立云霞外。　　谁兮可长保。　　兹来仁者来。　　还称大白老。　　何策扣岩扃。　　重席展怀抱。　　示我商颂清。
　　休夸郢歌好。　　报投渐抒辞。　　难以论嘉藻。

　　和颂

　　玲珑岩古寺。　　冠乎明越境。　　海眼通洌泉。　　天心耸危岭。　　尝游兴未阑。　　遐想神忽凝。　　彼士真觉雄。　　相邻不孤迥。　　吾爱济横流。　　孰云烦虑屏。　　吾爱整颓纲。　　岂止浮根静。　　栖梧瑞九苞。　　追风骏十影。　　顾我不争衡。　　与谁闲斗茗。　　乘时既磊落。
　　照世非昏瞑。　　伫为王者师。　　三千统摩顶。

　　赠别太臻禅者

　　武陵山来何秘邃。　　元化功兮不容易。　　坛曾善卷韬龙光。　　洞亦桃华副麟趾。　　仍思昔日吾祖。
　　浩浩提纲宗。　　消息旷断寰宇空。　　又闻高大舜让公器。　　祥瑞却生芦苇丛。　　人由境兮冥道德。
　　境有人兮分玉石。　　臻禅本自偃殊方。　　忽向其中诞孤迹。　　迢迢海甸来寻我。　　一十二年同冷坐。　　羽翼抟风今是时。　　拂尽天云乃飞过。

　　云门俱字

　　百草头何太极。　　重与禅徒下锥刺。　　云门俱字好参详。　　雪峰辊毬亦端的。　　黛非青兮蓝一色。
　　辰锦砂兮敢言赤。　　紫罗帐里有真珠。　　曹溪路上生荆棘。　　还会么。　　此时若不究根源。　　直向当来问弥勒。

　　僧问四宾主。因而有颂。颂之

　　如何是宾中宾。云满面埃尘。又曰噫。

　　颂

　　宾中之宾。　　少喜多嗔。　　丈夫壮志。　　当付何人。

　　如何是宾中主。云兆分其五。又曰引。

　　颂

　　宾中之主。　　玄沙猛虎。　　半合半开。　　唯自相许。

　　如何是主中宾。云月带重轮。又曰收。

　　颂

　　主中之宾。　　温故知新。　　互换相照。　　师子颦呻。

　　如何是主中主。云大千捏聚。又曰揭。

　　颂

　　主中之主。　　正令齐举。　　长剑倚天。　　谁敢当御。

　　都颂

　　宾主分不分。　　颟顸绝异闻。　　解布劳生手。　　寄言来白云。

　　令僧把衲

　　七八既难直须教透。　　来不在前去不在后。　　粗细自看紧缓相就。　　一日圆成呈似君。　　想得诸方未知有。

　　送知一入京兼简清河从事

　　六月千江水似秋。　　片帆高挂岸云收。　　行行莫谓朝天阙。　　况倚文星在巨舟。

　　送德珉山主

　　溪山春色映云袍。　　爱住隍城意转高。　　翻笑忘机自安者。　　不能垂手入尘劳。

　　送僧(二首)

　　红芍药边方舞蝶。　　碧梧桐里正啼莺。　　离亭不折依依柳。　　况有春山送又迎。

　　祖域高亲日未央。　　家林归去意何长。　　旧交不识初相见。　　曾振沧溟夺夜光。

　　送崇己阇梨归天台

　　石桥云瀑冷相侵。　　苏径萝龛入更深。　　却羡搘筇远归去。　　半千尊者是知音。

　　送邃悟上人之会稽

　　百越江山冠九州。　　如屏还愧谩相褒。　　惠休此去多吟赏。　　赢得清风价转高。

　　送僧(四首)

　　乘兴飞帆别翠峰。　　水光春静冷涵空。　　到人若问曹溪意。　　只报卢能在下风。

　　禅石飞流溅碧莎。　　利生还喜下云坡。　　途中若立三千客。　　剔起眉毛不在多。

　　栴檀林里振金毛。　　四顾清风拂几遭。　　曾许全威作云雨。　　不知何处是尘劳。

　　云衣轻拂下层峦。　　松桧生风触神寒。　　谁问亲游乳峰意。百千年后与谁看。

　　寄员外黄君

　　碧岫层层列杳冥。　　涟漪环绕贲寒青。　　韬藏未识古君子。　　空仰嘉声过洞庭。

　　送僧

　　五色祥麟白月轮。　　乘时应不念离群。　　松根石上未归日。　　谁看暮山飞断云。

　　寄刘秀才

　　远远飞来一幅书。　　愈风诚重复何如。　　相逢相见未期日。　　目断千山插太虚。

　　送僧

　　古之别今之别。　　目对春江倚寥沈。　　三树两树啼断猿。　　千峰万峰落残雪。　　华蒙蒙雨蒙蒙。　　坤维步步生清风。

　　闻百舌鸟送僧

　　曾来芳树几回飞。　　烟霭初晴又见伊。　　巧语向人莫相笑。　　知音知后更谁知。

　　送中座主入广

　　船主船中寄惠持。　　云霞无迹共依依。　　海山见说多嘉赏。　　莫便因循忘却归。

　　送陇西秀才入京

　　国器难藏孰可知。　　携来书剑莫迟迟。　　明年桂籍登文阵。　　夺取龙头更是谁。

　　送僧

　　雪残春岛路迢迢。　　水静云开见碧霄。　　别后谁同此深意。　　只应孤月共寥寥。

　　因仰山气毬颂

　　四大假合非虚妄。　　儱儱侗侗为一相。东西南北不相知。　　留与衲僧作榜样。

　　赴翠峰请别灵隐禅师

　　临行情绪懒开。　　言提唱宗乘亦是闲。　　珍重导师并海众。　　不胜依恋向灵山。

　　送僧归闽

　　雪老当年曾入岭。　　真禅今日又思乡。　　孤帆隐隐曾唯我。　　月照夜涛空渺茫。

　　送僧

　　春风[颱-台+弗][颱-台+弗]华正飞。　　红霞碧霭笼高低。　　越山日暮少林客。　　应听子规深夜啼。

　　寄陈悦秀才

　　水中得火旨何深。　　握草由来不是金。　　莫道庄生解齐物。　　几人穷极到无心。

　　寄钱塘观音朋山主

　　远念依依阙附书。　　还同秋水淡相于。　　冲云况是曾无定。　　几掩寒蟾出太虚。

　　送僧

　　极目春光水照空。　　岸莎汀草碧茸茸。　　三千里外生灵望。　　独倚寒藤振祖风。

　　春日示众(二首)

　　门外春将半。　　闲华处处开。　　山童不用折。　　幽鸟自[口*(御-ㄗ+亍)]来。
　　门外春将半。　　闲华处处开。　　山童曾折后。　　幽鸟不[口*(御-ㄗ+亍)]来。

　　寄乌龙长老

　　雪带烟云冷不开。　　相思无复上高台。　　江山况是数千里。　　只听嘉声动地来。

　　寄太平端和尚

　　千朵危峰杳霭间。　　石房长带瀑声寒。　　鸟啼华发寻常事。　　松本青青雪里看。

　　送僧

　　千峰雨雪时。　　别我情何极。　　不知天地间。　　更有谁相识。

　　因官人请升座

　　晓天云静冷涵霜。　　满槛风清敌夜光。　　莫谓座间人不识。　　孤明孤影射虚堂。

　　因金鹅和尚语药病

　　药病相治见最难。　　百重关锁太无端。　　金鹅道者来相访。　　学海波澜一夜干。

　　赋冲云鹞送僧

　　侧翼雄飞天势阔。　　电闪星流太轻脱。　　南北东西相对看。　　千里万里阿喇喇。

　　风幡竞辩(二首)

　　不是幡兮不是风。　　衲僧于此作流通。　　渡河用筏寻常事。　　南山烧炭北山红。

　　不是风幡何处著。　　新开作者曾拈却。　　如今懵懂痴禅和。　　谩道玄玄为独脚。

　　渔父

　　春光冉冉岸烟轻。　　水面无风钓艇横。　　千尺丝纶在方寸。　　不知何处得鲲鲸。

　　牧童

　　呕啊唱与那鸣咿。　　百草拈来斗不知。　　日晚骑牛未归去。　　指前坡笑又嘘歔。

　　送僧

　　岩房高下折寒梅。　　极目寥寥雁影回。　　相别相逢竟何事。　　一声江上发春雷。

　　寄天童凝

　　经旬抱疾阻春霖。　　莎砌重重藓晕侵。　　曾约偕游未能得。　　暮山空锁碧云深。

　　送僧入城

　　云笼碧嶂月笼台。　　此去城中早晚回。　　不为佛光谒韩愈。　　问君何事出山来。

　　病中寄诸化主

　　雪里梅华见早春。　　东西南北路行人。　　不知何处圆蟾夜。　　同念山头老病身。

　　和于秘丞见召之什(二首)

　　民瘼求来吏放闲。　　万家深夜启重关。　　斋中既是清凉国。　　应笑支公别买山。

　　垂垂甘自养衰残。　　度岁无人到竹关。　　何幸文星枉嘉什。　　殷勤相唤出层山。

　　和王殿直见寄(二首)

　　华野非殊古所难。　　得安闲处未为安。　　大方无外谁相到。　　空笑重云锁碧峦。

　　清风凛凛字人官。　　堪对弥天释道安。　　不日归朝狎鸳鹭。　　也须音问寄层峦。

　　送僧

　　澄江依桌碧光流。　　风冷蒹葭雨乍收。　　别夜新吟许谁约。　　白苹汀上月陵秋。

　　送僧归永嘉

　　韶石曾披此性灵。　　三年孤与急流争。　　永嘉旧隐今归去。　　堪听海涛中夜声。

　　兔角拄杖

　　少室传来兔角杖。　　千圣护持为顶相。　　虎踞龙蟠势未休。　　云影山形冷相向。　　有时闲倚在处空。　　寥寥匝地凝秋霜。　　有时大作师子吼。　　德峤临济何茫茫。　　今日提来还不惜。　　分明普示诸知识。　　解拈天下任横行。　　高振风规有何极。

　　送从吉禅者

　　君不见行路难亦容易。　　握草为金不为贵。　　难曾平地涌波澜。　　易复到处列祥瑞。　　堪笑堪悲能几几。　　天上人间立高轨。　　兄弟十字越参星。
　　一义同心淡秋水。　　因忆韶阳古风骨。　　石火电光迟出没。　　隔身之句是程途。　　扣门之问非窠窟。　　殷勤报君君记取。　　方外周游看爪距。　　虎狼丛不遇知音。　　剔起眉毛便归去。

　　寄承天长老

　　道义相资复是谁。　　岩房深夜思迟迟。　　海山云静见孤月。　　高照婺城人不知。

　　送僧

　　古路枝分列洲渚。　　纲兮领兮若为举。　　病眼方开忽送人。　　落华惊断山禽语。　　亲禅客亲禅客行复行。　　独步坤维消此情。

　　送因大师

　　瘦藤清对紫方袍。　　闲步坤维意转高。　　若到慎江人借问。　　金轮王子是吾曹。

　　送实师弟

　　天伦曾重意难分。　　争奈孤踪若断云。　　去去休同亮禅者。　　西山一入杳无闻。

　　送新茶(二首)

　　元化功深陆羽知。　　雨前微露见枪旗。　　收来献佛余堪惜。　　不寄诗家复寄谁。

　　乘春雀舌占高名。　　龙麝相资笑解醒。　　莫讶山家少为送。　　郑都官谓草中英。

　　赋月生云际送诚监寺

　　皎洁离云鹤梦时。　　孤光还与雪相宜。　　金盆后夜重垂影。　　拂尽天风不自知。

　　送僧之金华兼简周屯田

　　瘦藤轻屦藓衣并。　　路过危峰截杳冥。　　若到金华拂云雾。　　不应容易见文星。

　　送僧之永嘉

　　故园不是阻天涯。　　华木光中见独归。　　蜃水鄞江人莫问。　　月分春浪冷依依。

　　寄送凝长老

　　德不孤兮必有邻。　　四明留住是因循。　　如今高步钱塘境。　　只许灵山个老人。

　　放白鹇

　　朱冠青戢雪为毛。　　不近鸾凰意亦高。　　放你云林莫回首。　　如今何处是仙曹。

　　喜禅人回山

　　别我游方意未论。　　瓶盂还喜到云根。　　旧岩房有安禅石。　　再折松枝拂藓痕。

　　送僧

　　七尺岩藤握便行。　　旧山归去几多程。　　相逢忽问迢迢意。　　应发春雷动地声。

　　送僧归天童

　　峨峨太白峰。　　倚翠列霄岸。　　羡君乘兴归。　　凭栏与谁看。

　　和曾推官示嘉遁之什

　　少微星出古风还。　　匝地声光不掩关。　　三馆峻迁同陌路。　　九华高卧是蓬山。　　岩莎步入祥麟稳。　　海树飞来白凤闲。　　只恐致君休未得。　　蒲输重到薜萝间。

　　经古堰偶作

　　出城四十里。　　古堰若天外。　　飞桌清浅中。　　孤影自相对。

　　谢张太保见访

　　老病还同叶半凋。　　经旬门掩夜萧萧。　　海城都护曾垂访。　　一片清风慰寂寥。

　　送宗朴禅者

　　洞庭乳窦皆泉石。　　抱疾何缘寄幽迹。　　曾列狂机一二三。　　东山西岭非相识。　　屈指颦眉不可寻。　　雪飞雨散空沉沉。　　如今转觉流年隔。　　强把冥悰苦搜索。　　纵止言欺白雪辞。　　宁忘笑与黄梅客。　　朴禅者朴禅者。　　珠月有光惭照夜。

　　送尚辞

　　浮屠之子。　　履道为贵。　　天兮地兮。　　何泰何否。　　动无饰非。　　静还雕伪。　　辞也云行。　　后生可畏。

　　歌寄留英禅德

　　当时临济辞黄檗。　　或指河南或河北。　　英禅此日下中峰。　　机案曾焚笑仍则。　　九苞一角惭称瑞。　　导月观星亦非意。　　争似韶阳振古风。　　半途未肯还希冀。　　归去来归去来。　　飞泉浩浩声如雷。

　　送小师元贲

　　愧尔求师。　　为吾弟子。　　学虽无闻。　　道亦可拟。　　平飞辩月。　　照复流水。　　斯意斯言兮如不忘。　　行行[颱-台+弗][颱-台+弗]兮步兰芷(善应殊宗吾不知也思之)。

　　送丈佶归庐岳

　　春色未深。　　兴无迟早。　　瓶谢九江。　　峰寻五老。　　到日攀萝独上时。　　依依莫忘海山脑。

　　送侃禅者之丹丘

　　石桥多古迹。　　路险少人过。　　如同白日闲。　　冷拂青苔坐。　　寒老若相逢。　　为吾略嘲破。

　　送实山主

　　野水春山风光极目。　　千里万里太迟太速。　　绝域澄澄兮非犀炬可照。　　希声杳杳兮非凤胶可续。　　叶落华开知不知。　　人天景行为高躅。

　　示众

　　丫角女子白头丝。　　报你诸方作者知。　　借问住山何境界。　　春风[颱-台+弗][颱-台+弗]春鸟喧喧。　　翠峰不能助发。　　心印却是他传。

　　和范监簿(二首)

　　吏散帘垂思莫穷。　　山光溪影恣相容。　　谁夸靖节偏栽柳。　　自笑隐居高听松。　　丹阙尚遥芝检密。　　讼庭闲列藓华重。　　岩间野客虽多病。　　终再携筇谒士龙。
　　品汇不自适。　　善政还可寻。　　县楼清夜上。　　岛月思云侵。　　谁有古菱华。　　照此真宰心。

　　因香严和尚

　　我有一机禅子。　　须知烁迦罗眼。　　总是胶黐若人。　　借问伏惟伏惟。

　　送雄直岁

　　罢参还欲勘诸方。　　竿木随身不易当(是则俱行非则擒下)。
　　翻忆古来兴化老。　　主宾用尽力牵羊。

　　为道日损

　　三分光阴二早过。　　灵台一点不揩磨。　　贪生逐日区区去。　　唤不回头争奈何。

　　疏古

　　我有面镜。　　到处悬挂。　　凡圣不来。　　谁上谁下。

　　访俞秀才

　　万叠云山未得归。　　寂寥心许老卢知。　　江城雨雪书名纸。　　不谒鸿儒更谒谁。

　　再酬

　　万卷无书道用归。　　闲文公也未须知。　　倚天长剑如重战。　　更有龙头复是谁。

　　留暹首座

　　从龙为雨复清闲。　　片段依依水石间。　　惭问秋风欲吹散。　　不能留得覆青山(不惭问者为我留之)。

　　送俞居士归蜀

　　何处深栖役梦频。　　青城抛却数溪云。　　如今老大归难得。　　只写情怀远送君。

　　和王殿丞蘡粟种之什

　　纤纤圆实占芳春。　　得自侯门胜楚珍。　　开叶开华人不会。　　百千年是等闲身。

　　和江桥晚望

　　公余纵目望江山。　　万化穷来罔象间。　　闻说圣君将下诏。　　未容清淡与僧闲。

　　病起示众

　　门掩还同岁月摧。　　石窗经雨积莓苔。　　一床枕箪净名老。　　时见断云孤月来。

　　送麻居士

　　纱帽山仪白苎袍。　　远披孤顶近吾曹。　　携来七尺霜前竹。　　划断天云不放高。

　　酬李校书

　　一回辞我一回吟。　　眷恋岩丛意转深。　　翻谢霜松不凋落。　　与君同有岁寒心。

　　苦热中怀寄永固山主

　　火云高下影相连。　　几欲披寻恨不前。　　无限清风无处问。　　只应迟步绕林泉。

　　送元安禅者

　　群峰杳蔼留不住。　　远道依依只藤屦。　　旧隐萝龛付与谁。　　寒猿后夜啼高树。

　　赋病鹤送奉伦禅者

　　欲飞飞未得。　　冷泊杉松枝。　　如何垂天云。　　远远同一涯。

　　偶作

　　列岫霁新雨。　　凭栏只澹交。夕阳明远水。　　秋叶露空巢。　　思极曾无玷。　　神清未动爻。　　只应千古意。　　谁得共云坳。

　　谢鲍学士惠腊茶

　　丛卉乘春独让灵。　　建溪从此振嘉声。　　使君分赐深深意。　　曾敌禅曹万虑清。

　　因游育王亭寄牧主郎给事

　　冷翠千万峰。　　当轩列如黛。　　蒲团及禅板。　　永日澹相对。　　彤云曾无机。　　烧松亦成盖。　　远谢幽隐情。　　难与台星会。

　　送遇能禅者

　　湖绕严城列象宽。　　万家台榭水光寒。　　片帆隐隐生遥极。　　谁问曹溪意转难。

　　送觉海大师

　　秋云岩叶两悠悠。　　半逐风驰半水流。　　凭问禅家有何意。　　不知方外若为酬。

　　送曾侍禁

　　冷匣秋波射斗星。　　铁衣随从古霜清。　　宣池莫问常年事。　　一片威风动地生。

　　病起酬如禅德

　　大明一寸光。　　腐草一何假。　　人命呼吸间。　　诚哉是言也。　　呼之曾已休。　　吸之尚未舍。　　寄问诸苦源。　　来者不来者。

　　送云禅德

　　古之送人言作怀宝。　　我惭老病困乏辞藻。　　熊岭迢迢兮曾立夜雪。　　谢池依依兮笑生春草。
　　头角麟龙安可论。　　清风步步应相讨。

　　送久禅德归兰亭

　　右军墨池月。　　照我复照谁。　　千里忽相到。　　中峰多病师。

　　送羲大师

　　岩房抱病经一月。　　门有诸生阻来谒。　　长往之期犹未能。　　七十之年更何说。　　若耶溪老忽留语。　　溪上旧游且归去。　　春风[颱-台+弗][颱-台+弗]兮兼断云。　　弱柳依依兮带轻絮。　　古今离恨虽如此。　　动静于吾亦多意。　　高握霜筇独步时。　　音书莫忘远飞寄。

　　酬海宗二侍者(二首)

　　荪之得兰。　　其道匪难。　　扶吾病起。　　如珠在盘。　　一兮二兮。　　自看谁看。

　　兰之得荪。　　其道必存。　　扶吾病起。　　古风入门。　　二兮一兮。　　且论勿论。

　　谢郎给事送建茗

　　陆羽仙经不易夸。　　诗家珍重寄禅家。　　松根石上春光里。　　瀑水烹来斗百华。

　　送山茶上知府郎给事

　　谷雨前收献至公。　　不争春力避芳丛。　　烟开曾入深深坞。　　百万枪旗在下风。

　　送郎侍郎致政归钱塘

　　帆挂西风别海城。　　二疏千古道相应。　　谁夸富贵沽时誉。　　自笑经纶作技能。　　残叶赋题红片片。　　远山供望碧层层。　　武林到日符嘉遁。　　高访岩扃只许僧。

　　山行逢勤禅德

　　乳岩秋日无他作。　　策杖层层止寥廓。　　四顾有人分野情。　　一点彤云起深壑。　　藓石迟迟略轻踞。　　逢个衲僧忽骤步。　　频唤回头不肯回。　　及至回兮眉卓竖。　　阿喇喇。　　千里万里横该抹(咄)。

　　送小师元哲

　　老卢之子四三二一。　　将欲振飞卷比丛室。　　松凌霜兮运青。　　水带岩兮流急。　　南北东西云开见日。

　　永丰庄新植径松忽二本邻偃抒辞纪之

　　双偃松何似。　　螺文结数遭。　　清声虽竞发。　　寒影不相高。　　对客圆分盖。　　孤禅翠滴袍。　　若教图画得。　　争奈有萧搔。

　　送白云宣长老

　　鄞江秋晚忽成春。　　况有台星作主人。　　去去高携古刀尺。　　二千年运续芳尘。

　　送亲禅者

　　万木带秋声。　　古今念睽别。　　我有赠行意。　　临行为君说。　　重岩休滞云。　　远水且观月。　　生生知不知。　　天风助清彻。

　　送显冲禅者

　　聚散非常准。　　古今亦标格。　　如何无事人。　　还似未归客。　　秋风生群林。　　野水资寒色。　　谁兮谢寸阴。　　观彼青山白。　　冲禅行复行。　　五叶待时折。

　　送天童普和尚

　　迢迢别海涯。　　帆挂杪秋时。　　岛树落寒叶。　　人谁访祖师。　　浪开游象急。　　天阔过鸿迟。　　早晚归林下。　　千徒不共知。

　　张秀才下第

　　得第何人愧不平。　　道存颜巷亦为荣。　　应知未丧斯文也。　　且把新诗乐性情。

　　寄久监收

　　田中稻熟及时收。　　颗粒圆成免外求。　　一日归来古岩上。　　白云红树共悠悠。

　　暮冬夜坐寄岫禅者

　　碧落无片云。　　虚庭积深雪。　　负春还有谁。　　彻曙对孤月。　　岩松影拂翠。　　不断瀑水声。　　来听忽绝岫。　　禅岫禅知也如未知。　　八面清风远远待时说。

　　寄崇寿怀长老歌

　　寂住峰兮触星斗。　　寂住师兮古为道。　　死中得活未轻酬。　　不许夜行投晓到。　　蔼蔼声光一百年。　　吾其后兮吾其先。　　振领提纲笑多事。　　掩扉塞路空依然。　　龙朔老卢同兀兀。　　土为貌兮金作骨。　　万国争求肯便行。　　我要重新敲铁佛。　　东西南北休云识。　　枯槁冥冥颇相忆。　　天外清风结阵来。　　狂歌远寄从抛掷。

　　送廷利禅者

　　雪峰孤顶谁家路。　　上兮下兮复何故。　　曾列三千一半徒。　　我今独满当时数。　　鲸麟麟龙鳞鳞。
　　坤维高步生清尘。　　休云裴相慕黄檗。　　额有圆珠七尺身。　　利禅者利禅者。　　倚天长。剑应牢把。
　　或谓风云不再来。　　谁为苍苍分昼夜。

　　送倧禅者

　　涪江怒激鲸鳌宅。　　岌岌三山大倾侧。　　冥数俄然一个来。　　步武群方作禅客。　　振声谓我分纲宗。　　今兮古兮何匆匆。　　今吾强为抉辞句。　　句句字字凛凛生狂风。　　拂散四七单传之落叶。　　扫荡二三直指之流蓬。　　似带微芒敢未剿绝。　　寒木在握兮全机可笑。　　秋水横按兮半提可灭。
　　使八极顶目者不自争衡。　　见斯人兮驾御昂蘖。

　　送鼎禅者

　　落落禅家流。携筇卷云毳。　　别我振辞锋。　　夜堂消祖偈(鼎禅之句)。　　霜天飞一鹗。　　目对弹其滞。　　春岸立千峰。　　指也乎其势。　　行行复行行。　　清飙起兰蕙。

　　观泉送演禅者

　　云根漱野泉。　　照空复照月。　　冷声曾未消。　　飞澜似相别。　　岩近生风雷。　　天遥新冰雪。　　演禅乘兴知不知。　　源流依依共澄洁。

　　答忠禅者

　　一字七字三五字。　　万象穷来不为据。　　夜深月白下沧溟。　　搜得骊珠有多许。

　　和陆轸学士夏日见寄

　　良牧归诗匠。　　雅风消郁蒸。　　官清难滞爵。　　吏散远同僧。　　棠树非烟合。　　仙槎碧浪乘。　　因思穷万化(使君早制圆明鉴图冠之序引或闻或见令人旷达)。　　千古更无能。

　　送化主

　　春色依依笼远树。　　卷衲搘藤[跳-兆+舜]轻屦。　　尘世茫茫无限人。　　不知谁问曹溪路。

　　送通判刘国博(黄中)

　　为星当贰职。　　权化不相饶。　　白屋如多恨。　　清风何处消。　　岸鸥窥列旆。　　天辟看升朝。　　别有生灵意。　　寒枝未变条。

　　送别陈秘丞古意

　　悠悠层山云。　　断兮仍复续。　　离离双岸草。　　变兮且兼绿。　　如何苦雪霜。　　后凋蠹松竹。　　松竹有节操。　　雪霜无伎俩。　　敢折岁寒枝。　　赠君作嘉赏。　　行行天地间。　　清风在谁掌。

　　送通判学士归南国(杨)

　　旆拥帆开照德星。　　天风高兴国风清。　　武夷仙仗知回也。　　各下祥云到地迎(千理之外应之非此则殊待者也)。

　　和酬郎签判殿丞

　　向国心存了了身。　　大方无外且同尘。　　江城早晚重相见。　　解笑宗雷十八人。

　　歌送范阳卢君兼简华严昱大师

　　范阳居士来鄞水。　　动地仙飙向人起。　　乳峰直上云霞开。　　步骤天衢到如此。　　茫茫尘世谁知交。　　当场问我非相饶。　　禅家毕竟无他事。　　古雪岩前曾未消。　　俄然怅望辞丛室。　　荷负难兮泪深溢。　　远幸流方且莫论。　　再得从容又何日。　　迢迢故国殊存想。　　冷碧柯山分指掌。　　况有觉雄华严师。　　归去百城共游赏。

　　送广教专使

　　峨峨石头使乎让祖。　　己之匪存圣之奚慕。　　或妄以山或索云斧。　　音耗不通兮清源派分。　　吾斯语兮讵可论古。

　　送微文章

　　双莲亭上送行客。　　菡萏清香散秋色。　　野兴断山云片高。　　孤影澄江月华白。　　希声险绝堪谁知。　　大道机存曾未可。　　纵辟天常立下风。　　安教类变丛流火。　　君不见。　　梁兮阖国难滞留。　　千古遗恨空悠悠。　　君又不见。　　魏兮小桂生寒翠。　　一华对雪开无休。　　微禅亦并联芳驾。　　德星文星仰萧洒。　　物外情深不等闲。　　环中趣别非轻舍。
　　相访从容为我言。　　屈指多求更何者。

　　送怀秀禅者

　　麻衣草座思灵彻。　　一食安闲更无别。　　倏忽迁流数百年。　　杳杳谁来继其绝。　　吾兮亦是疏慵辈。　　冷澹身心存慷恺。　　偶续灵峰照夜灯。　　遽泛铁船下沧海。　　深嗟知困不知休。　　奔驰骇浪空淹留。　　纵得长鳌拟何待。　　堪白头时好白头。　　因观坏衲秀禅客。　　清苦如冰复如檗。　　别我携筇步大方。　　为叶为华恣披折。　　伏枕寥寥情意阑。
　　率写狂歌赠行色。

　　孤运铭

　　云根石广容身待老。　　南来北来闲且寻讨。　　五叶一华兮堪对谁。　　寥寥万古兮空知有。

　　寄海会之长老

　　百华开后一华开。　　风递清香远远来。　　谁问黄梅不平事。　　照中依旧惹尘埃。

　　杂言送贤专使

　　使乎谁老作者。　　百战场中飞铁马。　　秋水藏来人不知。　　笑李将军被擒下。　　阿呵呵。　　却归湖山唱凯歌。

　　歌纪四明汪君信士

　　古君子兮道诸已。　　道器用兮合天理。　　同尘还若待时生。　　观象不知何处起。　　荆丛丛袭莪丛丛。　　孝兮悌兮非沚中。　　聚应落落滴仙露。　　散或泠泠扬士风。　　风之上兮风之下。　　近一指兮远一马。　　秋水澹交无限情。　　夜光照乘胡为者。　　伊予匪谓存余力。　　咏高义兮因胸臆。　　巴歌百字岩叶书。　　飞寄汪门旧知识。

　　送仲卿禅德

　　高兮竺卿。　　秋水虚明。　　夫何之象堪云指程。　　知吾不知笑(理出情谓宜抚掌尔)伽耶城。

　　真州资福禅院新铸钟铭(并序)

　　国朝紫微舍人赵公。丙戌年出镇姑苏。裁情示空岩之客。所恨不能效善财。展转南方以求先觉。如别幅叙云岳长老。令僧惠敏造钟既成。创重楼以[箎-儿+共]之。欲为铭记。且言当使学者。有所警误概也。纵能道其归禅人恶肯信。惟师为善知识。行重名当代。愿为此铭。因机垂化不亦美乎。然重显固陋。荷大君子外奖敢不从命。辄复引寄。夫形声未先。旷默奚准。器用之后。幽灵绝常。故圣人以钟为大。惟圣人则之。袭兮忘兮求以深矣。其能具诸种智。对飞雄辩。但未兼极有生。权化之来。未易穷也。感通传称。昔拘留孙于乾竺造青石钟。如青玉色可容十斛。顶类诸天腹陷众宝。八角四面华光互分。有化如来与日偕出。明宣秘演。或闻不闻。王舍城中。大千界内。匪同铮铮者乎。今岳禅老于准甸造青铜钟。如青珠色。过百钧之用。上旋旁植绕兽蹲熊。其或层城昼闲。祇园夜永。寥寥霜月。射寒影以争辉。殷殷地雷。发虚音而交振。师之唱险。资之继难。寅夕铿铿。主伴索索。足使一鳞半甲。无违真化之方。二听五观。有寄神游之域。善存殊应。扣惟良哉。谨为铭曰。
　　淮之要冲　　真之会府　　中列梵[序-予+睪]
　　居我禅祖　　参徒骈罗　　慧敏千橹
　　爰构鲸音　　息彼轮苦　　峻横崇台
　　金飞碧回　　斯门屡掩　　向人或开
　　希兮微兮　　作延乍催　　先闻未及
　　后时不来　　增悲遐宣　　无困天理
　　带识万端　　警悟齐起　　遵晦陟明
　　其母得子　　尘尘访谁　　刹刹问己
　　大缘斯成　　大功不宰　　君奉禹汤
　　臣仰元凯　　碑勒绀园　　铭寡文彩
　　庶其妙峰　　永耸沧海

　　明觉禅师祖英集卷第六


　　明州雪窦山资圣寺第六祖明觉大师塔铭

　　　　尚书度支员外郎直秘阁兼充史馆检讨赐绯鱼袋吕夏卿撰
　　夫真空不空。是有无证。寂灭不灭。是往来相。佛以权实一法。开顿渐之径。使随器而趋之。有不离道场得大智慧。有难行苦行为人天业。日月为明矣。而盲者不见睫毛。舟枻可济矣。而溺者沦于波浪。人之未有恶明而忘济者。其心一也。其途异矣。昆蚑之性群行食啄。倦则息触则避。求所以安乐。不待教而能也。人之于贵贱贫富寿夭得丧。不知自然之分。爱恶悲欣。廉贪静躁。紏缠桎梏。无所解脱。昼劳形骸。夜动梦寝。至于老死。且不知息。彼昆蚑知所以安乐。人顾不能也。佛之教人。推性命之际。以极天地之外。乃至观身如掌中物。传付法宝不寓文字。是谓禅那。山岳之大有时而泐。金石之刚有时而刓。形器之用也我则异。于是无去无住。无取无离。不见于内。不见于外。不见中间。自利义也。利他仁也。是谓涅槃妙心诸佛法印无上微妙秘密圆明真实正法眼藏。佛以授摩诃迦叶。传僧伽梨衣。以待补处出世。为成道之符。自是衣法相传二十有七世香至王子。初入中国。谥曰圆觉。圆觉传大祖。大祖传鉴智。鉴智传大医。大医传大满。大满传大鉴。大鉴藏衣传法而已。大慧继之。大寂承之。其后皆以所居称。若天皇龙潭德山雪峰云门香林智门。其世次也。禅师讳重显。字隐之。大寂九世之孙。智门之法嗣也。俗姓李氏。母文氏。以太平兴国五年四月八日。生大师于遂州。始生瞑目若寐。三日既浴。乃豁然而寤。屏去荤血不习戏弄。七岁有僧过其门。挽持袈裟。喜不自胜。闻梵呗之声。辄泣下。父母问其故。恳请出家。父母执不可。师不食者累日。咸平中终父母丧。诣益州普安院仁铣师。落发为弟子。大慈寺僧元莹。讲定慧圆觉疏。师执卷质问大义。至心本是佛。由念起而漂沈。伺夜入室请益。往复数四。莹不能屈。乃拱手称谢曰。子非滞教者。吾闻南方有得诸佛清净法眼者。子其从之。彼待子之求也久矣。师于是东出襄阳。至石门聪禅师之席。居三岁机缘不谐。聪谕之曰。此事非思量分别所解。随州智门祚禅师。子之师也。师乃徙锡而诣之。一夕问祚曰。古人不起一念。云何有过。祚招师前席。师摄衣趋进。祚以拂子击之。师未晓其旨。祚曰。解么。师拟答次。祚又击之。师由是顿悟。寻往庐山林禅师道场。问之曰。法尔不尔云何指南。林曰。只为法尔不尔。师遂拂衣而退。众皆股栗。有毁于林者。林谕众曰。此如来广大三昧也。非汝等辈以取舍心可了别也。师辞往池州景德寺为首座。为众解肇法师般若论。知州曾公会。以果子抵于地曰。古人云。不离当处常湛然。即今在何许。师指景德长老曰。只此长老亦不知落处。曾公云。上座知也不得无过。师曰。明眼人难瞒。师南游杭州。住持苏州洞庭翠峰。嗣智门也。未几曾公出守明州。手疏请师。住持雪窦资圣。苏人固留不可。师曰。出家人止如孤鹤翘松。去若片云过顶。何彼此之有。雪窦本智觉禅师道场。智觉亦雪峰五世孙。备传琛。琛传益。益传韶。而寿继之。智觉其号也。一法同源。而地有盈虚。师之至犹家焉。决潢汗变清泚。掖躄偃争迅驰。州邦远近辐辏座下。驸马都尉和文李公。表锡紫方袍。侍中贾公又奏。加明觉之号。师住持三十一载。度僧七十八人。先是门弟子建寿塔于寺之西南五百余步。一日命侍者。洒扫塔亭。行至山椒。历览久之曰。自今过此。何日复至。左右皆大惊。众迎师还。师坚指塔所。众皆号泣。随至塔前。或曰。师无颂辞世耶。师曰。吾平生患语之多矣。翌日出杖屦衣盂。散遗其徒。有问疾者。留食殷勤与之约曰。七月七日复来相见。其夜盥浴整衣侧卧而灭。时皇祐四年六月十日。俗寿七十三。僧腊五十夏。以七月初六日入塔。如师之约。呜呼师得妙用善机。不取诸法。能知去来达性命。故方是时升堂皇。游墙藩者。悟性相体空。顿息万缘。为大乘法器。曰义怀在和。凡百五十人。传其法于天下。彼遮护意根。网绊初心。背觉合尘。逐念流徙。得少为多。妄立知见。虽三诣投子九陟洞山。师亦援手濡足。而无以救之。是犹孔子之有宰我。孟子之有盆成括。非其师之过也自师出世门人。惟益文轸圆应文政远尘允诚子环。相与裒记提唱语句诗颂。为洞庭语录。雪窦开堂录。瀑泉集。祖英集。颂古集。拈古集。雪窦后录。凡七集。师患语之多。而其徒怆然。犹以为编捃有遗。盖利他之谓也。余得其书而读之。二十余年虽瞻仰高行。而禄利所縻无由亲近。使得稽首避席。沾彼法雨觉悟尘劳。庶几可教者。今蔑如之何。师辞世十有三年。碑表未立。余杭僧惠思。撰行业录。与其徒元圭觉济大师。悟朋继踵。褒文请铭。以予跂慕之心重之。以门人之请之勤。抑有待耶。愚公叩壤以移山。虽不量力。其诚则至矣。谨焚香再拜。系之以铭曰。
　　噫憃愚　　背本源　　一念异　　生二根
　　胜与劣　　驷马奔　　嗜所得　　自诈谖
　　失大道　　南北辕　　艾至老　　愉朝昏
　　正遍觉　　人天尊　　迷者挽　　溺者掀
　　朝暾出　　彗霾云　　渴得浆　　寒得薪
　　悟报化　　知非真　　趣安隐　　摆客尘
　　王叔生　　广佛事　　破六宗　　应弹指
　　法来东　　非会际　　信衣传　　只履逝
　　顶五山　　真法器　　立积雪　　殊其臂
　　忍非忍　　得法髓　　债必偿　　有裔嗣
　　皖公潜　　佛日翳　　翩南游　　立如椔
　　乞解脱　　强哉慧　　攘蜂虿　　神岳卫
　　破头峰　　众云从　　横六气　　酾二宗
　　教任意　　任懒融　　黄梅儿　　陌上童
　　阙七相　　了诸空　　圣服劳　　杵臼佣
　　和心偈　　掊争锋　　夜南骛　　怀是逢
　　帝稽首　　晞下风　　舟复新　　叶归丛
　　有道得　　无心通　　世有承　　四众依
　　灯相续　　埙应篪　　师异禀　　自孩提
　　斤[月*吏]俊　　蹈圣梯　　慈固挋　　不得施
　　起恭孝　　终苴缞　　铣落发　　莹质疑
　　汉之东　　得我师　　抉盲瞆　　柞荒灾
　　昔无有　　今委蛇　　遇沾洽　　发萌荑
　　淫蛙鸣　　钟未虡　　鱼目藏　　明珠吐
　　岿二山　　下檐聚　　来万里　　足茧踽
　　訇春雷　　披蛰户　　辩缚解　　决去住
　　沃醍醐　　[(爽-(爻*爻)+(目*目))*斗]甘露　　百五十　　胄蕃庑
　　穷车辙　　诵句语　　瞻骨目　　轴绘素
　　远胡越　　近杖屦　　捐粗相　　悉开悟
　　山茀郁　　泉咿幽　　虎迹交　　鼪猱啾
　　塔门閟　　松柏樛　　天南垂　　海彪彪
　　囊破褐　　笈单裯　　来环绕　　五体投
　　名强身　　禄饱喉　　狃怨憎　　甘鲍鱐
　　睨真乘　　等赘疣　　庆我生　　辩薰莸
　　蕲诱掖　　邈无由　　瑑坚石　　摅我忧

　　治平二年乙巳岁二月五日

