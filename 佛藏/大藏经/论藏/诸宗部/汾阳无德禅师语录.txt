  汾阳无德禅师语录
　　宋 楚圆集




　　重刊汾阳和尚语录疏

　　昔风穴和尚谓首山曰。不幸临济之道。至吾将坠于地矣。观此一众。虽敏者多。见性者少。吾虽望子之久。犹恐耽著此经。不能放舍。风穴高提祖印。向千圣顶[寧*頁]上。下者一著。不妨险峻其奈首山言前领旨。格外明宗。直下承当。不存毫发。洎风穴上堂。举世尊以青莲目顾视大众。而首山宏机捷出拂袖便行。如渊之深岳之耸。所谓唱愈高。而和愈峻也。汾阳禅师。出首山之门。弄西河师子。奋出窟爪牙。哮吼一声。群魔屏迹。梵僧请法。即为敷扬。戛玉铿金。超闻离见。六人大器。具在典章。耀古腾今。丛林标格。家法来从。有目正音。其可无传。在昔虽已刊行。岁久遂成湮没。天台子聪。首座灵机。夙契宗匠。亲承慨祖室之长冥。惜真风之不振。握骊珠拟澄沧海。执慧斧欲伐邪林。募缘重刊。垂惠后学。余嘉其志。故发绪言。希闻见而乐从。庶有光于祖道者也。
　　时至大三季春吴开元住持清茂书
　　一华一叶。直指单传之妙旨。自林际传。入汾阳手中。如持一尺之镜。容纳万象森罗。量内量外。何曾见有虚空之广。云天之高。日月之明。毛芥堆突之细之大者也。怒雷分开泰华。摩竭大鱼吸干四大海水。当门师子咬断一切衲僧命根。十智同真塞断一切衲僧咽喉唇吻。此犹是将无作有。游戏三昧。边事不落文字语言。已前敲唱。双行底句。若非直下儿孙。向印板上。打出定道。局在一隅。而大机大用。超然如恒河沙数。木石首座之功。岂浪施也哉。
　　旹至大辛亥开炉后一日住荐严比丘德海拜书
　　胡僧金锡光。为法到汾阳。六人成大器。劝请为敷扬。伸出西河爪距。抉破古今窠臼。义天无滓。心镜无痕。圆如明月珠。快似金刚剑。一斩一切斩。一断一切断。上无攀仰。下绝己躬。常光现前。壁立万仞。木石首座重行刊镂。广其流通。疗狂子之多疑。救达人之少悟。
　　龙山起予谨题
　　谓汾阳实有此录。临济一宗。扫土而尽。谓汾阳实无此录。临济一宗。扫土而尽。且作么生。入得汾阳门。见得汾阳人。直下平坦。去也至大。辛亥之春。天台比丘子聪。募金重刊。中竺远孙　炷香再阅。
　　汾阳为聪公。排闼而起。济北之道遂昌奋返颦呻。惊□□胜。是为西河狮子。遗言行世。观者不翅如饮鸠。中者必死。旧板磨灭。世方幸其毒息。木石聪首座。复刊而新之。流毒滋甚。慨今而后曾不知其饮而致于中。中而致于必死者几何人矣。住禾城本觉比丘如芝拜书。

　　汾阳无德禅师语录序

　　　　银青光禄大夫行秘书监知汝州军州兼管内营田堤堰桥道劝农使上柱国南阳郡开国侯食邑一千九百户杨亿述
　　昔者白象降生。教兴于权实。青莲视瞬。义著于师承。厥后只履西归一花东布。世系联续。开悟寖广。然而根器各异。宗致迭举。少林之嗣既分皮髓之浅深。大寂之徒亦著心眉之阶级。虽搅为一呼。匪酥酪醍醐之殊。然列彼三车。推羊鹿大牛之别。趋觉城而固有淹速。非智眼而孰克照明。
　　汾州大中寺。太子禅院长老。释善昭者。本太原人。积习闻薰。孤贞绝俗。自去饰受具。即杖策巡。方所至少留。随机叩发。历参知识。七十一员。最后受印于汝州南院省念。遂法裔念。出风穴沼。沼嗣先南院颙。颙嗣兴化奖。奖嗣临际玄。玄嗣黄檗运。运嗣百丈海。海出马祖。祖出南岳让。让为曹溪嫡子。自曹溪至师。凡十一世。师既投针临汝。分灯摩竭。衣珠内炳。潮音尚秘。薄言湘楚。依止林樾。道俗归慕。名声普闻。长沙守张侯茂宗。以四大寺。命师择居。北抵襄沔。止白马山。郡牧刘公昌言躬诣顶谒延住兰若。前后八请皆不之诺。淳化四年。西河缁素千余人。协心削牍。遣沙门契聪。诣白马山。迎至其郡。遂尔留憩。摄伽梨而登席。挥犀柄以谈空。毗耶净名宴坐罔离于空室。庐峰慧远送迎不越于虎溪。净众骈臻。法韵雄震。而师愿力勇猛。学解淹博。周游湖岭。探索筌蹄。效遍参于善财。同多闻于庆喜。若乃江西即心之诲。而归于无物。石头全提之句。而谓之真吼。南泉捭阖而自得。引发上机。赵州纵夺。而有端摧伏异见。洞山之建立五位。回互以彰。仰山之分列诸势。游戏无碍。雪峰应接之眼。啐啄同时。云门扬攉之言。药石苦口。咸达其要。悉举其纲。至如大用现前。纤尘不立。诸法皆泯。四句迥超。盖有黄檗之迅机临际之妙脉。三玄三要。在掌握之所施。二主二宾。与盲瞑而何异。是为正路。直造上乘。师之所证。逾于格量。非齐肩于佛慧。曷染指于禅味哉。予刳心弥久感疾无损。静虑冥默。世缘纷染。守郡楚北。恪居官次。而师遐遣清侣。躬裁尺讯。谓广内集录。载师之辞句。既参于刊缀。汝海答问。陪师之法属。且联其宗派。邈同风于千里。遽授书之一编法兴智深。二上人飞锡。实勤巽床甚谨。述邑子之意。愿永南宗之旨属。图镂版邈求冠篇。赏音相从。重胝忘苦。幸烦襟之微释。因濡翰以塞请云尔。

　　汾阳无德禅师语录卷上

　　　　门人住石霜山慈明大师楚圆集
　　师初开堂读疏罢。维那白槌云。法筵龙象众。当观第一义。师云。若论此事。绝有言诠。维那白槌。已成朕兆。虽然如是。官不容针。私通车马。况乃表白。大德高谈华翰。显唱皆周。人天僧俗。同臻法会。何处不可。更待山僧击扬斯事。恰似平地掘坑。阖城檀越维那头。总在这里么。对云总在。师云。多少。周旋。各人分上。谁不当机。如未相悉。有疑请问。问灵山一会。迦叶亲闻。今日一会。什么人闻。师云。不因升宝座。争显六师能。问师唱谁家曲。宗风嗣阿谁。师云。不历僧祇劫。直出古皇前。恁么则郡城有望。师云。五岳峰峦秀。四海尽归朝。问无业堂前师子吼。空王殿里事如何。师云。石塔楞层当宇宙。金铃摇拽动人天。莫便是和尚为人处也无。师云。人天皆罔措。直下要分明。问如何是大道之源。师云。掘地觅天。何得如此师云。不识幽玄。问坐断毗卢顶。不禀释迦文犹未是学人行业。如何是学人行业。师云。什么处得这个问来。恁么则学人罪过也。师云。脑后拔箭。问如何是道。师云。虚空无障碍。来往任纵横。恁么则谢师指示。师云。尔唤什么作道。僧无语。师云。只解骑虎。不解下虎。问如何是般若神珠。师云。光明不透影。随处任方圆。学人不会。师云。记取前话。问如何是利生之见。师云。云绽青天月。了朗甚分明。恁么则金声掷地。师云。休俗气不除。问如何是活句。师云。仰面哭苍天。此犹是死句。师云。入地更深埋。问心地未安时如何。师云。谁乱尔。争奈这个何。师云。自作自受。问古镜未明时如何。师云。天魔战灼。明后如何。师云。毗沙稽首。
　　师云。尔问我答。有什么了期。尽未来际。无时得歇。山僧昨感郡城远请。如今已报佛恩。随机利物。各人解悟。只在如今。日月天子面前立。妙峰耸峻头上住。移城道广震乾坤。辩塔名高弥宇宙。所以珠生掌内。取草林中。出药延时。待人传法。遂有立雪断臂负石舂糠。遇斯志人。方堪受旨。况乎山僧触事荒唐。那升此位。实当惭悚。今郡尊牧主。诸官员檀越在会僧俗。并是灵山会上。受佛付嘱了底人。还记得付嘱底事么。记得者。对人天大众前。通露消息。要辨邪正。莫只恁么肚里不肯。隈地生疑。道场难遇。只在如今。有么有么。莫道。禅是骨[骨*侖]。子切要缁素分明。无即不用错致词端。多语劳神。少言易会。久立诸官。恐无利益。伏惟珍重。
　　上堂云。夫以。汾阳荡荡广阔。而无际无涯。晋水滔滔深远。而有终有始。遂得清凉一派。横贯乾坤。金色千峰。竖吞宇宙。金鉼不动。玉骑移轮。箭穿雁穴。什么人委的。如今还有委的底么。对众出来。僧问。学人未悟时如何。师云。谁人未悟。悟后如何。师云。旦莫诈明头。问远远请师。请师举唱。师云。当机无影像。回转绝参差。问祖意教意是同是别。师云。岩高松冷健。涧曲水流迟。问急切相投时如何。师云。裸形见阿难。问牛头未见四祖。为甚百鸟[口*(御-ㄗ+亍)]花献。师云。匉匉地见后为什么。不衔花献。师云。匉匉地。问如何是祖师西来意。师云。青绢扇子足风凉。问祖师心印。不落有无。未审师于先师处。得个什么。师云。千年无影树。今时勿底靴。恁么则播于寰宇也。师云。世界虽广阔。举措少知音。师云。如今还有知音底么。有则金色同参。且道参什么人。良久云。久立大众。伏惟珍重。
　　上堂云。夫大道之源。言诠罔及。祖印相传。迷情岂测。当台秦鉴。好丑俱分。鸭类鹅王。水乳自辨。如今还有辨得底么。拈出来看。
　　问如来降下于忉利。莲花示现于金轮。即不问如何是今日一会。师云。大众普闻。恁么则和尚慈悲也。师云。双林犹自可。拘尸廓四周。僧礼拜。师云。今日到西天。问承教有言。夫说法者。无说无示。其听法者。无闻无得。未审师今当说何法。师云。吃棒了通名。恁么则人天大众。皆承恩力。师云。罪不重科。问虚空权譬喻。随处得彰名。未审是个什么物。师云。居人天不测。入地更深埋。恁么则大众虽不识。历劫尽沾恩。师云。剑梁落膊。从他闹劈。腹开心始是明。
　　师云。夫说法者。须具十智同真。若不具十智同真。邪正不辨。缁素不分。不能与人天为眼目决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么是十智。同真与诸上座点出。一同一质。二同大事。三总同参。四同真志。五同遍普。六同具足。七同得失。八同生杀。九同音吼。十同得失。又云。与什么人同得入。与谁同音吼。作么生是同生杀。什么物同得失。阿那个同具足。是什么同遍普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出者。未有参学眼。在切须辨取。要识是非。面目见在。不可久立。珍重。
　　小参僧问。冰绽鱼散时如何。师云。水清鱼不现。长波自往来。龙王当居何位。师云。在处存金殿。乾坤独我尊。恁么则更无过者。师云。按剑谁得妙。当人不自伤。
　　师云。若是按剑手。曹山不奈何。还识得剑未。与尔注破。寰中无当克。海内独横身珍重。
　　上堂云。汾阳门下。有西河师子。当门踞坐。但有来者。即便咬杀。有何方便。入得汾阳门。得见汾阳人。若见汾阳人者。堪与祖佛为师。不见汾阳人。尽是立地死汉。如今还有人。入得门么。快须入取免得辜负平生。不是龙门客。切忌遭点额。那个是龙门。客一齐点下。举起拄杖云。速退速退。
　　上堂云。乾坤宽廓。宇宙横铺。衲僧分上。左穿右穴。樵父檐柴。医王辨价。药多病甚。网细鱼稠。东西南北。冲霜蹈雪。不避寒暄。要明斯事也。须是个一刀两断汉始得。只恁么哄哄恫恫地烂。冬瓜相似。有什么成办。咬断两头。犹是惹泥带水。岂更因循可惜许兄弟。正法难闻。正因难发。何不自省去。譬如两阵相逢。不让先手。掣鼓夺旗。快须与彻。人人慷慨。各各英豪大丈夫儿。莫教辜负行心虚消信施。山云广阔。有什么休时。若不自智玄通决定。偿他夙债。图什么波波。地诳他父母。虚生一遍了。又更出家行脚。云我参善知识。见性绝生死流。了无为法。苦哉苦哉。万中无一自省归根者矣。如今有么。有即出来。问承和尚有言。父母之恩。如何报得。师云。粉骨碎身。还当得也无。师云。不因亲宝地。争得到祇园。
　　师云诸兄弟当以此心。无令忘失。递相警策。分明已见。免得荒疏虚延岁月。自利利人。堪消信施。所以道日。消万两黄金。岂况轻微供养。各自记取无事。不用久立。珍重。
　　上堂云。夫说法者。须具宗师眼目。须识玄门。要辨缁素邪正。所以古人道。玄有玄路。鸟道难通。一语不玄。流俗阿师。且问诸上座。作么生是玄路。还有会底么。与汾阳说看。要知端的。莫只恁么兀兀地。过时虚消信施。自从古德。各有出人底路。还省得么。先圣云。一句语。须具三玄门。一玄门须具三要。阿那个是三玄。三要底句。快会取好。各自思量。还得稳当也未。古德已前行脚。闻一个因缘未明。中间直下。饮食无味。睡卧不安。火急决择为小事。所以大觉老人。为一大事因缘。出现于世。想计他从上来行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利。不忘先迹。如今还有商量者。么有即出来大家商量。
　　僧问。如何是接初机底句。师云。汝是行脚僧。如何是辨衲僧底句。师云。西方日出卯。如何是正令行底句。师云。千里持来呈旧面。如何是立乾坤底句。师云。北俱卢州。长粳米食者。无贪亦无嗔。
　　师云。只将此四转语。验天下衲僧。才见尔出来。验得了也。问如何是学人著力处。师云。嘉州打大像。如何是学人转身处。师云。陕府灌铁牛。如何是学人亲切处。师云。西河弄师子。
　　师云。若人会得此三句。已辨三玄。更有三要语在。切须荐取。不是等间。与大众颂出。
　　三玄三要事难分。得意忘言道易亲。一句分明该万象。重阳九日菊花新。师云。会么恁么会得。不是性[惚-勿+喿]衲僧。作么生会好。久立珍重。
　　上堂云。汾阳有三决。衲僧难辨别。拟拟问如何。拄杖蓦头掣。僧问。如何是三决。师便打。僧礼拜。师云与尔一时颂出。
　　第一决。接引无时节。巧语不能诠。云绽青天月。
　　第二决。舒光辨贤哲。问答利生心。拔却眼中楔。
　　第三决。西国胡人说。济水过新罗。白地用镔铁。
　　师云。且道三决语。还有会底么。有会底。通露消息。要知近远。莫只么地。记言记语。以当平生。有甚利益。不用久立。珍重。
　　小参因举三玄语云。尔还会三玄底时节么。直须会取古人意旨。然后自心明去。便得通变自在。受用无穷。唤作自受用身。佛不从他教。便识得自家活计。所以南泉云。王老师十八。上解作活计。
　　僧问。古人道十八。上解作活计。未审作得个什么活计。师云。两只水牯牛。双角无栏棬。复云。若要于此明得去。直须得三玄旨趣始得。受用无碍。自家庆快。以畅平生。丈夫汉莫教自辜触事不通。彼无利济。与尔一时颂出。
　　第一玄。法界广无边。参罗及万象。总在镜中圆。
　　第二玄。释尊问阿难。多闻随事答。应器量无边。
　　第三玄。直出古皇前。四句百非外。闾氏问丰干。
　　师云。这个是三玄底颂。作么生是三玄底旨趣。直教决择分明。莫只么望空里妄解。道我曾亲近和尚。来与我说了。脱空妄语。诳諕他人。吃铁棒有日。莫言不道。子细子细。珍重。
　　邑众送钟。到请上堂。师云。过去毗婆尸佛。出兴于世。时有一信士。铸金钟一口。可重万斤。又一信士。身手有力。入山采栴檀木为杵。获此福故。铸钟者。现今成佛在东方。号金光聚如来。次施杵者。即西天二十四祖师子尊者。亲弟亦是出家。龙子比丘。是智慧辩才。无人过者。九十一劫。常生人间天上。受胜福乐。今日邑众。施钟必生善利。要知果证。即今明取。还有问事者么。
　　问鸿钟才击。声震大千。未审闻底事如何。师云。僧集六和。仪范足俗。开五义壮英雄。恁么则大众总得闻也。师云。于中尔一个耳瞆。僧礼拜起来。师云。记得么。记不得。师云。大家听取一颂。范金成器号鸿钟。才击声喧。宇宙通。僧集六和仪范足。俗开五义壮英雄。须弥报信饮光首。乾竺摧邪提婆宗。永挂莲宫为上瑞。人天普悟福无穷。
　　师云。各自记取。总要悟去。悟也未。不得忘却。大众久立。珍重。
　　早参云。平旦寅狂机。内有道人身。尔等闻钟声上来。不是狂机。那个是道人身。有识得底么。如今识得。尽未来际。不受他瞒。如识不得虾蟆蚯蚓欺汝。
　　僧问。如何是道人身。师云。举步涉埃尘。如何得不涉埃尘去。师云。莫认守株人。
　　师云。认著依前还不是久立吃茶去。
　　上堂云。千说万说。不如自见。若得自见分明。当下超凡入圣。不被众魔惑乱。唤作大事已办。但有来者。到尔面前。一个伎俩用不得。所以赵州云。老僧只管看这底。不是个择法眼。释尊唤作妙明真性。不假庄严会取。免得妄认缘尘。虚过时光。僧问。如何是祖师西来意。师云。多年松树饶皴[皵-日+月]。心间自有一条明。
　　问如何是宾中宾。师云。合掌庵前问世尊。如何是宾中主。师云。对面无人睹。如何是主中宾。师云。阵云横海上。拔剑搅龙门。如何是主中主。师云。三头六臂擎天地。忿怒那吒扑帝钟。问如何是一句前事。师云。不落言诠明的旨。纤毫才动即参差。如何是一句后事。师云。两阵相逢不回避。恁么则透皮彻骨去也。师云。横拖倒拽任尘漫。终不敢辜负和尚。师云。至孝是重华。问一毫穿众穴时如何。师云。万里绝纤毫还许学人荡除也无。师云。有即须除遣无即莫施功。恁么则依理行之。师云。理即如是作么生行。僧以脚振地。师云。见前知音者更不在人通。
　　师云。诸方老宿。事不获已。东语西话。尔等将谓。合恁么地。广陈词说。各竞聚头。不眠不睡。道我参寻。尔拟向那里参。古人云。向外作功夫。总是痴顽汉。快须信取。不用久立。珍重。
　　上堂云。当明对暗。应物舒光。万别千差参罗一贯。还有照不著处么。有即对众决择。亲明取好。
　　僧问。亲切处请师指示。师云。[口*耶]。此意如何。师云。天榜样。问如何是正法眼。师云。已曾[皵-日+月]瞎。未审向上更有事也无。师云有。如何是向上事。师云。捞天摸地。问一灯未明时如何。师云。灭。灭后如何。师云明。未审照烛事如何。师云。常燃无间断。今古镇长明。问久响汾阳威势全。略展金毛示众看。师云。三日后露。恁么则学人退身三步。师云。一月后再来。问承古有言。不居中道。不在二边。衲僧分上如何凑泊。师云。汝寻常在什么处凑泊。今日全因此问。师云。滩头频举桌何曾不入泥。恁么则大众。侧聆学人礼拜。师云。大众已侧聆。学人已礼拜。不用强推寻。知君解捏怪。还有捏怪底么。出来与尔除怪。知怪不怪。其怪自坏。复云。诸上座佛法。不是这个道理。只如祖师来。还有许多忉忉也无。当初二祖。只伸三拜。依位而立。且道得个什么道理。便绍祖位。还会么归堂去。
　　师方丈坐。次僧俗侍立。外有一人。不通姓名入来。礼拜起问。如何是和尚家风。师云。我家广大。无种不有。学人未会师深旨。乞垂方便展机锋。师云。师子座安。方丈内龙形拄杖手中持。用者如何。师云。[翟*支]破顽痴石。收取照星珍。如何是照星珍。师云。我行荒草里。汝又入深村。其人礼拜起。出门便隐去。不知所在。
　　因摘菊花小参云。金花布地。玉蕊承天。杲日当空。乾坤朗耀。龙腾雨霔。露结成霜。不伤物义。道将一句。来还有道得底么。若道不得。则眼中有屑。直须出却始得。所以风穴和尚云。若立一尘。家国兴盛。野老颦蹙。不立一尘。家国丧亡。野老安贴。于此明得去。阇梨无分。全是老僧。于此明不得。老僧即是阇梨。阇梨与老僧。亦能悟却天下人。亦能瞎却天下人。要知老僧与阇梨么。这个却是阇梨。这个即是老僧。且问诸上座。老僧与阇梨。是同是别。若道是同去。上座自上座。老僧自老僧。若道是别去。又道老僧即是阇梨。若能于此明得去。一句中有三玄三要。宾主历然。平生事办。参寻事毕。所以永嘉云。粉骨碎身未足酬。一句了然超百亿。问承师有言。龙腾雨霔。露结成霜。不伤物义。意旨如何。师云。雾笼松竹凝寒色。云散峰峦杲日辉。恁么则万汇。尽承和煦力。学人粉骨。未酬恩。师云。息金貂于塞外。行木铎于天下。问干木奉文侯。知音有几人。师云。行尊坐贵。行尊坐贵意旨如何。师云。万姓歌皇化。白云生太虚。问闷闷不转时如何。师云。龙马加鞭急。銮铃响洛川。问布鼓当轩击。谁是知音者。师云。停锄倾麦饭。草卧不抬头问龙女献珠成佛。学人无珠可献。还得成佛也无。师云。宝觉非功。罔陈献德。恁么则不历南方。亲蒙受记。师云。千万年后不得错举。问承教有言。阿耨菩提皆从此经出。未审此经。从何而出。师云。六趣该不得。五阴岂能收。恁么则常转一切处转也。师云。尔试转看。恁么则信受奉行。师云。善哉明妙旨。不落有无中。问久响西河师子。到来为什么不见。师云。汝识师子。恁么则大众尽得随喜。师云。脑裂始知忙。
　　师云。诸上座然则法本不生。何曾有灭。通人分上。好肉剜疮。奈何初机向去。未得安然。所以聚集少时击扬劝觉。东问西问。话会商量。忽尔言中有响。句下无私。真智现前。无量劫来。疑情顿息。岂不庆快平生。出家事毕。遂得魔军退伏。释梵归依。龙天恭敬。不以为喜。可谓报佛恩德。堪作明灯。亦名大法炬。为舟为楫。为栋为梁。荫覆多徒。运般广益。开人天眼目。不昧自心。一切时中。互为宾主。诸上座还信得么。若信得不须忘却。真师子儿。大师子吼久立。伏惟珍重。
　　上堂。拈起拄杖云。识得这个。参学事毕还识么莫道唤甚么作拄杖。如此之辈。如尘似沙。许尔商量。作么生开口试道看。
　　僧问。如何是拄杖。师云。德山德山。过在什么处。师云。萨摩诃。问尘鹿成群如何。射得尘中尘。师云白拂在手。问香象咆哮时如何。师云。鼓腹宫城动。恁么则一人有庆。兆民赖之。师云。圣君开宝殿。天花落座前。问承师有言。凡有答话。不拣高低。学人上来。请师答话。师良久。恁么则蜗牛肚下生鳞甲。乌龟背上一茎毛。师云。两角撑天地。四脚海里行。金枪不点赤眉贼。得睹君王方显功师云。甑人携剑去。冢上草蓠蓠。风从昨夜吹银汉。迄至如今犹未休。师云。去年相别后。今日再相逢问古人以棒喝接人。未审和尚如何接人。师云。总不用。恁么则不异诸方也。师喝便打。也曾数处参知识。罕见如师大作家。师云。后犯不容。大众一时吃棒。师云。因兄致此问。大众尽沾恩。
　　师云。更有问底么。快问将来。道场难遇。时光迅速。一息不来。黄泉万劫。久立珍重。
　　上堂云。钟声雀噪。可契真源。别处驰求。妄生节目。信得因风。吹火不信。平地掘坑。事不获已。起模样。所以灵山话月。曹溪指月。月在什么处。与我指出看。直报禅和。莫向天上觅好。
　　僧问。如何是不在天上底月。师云。照一问便喝。问如何是长。师云。天高盖不得。如何是短。师云。纤毫不碍真。不长不短时如何。师云。虚空无有障。四海尽知音。恁么则省得学人一半。师云。不解一人出只手。虽然未识初机句。且有当言辨衲僧。师云。心不负人面无惭色。今日亲闻行正令。千里持来未足能师云。光漆郊社。乾坤已立人难测。此夕须知有变通。师云。时时献刍草。牺牲莫辞劳。须知源脉异。万古泻无穷。师云。一言可以丧邦。
　　师云。明知无一物。何用更推求。当处不强名。锋铓甚处有直下揽得。犹是残弓折箭。堪作什么用。拟拟踌蹰。阵场扫帚。以拄杖一时擂下。
　　河东运使郑工部。入院相见茶话次。工部云。专甲留一偈。赠师得否。师云。何敢运使慈造。工部于壁上篆书一偈云。黄纸休遮眼。青云自有阴。莫将间学解。埋没祖师心。复云。只将此偈。验天下长老。师云。恁么则汾阳。也在里头。部云。檐枷过状师云。更不再勘。部云。两重公案。师云。知即得。部良久。师嘘一声部云。文宝文宝。师云。甚所在。部云。不容专甲出气。争得嗔他道淹滞长老在此。师云。是何言欤。部云实。师云。也不得放过。部云。请师一偈得否。师云。不间笔墨。部云。请师口扎。师遂述一偈云。荒草劳寻迳。岩松迥布阴。几多玄解客。失却本来心。
　　上堂云。鹅王择乳。素非鸭类。问鹅王择乳。素非鸭类。意旨如何。师云。江南有江北无。为什么江北无。师云。冰地寒难翥。恁么则翱翔九霄外。在处独超群。师云。举翼摩空。宁同寒雪。问善法堂大开三门。如何是和尚第一门。师云。从此入。入得后如何。师云。虽然无一法。共会五湖僧。问学人曲子无音韵。请师方便和来看。师云。五音六律非关妙。四智三空和不齐。恁么则知师品弄指下分明。师云。韵出清霄。任君吹唱。问至道无难。唯嫌拣择。如何得不拣择去。师云。天长地久日诸月余。恁么则僧堂是僧堂。佛殿是佛殿。师云。明明歌咏岂不殊途。问如何是大道之源。师云。行之不在天恁么则更不寻山傍涧也。师云。既能明妙用切忌倚林峦。问琉璃玻璃色。斯由佛光照。如何是佛光照。师云隐不得。过去灯明佛。本光瑞如此。师云。寻言转更赊。问白浪滔天势。请师方便渡来看。师云。洪波不没水。举桌不张帆。恁么则海晏河清。师云。斫额望榑桑。乘槎人不顾。师云。许多葛藤还得明了。未分明记取问头便须觑步究理而参。榑桑不远。莫向外驰求。当处发生。随处自现。乾坤大地。皎皎明白。但于十二时中行住坐卧。子细思量看是。谁作障碍。为什么临机道不得。只为一切境识不通被他回换。便随境走。不能作得主宰。所以一句中三玄三要。四种宾主历然。地只为多生烦恼云翳。遮蔽抛掷。今生又不近明眼道人决择。莫逐日过时。古人云。今生不通。来生窒塞。转转不明。思量虚延岁月。枉过时光。在家出家。直教了去。若能了得。尽未来际。人间天上。作师子吼。告报人天。互为宾主。展缩自在。为依为止。为道为路。有甚障碍。若不明了。千难万难。快须荐取脱却根尘。其如不了。谩说如今。珍重。
　　上堂举先石门和尚初开堂。僧问。知师久酝葡萄酒。今日为谁开。石云。琼桨一滴异。普济万机迷。僧便问。如何是和尚一杯。师云。饮者非常味。得味乐咍咍。不饮不醉时如何。师云。截耳卧长街。问日用真珠是佛陀。何劳逐物浪波波。如何是日用真珠。师云。茅厕前头泥毬子。恁么则应用无亏也。师云。琉璃殿上碧云生。问如何是和尚主中主。师云切忌犯著。莫便是指示学人处也无。师云。吽叵耐。僧礼拜。师敲绳床云。若到诸方。且作么生举。问鸿钟一击时如何。师云。声震大千。恁么则息苦停酸也。师云。那落迦中事作么生。僧无语。师嘘一声云。莫是为他出气么。问道由心悟如何是心。师云。学道访无心。问如何是真正路。师云莫别去。问波澄湛湛时如何。师云。举桌即迷源。如何保任。师云。大海波涛静。槔桌一时抛。问正法门中。如何是和尚得入处。师云。众星攒夜月。不落紫微宫。恁么则朗月独当天。师云。不昧夜行人。问如何是道。师云。共汝大家行。问一口吸尽西江水。意旨如何。师云。蹈破天关迥然廓落。恁么则大众总知也。师云。不但阇梨。老僧亦然。师云。若能蹈破天关。何处更有不通底佛法。只为千遮万障。所以难明。如今大家。明取好久立。珍重。
　　小参举。德山示众云。今夜不答话。问话者三十棒。时有僧出礼拜。德山便打。僧云。话也未问。打某甲作么。德山云。尔是甚么人。僧云。新罗人。德山云。据尔拟蹈船舷。好与三十棒。时有僧出云。承古有言。拟蹈船舷。好与三十棒。学人上来请师棒。师掷下拄杖便归方丈。
　　上堂云。云笼碧落。雾展长空。露滴成珠。霜飞叶坠。日月常明。乾坤晃耀。人心不昧。物类不拘。秋去春来。暄和合序。于此明得。不失玄音。如今不荐。更待何时。
　　僧问。如何是佛。师云。担麻终不贵。如何是贵。师云。闻贱必贵。问如何是宾中宾。师云。终日走红尘。不信自家珍。如何是宾中主。师云。识得衣中宝。端坐解区分如何是主中宾。师云。金钩抛四海。玉烛续灯明。如何是主中主师云。高齐日月光寰宇。大阐鸿音唱祖歌。问君子梁间坐师今事若何。师云。更莫投来。恁么则今日捉败也。师云。天台楖栗曾施了。如今更赠二十枝。
　　师云。欲知佛性义。当观时节因缘。明信得去。不用妄生异见。久立珍重。
　　上堂云。一切众生本源佛性。譬如朗月当空。只为净云。遮障不得显现。僧问。朗月当空。却被片云遮时如何。师云。老僧有过。阇梨须知。恁么则分明辨的。师云。退后莫思量。问不历化城。便登宝所时如何。师云。俊哉大士。历劫难逢。问承教有言。为未来世。开生天路。如何是生天路。师云。莫断佛种。恁么则依而行之。师云。三千世界收不得。六趣轮回岂肯休。问学人拟欲归乡去。家破人亡事若何。师云。休行心处路。莫守在家时。未审谁是知音者。师云。路逢剑客须呈剑。不是诗人莫献诗。问百千灯即不问。如何是最初一灯。师云。可明此问。恁么则目前晃耀杲日当轩。师便喝。僧无语。师云。一喝喝灭。僧礼拜云。莫瞒大众。师云。棺木里瞠眼。问如何是深深意。师云。曹溪无异曲。金峰路转高。恁么则同道不夺机也。师云。明明举处是汾阳。问举步涉千溪。寻源转路迷。个中一句。子请师方便为提撕。师云。千年无影树。今日见枝柯。若不伸此问。争得见师机。师云。瞽人看尽壁。问朝作人间眼。夜点祖师灯。如何是祖师灯。师云。古今不昧。恁么则海晏河清。师云。照出海底人。
　　师云。诸上座那个是海底人。还出来也未。与尔唤出欲识海么。只是一切众生。从无始劫。直至如今。妄想颠倒。贪嗔我慢邪见嫉妒。一切处明不得。唤作欲海。莫向四天下觅。快须了取罢游驰骋。免被诸尘惑乱。所以古人云。一切业障海。皆从妄想生。无业和尚云。莫妄想。还信得及么。自信不及。遂即难逃生死。如今直下信取。有什么事。久立珍重。
　　上堂云。若论此道。绝有言诠。事不获已。遂即东语西话。且道。说什么即得。俗士出来礼拜起。近前曲躬端然而立。师云如何。俗士退步。师打绳床一下。俗士拍手。师云。斋后钟。问一尘回出青霄外。湛湛乾坤事如何。师云。平铺三点水。曲似刈禾镰。问昔日欧歌剑。今日为谁挥。师云响。问不落诸缘。请师便道。师云[口*耶]。恁么则灯下白头翁也。师云吽。问言。前荐得辜负平生。句后投机全乖道体。直下承当。万里崖州到这里。乞师方便。师云。秋日衔芦承露去。春来细雨润衣归。恁么则路途有依栖去也。师云。来千去万久经锻炼。
　　师云。朝来暮去即便冬深也。如今这里与兄弟大家。持论长处即就。有利济可行。各自半百地。更不明了本分事。大屈莫虚过十生五生。不用久立珍重。
　　上堂云。夫说法者。须及时节。观根投机。应病用药。若不及时节。总唤作非时语。所以道。欲知佛性义。当观时节因缘。若不明君臣父子之道。邪正不分。触净难明矣。唤作野老讴歌。皇道坦然。佛法现前。擒纵自在。生杀临机。或明宾中主。或明主中宾。或明宾中宾。或明主中主。或兼带叶通。或探竿影草。或一句中。有三玄三要。还有问者么。出来对众商量。
　　问学人未达其中事。如何是自己。师云。当时莫忘。今时句未达。须知逆顺机。达后如何。师云。三十年后莫错举。问灵龟未兆时如何。师云。海里摇船笑。举桌望程途。问三界同途出身无路时如何。师云。叵耐无时狂寇起。对面无形识得伊。问抱璞投师请师雕琢。师云。来朝更献楚王看。恁么则同道方知也。师云。刖足虽知贵。人天不可量。问万法本空心生何有。师云。不因伸此问。争得到汾阳。恁么则当生生不生也。师云。自知能作贵。不用更思量。问一句道不得时如何。师云。万境无差互。青天不自知。如何领解。师云。了然明似烛。何用更狐疑。问无为之饭。未审供养什么人。师云。千相无形者。共会不庄严。恁么则大众有赖也。师云。三千世界中。绝世利群生。问门门一切境。回互不回互。如何是不回互。师云。今日过泥不易。问甘露频霖。为什么。百草不生芽。师云。田疏不贮水。龙王争那何。问如何是心地法门。师云。莫从人觅。乞师再指。师云。尔是谷隐出家。问帘卷扇开。当人何在。师云。万姓歌皇化。玄音廓太虚。恁么则明镜当悬于此日。时人尽贺太平年。师云。一音普演三边静。四方八面总来朝。问如何是西河一滴水。师云。饮者永无饥。恁么则冷味少人知。师云。润济不从源。问如何是诸佛行李处。师云。直下无生路。行时不动尘。恁么则谢师方便也。师云。东西南北路。不用更奢华。
　　师云。适来上座问。如何是诸佛行李处。对他道。直下无生路。行时不动尘。且问诸上座。既是无生路。且作么进步诚进看。若不进步。不可有自然释迦天然弥勒。所以发足超方入圣阶梯。精进为务。若不精进。无有是处。故经云。未曾有一法。从懒隋懈怠中得。精进犹如牛二角。习学日久。身心纯熟。正念现前。舒卷自在。所以无功之功。其功大矣。志公云。勇猛精进成懈怠。且问诸上座。既是精进。为什么却成懈怠。若是久参先德。不在此限。晚学初心也须子细。大众既精进。专甲不懈怠。言多则去道远矣。久立珍重。
　　上堂云。倒却须弥。涸竭大海。鱼龙变化。禽鸟飞腾忙忙者。逼塞虚空。正当恁么时。佛出头来。贬向他方世界。且道还有修行分也无。与我点出来看。有么有么。僧才礼拜。师便打云。我早是无端入荒草。尔更待平地上掘坑。彼此相埋没。作么道来道来。僧无语。师有颂云。释尊嗟汝妄诸求。怜愍堪悲截众流。决定莫教丝发动。吉祥天降赞清幽。
　　问寒暑渐盛贫者何依。师云。不挂无丝服。终日乐咍咍。恁么则应不孤露也。师云。深岩隐不得。露地不彰形。问如何是向上一路。师云。千圣不传。为什么不传。师云。不欲埋没。问如何是道场。师云。下脚不得。如何是涅槃。师云。抬脚不得。抬脚不得意旨如何。师云。三十三天。下脚不得意旨如何。师云。十八重地狱。问承教有言心无挂碍。如何是无挂碍。师云。天高无可测。地厚莫能知。恁么则东西南北路。学人行处宽。师云。汝试行一步看。未审行后如何。师云。长空无鸟迹。水里摸鱼踪。问如何是一轮月。师云。不从天地出。岂藉四时推。为什么有昼有夜。师云。迷人妄生觉。觉后即知时。问东山西岭青意旨如何。师云。博地生寒暑。风吹日照霞。恁么则南有赵州。北有雪峰。师云。颠倒了也。问释迦悭迦叶富。如何是释迦悭。师云。一点抛不得。如何是迦叶富。师云。普济人天。问如何得豁然惺惺去。师云。步步不移。恁么则寒林无一叶。长天绝见霞。师云。飞雁叫长空。丛林收不得。问如何是达诸佛意。师云。铜头铁额。恁么则谢师方便也。师云。三日后头痛。问开口动舌俱是病。应机接物事如何。师便喝随声打。
　　师云。且道与他接不与他接。不与他接。辜负他问头。若与他接。汾阳眼在什么处。缁素皎然。不得错会。珍重。
　　上堂云。一切诸法。本来解脱。无有系缚。故经云。无系缚者。无解脱者。僧问如何是解脱智。师云。无人伏得伊。如何是解脱慧。师云。通身无影像。遍界不曾藏。未审此理如何。师云。待尔悟始得。问如何是毗卢师法身主。师云。毗卢华藏海。法界不思议。恁么则识得和尚也。师云。千光不照处。万象岂藏机。问宽即遍法界。窄即不容针。如何是窄即不容针。师云。若行正令大众恐悚。如何是宽即遍法界。师云。龙腾碧海无遮障。鹤出青霄不碍空。恁么则无障无碍也。师云。速礼三拜。问对境心数起时如何。师云。俗缘忆昔曾行处。那堪说向解空人。未审如何消遣。师云。还同无作贵。空外独横身。问椁示双趺时如何。师云。百千万亿。当时疑息。恁么则穿僧堂入佛殿也。师云。人天能有几人知。
　　师云。大众当时拘尸城。畔跋提河边。北首面西。龙天共凑。十六国王。河沙释梵诸天龙鬼。五百力士。千万比丘。各持供养。至如来所。唯有迦叶一众。末后而来。散花烧香。旋绕金椁。礼拜哀恸惨然。山林变白。大地苍茫。礼世尊足。当此之时。如来神力。椁示双趺。令迦叶礼敬摩触。意为对人天大众前。付嘱迦叶。流通法藏。迄至于今。正法不泯。所以西河今日。因问而言。略陈少意。若欲广引昔缘。恐妨问事更有问者么。如无应供归堂去。
　　小参云。老僧昔日。参见石门彻和尚。上堂云。一切众生。本源佛性。譬如朗月当空。只为浮云。翳障不得显现。为明为照。为道为路。为舟为楫。为依为止。一切众生。本源佛性。亦复如是。只为烦恼重云之所掩蔽。不得显现鉴照分明。当时便问善昭咨和尚。朗月海云遮不住。舒光直透水精宫时如何。门云。石壁山河非障碍。阎浮界外任升腾。恁么则千圣共传无底钵。时人皆唱太平歌。门云。太平曲子作么生唱。不堕五音非关六律。门云。还有人和得也无。请和尚不吝慈悲。门云。仁者善自保任。
　　师云。今日汾阳。且问诸上座。还有人和得太平曲子么。若也和得去上座即是老僧。若和不得上座不可无分也。孰人无佛。谁佛无心。直饶见佛。明心犹是眼中尘翳。久立珍重。
　　因雨下上堂云。天垂甘露。万物滋荣。云布长空。龙腾碧海。钟鼓交音。人贤合杂不伤物义。道将一句来。有么有么。
　　问如何是宾。师云。礼拜甚殷勤。如何是主。师云时中不运步。不宾不主时如何。师云。横身当宇宙。谁是出头人。问一尘才举。大地全收。未审此意如何。师云。痛领一问。恁么则全因此问师云收一问。礼拜迟违也。师云。不可更打尔。以拂子敲禅床喝一声。
　　师云。古人午前来者。木人呼唤得回头。午后来者。木人呼唤不回头。正午来者。呼唤即是不呼唤。即是此是曹洞血脉作么生会会得。也是第二月。久立珍重。
　　上堂云。权开顿渐。假说圣凡。疗狂子之多疑。救达人之少悟。亲明自性。勿妄他求。行住怡然。语默澹静。真常流注。永弃断常。智海湛然。义天朗耀。作么生道将一句来。问正当恁么时如何。师云无下手处。恁么则帘外有人闻也。师云。当机无影像。屈己为今时。如何是今时。师云。通身不隔陌。问如何是尘中独露身。师云。巧心求不得。钻冰却出烟。恁么则非尘也。师云。非尘亦是病。问如何是世尊不说说。师云。北地芦花白。南天雪不寒。如何是迦叶不闻闻。师云。阇梨甚处闻。问不与万法为侣者是什么人。师便喝。这个是野干鸣未审是什么人。师云脑裂。问东山西岭青意旨如何师云。千岁冰岩人罕到。一团烟雾足龙行。恁么则三年一闰九月重阳。师云。五峰龙气盛。金界碧霄天。同不悟祖宗。不信大道时如何。师云。打破琉璃卵。透出凤凰儿。今日亲见和尚也。师云。三千里外算途程。
　　师云。好东问西问。忽然言下省悟去。岂不庆快也。不枉废时光。尔看古人。为一则因缘未明。三千五千里地往返□□苦辛决择。要明斯事。汝等诸人事。须向前。莫逐日过时。有甚了益。比来行脚拟图个什么。只如百千诸佛出现世间。盖为一大事因缘。故诸人分上可不知。有老宿上座。相共证明。久立珍重。

　　奉宣编传灯录入藏师观名字乃述赞并序

　　大庆汾阳请我。何当三千里外。始建道场。传灯续焰。法继饮光。一十八载果熟道香。圣君亲录。景德传芳。闻名见面。获福无疆。瞻礼供养。人王法王。千古万古。不泯不藏。金文玉轴。永劫清凉。赞不可及。孰辨孰。

　　□□□□瑞国泰民康　颂一

　　□□□□□。指人明似烛。皎然清白。分诱进诸邪曲。皓月印□□。碧天开睡目。慈悲化有缘。广度无间狱。

　　普劝探玄。宾舒光常接续　颂二

　　定光昔日记能仁。布发掩泥多劫僧。此录慈尊亲嘱我。便从今日续然灯。
　　邑人崇斋庆贺请上堂。师云。此日声钟击鼓。祷祝焚香。圣凡共集。释梵同臻。僧俗目前。更无别说。意为国恩。所以开演一乘。引导群迷。直言问答。只有如今。还有请问者么。
　　邑人问大达传灯光接续展舒。不断法中。王一句玄谈。今古外三玄三要藏中藏。如何是第一玄。师云。亲嘱饮光前。如何是第二玄。师云。绝相离言诠。如何是第三玄。师云。明鉴照无偏。恁么则三玄□□□□□九天皆唱太平歌。师云。杲日舒光无□□□□尽耀豁乾坤。问人王与法王事如何。师云有道无机。未审人王事如何。师云。皇风歌美化。未审法王事如何。师云。无私导有缘。问无业预蒙封石塔。汾阳名字藏中安。未审三圣修何法。请师方便指来端。师云。一语两当。恁么则从来不差牙。今日妄陈词。师云。的指勿踟蹰。问如何是三要。师云。一句分明该万象。九天无不尽沾□。如何是第一要。师云。言中无造作。如何是第二要。师云。千圣入玄奥。如何是第三要。师云。四句百非外。尽蹈寒山道。谢师亲示离言旨。阖国皆贺太平年。师云。多语忉忉少言易会。大家听取一颂。明王治化洽乾坤。景德亲宣烛佛灯。佛日长辉开佛眼。愿将此善福吾君。
　　上堂云。朝霞暮雨。钟鼓喧和。习定安禅。去来运用。还当得生死事也无。面前纵夺。各自测量。看是谁分上事。风尘草动。雷电霹雳。轰轰磕磕。自己相度看。还得回光返照力也未。莫只为片衣口食。爱甜嗜好。摩唇掁觜。道我解了。错用身心。经年度月。担擎人我。狂象无钩。不能制伏。坏净莲池。图个什么。僧问。不落三寸。请师□□。师云。塞却汝口。恁么则孤峰。无宿□□。万里一条烟。问匹马单枪离群独战时如何。师云。举手不拈弓。低头失却箭。和尚是大善知识。为什么如此。师云。败将不斩。问学人欲涉云霄去。到后如何为有情。师云。塞外将军行正令。不展红旗得胜归。恁么则知音。不敢和也。师云。路逢枭首客。莫识甑中人。问廓然无依法归何处。师云。大地日月起自何来。恁么则龟毛。拂子长三尺。师云。兔角拄杖打阇梨。问十方薄伽梵。一路涅槃门。如何是一路涅槃门。师云。日出高梵一路□□旧岩。恁么则光漆。台前一盏灯。师云。宝□□□无暂息。古今不异万家忙。问如何是般若体。师云。澄湛海洲明万象。如何是般若用。师云。才点化山高屹屹。早见奔波乞命人。师云。诸上座且唤什么作般若。若识般若体。便明得用。因此调伏异见。折剉天魔。令他舍邪归正。便获得般若神珠。光明烜爀地。堪受人天供养接续佛灯。便是真正道眼。衲僧分上。更有何事。久立珍重。
　　上堂云。诸上座古人道。天阴性地昏。今日天阴性还昏么。若是性昏。被他使唤。迷己为物。都无生宰。且道行脚本为何事。不被他使唤。所以古人道。宛然自有冲天气。直教一切处。为纪为纲。为道为路。为照为明。不被四时回换。使得乾坤大地。为高为下。方称衲僧本分家风。如今还有受用得底么。有即出来。僧问。还有不历乾坤底人也无。师云有。未审成得个什么。师云。腾身三界外。不落有无中。问如何是衲衣下事。师云。赫赤穷汉。云乞师方便。指妙侠句来看。师云。木女穿针山色秀。石人牵线海云生。问面前无障碍。为什么开口不得。师云。尽日无言说。喃喃语更新。恁么则已能师子吼也。师云。不用野干鸣。僧便喝。师云恰是。僧拟拟。师便喝。僧礼拜。师云。败将不斩。问如何是宾中宾。师云清净道者解求真。如何是宾中主。师云。万象纵横都不顾。如何是主中宾。师云。横身当古路。抬手拓乾坤。如何是主中主。师云。坐断毗卢顶。不禀释迦文。
　　师云。这个是宾主。语明得也未。若明得横担拄杖。穿云渡水。证据诸方曲[彔*見]木头里老和尚。见伊开口动舌。便识得伊了也。又不得一向高茅。点胁点肋。道我知我解。担擎炫耀。逞己愚顽。诳他后学。彼无利益。但自省己。保护圣胎。岂不轻安。更拟踌蹰。堪作何用。伏惟珍重。
　　雪下师示众云。昔日少林。何异今朝。然则古今不同。法且无二。二祖云。学人不安。请师安心。初祖云。将心来与汝安。二祖云。觅心了不可得。初祖云。为汝安心。竟当下便明悟自心。不在内外中间。信得决定。不从他觅。承当更无疑滞。诸贤者。如今还有承当得底么。只是历历谛听。法者这是贤德真心。莫教诸境回换随物流浪。与二祖何别。西河今日与诸贤。印此心便是佛心。更莫狐疑。同听一颂。西河会里真禅子。子夏山前立雪人。亲印自心心是佛。莫教心外别生尘。
　　上堂拈拄杖云。三世诸佛。总在这里。看看见尔勿孔窍。总入拄杖里。妄生节目。去也有趁得上底么。有即举一步。趁看便有僧出师云。瞥尔早抛千万里又打云。我早是[跳-兆+孛]跳。入泥坑里。尔更待火焰上添草。似个阿师。救得也无。僧礼拜。师云。来来尔还会葛藤么。僧云。不会。师云。赖尔不会汾阳拾得口。吃饭苏噜苏噜。问如何是祖师西来意。师云。彻骨彻髓。此意如何。师云通天通地。
　　师云。诸上座穿耳。胡僧到此土来。便问祖师西来意。假如白马驮经时。又问个甚即得。故经云。无法可说。是名说法。且道许说不许说。若道许说。又作么生说。若道不许。龙宫海藏。白马驮来。与诸上座商量。祖教两名。是一是二。量数收得他么。所以百丈云。佛是过量。人量数管他不著。经云。唯佛不堕诸数。唤作自受用三昧。揽得么快。须揽取免得被。他天魔外道。诈现吉凶。惑乱真源。珍重。
　　小参云。朕兆未生。谁论凡圣。才有锋铓。便成瑕玷。作么生。得一切时中不昧祖灯去。僧问。如何是祖灯。师云照一问。照后如何。师云点。问从上诸圣。无一法与人。未审师今传个什么。师云。来风可辨。问龙吟吐雾。普润群生未审将何报答。师云。此恩深厚。恁么则大众沾恩。师云。滴水难销。问师子颦呻宾主露。汾阳家风事如何。师云。脑裂始知惭。宗风已蒙师指示。如何是西河师子。师云。休撒臊。问涅槃无异路。方便有多门。作么生。是无异路底句。师云。钟鼓分明在。日月不曾昏。恁么则狗子吠人声。师云。不咬破衣人。问若真修道人。不见世间过。未审不见什么过。师云。雪埋夜月。深三尺陆地。行舟万里程。和尚是何心行。师云。却是尔心行。问迦叶传衣。阿难倒刹。未审成个什么边事。师云。瞬眸明不尽。喘息绝知音。恁么则南山起云。北山下雨也。师云。云腾致雨。露结成霜。问如何是迦叶亲闻底事。师便喝。僧礼拜。师便打。师云。若是饮光门下。才拟拟早已。千山万水。更问什么亲闻。何堪共话。如斯之辈。岂效先贤。学语之流。尘沙海墨。不能顿省自惭。随流认影。妄生节目。有甚了期。不解返光。探寻识浪。劫石俱销。不能自信。苦哉苦哉。故释尊唤作可怜愍者。多言转远珍重。
　　上堂云。夫参学之流。须具啐啄同时眼。若不具啐啄同时眼。未有参学分在。所以镜清云。子致啐时。又不能致于母啄母。致啄时。又不能致于子啐。问子致啐。时于学人分上。明得个什么边事。清云。且但保任。未用镜清啄破。若的实论。又成得个什么边事。清云。亲明取好。为什么不能致于母啄。清云。觜软于母。母致啄时。诸方分上。又成得个什么边事。清云。露个面目。若的实论。又成得个什么边事。清云。好个商量为什么不能致子啐。清云。老作少难。直得啐啄同时时如何。清云。亦有不曾经历于此者。只如不曾经历于此者。还有超升分也无。清云。吽吽谁敢坐虎头。
　　师云。若解坐虎头。方能展阵开旗。称提拈掇。教伊辨得时节。受用不失一。个个抖擞金毛。吒呀地擒。纵自在应物。舒光利时接引。所以道天人群生。皆承此恩力。与尔颂出去也。大家听取。
　　啐啄同时用最难相逢。恰似两风颠栽松切嘱超今古。普化当时得用全。
　　师云。且问诸上座。还识普化么看看。明头打喑头打。掷下拄杖便下堂。
　　师因举先广德和尚。并实道者。各有王子话。僧请师下语。问王子未登朝时如何。师云。六宫歌雪韵。八国听萧韶。正登朝时如何。师云。玉玺不彰文。万邦皆稽首。登朝后如何。师云。素服问田翁。遍界无相识。颂曰。三朝王子贵兼尊。今古相传孰可分。八国六宫朝化美。汾阳印的莫纭纭。
　　上堂僧问。从上一人行棒。一人行喝。未审成得个什么边事。师云。总不曾用。堪嗟楚下钟离末。师云。庶子当机失战场。僧喝。师云。作家。僧礼拜。师云。却不作家以拄杖点一喝。问大悲千手眼。如何是正眼。师云瞎。恁么则一条。拄杖两人舁。师云。三家村里唱巴歌。恁么则和尚同在里头。师云。谢汝殷勤。问文殊与维摩赞善。此意如何。师云。错下名言。恁么则此语甚当也。师云。又遭剥脱。问杀父杀母。佛前忏悔。杀佛杀祖。向什么处忏悔。师云。灯连挑夜月。度尽几多人。恁么则水精宫里观明月。师云。映眸明宝烛。分照烁精幢。问如何是转轮王身。师云。七宝镇相随。千子常围绕。恁么则好事不如无。师以拂子擗口打。问大作业底人来。师还相为也无。师云。朝打三千暮。打八百。恁么则眉分八字。眼似金刚。师云。泥人退步。问皓月虽明。不藏灯影时如何。师云。白雪深三尺。红轮烁半天。多应不见旧时人也。师云。山高隔不得。云散自东西。问不避危亡。请师一接。师云。南有雪峰。北有赵州。恁么则聒烦和尚也。师云。天台石桥窄。清凉座具宽。新罗事又作么生。师便打。问离四句绝百非。请师别道。师云。六六三十六。恁么则风声浩浩也。师云。九九八十一。僧礼拜。师有颂。风声浩浩语喧喧。借问诸贤何物宣。一句了然超百亿。谁人更问个中玄。
　　师因观洞山价和尚五位语。乃述序并颂。言之玄也。言不可及。旨之妙也。旨不可归。即代不乏贤。时不掩德。不乏贤而贤高。不掩德而德盛。先贤盛德。□即洞上价师。曹溪之后。名高振也。权开五位。善接三根。大阐一音。广弘万品。横抽宝剑。剪诸见之稠林。妙侠弘通。截异端之穿凿。豁空门之关键。挑闇室之玄灯。恢廓含容。卷舒自在。实人天之龟鉴。为出要之津梁。若非金色之机。焉能入室。希夷垂露。全明格外之谈。请益投针。回互物中之妙。击风雷海上。巨浪湛然。耀杲日天中。妖魔绝迹。或藏衣宝。或示髻珠。且非名利于人间。贵显幽宗于物外。远来请问。宁以谦辞。遂述古基。以示今学。虽应言而质朴。且玄理以无亏。五位备标。三玄直指。括河沙之法界。通会觉源。该无量之微尘。尽归真际。然则良哲易明。昏徒难晓者耳。五位参寻切要知。纤毫才动已相违。金刚透匣。谁能用。唯有那吒第一机。举目便令三界静。振铃还使九天归。正中妙侠通回互。拟拟锋铓失却威。
　　僧问。如何是正中来。师云。旱地莲华朵朵开。开后如何。师云。金蕊银丝承玉露。高僧不坐凤凰台。如何是正中偏。师云。玉兔既明初夜后。金鸡须报五更前。如何是偏中正。师云。毫末成大树。滴水作江河。如何是兼中至。师云。意气不从天地得。英雄岂藉四时推。如何是兼中到。师云。女抛梭机轧轧。石人打鼓响冬冬。五位颂。
　　正中来金刚宝剑。拂天开一片神光。横世界晶辉。朗耀绝尘埃。
　　正中偏霹雳锋机。著眼看石火电光。犹是钝思量。拟拟隔千山。
　　偏中正看取轮王。行正令七金千子。总随身途中。犹自觅金镜。
　　兼中至三岁金毛。牙爪备千邪百怪。出头来哮吼。一声皆伏地。
　　兼中到大显无功。休作造木牛步步。火里行真个。法王妙中妙。
　　上堂僧问。如何是汾阳境。师云。子夏峰高登者少。西河水满问津多。如何是境中人。师云。坐久看风信。烧香烛圣灯。问如何是和尚家风。师云。三玄开正道。一句破邪宗。如何是和尚活计。师云。寻常不掌握。供养五湖僧。未审吃个什么。师云。天酥陀饭非珍馔。一味良羹饱即休。问如何是和尚曲。师云。六律不俱人美听。牙虚为子期弹。还有人和得也无。师云。有口不须论世事。无心只为慕知音。恁么则和尚和得也。师云。尔试和看。僧无语。师云。天上忽雷惊宇宙。井底虾蟆不举头。问如何是汾阳箭。师云。羿始调弓。九乌失色。须知好手。师云。石虎既遭伤。金[鎞-囟+(奐-大)]须没羽。如何是和尚吹毛剑。师云。不假干将铸。出匣透神光。用者如何。师云。有怪除妖蘖。无生不用磨。还许别人传也无。师云。长安大道无关镇。车马同流总不妨。
　　师云。诸上座若教无德称扬正法。问答施为。大海有竭。此道无穷。从古及今。未曾间断。只恐诸人。久立心疲。不以为记。一言半句。不易得闻。多是背觉合尘。妄生穿凿。各争事相。不究根源。流浪生死。虚延岁月。古人云。多言复多语。犹来返相误。明明向尔诸人。道也是久日桦来唇。珍重。
　　襄州受请。经过华县。上堂云。才升此座。已报佛恩。更若忉忉。有何所益。虽然如此。官不容针。私通车马。有僧礼拜。师云。住住未焚香。在拈起香云。这一瓣香。从古及今。未曾间断。金色曾焚。我今亲爇。还有人委得落处。么遂烧香。复云。祖师心印。绝有言诠。唱导之机。岂无谈说。雷音震吼。谁敢当机。师子颦呻。千狐并迹。僧再出来礼拜。师云。这个阇黎好与三十棒。念伊殷勤。且放一顿。问三峰的句即不问。二人心旨事如何。师云。记得么。恁么则汝水真风宝峰重起。师云。且莫妄生节目。从上诸圣请师提携。师云。百杂碎。恁么则谢师提携。师云。苏噜苏噜。问无为法相人难见。请师方便示众看。师云。不得错举。恁么则普得闻也。师云。错了也道者打一拂。
　　师云。某比欲林泉树下依众过时。幸蒙汾阳远邀。经过贵县。又感堂头和尚与诸院和尚。降尊就卑。光扬佛日。坚请举唱。实惭无德。岂效先贤。主事大众。同成佛事说什么即得。宝华座上。独有慈尊。金刚道场。别无异党。狐非师子数。灯非日月明。雷门之下。布鼓难施。而今还有击鼓者。有即出来。僧问。净名杜口。犹涉繁词。列众升堂。拟谈何事。师云。吃棒得也未。净名杜口又如何。师云败将不斩。
　　师云。尔问我答有甚了期。大众淹延恐无利益。久滞诸贤。将何报答。古人道。粉骨碎身未足酬。一句了然超百亿。还当得么。久立珍重。
　　晚参僧问。离四句绝百非。请师剖拆。师云。摩诃衍法。皆从此出。打禅床一下。恁么则普皆得闻。师云。不用忉忉。问德云不下妙峰顶。善才何处得参寻。师云。今日重闻。觉城东际今日亲闻也。师云。雪山南畔更三千。问大用现前不存轨则。如何是大用现前。师云。落在什么处。僧无语。师便喝云。拂子柄短。
　　某早来已。承堂头和尚及大众延请。一无举唱。今者又升此座。难以酬恩。问答已来。实惭荒拙。虽是一心拈提有异。今古共同。随机利现。冥应诸缘。运通一切。乾坤大地。各不相依。人人英俊。学不从师。还识师么。莫交错认定盘星。久立珍重。
　　经过坦县。众请上堂。师至法座前。指云。庵园会上。舍利弗才见此座。便云。此座高广。吾不能升。被净名一指。当礼须弥灯王如来。方升此座。山僧今日。不礼须弥灯王如来。便登此座。且道得什么神力。会么三十年后。不得错举便升座。师座定拈拄杖。打绳床一下云。会么打草要蛇惊。良久复云。祖意难穷。得之者可越阶梯。教乘易晓。失之者永隔毫牦。是以禅律同途圣凡不异。迷情不了。背觉合尘。如识衣珠。不从别得。故我大觉世尊。于多子塔前分半座。告摩诃迦叶云。吾有清净法眼。涅槃妙心。实相无相。微妙正法。将付嘱汝。汝当流布。勿令断绝。如是展转。西天二十八祖。唐来六祖。诸方老和尚。各展锋机。以为内护。及付嘱国王大臣。有力檀信。以为外护。正是今日。都监司徒。知县官员。远近檀信。当院院主。东京大师。及堂内众僧。同心坚请。令山僧敷扬正法。报佛慈恩。虽然如是。还记得灵山会上。付嘱底事么。记得者出来。对众商量。要知端的。有大师问。出群之歌。曲格调似谁家。师云。紫衣天子赐。飞白自家书。不从人得底事又如何。师云。却请大师对众道看。对众道不得又作么生。师云。清霄无障翳。刚有不明人。讲百法座主问。和尚契禅床。禅床契和尚师云。虚空还有筋骨么。主良久。师云会么。主无语。师云。听取一颂。座主与禅和。二义不相过。如斯更不会。静处萨婆诃。
　　问芭蕉无心闻雷发。象牙生花事若何。师云。碧落无遮障。通身不味机。恁么则涅槃真性因师击。万丈龙门不假功。师云。烧尾事作么生。大众证明。师云。雷声甚大。雨点金无。问释迦降世。七步莲开。师今出世。未审花开几叶。师云。云布长天上。雨洒凤楼前。恁么则群生有润。师云。拂子且将挥世界。拄杖权为答话人。问祖意教意是同是别。师云。赤脚人趁兔。著靴人吃肉。乞师指示。师云。著靴人饱赤脚人饥。
　　师云。有问底么。有即快问。道场难遇。虽然无一法与人。有疑者须决择。山僧幸因行化。辄到郡城。既宣扬于正法。又须普给于人天。直截根源。对面分付。还有收得么。收得即。随机利物。古人云。多言复多语。由来返相误。久立珍重。
　　上堂云。一阳生后日长一线尔道佛法长多少。
　　上堂云。天已明。僧已到。性惺惺断烦恼。尔道。断烦恼即是。不断即是。
　　上堂云。不怕寒不怕热为参请。且道参阿谁。
　　上堂云。雷惊蛰户。万物发萠。杲日当轩。人心不昧。为什么。无眼人不照。且道过在什么处。
　　上堂云。雪消云散尽。雾卷日当天。吃茶去。
　　上堂云。一轮才出海。万类尽沾光。吃茶去。
　　上堂云。朝参暮请尽寻常。不落言诠。作么生道。
　　上堂云。闻声见色。触目舒光。山高海阔。地久天长。作么生辨得主中主。
　　师或小参上堂语句。平铺更不繁载。聊录问答于后。问不云之雨已澍汾川。燋谷生芽。什么时成实。师云。子夏山高峻。孤峰插半天。如何趣向。师云。白云岩少客。红相足金莲。甚人境界。师云。清虚无遮障。内外一轮圆。恁么则千圣共传无间隔。万户千门总太平。师云。万里星河共一天。问百川竞注同归海。万仞峰头事如何。师云。平田不用生荆棘。曲涧无劳水直流。问解脱打文殊。意旨如何。师云又。僧无语。师嘘一声便打。问有问有答。盖是寻常。不问不答又如何。师云。莫颠倒。莫便是么。师云莫颠倒。问钟鼓才动。大众云臻请师的举。师击绳床一下。的举且止请师全举。师又击绳床。的举全举。大众普闻。请师向上举。师云。虽然打尔不著。速礼三拜。学人吁。师云。困即歇。问燕归东海。雁入南天。佛法归甚处。师云。用处无不遍。四海尽天涯。恁么则遍唱无生曲。高歌一概平。师云。春来百草秀。秋去叶凋残。恁么则谢师指示。师云。分明记取。问真友不待请。如母赴婴孩时如何。师云。天滋雨露地长灵苗。恁么则一点贯于大千也。师云。四海常盈五湖岂阙。问得人身者。如指爪上土。失人身者。如大地土。意旨如何。师云真实不虚。此意如何。师云。水精宫里观明月。大岳峰头见瑞云。问今日先师六处斋。未审先师赴那处。师云。赴供不曾离本位。舒光何处不沾恩。恁么则啐啄同时也。师云。应供在如今。问投针相见时如何。师云。深浅何疑。恁么则目击道存也。师云。龙猛摇金锡。提婆打大钟。问学人久依法会。为什么佛法不现前。师云。庆汝平生。恁么则全因今日也。师云。不见纤毫。岂同生灭。问大悟底人。以何为证。师云。山高水阔人皆信。地久天长自不知。知后教甚人委。师云。南岳石头亲有句。北州道者不能宣。恁么则唯佛与佛。乃能知之师云。莫带累老僧。问牛头未见四祖。为甚百鸟衔花献师云。新神更著师婆赛。见后为甚不衔花献师云。古庙又遭措大题。问如何是祖师西来意。师云。灵龟未兆知凶吉。莫待腾蛇动始惊。问如何是古佛家风。师云。一棒一条痕。毕竟如何。师云劈裂千万片。
　　师参首山问。百丈卷箪意旨如何。山云。龙袖拂开全体现。师云。未审师意如何。山云。象王行处绝狐踪。师
　　□□□□□□□□□□□

　　汾阳无德禅师语录上卷



　　汾阳无德禅师颂古代别卷中

　　　　门人住石霜山慈明大师楚圆集
　　二祖问达磨。请师安心。磨云。将心来与汝安。祖云。觅心了不可得。磨云。与汝安心竟。九年面壁待当机。立雪齐腰未展眉。恭敬愿安心地法。觅心无得始无疑。
　　六祖问让和尚。甚么处来嵩山安和尚处来。祖云。甚么物恁么来说似一物即不堪。祖云。还假修证也无。修证即不无。污染即不得。祖云。只此不污染。是诸佛之护念。汝善护持。因师顾问自何来。报道嵩山意不回。修证即无不污染。拨云见日便心开。
　　马祖住庵时常坐禅。让和尚将砖于庵前磨。祖云。磨砖作什么。让云作镜。祖云。磨砖岂得成镜。让云。磨砖既不成镜。坐禅岂得成佛。云如何即是。让云。譬如驾车。牛若不行。打车即是。打牛即是。磨砖作镜慕同音。来问分明示本心。才唤耕人回面指。犁牛触破古皇金。
　　百丈再参马祖。祖以手指绳床角拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子于旧处。祖便喝。丈因此大悟。直得三日耳聋。每因无事侍师前。师指绳床角上悬。举放却归本位立。分明一喝至今传。
　　长庆问灵云。如何是佛法大意。云云。驴使未去。马使到来。灵云因问出家才。驴使前行马使来。长庆不明真实地。句中认影影难开。余今报尔诸禅侣。九衢杲日照香街。
　　僧问云门。如何是透法身句。门云。北斗里藏身。藏身北斗最分明。只为人多见不精。巧妙妄陈心意解。却如平地作深坑。昏灯日昼何曾易。青竹黄花满地生。
　　沩山示众云。老僧迁化后。去山下檀越家。作一头水牯牛。于左胁上。书一行字云。沩山僧某甲。若唤作沩山僧。又是水牯牛。若唤作水牯牛。又是沩山僧。当恁么时。唤作什么。古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋。
　　麻谷持锡到章敬。绕禅床三匝。振锡而立。敬云是是。又到南泉亦如是。泉云。不是不是。章敬道是。和尚为什么道不是。泉云。章敬即是是。汝不是此是。风力所转终成败坏。
　　章敬南泉路似殊。明明道理话亲疏。多人不用磨金镜。汉自汉兮胡自胡。指月迷津迷自指。示君持锡却如无。
　　马祖上堂众方集。百丈出卷簟。祖便下座。百丈当初侍马师。对师卷簟更无私。人天不测为奇特。恰是攒鸦捉凤儿。上士瞥然全体现。太阳出照岳峰低。
　　无著吃茶。文殊托起玻璃盏。问无著。南方还有这个么。著云无。殊云将什么吃茶。著无语。文殊大士托玻璃。遂问南方有个奇。无著忽言无这个。误他多少老阇黎。至今犹未知端的。抬手拈茶不用疑。
　　秘魔严和尚。凡见僧来。提起杈云。什么魔魅教尔出家。什么魔魅教尔行脚。道得也杈下死。道不得也杈下死。速道速道。秘魔岩下坐擎杈来者教伊识本家。苦切为君俱不荐。失却真杈捉妄杈。
　　僧问大随。劫火洞然。大千俱坏。未审这个坏不坏。随云坏。云恁么则随他去也。随云随他去。懒安的子大随师。人问随他师亦随。返顾不能休驻意。更生异见却狐疑。汾阳与汝开天路。万别千差一道归。
　　石巩常张弓架箭。凡见僧来云看箭。三平才见便擘开胸。巩云。三十年一张弓两只箭。只射得半个圣人。便拗折。张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声遍九垓。
　　无业禅师。凡有请问。皆云莫妄想。汾州老作坐安眠。问者千般及万般。一正百邪皆罔措。报伊莫妄直归源。三乘五性空华梦。一王临诏恰如闲。
　　僧问木平。如何是祖师西来意。平云。石羊头子向东看。木平高道最难过。人问西来意若何。石羊头子向东望。月明才上遍山坡。直言不用多疑虑。海澄浪息现森罗。
　　玄沙示众云。亡僧面前。正是触目菩提。就中至直是玄沙。触目全真语不赊。亡者面前亲正验。更无遍党绝周遮。丛林浩浩争唇吻。恰似虚空捉幻花。
　　鲁祖凡见僧来便面壁。人来面壁坐颙颙。不话多般说异同。亲切不教心外觅。免将明暗諕盲聋。秋霜博地生寒暑。鲁祖垂慈不用功僧问云居。截水停轮时如何。居云。磨不转。云居有语机关绝。不转令君返照看。截[金*戠]闭关停妄解。百花俱发一花园。开花结果从何有。因地抽条长碧天。
　　药山手中书佛字。问道吾。是什么字。吾云佛字。山云。这多口阿师。道吾忽尔见先师。问字开拳显妙机。对佛是真真是佛。药山为破句中疑。狂风才起香林动。正是波中拾砾时。
　　钦山问德山。天皇也恁么道。龙潭也恁么道。未审德山作么生道。山云。汝试举天皇龙潭底看。钦山拟议。德山便打。老倒忘机大作家。古今皆赏绝纤瑕。天皇一脉龙潭现。涌出灵源万路差。切嘱钦山犹定动。得无言说至今夸。
　　赵州见僧到便问。曾到此间么。云不曾到。州云。吃茶去。或云曾到。州亦云。吃茶去。院主问。不曾到吃茶去。到来为甚也吃茶去。州召院主。主应诺。州云。吃茶去。赵州有语吃茶去。天下胡僧总到来。不是石桥元底滑。唤他多少衲僧回。
　　僧问宝应念和尚。如何是祖师西来意。念云。风吹日炙。日炙风吹不计年。行人尘路辨应难。拟心已早深三尺。更教谁问个中玄。
　　灵云见桃花悟道。有颂。三十年来寻剑客。几回叶落又抽枝。自从一见桃花后。直至如今更不疑。举似玄沙。沙云。谛当甚谛当。敢保老兄未彻在。昔日灵云自有知。桃花已落布华夷。寰中拔剑当锋者。未彻横身斩万机。
　　俱胝和尚。凡有请问只竖一指。天龙一指悟俱胝。当下无私物匪齐。万互千差宁别说。直教今古勿针锥。
　　沩山令僧。驰书并镜。至仰山。山接得提起云。若道是沩山镜。又在仰山手里。若道仰山镜。又是沩山寄来。还有人定当得么。众无语遂扑破却。向僧使云到和尚处。但恁么举似。仰山接得沩山镜。告众拈来行正令。懵懂禅流眼不开。仰山直下蓦头钉。
　　龙潭在俗时。常供饼十枚上天皇。皇食已每留一饼。与之曰。惠汝以荫子孙。师忽讶之问曰。饼是某甲将来。何以返云惠汝。皇曰。是汝持来复汝何咎。师因悟遂投出家。将去将来事不差。龙潭故问勿交加。后徒多少争唇吻。春鸟喃喃骂落花。
　　马祖与百丈行。次见野鸭飞过。祖曰。是什么。丈云。野鸭子。祖曰。甚么处去。丈曰。飞过去也。祖遂扭百丈鼻头。丈作忍痛声。祖曰。何曾飞去。野鸭飞空却问僧。要传祖印付心灯。应机虽对无移动。才扭纲宗道可增。
　　裴相国托一尊佛。向黄檗前胡跪云。请师安名。檗召裴休。休应喏。檗云。与汝安名竟。裴遂礼拜。师前跪托请安名。蓦地当锋唤一声。不是裴公谁敢应。直教聋瞽也闻听。
　　大禅佛。一夜于僧堂内叫云。我悟也我悟也。僧问。尔悟个什么。大禅云。师姑元来是女人作。悟来不在苦多端。了解都由瞥尔间。定道师姑女人作。痴人积雪作银山。
　　普化吃生菜。临际云。普化大似一头驴。化便拓地作驴鸣。济云。直岁与他。细抹草料。著化云少室人不识金陵又再来。临际一只眼。到处为人开。
　　老倒分明两路差。箭锋相柱勿喎斜。龙蛇混杂人难辨。白日长空下雪花。
　　保寿开堂三圣推出一僧。寿便打。圣云。尔恁么为人。瞎却镇州一城人眼去在。寿掷下拄杖归方丈。三圣担他保寿枪。推僧出众拟商量。塞外将军行正令。直得盲人满大唐。
　　普化见马步使喝街声。化当街举手云。滕行者相扑一交来。官人吽云。侮弄人。遂唤当直檐上打五棒。化云。这田舍儿。似即似。是即不是。官人云。说甚是不是。打得尔便休。混俗和光用最难。相逢正是两风颠。虽然大化无方所。俗官且不是僧官。
　　僧问法眼。慧超咨和尚。如何是佛。眼云。汝是慧超。问答从头理不亏。莫同巧妙骋锋机。真金若不炉中锻。争不将金唤作泥。
　　香严初开堂。沩山令僧送书并拄杖。严接得便哭。僧问。和尚哭什么。严云。不是哭只为春行秋令。拄杖将来便彻心。泪流不觉思沉吟。春行秋令人惊怪。绝后光前越古今。
　　僧问永兴安和尚。如何是祖师西来意。师云。壁上画枯松。蜂来竞采蕊。发志忘疲效上机。便伸请益欲除疑。宗师正示空花树。免教土上更加泥。
　　韩愈侍郎问大颠。和尚春秋多少。颠提起数珠云。会么。侍云不会。颠云。昼夜一百八。明日复来。门首见首座遂问。和尚道。昼夜一百八。意旨如何。首座叩齿三下。侍郎至方丈复问。昼夜一百八意。旨如何。大颠叩齿三下。侍云。元来佛法不别。颠云。侍郎见何道理。侍云。适来问首座。亦恁么只对。颠请首座问。适来恁么祗对侍郎是否。座云是。颠乃打趁出院。解展机锋是大颠。明知不为小因缘。一般叩齿丛林异。出院韩公始得闲。
　　文殊问无著。南方如何住持。著云。末法比丘。少奉戒律。云多少众。著云。或三百或五百。无著却问。此间如何住持。殊云。凡圣同居。龙蛇混杂。云多少众。殊云。前三三后三三。至晚求宿。殊云。大德有执心在。某甲无执心。云还曾受戒否。云受戒久矣。云既无执心。何用受戒。著无语。童子送出。至门遂问。适来大圣道。前三三后三三。是多少。童子召大德。著回首。童子云。是多少。又问。此是什么寺额。童子指金刚背后。无著回首。化寺乃隐。顾问南方住若何。对云三五众非多。吉祥自述龙蛇混。三三之说告和和。无著未明重话会。均提谓指不仙陀。金刚背后看名字。满目荒山不奈何。
　　女人哭入法堂。百丈问作什么。云父母俱丧。请师拣日。丈云。明日一时埋却。百丈山头坐不遥。女人山下哭嗥啕。一时埋向清凉地。至孝方能今古超。
　　西国有声明三藏。至闽王请玄沙。验看玄沙背处。以铜筋敲铁火炉。问是什么声。藏云。铜铁声。师云。大王莫受外国人谩。师问同人声色心。报言铜铁响高音。世间学博虽明了。争奈将金不识金。
　　闽王封柑橘各一颗。令使送上雪峰。问云。既是一般。颜色为甚。名字不同。雪峰遂封。回复驰问玄沙。沙将一张纸盖却。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝方金界碧霄空。
　　僧问地藏。以字不成。八字不是。未审是什么字。藏云。看取下头注脚。以八不成只目前。经中未识注中看。垂慈不为多知解。切要参玄达本源。
　　僧问德山。如何是露地白牛。云叱叱。云饮啖何物。山云吃吃。白牛露地勿遮栏。在处横眠在处闲。水草恣情甘美足。醍醐纯出润良田。
　　耽源辞忠国师问。某甲到南方。人问极则事。向他道什么。国师云。幸自可怜生刚。要个护身符子作么。护身符子最通灵。国师起坐总将行。耽源得用南方去。为说令人睡眼惺。
　　僧问镜清。祖歌如何唱。清云。抛送醉人酒。云恁么则辜负和尚。清云。猛虎不吃伏肉。对众横身问祖歌。师云抛送醉和和。犹言未肯刚瞠眼。伏肉无缘更吃多。
　　南泉两堂争猫儿。泉见遂提起云。道得即不斩。众无对。泉便斩却后。举问赵州。州脱草鞋。于头上戴出。泉云。子若在却救得猫儿。两堂上座未开盲。猫儿各有我须争。一刀两段南泉手。草鞋留著后人行。
　　台山路上有一婆子。凡有僧问。台山路向什么处去。婆云。蓦直去。僧才行。婆云。好个阿师。又恁么去也。赵州闻云。我与尔勘破这婆子。遂往问婆亦如是。州回举似大众云。勘破婆子了也。台山路上老婆禅。南北东西万万千。赵州勘破人难会。南北草鞋彻底穿。
　　洞山勘泰上座云。有一物黑。洞洞上拄天下拄地。常在动用中。动用中收不得。过在什么处。泰云。过在动用中。山便喝出。同人直示问同袍。举过分明验的毛。说理妄陈狂浪动。幻花糊眼不能苏。
　　三圣问雪峰。透网金麟。以何为食。峰云。待汝出网来。即向汝道。圣云。一千五百人。善知识话头。也不识。峰云。老僧住持事繁。透网之鱼不识钩。贪游浪水认浮头。高滩坐钓垂慈者。回桌收纶却上舟。
　　僧问岩头。古帆不挂时如何。岩云。小鱼吞大鱼。古帆不挂更何疑。学问依前又是迷。大小二鱼俱一海。争奈钩头饵不齐。
　　修山主悟空法眼。行脚到地藏。向火举话。次地藏入来乃问。山河大地。与上座自己。是同是别。修云不别。藏竖起两指出去(云云)。入院高茅总不疑。都缘未达祖师机。妄空学问争长短。虚记闲词一肚皮。大地山河君可别。报云不别恰如痴。当人被息狂迷者。见成举指不杨岐。
　　僧问思和尚。如何是佛法大意。思云。庐陵米作么价。出家学道未心开。请问宗乘大意来。却问庐陵米几价。当时心境一齐灰。
　　僧问赵州。承闻和尚。亲见南泉是否。州云。镇州出大萝卜头。因问当初得法缘。不言东土及西天。镇州有菜名萝卜。济却饥疮几万千。僧问赵州。如何是祖师西来意。州云。庭前柏树子。云和尚莫将境示人。云我不将境示汝。云如何是祖师西来意。云庭前柏树子。庭前柏树地中生。不假犁牛岭上耕。正示西来千种路。郁密稠林是眼睛。
　　僧问洞山。如何是祖师西来意。山云。待洞水逆流。即向汝道。龙牙未息狂心地。遍问诸师不肯休。先达愍他亲志切。直言洞水逆须流。
　　临济两堂首座相见。齐下喝。僧问临济。还有宾主也无。济云。宾主历然。两堂上座总作家。其中道理有分拏。宾主历然明似镜。宗师为点眼中花。
　　闽王令使。送交床与雪峰。僧问和尚。受大王如此供养。将何答报。峰以两手托地云。轻打我轻打我。因问如何报主恩。举毕全收坐要津。船头若有风浪动。满目流沙不见人。
　　打地和尚。凡见僧来。打地一下。紫府山前真正士。主丈常擎在手中。南北问津无限众。唯将打地报盲聋。
　　甘贽行者。往南泉设粥云。请和尚念诵。泉自打槌云。请大众为猩奴白牯。念摩诃般若波罗蜜。贽礼拜便出去。泉后问典座。行者在么。云去也。泉遂打破粥锅。一般设粥古今稀。十利功圆果不低。锅镬尽穿无煮粒。丛林远近总应知。
　　中邑才见僧。拍手鼓唇云。呜[口*耶]呜[口*耶]仰山到。从东过西立。邑云。子甚处得此三昧。云某甲从曹溪脱印学得来。邑云。如是山却问和尚。甚处得此三昧。邑云。我从章敬处得来。鼓唇拍手口呜[口*耶]。直引人来辨正邪。千万往回都不荐。仰山才见便同家。
　　鸟窠和尚。侍者辞去问。什么处去者。云诸方学佛法去。窠云。若是佛法。我者里也。有些子云。如何是和尚佛法。窠拈布毛一吹。侍者悟去。侍者初心慕圣缘。辞师欲去学参禅。鸟窠知是根机熟。吹毛当下得心安。
　　崔禅上堂云。出来打出来打。僧出云崔禅聻。师掷下主丈。便归方丈。大展家风示众人。垂钩入海钓金鳞。游鱼弄水腾波浪。船桌俱抛出大津。
　　长庆保福游山。次福云。秖这里便是妙峰顶也无。庆云。是即是可惜许。因上高岩到顶头。僧人致问已圆周。是即便是可惜许。只恐同音别处游。
　　僧问长沙。本来人还成佛否。沙云。大唐天子。不可割茅刈草去也。岑公出袖播鸿机。问佛人多作佛稀。王主割茅亲下手。不能土上更加泥。
　　曹山闻钟云。阿邪阿邪。僧云。和尚作什么。山云。打著吾心。闻钟便道打余心。语浅分明理事深。楞严会上圆通者。正法明王观世音。
　　睦州唤僧。大德僧回首。州云。担板汉。垂慈只要总通灵。不是宗师妄自生。担板直教须放下。免伊虚度百千生。
　　西禅到保寿云。甚处来。云西山来。寿云。还见胡孙么。云见。寿云。作得个甚伎俩。云见。某甲一个。伎俩也做不得。寿便打。旧人相见话中心。诘问西山路浅深。对众直言呈伎俩。洪炉锻炼要真金。
　　报恩令侍者取西桥水。灌东面莲盆。侍者灌了。恩云。灌何处者。云东面莲盆。恩却问傍僧。是真实是虚妄。西边取水灌东边。侍者亲行往又还。汲使更无心外法。却问傍僧恐不圆。
　　僧问岩头。尘中如何辨主。嵓云。铜砂罗里满盛油。尘中辨主最难明。千万人中少一惺。铜砂罗油今古净。与君拔却眼中钉。
　　僧问石头。如何是解脱。师云。谁缚汝。云无人缚。师云。无人缚汝。即是解脱。何用更求解脱。未息狐疑问上流。如何解脱得心休。承君解缚从谁起。直说无生是石头。
　　僧问赵州。牛头未见四祖时如何。州云。饱柴饱水。云见后如何。云饱柴饱水。古人抱志坐牛头。信师示话示无休。饱柴饱水心安静。真正无私是赵州。
　　曹山问僧。甚处来。云扫地来。云佛前扫佛后扫。云前后一时扫。山云。与老僧过袈裟来。量器方圆识得伊。问君扫地示慈悲。前后一时俱扫却。也是拈他第二机。
　　鼓山问僧。如何是不跨石门句。僧无语。不跨石门入理深。学人不用更沉吟。晏公正坐鼓山上。大海无波浪不侵。
　　玄沙示众云。诸方老宿尽道。接物利生。忽遇三种病人来。作么生接。患盲者拈槌竖拂。他又不见。患聋者语言三昧。他又不闻。患哑者教伊说。又说不得。且作么生接。若接不得。佛法无灵验。权生聋瞽哑[病-丙+(君/巾)]麻。要显吾宗验作家。金刚截铁如泥碎。透金才动失玄沙。
　　廓侍者问德山。从上诸圣向甚处去。山云。作么作么。廓云。官家敕点飞龙马。跛鳖出头来作么。山休去。明日浴。次山将木杓。打廓一下云。昨日公案作么生。廓云。这老汉今日方始瞥地。跛鳖飞龙骑。形殊理不殊。欲明二大士。棒下识真珠。
　　药山看经。次僧问。和尚寻常。不许人看经。为什么却自看。山云。我只要遮眼。云某甲学和尚得么。山云。汝若看牛皮也须穿。彻底更何疑。觑穿会者稀。叮咛犹付嘱。句句是玄机。
　　外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去。阿难问佛。外道有何所证。赞叹而去。世尊云。如世良马见鞭影而行。鞭影分明指似君。多闻瞥地爽精神。汾阳报汝诸禅侣。信手拈来莫厌尘。
　　药山谓云岩云。与我唤沙弥来。岩曰。唤他作什么。云我有个折脚铛子。要伊提上提下。云恁么则共和尚。出一只手。道人相见唤沙弥。来往须勤勿得迟。折脚铛子常拈掇。各携一耳臂交加。
　　药山示众云。智不到处切忌道著道著即头角生道吾便出去。云岩问药山。智师兄为什么。不秖对和尚。山曰。却是智头陀会尔去。问取他却来。问智师兄。适来为什么。不只对和尚。云我今日头痛。尔去。问取和尚。岩迁化后。吾云。云岩不知有悔。不当时向伊道。虽然如是。要且不违药山之子。言诠不到是同袍。拂袖归坐众手掏。砂砾真金元底别。不须疑虑更忉忉。
　　归宗锄草。见一条蛇便斩却。僧问。久向归宗到来。只是个粗行沙门。宗云。是尔粗我粗。后雪峰问德山。古人斩蛇意旨如何。山便打。峰便走。山召云。布纳布纳。峰回首。山云。他后悟去。方知老汉彻底老婆心。庐岳宗师接上机。斩蛇特地施慈悲。高茅座主惊忙怕。却道粗心错是非。
　　药山问僧。年多少。云七十二。云是年七十二么。僧云是。山便打。有僧驰此语。问曹山。此意如何。曹山云。前箭犹是可。后箭射人深。僧云。如何免棒。曹山云。王敕既行。诸侯避道。垂慈接引问年多。应答随时未许他。再审始明端的处。令行霹雳不仙陀。
　　僧辞赵州问。甚么处去。僧云。闽中去。州云。彼中军马隘闹。直须回避。僧云。向什么处。回避始得。州云。恰好。僧去闽中路不遥。报言军马王嘈嘈。问师回避居何处。恰好安眠日正高。
　　雪峰负一束藤。路逢一僧。便抛下。僧拟取。峰便蹈倒归。举似长生。乃云。我今日蹈者僧甚快。生云。和尚替这僧。入涅槃堂始得。峰休去。雪峰抛束示傍僧。僧取遭师脚一登。懵懂不灵知恰好。长生却解揥笼灯。
　　三圣令秀上座问长沙。南泉迁化。向什么处去。沙云。石头作沙弥时。参见六祖。秀云。不问石头参见六祖。南泉迁化。向什么处去。沙云。教伊寻思去。秀云。和尚虽有千尺寒松。且无抽条石笋。沙不对。秀云。谢师答话。沙亦不对。秀举似三圣。圣云。若实恁么。犹胜临济七步。虽然如此。待我更验看。至明日。三圣问。承闻和尚昨日。答南泉迁化话。可谓光前绝后。今古罕闻。长沙亦不对。圣云。从来疑著这汉。三圣令僧问同人。长沙轻轻为指陈。多少毳流言下觅。从来疑著走如尘。
　　药山打鼓。高沙弥捧钵。作舞入堂。山便抛下鼓槌云。是第几和。沙弥云。第二和。作么生是第一和。沙弥就桶内。盛一杓饭便去。一般打鼓并作舞。与尔诸家事不同。历历正声霄汉外。且非数目落寰中。
　　僧问石霜。咫尺之间为什么。不睹师颜。霜云。我道遍界不曾藏。僧复问雪峰。遍界不曾藏。意旨如何。峰云。什么处不是石霜。后玄沙云。雪峰老子。蹉过石霜。千疑万虑扣禅关。遍界非藏岂小言。象骨玄沙犹定动。误他游子失归源。高贤不用随声色。地久天长目对门。
　　法眼问修山主。毫厘有差。天地悬隔。兄作么生会。修云。毫厘有差。天地悬隔。眼云。恁么会又争得。修云。和尚意作么生。眼云。毫厘有差。天地悬隔。修便礼拜宗师故故问同人。一击毫厘两路分。再审便能明的旨。自然青白不从闻。
　　白兆举紫胡有犬。上取人头。中取人心。下取人腰。僧问如何是白兆犬。师云。不作声。僧便喝。师便打云。向道不作声。白兆有犬不作声。学人一喝众皆惊。宗师纵夺能舒展。直教睡眼一齐明。
　　僧问南泉。和尚百年后。向什么处去。泉云。向山下檀越家。作一头水牯牛去。云某甲随和尚去得也无。泉云。尔若来。衔取一枝草来。类中难辨要分明。戴角披毛卒未惺。衔取草来方定动。头头物物现真灵。
　　永嘉到六祖。绕绳床振锡而立。祖云。夫沙门。具三千威仪八万细行。大德从何方而来。生大我慢。师云。生死事大。无常迅速。祖云。何不体取无生。了取无速。师云。体即无生。达本无速。祖云。汝甚得无生意耶。师云。无生岂有意。祖云。既无意谁为分别。师云。分别亦非意。祖云。如是如是。圆悟真心作本心。无人证据思沉吟。崛多击发缘当熟。一见能师便得金。
　　南泉问僧。甚处来。云神山打罗来。泉云。手打脚打。僧无语。泉云。尔问我与尔道。僧云。手打脚打。泉云。向后遇明眼人。举似后法眼问僧。神山打罗话。尔作么生会。僧便拜。眼云。我擗脊棒。尔作么生。僧云。若不打何处讨崇寿。眼云。别处即得这里不得。法眼当初似一明。打罗道理甚叮咛。恰如饥国逢王膳。未食疑心却欲争。
　　良遂座主。初参麻谷。谷见来便去锄草。良遂到谷都不顾。便归方丈。闭却门。良遂三日后去。参才扣门。谷云阿谁。云和尚莫谩良遂。若不来礼拜和尚。泪被经论赚过一生。谷乃开门相见。迸顺之机不易当。大根良遂解思量。若非久积同风事。争肯回头信法王。
　　雪峰示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且置。望州亭乌石岭甚么处相见。鹅湖[跳-兆+聚]步归方丈。保福便入僧堂。望州乌石与堂前。相见相知几万千。唯有鹅湖并保福。此时相见解推迁。
　　雪峰到浦泉辞去。入簥里坐。泉云。这个四人舁。那个几人舁。峰从簥内涌起身云。道什么。泉再问。峰云。行行是伊不识。涌泉故故问舁僧。四一分明说似君。再问早逾千万里。行行要得识慈身。
　　沩山与仰山行。次鸦衘一红柿落。仰山捧上沩山。沩云。甚处得来。仰云。是和尚道德所感。沩云子也不得空。然遂分一半。鸦衘柿子落师前。献问何来事皎然。各分一半甜似蜜。如今不会更何年。
　　沩山与仰山摘茶。次沩云。终日只闻子声。不见子形。仰山撼茶树。沩云。子只得其用。不得其体。云某甲只恁么和尚作么生。源山良久。仰云。和尚只得其体。不得其用。沩云。放子三十棒。摘茶更莫别思量。处处分明是道场。体用共推真应物。禅流顿觉雨前香。
　　南泉麻谷归宗同去。礼拜忠国师。泉于地上。画一圆相。云道得即去。归宗于圆相中坐。麻谷便作女人拜。泉云。恁么则不去也。宗云。是什么心行。国师欲见义多般。圆相端居拜请看。不去同音闻便解。久经行阵夺旗幡。
　　玄沙令僧持书上雪峰。峰开见是白纸。遂呈示大众云。会么。众无语。峰云。不见道君子。千里同风僧。回举似玄沙。沙云。山头老汉蹉过也不知。故遣驰书达远信。不于文字示家风。回来却报玄沙语。蹉过分明理更封。
　　百丈问云居。承闻沩山近来。作水牯牛去也。云居云。是却问百丈。沩山水牯牛话作么生会。丈云。彼此老大。云居因问古人牛。宾主天然互换酬。彼此老年真可信。类中拈出一毛头。
　　李翱尚书问药山。如何是道。山以手指天云。会么。李云。不会。师云。云在青天。水在瓶翱。乃述一偈上师。练得身形似隺形。千株松下两函经。我来问道无余说。云在青天水在瓶。云在青天水在瓶。恐君妄解诈惺惺。□□□□□魂听。如实通神现姓名。
　　香岩垂语云。如人上树。口衔树枝。手不攀枝。脚不蹈树。枝下有人。问西来意。不对则违他所问。若对又丧身失命。当恁时作么生即是。香岩衔树示多人。要引同袍达本真。拟拟却从言下取。丧身失命数如尘。汾阳为尔开迷路。云散长天日月新。

　　都颂

　　先贤一百则。　　天下录来传。　　难知与易会。　　汾阳颂皎然。　　空花结空果。　　非后亦非先。　　普告诸开士。　　同明第一玄。

　　师注首山念禅师颂

　　咄哉拙郎君(素洁条然)　　巧妙无相识(运机非面目)
　　打破凤林关(荡尽玲珑性)　　著靴水上立(尘泥自异)
　　咄哉巧女儿(妙智理圆容)　　攒梭不解织(无间功不立)
　　看他斗鸡人(傍观审腾距争功不自伤)　　水牛也不识(全力能负不露头角)

　　诘问一百则逐一代之于后。
　　问宝华座上。独有慈尊。万圣俱攒。千光透影。明明普照。各各凝然。尽已神通。穿云渡水。为什么识不得。如今还有识得底么。有即道来。代云。却劳心力。
　　风无形象。为什么。水轮持上。代云。力不亏。
　　水无筋骨。为什么。能持大地。代云。柔弱胜刚强。
　　地无偏党。为什么。高下不平。代云。显然。
　　火在木中为什么。不烧本体。代云。坏不得。
　　空无边际。为什么。世界不同。代云。不添减。
　　佛身无。为什么。双林入灭。代云示。
　　如来至圣。为什么。不到旷野林中。代云明。
　　如来至圣。为什么。却到旷野林中。代云知。
　　佛身广大。为什么。隐于微尘。代云。隐得么。
　　空中鸟迹。水内□踪。茶中盐味。色里胶。明眼衲僧。不能分别。作么生析得晶然去。代云可明。
　　真佛无形。为什么却言。具三十二相。代云。恐断绝。
　　佛不违众生愿。为什么。不受宿请。代云。不失时。
　　佛不脱众生愿。为什么。不付法与提婆达多。代云。量才补职。
　　佛心平等。为什么。无缘众生不度。代云。不欺他。
　　佛化普备为什么。化胜鬘夫人老婢不得。代云。自屈。
　　如来之身。诸恶已尽。众善普集。为什么。不免金枪马麦。迸石木盂之苦。代云。历然。
　　佛言。一切众生皆有佛性。为什么。六道四生。各不能知。代云。非日月咎。
　　一切众生。本来成佛。地狱众生。因何受苦。代云。知恩者少。文不加点。是什么人境界。代云。赤土涂牛奶。
　　尽劫难穷。不同语默。觉空幻有。早落名言。绝迹忘机。如狂如騃。作么生。得不伤物义去。代云。不劳再举。
　　法门广大。为什么。时人入不得。代云。是谁。
　　法无隐显。为什么。人天不见。代云。有即不可。
　　法无内外。为什么。却有得失。代云。不劳故问。
　　法无定相。众魔。为什么。不能坏真说。代云。今古分明。
　　法无增减。为什么。满字匉匉。代云。人平不语。水平不流。
　　众生无边誓愿度。谁是度者。代云。车轮往灵山。
　　法门无边誓愿学。作么生学。代云。朝参暮请。
　　烦恼无边誓愿断。将什么断。代云。有么。
　　无上菩提誓愿成。作么生得成。代云。天子不刈草。
　　文殊普贤。观音势至。满心十地弥勒慈尊。一生补处。为什么。却担柴著火。荷众苦辛。憨痴不辨。扫地放牛。吃人残食。亡身尽命。绝世超伦。出生入死。具甚道理。代云浑。
　　大海能纳众流济。水为什么。过新罗国。代云。杂不得。
　　大海无增减。为什么。三潮盈缩不定。代云。今古历然。
　　海水一味。为什么。龙王所食不同。代云。变业。
　　海深无底。修罗王。为什么。水只到脚膝。代云。大业。
　　海水无知。为什么。潮不失时。代云。和修吉行无严令。群神来往自知时。
　　泰山不厌微尘。须弥山。为什么。不容尘污。代云。入不得。
　　须弥山不动不摇。大劫坏时为什么。都无形质。代云。不与世争。
　　白王无瑕。为什么。卞和刖足。代云。鉴在。
　　实际理地。不受一尘。一切众生。如何运步。代云。东涌西没。
　　龙腾沧海。鱼鳖潜踪。虎啸高岩。群狐并迹。象王蹴蹈。宝岸皆崩。师子颦呻。猛兽隐匿。目连鹙子。运智及通。金色头陀瞬眸。释主声闻。莫测十地。宁知。空生才唱。天早雨花。岂况繁词更堪谈说。通仁一线。满口道来有么。代云[口*耶]僧有六和。为什么。法归一法。代云。怪得么。
　　僧是佛弟子。为什么。道先供养僧。后供养佛。代云。末后最初。
　　僧依法出家。为什么法因僧说。代云。莫谤如来。
　　如天普盖。为什么。无藏身处。代云。贼是小人智过君子。
　　似地普擎。纤毫为什么。著不得。代云窄。
　　一真之法。尽可有矣。为什么。各人不得受用。代云。不占田地。
　　人人具足。为什么。千少万少。代云。不信衣珠百不会底人。为什么不疑。代云明。
　　黄河遇圣明。则清未审得什么人力。代云。此恩难报。
　　乾坤朗耀。日月齐明。心不负人。面无惭色。万象灿然。不会者过在甚处。代云。不劳再验。
　　千邪不如一直。一直即不问。如何是千邪。代云。识得尔。
　　但有一切。总是兴来如何是不兴来。代云。莫瞒我思量。不到处便请道。代云。口涩么。
　　言诠不及作。么生商量。代云。好事不如无。
　　真理无言如何亲近。代云疏。
　　正法中还许咨问也无。代云。擗口打。
　　乾坤之内众生。扰壤如何。辨得主中主。代云。放尔一顿。
　　唯一无二乘。什么处得龙宫海藏来。代云。平地骨堆。
　　道无形相。为什么行之有力。代云。信耳。
　　东风才动。百卉抽条。和气升天。阴阳合运。雷兴雨澍。掣鼓夺旗。不伤物义。谁当先手。有底在什么处。有么有么。代云。让即有余。
　　三春景秀。四序芬芳。白日流光。古今不坠。是个什么物。代云。化得么。
　　所见色如盲等。作么生。得分别诸法皎然去。代云。恰似瞎。
　　一法遍含一切法。为什么。山河大地。各不相知。代云。著得么。
　　天不能盖。地不能载。向什么处。安身立命。代云。蒿荒里。
　　一切众生。具足见闻。为什么。经中道无眼耳鼻舌身意。代云。真实不虚。
　　目前无物。为什么。却有盈余。代云。争即不足。
　　戒如海无涯。如宝求无厌。为什么。只持二百五十条。代云。尽法无民。
　　不曾有一法与人。世尊为什么道。我有正法眼。付嘱摩诃大迦叶。代云。阳和万物生。
　　心然法亦然。真心勿后先。为什么。却道问诸先达。代云。万中无一个。
　　人天不测。凡圣那知。横竖长空。虚间自在。触目随缘。应机施设。是何相貌。代云。丑头腮。
　　四大无主。身亦无我。佛为什么道。唯我独尊。代云。自怜不觉丑。
　　亘古亘今。都来是一法。前佛后佛。为什么。用不尽。代云便棒。
　　法无尽藏。为什么。只说五千四十八卷。代云。早是多。
　　道本无失。为什么。却言得道。代云信。
　　如芭蕉坚似太虚实。云中掣电。迅速难停。作么生是趁不迭底句。代云。和声打。
　　无言童子。为什么解说经。代云。忍不彻。
　　真性心地藏心。在什么处藏。代云有么。
　　性似虚空。虚空为什么。比他不得。代云。爱嗔爱喜。
　　钟铃螺鼓声。琴瑟箜篌声。与驴鸣狗吠。是同是别。代云。鸟飞空中。不杂空色。
　　满字匉匉。佛为什么。道无法可说。代云恐。
　　无神通菩萨。为什么。足迹难寻。代云犹自。
　　法不属因。不在缘故。作么生说得。代云。据款结案。
　　大如天地者。是什么物。代云。盖不得。
　　从生至老。将什么。著衣吃饭。代云。驴咬博地草。
　　佛法是佛说。为什么。道谤佛。代云又。
　　明明无悟者有句。为什么却迷人。代云有。
　　有情为什么无佛性。代云隔。
　　无情为什么有佛性。代云知。
　　横该宇宙。竖括乾坤。海水腾波。须弥岌峇。还有扑不碎底句么。有即道将来。代云扑。
　　日月无心。为什么。能分万象。代云。此恩难报。
　　日月光明。照人心地。迷人还假日月也无。代云。不见道。
　　灯光虽小。为什么。能破闇室中昏。代云明。
　　火星至微起。为什么。成坏俱能。代云。时来天地皆同力。势往英雄不自由。
　　山岳虽高。为什么。不比人心。代云。识法者恐。
　　全不知底人。为什么。不求佛祖。代云。屈得么。
　　天垂甘露。地气所滋。万物生芽。千祥合彩。擎拳合掌。供养三尊。还有超佛越祖底道理。代云向。
　　如拳作手。如手作拳。展缩自由。不因他力。过在什么处。代云。朝打三千暮打八百。
　　云生巨海。雨澍龙心。出金入福。长养人天。虚空有尽。此事无穷。还有识得底么。识得唤作什么。代云。波斯眼瞎。

　　颂曰

　　诘问一百则。从头道理全。古今如目睹。有口不能诠。室中请益。古人公案。未尽善者。请以代之。语不格者。请以别之故。目之为代别。
　　外道六师告波斯匿王。萍沙王及十六大国王。一切人天。悉集俱萨罗国。索世尊斗神通。富兰那迦叶云。瞿昙现一。我等现二。乃至百千各各一倍。佛从十二月十五日。对天人国王一切龙神。现无量神通。至正月十五日。度无数人天。彼外道等。一无所现。被诸国王问云。六师何不现神通。外道等悉皆无语。四散驰走。直至死者。正与么时。对佛现得什么神通。代云。专甲谨退。
　　提婆达多。教恶生王。杀父杀母。及杀世尊。失却神通。却来见佛。佛告曰。痴人。汝何不现神通。无对惭耻。代云。君子恶先言。
　　佛陀波利游台。到忻州东。见一老人问。师向什么处去。对云。台山礼拜文殊去。老人云。大德。见文殊还识也无。无对。代云。今日庆幸。
　　佛弟子毕陵伽婆蹉。见一僧塔。观知是凡夫恐遭天人礼。到彼坼却。被六群尼来打。一无言对。代云。好心无好报。
　　阿育王请宾头卢。斋问。承闻尊者。亲见佛来是否。尊者以手抬眉示王云。会么。王云。不会。老僧亲见佛来。无对。代云。却劳尊者。
　　阿难问迦叶。世尊传金襕外。更传何法。迦叶呼。阿难应诺。云倒却门前刹竿著。代云。不问那知。
　　优波鞠多来。看莲花色比丘尼。才入门触撒油钵。尼云。佛在之日。六群比丘。甚是粗行。数来我舍。尚不触此钵。尊者是绍祖位之人。得恁么粗行。代云。已知错怪。
　　文殊观音弥勒。问戒贤法师云。四大无主。身亦无我是否。云是。云教谁患刺风。代云。不见道无主。
　　十八祖伽耶舍多。至月氏国。鸠摩罗多问。是何徒众。祖云。是佛弟子。彼闻佛号。心神竦然。即时闭门。祖扣其门。彼曰。此舍无人。祖曰。道无者谁。代云。洎合忘却。
　　罗睺罗行化。到摩竭国。手执一竿。竿悬一幡。在人前立。人问汝是什么人。云我是一切智人。众皆无语。代云。自怜不觉丑。
　　西天外道。问一入定僧云。轮王种众生种。非佛非罗汉。不受后有身。是什么义。罗汉无语。遂却入定问弥勒。弥勒为答。却出定来。如弥勒云。譬如陶师挻埴成器。代云。却劳尊者往复神用。
　　弥遮迦从中印土来。至北天竺。见一人手执酒器问。师从何方来。复往何许。迦曰。我自心来。欲往无处。又问。师识我手中物否。师曰。此是触器。而负净者。又问。师识我否。师曰。我即不识。识即非我。我虽识汝。不知姓字。汝暂称名。我即悟矣。代云。师既识我。何待称名。
　　马鸣问迦毗摩罗。汝有何圣。云我化大海。不足为难。又问。汝化性海得否。云若化性海。我当不得。别云。许即不让。
　　龙树行化。至西印土。见提婆问。汝佛性如何。报言。布施。我求福利。非解佛性。汝会佛性。当为我说。师曰。欲学佛道。先除我慢。心生敬仰。发大惭愧。方得佛性。云何汝今不生恭敬。而欲得也。提婆求哀。别云。因一事长一智。
　　师子尊者。行化于罽宾国。彼有一师。名波梨迦。有少智慧。习小乘禅定。自后出得五众。各处一方。师子尊者。一一自问。问不语众曰。说佛真教。演波罗蜜。谁教不语。而禁佛邪。代云。语亦非通。
　　问舍相众。佛说真教。威仪具足。梵行清白。何于此相。而谓舍邪。代云。舍亦非污。
　　问执相众。佛土清净。自在无著。云何执相。而定得邪。代云。将谓无人。
　　问知见众。诸佛智见。无所得故。此法微妙。觉闻不及。无相无为。何知见邪。代云。却劳相为。
　　王问尊者曰。师得胜法否。云已得。王曰。于生死有惧否。云已离生死。既离生死。可施我头。师曰。身非我有。岂况施头。别云。识头么。王便下剑。头臂俱落。别云。知师不吝。
　　东印土国王。请般若多罗。斋王问。诸人尽转经。师为什么不转。师曰。贫道出息。不随众缘。入息不居蕴界。常转如是经。百千万亿卷。非但一卷两卷。代云。却劳尊者心力。
　　梁帝问祖师。如何是圣谛第一义。祖曰。廓然无圣。帝云。对朕者谁。祖云。不识。代云。弟子智浅。
　　志公问祖师。承闻仁者唤我作屠儿。还见我杀生否。云见。志公云。有见见无见见。不有不无见邪。祖云。汝有如是见邪。代云。不枉西来。
　　梁武帝请傅大士讲经。大士俨然。帝曰。请大士与朕讲经。为什么不讲。志公云。大士讲经毕。代云。讲得甚好。
　　大士讲经。次帝来。诸人总起。大士端坐。臣问。帝来何不起。大士云。法地若动。万法不安。代云。解说道理。
　　大士侧坐。帝云。何不正坐。大士云。正人无正性。侧人无侧心。代云。其义皎然。
　　无著吃茶。文殊托玻璃盏问。南方还有这个么。著云。无。殊云。将什么吃茶。代云。谢顾问。
　　又至晚求宿。文殊云。大德有执心在。著云。某甲无执心。文殊云。还曾受戒否。云受戒久矣。殊云。既无执心。何用受戒。代云。悔出前言。童子送出门。问童子。适来大圣。道前三三后三三是多少。童子召大德著回头。童子云。是多少。代云。识得汝。
　　又不见寺额。遂问童子。是什么寺。童子指金刚背后。著回头。化寺乃隐。代云。辩才遇萧翼。
　　文殊令善财云。不是药者。采一茎来。却来白云。无有不是药者。云是药者采将来。童子随手。取一枝草。与文殊。殊接得呈大众曰。亦能杀人。亦能活人。代云。秤子在手头。
　　跋陀三藏。问生法师。如何是色空义。生法师云。众微聚为色。众微无自性为空。又问。众微未聚时。唤作什么。代云体葛藤。
　　志公坐。见梁帝来。竖起蜡烛。帝曰。莫是令弟子传无尽灯否。志公把蜡烛。直下刺杀。代云。洎合错承当。
　　梁帝殿上坐。大士披纳。顶冠靸履来。帝问。师是僧耶。指头上冠。是道耶。指纳帔。是俗耶。指鞋履。代云。大士多能。
　　四祖接牛头融禅师。见庵后虎。祖师。作怕势。牛头云。师犹有这个在。祖曰。居士适来见什么。代云。一似怕。
　　肃宗问忠国师。师得何法。师曰。陛下见空中一片云否。云见。师云。钉钉著悬挂著。代云洎错会。
　　又问。如何是十身调御。师起立。云会么。云不会。与老僧过净瓶来。代云诺。
　　又有山人。多学师问识地否。云不敢。师曰。殿前脚下是什么地。代云。但一只脚。蹈地云干。
　　又问。自住底山。是雌是雄。代云。一语两当。
　　又问。这个是什么字。代云。添减得么。
　　又问。三七是多少。云二十一。何曾解算。代云。力不如势。
　　又问。更解何事。云设有解者。对师说不得。代云。已丑恶也。
　　师呵云。阿那里引这懵钝汉来。代云。不来何辨。
　　肃宗问讯。师都不见。帝曰。朕是一国天子。何得无些子顾视。师云。陛下见面前虚空么。云见还曾与陛下眨眼么。代云。早是不著便。
　　又鱼军容问。师住白崖山。如何修行。师唤童子来。以手摩顶云。惺惺直言惺惺。历历直言历历。他后莫受人瞒。军容无语。代云争肯。
　　麻浴参忠国师。绕庵一匝。振锡一下。师曰。既有如是。何用见吾。又振锡一下。师喝云。这野狐精。代云。唐突和尚。
　　国师问座主。讲什么经。云金刚经。最初两字。是什么字。云如是。又问。是什么字。代云。早是葛藤。
　　丹霞问僧。什么处来。山下来。师云。吃饭了也未。云吃了也。师云。将饭与阇梨吃底人。还具眼也无。代云。若不上山。争识丹霞。
　　僧问五泄。何物大于天地。师云。无人识得伊。还可雕琢否。师云。尔试下手看。代云。放过即不可。
　　僧问龙潭。髻中珠什么人得。师云。不赏玩者。云安著何处。待尔有处所。即说似尔。代云。掩耳便过。
　　德山问维那。几人新到。云八人。师云。一时唤来生案过。代云勘破了。
　　南泉把斧头云。道得也一斧。道不得也一斧。代云打一掌。
　　百丈卷箪。马祖归堂。僧问。如何是佛法旨趣。师云。正是放身命处。代云。功不浪放。
　　女人哭入法堂。百丈问作什么。云父母俱丧。请师拣日。师云。明日一时埋却。代云。换手捶胸。
　　僧问杉山。如何是本来身。师云。无相似者。代云。争肯受瞒。
　　僧问鲁祖。如何是言不言。师云。汝口在什么处。云无口。师云。将什么问。代云。只为不会。
　　石巩云。看箭看箭。三平擘胸。师云。三十年一张弓一下箭。只射得半个人。代云。彼此钝置。
　　僧问茗溪。如何修行。师云。好个阿师莫客作。代云。本非所望。
　　草堂参海昌禅师。师问。什么处来。云道场来。师云。这里是什么所在。云贼不打贫儿家。代云和声打。
　　麻浴持锡。到章敬。绕师三匝。振锡而立。敬云是是。代云。莫瞒专甲。
　　又持锡到南泉。泉云。不是不是。浴云。章敬道是。和尚为什么道不是。泉云。章敬即是是。汝不是此是。风力所转。终成败坏。代云。道无远近。力有浅深。
　　僧辞大慈。慈云。什么处去。江西去。将取老僧去得么。云非但和尚。更有过如和尚者。亦不将去。代云。知汝力微。
　　僧问万岁。大众上堂。合谈何事。师云。序品第一。代云。习气不除。
　　僧问六祖。黄梅意旨。什么人得。祖云。会佛法者得。和尚还得么。师云。我不得。和尚为什么不得。祖云。我不会佛法。代云。方知密旨难传。
　　江南刘王。访庵主报云。銮驾来也。庵主云。佛来也不起。云佛岂不是师。主云是为什么不起。代云足知。
　　韩侍郎问僧。承闻大德。讲肇论是否。云随分读文字。肇有四不迁是否。云是侍郎将茶盏。扑破云。这个是迁不迁。代云。方识侍郎。
　　光侍者向玄沙道。师叔学得禅。某甲打铁船下海去。玄沙后住。教人持语。问侍者。打得铁船也未。代云。只见锥头利。失却凿头方。
　　宰相合内。盛李子一颗。问忠国师。里面是什么物。师云。千钧之弩。不为鼷鼠而发机。代云。欺敌者亡。
　　投子问僧。什么处来。云东西山礼拜祖师来。云祖师不在东西山。代云。早是不著便。
　　有老宿。见僧锄茄子云。道者护生。某甲只管锄茄子。老宿展脚向前。代云。岂是护生。
　　僧问雪峰。拈槌竖拂不当。未审和尚如何。峰竖起拂子。僧抱头出去。代云。可惜许一员战将。
　　曹山令僧驰书。到虔州李侍中处。接书了云。书已领得。请取信物。代云。莫怪轻黩。
　　僧问长庆。如何是文彩未生时事。师云。尔先举我后举。汝作么生举。代云合伸请益。
　　侍者锁泗州塔门。官人问。既是三界大师。为什么却被弟子锁。代云放一著。
　　百丈塔主。见僧礼塔云。古人得一言半句。便休去。今时师僧。波波地有什么了期。洞山云。只如塔主。得多少言句。代云。龙蛇易辨。衲子难瞒。
　　洞山问雪峰。柴重多少。云尽大地。人擎不起。云争得到这里。代云。也知擎不起。
　　又问。什么处去来。云斫槽来。几斧斫成。云一斧斫成。犹是这边事。那边事作么生。云直得。无下手处。云无下手处。犹是这边事。那边事作么生。代云。专甲早是困。
　　药山问云岩。什么处来。云百丈来。百丈有什么言句。岩云。和尚云我有一句子。百味具足。山云咸是咸味。淡是淡味。不咸不淡是常味。作么生百味具足。代云。洎合不具足。
　　云岩锄姜道。吾问。只锄得这个。还锄得那个么。岩云。把来把来。代云。夺取锄头。
　　安州法云与州主行。次主指壁问。这个是什么文字。云心镜图。既是心镜图。为什么却在壁上。代云。照一问。
　　襄州洞山勘僧近离什么处。云鹿门。山云。鹿王不跨涧。诸子复何来。云还许学人亲近也无。尔拟作么生亲近。僧珍重而去。代云。也是第二捶。
　　镇州天王院主官人问。什么功德。云护国天王。云只护此国。偏护余国。云在秦为秦。在楚为楚。云腊月二十九日。打破镇州城。天王向什么处去来。代云。喜对尊颜。
　　杏山问甘贽行者。什么处来。云台山来。还见文殊么。云见。云见尔道什么。云道阇梨父母。卧在荆棘林中。代云。著槽厂去。
　　夹山勘僧近离什么处。云洞山洞山。有什么言句。和尚上堂。云今时向去。许伊三路学。所谓玄路鸟道展手。夹云。实有此语否。云是师。云鬼持千里钞。林下道人悲。代云。枉行千里。
　　百丈见僧看经云。到甚处。云广百论。师云。知诸法唯心。便舍外尘相。作么生。说个舍底道理。代云岂吝。
　　尊宿看官人著棋云。请禅师一著。尊宿作著子势。官人云。放过即不可。代云。全局输了。
　　僧行糊饼。睦州云。是什么。僧云糊饼。州云。这俗汉。代云。方知君子。
　　忠国师问僧。城外草作什么色。云青色。这俗汉。代云果然。
　　云门问僧。什么处来。云礼塔来。门云。□我。云某甲礼拜去来。云五戒也不持。代云。彼此钝置。
　　又问僧。看什么经。云须知。有不看经者。师云。一头两面汉。代云。检不在他。
　　又问僧。近离什么处。云郴州。我问尔一个事得么。和尚有什么事。师云。箭过新罗国。代云。小遇大便。
　　净照禅师。问楞严大师。经中道。若能转物。即同如来。只如升元阁。作么生转得。代云。彼此老人。
　　檀越请僧。齐才展开功德帧子。云请和尚开光明。代云。顶礼有分。
　　庐山偃台和尚。见保庆庵童子。织草鞋云。与我打一緉得么。童子云。和尚脚大小。师翘起脚。代云。只瞒得童子。
　　老宿见僧看宝藏论问。色可色非真色。尔作么生会。代云。和尚念得熟。
　　老宿问经论僧云。疏钞解义。广略如何。云钞即解疏。疏即解经。师云。经又解什么。代云。广略不及。
　　王常侍注信心铭。呈香严。严接得便弃地上。常侍失色。师云。才有是非。纷然失心。作么生注。代云。和尚注得好。
　　老宿注金刚经。演教大师问。若以色见我。以音声求我。是人行邪道。不能见如来。作么生注。代云。只恁注。
　　问看维摩经僧。持世菩萨。为什么不识天魔。代云。放汝归天。
　　法眼因僧参提起数珠。问是多少。代云。和尚记得。
　　又因僧来报云。收下广南。烧却南华寺。师问。还救得祖师么。代云。大杀著急。
　　有官人。看涅槃相。问僧。是甚相。云涅槃相。既是涅槃。为什么却有悲有喜。代云。细腰鼓子两头打。
　　百丈恒和尚问僧。什么处来。云久响当山大树去游来。师云。是什么树。得与么大。代云。早是枝条少。
　　世尊夏末自恣。文殊三处过夏。迦叶欲摈文殊。拈槌了。见百千万亿文殊。尽其神力。槌不能下。世尊问迦叶。汝拟白那个文殊。迦叶无语。代云三三。

　　汾阳无德禅师拈古代别卷中



　　汾阳无德禅师歌颂卷下

　　　　门人住石霜山慈明大师楚圆集

　　参学仪

　　夫参玄大士。与义学不同。顿开一性之门。直出万机之路。入总持之林苑。薝卜为香。扇古佛之嘉猷。心明是道。怀冰霜而洁白。真玉无瑕。蕴金石而坚贞。骊珠有照。绍迦叶之正宗。传曹溪之密印。自省者不论尊幼。玄通者岂碍贤愚。是僧俗以同遵。乃圣凡而共凑。心明则言垂展示。智达则语必投机。了万法于一言。截众流于四海。如斯则何天不皎。何地不平。既有观见之光。岂无能鉴之者。今时欲参此道。便须省己如灯。照多生之暗室。高明似月。辉积劫之昏衢。洗意清神。亡身为法。学师子儿哮吼。勿逐野干。同凤凰子翱翔。休随黄雀。精进为务。觉多生。罕遇奇人。勇猛为心。庆此世得逢知己。须开正见。切要精通。物外高流。无生怠慢。忠言逆耳。不顺人情。直语无私。幸希觉察。

　　行脚歌

　　发志辞亲。意欲何能。投佛出家。异俗专心。慕法为僧。既得尸罗具备。又能法服沾身父母。不供甘旨王侯。不侍不臣。洁白修持。如冰似玉。不名不利。去垢去尘。受人天之瞻敬。承释梵之恭勤。忖德业量来处。将何报答为门户。专精何行即能消。唯有参寻别无路。苦身心历山水。白眉作伴为参礼。冒雪冲霜不避寒。渡水穿云伏龙鬼。铁锡飞铜瓶满。不问世间长与短。丛林道侣要商量。四句百非一齐翦。探玄机明道眼。入室设针须锻炼。驱邪显正自应知。勿使身心有散乱。道难行尘易漫。头头物物须明见。区区役役走东西。今古看来忙无限。我今行勤自辨。莫教失却来时伴。举足动步要分明。切忌被他虚使唤。入丛林行大道。不著世间虚浩浩。坚求至理不辞劳。剪去繁华休作造。百衲衣云水袄。万事无心离烦恼。千般巧妙不施功。直出轮回生死道。劝同袍求正见。莫似愚夫频改变。投嵓立雪猛身心。方得法王常照现。请益勤恭敬速。不避寒喧常不足。只缘心地未安然。不羡荣华不怕辱。直教见性不从他。自家解唱还乡曲。度平生实安乐。荡荡纵横无依托。四方八面应机缘。万象森罗任宽廓。报四恩拔三有。问答随机易开口。五湖四海乍相逢。一击雷音师子吼。悠悠自在乐腾腾。大地乾坤无过咎。分明报尔水云僧。记取面南看北斗。赞曰。五湖四海历丛林。万里千山不易寻。亲觐祖宗明见性。莫将荠苨作人参。

　　略序四宗顿渐义

　　夫律师者。宗分有部。细行威仪。弘范毗尼。严净三界。究七聚五篇之奥。穷四夷二过之微。持犯开遮真常轨。则白三翻之羯磨。唱四忍之护持。若非宣律之能。争得同成师范者也。
　　夫法师者。登狻猊座。广敷妙义。谈二空理。理契圆常。开顿渐之门。择圣凡之慧。随方处药。量器堪任。知熟知根。甄邪甄正。焕然能所。明畅主宾因果不昧于人间。道化罔迷于天界。击大法鼓岂废津梁非四依三德之高流。宁得弘通于大教。除非达士。颇测浅深。堪作当人。始称导诱者也。
　　夫论师者。击钟楼上。立义场中。纵夺临机。斥呵当势。耸四无碍之雷辩。掩千万类之鼓音。邪正双驱。有无互起。夺赤幡于手内。鞭白骨于阶前。高建法幢。广摧异见。非若马鸣龙树之威。岂敢当锋者矣。
　　夫禅师者。元真一气。坚固三空。行住怡然。语默憺静。携金刚之智印。传诸佛之心灯。照积劫之昏衢。烛多生之暗室。截众流于四海。了万法于一言。直指人心。见性是佛。同师子而哮吼。大阐玄音。震龙猛之天雷。直明妙旨。皆是悬通佛记。须知。宿植胜因。若非洞贯天机。那得安禅静虑。识心达本。冥契诸缘。悟性无生。顿超事理。当得续焰传灯。光辉三界。佛日长明者也。

　　不出院歌

　　志静安禅不出院。天机洞贯十方同。无为大化人难凑。有作微权世易通。真慧剑绝磨砻。当疑破惑濯愚蒙。正定不生诸妄解。须知万法本元空。尘沙界一念中。百千妙理瞥然穷。弹指尽收无量义。纵横岂碍往来风。坦荡荡坐颙颙。幽庭深院对青松。澄神静处间心地。唯有高僧问至宗。病起药兴除妄病。病除药遣道堪崇。鶣鹊能针虚用力。祁婆妙术枉施功。宽性海普吞容。饶人量器列疆封。谦如育德申仁义。敦美温良顺克恭。圆自智感殊功。人问天上广兴隆。淳朴不移山野志。乐说无生得圣聪。休计度莫思量。眉间忽尔放毫光。照破无明多劫黑。三山鬼贼不能藏。戒定慧解脱香。知见分明满十方。为报诸贤须守护遥天必定降嘉祥。宝光明殿亲记说。雷音震吼法中王。伏龙鬼化刚强。如如不动行温良。百福庄严资万乘。总持道化乐时康。实堪忍乐深藏。不话春秋青与黄。兀兀如痴心自在。腾腾似醉性舒光。四句百非俱不著。优游安坐法堂堂。颂曰。行心已歇身安静。妄断攀缘世不拘。丝发不移通法界。河沙佛国一毫舒。

　　自庆歌

　　庆幸庆幸无人哭。安禅正坐常知足。不贪世利不求余。不羡荣华不怕辱。辰一斋寅一粥。粗细任从麦与谷。破衣坏衲度寒暄。普为人天多植福。智慧刀戒定烛。照破无明黑闇狱。直截根源诸佛言。叮咛为说须记录。法性通无谄曲。问答随机不拘束。慈悲喜舍种良田。宽裕清通施金玉。性恬和常肃穆。愿与天人作眼目。五根五力导五通。三脱三空坏三毒。清净心无杂欲。常将惭愧作衣服。璎珞庄严解脱身。誓与尘劳不相续。法界周任延促来往不论僧与俗。无生无念总无疑。有德有能任斤斸。我今自庆自忻愉。同道同心常共读。颂曰。无德无能无所解。无心无意续玄灯。无生无灭无来去。无是无非一个僧。

　　德学歌

　　今之重学。古之重德。德学相扶。堪为轨则。夙夜强学。席上珍总。似巢由千万亿。安睡高枕翠萝间。青霭白云伴贤德。武陵潜舜让国。庐庵莲社招不得。十八多才五老迎。披莎侧笠千峰北。穿耳胡僧却相识。同坐同吟同共食。携琴执锡碧嵓巅。调琴卓锡长泰息。五千言美上德。积学成功却失德。寂然不动更无思。感而遂通如晷刻。似安师见弥勒。正问三科谓玄默。物外高谈会者希。世智辩聪未奇特。道中人数相觅。瞬目扬眉便端的。丘伯当初仿佛间。自余谁更能相击。古云。一合乾坤夹是非。所以少林长面壁。颂曰。休经罢论绝文章。为效先宗续古皇。心地开通明至理。全提应用得玄纲。真灯一照无明破。假幻三因有质亡。为报五湖参道者。速须亲近法中王。

　　因见古德玩珠吟乃述玩珠歌

　　荡荡神珠身广大。落落圆空无障碍。万象纵横影现中。赤白青黄常自在。天然器含法界。不著圣凡兼古代。灵通照烛体无瑕。彼此是非百杂碎。有威神无生灭。贫苦之徒须击发。赈济三涂六道中。利生引出乾坤月。或大或小人不别。隐显人天离圆缺。用时便用不思量。拾砾之流明皎洁。无价宝如意珠。随缘遇物化非虚。春兴和煦成真相。秋分结实满仓储。心如空意如镜。垢尽空空亦无镜。豁达玲珑只个珠。愚人不识诸佛性。活鱍鱍白洞洞。古圣今贤皆掌弄。四方八面现灵光。但爀巍巍绝轻重。善友得济饥悭。直出威音至圣前。分明识取个精真。长劫免被众魔牵。本色衲僧高著眼。茅刀不过待驴年。

　　与重岩道者住山歌

　　住山须识山中主。不识徒劳山里住。青山绿水眼前飞。白灵散漫山头去。嵓又高岭又峻。曲褶徘徊身自困。临崖石上坐思量。正性不明心躁闷。望林峦看石壁。满目杉松悬布滴。不知何者是真山。妄念空多元不息。我修行凭何力。见性未分无道德。将甚酬他施主恩。一米七斤难消得。愿今身逢知识。决择身心去荆棘。常持法雨润心田。百福庄严俱济益。豁然通心明悟。这回识得山中主。行住坐卧体轻安。问答随机巧回互。身如山性如水。山水空花无表里。对境看时似有形。子细推穷从谁起。既分明心通彻。坐卧山中常快活。不消功力用求真。皎皎青天见明月。照山林无不遍。一片霞光如白练。飞禽走兽任纵横。皆是向渠影中现。师子王常独步。百怪千邪离惊怖。龙天释梵总归依。此是妙峰真正主。千溪万壑总唯心。直至涅槃山上路。颂曰。山中有主山中住。山石经行山水语。端坐山林山色心。心外无山山是生。识得山中不死人。觉智圆明自看取。乾坤大地及江河。总是山僧行李处。

　　广智歌一十五家门风

　　大道颇见有高低。真空那肯说疏离。如海吞流同增减。似妙峰耸总擎持。万派千溪俱入海。七金五岳尽须弥。玉毫金色传灯后。二三四七普闻。知信衣息广开机。诸方老宿任施为。识心是木从头说。迷心逐物却生疑。或直指或巧施。解导前纲出后机。旨趣分明明似镜。盲无慧目不能窥。明眼士见精微。不言胜负惰愚痴。物物会同流智水。门风逐便演宗枝。即心佛非心佛。历世明明无别物。即此真心是我心。我心犹是权机出(已上是马祖宗派)。
　　或五位或三路。施设随根巧回互。不解当今是本宗。展手玄通亡佛祖(已上是洞山宗派)。
　　或君臣或父子。量器方圆无彼此。士庶公侯一道平。愚智贤豪明渐次(已上是石霜宗派)。
　　有时敲有时唱。随根问答谈谛当。应接何曾理仪。浅解之流却生谤。或双明或单说。只要当锋利禅悦。开权不为斗聪明。舒光只要辨贤哲。有圆相有默论千里持来目视瞬。万般巧妙一圆空。烁迦罗眼通的信(已上是沩仰宗派)。
　　或全提或全用。万象森罗实不共。青山不碍白云飞。隐显当台透金凤(已上是石头药山宗派)。
　　象骨镜地藏月。玄沙崇寿照无缺。因公致问指归源。旨趣来人明皎洁(已上是地藏至雪峰宗派)。
　　或称提或拈掇。本色衲僧长击发。句里明人事最精。好手还同楔出楔。或抬荐或垂手。切要心空易开口。不识先人出大悲。管烛之徒照街走(已上是云门宗派)。
　　德山棒临际喝。独出乾坤解横抹。从头谁敢乱区分。多口阿师不能说。临机纵临机夺。迅速锋铓如电掣。乾坤只在掌中持。竹木精灵脑劈裂。或宾主或料拣。大展禅宗辨正眼。三玄三要用当机。四句百非一齐翦。劝同袍莫强会。少俊依前成窒碍。不知宗脉莫颟顸。永劫长沉生死界。难逢难遇又难闻。猛烈身心快通泰。

　　了义经歌

　　修多罗藏。诸佛奥旨。示生灭门。释无生理。直指心源。敷第一义。截伪续真。授人天记。意出有无。行过筹计。言不拘理不制。正显无功亡渐次。八万四千诸度门。只为迷徒多巧伪。有邪谛无真智。立正摧邪二俱秘。大圣无功一切通。三毒不生佛出世。此个经信有几。毗卢藏内贯花偈。是经常在一尘中。大智之人能普济。释梵护天龙喜。恶鬼修罗恭敬礼。更有千邪百怪来。闻说此经皆胡跪。真实经离文字。演波罗蜜普周备。化相能开方便门。总摄多般都一智。眼绝见耳绝听。六用如空不相闭。万象森罗梦里尘。谁人肯向梦中睡。素怛囕明有记。摩怛哩迦依了义。清净无生解脱根。杂念尽为烦恼抵。净尸罗遮俗世。毗尼木叉亲自制。波离不识比丘元。无垢始明心地契。报君知须审细。一种谈经明解义。河沙旷劫历微尘。不识兹经长日醉。解空人祖佛位。剖出众生根本智。利他自利化无边。妄断攀缘成大士。劝人天听了义。直出轮回生死际。当处无心空不生。永弃断常能所地。缘起无因不强名。只个圆音胜一切。分明为报道中人。勤读此经长莫废。复云。作么生得不废去。

　　佛道诀

　　佛道显然。显然不是。不是不辨。万象俱现。日月空明。物我皆冰。冰镜弗真。杳绝疏亲。阳焰空花。今古何存。虚机释幻。妄自指陈。指陈不了。全成大兆。了指失宗。妄认西东。达本识空。劫尽莫通。二乘不晓。如石压草。草根不除。叶不能枯。草石俱扫。更有何恼。吾宗直截。太虚生灭。生灭通辨。随机缘转。弗用针锥。直须快见。快见无差。即是余家。余家无物。众魔不屈。三世如来。皆从斯出。日用无伤。触目开彰。口放毫光。永绝称扬。乾坤广大。人王法王。如斯不决。任自提纲。

　　古皇道

　　古皇道坦然。坦然常自在。智慧与愚痴。邪正成窒碍。东西南北周。不明妄作解。心明一切明。心昧一切昧。六门静六通。三毒成三界。总是意根生。不须生妄解。地水与火风。四空为祖代。祖代不惺惺。子孙虚捏怪。八万四千门。结繁都一块。森罗日月分。依位不相背。汉玉及胡冰。九夏水流快。切莫妄指陈。指陈眼翳杀眼中青不亡空花岂可退。古今参学徒。与此恰相对。不过大中关。病根终不差。与尔拨大虚。解脱观自在。如今一切通。洞晓十方界。

　　是非歌

　　出家学道总须知。在众丛林切莫亏。尊幼古今诠有德。勿同愚辈是兼非。闻说好心便喜。闻说恶恨不死。好恶都来只自心。刚向其中觅道理。世间人多无智。不解思量是非起。大智之人看著伊。自己容身入无地。子路曾遭渔父呵。夫子惭颜足忘履。舍利尊第一记。亦被愚夫亲正指。如来慈眼视众生。了达古今明本际。看周秦及汉魏。败国亡家皆总是。历劫是非地狱因。闻说是非须审细。我闻说心不起。只个是非便亲旨。些子浮言尚不销。问甚西来祖师意。要分明辨根带。晓个是非真有地。更有人来说是非。向道余今识得尔。

　　鱼鼓歌

　　天地之间。宇宙之际。不逐四时。宁同三世。为鱼则沧波之外。作木乃白莲宫里。头尾俱全。鳞角皆备。心宽腹大而长生。身直性空而无死。虚间自在终不犯。于金钩杳绝名言。愿长申于玉偈。森罗不碍。处宝刹以为祥。万象那同在乾坤。而作瑞时时扣击。十方之海众来臻。每每传音五天之胡。僧去寐香厨最上。舒空界之千光。不杂人天。引太虚之一气。冥心大士。闻之则爽朗精神。懵懂禅流。听之则堂中瞌睡。六律不拘。八音何滞。四恶之名利已祛。五美之间声不至。口珠每吐。难逢别宝之人。龙角长申。罕遇识龙之士。潜身金谷。患为钟鼓先规。示质精蓝。且与童真作器。江湖之外。宁同点额之鳞。海岳随身。自有冲天之势。同袍侧耳。听解脱之圆音。普眼门开。见乾坤之广细。

　　拄杖歌

　　八节九曲。山水具足。头脚分明。开人眼目。不从天不从地。横竖长空无壅滞。常将击发上根人。懵懂禅流且瞌睡。或登山或渡水。用导前冈作肘臂。九州四海任升腾。卓然直下金轮际。实坚贞堪倚仗。头尾回旋指的当。解脱文殊疆界分。本色衲僧擗脊棒。

　　又拄杖歌

　　我有一条曲[彔*見]杖。节斗螺纹山势样。横担天下拨虚空。邪魅见之皆胆丧。实坚贞硬如铁。击石山河须爆裂。有时搅海伏狞龙。骞驮佉罗当时歇。辨顽愚明宗的。不是文殊虚效力。相似之谈不要舒。屎中展卧几时出。山僧又见不忍。卓刺教伊须奋迅。振令万象豁然明。咀娑阿竭碎如粉。示人天要知分。各各英豪添爽俊。昔时金色独擎持。今日汾阳亲掌印。印群心明如日。未辨正邪莫啾唧。挑摘教君子细看。鬣[耳*聶]眼睛阿谁识。识得者是何枝。休言南北与东西。不是饮光亲付嘱。争得成龙天上飞。大丈夫须猛烈。劲定圣凡踪迹绝。直言一拂去余尘。拈得拄杖蓦头掣。颂曰。一条拄杖刺嵑劲。直螺纹爆节。寻常肩上横檐。大地乾坤挑斡。[敲-高+瞿]开懵钝顽痴。打破怜利尖黠。如今卓在西河。诸方作么拈掇。

　　一字歌

　　诸佛无法可说。汾阳略宣一字。不干纸墨文章。岂效维摩焌地。三乘未称吾宗。万行亦非他意。见性唯只自心。认著依前不是。尘中世界无涯。自在逍遥行李。毛头海岳无边。旷荡游山玩水。一字歌百万偈。的的相传传子细。句句幽微微又玄。只个玄玄玄本。智饮光尊同明证。瞬目欲恭行正令。诸徒异解枉施功。乱向途中认凡圣。不用求元不失。妄念才生黑似漆。幻化浮云性本无。方寸迷真捉幻物。历劫迷不曾省。遍计河沙妄缠病。如今证得本根源。灵智廓然离邪正。汾阳直说审思量。瞥尔缘尘抛佛性。八节迁一心秉。密密那伽常在定。青霄碧落是家风。信手拈来善只应。投针入室要商量。一字歌中明似镜。

　　赞深沙神

　　大悲济物福河沙。现质人间化白蛇。牙爪纤锋为利剑。精神狞恶作深沙。鼻高言言丘带岳。耳大轮[車*囷]山叠[穴/爪]。黤[兼*頁]两睛悬金镜。磔索双眉锸铁叉。有螺筋有蚌结。皴皴[皵-日+月][皵-日+月]身爆烈。脚蹈洪波海浪翻。手拨天门开日月。现威灵如忿怒。遥见便令人畏惧。璎珞枯髅颈下缠。猛虎毒蛇身上布。师子衫象王裤。更绞毒龙为抱肚。非但人间见者惊。一切邪魔无不怖。真大圣实慈力。现相人间人不识。都缘尘劫纵顽嚚。不信大悲施轨则。或惊天或震地。哮吼喊呀声匝地。警觉群生睡眼开。敲磕愚迷亲佛智。我今知能方便。利物观根千万变。或擒或纵或扶持。只要速超生死岸。驱雷风击覢电。霹雳锋机如击箭。轰轰磕磕震天威。爆爆熚熚须锻炼。丘区巘崿一齐平。剑戟枪刀无不殄。化人天伏神鬼。硗硬刚强尽瞻礼。放光覢烁静乾坤。吐气停腾清海水。吾今赞尔实灵通。旷劫如来亲受记。颂曰。威灵不测化人天。现质三千满大千。一念遍收无量劫。河沙诸佛口亲宣。

　　屏风歌

　　余有素屏风。美施今古踪。端形皆皓色。颇得称禅宫。不装点勿舒功。能遮劫坏鼓南风。烟尘云雾俱弗著。万象森罗总现中。愚不识智先通。积雪为真雪莫同。定光曾受能仁记。释迦因此化瞑蒙。方整体静圆容。只在人天天勿穷。士庶公侯为景秀。贫贱愚痴隔壁。聋可珍仰实难逢。百千万劫失形容。如今不识还巧妙。争如掌玩素屏风。筋力有勿痕迹。不使良工一点力。珂月长舒玉练明。照烁乾坤用无德。
　　师一日携拄杖行。次俗人问。手里是什么。师云。大不知时。云弟子罪过。师云。不打尔。因兹有歌。
　　一条楖栗手中拄。[翟*支]地撑天无价数。头尾回旋击电机。堪与诸方作规矩。报禅流猛提取。渡水登山且依怙。横担世界卧长空。指出乾坤明佛祖。打愚痴伏猛虎。直截根源分付与。教伊自在用纵横。量器方圆巧回互。罕逢知莫谩语。黄檗高亭大莽卤。德山临际尽铺舒。荷泽分明承六祖。后学流少砧杵。掌内擎持不能剖。韶阳偏得睦州心。保寿开堂越今古。示同袍指行路。肩上挑衣大辛苦。瓶钵都来些子多。千千万万担将去。如今举动总随身。不过茅刀自看取。

　　山僧歌

　　卓荦风姿。隺眉乌发。曾遍历于山云。亦广行于海畷。普见宗师。躬身参谒。或则请问投机。或即开锋提掇。或即大众以同途。或即独行而栖息。万年松上。高耸一枝。千圣林中。明悬孤月。蹉跎于宇宙之间。蹭蹬于湘江避拙。是以岩阿凝定。身心而自在。俱间雄峰。宴坐神静。而清虚总歇。或策杖而经行。或逢人而指诀。宝光影里。愿作明灯。玉轴函中。长为击发。软如绵硬似铁。一片真心常皎洁。纵横不碍往来风。运用岂更有时节。荡荡勿拘结。粥饭寻常茶又啜。寒即烘炉堂里安。热即青萝松下歇。任王侯从檀越。不怕严凝地冻裂。天晴万象不能遮。雨后拨云开日月。振威神凝霜雪。霹雳锋机如电掣。直言不见有纤毫。谁更将心夸巧拙。有人不会问如何。向道还同楔出楔。

　　寿山歌

　　寿岳南台。宝月长开隐一个。圆明大象显三句。炟爀崔嵬。烁电之机。愚迷罔措。或展拓而出没太虚。或收摄而针关难度。一淳道者。无鉴药于言诠。千学之徒。有机关于语路。或雷惊于宇宙。圣凡路绝。或指示于乾坤。群灵普入。有生有杀。无匿无私。丽水之真金不重。尘途之瓦砾非轻。如天普盖。似地普擎。孤穷之子归家。错判之徒共争。历历落落。捞捞捷捷。满满兮十方世界。荡荡兮六道空廓。实不思议。正宗难坠。祖祖相传。佛佛授记。阿呵呵莫瞌睡。歌颂既彰。分明道理。颂曰。烁电机已早迟。碧眼胡莫扬眉。大海龙小水龟。寿岳耸日月低。虎豹奔波走。师子吼全威。正宗长不朽。邪徒勿强为。是非都不管。真个法王儿。

　　法身歌

　　荡荡全躯。人天莫测。虽无念以无私。乃有恩而有力。展之不舒。收之不克。现千般异像于人天。化万类长悬于太极。震威灵无边刹土。岂碍星辰化群生。有识界中。宁亡轨则。不话无功。岂谈寂默。兴大悲而拔苦。有恩运大慈。而与乐无德。或擒或纵。只在临机。或用或施。互为光饰。用则遍满十方。施则不移晷刻。纵则放旷宽容。擒则毗耶杜默。实不思议。可行可止。只目前兮。巍巍莫睹。在纤尘兮。落落何视。有作有能。无心无意。上智闻兮。爽神下士见兮。眼翳塞之杜源。通之流水明白。只要心开。不管古今道理。一念不通有塞。瞥尔心开无滞。虽然毫发不收。曾与空王同志。直言普告人天。分明这个不是。复云那个是。

　　玩珠歌

　　晃晃圆珠表里明。长居尘世不彰形。触物用光光不尽。应缘照世世无生。常皎洁体无瑕。随机引接称僧家。贫苦之人常济拔。贤豪之类助英华。不居地不居天。毗卢藏里解方圆。有意搜求终不见。无心烛物照宁。偏衣中宝用无边。斯多曾献祖师前。璎珞亲传密多手。西干东土化人天。如今得不须悭。大悲展手施心宽。饶益解行方便慧。利他自利悉周圆。

　　性水歌

　　智水流通流不竭。湛然濯世异生灭。渡人济物解方圆。润洽良田众果结。养鱼龙清火狱。渴乏饥羸皆饱足。苦恼俱消水不浑。天上人间常滋沃。波浪停众流息。千壑澄源长皎碧。万象齐分总不妨。各各灵明俱济益。

　　方丈素壁歌

　　金园素质无瑕隙。不使良工一点力。表里从他照国明。免将巧手画为则。入此室心不挠。雪岳霜天常皎皎。玉镜苏灯昼夜辉。照出轮回生死道。

　　证道颂二十首

　　入圣超凡割爱亲。勿同愚慢纵贪嗔。六根永灭邪思漏。便得光明解脱身。
　　入圣超凡割爱亲。便从博地了烦尘。速除痴騃无明苦。即是圆通自在人。
　　入圣超凡割爱亲。无令容易度秋春。斩钉截铁勤精进。上味醍醐最是珍。
　　入圣超凡割爱亲。为求祖印揥心灯。六道八解三明彻。方得堪为应供人。
　　入圣超凡割爱亲。勿轻小罪拨无因。如今见有愚慵者。才作高人却下人。
　　入圣超凡割爱亲。灭除妄念绝烦尘。心同朗月添群象。万德庄严一行真。
　　入圣超凡割爱亲。直须坚猛莫因循。无令少乐侵名利。失却高贤德行人。
　　入圣超凡割爱亲。便同孤隺不同群。雪毛丹顶天然贵清唳翱翔一片云。
　　入圣超凡割爱亲。勤行精进莫教亏。专心供佛挑灯烛。献果焚香志勿疲。
　　入圣超凡割爱亲。志抛家国奉慈尊。巾瓶策励心无倦。愿事空王作子孙。
　　入圣超凡割爱亲。片云孤隺喜同邻。冰霜不变金刚性。此界他方作大人。
　　入圣超凡割爱亲。丹霄腾雾越星辰。依时造化兴云雨。洒润山河翠色新。
　　入圣超凡割爱亲。天然自性比浮云。腾空不碍高低路。正气融和迥出群。
　　入圣超凡割爱亲。移山竭海路通津。不辞接引劳心力。只恐人中罕遇人。
　　入圣超凡割爱亲。一言道合便同门。休将心识虚等觅。日月何曾属暗昏。
　　入圣超凡割爱亲。须知同类不同群。慈悲喜舍多饶益。不在功能不在文。
　　入圣超凡割爱亲。便将心意合天真。回光返照明今古。识得愚人是智人。
　　入圣超凡割爱亲。乾坤大地不妨身。虚空展缩无增减。一种为僧利济人。
　　入圣超凡割爱亲。无令魔子巨顽嚚。从今轻用金刚杵。击碎须弥作粉尘。
　　入圣超凡割爱亲。如龙腾雾布祥云。驱雷降雨滋苗稼。万物咸苏祝圣君。

　　拟寒山诗

　　雨落田中湿。风摇树上寒。时人廛肆去。山翁屋里眠。似醉人难识。如痴两鬓班。白颜猱叫处。惊出一双猿。好是住汾阳。犹连子夏冈。西河莲藕熟。南国果馨香。野客争先采。公侯待后尝。仲尼不游地。唯我独消详。红日上东方。霞舒一片光。皎然分万象。精洁涌潮冈。蝶舞丛花拆。莺啼烟柳茂。孰能知此意。令我忆南阳。余家路不遥。金界示金桥。香岭丛花拆。烟岚日上销。清凉千谷静。紫府万贤高。我笑寒山笑。丰干脚下劳。无德住西河。心间野兴多。太虚宽世界。海岳蹙江波。独坐思知己。声钟聚毳和。欲言言不尽。拍手笑呵呵。百福庄严相。从头那路长。云生空里尽。雨落满池塘。春鸟喃喃语。秋鸿役役忙。孰能知此意。独我化汾阳。方种巧升腾。须知一点真。古今研至理。明暗示余尘。虏塞风霜急。长空雨露频。天台山里客。却与我相邻。历劫何曾忘。长年只么间。蓼花芳浦岸。松韵响溪间。三岛云开静。五峰雨霁山。古今常不昧。金界碧霄看。寂寂虚间处。人疏到此来。透窗明月静。穿户日光开。鹤聚庭前树。莺啼宇后台。同心谁得意。举目望天台。全体是寒山。唯能向此眠。捉猿高岭上。放虎石溪边。花拆香风递。松分细雨穿。疏林竹径重。将谓是神仙。

　　唐六祖后门人立让大师为七祖

　　颂曰

　　一达磨大师

　　西天二十八。东土为第一。亲承迦叶宗。得法波罗蜜。六众已调伏。三化早周毕。震旦果芬芳。遍界金光出。

　　二可大师

　　断肱求法人。今古应难比。立雪至齐腰。屈身礼到地。愿开甘露门。广度群生类。不是小因缘。必成于大事。

　　三璨大师

　　世人见风狂。可公知大器。有罪乞师忏。师云无罪底。言下契真源。佛法僧无二。备弘智惠门。大阐曹溪志。

　　四信大师

　　随化处人问。往来俱不止。直望双峰山。顶空分一气。童子记牛头。融公受教至。法布满娑婆帝王躬自礼。

　　五忍大师

　　初生与世殊。量含于太虚。室女亲为母。见僧绝有天。宿住人皆赞他心美不如。巍巍容相异。千圣一真躯。

　　六能大师

　　混世人难测。权作采樵夫。访道寻知识。殷勤舍俗愚。亲得黄梅旨。疏看白玉书。负石舂糠志。酬恩行不孤。

　　七让大师

　　已得观音号。犹谈让子名。有危持梦救。无苦不辞轻。受谶应先圣。传灯付后经。随根兴普泽。蒙润即芽生。

　　叙六祖后传法正宗血脉颂

　　能师密印付观音。百丈亲传马祖心。黄檗大张临际喝。三圣大觉解参寻。兴化流津通汝海。宝应曾穷风穴深。首山一脉西河注。六七宗师四海钦。师子金毛牙爪备。颦呻震奋象穿林。群狐并踪狐踪绝。众类潜形类不侵。唯有五湖真大士。远方来凑竞投针。横筇挂锡挑灯手。不过茅刀岂得金。为报水云参道者。直须英俊勿沉吟。一般采药求真药。莫将荠苨作仁参。真印真得亲传轨则。千万人中一两人克。

　　又颂

　　鹅王鸟飞去。马头岭上住。天高盖不得。大家总上路。

　　六根圆明颂

　　眼色圆明色是心。色心无物更相侵。相侵只是心根动。动静圆明观世音。
　　耳声应响普圆音。十方洞彻古兼今。今古圆通观自在。迷悟须知一道心。
　　鼻香尘刹尽皆通。普应圆彰事理融。此界他方和合处。不论凡圣在其中。
　　舌味莲花相前有。甜苦辛酸应不久。分明了别是尘心。演说谈玄不在口。
　　身触圆真万行全。随机击发勿邪偏。普含法界元真净。只个圆通理事宽。
　　意法舒光一切空。总持园苑号吾宗。金色头陀亲付嘱。六相圆明一路通。

　　都释六根圆明短歌

　　眼耳鼻舌身兼意。六用皆同一法智。百千巧妙应机缘。物物俱圆离尘翳。眼色空耳声离。香味触法俱无滞。和融自在号圆通。这个圆通绝真伪。要分明须审细。六道神光常不闭。心随万境境唯心。心境元空总周备。重重帝网六门开。镜象圆真明一切。

　　六相颂

　　见是阿那律。分明无一物。大地及山河。演出波罗蜜。闻是跋难陀。声通总莫过。远近一齐了。更不念摩诃。香是殑伽女。慈悲心偏普。净秽尽能知。即此我人母。味是憍梵钵。甜苦寻常说。入口辨辛酸。恰似当天月。触是舜若多。善恶总能和。涂割无嗔喜。只个是弥陀。意是大迦叶。毗卢俱一法。幽室显然分。枝派千花叶。

　　辨邪正

　　垂带称提辨是非。要分缁素识尊卑。针筒鼻孔须拈出。若无巴鼻失宗机。

　　恐颟顸

　　一向高茅又不通。须明春夏及秋冬。水动波澄知是湿。达幻方能得性空。

　　巧辩不真须有志

　　巧口多聪号辩才。分明却与道相乖。若无断臂酬恩者。争肯西胡特地来。

　　得用全

　　作用威权理要分。勿教触事有情尘。看君驻意求玄旨。不是楞伽会上人。

　　拟将来

　　独脱将来已早迟。随言荐得更何为。直似江西逢马祖。也是汾阳第二机。

　　辨作家

　　汾阳寨下有作家。个个能提鳖鼻蛇。将头作尾能施展。本色衲僧萨普吒。

　　识机锋二颂

　　烁电之机不易当。将心学道转颠狂。直饶咬得当锋箭。也是乌龟水底藏。
　　疾焰过风用更难。扬眉瞬目隔千山。奔流度刃犹成滞。拟拟如何更得全。

　　句内明真

　　句里明人事最精。来机深辨审须听。礼拜进前分皂白。眼中早有焰光生。

　　显宗用

　　迅速超然物外机。莫教驻思有迟疑。喻似金刚携宝剑。拟将切玉早成泥。

　　赞师机

　　管阆宗师不易逢。电机耸峻疾如风。礼拜进前身定动。知君失却主人翁。

　　因僧毳衲有颂

　　抖擞头陀服。分明百衲衣。不从针线出。岂肯等闲披。万行方为首。千贤一路归。如今承事者。必定续能师。

　　南行述牧童歌(十五首)

　　我有牧童儿。常乐古书典。不将文笔抄。只么便舒展。未曾读一字。要文千万卷。应物不须亏。问答能只遣。
　　我有牧童儿。执杖驱牛转。不使蹈荒田。岂肯教驰践。泉水落岩崖。青松长石畔。牛饱取阴凉。余事谁能管。
　　我有牧童儿。骑牛入闹市。不把一文钱。买断乾坤地。种也不施工。收也无准备。当市垛皮鞭。蛰户一齐启。
　　我有牧童儿。长年百不作。日出向光明。天晴入岩谷。溪水洗牛头。懒草蔽牛脚。从他万象昏。我心长寥廓。
　　我有牧童儿。寻常一似痴。有言人不会。无心道自知。海岳指渊峻。乾坤广极低。人问承何力。空拳掌万机。
　　我有牧童儿。身心如铁石。不依诸佛言。不取世人则。吹笛上高山。把鞭牛上槭回。首笑呵呵。大地无人识。
　　我有牧童儿。[髟/般]鬟髽髻长。眉舒两卷经。手挈一条杖。指物作乾坤。演说成真相。孰能知此意。天上人间仰。
　　我有牧童儿。人天不奈何。忽将世界生。忽打乾坤破。颜貌只龆年。性宽心海大。却问古皇仙。谁人生得我。
　　我有牧童儿。千般呼唤有。行时海岳随。坐即乾坤守。回首枕须弥。抬身倚北斗。先贤不奈何。唯我独长久。
　　我有牧童儿。是非不到耳。纵横自在安。展缩无拘止。有意玩江山。无心求荣贵。长眠牛背上。真个无余事。
　　我有牧童儿。披莎戴箬笠。不能风雨侵。雾露和衣湿。春听百花荣。秋看千株泣。牧童只个心。非是不能入。
　　我有牧童儿。风姿爽古貌。心通廓太虚。性直量还奥毛端三界现。微尘六趣倒。伤嗟洗耳翁。却被牵牛笑。
　　我有牧童儿。不解一切法。左手提一鞭。右手携一榼。不见有同流。驱牛入石庵。须密遇弥迦。方能善对答。
　　我有牧童儿。不著于三昧。大地作绳床。青天为宝盖。参罗及万象。日月星辰界。鼓腹唱巴歌。横眠长自在。
　　我有牧童儿。丑陋无人识。肩上一皮鞭。腰间一管笛。往往笑寒山。时时歌拾得。闾氏问丰干。穿山透石壁。

　　纸扇

　　团团满月。应机击发。解取清凉。能去炎热。得用当时。云消雨歇。掌内乾坤。一齐通彻。

　　色空

　　色空明暗普门彰。万物无形对影光。法法化成真是幻。幻心不住界通方。心如空色是幻。空幻分明无改变。根尘物物尽光鲜。不说圣凡兼贵贱。遇正阳和风扇。水绿山青花烂漫。莺啼燕语话春分。令人总忆能公唤。

　　又曰

　　余今说色心。万象不相侵。直须言下荐。切忌句中寻。

　　四相

　　地广宽容负重轻。擎持海岳不曾倾。圣凡无不因兹力。春色方临百卉祯。
　　水涌高源性本清。澄流壅决顺方平。沃润良田通津济。沧波须作海潮声。
　　火性坚刚事莫穷。能成万物助神功。发来天地俱灰烬。上下东西一聚空。
　　风动无形不可彰。乾坤大地放毫光。鸣条拔树吹砂石。总说东君一道芳。

　　三教

　　夫子有真知。五常是要规。百王不能易。千载洽昌时。老子有丹诀。人间近可师。去华能守实。此外更无知。我佛有真眼。照尽世间疑。三千大千界。一念能总知。三教鼎三足。无令缺一物。推穷因果门。究竟不如佛。

　　钟

　　了童才击朗乾坤。溪契迷徒不悟门。示听盲聋兴大用。达人岂不爽精神。饮光曾杵通天信。吉利吒王息剑轮。随扣发机皆应召。普天无不总沾恩。

　　圆通

　　闻思修慧获圆通。果满三乘路不同。用即随机循业现。发生诸趣见真功。玉毫曾展三涂界。金色分辉万行中。烁迦罗眼千灯照。母陀罗手印虚空。

　　黑黧猫儿

　　黑黧猫儿作用全。牙爪纤长势力圆。毛头涌出真师子。眼放毫光照大千。无边宝藏能守护。有心虫鼠解摧残。分明上树安身法。未曾开口[外*男]甥前。

　　竹杖

　　一条青竹杖。操节无比样。心空里外通。身直圆成相。渡水作良明。登山堪倚仗。终须拨太虚。卓在高峰上。

　　悟道

　　一悟大乘空。万境自然通。圆融三界外。包含六趣中。失旨终无物。得用有神功。真个无心道。不是小人宗。

　　明道

　　皎洁分明不在勋。宝光明殿绝纤尘。波澄水动元知湿。岳耸云开皂白分。师子颦呻千兽伏。象王蹴蹈一池浑。帝钟日打那吒手。拶破乾坤独出伦。

　　文殊剑

　　我有文殊剑。光明昼夜舒。曾逼如来走。徒使比丘苏。天魔皆稽首。梵释尽呜呼。寻常安膝上。今古总横铺。

　　金刚王剑

　　金刚宝剑我常携。大振空堂日月辉。梵释天龙亲礼赞。威光触物尽当机。

　　行脚僧

　　五湖四海尽曾游。自在纵横不系舟。今日忽因屏上看。人人总持用机筹。

　　画剑二首

　　龙泉写出鬼神惊。倒岳倾湫宇宙清。四海八蛮皆贡国。垂衣披衮罢欃枪。
　　琅玕永息驻心疑。物物当机理不移。如人问我因谁力。报道能公第一枝。

　　秋夜

　　秋天静僧寂寞。夜更长心寥廓。谛思仁不识。审细何依托。不见有纤毫。应物随机作。人问是何宗。同道鸣金铎。

　　雪

　　满目似银山。心空世界宽。光明凝皎洁。何物更能宣。

　　因人施无角牛二首

　　人施无角牛。应瑞有来由。果熟诚难避。因圆业已周。仪相人皆讶。藏角不藏头。孙宾遇方朔。始可识张稠。
　　有头无角实堪嗟。百劫难逃这作家。凡圣不能明得尽。现前相貌有些些。

　　因人得线

　　妙手何曾挂一条。今晨蒙赠可知交。三乘五性犹花贯。烁电当机是毳袍。

　　岁旦二首

　　余今周甲子。孰可知生死。四大梦中沤。一身叶上水。浮云不久停。甘蔗岂长美。唯有一灵光。旷劫何曾坠。
　　余今六十一。白发相催出。幻质比浮云。空心同祖佛。春来不羡花秋。去岂嫌物。更与三十年。瞥然如电拂。

　　坐禅

　　闭户疏慵叟。为僧乐坐禅。一心无杂念。万行自通玄。月印秋江静。灯明草舍鲜。几人能到此。到此几能甄。

　　寄德山院主

　　西河水阔难逢信。善卷山深易隐贤。今日遇僧驰片幅。贵图记得个中玄。

　　庆法筵

　　一周甲子庆为僧。万事无心总不能。唯有五湖来请问。权开三径去冤憎。满头白发从他白。遍地冰霜任自冰。今古不移丝发许。逍遥物外乐腾腾。

　　杂言歌王观察

　　余见王观察。台星斗柄拔。雄雄宋作圭。凛凛汉为辖。奇兮崛兮王君烈。我今始识真贤哲。宽猛相须绵又铁。磊磊落落真英杰。鞫鞫鞫磕除妖孽。一千年圣遇文明。合志顺天孰能夺。

　　啐啄同时颂三首

　　物外无生体妙机。洞传今古弃亡思。分明句内超乾象。啐啄何曾不及时。
　　头头万象显灵机。句句微亡绝虑思。凡圣路殊同啐啄。直教点镝不遗时。
　　从前垂手接初机。正示繁言免妄思。今日捧诗来请益。聊伸啐啄报当时。

　　示众

　　春雨与春云。资生万物新。青苍山点点。碧绿草匀匀。雨霁长空静。云收一色真。报言修道者。何物更堪陈。

　　书怀

　　寄迹五湖外。萍蓬四海间。凤栖桐树稳。鹤憩古松闲。雨润香楼渍。莓苔怪石斑。吉祥天献草。方称老愚顽。

　　因读又玄集

　　因读又玄集。堪嗟错用心。不除三惑苦。总被四知侵。献宝亏家宝。求金失自金。几多迷路者。不解自推寻。

　　园头僧乞颂

　　茂殖园林主。寒喧切要知。地肥多白术。砂卤少青芝。下种宜春泽。收藏怕晚漓。却因花木盛。忆得草枯时。

　　三玄三要颂

　　第一玄。照用一时全。七星常灿烂。万里绝尘烟。
　　第二玄。钩锥利似尖。拟拟穿腮过。裂面倚双肩。
　　第三玄。妙用且方圆。随机明事理。万法体中全。
　　第一要。根境俱亡绝朕兆。山崩海竭洒飏尘。荡尽寒灰始为妙。
　　第二要。钩锥察辨呈巧妙。纵去夺来掣电机。透匣七星光晃耀。
　　第三要。不用垂钩不下钩。临机一曲楚歌声。闻了尽皆悉返照。

　　修禅总摄

　　安禅心寂静。不被世魔牵。入圣超凡境。人间出世间。

　　见性离文字

　　见性非言说。何干海藏文。举心明了义。不在广云云。

　　顿渐俱收

　　识心心是佛。不识即魔王。魔佛一心作。佛真魔即狂。

　　法界无差

　　庄严法界广精勤。刹刹尘尘见佛身。经卷尘中谁解出。法王真子可宣陈。

　　圆通顿了

　　万德圆通开佛眼。千光福相号金轮。庄严幻质同真际。妙觉无生赞道人。

　　直指本心

　　众生少信自心佛。不肯承当多受屈。妄想贪嗔烦恼缠。都缘为爱无明窟。

　　顿觉

　　顿悟心源开宝钵。应供人天离禅悦。百味酥陀最上珍。万两黄金也不说。

　　迷悟同源

　　迷疑千卷犹嫌少。悟了一言尚太多。迦叶亲传心印印。不从文字付头陀。

　　渐根三乘

　　三乘了义号真诠。接引初心出盖缠。远劫熏成无漏种。要明本性解方圆。

　　初心五性

　　五性修行道不同。人间天上是真踪。往来岂出轮回苦。堪愍垂慈六趣中。

　　错用心

　　近见修持苦节人。六时行道志精勤。心中妄想邪思觉。兜率西方觅世尊。

　　明道

　　汾阳道广勿遮栏。蹈著清凉路转宽。拾得寒山谁辨明。分明同步是丰干。

　　西河师子

　　西河师子九州闻。抖擞金毛众兽宾。哮吼一声天地静。五湖四海奉明君。

　　汾阳境

　　子夏峰高峻。西河水湛深。登山涉水客。步步见真心。

　　直示佛心

　　百川竞注归沧海。万法多名只一心。经有明文余又说。大悲菩萨号观音。

　　自书

　　每自勤三业。谁能笑七贤。然灯迦叶后。运智古皇前。不止无心地。宁居有想天。一轮明月静。万壑宝光妍。宴坐炉藏火。经行香续烟。古今同道者。频复往来篇。

　　自怀

　　自觉年来力已知。经行宴坐只慈悲。无明顿息休人我。妄解蠲除绝有疑。朽木既非无象质。荷花岂得作琉璃。从他日月般时序。都放身心一似痴。

　　学问

　　从前学问几能知。拾砾泥中辨宝稀。唯有隐伦高趣者。腾腾兀兀混时机。

　　学古

　　古者金声是正声。今人踪迹仿先行。莫教空笑争蜗角。直下今生要不生。

　　啮缺伤俊勇

　　聪明不得失人多。既得聪明理合和。德似颜回堪入室。来车去乘听谣歌。

　　十二时歌

　　鸡鸣丑百福。庄严莫自守。开门大施。济饥贫。英俊还须师子吼。
　　平旦寅颙颙。端坐自安神。四句百非都不著。四明照出道中人。
　　日出卯不用。思量作计校。人来远近少知音。不肯休心任烦恼。
　　食时辰钟鼓。分明唤主人。随方应供福人天。万德庄严是正因。
　　禺中已更莫。多求乐余事。三乘五性梦中尘。灵光直出如来智。
　　日南午直性。分明异今古。回光普照勿亲疏。不信依前受辛苦。
　　日昳未平等。舒光照天地。江海高山总不妨。这个分明智中智。
　　晡时串万别。千差识取真。一正百邪俱不起。十力圆通号世尊。
　　日没酉诸行。无常不长久。经行坐卧不生心。便是余家真道友。
　　黄昏戌寂静。安禅功已毕。了了通身六道光。错解还同漆中漆。
　　人定亥一念。不生无障碍。道合天机性宛然。妙旨玄通观自在。
　　夜半子大智。圆通无彼此。迷悟还如镜上尘。尘镜俱亡更何事。

　　劝世

　　近见人多说是非。不能缄口道相依。言他短处君还短。长短谁人自得知。
　　圣凡邪正自须知。莫管他人是与非。今古几能穷妙尽。妄随尘境走如痴。
　　争人竞我几时休。不觉春光已变秋。叶落雁归霜渐冷。布衣草屦更何求。

　　汾阳无德禅师歌颂卷下(终)

　　禅师语录旧版在汾州岁久多脱落南方亦少见者今劝众缘重镂版以广流通
　　建中靖国元年正月初五日比丘　守中题
　　　　　　　　洪州开禅宗文字陈政　印行
　　庐山圆通崇胜禅院住持传法比丘圆玑校勘

