  劝发菩提心集
　　唐 慧沼撰




　　劝发菩提心集卷上

　　　　翻经沙门慧沼撰
　　一明菩萨种姓相门　二明发心因缘门　三显胜负论门　四譬喻赞叹门　五劝发胜劣重广门　六立誓发愿门　七复说发心及哀愍门　八杂明修行及退不退门　九依观普贤菩萨经忏悔受戒门

　　第一明菩萨种姓相门(出瑜伽三十五)

　　菩萨有六波罗蜜多种姓相。由此相故。令他了知真是菩萨。且施种姓相者。谓诸菩萨本性乐施。于现堪施。无间平等喜施无悔。虽少能均广大非小。若无物施。深怀惭耻。于他常好赞劝令施。见能爱悦。于应供养。恭敬奉施。于此他世。无罪利事。若请不请。如理为说。若有怖于王贼水火。施以无畏。能于极怖。随力拔济。受他寄物。未尝差违。若负他债。终不抵拒。于共财所。无欺心。得大财宝。尚不贪著。何况小利。如是等名施种姓相。戒种姓相者。谓诸菩萨本性成就耎品不善身语意业。不极暴恶。于诸有情。不极损恼。虽作恶业。速疾能悔。常行耻愧。不生欢喜。不以刀等恼害有情。性常慈爱。于所应敬。现前礼拜。修和敬业。机捷不愚。善顺他心。常先含笑。舒颜平视。远离颦蹙。先言问讯。知恩报恩。来求质直。不以謟谢。如法求财。不以非法。不以卒暴。喜乐修福。尚奖劝他。况不自为。闻他种种苦所逼切。过于自身。少罪深怖。何况多罪。一切如法悉与同事。非法不随。恶心不续。随生随舍。贤善尊重实语不诳。于己仆使。尚不苦言。况于他所。如是等类名戒种相。忍种姓相者。谓诸菩萨性于他所遭不饶益。无恚害心。亦不反报。若他谏谢。速能纳受。终不结恨。不久怀恶。如是等类名为忍相。精进相者。谓诸菩萨性自翘勤。夙兴夜寐。不乐睡眠。所作勇决。乐为不。所为事业坚固究竟。终不间废。大义无怯。不自轻蔑。有力能证难行事业。无畏无惮。能引义利。大事务中尚无深倦。何况小事。如是等类名精进相。静虑相者。谓诸菩萨性于法义能审思惟。无多散乱。见闻若山岩林边具人不狎习。离恶众生。随顺宴默。便生爱乐。性薄烦恼。至远离处。思量自义。心不极为诸恶寻思之所缠扰。于怨尚慈。况亲中庸。见苦生悲。随力拔济。性聪敏。于法能受能持思念。久事既忆。亦令他忆。如是等类名静虑种相。慧种姓相者。谓诸菩萨成俱生慧。能入一切明处境界。性不钝昧。于放逸处。有力思择。如是等类名慧种姓。由诸菩萨所有种姓。与如是等功德相应。成就贤善诸白净法。是故与难得无上如来果位。为证得因。乃至未为白法相违四随烦恼若具不具之所染污。白法相应若染污。如是白法皆不显现。何如白法相违四惑。谓放逸者。由先串习诸烦恼故。性成猛利长时烦恼。是名第一。又愚痴者。不善巧者依附恶友。是名第二。又为尊长夫主王贼怨歒等拘。不得自在。心迷乱。是名第三。又资生具有匮乏者。顾恋身命。是名第四随烦恼性。虽具种姓。由四因缘。不能速证无上菩提。何等为四。谓诸菩萨先未值遇诸佛菩萨真善知识为说菩提无颠倒道。是名第一因。又诸菩萨虽遇善友为说正道。而颠倒执。于学中颠倒修学。名第二因。又诸菩萨虽遇善友为说正道能正修学。而于加行方便。慢缓不能勇猛炽然精进。名第三因。又诸菩萨。虽遇善友为说正道加行勇猛。善根未熟。资粮未圆。未长时修菩提分法。名第四因。

　　明发心因缘门

　　发菩提心者。瑜伽发心品云。略有五种。一自性。二行相。三所缘。四功德。五最胜。菩萨最初发心。于诸菩萨所有正愿。是初正愿普能摄受其余正愿。是故发心以初正愿为其自性。又诸菩萨起正愿心求菩提时。发如是心。说如是言。愿我决定当证无上正等菩提。能作有情一切义利。毕竟安处究竟涅槃及以如来广大智中。如是发心定自希求无上菩提。及求能作有情义利。是故发心以定希求为其行相。以大菩提及诸有情一切义利为所缘境。最初发心能摄一切菩提分法。殊胜善根为上首。故是善极善。是妙极妙。能尽一切有情处所三业功德相应。又诸菩萨最初发心所起正愿。于余一切希求世间出世间义妙善正愿。最为第一。菩萨发心由四种缘四因四力。初四缘者。一谓善男子或善女人。若见诸佛及诸菩萨有不思议神变威力。或从可信闻如是事。既见闻已便作是念。无上菩提具大功德。令安住者及修行者成就如是不思议神变功德威力。由此见闻增上力故。于大菩提深生信解。因斯发起大菩提心。是名第一(此应为说佛菩萨所能修学之能证得故令发心)。二虽不见闻佛及菩萨神通功德。于菩萨藏闻已深信。由闻正法及深信力故。于如来神变功德深生信解为得如来微妙智故。发菩提心(前约自见或闻他佛及菩萨神变功德。据他见佛余说者。此约依教闻已生信)。三或有一类。虽不见闻及以听说如上正法。而见一切菩萨藏法将欲灭没。便作是念。菩萨藏法久住于世。能拔无量众生大苦。我应住持菩萨藏法。发菩提心。为灭无量众生大苦。由为护持菩萨藏法增上力故。于如来智深生信解。为得如来妙智故。发菩提心。四者或有一类。虽不睹见正法欲灭。而于末劫末世末时。见诸浊恶众生身心十随烦恼之所恼乱。谓多愚痴。多无惭愧。多诸悭嫉。多诸忧苦。多诸粗重。多诸烦恼。多诸恶行。多诸放逸。多诸懈怠。多诸不信。见是事已便作是念。大浊恶世于今正起诸随烦恼所恼乱时。能发下劣独觉菩提心。尚难可得。况于无上正等菩提能发心者。我当应发大菩提心。令此恶世无量有情。随学于我起菩提愿。由见恶世发心难得增上力故。于大菩提深生信解。因斯发起大菩提心。是名四缘。云何四因。谓诸菩萨种姓具足。是名第一。赖佛菩萨善友摄受。是名第二。于诸众生多起悲心。是名第三。于极长时生死大苦难行苦行。无有怯畏。是名第四。第一具菩萨种姓。二者具四种相。当知菩萨善友具足。谓诸菩萨所遇善友。性不愚钝。聪明黠慧。不堕恶见。是名第一善友具足。所遇善友。终不教人行于放逸。亦不授与诸放逸具。是名第二善友具足。所遇善友。终不教人行于恶行。亦不授与诸恶行具。是名第三善友具足。所遇善友。终不劝舍增上信欲受学精进方便功德。而复劝修下劣信欲诸劣功德。谓不劝舍大乘修于二乘。不劝舍胜福慧修劣福慧。是名第四善友具足。由四因缘。当知菩萨于诸众生多起悲心。谓诸菩萨虽有十方无量无边无苦世界。而生有苦诸世界中。于中恒有众苦可得。或时见他随遭一苦。或时见自一苦触对。或见自他随遭一苦触对逼切。或见二种俱遭多时种种猛利无间大苦触对逼切。然此菩萨依自种姓自仁贤。依四境处虽不串习。而能发起下中上悲。无有间断。由四因缘。于诸众生先起悲心。于极长时种种猛利无间无缺生死大苦难行苦行。尚无怯畏。何况小苦。谓诸菩萨性自勇健堪忍有力。是第一因。性自聪敏能正思惟。具思择力。是第二因。能于无上正等菩提。成就上品清净信解。是第三因。于诸众生。成就上品深心悲愍。是第四因(如其次第释上四因)。四力者。谓诸菩萨由自功力。能于无上正等菩提。深生爱乐。是名第一。由他功力。于大菩提。深生爱乐。是名第二。宿习大乘相应善法。今得暂见诸佛菩萨。或暂得闻称扬赞叹。即能速疾发菩提心。况睹神力闻其正法。是名第三。于现法中。亲近善士。听闻正法。谛思惟等。长时修习种种善法。由此加行发菩提心。名第四力。退菩提心门有四因缘。能令菩萨退菩提心。一种姓不具。二恶友所摄。三于诸众生悲心微薄。四于极长时生死大苦难行苦行。怯畏惊怖也。

　　显胜门

　　最初发心坚固菩萨。略有二种不共世间甚希奇法。何等为二。一者摄诸众生皆为眷属。二者摄眷属过所不能染。摄眷属过有其二种。谓于眷属。饶益损减。染污违顺。如是二事。菩萨皆无。最初发心坚固菩萨。于诸众生。发起二种善胜意乐。一者利益意乐。二安乐意乐。利益意乐者。谓欲从彼诸不善处拔济众生。安置善处。安乐意乐者。谓于贫匮无依无怙诸众生所。离染污心。欲与种种饶益乐具。发心菩萨求菩提故。所摄善法比余一切所摄善法有二种胜。一因。二果谓所摄善法皆是无上正等菩提能证因故。所证无上是此果故。尚胜二乘。况余一切世间因果。发心菩萨有二种发心胜利。一者初发心已。即是众生尊重福田。一切众生皆应供养。亦作一切众生父母。二者初发心已。即能摄受无恼害福。此菩萨成就如是无恼害福。得倍轮王护所守护。由得如是护所护故。若寝若寤若迷闷等。一切魍魉人非人等。不能娆害。又此转受余生。由如是福所护摄持故。少病无病不为长时重病所触。常益众生。无劳无损。广说胜事。大庄严论第二。菩萨发心有四种大。一勇猛大。谓弘誓精进甚深难作。长时随顺故。二方便大。谓被弘誓铠。已恒时方便勤精进故。三利益大。谓一切时作自他利故。四出离大。谓为求无上菩提故。菩萨发心以何为根。乃至何为障难究竟等者。以大悲为根本。以利物为依止。以大乘法为所信。以种智为所缘。为求彼故。以胜欲为所乘。欲无上乘故。以大护为所住。住菩萨戒故。以受障为难。起异乘心故。以增善为功德。以福智为自性。以习诸度为出离。以地满为究竟。由地地勤方便与彼彼相应故。从初世俗发心。谓从地闻持觉解心而发心者。名世俗发心。此由四力。一者友力发心。谓得善知识随顺故。二因力。或过去世曾发心为性故。三者根力。或过去曾行善根所满足故。四闻力。或处处说法时。无量众生发菩提心故。显扬论第二。世俗发心。谓如有一类。智者前恭敬而住。起增上意发誓愿言。长老忆念。或言圣者忆念。或言邬波陀耶。我如是名。从今日始。发阿耨菩提心。为欲饶益诸有情故。从今已往。愿我所修六波罗蜜一切万行。皆为证得无上菩提故。我今与诸菩萨摩诃萨和合出家。愿尊证知我是菩萨。第二第三亦复如是。第一义发心有三种胜。一教授胜。亲近正遍知故。二随顺胜。善集福智故。三得果胜。生无分别智。长此发心。名欢喜地。此胜以何为因。有四。一法平等。由通达法无我故。二众生平等。由至得自他平等故。三所作平等。由令他尽苦如自尽苦故。四佛体平等。由法界与我无别决定能通达故。此第一义发心复有六胜。一生位。二愿位。三勇猛。四净依。五余巧。六余出。生胜有四。一种子胜。信大法为种子。二生母胜。般若波罗蜜为生母故。三胎藏胜。大禅定乐为胎藏故。四乳母胜。大悲长养为乳母故。愿即十大愿。应依瑜伽四十五。如下明。一供养恭敬一切诸佛。二受持一切三世佛法。三随诸如来转法轮处。皆往供养听闻正法。四明诸菩萨所行胜行。五成熟一切有情。如般若说。六了知器界及有情界。七严净一切诸佛国土。八不离一切菩萨诸佛。九利益众生。犹如药树。如如意珠。生遇皆益。十随所利生。常无休息。非同二乘速入涅槃。如第一供养有三。一一切佛无余。二供养无余。有三。一利供养。谓衣服等。二敬供养。谓香华等。三修行供养。谓修信戒等。三恭敬无余。有三。一给侍恭敬。二迎逆恭敬。三修行恭敬。广如十地论第三说。十地经又以十尽句成诸大愿。何等为十。所谓一众生界尽。谓一切生生故。二世界尽。谓何处住界。三虚空界尽。谓一切虚空。四法界尽。谓说何等法教化法。五涅槃界尽。随所化生置何涅槃界故。六佛出世界尽。七如来智界尽。故以何善巧方便如来智尽故。八心所缘界尽。随所缘心缘界尽故。九佛境界智入界尽。复随何界佛境界智入尽。十世间转法轮智转界尽。发此愿胜故。勇猛恒不退。能行难行。永不退故。净依者依二利生。一知自近菩提。二知利他方便故。巧便胜得进上地方便故。出离胜者善思惟。住诸地中所建立法故。

　　譬喻赞叹门

　　发心喻偈云。如地如净金。如月如增火。如藏如宝箧。如海如金刚。如山如药王。如友如如意。如日如美乐。如王如库仓。如道如车乘。如泉如喜声。如流亦如云发心譬如是。譬如地者。最初发心亦复如是。一切佛法能生持故。譬如净金者。依相应发心亦如是。利益安乐不退坏故。譬如新月。勤相应发心如是。一切善法渐渐增故。譬如增火。极依相应发心如是。益薪火炽积行依极故。譬如藏。檀波罗蜜相应发心亦如是。以财周给亦无尽故。譬如宝箧。尸罗相应发心亦如是。功德法宝从彼生故。譬如大海。忍波罗蜜相应发心亦如是。诸来违逆心不动故。譬如金刚。进相应发心亦如是。勇猛坚牢不可坏故。譬如山王。禅波罗蜜相应发心亦如是。物无能动。以不乱故。譬如药王。般若相应发心亦如是。惑智二病此能破故。譬如善友。无量相应发心亦如是。一切时中不舍众生故。譬如如意。神通相应发心亦如是。随所欲现能成就故。譬如盛日。摄相应发心亦如是。如日熟谷成熟众生故。譬如美乐。辨相应发心亦如是。说法教化摄众生故。譬如国王。量相应发心亦如是。能为正道不坏因故。譬如仓库。聚相应发心亦如是。福智法财之所聚故。譬如道路。觉分相应发心亦如是。大圣先行余随行故。譬如车乘。止观相应发心亦如是。二轮具足安乐去故。譬如涌泉。总持相应发心亦如是。闻者虽多。法无尽故。譬如喜声。法印相应发心亦如是。求解脱者所乐闻故。譬如河流。自性相应发心亦如是。无生忍道自然而流。不作意故。譬如大云。能成世间方便相应发心亦如是。示现八相成道。化众生故。如无尽意经。有三十二喻。菩萨有四乐。一思利乐。谓思惟于利他时。二得方便乐。谓至得巧方便时。三解义乐。谓解了大乘意时。四证实乐。谓证入法无我时。若人弃舍众生趣向寂灭。应知是人不得菩萨如是四乐(此说不发心菩萨过)。次说叹发心者。若菩萨初发大菩提心。尔时依无边众生。即得善护。不作诸恶。为此故。是人远离退堕恶道畏。复次由有善及增故。于乐常喜。由有悲及增故。于苦常喜。为此故。是人远离退失善道畏。因此发心得不作护(谓能善护不作诸恶)。偈云。爱他过自爱。忘己利众生。不为自憎他。岂作不善业。菩萨爱他过于自爱。由此故。忘自身命而利于他。不为自利而损于他。由此故。能于诸众生绝诸恶业得不退。菩萨以自功德而为自严。以利怀喜而为自食。以作意生处而为园地。以神通变化而为戏喜。如是四事。唯菩萨有。二乘人无。既有如是四事。云何当退。次遮思苦心。菩萨既以大悲为体。是故极勤利他虽入阿毗地狱。如游乐处。菩萨如是。于余苦中。岂生怖畏。因此怖故而退心耶。诸菩萨以大悲阇梨常在心中。若见众生受苦。即自生苦。由此道理。自然应作。若待善友劝发。深生极重惭羞。偈云。荷负众生担。懈怠丑非胜。为欲解他缚。精进应百倍。菩萨发心以荷负众生重担。若去赊缓此是丑事。非为第一端政众生。菩萨应思若自若他种种急缚。谓惑业生。为解此缚。应须精进百倍过彼声闻独觉作所应作。次说随顺行自他利行(有六大)。大依者。依止大菩提而发心故。大行者。为利自他而发行故。大果者。今得无上大菩提故。大取者。初发心时摄一切众生故。大忍者。发行时忍一切大苦故。大义者。得果时广利一切众生业成就故。复有四大。一胜出大。于三有五趣中而胜出故。二寂静大。随向无住处涅槃故。三功德大。福智二聚增长故。四者利物大。常依大悲不舍众生故。依发菩提心论初意。赞劝发心。说诸功德所修胜行能有对治利益。赞佛菩萨及以法僧种种功德。令其发心云。诸佛子若佛弟子受持佛语。能为众生演说法者。应先称扬佛之功德。众生闻已乃能发心。求佛智慧。以发心故。佛种不断。若比丘比丘尼优婆塞优婆夷。念佛念法。又念如来行菩萨道时。为求法故阿僧祇劫受诸勤苦。此意应念佛恩勤苦求法为我等故。今应如是为报佛恩。适为他说令其发心修菩萨行。以如是念。为菩萨说法乃至一偈。菩萨得闻是法。示教利喜。当种善根修习佛法。得无上菩提。为断无量众生无始生死诸苦恼故。欲成无量身心精进。深发大愿。行大方便。起大慈悲。求大智慧乃至如来无见顶相。求如是等诸佛大法。当知法无量故。福德果报亦无量。

　　劝发胜劣重广门

　　次说发心胜劣云。如来说言。如诸菩萨最初发心下劣一念福德果报。百千万劫说不能尽。况复一日一月一岁乃至百岁。所习诸心福德果报。岂可说尽。何以故。菩萨所行无尽。欲令一切众生皆住无生法忍。得无上菩提故。次举喻显胜云。诸佛子菩萨初始发菩提心。譬如大海初渐起时。当知皆为下中上价乃至无价如意宝珠。作所住处。此宝皆从大海生故。菩萨发心亦复如是。为三乘人禅定智慧一切功德之所生处。复次又如三千大千世界初渐起时。当知便为二十五有其中所有一切众生。悉皆荷负作依止处。菩萨亦尔。初渐起时。普为一切无量众生。所谓六道四生。正见邪见。修善习恶。持戒毁戒。尊奉三宝。谤毁正法。诸魔外道。沙门梵志。乃至四姓。一切荷负作依止处。次发心相菩提。以大慈悲为本。今说菩萨修慈悲等。广说修于慈悲喜舍所缘行相。以喻说境界。举大地尘大海水一三千乃至十方难知限量等。既所缘生界遐不可尽。菩萨发心悉能遍覆如是众生。云何诸佛子。是菩提心岂可尽耶。若有菩萨。闻如是说。不惊不怖。不退不没。当知是人决定能发菩提之心。假令无量诸佛如来。于无量劫赞其功德。亦不可尽。何以故。以菩提心无限齐故。次说发菩提心因缘云。若诸菩萨亲近善知识。供养诸佛。修集善根。志求胜法。心常柔和。遭苦能忍。慈悲淳厚。深心平等。信乐大乘。求佛智慧。若人能具如是十法。乃能发阿耨菩提之心。且亲近善友有八。大庄严论第九偈云。调静除德增。有勇阿含富。觉真善说法。悲深离退减。此偈明第一依亲近。善友具足十种功德者。应堪亲近。何谓为十。一调伏。谓与戒相应。由根调故。二寂静。谓与定相应。由内摄故。三惑除。谓信念与慧相应。烦恼断故。四德增。谓戒定慧具不缺减故。五有勇。谓利益他时不疲倦故。六经富。谓得多闻故。七觉真。谓了实义故。八善说。不颠倒故。九悲深。绝希望故。十离退。于一切时恭敬说故(此所应亲近善友相)。二物亲近有三。一财。谓恭敬供养。二身。谓随顺给侍。三心。谓给侍时身心相应。三缘起亲近善友有三。一愿乐。二知时。三除慢。四回向亲近。不为贪著利养。但为随顺修行故。五因亲近。如所教授随顺修行为亲近因。何以故。以此随顺。令彼善友心生欢喜故。六智亲近。为善解三乘自乘令成故。七田亲近善友。谓严净土。云何名田。以自所闻法。于众生相续中而建立故。随所住佛土修清净因故。八依止亲近者。但以法利具足为依止。是故亲近善友。不以财利具足为依止。亲近善友差别者有六。一因果差别。谓过去亲近为因。现在为果。现在为因。未来为果。二随法差别。谓善知识所说法门。随其差别而修行故。三内外差别。自亲近为内。令他亲近为外。四粗细差别。自听为粗。内心思惟为细。五胜劣差别。有慢亲近为劣。无慢亲近为胜。六远近差别。现趣为近。生报亲近为远。生报后报无间隔世近远如次。云何名最胜亲近有五。一净信。于亲近处生净信故。二深心。此中有九。一味心。二随喜心。三希望心。四无厌心。五广大心。六胜喜心。七胜利心。八无染心。九善净心。三神通。谓依虚空藏等三昧。而亲近故。四方便。谓依无分别智摄故。五和合者。谓大菩萨以一果入一切果故(彼十种行一一应说之)。复有四缘。一思惟诸佛。发菩提心。复有五种。一者思惟十方三世诸佛。初始发心具烦恼性。亦如我今。终成正觉。为无上尊。以此缘故发菩提心。二者思惟三世诸佛发大勇猛。各各能得无上菩提。若此菩提可得法。我亦应得。以此缘故。三者思惟三世诸佛发大明慧。于无明[穀-禾+卵]建立胜心。积集苦行。皆能自拔超出三界。我亦如是当自拔济。缘此事故。四者思惟三世诸佛为人中雄。皆度生死烦恼大海。我亦丈夫亦当能度。缘此事故。五者思惟三世诸佛发大精进。舍身命财求一切智。我今亦当随学诸佛。缘此事故。观身过患。发菩提心。复有五种。一者自观我身五阴四大俱能兴造无量恶业。欲舍离故。二者自观我身九孔常流臭秽不净。生厌离故。三者自观我身有贪嗔痴无量烦恼烧然善心。欲灭除故。四者自观我身如泡如沫念念生灭是可舍法。欲弃捐故。五者自观我身无明所覆常造恶业轮回五趣。无利益故。求最胜果。发菩提心。复有五事。一者见诸如来相好庄严光明清彻遇者除恼。为修集故。二者见诸如来法身常住清净无染。为修集故。三者见诸如来有戒定慧解脱解脱知见清净法聚。为修集故。四者见诸如来有十力四无畏大悲三念。为修集故。五者见诸如来有一切智。怜愍众生慈悲普覆。能为一切愚迷正道。为修集故。慈愍众生。发菩提心。复有五事。一者见诸众生为无明所缠故。二者见诸众生为众苦所缠。三者见诸众生集不善业。四者见诸众生造极重恶。五者见诸众生不修正法无明所缠。复有四事。一者见诸众生为痴爱所惑受大剧苦。二见诸众生不信因果造作恶业。三见诸众生舍离正法信受邪法。四见诸众生没烦恼河。四流所漂众苦所缠。复有四事。一见诸众生畏生老病死。不求解脱而复造业。二见诸众生忧悲苦恼而常造作无有休息。三见诸众生爱别离苦而不觉悟方便染著。四者见诸众生怨憎会苦常起嫌嫉更复造恶集不善业。复有四事。一见诸众生为爱欲故造作诸恶。二见诸众生知欲生苦而不舍欲。三见众生虽欲求乐不具戒足。四见众生虽不乐苦造苦不息造极重恶。复有四事。一者众生毁犯重戒。虽复忧惧而犹放逸。二见众生兴造极恶。五无间苦凶顽。自蔽不生惭愧。三见众生谤毁大乘方等正法。专愚自执方起憍慢。四见众生虽怀聪哲而具断善根。反自贡高永无改悔。不修正法。复有四事。一见众生生于八难不闻正法不知修善。二见众生值佛出世闻说正法不能受持。三见众生染习外道苦身修业永不出离。四见众生修得非想非非想定谓是涅槃。善报既尽还堕三涂。菩萨见诸众生无明造业。长夜受苦。舍离正法。迷于出路。为是等故。发大慈悲。志求菩提。如救头然。一切众生有苦恼者。我当拔济令无有余。诸佛子我今略说初行菩萨缘事发心。

　　立誓发愿门

　　发愿立誓。菩萨云何发趣菩提。以何业行成就菩提。发心菩萨住干慧地。先当坚固发于正愿。摄受一切无量众生。我求无上菩提。救护度脱。令无有余。皆令究竟无余涅槃。是故初始发心大悲为首。以悲心故。能发转胜十大正愿。何谓为十。一愿我先世及以今身所种善根。施与一切。悉共回向无上菩提。令我此愿念念增长。生生不忘。为陀罗尼之所守护。二愿我回向大菩提已。以此善根。于一切生处。常得供养一切诸佛。恒常不生无佛国土。三愿我得生诸佛国已。常得亲近随侍左右。如影随形。无刹那顷远离诸佛。四愿我得近佛已。随所应为我说法。即得成就菩萨五通五愿得通已。即达世谛假名流布。了第一义。得正法智。六愿我得正法智已。以无厌心。为生说法。示教利喜。皆令开解。七愿我开解诸众生已。以佛神力。遍至十方无余世界。供养诸佛。听受正法。广摄众生。八愿于诸佛所闻正法已。即能随转清净轮。十方世界一切众生。听我法者。闻我名者。即得舍离一切烦恼发菩提心。九愿我能令一切众生发菩提已。常随将护。除无利益。与无量乐。舍身命财。摄受众生。荷负正法。十者愿我能荷负正法已。虽行正法。心无所行。如诸菩萨行于正法而无所行亦无不行。为化众生。不舍正愿。次立决定誓者。有五事持。一能坚固其心。二能制伏烦恼。三能遮放逸。四破五盖。五能勤修六波罗蜜。云何立誓。若有人来种种求索。我于尔时随有施与。乃至不生一念悭吝。若生恶心如弹指顷。以施因缘求净报者。我即欺诳十方世界无量诸佛。于未来世。亦当必定不成无上菩提。若我持戒。乃至失命建立净心。誓无悔心。若我修忍。为他侵害乃至割截。常生慈心。誓不恚碍。若修精进。逢寒暑王贼水火师子虎狼无水谷处。要必坚固。誓不退没。若我修禅。为外事恼不得摄心。要系念境。誓不暂起非法乱想。若修智慧。观一切法。如真实性。随顺受持。于善不善有为无为生死涅槃。不起二见。若我心悔恚碍退没乱想起于二见。如弹指顷。而以戒忍精进禅智求净报者。我即欺诳十方世界无量无边阿僧祇现在诸佛。于未来不证菩提。菩萨以十大愿持正法行。以六大誓制放逸心。必能精进修集六波罗蜜。成无上菩提。瑜伽四十五有五大愿及十大愿。五愿者。一发心愿。二受生愿。三所行愿。四正愿。五大愿。若诸菩萨于其无上正等菩提。最初发心。名发心愿。若诸菩萨愿于当来世。往生随顺饶益有情诸善趣中。名受生愿。若诸菩萨愿能无倒思择诸法愿。于境界修无量等殊胜善法。名所行愿。若诸菩萨愿于当来摄受一切菩萨善法。摄受一切所有功德。名为正愿。菩萨大愿当知。即从正愿所出。十大愿者。若诸菩萨愿于当来。以一切种上妙供具。供养无量无边如来。名第一愿。若诸菩萨(此言流至第十)。愿于当来。摄受防护诸佛正法。传持法眼。令无断坏。名第二愿。愿于当来。从睹史多宫降下。如前乃至入涅槃。名第三愿。愿于当来。行一切种菩萨正行。名第四愿。愿于当来。普能成熟一切有情。名第五愿。愿于当来。一切世界皆能示现。名第六愿。愿于当来。普能净修一切佛土。名第七愿。愿于当来。一切菩萨皆同一种意乐加行。趣入大乘。名第八愿。愿于当来。所有一切无倒加行。皆不唐捐。名第九愿。愿于当来。速证无上正等菩提。名第十愿。四十七云。由得清净胜意乐故。为欲供养最胜有情真实福田大师法王。是故引发第一大愿。为欲受持彼所宣说无上正法。是故引发第二大愿。为欲劝请转未曾有妙正法轮。是故引发第三大愿。为欲随彼行菩萨行。是故引发第四大愿。为欲成熟彼器有情。是故引发第五大愿。为欲往趣诸佛国土。奉见如来。承事供正法。是故引发第六大愿。为净修治自佛国土。是故引发第七大愿。为于一切在所生处。常不远离诸佛菩萨。与诸菩萨常同一味意乐加行。是故引发第八大愿。常为利益一切有情。曾无空过。是故引发第九大愿。为证无上正等菩提。作诸佛事。是故引发第十大愿。

　　复说发心及哀愍门

　　文殊师利问菩提心论云。有十种发。一者身发。欲令众生身业清净故。二口发。欲令众生口业清净故。三者意发。欲令众生意业清净故(论释云。为远离身口意业一切恶行。发大精进也)。四者内发。以不虚妄分别一切诸众生故(论云。以化一切众生。令学彼处。不虚分别者。以不著诸法故)。五者外发。于一切众生。平等行故(论云以远离爱故)。六者智发。以具足佛智清净故(论云。以平等教化一切众生故)。七清净国土发。以示一切诸佛国土功德庄严故(论云。以如实知心。便随相应说法故)。十无为智满足心发。以不著三界故(论云。以证实法。三界故。又离虚妄法故)。瑜伽七十二有十发心。谓世俗受发心。得法性发心。不决定发心。决定发心。不清净发心。清净发心。羸劣发心。强盛发心。未成果发心。已成果发心。未入正性离生。名世俗发心。已入正性离生。名得法性发。已离远近。名不决定发。与此相违。名决定发。随他转。或被陵逼。或怖或诳。或为利养。此等发心。名不清净。与此相违。名为清净。为贪嗔痴缠所蔽伏。舍于正法。处于邪行。名羸劣发。与此相违。名为强盛。谓胜解乃至十地。名未成果。谓如来地。名已成果。瑜伽四十七。谓诸菩萨有五真实菩萨之相。若成就者。堕菩萨数。何等为五。一者哀愍。二者爱语。三者勇猛。四者舒手惠施。五者能解甚深义。此各有五种。一自性。二依处。三果利。四次第。五相摄。哀愍依处略有五种。一有苦有情。二恶行有情三放逸有情。四邪行有情。五烦恼随眠有情。三涂八难为有苦。诸不律仪为恶行。视乐一切染污境界。为放逸。依诸妄见。修行种种苦解脱行。于恶说法毗奈耶中。而出家者。名为邪行。烦恼可知。果利者。于诸有情。最初能断怨害嫌恨。菩萨哀愍普于一切利有情事。皆能修作。心无怯劣。于此加行。尝无厌倦。多住哀愍。能摄无罪。现法乐住。及饶益他。又如世尊所说修慈所得胜利。谓于现身毒药刀仗不加害。名哀愍果利。七相怜愍。谓诸菩萨于诸有情。深心发起七相怜愍。以诸菩萨具怜愍故。名善意乐。何名七相。一无畏怜愍。二如理怜愍。三无倦。四无求。五无染。六广大。七平等。谓诸菩萨于有情所。非怖畏故而怜愍。现行随顺身语意业。适可其心。利益安乐。名无畏怜愍。于诸有情。终不以非法非律非贤善法及以非处劝授有情。名如理。于诸有情。随其所宜。发起一切饶益事业。曾无厌倦。名无倦。不待求请。自起怜愍。为作饶益。名无求。无爱染心而起怜愍。谓饶益他。不祈恩报。亦不希望当来可爱诸果异熟。名无染。谓于一切诸有情所。虽遭一切不饶益事。而不弃舍。菩萨自身宁受非爱。终不以恶欲加于彼。名广大。普于一切诸有情类。平等平等。于有情界。无有分限。是名平等怜愍。菩萨与此七种行相怜愍相应。名善意乐极善意乐。七十二云。复次若于五种有情众中。起邪行时。说名无哀无愍无有伤叹。一于乞求者。二于危厄者。三于有恩者。四于乐乐者。五于乐法者。乞求有五。乞四事为四。五求救护。危厄亦五。一艰乏者。二住迷乱者。三来归依者。四相投委者。五来拜觐者。其有恩者亦有五种。一母。二父。三妻子。四奴婢仆使。五朋友兄弟。乐乐亦有五。一爱乐事业兴盛乐。二不乖离乐。三苦远乐。四解疲倦乐。五求胜进乐。乐法亦有五。一乐说正法。二乐受持读诵。三乐论议决择。四乐教授教诫。五乐法随法行。此中邪行者。谓于是中。或作加行。或不作加行。或不饶益加行故。或中庸加行故。应知其相。

　　杂明修行及退不退门

　　四十六。菩萨修无上菩提有五希奇。一于诸有情。非有因缘而生亲爱。二唯为饶益诸有情故。常处生死。忍无量苦。三于多烦恼难伏有情。善能解了调伏方便。四于极难解真实义理能随悟入。五具不思议大威神力。由五种相。普于有情。其心平等。一者菩萨最初发心愿大菩提。如是亦为利益一切有情故。起平等心。二者于诸有情。住哀愍俱平等之心。三于诸有情。深心发起一子爱俱平等之心。四知一有情所有法性即是一切有情法性。以法性平等俱行之心。于诸有情。住平等心。五于一切有情。行利益行。亦复如是以利心俱。于诸有情。住平等心。由五种相。于其有恩诸有情所。现前酬报。一者安处有情。令学己德。二者方便安处。令学他德。三者无依无怙。有苦有贫。随力随能。作依怙等。四者劝令供养诸佛如来。五者令于如来所说正法。受持读诵书写供养。菩萨于五处。常当欣赞。一值佛出世。常得承事。二于诸佛所。常闻六种波罗蜜多菩萨藏法。三者于一切种成就有情。常有势力。四能于无上正等菩提。堪任速证。五证菩提已。诸弟子众常和无诤。又诸菩萨随顺退法。当知有五。一不敬正法及说法师。二放逸懈怠。三于诸烦恼。亲近执著。四于诸恶行。亲近执著。五与余菩萨。挍量胜劣。起增上慢。与上相违。名顺胜法。发菩提心论下云。菩萨修习六波罗蜜。求无上菩提者。应离七法。一者离恶知识。恶知识者。所谓教人舍离上信上欲上精进。集众杂行。二者离于女色贪著嗜欲。染习世人而专俗事。三者离于恶觉自观形容。贪吝爱重染著守护。谓可久保。四者离嗔恚举慢嫉。兴起诤讼。坏乱善心。五者离于放逸憍慢懈怠。自恃小善。轻蔑于人。六离于外道书论。及世文颂绮饰文词。非佛所说。不应赞诵。七者不应亲近邪见恶见。如是七法所应远离。如来说言。不见更有余法深障佛道如此七法。若欲速得无上菩提。当修七法。大意翻前七所修行。文殊问经论云。有天子。名月净光德。问文殊师利言。菩萨初观于何法故行菩萨行。依何法故行菩萨行。文殊师利答言。天子诸菩萨行以大悲为本。为诸众生。又问。大悲以何为本。答以直心为本。又问。直心以何为本。答以于一切众生平等心为本。又问。于一切平等心以何为本。答以无异离异行为本。又问。无异离异行以何为本。答以深净心为本。又问。深净心以何为本。答以阿耨菩提心为本。又问。阿耨菩提心以何为本。答以六波罗蜜为本。又问。六波罗蜜以何为本。答以方便慧为本。又问。方便慧以何为本。答以不放逸为本。又问。不放逸心以何为本。答以三善行为本。又问。三善行以何为本。答以十善道为本。又问。十善道以何为本。答以持戒为本。又问。持戒以何为本。答以正忆念为本。又问。正忆念以何为本。答以正观为本。又问。正观以何为本。答以坚念不忘为本。文殊问经论下云。菩萨有十种对治。即十波罗蜜所对治法。对治悭贪。布施故。治破戒心。身口意业清净故。治嗔恚心。修行清净大慈悲故。治懈怠心。求诸佛法无疲倦故。治不善觉观。心得禅定解脱奋迅自在故。治愚痴心。生助决定慧方便法故。治烦恼心。生道法故。治颠倒心道。集实谛道。生不颠倒道故。治不自在心法。时非时得自在故。治有我相。观诸法无我故。如次十度对治可知。弥勒问经云。菩萨摩诃萨有八法。能成不退转地。何等为八。一者大悲。二者心安住。三者智慧。四者方便。五者不放逸。六者发精进。七者善住念。八者值善知识。初发心菩萨应速修行此八种法。如救头然。成就八种法故。得名为入不退不转菩萨之数。何等为八。一者观察自过。不观他过。二者乃至不为自身命故施恶于人。三者若得利养。其心不高。若失利养。心亦不下。四者于诸众生。起福田想。不生恶心。五者所有财物悉与一切众生共之。六者于诸法中。不欲独解令他不知。七见他得乐。生欢喜心。不由自乐生欢喜心。八于爱不爱。其心平等。菩萨具此八法故。不退不转无上菩提。有五种法。名为菩萨于无上菩提不退转相。何等为五。一者于诸众生。起平等心。二者于他利养。不生嫉心。三者乃至自为身命。不说法师比丘诸恶过失。四者终不贪著供养恭敬赞叹等事。五者毕竟得甚深智慧。又有五法。一者不见自身。二者不见他身。三者心不分别妄说法界。四者不见菩提。五者不以相见如来。有三十二挂碍堑路发菩提心相违之法。一求声闻乘。二求辟支佛乘。三者求释梵处。四倚著所生净修梵行。五者专一德本。言是我所。六若得财宝。悭吝贪爱。七以偏党心而施众生。八轻易诫禁。九不念道心专精之行。十嗔恚之事以为名闻。十一其心放逸。十二驰骋。十三不求博闻。十四不察所造。十五贡高自大。十六不能清净身口心行。十七不护正法。十八背舍恩。十九弃舍恩。二十离坚要法。二十一习诸恶友。二十二随诸阴种。二十三不勤助道。二十四念不善本。二十五所发道意无权方便。二十六不以殷勤咨嗟三宝。二十七憎诸菩萨。二十八所未闻法闻之诽谤。二十九不觉事。三十习持俗典。三十一不肯劝化诸众生类。三十二厌于生死。发菩提心论下有十法。能令不退菩提。

　　依观普贤菩萨经忏悔受戒门

　　六根忏悔文。依观普贤菩萨经六根忏悔及自受戒法。于无量世。眼根因缘贪著诸色。以著色故贪爱诸尘。以爱尘故受女人身。世世生处惑著诸色。色坏汝眼。为恩爱奴。是故使汝经历三界。得见审实尔不。眼根不善伤害汝多。随顺我语归向诸佛。释迦牟尼说汝眼根所有罪咎。诸佛菩萨慧明法水。愿以洗除令我清净。作是语已。遍礼十方佛。向释迦牟尼佛大乘经典。复说是言。我今忏悔。眼根重罪。障蔽秽浊。盲无所见。愿佛大慈哀愍覆护。普贤菩萨乘大法船普度一切。十方无量诸菩萨伴。唯愿慈哀听我悔过眼根不善恶业障法。如是三说。五体投地。次忏悔耳根。准经有先劝文。次云。是时行者闻是语已。复更合掌。五体投地。而作是言。正遍知世尊。现为我证方等经典。为慈悲主。唯愿观我听我所说。我从多劫乃至今身。耳根因缘闻声惑著。如胶著草。闻诸恶时。起烦恼毒。处处惑著。无暂停时。出此弊声劳我识神。堕落坠三涂。今始觉知。向诸世尊发露忏悔。次忏鼻根罪经文。先说过患。次说无相理。次礼释迦多宝释迦分身。次礼东方善德佛及分身诸佛。如眼所见。一一心礼。香华供养。次供养毕已。胡跪合掌。以种种偈赞叹诸佛。既叹佛已。次忏十恶业。次云既忏悔已而作是言。我于先世无量劫时。贪香味触。造作众恶。以是因缘。无量世来恒受地狱饿鬼畜生边地邪见诸不善身。如此恶业今悉发露。归向诸佛正法之王。说罪忏悔。次忏语四。即舌根罪。先想于诸佛前自说己过。诸佛如来是汝慈父。汝当自说舌根所作。即说四业所有过患。五体投地。礼十方佛。合掌长跪。当作是语。此舌过患无量无边。诸恶业刺从舌根出。断正法轮从此舌起。如此恶舌断功德种。于非义中多端强说。赞叹邪见。如火益薪。犹如猛火。伤害众生。如饮毒者无疮疣死。如此罪报恶邪不善。当堕恶道百劫千劫。以妄语故堕大地狱。我今归向十方诸佛大悲世尊。发露黑恶。诚心忏悔。说是语已。五体投地。复礼诸佛。次说诸佛大悲。说四无量及六和敬。令行者修。次身心忏悔云。身者杀盗淫。心者念诸不善。造十恶业及五无间。犹如猿猴。亦如[狂-王+离]胶。处处贪著。遍至一切六情根中。此六根业枝条华叶。悉满三界二十五有一切生处。亦能增上无明老死十二苦事。八邪八难无不迳中。汝今应当忏悔如是恶不善业。次云。尔时行者闻此语已。闻空中声。我今何处行忏悔法。时空中声即说是语。释迦牟尼名毗卢舍那遍一切处。其佛住处常寂光。常波罗蜜所摄成处。我波罗蜜所安住处。净波罗蜜灭有相处。乐波罗蜜不住身心相处。不见有无诸法相处。如寂解脱。乃至般若波罗蜜。是色常住法故。如是应当观十方佛。时十方佛各申右手。摩行者顶。作如是语。善哉善哉善男子。汝读诵大乘故。十方诸佛说忏悔法。菩萨所行不断结使。不住使海。观心无心从颠倒想起。如此相心从妄想起。如空中风无依止处。如是法相不生不没。何者是罪。何者是福。我心自空。罪福无主。一切法如是无住无坏。如是忏悔。观身无法不住法中。诸法解脱灭谛寂静。如是相者名大忏悔。名大庄严忏悔。名无罪相忏悔。名破坏心识。行此忏悔者。身心清净不住法中。犹如流水。念念之中得见普贤菩萨及十方佛。次云。作此忏悔。得灭百万亿劫阿僧祇生死重罪。尔时行者若欲具足菩萨戒者。应当合掌在空闲处。遍礼十方佛。忏悔诸罪。自说己过。然后静处向十方佛。而作是言。诸佛世尊常住在世。我业障故。虽信方等。见佛不了。今归依佛。唯愿释迦牟尼正遍知世尊。为我和上。文殊师利具大悲者。愿以智慧。授我清净诸菩萨法。弥勒菩萨胜大慈行。怜愍我故。亦应听我受菩萨法。十方诸佛现为我证。诸大菩萨各称其名。是胜大士覆护众生。助护我等。今受持方等经典。乃至舍命。设堕地狱受无量苦。终不毁谤诸佛正法。以是因缘功德力故。今释迦牟尼佛为我和上。文殊师利为我阿阇梨。当来弥勒愿授我法。十方诸佛愿证知我。大德诸菩萨愿为我伴。我今依大乘经典甚深妙义。归依佛。归依法。归依僧。如是三说归依三宝已。次当自誓受六重法。受六重法已。次当勤修无碍梵行。发广济心。受八重法。立此誓已。于空闲处。烧众名香。散华供养一切诸佛及诸菩萨大乘方等。而作是言。我于今日发菩提心。以此功德。普度一切。作是语已。复更顶礼一切诸佛及诸菩萨。思方等义。复刹利居士有五忏悔法。如前钞说。

　　劝发菩提心集卷上



　　劝发菩提心集卷中

　　　　翻经沙门慧沼撰
　　一赞受戒门　二显过劝持戒门　三明护戒门　四受意门　五说受益门　六正受门　七受戒得益门　八受十善戒门　九赞忍护戒门　十白衣五戒门　十一供养门　十二供养见利门　十三障治门　十四胜劣门　十五善友门　十六杂行门　十七妇德门

　　一赞受戒门

　　智度论十三云。若慈愍众生故。为度众生故。亦知戒实相故。心不倚著。如此持戒。将来令人得至佛道。如是名为得无上佛道戒。若人求大善利。当坚持戒如惜重宝。如护身命。何以故。譬如大地。一切万物有形之类。皆依地而住。戒亦如是。戒为一切善法住处。譬如无足欲行。无翅欲飞。无船欲度。是不可得。若不持戒欲得好果。亦复如是。若人弃舍此戒。虽山居苦行食果服药。与禽兽无异。人虽贫穷。而能持戒。胜于富贵。而破戒者华香木香不能远闻。持戒之香周遍十方。持戒之人具足安乐。名声远闻。天人爱敬。现世常得种种快乐。若欲天上人中富贵长寿。取之不难。持戒清净所愿皆得。复次持戒之人常得今世人所敬养。心乐不悔。衣食无乏。死得生天。后得佛道。持戒之人无事不得。破戒之人一切皆失。譬如有人常供养天。其人贫穷。一心供养。满十二岁。求索富贵天愍此人。自现其身(广说如常也)。复次持戒之人人所乐施不惜财物。不修世利而无所乏。得生天上十方佛前。入三乘道而得解脱。唯种种邪见而持戒者。后无所获。复次持戒之人。虽无兵杖。众苦不加。持戒之财无能夺者。持戒亲亲虽死不离。持戒庄严胜于七宝。以是之故。当护于戒如护身命。如爱重宝。破戒之人受苦万端。如向贫人破瓶失物。以是之故。应持净戒。

　　显过门

　　复次持戒之人观破戒人罪。应自挽励一心持戒。云何名为破戒人罪。破戒之人。人所不敬。其家如冢。人所不到。破戒之人失诸功德。譬如枯树。人不爱乐。破戒之人如霜莲华。人不喜见。破戒之人恶心如恶罗刹。破戒之人。人不归向。譬如渴人不向枯井。破戒之人心常疑悔。如犯罪人常畏罪至。破戒之人如田被雹。不可依仰。破戒之人譬如苦瓜。虽形似甘种。而不可食。如贼聚落。不可依止。如大病人。人不欲近。譬如恶贼。难可亲近。譬如火坑。行者避之。如毒蛇不可触。如大海。如破船。如吐食。譬如恶马在善马中。与善人异。如驴在牛群中。破戒之人在精进众中。譬如儜人在健儿中。破戒之人虽似比丘。譬如死尸在眠人中。是故行者。应当一心坚持禁戒。

　　劝持门

　　智度论问云。人能以力胜人。并国杀怨。或田猎皮肉。所济处大。今不杀生。得何利益。答得无所畏。安乐无怖。我以无害于彼故。彼亦无害于我。以是故无怖无畏。好杀之人设位极人王。亦不自安。持戒之人单行独游无所畏难。复次好杀之人。有命之属皆不喜见。若不好杀。一切众生皆乐依附。复次行者思惟。我自惜命爱身。彼亦如是。与我何异。以是之故不应杀生。若杀生者。为善人所呵。怨家所嫉。负他命故。常有怖畏。为彼所憎。死时心悔。当堕恶道。若出为人。常当短命。假令后世无罪。不为善人所呵。怨家所嫉。尚自不应故夺他命。何以故。善人之相所不应行。何况两世有罪弊恶果报。复次杀生为罪中之重。何以故。人有死急。不惜重宝。但以活命为先。譬如价客入海采宝。垂出大海。船破宝失而自庆喜。众人怪言。汝失财物。裸形得脱。云何喜言几失大宝。答一切宝中人命第一。人为命故求宝。不为财故求命。以是故。佛十不善道等中杀最在初。若人种种修诸福德。而无不杀生戒。则无所益。何以故。虽在富贵处生势力豪强。而无寿命。谁受此乐故。诸罪杀罪重。诸功德不杀胜。又世间中惜命为第一。何以知之。一切世人甘受形种种考掠。以护寿命。又佛说有五大施者。即是五戒。复次行慈三昧。其福无量。水火不害。刀杖不伤。一切恶毒所不能中。以五大施故。所得如是。又复次杀生有十种罪。如佛语难提迦优婆塞。杀生有十罪。何等为十。一者心常怀毒。世世不绝。二众生憎恶。眼不喜见。三常怀恶念。思惟恶事。四众生畏之如见蛇。五睡时心怖。觉亦不安。六常有恶梦。七者命终之时狂怖恶死。八者种短命因。九者身坏命终堕泥犁中。十者若出为人。常当短命。问若不侵我杀心可息。若为侵害是当云何。答曰。应量轻重。若人杀己先自思惟。全戒利重。全身利重。破戒为失。丧身为失。如是思惟已。知持戒为重全身为轻。若苟免全身。身何所得。是身名为老死薮。必当坏败。若为持戒失身。其利甚重。又复思惟。我前后失身。世世无数但为财利诸不善事。今乃得为持净戒。故不惜此身舍命持戒。胜于舍戒全身。百千万倍不可为喻。如是定心。应当舍身以护净戒。如一须陀洹人生屠杀家。年向成人。应当修其家业。而不背杀。父母与刀并一口羊。闭著屋中而语之言。若不杀羊。不令汝出得见日月生活饮食。儿自思惟言。我若杀此一羊。便当终为此业。岂以身故为此大罪。便以刀自杀。父母开门见。羊在一面立。儿已命终。当自杀时即生天上。若如此者。是为不惜寿命而护净戒。如佛说。不与取者有十罪。何等为十。一者物生当嗔。二者重疑。三者非时行不筹度。四者朋党恶人。远离贤善。五者破善相。六者得罪于官。七者财物没入。八者种贫穷业。九者死入地狱。十者若出为人勤苦求财。五家共有邪淫者。问曰。若夫主不知不见不恼他有何罪。答曰。夫妻之情异身同体。夺所爱敬破他本心。是名为贼。又复恶名丑声为人所憎。少乐多畏。或畏刑戮。又畏夫主傍人所知。多怀妄语。圣人所呵。又复思惟。我妇他妻同为女人。骨肉情态彼此无异。而我何为横生惑心随逐邪意。邪淫之人破失今世后世之乐。回己易处。以自制心。若彼侵我妻。我则忿恚。我若侵彼。彼亦无异。恕己自制。如佛所说。邪淫之人后堕剑树地狱。众苦备受。得出为人。家道不穆。常值淫妇。邪僻残贼邪淫为患。譬如蝮蛇。亦如大火。不急避之。祸害将至。如佛所说。邪淫有十罪。一者常为所淫夫主欲遮害之。二者夫妇不穆。常共斗诤。三者诸不善法日日增长。于诸善法日日损减。四者不守护身。妻子孤寡。五者财产日耗。六者有诸恶事。常为人疑。七者亲属知识所不喜爱。八者种怨家业。九者身坏命终死生地狱。十者若出为女。多人共夫。若为男子。妇不贞洁。妄语之人先自诳身。然后诳人。以实为虚。以虚为实。虚实颠倒。不受善法。譬如覆瓶水不得入。妄语之人心无惭愧。闭塞天道涅槃之门。观知此罪故不应作。复次观知实语。其利甚广。实语之利自从己出。甚为易得。是为一切出家人力。如是功德若在家人共有此利。善人之相实语之人其心端直。易得免苦。譬如稠林曳木。直者易出。世人愚痴少智。遭事苦厄。妄语求脱。不知事发今世得罪。不知后世有大罪报。复有人。虽知妄语罪。悭贪嗔恚愚痴多故而作妄语。复有人。虽不贪嗔。而妄证人罪。心谓实尔。死堕地狱。况贪嗔痴恶心妄证。如提婆达多弟子俱迦离。常求舍利弗目犍连过失。是时二人夏安居竟。游行诸国。值天大雨。到陶作家。宿盛陶器舍。此舍中先有一女人。在闇中宿。二人不知。此女人其夜梦失不净。晨朝趣水澡浴。是时俱迦离偶行见之。俱迦离能相。知人交会情状。而不知梦与不梦。是俱迦离顾语弟子。此女昨夜与人情通。即问女人。汝出在何处。答言。我在陶师屋寄宿。又问。共谁。答二比丘。是时二人从屋中出。俱迦离见已。又以相验之。意谓。二人必为不净。先怀嫉妒。既见此事。遍诸城邑聚落告之。次到祇洹唱此恶声。于是中间。梵天王来欲见世尊。佛入静室寂然三昧。诸比丘众亦有闭房三昧。皆不可觉。即自思惟。我故来见佛。佛入三昧。且欲还去。即复念言。佛从定起亦将不久。于是小住俱迦离房前。扣户而言。俱迦离俱迦离。舍利目连清净。汝莫谤之而长夜受苦。俱迦离问。汝是何人。答言。我是梵王。问言。佛说汝得阿那含道。何以故来。梵王心念而说偈言。无量法欲量。不应以相取。无量法欲量。是野人覆没。说此偈已到佛所。具说其事。佛言。善哉善哉。快说此偈。尔时世尊复说此偈。梵天王听佛说已。忽然不现即还天上。尔时俱迦离到佛所。头面礼佛足。却住一面。佛告俱迦离。舍利目连清净人。汝莫谤之而长夜受苦。俱迦离白佛言。我于佛语不敢不信。但自目见。了了定知。二人实行不净。佛如是三呵。俱迦离亦不受。即从座起去。还其房中。举身生疮如芥子。渐大如豆如枣如奈。转大如瓜。翕然烂坏如大火烧。叫呼嗥哭。其夜即死。入大莲华地狱。有一梵天。夜来白佛。俱迦离已死。复有一梵天言。堕地狱。其夜过已。佛命僧集。而告之言。汝等欲知俱迦离所堕地狱寿长短不。诸比丘言。愿乐欲闻。佛言。六十斛胡麻。有人过百岁取一胡麻而去。如是尽。阿浮陀地狱中寿故未尽。二十阿浮陀地狱中寿为一尼罗浮陀地狱中寿。如是余者皆二十数。俱迦离堕是摩诃波头摩地狱中。出其大舌。以五百钉钉之。五百犁耕之。尔时世尊说此偈云。士之生斧在口中。所以斩身。由其恶言。应呵而赞。应赞而呵。口集诸恶。终不见乐。心依邪见。破贤圣语。如竹生实自毁其形。受罪如是。不应妄语。佛说妄语有十罪。何等为十。一口气臭。二者善神远之。非人得便。三者虽有实语。人不信受。四者智人谋议常不参预。五者常被诽谤。丑恶之声周闻天下。六者人所不敬。虽有教敕。人不承用。七者常多忧愁。八者种诽谤业。九者死堕地狱。十出得为人。常被诽谤。如是种种故不应妄语。酒有三种。谓谷果菜。各有多种。但能令人心动放逸。是名为酒。一切不应饮。是名不饮酒。问曰。酒能破冷益身欢喜。何以不饮。答曰。益身甚少。所损甚多。是故不应饮。如佛语难提迦优婆塞。酒有三十五失。何者三十五失。一者现在财物空竭。何以故。人饮酒醉心无节限。费用无度故。二者众病之门。三斗讼之本。四裸露无耻。五丑名恶声人所不敬。六覆没智慧。七应所得物而不得。已所得物而散失。八伏匿之事尽向人说。九种种事业废不成办。十醉为愁本。何以故。醉中多失。醒已惭愧忧愁。十一身力转少。十二身色坏。十三不知敬父。十四不知敬母。十五不知敬沙门。十六不知敬婆罗门。十七不知敬伯叔及尊长。何以故。醉没恍惚无所别故。十八不敬佛。十九不敬法。二十不敬僧。二十一朋党恶人。二十二疏远贤善。二十三作破戒人。二十四无惭无愧。二十五不守六情。二十六纵色放逸。二十七人所憎恶。不喜见之。二十八贵重亲属及诸知识所共摈弃。二十九行不善法。三十弃舍善法。三十一明人智士所不信用。何以故。酒放逸故。三十二远离涅槃。三十三种愚痴因。三十四身坏命终堕恶道中。三十五若得为人。所生之处常当狂騃。是三十五罪种种过失。是故不应饮。复次白衣处世。当官理务。家业作使。是故难持不恶口法等。五戒有五种受。名五种优婆塞。一者一分行。二者小分行。三者多分行。四者满分行。五者断淫。受一名一分。二三名少分。受四名多分。受五名满分。受五戒已师前更作自誓言。我今自妇不复行淫。是五戒。然受八戒法如常仪(准三归亦一日一夜)。问五戒八戒何者为胜。答有因缘故二戒皆等。但五戒终身持。八戒一日持。又五戒常持时多而戒少。一日戒时少戒多。复次若无大心。虽复终身持戒。不如有大心人一日戒也。譬如软夫为将。虽将终身。智勇不足。卒无功名。若英雄奋发祸乱立定。一日之勋功盖天下。复次虽破戒堕罪。罪毕得解脱。如优钵罗华比丘尼本生经中说。佛在世时。比丘尼得六神通阿罗汉。入贵人舍。常赞出家法。语诸贵人妇女云。姊妹可出家。诸贵妇女言。我等少壮容色盛美。持戒为难。或当破戒。比丘尼言。破戒便破。但出家。问言。破戒当堕地狱。云何可破。答言。堕亦便堕。诸贵妇女笑之言。地狱受罪。云何可堕。比丘尼言。我自忆念本宿因缘。作戏女。作种种衣服。而说应语。或时著比丘尼衣。以为戏笑。以是因缘故。迦叶佛时作比丘尼。自恃贵姓端正。心生憍慢而破禁戒。破禁戒故。堕地狱中受种种罪。受罪毕竟值释迦牟尼佛。出家得六神通阿罗汉道。以是故知。出家受戒。虽复破戒。以戒缘故。得罗汉道。若但作恶。无戒因缘。不得道也。我以昔时世世堕地狱。地狱出为恶人。恶人死还堕地狱。都无所得。今以此证知。出家受戒。虽破以是因缘可得道果。又说。因醉出家。佛便听许。醉已还俗。余问佛由。佛言。此婆罗门无量劫来无出家心。今因醉故发此微心。故许出家。为当来因故。

　　护戒门

　　引苏陀摩王经中说。不惜身命。以全禁戒。如菩萨本身曾作大力毒龙。若众生在前身力弱者。眼视便死。身力强者。气往而死。是龙受一日戒。出家求静入林树间思惟。坐久疲懈而睡时。形状如蛇。身有文章。七宝杂色。猎者见之惊喜言曰。以此希有难得之皮。献上国王。以为服饰。不亦宜乎。便以杖按其头。以刀剥皮。龙自念言。我力如意。倾覆此国其如反掌。此人小物。岂能困我。我今以持戒故。不计此身。当从佛语。于是自忍。眠目不视。闭气不息。怜愍此人。为持戒故。一心受剥。不生悔意。既以失皮。赤肉在地。时日大热。宛转土中。欲趣大水。见诸小虫来食其身。为持戒故。不复敢动。自思惟言。今我此身以施诸虫。为佛道故。今以肉施以充其身。后成佛时。当以法施以益其心。如是誓已。身乾命终。即生第二忉利天上。尔时毒龙释迦牟尼佛是。是时猎师者提婆达多等六师是也。诸小虫辈初转法轮八万诸天得道者是。菩萨护戒。不惜身命。决定不悔。其事如是。

　　受意门

　　菩萨持戒。为佛道故。作大誓愿。必度众生。不求今世后世之乐。不为名闻称誉法故。亦不自为早求涅槃。但为众生没在长流。恩爱所欺愚惑所误。我当度之令到彼岸。一心持戒为生善处。生善处故见善人。见善人故生智慧。生智慧故得行六度。得行六度故得佛道。如是持戒名为尸罗波罗蜜。又复持戒心乐善清净。不为畏恶道。亦不为生天。但求善净。以戒熏心。令心乐善。是为尸罗波罗蜜。

　　受益门

　　复次菩萨持戒能生六波罗蜜。云何持戒能生于檀。檀有三种。一者财施。二者法施。三无畏施。持戒自捡不侵一切众生财物。是名财施。众生见者慕其所行。又为说法令其开语。又自思惟。我当持戒与一切生作供养福田。令诸众生得无量福。如是种种名法施。一切众生皆畏于死。持戒不害。是则无畏施。复次菩萨自念。我当持戒。以此戒报。为诸众生。作转轮王。或作阎浮王。若作天王。令诸众生满足于财。无所乏短。然后坐佛树下。降伏魔王成无上道。为诸众生说清净法。令无量众生度老病死海。是为持戒因缘生檀波罗蜜。余准理说。然戒喻老人。忍喻于杖。无杖则蹶。忍为戒杖。扶人至道。戒生勤者。持戒之人疲厌世苦老病死患。心生精进。必求自脱。亦以度人。譬如野干在林树间。依随师子及诸虎狗。求其残肉。以自存活。有时空乏。夜半逾城入人舍。求肉不得。屏处睡息不觉。夜晓惶怖无计。走则虑不自免。住则惧畏死痛。便自定心。诈死在地。众人来见。有一人言。我须野干耳。即便截取。野干自念。截耳虽痛。但令身在。次有一人言。我须野干尾。便复截去。野干复念。截尾虽痛。犹是小事。次有一人言。我须野干牙。野干心念。取者转多。傥取我头则无活路。即从地起。奋其智力。绝踊间关迳得自济。行者之心求脱苦难。亦复如是。若老至时。犹故自宽。不能勤苦决断精进。病亦如是。以有瘥期。未能决计。死欲至时。自知无冀。便自勉励。果敢殷勤。大修精进。从死地中得至涅槃。说忍度中言。利养创深特宜便忍。如提婆达多。虽得出家。佛及五百大阿罗汉不教修通。阿难未得他心。以敬兄故。依佛所说。教令修通。得通现变。求门徒等。广说思之。

　　受正门

　　菩萨缨络本业经云。佛子受戒有三种。一者诸佛菩萨现在前。受得真实上品戒。二者诸佛菩萨灭度后。千里内有先受戒菩萨者。请为法师教授我戒。我先礼足。应如是语。请大尊者为师授我戒。其弟子得正法戒。是中品戒。三佛灭度后。千里内无法师之时。应在诸佛形像前。胡跪合掌自誓受戒。应如是言。我某甲白十方佛及大地菩萨等。我学一切菩萨戒者。是下品戒。第二第三亦如是说。佛子是三种摄受三种受戒。过去佛已说。未来佛当说。现在佛今说。过去诸菩萨已学。未来诸菩萨当学。现在诸菩萨今学。是诸佛正法戒。若一切菩萨不入此正法戒门得无上道果者。无有是处。将欲受戒。先教礼三宝云。弟子某甲等。敬礼过去世尽过去际一切诸佛。未来现在各准此(三说)礼法云。弟子某甲等。敬礼过去世尽过去际十二分教清净真法。未来现在亦尔。礼僧云。弟子某甲等。敬礼过去世尽过去际三乘圣众。未来现在亦尔(并各三说)。次教受四不坏信云。弟子某甲等。愿从今时尽未来际。归依佛。归依法。归依贤圣僧。归依正法戒(三说)。次教忏悔十重恶业。既悔过已。即与受十无尽戒云。汝等善听。佛子从今身至佛身尽未来际。于其中间不得故杀生。若有犯者。非菩萨行。失四十二贤圣法。不得犯。能持不(其受者答言能)。二不得故盗。三不得故淫。四不得故妄语。五不得沽酒。六不得故说在家出家菩萨罪过。七不得故悭。八不得故嗔。九不得故自赞毁他。十不得故谤三宝藏(皆准可说)。次云。佛子受十无尽戒。已其受者常过度四魔。越三界苦。从生至死不失此戒。常随行人。乃至成佛。佛子若过去未来现在一切众生不受其菩萨戒者。不名有情识者。畜生无异。不名为人。常离三宝海。非菩萨等故。菩萨有受法而无舍法。有犯不失。尽未来际。若有人来欲受戒者。菩萨法师先为解说读诵。使其人心开意解生乐著心。然后为受。又复法师能于一切国土中教化一人。出家受菩萨戒者。是法师其福胜造八万四千塔。况复二三乃至百千。福不可称。其师者夫妇六亲得互为师授。其受戒者入诸佛界菩萨数中。超过三劫生死之罪。是故应受。受有十分。随受于一。乃至具十。又是菩萨十重。八万威仪戒中十重有犯无悔。得使重受戒。八万威仪戒尽名轻有犯。得使悔过。对悔灭。一切菩萨凡圣戒尽心为体。是故心亦尽戒亦尽。心无尽故戒亦无尽。六道众生受得。依文殊问经世间戒品受十戒法云。尔时文殊师利白佛言。世尊云何归依。佛告文殊师利。归依者应如是言。大德我某甲。乃至菩提归依佛。乃至菩提归依法。乃至菩提归依僧。第二第三亦如是说。复言。我某甲已归依佛。已归依法。已归依僧已。如是三说。次言。大德我持菩萨戒。我某甲乃至菩提不杀众生。离杀生想。乃至菩提不盗。亦离盗想。乃至菩提不非梵行。离非梵行想。乃至菩提不妄语。离妄语想。乃至菩提不饮酒。离饮酒想。乃至菩提不著香华。亦不生想。乃至菩提不歌舞作乐。离歌舞想。乃至菩提不坐卧高大床。离大床想。乃至菩提不过中食。离过中食想。乃至菩提不捉金银生像。离抳金银想。乃至当具足六波罗蜜大慈大悲。佛说此祇夜。发誓至菩提。归依于三宝。受持十种戒。亦誓至菩提。六度及四等。皆当令具足。如是修行者。与大乘相应。将欲受戒。应先发誓愿。菩萨受戒品云。尔时文殊师利白佛言。世尊若善男子善女人。受菩萨所受戒法。当云何。佛告文殊师利。应于佛前至诚礼拜作如是言。我某甲愿诸佛忆念。我如诸佛世尊正遍知以佛智慧无所著。我当发菩提心。为利益一切众生令得安乐。发无上道心。如过去未来现在诸佛菩萨。发无上菩提心。于一切众生。如父母兄弟妹姊男子女人亲友等。为彼解脱得出生死。乃至令发三菩提心勤起精进。随诸众生所须财法一切施与。以此财法摄受一切众生。渐渐随宜为解脱众生出生死故。乃至令安住无上菩提。我当起精进。我当不放逸。如是再三。是名菩萨摩诃萨初发菩提心。若依梵网经。说十重戒与璎珞经同。然彼具说自作教他随喜杀因杀缘杀业等。广略别尔。净行优婆塞戒经受十无尽。同璎珞本业经。又受六波罗蜜戒。礼拜归依忏悔法。尽同十无尽。然先劝勉经云。佛放无量相光。上过三顶。下照地狱及黑闇处。悉皆大明。有缘来集。佛告大众。一心善听。欲求无上真法菩提。应净三业。守戒谨行。百法并修。十善化物。慈悲众生。如爱己子。愍念阐提。救苦地狱。百法具已。愿诸众生受大安乐。未能身分往救。恒发此愿。此愿满已。进入法智。修习种姓。名真菩萨大优婆塞。佛子有六大船。能度大海。运载行人。到七宝藏。入法流水。洗除垢浊。身体清净。三业明朗。除灭老病无明障蔽。自得济度。更能度人。是故佛子应受应持。若有持者。从初发心乃至妙觉。随缘施化。若有众生感真法者。现菩萨形而往度之。若感应者。现优婆塞形而往度之(如观音等)。已下请受。尔时东方有世界名光净。有八千大梵天王。其第一者净业为名。各有百千眷属。其一一方亦如此数。于此世界。净居天王名曰净志。亦与眷属百千人。俱各诣佛前。为佛作礼。绕三匝已却住如立。白佛言。世尊我等今日居烦恼海住生死河。虽欲越渡。无牢船筏。没命中流还来此岸。如是展转永无出期。世尊大慈拯救一切。愿赐船过度险难。我等度已。亦教一切众生令得出离。于后恶世流布不绝。次佛教立愿云。佛子当发大愿。愿一切众生普成正觉。若有一人随苦恼者。我当代之令彼得乐。至心头面著地。又愿一切众生普慈相向如父如子。身体清净如净琉璃。若有一人不如此者。我当代之。又愿众生自识宿命。智慧具足明达三世。若有一人不适意者。我当代之。次教忏悔。忏悔讫归依三宝。次云。佛子已发大愿。忏悔复讫。三宝归已。三业清净。真是如来法身之子。一切众生法桥之主。至心头面著地。摄持身心。随语称字。次正说相云。佛子从今身至佛身。于其中间常行檀波罗蜜。悉令具足。不得懈怠有所犯。若犯非菩萨。能持不(教答)能持(准前。随从称名。应云某甲能持)。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜(准檀说之)。次说云。佛子此六波罗蜜戒常当护持。勤行修习勿令懈怠若退失。四十二贤圣法。坚固其心。不得故犯。能持不(教答能持)若准第十。具有受法持衣结界安居自恣等。广如彼辨。然约出家优婆塞法。还有沙弥大戒等。第三卷云。若优婆塞持戒已。谨慎上重。上重者何。第一痴淫。第二杀菩提心人。第三偷三宝物。第四不孝父母。第五慢师。第六杀人。第七嗔嫉。第八悭贫若犯如此波罗夷罪。具足一大劫入大地狱。劫尽更生。如是展转至无数劫。谤毁三宝亦复如是。

　　受戒得益门

　　优婆塞戒经云。往昔有一菩萨大优婆塞。受持五戒。威仪具足。将诸徒众。游行国邑。到诸离城上。息林下。见一雌鸟将二鶵子林上鸣叫声甚悲感。此优婆塞名曰净发。顾观鸟鸣。目即落泪。顾语徒众。今此鸟者是我因时眷属。我本修行出家受戒。有其二子。年始三四。我妻尔时爱色著我。顾语儿言。捉汝父衣。生死莫放。慈鸟养子乳哺三年。父今何忽舍我而去。缘此之故堕乌鸟中。以慈戒力即便唤言。来至我所。母及二子鸣叫嗥啕不能自止。绝而复苏。一别已来十六万岁。我本敬爱非是恶心。何期一旦受此罪报。作是言已。飞来怀愁。悲感懊恼。今日一别永无见期。我于此身。何时脱舍净发。尔时知其悔心善根已至。为说六度十善因缘。复为忏悔除所障罪咎。即授斋法五分法身解脱分戒。既受戒已。礼致敬。辞别如去。母子思量经七日夜。俱时命终。生南天竺大婆罗门家。还为眷属。戒力因缘自然具足聪明睿智。三业清净得不退心。当知此戒一受不失乃至畜生。此名优婆塞戒不可思议。又复往昔有一妇人。隐避其夫。独食无度。以偷食故堕饿狗中。贫贱家生。薄福德故。形容丑陋。身体疥癞。叨哭之力反耳。嗥吠灾怪数作。人所憎嫉。门打推掷。腰脊橑戾。蹄脚蹇跛。但言唱杀。无与食者。五百世中三顿饱食。第一饱者。值二醉人俱时呕吐。及他未往。绝走食之。未得去顷。大狗来啮。死如复活。屋里呻嗥不能得出。其主嗔恚。设计欲杀。心畏死故。自力私去。平复差已。饥饿甚困。值遇押酒。偷食其糟。食饱讫已。不敢近屋。恐畏醉后或能打杀。即移在无人行处。恣意熟眠。三日醒已。饥虚甚困。顾食饮。无可得者。徘徊之顷。主人女郎担米一斗。盛著坩中。盖口而去。看人去已。以鼻推之。就中食米。食米讫竟。拔头不得。畏人来见。尽力东西去不得脱。在中无声住。须臾之顷。便至终于死此。还狗身倾。有菩萨名曰无言。即与说法五分戒。因教令修持。舍此身已生长生王家。聪明智慧得不退菩提。优婆塞戒乃有如是不思议力。善男子汝等修道忍辱为先。何以故。昔有一人名曰高王。出家受戒。轻贱其师。常怀慢心。于诸同道亦复如是。斗诤嗔忿口纵四过。命终之后堕大地狱。以经七佛犹不得出。却尽贤劫始可免难。余报劫数说不可尽。是故修道先当忍辱。又有一人作大国王。名曰卢伽。为大臻王之所讨殄。王有一子名曰信住。其父灭已。藏身隐伏。年既长大。贫无资产。被遣事王。王时游观。身力疲极。失其众侣。共王二人到一水边。共王入洗。王时沉没。信住接出。手捉王发拟之深渊。信住语王。我是大臻子。王杀我父。是我大怨。盖闻父仇不同天如盖。兄仇不同国而行。我乘[留-田+車]危事不可忍。王当就死。其王报言。百死无恨。信住答言。我不杀王。使王知耳。夫报怨者。譬如车轮无有已。不报和顺怨乃得止。即便扶王上马共还国。既还国已。召集诸臣问曰。今得大臻王子。为赏为斩。诸臣皆言。亡国之子不可赏也。宜当杀之。王即具论前事。以女妻之。还其本国。王自归国如治。善男子菩萨之心广如山海。其中容处无量善恶。又仇犹忍。况余嗔忿。现前中华报受乐。后生天中乃至大果。故持戒者忍力为大。

　　受十善戒门

　　初起思惟。应修十善。十地经云。菩萨作是思惟。一切众生堕诸恶道。皆由不离十不善业道集因缘故。是故我当先住善法。亦令他人住于善法。何以故。若人自不行善不具善行。为他说法令住善者。无有是处。次思惟十不善果云。是菩萨复作是思惟。此十不善业道。上者地狱因缘。中者畜生因缘。下者饿鬼因缘。于中杀生之罪能令众生堕于地狱畜生饿鬼。若生人中。得二种果报。一者短命。二者多病。劫盗之罪亦令众生堕于地狱畜生饿鬼。若生人中。得二种果报。一者贫穷。二者共财不得自在(余八三恶道文同)。邪淫之罪。若生人中。得二种果报。一者妇不贞良。二者二妻相诤不随己心。妄语之罪。若生人中。得二种果报。一者多被诽谤。二者恒为多人所诳。两舌之罪。若生人中。得二种果报。一者得破坏眷属。二者得弊恶眷属。恶口之罪。若生人中。得二种果报。一者常闻恶声。二者所有言说恒有诤讼。绮语之罪。若生人中。得二种果报。一者所说正语人不信受。二者所有言说不能辨了。贪欲之罪。若生人中。得二种果报。一者贪财无有厌足。二者多求恒不从意。嗔恚之罪。若生人中。得二种果报。一者常为他人求其长短。二者常为他人所恼害。邪见之罪。若生人中。得二种果报。一者常生邪见家。二者心恒谄曲。既知恶果。次思远离云。我当远离十不善业道。乐行善法。作利益众生故。当住十善业道。亦令他人住于十善业道。以自住善法远离彼障修行对治。亦令众生住善法故(次思十善所有利益。广如十地仁王弥勒问论等说)。既欲令众生修行十善住十善法故。依增上悲。应于八种众生生八种心。一者于恶行众生。欲令住善行。故生安稳心。二于苦众生。令乐具不尽。故生乐心。三于怨憎众生。不念加报。故生慈心。四于贫穷众生。欲令远离彼苦。故生悲心。五于乐众生。欲令不放逸。故生怜愍心。六于外道众生。欲令现信佛法。故生利益心。七于因行众生。欲令不退转。故生守护心。八于一切摄菩提愿众生。愿如己身。是诸众生即是我身。故生我心。复作此念。是诸众生堕于邪见。恶意恶心行恶道稠林。我应令彼众生行真实道。住正见道如实法中。又念。是诸众生共相破坏。分别彼我。常共斗诤。日夜嗔恨炽然不息。我应令彼众生住于无上大道之中。又念。是诸众生心无厌足。常求他财。邪命自活。我应令彼住于清净身口意业正命法中。又作是念。是诸众生因随贪欲嗔恚愚痴。常为种种烦恼炽火之所烧然。不能志求出恶方便。我应令彼灭除一切烦恼大火。安置清净无畏之处。又作是念。是诸众生为于生死。此大瀑水波浪所没。随顺欲流有流见流无明流。随顺世间漂流。没大爱河。在大驶流。不能正观。常有欲觉恚觉恼觉。恶行广故。爱见水中罗刹所执。顺入欲林。深爱著故。我慢陆地之所燋枯。无能救者。六入聚落不能动发。自离善行。无正度者。我应于彼生大悲心。以善根力而拔济之。令得无畏不染寂静离诸恐怖。住于一切智慧宝洲。又作是念。是诸众生闭在世间牢狱之处。众多患苦多恼妄想。爱憎系缚。忧悲共行。爱琐所系。入于三界无明稠林。我应令彼远离一切三界牢狱所爱著处。令住离相无碍涅槃。发是念已。次为受戒法。如常仪。又弥勒问经云。菩萨修行十善业道。有五希奇。何等为五。一者起勇猛心。二者精进。三者坚固。四者智慧。五者果(如名起)。又诸菩萨以愿坚固故。依大慈悲。起利益众生行。于诸世间。心不疲倦。何者名为菩萨坚固之愿。答曰。有五种法。名为菩萨坚固之愿。一者声闻乘不能动转。二者辟支佛乘不能动转。三者诸外道论不能动转。四者一切诸魔不能动转。五者不以无因无缘自然动转。复有五法。知菩萨有大慈悲心。一者为与众生安稳乐故。不惜一切资生之物。二者不惜自身。三者不护惜命。四者修一切行不待多时。五者怨亲等悲。是故菩萨于诸世间心不疲倦。既为众生发菩提心。受此菩萨十善者。亦应修行坚固等心。

　　赞忍护戒门

　　优婆塞戒经第四云。善男子若优婆塞受持戒已。忍辱为先。嗔来喜报触恼不变。此是菩萨持戒之体。菩萨施他。从怨为始。善男子昔有国王号长生。正法治国。不枉人民。天下太平国土安静。邻国王摩卢罗那贪其国土。兴兵伐之。杀长生王。止其宫阙。长生王唯有一子。始能语言未有所识。长生王临终之时。敕语左右。我子摩纳若全身命。莫报国仇。真是我子欲止怨者。不生报想。怨乃得止。若报怨者。如车轮转。无有已。摩纳年至十二。改名易姓名为无字。被遣事王。无字年虽幼少。才智过人。形貌端正。颜色殊特。礼节俯仰。事之可观。王甚爱敬。恒在室内。经历三年。其年十五。王于尔时夫妻二人通有无字。更无余人。王于屋中失璎珞珠衣一具。王即推捡。衣无所出。王自思惟。更无余人。唯有无字。偷我珠衣。即收无字。如治问之。偷我珠衣。去速持出来。无字答王。是我偷珠。当知今日珠不可得。王即问言。汝偷我。云何如言珠不可得。无字答。本非我意。太子遣偷珠。在太子边。云何可得。王即问言。若太子偷。更复共谁。无字答言。王所爱臣。复共价客主。又共淫女。王于尔时依引收之。问太子言。如何偷珠。太子答王。我不偷珠。王问无字。太子不偷。无字白王。太子偷珠。今言不偷。得免偷珠。无字亦不偷珠。王禁太子著在非所。次问大臣。无字引汝偷珠。速出珠来。大臣答王。实不偷珠。王问无字。臣不偷珠。云何引之。无字白王。口言不偷。得作不偷。无字亦不偷珠。次问商人乃至淫女。亦复如是。王即引此五人各在一处。尔时淫女先往来者问无字言。王之屋内颇有异人不。无字答言。唯王夫妻及有我。更无异人。若无异人。颇鹦鹉等鸟猕猴等兽不。无字答言。有一猕猴恒在屋内。自余猕猴悉不能入。语无字言。猕猴偷去。审实不疑。汝当白王。出诸伎女多著好衣。自余猕猴亦著好衣。屋内猕猴但令露身罗列庭前。种种舞戏。猕猴喜效。必持珠衣。共他舞戏。无字即以此事具白王。知王用其言。如是作计歌舞合已。猕猴即便持此珠衣来至庭所。始知五人不偷珠衣。猕猴是贼。王问无字。猕猴是贼。太子不偷。云何证之。无字白王。太子王之正嫡。王所爱重。如其无罪。无字亦应无罪。若不引太子。自下不免失命。是故引太子。云何引大臣。无字白王。大臣者王所敬重。诸臣所尊。倾国贵贱念意佐助得无罪。我亦无罪。云何引商人。无字白王。商主多有金银异宝。脱得赎命。我亦应免。云何引淫女。无字白王。淫女貌美殊特。多有人与共来往。脱有思智度外人之计。脱能得贼。我即无罪。王知之有智。爱重之。恒令自近。王后山猎见群鹿兽。走马逐之失大众侣。唯共无字二人相随。王时疲极止息树下。无字二坐怀杭王头。王时眠熟不自觉悟。无字尔时嗔心内发。拔剑拟王。亲我父怨今得其便。甚难可恕。复更思惟。我父临终遗言敕我。若不报怨。真是我子。今若报怨。违父意。非孝子也。拍剑内之。王便惊悟语无字言。我于梦中见长生王子长摩纳身以剑临我。无字白王。长生子久为灰土。今在深山。唯我二人。何处有长生王子。王还安眠。无字复以利剑拟王。王惊寤如前。王复眠已。无字以手王头发。问王言。长摩纳者我是也。王杀父亲。是我怨。今得王。便分死以不。王言。本杀父。今死无恨。摩纳白王。我父临终敕我。今若杀王。违我父愿。非孝子也。我不杀王。令王知也。扶王上马。共归王宫。既到宫已。召集诸臣。王曰。今得长生王子。为当杀之。为当赏。诸臣皆言。亡国之子不可赏也。听当杀。王。不然。具说前事。即以女妻之。到为本国之主。王自归还本土。二国通好。不相征讨。菩萨之人怨亲平等。父怨犹赦。况余怨也。菩萨之心广如山海。如能容受无量诸恶没习之徒。应如是观。菩萨和光。作此一国王及臣民。普行十善。极救幽苦。慈悲相向。如父如子。如兄如弟。柔和忍辱。悉发菩提心。善戒自居。其行清净。此名菩萨发意施为无不利益。忍辱大力能摧烦恼。

　　白衣互受门

　　(夫妻相劝)优婆塞戒经云。善男子我本往堕邪见家。或自我善。我于尔时名曰广利。妻名女。精进勇猛度脱无量。十善化导。我于尔时心生杀猎。贪嗜酒肉。懒堕懈怠。不能精进。妻时语我。止其猎杀。戒断酒肉。勤加精进。得脱地狱苦恼之患。上生天宫与一处。我于尔时杀心不止。酒肉美味不能割舍。精进之心懒堕不前。天宫息意。地狱分受。我于尔时居聚落内。近僧伽蓝。数闻犍钟。妻语我言。事事不能。闻犍钟声。三弹指一称佛。敛身自恭莫生憍慢。如其夜半此法莫废。我即用之无复舍失。经十二年。其妻命终生忉利天。却后三年我亦寿尽。经至断事。判我入罪。向地狱门。当入门时。声钟三声。我即住立。心生欢喜。爱乐不厌。如法三弹指。长声唱佛。声皆慈悲。梵音朗彻。主事闻已。心甚愧感。此真菩萨云何错判。即遣追还送往天上。既往到已。五体投地。礼敬我妻白言。大师幸承大恩如见济拔。乃至菩提不违教敕。以是之故。互相为师各获大果。汝等谛听信受伏行。

　　供养门

　　准四十四。菩萨有十种供养。一设利罗供养。二制多供养。三现前供养。四不现前供养。五自作供养。六教他供养。七财敬供养。八广大供养。九无染供养。十正行供养。于如来所发起六种增上意乐。一者无上大功德田增上意乐。二无上有大恩德。三者一切有情中尊。四者如邬昙妙华极难值遇。五独一出现。六者一切世出世间功德圆满一切义依增上意乐。依大庄严论。有八种供养如来。一依供养。二物。三缘起。四回向。五因。六智。七田。八依止。颂云。现前不现前。衣服饮食等。深起善净心。为满于二聚。常愿生佛世。三轮不分别。成熟诸众生。最后十一种现前不现者。谓依供养。依于现在及过未世诸佛而供养故。衣服饮食等者。谓物供养。以衣服等而供养故。深起善净心者。谓缘起供养。以深净心而供养故。为满于二聚者。谓回向供养。为满福智二种而供养故。常愿生佛世者。谓因供养。由有宿愿。愿生佛世。令我有益不虚。供养故。三轮不分别者。谓智供养。设供受供供具三事不可得故。成熟诸众生者。谓田供养。众生为田。教彼供养。令种善根故。最后十一种者。谓依止供养。此有十一种。一者依止物。由依财物。而供养故。二者依止思惟。由依味思惟随喜思惟悕望思惟故。三者依止信。由信大乘发菩提心故。四者愿。由发弘誓愿故。五者依止悲。由怜愍众生故。六者依止忍。由难行能行故。七者依止行。由诸波罗蜜故。八者依止正念。由如法不倒故。九者依止正见。由如实觉了故。十者依止解脱。由声闻烦恼灭故。十一者依止真实。由得大菩提故。五种自意供养如来。应知此供养为最上供养。何谓为五。一者净信。二者深心。三者神通。四者方便。五者和合。净信者。于大乘法说供养处。生净信故。深心者。此心有九种。一味心。二随喜心。三悕望心。四无厌心。五广大心。六胜喜心。七胜利心。八无染心。九善净心。神通者。谓依虚空藏等诸三摩提故。方便者。谓无分别智方便摄故。和合者。谓一切诸大菩萨和合一果入一切果故。文殊问经上卷云。有三十五大供养。是菩萨摩诃萨应知。然灯烧香涂身涂地香末香袈裟及伞若龙子幡并诸余幡螺鼓大鼓铃盘舞歌卧具或三节鼓腰鼓节鼓并及截鼓曼陀罗华扫地洒地贯华悬缯饭水浆饮可食可啖及以可味香和槟榔杨枝浴香并及澡豆。此谓大供养。

　　供养见利门

　　文殊问经下卷云。尔时文殊师利白佛言。世尊诸供养余华用治众病或消恶毒。其法云何。若供养佛余华。般若波罗蜜华。佛足下华。菩提树华。转法轮处华。塔华。菩萨华。众僧华。佛像华。其法云何。世尊用此华有几种咒。世尊一切诸华。云何入佛华中。世尊用此华法。为有一种。为有多种。此咒为有一种为有多种。佛告文殊师利。各各华。各各咒。一一华咒。一百八遍诵。
　　佛华咒曰。
　　南无佛闼写冶莎诃
　　般若波罗蜜华咒曰。
　　那末阿卢履(民旨反)波若波罗蜜多裔莎诃
　　佛足华咒曰。
　　那莫波陀制点耽盐莎诃
　　菩提树华咒曰。
　　南无菩提逼力龛岚莎诃
　　转法轮处华咒曰。
　　南无达摩斫柯罗夜莎诃
　　塔华咒曰。
　　那莫鍮跋耶莎诃
　　菩萨华咒曰。
　　南无菩提萨埵冶莎诃
　　众僧华咒曰。
　　那莫僧伽冶莎诃
　　佛像华咒曰。
　　那莫波罗底耶莎诃
　　文殊师利咒经如是。汝当受持。复告文殊师利。用此华法。若比丘比丘尼优婆塞优婆夷。若能信修行。应当早起清净澡濑念佛功德恭敬此华。不以足蹈及跨华上。如法执取安置净器。若人寒热。冷水摩华以用涂身。若头额痛亦皆用涂。若吐利出血。或腹内烦痛。以浆饮摩华。当服此华饮。若口患疮。以暖水摩华含此华汁。若人多嗔。或以冷水或以沙糖。以摩此华饮服华汁。若多贪染。以灰汁摩华涂其隐处。复以冷水摩华涂其顶上。贪结渐消。常为一切所爱敬。若天雨不止。于空闲处。以火烧华。令雨即止。若天亢旱。在空闲处。以华置水中。复咒冷水更丽华上。天即降雨。若牛马象等本性不调。以华饮之即便调伏。若诸果树华实不茂。以冷水牛粪摩取华汁。以涂其根。不得践蹈。华实即多。若田中多水苗稼损减。捣华为抹以散田中。即得滋长。若高原陆地无有水处。请四比丘。于其处布华。一日之中百八遍诵咒。次复一日更以新华布先华上。又诵咒一百八遍。如是乃至七日。掘便得水。若国土多疾病。以冷水磨华。涂螺鼓等。吹击出声。闻者即愈。若敌国怨家欲来侵境。以水摩华。在于彼处用洒散之。即得退散。若于高山有盘石处。众多比丘于石上摩华。摩华既竟相与礼拜。久后石上自生珍宝。若人愚痴。取所供养华数有百种下至七种。捣以为抹。以[牛*秦]牛苏先诵咒一百八遍。和以为丸如弹丸大。日服一丸。服丸之时亦诵咒百八遍。渐得聪明利根。一日之中能诵百偈。若人有所作。取优钵罗华拘物头华分陀利华郁波罗华等若水陆生华。华有百种。先以供养。后以水摩华。随其所须或涂或散。悉皆有果。若得百种华。抹以为散。水和为丸。若恶肿病摩其疮上。其病即愈。若癕若疖若诸毒。或服此丸。或以涂肤。病即得除。若人常患气味身体消灭。以大小麦汁摩于华涂其身上。即便充悦。复以未利华汁和华散。为丸涂其额上。一切怨家见生爱念。文殊师利此华咒法。
　　南无佛闼写冶莎诃(一)那末柯卢履(民旨反)般若波罗蜜多[(嫡-女)/衣]莎诃(二)那莫波陀制点耽盐莎诃(三)南无菩提逼力龛岚莎诃(四)南无达摩斫柯罗夜莎诃(五)那莫鍮跋耶莎诃(六)南无菩提萨埵野莎诃(七)那莫僧伽野莎诃(八)那莫波罗底耶莎诃(九)
　　一一咒诵百八遍。此咒章句汝于处处当说。如佛华法余华亦如是。

　　障治门

　　瑜伽七十九云。菩萨略有四上品障。若不净除。终不堪能入菩萨地及地渐次。何等为四。一者于诸菩萨毗奈耶中。起染污犯。二者毁谤大乘相应妙法。三者未积集善根。四者有染爱心。为治此四。一者遍于十方诸佛如来所。深心恳责发露悔过。二者遍为利益一切十方诸有情类。劝请一切如来说法。三者遍于十方一切有情所有功德。皆生随喜。四者凡所生起一切善根。皆悉回向阿耨菩提。

　　胜劣门

　　弥勒问经论第二云。菩萨摩诃萨有五种法。胜于声闻十善业道。一专心修行。以毕竟不离一味心故。二常修行。不断不绝不休息故。三为安稳自身。为自身取人天身。取人天安稳及大菩提故。四为安稳他身。为与一切众生安稳毕竟回向大菩提故。五善清净。复有七种。一不破故。少分修治名之为破。具足修治名为不破。二不点。不自修行。教他修行。故名为点。菩萨自行教他修行。故名不点。三不污。自不修行不教他修。见他修行而心随喜。故名为污。是故菩萨具足修行名为不污。四无所属。要依他智而能修行。故名为属。是故菩萨不依他智而能修行名无所属。五善究竟。专念毕竟欲心等。名善究竟。六不食。回向于有。取有资生。故名为食。是故菩萨不取于有名为不食。七智者赞叹。舍二乘回向世间。舍大乘回向小乘。名智者不赞叹。是故菩萨于二乘中不回向世间。于大乘中不回向二乘。名智者所赞。应知。菩萨有五种法。修行十善业道。能过世间。一者愿。菩萨从初发心乃至道场。常为一切世间天人而作福田。胜诸二乘故。二者安稳。菩萨修行虽为世间极苦所迫。不舍菩提。专心修行故。三深心。以最胜心修行故。以诸菩萨最深爱心修行十善故。四善清净。以菩萨有三种清净行十善道故。五方便者。菩萨于何等法中。以何等方便。修行十善故。复有五种法故。修行无量十善业道。何等为五。一无量世。以无量时修行故。二无量善法。以彼善法无量故。菩萨起无量善业道。集一切功德。令生受用故。三无量观。以为无量众生观非为有量众生故。四无量尽者。譬如长者财富无量。是大舍者。是大慈者。行大悲者。大商主者。怜愍一切诸众生故。修行者。不退心者。起如是心。我能与彼一切众生无量无边安稳之乐。菩萨亦行以住深心。为诸众生住安稳心。起大精进心。作是思惟。我当教化无量无边苦恼众生。皆悉安置涅槃乐中。是故菩萨修行无尽。五无量回向。以十无尽无量。修行善业道。亦复无量。以依先回向无量故。菩萨修行一切善业道。果亦复无量。名无量回向。

　　善友门

　　一善友相。四十四菩萨地云。当知菩萨成就八支。能为善友众相圆满。一者住戒。于诸律仪无穿无缺。二者多闻。觉慧成就。三者具证。得修所成随一胜善。逮于止观。四者哀愍。内具慈悲。能舍自己现法乐住。精勤无怠饶益于他。五者无畏。为他宣说正法教时。非由恐怖忘失念辩。六者堪忍。于他轻笑调弄鄙言违拒等事非爱言路种种恶行。皆悉能忍。七者无倦。其力充强。能多思择。处众说法。言无蹇涩。心不疲厌。八者善词。语具圆满不坏法性。言词辨了。善友所作。菩萨地云。若诸菩萨具五种相。众德相应。能为善友。所作不虚。一者于他先欲求作利益安乐。二者于彼利益安乐。如实了知。无颠倒觉。三者于彼善权方便。顺仪说法。随众堪受。调伏事中有能有力。四者饶益心无厌倦。五者具足平等大悲。于诸有情劣中胜品。心不偏党。若诸菩萨成就五相。令善友性作信依处。令他远闻极生净信。何况亲睹。一者胜妙。威仪圆满寂静。具足一切支分。皆无躁动。二者敦肃。三业现行无掉无扰。三者无矫。不为诳他故思诈现严整威仪。四者无嫉。终不于他所得利养恭敬生不堪忍。而常请说后劝于彼。广施恭敬无谄伪心。见彼说法及利恭敬。深生随喜。如自所得。五者俭约。鲜储随舍。善友菩萨由五种相。于所化生为善友事。一能谏举。二能令忆。三能教授。四能教诫。五能说法。当知菩萨由四种相。方得圆满亲近善友。一于善友有病无病。随时供侍。恒常发起爱敬净信。二于善友。随时敬问礼拜。奉迎合掌。殷勤修和敬业。而为供养。三于善友。如法衣服饮食卧具病缘医药资身什物。随时供养。四于善友。若正依止于如法义。若合若离。随自在转。无有倾动。如实显发。作奉教心。随时往诣。恭敬承事请问听受。准法句经云。尔时宝明菩萨白佛言。世尊云何是善知识。佛言。善知识者。善解深法空无相无作无生无灭。了达诸法从本以来究竟平等无业无报无因无果性相如如。住于实际。于毕竟空中。炽然建立。是善知识。举喻显能。法句经云。善男子善知识者。是汝父母。养育汝等菩提身故。善知识者。是汝眼目。示导汝等菩提路故(下略不具善知识言。准此)。是汝脚足。荷负汝等离生死故。是汝梯蹬。扶持汝等至彼岸故。是汝饮食。能使汝等增长法身故。是汝宝衣。覆盖汝等功德身故。是汝桥梁。运载汝等度有海故。是汝财宝。究摄汝等离贫苦故。是汝日月。照曜汝等离黑闇故。是汝身命。护惜汝等无有怖时故。是汝铠杖。降伏诸魔得无畏故。是汝絙绳。挽拔汝等离地狱故。是汝妙药。疗治汝等烦恼病故。是汝利刀。割断汝等诸爱网故。是汝雨。闰渍汝等菩提牙故。是汝灯明。能破汝等五盖闇故。是汝善标。教示汝等趣正道故。是汝薪火。成熟汝等涅槃食故。是汝弓箭。射杀汝等烦恼贼故。是汝勇将。能破汝等生死军故。是汝如来。破汝烦恼至涅槃故。善男子善知识者。有如是等无量功德。是故我今教汝亲近。于是宝明与诸大众闻佛说此妙法及善知识要句。举声号哭。泪下如雨。悲啼懊恼。不能自裁。自念。我身从旷劫来。为善知识之所守护。是故今日值于如来。得闻深法。如是遇者。善知识力。非我力能。自念。我等从本已来。未曾报恩方便亲近。说此语已。重复举声。知识大文与瑜伽同。尸迦罗越六向拜经云。恶知识有四辈。一者内有怨心。外强为知识。二者于人前好言语。背后说人恶。三者有急时。于人前愁忧。背后欢喜。四者外如亲厚。内兴怨谋。善知识亦有四辈。一者外如怨家。内有厚意。二者于人前直谏。于外说人善。三者病瘦县官为其征伀忧解之。四者见人贫贱不弃捐。常念求方便喜富之。恶知识复有四辈。一者难谏晓教之作善。故与恶者相随。二者教之莫与喜酒者为伴。故与嗜酒人相随。三教之自守。益更多事。四者教之与贤者为友。故与博掩子为厚。善知识复有四辈。一者见人贫穷。本之令治生。二者不与人诤挍计。三者日往消息之。四者坐起常相念。善知识复有四辈。一者为吏所捕。将归藏匿之。于后解决之。二者有病瘦。将归养视之。三者知识死亡。棺敛视之。四者知识已死后念其家。善知识复有四辈。一者欲斗止之。二者欲随恶知识。谏止之。三者不欲治生。劝令治生。四者不喜经道。教令信喜之。恶知识复有四辈。一者人小侵之。便大怒。二者有急之日。请使不肯行。三者见人有急时。避人走。四者见人死亡。弃不视。佛言。择其善者从之。恶者远之。我与善知识相随。故自致得佛。

　　杂行门

　　谓子事父母当有五事。一者当念治生。二者早起敕令奴婢时作饭食。三者不益父母忧。四者当念父母恩。五者父母病瘦。当恐惧求医师治之。父母视子亦有五事。一者当教去恶就善。二者当教计算书疏。三当教持经戒。四者当为早娶妇。五者家中所有当与之。弟子事师当有五事。一者当敬叹。二者当念其恩。三者所教随之。四者思念不厌。五者于后当称誉之。师教弟子亦有五事。一当令疾知。二当令胜他弟子。三欲令知不忘。四诸疑难悉为解之。五欲令弟子智胜师。妇事夫有五事。一夫从外来。当起迎之。二夫出不在。当炊蒸扫除待之。三不得有淫心于外。夫骂詈之。不得还言作怒。四当用夫教诫所有财物不得藏隐。五夫休息盖藏乃得卧。夫视妇亦有五事。一者出入当敬于妇。二饮食衣被当用与。三用给金银珠玑。四家中所有少多悉付之。五不得于外有邪心畜侍御人。亲属朋友当有五事。一见作非恶。私于屏处谏晓呵止。二有小急。当奔赴救护。三有私语。不得为他说。四当相敬叹。五所有好物当多少分与之。大夫视奴客婢使亦有五事。一当以时与饮食衣被。二病瘦当为呼医治之。三不妄挝打之。四有私财不得夺之。五分物当平等。奴客婢使事大夫亦有五事。一当自早起勿令大夫呼。二所当作自用心为之。三当惜大夫物不得弃捐乞丐人。四大夫出入当送迎。五当于后称誉大夫善。不得说其恶。人事沙门道人当用五事。一以善心向之。二择好言与语。三以身敬之。四当慈慕之。五沙门道人人中雄师。当敬事之问度世事。沙门道人当以六意视凡夫。教布施乃至智慧为六。沙门道人教去恶为善。开示正道恩。大于父母也。

　　妇行门

　　玉耶经云。佛告玉耶。女人不当自恃端政轻慢夫婿。何者端正。去邪态八十四垢。定意一心。是为端正。不以颜色面白发彩为端政也。女人身中有十恶事。何等为十。一者女人初生堕地。父母不喜。二者育养视无滋味。三者女人心常畏人。四者父母恒忧嫁娶。五者与父母生相离别。六者常畏夫婿。视其颜色。欢悦辄喜。嗔恚则惧。七者怀妊产生甚难。八者女人少为父母所捡录。九者中为婿禁制。十者年老为儿孙所呵。从生至终不得自在。是为十恶。佛告玉耶。妇事公姑夫婿有五善三恶。何为五善。一者为妇当晚卧早起。栉梳发彩。整顿衣服。洗拭面目。勿有垢秽。执于事作。先启所尊。心常恭顺。设有甘美。不得先食。二者夫婿呵骂。不得嗔恨。三者一心守夫婿。不得念邪淫。四者常愿夫婿长寿。五者夫婿出行。妇当整顿家中。常念夫善不念夫恶。是为五善。何等三恶。一者不以妇礼承事公姑夫婿。但欲美食。先取啖之。未瞑早卧。日出不起。夫若呵教。嗔目视夫。应拒独骂。二者不一心向夫婿。但念他男子。三者欲令夫死早得更嫁。是为三恶。佛告玉耶。世间复七辈妇。一妇如母。二如妹。三如善知识。四如妇。五如婢。六如怨家。七如夺命。母妇者。爱念夫婿。犹若慈母。侍其晨夜。不离左右。供养尽心。不失时宜。夫若行来。恐轻易。见则怜念。心无疲厌。怜夫如子。如妹妇者。承事夫婿尽其敬诚。若如兄弟同气分形骨肉至亲无有二情。尊奉敬之。如妹事兄。善知识妇者。侍其夫婿。爱念恳至。依依恋恋。不能相弃。私密之事常相告示。见过依呵。令行无失。善事相教。使益明智。相亲爱欲令度世。如善知识也。妇妇者。供养大人。竭诚尽敬。承事夫婿。谦逊顺命。夙兴夜寐。恭诺言令。口无逸言。身无逸行。有善推让。过则称己。诲训仁施。劝进为道。心端意一。无有邪瞻。靖修妇节。终无阙废。进不犯仪。退不失礼。唯和为贵。婢妇者。常怀畏慎。不敢自慢。竞竞趣事。无所避弹。心常谦恭。忠孝尽节。言以柔濡。性常和穆。口不犯乱邪之语。身不入放逸之行。贞良纯一。质朴直信。恒自严整。以礼自将。夫婿纳幸不以憍慢。设不接遇。不以为怨。或得捶杖。分受不恚。及见骂辱。默而不恨。甘心乐受。无有二意。劝进所好。不妒声色。遇己曲薄。不诉求直。务修妇节。不择衣餐。专精恭敬。唯恐不及。敬奉夫婿。如婢事大家。是为婢妇也。怨家妇者。见夫不欢喜。恒怀嗔恚。昼夜思念欲得解离。为夫妇心常如寄客。侃侃斗诤。无所畏避。乱头勤不肯作使。不念治家养活儿子。或行淫荡。不知羞耻。状如犬畜。毁辱亲里。譬如怨家。夺命妇者。昼夜不寝。毒心相向。当何方便得相远离。欲与毒药。恐人觉知。或至亲里。远近寄之。作便嗔恚。详共贼之。若持宝物。雇人害之。或使傍夫伺而杀之。怨枉夫命。是夺命妇。佛告玉耶。五善妇者。常有显名。言行有法。众人爱敬。宗亲九族并蒙其荣。天龙鬼神皆来拥护。使不枉横。万分之后得生天上。七宝宫殿在所自然。天上寿尽下生世间。当为富贵王侯子孙端正圣智人所奉敬。其二妇者常得恶名。今现在身不得安宁。数为恶鬼众毒所病。卧起不安。恶梦惊怖。所愿不得。多逢灾横。万分之后魂魄受形。当入地狱饿鬼畜生。展转三涂。累劫不竟。

　　劝发菩提心集卷中



　　劝发菩提心集卷下

　　　　翻经沙门慧沼撰
　　受菩萨三聚净戒门　得舍门　自受菩萨戒门　八胜五想门　听法门　说法门　摄生方便门　求法门　入法门　应护正法门　六度依庄严论十种分别门　七似饶益门(谓似母等)　菩萨五悕望门　六决定应作门　六度瑜伽九种分别门　五相名波罗蜜门　七相施等清净门(谓施见心语智并藏隐六方离十四也)　七非田不应施与门　四摄如度九种门　各九得果门　十业得短命报门　十业长寿报门　十业多病不病门　十业丑好报门　十业生下上族门　礼塔十功德门　施盖十功德门　施幡十功德门　施饮十功德门　施衣十功德门　施器及饮食得十功德门　施香十功德门　施灯十功德门　恭敬合掌十功德门

　　大唐三藏法师传西域正法藏受菩萨戒法

　　将欲受菩萨戒。先教发殷净心。或复一年下至七日。持斋礼拜。舍诸恶业。习诸善事。长养净心。然可为受。若有事缘。不得先教发殷净心。欲受戒时。发深重心。方与受之。深重心者。断一切恶。修一切善。度脱一切众生心是。若先未曾归依三宝者。教令归依。若已曾归依者。不须教之。归依云。
　　弟子某甲等。愿从今身尽未来际。归依佛两足尊。归依法离欲尊。归依僧众中尊(如是三唱)。
　　弟子某甲等。愿从今身尽未来际。归依佛竟。归依法竟。归依僧竟(三说)。
　　从今已往称佛为师。不敢归余邪魔外道。唯愿三宝慈悲摄受。
　　次教请己为受菩萨戒师云。
　　弟子某甲等。今于师所求受菩萨戒。大德于我不惮劳者。慈愍故(三说)。戒师答云。好。
　　次教请释迦如来为受戒和上云。
　　弟子某甲等。奉请本师释迦牟尼如来应正等觉。为受菩萨戒和上。我依和上故。得受菩萨戒。慈愍故(三说)。
　　次教请曼殊室利为阿阇梨云。
　　弟子某甲等。奉请曼殊室利菩萨摩诃萨。为受菩萨戒阿阇梨。我依阿阇梨故。得受菩萨戒。慈愍故(三说)。
　　次教请弥勒菩萨为教授师云。
　　弟子某甲等。奉请弥勒菩萨摩诃萨。为受菩萨戒教授师。我依教授师故。得受菩萨戒。慈愍故(三说)。
　　次教请十方诸佛为证戒师云。
　　弟子某甲等。奉请十方诸佛如来应正等觉。为受菩萨戒证戒师。我依证戒师故。得受菩萨戒。慈愍故(三说)。
　　次教请十方菩萨为同法侣云。
　　弟子某甲等。奉请十方一切菩萨摩诃萨。为受菩萨戒同法侣。我依同法侣故。得受菩萨戒。慈愍故(三说)。
　　次教发菩提心云。菩提心者。广则无边。略有三种。一者厌离有为心。二者欣求菩提心。三者深念众生心。厌离有为心者。即是广说生死过患。令深生厌离。五法相似。得大海名。一处所无边相似故。二甚深相似故。三难度相似故。四不可饮相似故。五大宝所依相似故。求菩提心者。即是广说三身菩提所有功德。令起忻求。深念众生心者。即是广说怨亲等想。令俱生慈愍发心度脱。
　　次言。善男子善女人等谛听。我今问汝。随汝意答。汝发菩提心未(教答云发)。
　　次教忏悔云。
　　弟子某甲等。仰启尽虚空遍法界一切诸佛两足中尊一切诸法离欲中尊一切僧宝诸众中尊。弟子某甲等。自从无始生死已来至于今日。贪嗔痴等无量烦恼恼乱身心。广造众罪。所谓破塔坏寺。焚烧经像。用盗三宝财物。谤三乘法。言非圣教。障碍留难隐弊覆藏。于一切出家人所。若有戒若无戒。持戒破戒打骂呵责。说其过恶。禁闭牢狱。或夺袈裟。逼令还俗。策役驱使。责其发调。断其命根。或杀父。害母。出佛身血。杀阿罗汉。破和合僧。起大邪见。谤无因果。长夜常行十不善业。所谓身业不善。行杀盗淫。语业不善。妄言绮语两舌恶口。意业不善。贪嗔邪见污父污母。污比丘比丘尼。污僧伽蓝所。破斋破戒。饮酒食肉。轻毁三宝。恼乱众生。自作教他。见作随喜。如是等罪无量无边不可数知。今日诚心发露忏悔。一忏已后断相续心。尽未来际永不敢作。唯愿三宝慈悲证明。令弟子等罪障消灭。
　　次说菩萨三聚戒相。一者律仪戒。誓断一切恶尽。二者摄善法戒。誓修一切善尽。三者饶益有情戒。誓度一切众生尽。
　　次言善男子善女人等谛听。我今问汝。随汝意答。汝是菩萨非(答言是)。
　　言菩萨者。信是身中实有菩萨种姓。堪受菩萨净戒。名为菩萨。非已有证名为菩萨。
　　次为受令谛听发深重心云。
　　善男子善女人等谛听。汝等今于我所求受一切菩萨学处。求受一切菩萨净戒。所谓律仪戒。摄善法戒。饶益有情戒。此诸学处此诸净戒。过去一切菩萨已学。未来一切菩萨当学。现在一切菩萨今学。汝等从今时尽未来际不得犯。能持不。教答言能(三说)。
　　次受戒师自称己名。请佛证明。起立手执香炉。若在高座不须起立云。
　　弟子某甲等。仰启尽虚空遍法界一切诸佛。今于此索诃世界一四天下南赡部洲人主地某聚落某伽蓝此道场中。有众多菩萨。来于我所三说求受菩萨戒。我已为作证。唯愿慈悲亦为作证(礼拜三请)。
　　次当为说三品心受戒。于十方诸佛所。有三品相现。或凉风或妙香。或异声或光明等。种种相现。彼诸菩萨各各问佛。何因缘故有此相现。彼佛各答云。于某方处索诃世界。在某处所。有某甲众多菩萨。于某甲师所。说受菩萨戒。今证明所以有此三品相现。彼彼菩萨咸生欢喜。各各皆言。于如是等极恶处所。如此具足杂染烦恼恶业有情。能发如是极胜之心。受菩萨戒。甚为希有。深生怜愍。于汝等所。起同梵行心。是故汝等宜应至心护持净戒。不惜身命而勿毁犯。
　　次为说持犯之相。乃至持一草系。亦有持犯菩萨戒相。不能广说。今略说重者。谓四波罗夷。波罗夷者。此云他胜处。善法益己。名之为自。恶法损己。名之为他。若犯此四。恶法增长。损害于自。名他胜处。
　　善男子善女人等谛听。一者若有菩萨。于戒师所三说求受菩萨戒竟。为名闻利养。自赞毁他。非真菩萨。假名菩萨。无惭无愧。犯波罗夷。汝等从今身尽未来际。不得犯。能持不。(答言能)。
　　善男子善女人等谛听。二者若有菩萨。于戒师所。三说求受菩萨戒竟。有财有法。有来求者。悭不施与。非真菩萨。假名菩萨。无惭无愧。犯波罗夷。汝等从今身尽未来际。不得犯。能持不(答言能)。
　　善男子善女人等谛听。三者若有菩萨。于戒师所。三说求受菩萨戒竟。先时共他斗诤违竞。他来求悔。以嗔恨心不随彼请。已不于他速求忏悔。非真菩萨。假名菩萨。无惭无愧。犯波罗夷。汝等从今身尽未来际。不得犯。能持不(答言能)。
　　善男子善女人等谛听。四者若有菩萨。于戒师所。三说求受菩萨戒竟。起邪见心。毁訾三宝。诽谤大乘。言非佛说。非真菩萨。假名菩萨。无惭无愧。犯波罗夷。汝等从今身尽未来际。不得犯。能持不(答言能)。
　　上所受戒正是起行。起行既讫。
　　次教发愿云。
　　弟子某甲等。愿以如是忏悔受戒所生功德。回施一切众生。未离苦者愿皆离苦。未得乐者愿令得乐。未发菩提心断恶修善者。愿发菩提心断恶修善。未成佛者愿早成佛。又以如是所生功德。愿共一切众生。舍此身竟。得生睹史多天。奉见弥勒。龙华三会愿登初首。闻法悟道。证无生忍。获大神通。游历十方。历事诸佛。恒闻无上大乘正法。又以如是所生功德。愿共一切众生。生生世世永离地狱身。永离畜生身。永离饿鬼身。永离边地下贱身。永离不自在身。永离女人身。常于佛法中。清净修行。与一切众生作大善知识。愿一切众生闻我名者发菩提心。见我身者断恶修善。闻我说法者得大智慧。知我心者早得成佛。

　　得舍门

　　菩萨地四十云。菩萨于四他胜处法。随犯一种。况犯一切。不复堪能于现法中增长摄受菩萨广大菩提资粮。不复堪能于现法中意乐清净。是即名为相似菩萨。非真菩萨。菩萨若用软中品缠。毁犯四种他胜处法。不舍菩萨净戒律仪。上品缠犯即名为舍。若诸菩萨毁犯四种他胜处法。数数现行都无惭愧。深生爱乐。见是功德。当知说名上品缠犯。非诸菩萨暂一现行他胜处法。便舍菩萨净戒律仪。如诸苾刍犯他胜处法。即便弃舍别解脱戒。若诸菩萨由此毁犯。弃舍菩萨净戒律仪。于现法中堪任更受。非不堪任。如苾刍住别解脱戒。犯他胜处法。于现法中不任更受。略由二缘舍诸菩萨净戒律仪。一者弃舍无上正等大菩提愿。二者现行上品缠。犯他胜处法。若诸菩萨虽复转身遍十方界。在在生处不舍菩萨净戒律仪。由是菩萨不舍无上菩提大愿。亦不现行上品缠犯他胜处法。若诸菩萨转受余生。忘失本念。值遇善友为欲觉寤菩萨戒念。虽数重受。而非新受。亦不新得。准七十五。有四缘舍。一决定发起受心不同分心。二于有识别大丈夫前。故意发起弃舍语言。三总别毁犯四他胜法。四以增上品缠。总别毁犯随顺四种他胜处法。又此菩萨一切违犯。当知皆是恶作所摄。应向有力于语表义能觉能受小乘大乘补特伽罗。发露悔灭。若诸菩萨以上品缠违犯如上他胜处法。失戒律仪。应当更受。若中品缠违犯如上他胜处法。应对于三补特伽罗。或过是数。应如发露除恶作法。先当称述所犯事名。应作是说。长老尊念。或言大德。我如是名违犯菩萨毗奈耶法。如所称事犯恶作罪。余如苾刍发露悔灭恶作罪法。应如是说。若下品缠违犯如上他胜处法。及余违犯。应对于一补特伽罗发露悔法。当知如前。若无随顺补特伽罗可对发露悔除所犯。尔时菩萨以深重意乐起自誓心。我当决定防护当来终不重犯。如是于犯还出还净。

　　自受菩萨戒法(瑜伽四十一)

　　又诸菩萨欲受菩萨净戒律仪。若不会遇具足功德补特伽罗。尔时应对如来像前自受菩萨净戒律仪。应如是受。偏袒右肩。右膝著地。或蹲跪坐。作如是言。我如是名仰启十方一切如来已入大地诸菩萨众。我今欲于十方世界佛菩萨所。誓受一切菩萨学处。誓受一切菩萨净戒。谓律仪戒。摄善法戒。饶益有情戒。如是学处。如是净戒。过去一切菩萨已具。未来一切菩萨当具。普于十方现在一切菩萨今具。于是学处。于是净戒。过去一切菩萨已学。未来一切菩萨当学。普于十方现在一切菩萨今学。第二第三亦如是说。说已应起。所余一切如前应知准应受法。

　　八胜五想门

　　初说行殊胜相。一趣道胜。二发心。三福田。四功德。五受罪轻微。六处胎。七神通。八果报胜。发五观心。第一观一切众生犹如圣人想。第二犹如父母想。第三犹如师长想。第四犹如国王想。第五犹如家想。又发四愿。第一所有功德与十方一切众生同有。第二愿十方一切众生度生死烦恼海。第三愿十方一切众生共通十二部经。文义了了。第四愿十方一切众生俱至无上正等菩提。

　　听法仪(瑜伽四十四)

　　若诸菩萨欲听法时。作五种想。应从善友听闻正法。一作宝想。难得义故。二作眼想。能得广大俱生妙慧。因性义故。三作明想。已得广大俱生慧眼。于一切种。如实所知。等照义故。四作大果胜功德想。能得涅槃及三菩提无上妙迹。因性义故。五作无罪大适悦想。于现法中。未得涅槃及三菩提。于法如实简择。止观无罪大乐。因性义故。若诸菩萨欲从善友听闻法时。于说法师。由五种处。不作异意。以纯净心。属耳听法。一于坏戒不作异意。谓不作心此是破戒不住律仪。我今不应从彼听法。二于坏族不作异意。谓不作心此是卑姓。我今不应从彼听法。三于坏色不作异意。不作心此是丑陋。我今不应从彼听法。四于坏文不作异意。谓不作心此于言词不善藻饰。我今不应从彼听法。但依于义不依于文。五于坏语不作异意。谓不作心此语粗恶多怀忿恚。不以美言宣说诸法。我今不应从彼听法。瑜伽三十八。云何求闻正法。谓诸菩萨于善说法。应当安住猛利爱重求闻正法。略说猛利爱重之相。谓诸菩萨为欲听闻一善说法。假使路由猛焰炽然大热铁地。无余方便可得闻是善说法者。即便发起猛利爱重。欢喜而入。何况欲闻多善言义。又诸菩萨于自身分。及于一切资身众具饮食等事。所有爱重方后爱重。于百分中不及其一。乃至邬波尼杀昙分亦不及一。菩萨如是于善说法生敬重心。常乐听闻诸善说法。无有劳倦亦无厌足。净信深厚。其性柔和。心直见直。爱敬德故。爱敬法故。住法师所。无诘难心。有敬重心。无高慢心。专为求善。非显己德。为欲安立自他善根。不为利养恭敬因缘。菩萨具足如是功德。往法师所。无杂染心。无散乱心。听闻正法。云何无染心。谓听闻时。其心远离贡高杂染。远离轻慢杂染。远离怯弱杂染。由六相故离高杂染。谓听法时。应时而听。殷重而听。恭敬而听。不为损害。不为随顺。不求过失。由其四相离轻杂染。于听法时。恭敬正法。恭敬说法补特伽罗。不轻正法。不轻说者。又听法时。不自轻蔑。由此一相远离怯弱杂染。云何无散乱心听闻正法。谓由五相。一者求悟解心听闻正法。二者专一趣心。三聆音属耳。四扫涤其心。五者摄一切心听闻正法。何故求法。谓诸菩萨求内明时。为正修行法随法行。为广开示利悟于他。若求因明时。为欲如实了知外道所造因明论是恶言说。为欲降伏他诸异论。为欲于此真实圣教未净信者令其净信。已净信者倍令增广。求声明时。为令信乐典语众生于菩萨身深生敬信。为欲悟入诂训言音文句差别。于一义中种种品类殊音随说。若求医明时。为息众生种种疾病。为欲饶益一切大众。若诸菩萨求工巧明。为少功力多集殄财。为欲利益诸众生故。为发众生甚希奇想。为以巧智平等分布饶益摄受无量众生。求此五明。为令无上正等菩提大智资粮速得圆满。

　　说法门

　　菩萨为他说法有二。一随顺说。二清净说。随顺说如别解脱戒经中说。清净说于己有怨诸有情类。应住慈心为说正法。于恶行者。住利益心。应说正法。于诸有情无乐有苦放逸下劣有情。应当安住利益安乐哀愍之心为说正法。不以嫉缠增上力故自赞毁他。以无染心。不希利养恭敬赞叹。为他说法。

　　摄生方便门

　　四种方便于诸有情普摄调伏成熟。何等为四。一随摄方便。二能摄方便。三令入方便。四随转方便。是行布施名随摄方便。何以故。先以种种财物。布施饶益有情。为欲令彼听受所说奉教行故。若诸菩萨次行爱语。于彼彼处有愚痴者。为欲除彼所有愚痴令无余故。令其摄受瞻察正理。如是爱语名能摄方便。若诸菩萨知彼有情摄受瞻察正道理已。次行利行。拔彼有情出不善处。于其善处劝导调伏安处建立。名令入方便。若诸菩萨如是方便令趣入已。最后与其于正事业同共修行。令彼随转。由是因缘。令所化者不作是说。汝自无有净信尸罗慧舍智慧。何赖于善劝导于他。谏诲呵摈。与作忆念。是故同事名随转方便。

　　求法门

　　大乘庄严经论求法有四因缘。一为色。二为非色。三为神通。四为正法。为色者。相好因故。为非色者。灭烦恼病因故。为神通者。自在因故。为正法者。无尽因故。如梵天王问经说。菩萨求法具足四相。一者如妙宝想。难得义故。二如良药想。除病义故。三如财物想。不散义故。四如涅槃想。苦灭义故。由法是相好庄严因故如妙宝想。由法是灭烦恼病因故如良药想。由法是神通自在因故如财物想。由法是正法无尽因故如涅槃想。求法有三种大。一者方便大。由最上精进求世谛第一谛实不倒故。二他利大。由法作世间依怙以第一义安置故。三自利大。由一切功德如海满足故。

　　入法门

　　十住毗婆沙入寺品云。菩萨若入寺。应行诸威仪恭敬而礼拜供养。诸比丘在家菩萨若入佛寺。初欲入时。于寺门外五体投地。应作是念。此是善人住处。是空行者住处。无想行者住处。无愿行者住处。行慈悲喜舍者住处。正行正念者住处。若见诸比丘随所见业。见已恭肃敬心。礼拜亲近问讯。应作是念。若我恒沙劫。常于天祀中大施不休废。不如一出家。又念。在家多诸过患。出家皆无。随应广说。念出家者所行法事所得功德我何时得。广说三乘所有行相。是在家菩萨已慕尚出家。若入塔寺敬礼佛时。应生三心。一我当何时得于八部受诸供养。二何时当得神力。舍利流布世间利益众生。三我今深心行大精进得大菩提。我作佛已入无余涅槃。次随所作诣诸比丘。请诸法性相诣论师所。问戒持犯诣律师所。坐禅习定诣禅师所等。

　　应护正法门

　　菩萨五因缘故应受护正法。一知报诸佛恩故。二令法久住故。三以最上供养供养诸佛故。四利益无量众生故。五正法第一难得故。瑜伽七十云。由三过故不能无倒听闻正法。一散乱故。二愚痴故。三不恭敬故。有五种相为闻修器。一谦下心。二奉行心。三摄受义心。四善摄受义心。五恭敬心。文殊问般若经云。六时不声。礼佛时。听法时。众和合时。吃食时。正食时。大小便时。何故。如是天清净心为闻法故。以彼声故。心不得定故。诸天还以天去故。恶鬼来作不饶益事。

　　六度十种分别门

　　大乘庄严论第七度摄品云。此中六波罗蜜有十种义。一制数。二显相。三次第。四释名。五修习。六差别。七摄行。八治障。九功德。十互显。初数六。复次释第一云。为摄自利三事故唯有六。一增进。二不染。三不倒初。四如次令四事进。一资生成就。由布施故。二自身成就。由持戒故。三眷属成就。由于忍辱。四发起成就。由于精进。一切事业由此成故。第五禅定。能令烦恼不染折伏烦恼故。由此力故。第六般若。令业不颠倒一切所作如实知故。第二复次为摄二利六事故数唯六。初为摄利他三事故。在前三度令起正勤。一者施彼。二不恼彼。三忍彼恼。后为摄自利三事故在后三。一者有因由。依精进故。二者心住。由心不定故。三者解脱。由心已定令解脱故。第三复次为摄利他六事故。如其次第于彼受用令不乏故。不恼彼故。忍彼恼故。助彼所作令不退故。以神通力令归向故。以善说法断彼疑故。如是利他即成自利。第四复次为摄大乘四种因故度唯有六。一不染。二极敬。三不退。四无分别。修行施时。于财不染。无顾恋故。受持戒时。于诸学处。起极敬故。行忍进时。二不退。忍于众生非众生所作苦。得不退故。进于行善时。得不退故。行禅定般若时。此二无分别。止观平等摄故。第五复次为摄大乘六道故。道者何义。答有方便者为道。由施故。于资财不著为道。由戒故。于境不乱为道。由忍故。于生不舍为道。由进故。于彼诸善增长为道。由定故。令烦恼清净为道。由般若故。于智障清净为道。第六复次同唯识等摄三学释。第二显相者皆有四相。一治障。二合智。三满愿。四成生。治障者。檀等如次治悭等六。合智者。与无分别智共行。由通达法无我故。满愿者。施于求财随欲给与。戒于求戒以身口意护而教授之。忍于悔过与之欢喜。进于作业随欲助之。定于学定随欲授法。智于有疑随欲决断。成生者。先以施摄。后以三乘法随其所应而成熟之。先安立于戒等中。后以三乘成熟亦尔。第三次第者有三因缘。一前后。二下上。三粗细。以施为先。引后戒等故。以施为下。戒等上故。以施为粗。戒等细故。皆以次知。第四释名者。能除贫穷故名为施。能令清凉故名戒。能破嗔恚故名忍。能建立善故名进。能持心故名定。解真法故名慧。第五修习者。同杂集唯识论等。第六差别者。各有六义。一自性。一因。三果。四业。五相应。六品类。自性者。由以己物施诸受者故。施因者。由无贪善根与思俱生故。施果者。由财及身成就故。身成就故者。即摄命等五。谓得命。得色。得力。得乐。得辨。施业者。自他二摄。满足及大菩提。满足施相应者。由具足住不悭人心中故。品类者。法财无畏故。自性者。由住具戒乃至受学诸学足故。因者。灭是涅槃。为求涅槃度诸有边受行戒故。果者。善道及不悔等。次第至心住。因戒得故。业者有三。一能持。任持一切功德如大地故。二能静息一切烦恼故。三者无畏。由不能起一切怖憎等诸罪缘起。相应者。由一切时身口意业皆行善行故。品类者。谓二得一受。得即波罗提木叉二法。得即定道戒(余烦不述。更检文)。八对治者。檀离七著故。一资财著。二慢缓著。三偏执著。四报恩著。五果报著。六障碍著。七散乱著。此中障碍著者。谓檀所治贪随眠不断故。散乱著者有二。一下意散乱。求小乘故。二分别散乱。分别三轮故。余六障治初五翻前。谓戒离破戒著等。戒等离障碍著者。彼障碍随眠皆断故。戒等离分别著者。随其三轮不分别故。九功德者。一恒时舍。谓诸菩萨一切时施自身命与一切求者故。二离求不求报恩及以爱果。由大悲为因故。三建菩提。由施建立一切众生三乘菩提。四无尽。由无分别智所摄。乃至涅槃。其福无尽。无穷利益一切众生。复次六度有清净功德。且施彼求乞者。于菩萨所生三种喜。一得见时喜。二遂愿时喜。三求见求遂时喜。由不见不遂时不生喜故。菩萨一切于乞求者翻彼三喜亦生三喜故。一得见时生喜。二遂彼愿时生喜。三求见求遂彼时生喜。此中应知彼求者三喜不如菩萨。何以故。菩萨大悲具足故。六度有八无上。一者依。二类。三缘。四回向。五因。六智。七田。八依止。檀依者。以依菩萨故。类者有三。一物施。以舍自身命故。二无畏施。以救济恶众生故。三法施。以说大乘法故。缘者。以大悲为缘起故。回向者。以求大菩提故。因者。以先世施业熏习种子为因故。智者。以无分别智观察三轮故。田者有五人。一求人。一苦人。三无依人。四恶行人。五具德人。依止者。由三种依止故。一依止信向。二依止思惟。三依止三昧。

　　七似饶益门

　　庄严第十二。菩萨有七似饶益。一似母。二似父。三似善友。四似同侣。五似健奴。六似阇梨。七似和上。似母者。譬如慈母于子作五饶益业。一怀胎。二出生。三长养。四防害。五教语。菩萨饶益众生五业亦尔。一等心向众生。二生之于圣地。三长养诸善根。四防护诸恶作。五教习以多闻。譬如慈父于子作五种饶益业。一下种子。二教工巧。三为娉室。四付善友。五为绝债不令后偿。菩萨五业亦尔。一令起信以为圣体种子。二令学增上戒定以为工巧。三令得解脱喜乐以为娉室。四令劝请诸佛以为善友。五为遮诸障碍以为绝债。譬如善友于己作五饶益业。一密语为覆。二恶行令断。三善行称誉。四所造佐助。五遮习恶事。恶事四种。一射猎。二奸非。三耽酒。四博戏。菩萨五业亦尔。一非器者秘其深说。二犯戒者如法呵责。三具戒者以善称誉。四修行者教令速证。五魔事者即令觉知。譬如有智同侣于己作五饶益业。一与乐。二与利。三恒与乐。四恒与利。五不乖离。菩萨五业亦然。一与不颠倒乐世间成就者名乐。由此得乐受故。二与不颠倒利出世成就者名利。由此对治烦恼病故。余三可解。譬如健奴为主作五饶益业。一极诸所作。二得不欺诳。三忍诸打骂。四作事精好。五解巧于便。菩萨亦尔。一成熟众生。二开示出要。三忍诸恶事。四与世间乐。五与出世利。譬如阇梨于弟子作五饶益业。一教其诸法。二示其速要。三身知舒颜。四口知爱语。五心无悕望。譬如和上于弟子所作五饶益业。一度令出家。二与其受戒。三禁断诸过。四摄持以财。五教授以法。菩萨亦然。一令满二聚。二令得解脱。三令断诸障。四与世间乐。五与出世利。

　　菩萨五悕望门

　　菩萨五处常起悕望。一怖望六度增长。二六蔽损减。三成就众生。四胜进诸地。五悕望无上菩提。

　　六决定应作门

　　菩萨由六度增上得六种决定。一者财成决定。由施常得大财成就故。二生胜决定。由戒常得随意受生故。三不退决定。由忍诸苦常不退故。四修习决定。由进恒时习善无间息故。五者定业决定。由禅成就众生业永不退故。六者无功用决定。由智得无生忍。无分别智自然住故。菩萨为成就六度故。于诸地中决定应作六事。一必应供养。二必应学戒。三必应修悲。四必应勤善。五必应离諠。六必应乐法。如次能满六波罗蜜。菩萨必应常作六事。一厌五欲。不著施果报故。二自省过。谓昼夜六时常自省察所作三业。知过则改。三者耐苦。四者修善。五者不味。谓不啖禅味。恒欲界受生故。六者不分别。如次能令六度圆满。

　　六度九种分别门

　　瑜伽三十九。施波罗蜜九门。乃至智波罗蜜亦尔。颂云。自性一切难。一切门善士。一切种遂求。二世乐清净。如是九种相。是名略说施。一自性者。能施一切所应施物。无贪俱生思及因所发。能施一切无罪施物。身语二业定有果。见随所希求即以此物而行惠施。名施自性。二一切施者。略有二种。一内所施物。二外所施物。但施己身名内所施。若慜食吐活命众生数数食已吐所饭食施。名内外杂施。除上所说施。余一切所应施物。名唯外施。知内外施于彼众生唯令安乐不作利益。或不利益亦不安乐。即不施与。翻此即施。广有无量应施不施。思准可知。三难行施者。财物鲜少。自忍贫苦惠施于他。第一难行。所可爱物极生耽著。能自开意惠施于他。第二难行。极大艰辛所获财物惠施于他。第三难行。四一切门者。一自财物。二他所得。三施亲养爱仆。四施他来求。五善士施者。略有五相。净信而施。恭敬而施。自身而施。应时而施。不损恼他而行惠施。六一切种施者。有十三相。一无依。二广大。三欢喜。四数数。五田器。六非田器。七一切物。八一切处。九一切时。十无罪。十一有情物。十二方土物。十三财谷物施。一遂求施者有八相。一匮饮食。二匮车乘。三匮衣服。四匮严具。五匮资什。六匮涂饰香鬘。七匮舍宅。八匮乏光明。而求乞者施以光明。上七准此。八此世他世乐施者。略有九相。财有三。一妙净如法物而行惠施。二调伏悭吝垢而行惠施。三调伏积藏垢而行惠施。无畏有三。一拔济师子虎狼等畏。二拔济王贼畏。三拔济水火等畏。法施有三。一无倒说法。二称理说法。三劝修学处。如是九相能令众生此他世乐。财无畏此世。法施他世。九清净施者有十相。一不留滞施。二不执取施。三不积聚。四不高举。五无所依。六不退转。七不下劣。八无向背。九不望报恩。十不希异熟。速施不留故。不妄执著故。不积聚顿施故。谦下非竞胜故。不依名誉故。不悔广大不自轻故。胜妙物施故。于怨亲中悲心等施故。悲愍施不希报故。不希当果故。
　　戒九门者。一自性门有四种。一从他正受。二善净意乐。三犯已还净。四深敬专念。无有违犯。由从他受。外观愧故。善净意乐。违犯内惭故。还净专念。初无违犯。二因缘故。离诸恶作。初二为依。生惭愧故。由惭愧故。能护尸罗。由能护故。离诸恶作。又初二是法。后二是前二法所引。又初二第四能令不毁。犯已还净令犯还出。具四功德。能利自他。利益安乐无量众生。哀愍世间诸人天等故。二一切戒者有二种。谓在家分戒。出家分戒。此二略三即三聚戒。三难行戒者略有三种。一谓诸菩萨现具大财。族姓增上能弃。受持菩萨净戒。名第一难。若遭急难。乃至失命。于所受戒尚无少缺。何况全犯。名第二难。遍于一切行住作意。恒住正念。常无放逸。乃至命终无误犯轻。何况犯重。名第三难。四一切门戒者略有四种。一者正受戒。二本性戒。三串习戒。四方便相应戒。正受者。受先所受三聚净戒。本性者。住种姓位。本性仁贤。身语二业恒清净转。串习者多生修习三种净戒。一切恶法不乐现行。恶法深厌。善法乐修。深生忻慕。相应戒者。依四摄事。于诸有情善业恒转故。五善士戒者略有五种。谓诸菩萨自具尸罗。劝他受戒。赞戒功德。见同法者。深生欢喜。设有毁犯。如法悔除。六一切种戒者。以要言之。六种七种。言六种者。一回向戒。回向大菩提故。二广博戒。广摄一切所学处故。三无罪欢喜处戒。远离耽著欲乐自苦二边行故。四恒常戒。虽尽寿命不弃舍故。五坚固戒。利养恭敬本随烦恼不伏不夺故。六尸罗庄严具相应戒。具足一切戒庄严故。如声闻地说。言七种者。一止息戒。远离一切杀生等故。二转作戒。摄一切善故。饶益有情故。三防护戒。随护止息转作戒故。四大士相异熟戒。五增上心异熟戒。六可爱趣异熟戒。七利有情异熟戒。七遂求戒者略有八种。谓诸菩萨自谛思惟。如我悕求。勿彼于我现行断命不与而取秽邪虚妄离间粗恶绮语手块杖等诸非爱触加害于我。于他亦然。不遂求。俱不悦故。如是审思惟己命难因缘。亦不于他现行八种所求不遂不悦意事。八此世他世乐戒者略有九种。谓诸菩萨为诸有情。应遮而遮。应开而开。应摄正摄。应调正调。菩萨于中身语二业常清净转。名为四种。复有所余五度俱行净戒。即为五种。说名为九。能令自他现后安乐。名二世乐戒。九清净戒者略有十种。一初善受戒。为三菩提不为命故。二不太沉戒。于违犯时生悔愧故。及不太举戒。达离非处生悔愧故。三离懈怠戒。于睡卧等乐不耽著故。四离诸放逸所摄受戒。修习如前五支不放逸故。五正愿戒。远离利养不愿生天。自要修行故。六轨则具足所摄受戒。于诸威仪如法身语正现行故。七净命所摄具足戒。离矫诈等一切邪命过故。八离二边戒。远离受用苦乐边故。九永出离戒。远离一切外道见故。十于先所受无损失戒。于受无缺故。能如是习得五胜利。一十方佛护念。二将终生欢喜。三持戒为善友。四大功德藏满。五现后戒成性。
　　忍九门者。一自性者。或思择力。或由自性。堪忍怨害。由无染心。纯悲愍故。能有堪忍。此名自性。二一切忍者。在家出家各具三忍。耐怨害忍。起念五想略如能断疏。云何名忍。自无愤勃。不报他怨。亦不随眠。流注恒续。故名为忍。安受苦忍者。事有八。一依止处苦。二世法处苦。三威仪处苦。四摄法处苦。五乞行处苦。六勤劳处苦。七利他处苦。八所作处苦。依止处苦有四。即饮食等四事。世法苦有九。谓衰毁讥苦坏尽老病死。威仪处苦有四。即四威仪。摄法苦有七。一供养三宝。二供事尊长。三咨受正法。四咨受已广为他说。五以大音声吟咏赞诵。六独处思察。七修瑜伽所摄止观。乞行处苦有七。一毁形舍俗。二坏色衣服。三进止不纵住自兢摄。四依他活命。五尽寿乞求非久积用。六尽寿离淫。七尽寿离观舞倡打歌同龄携从等法。思胜解忍者。能于八种生胜解故。一三宝功德处。二真实义处。三佛菩萨大神力处。四因处五果处。六应得义处。七自于彼义得方便处。八一切所知所应行处。由二因缘于彼诸处善能安立。一长时串习故。二证善净智故。三难行忍者有三。于劣有情所。忍彼所作不饶益。名第一难。居尊位。于自臣隶不饶益事。堪能忍受。名第二难。于其种姓婢贱有情所作增上不饶益事。堪能忍受。名第三难。四一切门者略有四种。一于亲所作不饶益事。二于怨所作。三于中所作。四及于彼三劣等胜品。不饶益事皆能忍受。五善士忍者略有五种。谓诸菩萨先于其忍见诸胜利。谓能堪忍补特伽罗。于当来世。无多怨敌。无多乖离。有多喜乐。临终无悔。于身坏后。当生善趣天世界中。见胜利已。自能堪忍。劝他行忍。赞忍功德。见能行忍。慰意庆喜。六一切种忍有六七种。六者。了知不忍受非爱异熟。由怖故忍。于生哀怜心悲愍亲爱心亲善故忍。无上菩提为忍圆满故修行忍。夫出家者具忍辱力。非不行忍。由法受故修行于忍。种姓串习住自性故修行于忍。一切有情唯见诸法故修行忍。七种。谓于一切不饶益忍。从一切所忍。一切处忍。一切时忍。一切身忍。不捶打故。语忍不出非爱故。意忍不愤发故。七遂求忍者略有八种。于诸有苦来求索者。要逼能忍。于极凶暴上品恶业诸有情类。悲不恼忍。于诸犯戒。悲不恼忍。复有五种耐勤苦忍。堪耐除有情苦勤苦。耐求法勤苦。耐法随法行勤苦。耐为他说法勤苦。耐为有情所作正所有勤苦。八此世他世乐忍者略有九种。谓诸菩萨住不放逸。于诸善法悉能堪忍。于寒热能忍。于饥渴能忍。于蚊虻能忍。于风日能忍。于蛇蝎能忍。于劬劳忧恼能忍。于堕生老病死苦有情。哀愍而行能忍。如是能令自身于现法中得安乐住。不为一切恶不善法之所陵杂。能引后世安乐因缘。亦能令他修行二世安乐行。名二世乐。清净忍者略有十种。谓诸菩萨遇他所作不饶益事损恼违越。终不返报。亦不意愤。亦无怨嫌。意乐相续恒常现前。欲作饶益。先后无异。非一益已舍而不益。于有怨者自往悔谢。终不令他生疲厌已然后受谢。恐其疾厌才谢便受等。
　　精进九门者。一自性。谓诸菩萨其心勇悍。堪能摄受无量善法。利益安乐一切有情。炽然无间无有颠倒。及此所起身语意勤。名进自性。一切者。在家出家各有三种。一擐甲。二摄善。三饶益。擐甲者。谓诸菩萨于发加行精进之前。其心勇悍。先擐誓甲。若我为脱一切有情苦。以千大劫等日夜。处那落迦。不在余趣。证得菩提。假使过此百千俱胝倍数时劫方证菩提。我之勇悍亦无退屈。于求菩提非不进趣。既进趣已勤勇无懈。何况所经时短苦薄。名擐甲精进。摄善精进者。能为六加行能成辨六度。此复有七。一无动精进。一切分别本随惑异论苦触不倾动故。二坚固进。殷重加行故。三无量进。能现证一切明处故。四方便相应进。所应得义无倒顺行等通达故。五无倒进。为欲证得义愿所引故。六恒常进。无间加行故。七离慢进。由劝精进离高举故。由此疾证无上菩提一切善法最胜因缘。云何饶益有情进。此有十一。如戒品说。彼戒此进。彼此差别。难行进者。略有三种。一无间远离衣想食想卧想身想。于善无间修无懈废。名第一难。如是精进尽众同分。于一切时曾无懈废。名第二难。平等通达功德相应。不缓不急。无倒能引义利精进。名第三难。一切门者。略有四种。一离染法进。二引自法进。三净除业。四增长智进。善士进者。略有五种。一无所弃舍进。不舍一切欲加行故。二无退减进。如先所受随长养故。三无下劣进。勇猛炽然长时策励。无怯无退故。四无倒进。能引义利方便善巧所摄持故。五勤勇加行进。能于无上正等菩提。速进趣故。一切种进者。六种七种。总有十三种。六者。一无间进。谓一切时修加行故。二殷重进。谓能周备修加行故。三等流进。谓先因力所任持故。四加行进。数数思择善品加行故。五无动进。一切苦触不能动故。六无喜足进。少劣证中不喜足故。即经所说有势等五。云何七种。一与欲俱行进。数于菩提猛利欲愿随长养故。二平等相应进。本随烦恼不染缠心。能于善法等习而住故。三胜进进。若本随惑染心缠心。为显精进。如救头然故。四勤求进。勤求明处无厌倦故。五修学进。于所修学法随法行。能成办故。六利他进。于前说十一种相应知其相故。七善护进。所有精进起正加行。善自防守犯如法悔故。二世乐如忍应知。清净者略有十种。一相称进。二串习。三无缓。四善摄。五应时修习。六通达众相。七不退弱转。八不舍轭。九平等。十回向。大菩提相称者。为断彼彼诸随烦恼。修彼相称对治法门。如为断贪修不净故等。余准应知。
　　静虑九门者。自性。谓诸菩萨于菩萨藏闻思为先。所有妙善世出世间。心一境性。心正安住。或奢摩他品。或毗钵舍那品。或双运道静虑自性。一切静虑者。略有二种。即世出世。此各有现法乐住能引菩萨等持功德饶益有情。所有静虑身心轻安离过泯相。名现法乐。能引十方解脱愿智等。名为能引。饶益静虑有十一种。如前应知。谓诸菩萨依止静虑。于诸有情能引义利。彼彼事业与作助伴。有苦为除。于诸有情依如理说。于有恩者知恩报恩。于怖为救。于丧失处能解愁忧。于匮乏者施于众善。匡御于诸有情善随心转。于实有德赞美令喜。于诸有过能正调伏。为物现通。恐怖引摄。名一切静虑。难行者略有三种。已能安住广大殊胜极善静虑。为利有情还生欲界。名第一难。依止静虑。能发无量超过二种所行境菩萨等持。名第二难。依止静虑。速证无上正等菩提。名第三难。一切门有四。一有寻有伺静虑。二喜俱行静虑。三乐俱行静虑。四舍俱行静虑。善士有五。一者无爱味静虑。二慈俱行。三悲俱行。四喜俱行。五舍俱行静虑。一切种者。六种七种。言六种者。一善静虑。二无记变化。三奢摩他品。四毗钵舍那品。五自他利正审思惟。六能引神通威力功德静虑。言七种者。一者名缘静虑。二义缘。三止相缘。四举相缘。五舍相缘。六现法乐住。七能饶益他。遂求有八。一于诸毒药霜雹灾患。能息能成咒术所依静虑。二于界违所生众患能除静虑。三于诸饥馑火灾旱等现前在时。兴致甘雨静虑。四于怖畏能拔济。五于乏食堕在旷野诸有情类。能施饮食。六于乏财位所化有情。能施财位。七于十方界放逸有情。能正谏诲。八于诸有情随所生起。应作正作静虑。此世他世乐有九。一神通变现调伏有情静虑。二记说变现调伏有情。三教诫变现调伏有情。四于造恶者示现恶趣。五于失辨才能施辨才。六于失念能施忆念。七制造建立无颠倒论微妙赞颂摩咀理迦。能令正法久住。八于诸世间工巧业处。能引义利资生众具能随造静虑。九于生恶趣所化有情。为欲暂时息彼众苦。放大光明照触静虑。清净略有十一。由世间净离诸爱味清净静虑。二由出世净无有染污。三由加行净。四由得根本净。五由根本胜进净。六由入住自在净。七舍净虑已还复证入自在净。八神通变化自在净。九离一切见趣净。十一切烦恼所知障清净静虑。
　　慧九门者。一自性。谓能悟入一切所知。及已悟入一切所知。简择诸法。普缘一切五明处转。即慧自性。二一切有二。谓世出世。此各有三。一能于所知真实。随觉通达慧。二能于如所说五明处及三聚中。决定善巧慧。三能作一切有情义利慧。难行慧者有三种。能知甚深法无我智。名第一难。能了有情调伏方便智。名第二难。了知一切所知境界无障碍智。名第三难。一切门者略有四种。于二藏中。胜妙闻思二慧。及所应作随转。所不应作止息慧。及修习力所摄三摩呬多地无量慧。善士慧者有五。一听闻正法所集成慧。二内正作意俱行慧。三自他利行方便俱行慧。四于诸法中善决定慧。五舍烦恼慧。复有异门。一微细慧。悟入所知如所有性故。二周备慧。悟入所知尽所有性故。三俱生慧。宿智资粮所集成故。四具教慧。能于诸佛已入大地诸菩萨众。所闻法义具受持故。五具证慧。从净意乐地乃至到究竟地所摄受故。一切种六七。六谓四谛尽无生智是名六慧。七谓法智。类智。世俗智。神通智。相智。十力前行智。四道理中正道理智。遂求慧有八。一依法异门智。谓法无碍慧。二依法相智。三依法释词智。四依法品类句差别智。即三无碍解。五菩萨一切摧伏他论慧。六菩萨一切成立自论慧。七菩萨一切正训营为宗属家产慧。八菩萨一切善解种种王正世务慧。二世乐有九。谓诸菩萨于内明处能善明净善安住慧。余四明处能善明净非安住慧。一切菩萨即用如是于五明处善明净慧。以为依止。于他愚痴放逸怯弱勤修正行所化有情。如其次第。示现教导赞励庆慰慧。清净有十。于真实义有二慧。谓由尽所有性及如所有性。于流转有二慧。谓取正因果故。于执受义有二慧。谓倒不倒如实了知故。于方便义有二慧。谓应作不应作如实知故。于究竟义有二种慧。谓染净如实了知故。

　　五相名波罗蜜门

　　七十五云。谓诸菩萨所有布施略有五种。功德相应得入布施到彼岸数。一者无著。二无恋。三无罪。四无分别。五回向。如施戒等当知亦尔。无著者。谓于一切种施等障法中。无有挂碍。无恋者。谓于有染及彼果中。心无系著。无罪者。谓远离一切种施等随烦恼。无分别者。谓于施等不观遍计所执自性。回向者。谓以一切施等诸行愿得菩提果。于前九门皆随决了。

　　七相施等清净门

　　七十四云。菩萨所行惠施。由七种相乃得清净。谓施净。戒净。见净。心净。语净。智净。垢净。皆有十相。初清净十相者。一广大施。谓众多差别故。二平等施。无僧减故。三应时施。当彼所乐故。四上妙施。色等具足故。五清净施。非不净物所杂秽故。六如法施。无罪相应故。七随乐施。谓随求者所爱乐故。八利益施。随彼所宜故。九或顿或渐施。观彼求者故。十无间施。无断绝故。戒净十相者。一发勤精进所获财物而用惠施。二自手臂力所致物施。三离垢污物而用惠施。四如法施。五如法所得施。六息除诸恶施。七诸伏调根施。八殷重恭敬施。九自手而施。十于己仆从先行恩养。然后惠施来求者。见清净十相者。一不计度我能行施。二不将己量他施。三不观他当反报施。四不观当来有富乐施。五不观令无果施。六不观施不相似果施。七不观施有颠倒果施。八不观杀害为伴侣施。九不观奇变吉祥相施。十不为声誉称赞施。心清净十相者。一怜愍心施。二珍宝心。谓于施所。三平等心施。四调伏垢心施。五欣乐心施。谓由七相。一于未来求者。发欢喜心故。二于已来求者。初见便净信故。三于正施时。生悦豫心故。四生静定心故。五生无足心故。六生不恼心故。七施已不追悔心故。六忍辱心施。无厌倦故。七以慈心施恼害者。八以悲心于有苦者。九以喜心施于有功德者。十以舍心施于亲友所。语清净十相者。一先于施物。恣彼乞者。二彼若至时。称善来进。三远离颦蹙。平面而视。含笑先言。四以耎言共申安慰。五从此无间言当施汝可爱财物。六正发施言。七彼若遮障。纵容分布不出粗言。八于乞者不毁不呰。九若无施物。正言词谢许得随与。十于乞者终不对面呵责笑弄。令改容愧。智清净十相者。一由惠施智清净。二由求者智清净。三由施物智。四由施加行智。五由以施成熟有情智。六由方便善巧智。七由诸欲过患智。八由除垢智。九由友远离摄受智。十由隐覆六方智清净。惠施智净者。了施名言体相故。求者智净者。住福田想故。施物智者。于工巧业善巧速能集物而惠施等。加行者。勿令求者生疲倦等故。方便善巧智者。教导令行施等。除十四垢业。由友远离摄受智者。离四恶友近四善友而行施故。隐覆六方智者。谓隐覆六方而行惠施(此次三门如法华安乐品)。垢清净十相者。一远离懈怠垢。二远离贪垢。三远离嗔垢。四远离痴垢。五远离障垢有四障。一不串习。二匮乏。三耽湎。四观果。此离非道理垢。六善分布。七由圆满施。此离减少垢有二。一事圆满。二意乐圆满。事圆满有七。一施资产。二施国土。三施有情。四施庄严。五施舍宅。六施居处。七施内身。八由清净施。离不清净垢。由十种清净。即无著无取等。九善观察施离恶慧垢。谓观察施物。观察意乐。观察其田。观物者。观用胜积。观施胜用。以饶他故。观意乐四。于因无倒意乐。果中无著意乐。于生悲愍意乐。于智圆满意乐。观田五相。一于是处乞求可得。二于是处已有乞求复加贫匮。三于是处已有贫匮复无依怙。四于是处有无依怙复行恶。行。五于是处虽无此等而有修行。十具方便德而行惠施离无方便过垢。谓串习施不顾身命悲愍有情。真实义智无上菩提胜解教导强力逼迫处任恩报生及神力。

　　七非田不应施与门

　　非田不应施有七。一乞求者极大暴恶。曾为怨害归依怨害而有所求。二劝为善事终不能得。三心坏染污为染污事而有乞求。四为损恼而有乞求。五乞求者或自是魔。或魔所魅非处乞求。六乞求父母或复随一非所施物。七能为无义。

　　四摄如度九种门

　　四摄九门如前度。自性爱语。于诸有情常乐宣说悦可意语谛语法语引摄义语。为爱语自性。一切爱语者。略有三种。一设慰喻语。恒对有情远离颦蹙。先发善言。舒颜平视。含笑为先。或问安隐吉祥。或问诸界调适。或问昼夜怡乐。或命前进善来。以是等相慰问有情。二者设庆悦语。由此语故。若见有情妻子财谷其所昌盛而不自知。如应觉悟以申庆悦。或知信戒闻舍慧增。亦复庆悦。三设胜益语。宣说一切种德圆满法教相应之语。利益安乐一切有情。恒常现前以胜益言而为饶益。难行爱语者。略有三种。于能杀害怨家恶友。以善净心无秽浊心。思择为说如前三语。名第一难。于其上品愚痴钝根诸有情所。心无疑虑。思择为说种种法教。誓受疲劳。如理如法如善摄取。名第二难。于其谄诈欺诳亲教轨范尊者长老真实福田行邪恶行诸有情所。无嫌恨心。无恚恼心。思择为说如前三语。名第三难。一切门语有四。一欲断诸盖趣向善者。为说先时作法。二远离诸盖心调善者。为说增进四圣谛等相应正法。三在家出家多放逸者。无倒谏诲。方便令其出离放逸行住不放逸行。四于诸法中多疑惑者。为令当来离疑惑故。为说正法论议决择。善士爱语略有五种。为所化生能说。如来及诸菩萨有因缘法。有出离法。有所依法。有勇决法。有神变法。若所说法得处有因制立学处。名有因缘。若所说法于所受学有毁犯者。施设还净。名有出离。若所说法四依所摄。施设无倒法律正行。名有所依。若所说法能正显示出一切苦不退还行。名有勇决。若所说法作三神变。一切所说终不唐捐。名有神变。一切种爱语六种七种。言六种者。一于应听法开听爱语。二应制法遮制。三开示诸法法门。四开示无倒法相。五开示无倒训释诸法言词。六开示无倒法句品类差别。七种者。一慰喻爱语。二庆悦。三于他有情一切资具少希欲中。一切所作。及以正至少希欲中。广恣爱语。四安愍种种惊怖。五如理宣说所摄。六为欲令他出不善处安住善处。正见闻疑举呵。七请他有力饶益爱语。遂求有八。谓依四净语起八圣语。四净语谓四善语业。八圣语谓见言见等。二世乐有九。一说正法断亲属难愁忧爱语。二说正法断财位难愁忧。三说正法断无病难愁忧。四说正法断净戒难众苦。五说正法断正见难众苦。六说正法赞美净戒圆满。七说正法赞美正见圆满。八说正法赞美轨则圆满。九说正法赞美正命圆满爱语。清净爱语有二十种。如前力品。自性利行。由彼爱语。为诸有情。示现正理。随其所应。于诸所学。随义利行法随法行。如是行中安住悲心无爱染心。劝导调伏安处建立。略名自性。一切利行略有二种。一未成熟有情能成熟利行。二已成熟有情令解脱利行。复由三门。一于现法利劝导利行。二于后法利劝导利行。三于现后利劝导利行。于现法利劝导利行者。谓劝导以法业德招集守护增长财位。由此能令获大名称及现法乐。由资具乐摄受安住。于后法利劝导利行者。正劝导弃舍财位清净出家。受乞求行以自存活。由此能令决定获得后法安乐。不必获得现法安乐。于现后利劝导利行者。正劝导在家或出家者。渐次修行趣向离欲。由此能令现得轻安后生净天。或无余依界般涅槃。难行利行者略有三种。于先未行胜善根。因诸有情所能行利行。名第一难。难劝导故。于有善因现前耽著广大财位众具圆满有情利行。名第二难。广大放逸耽著转故。于诸外道著本异道邪见邪行有情利行。名第三难。彼于自宗愚痴执故。于正法律憎背执故。一切门利行有四。不信有情于信劝导。犯戒有情于戒劝导。恶慧有情于慧劝导。悭吝有情于舍劝导。善士利行略有五种。于真实义劝导有情。于应时宜劝导。于摄妙义劝导。于诸有情柔濡劝导。于诸有情慈心劝导。一切种利行有六七种。六谓若诸有情应正摄受正摄受之。应正调伏正调伏之。憎背圣教除其恚恼。处中住者令入圣教。已入圣教令其成熟。已成熟者令得解脱。七谓随所化生于善资粮守护长养。随小大乘或于远离。或于心一境性。或于清净诸障。或于修习作意正安处之。若有二乘种即于二乘而正安处。若大乘种即于大乘安处。遂求利行者有八。谓见有情于应惭处为无惭缠之所缠绕。方便开解令离彼缠。于余七缠亦尔。二世乐有九。谓于他有情。依净身业。劝离杀生。离不与取。离欲邪行。离一切窣罗若迷丽耶及以末陀放逸处酒。依净语业。劝离一切妄语。离离语。离粗语。离秽语。依净意业。劝离贪嗔痴。清净利行有十。依外清净有五。一无罪利行。二不转。三渐次。四遍行。五如应。诸恶行者于诸善中能正安处。名无罪行。于非解脱非定清净处。求为真解脱。求为定清净。即于其中能正劝导。名不转行。知劣中妙。随次为说下中上法。教诫教授令渐次修行。一切有情随力随能行义利行求乐者。即于其中随类劝导。名遍行利。于诸有情。若于自义善法三品功能差别可劝导者。及由方便功能差别可劝导者。于彼如彼方便劝导。名如应利行。依内清净有五利行。于诸有情。起广大悲。意乐现前。而行利行。于诸有情所作义利。虽受一切大苦劬劳。而心无倦。深生欢喜。而行利行。虽现安处最胜第一圆满财位。而自谦下。如奴如仆。亦如孝子旃荼罗子。其心卑屈。离憍慢我执。而行利行。于诸有情。心无爱染。无有虚伪。真实哀怜。而行利行。于诸有情。生起毕竟无复退转慈愍之心。而行利行。故总成十。同事者。若听是义。于是善根。劝化受学。或等或增。自现受学。与他同事。所化有情知同己事。受学决定坚固不退。以作是思。定能为我利益安乐。彼自现行。无有知无利益安乐自现行者。非诸菩萨如是同事。得诘难言。汝不受学。云何劝导教授于他。汝应从他咨受教诫。有诸菩萨是他同事而不自显与他同事。谓与等力而不自显。有非他同事而自显现与他同事。谓现生下劣而导他故。有是他同事亦自显现与他同事。谓见可化善根摇动。为令坚住。现与同事。或增或等。非他同事。亦不自显。与他同事。谓自行放逸弃舍他事。

　　各九得果门

　　前施乃至同事九门所得果者。一切施等。若多修习。若善清净。若具圆满(此三流至下诸门)。能感无上正等菩提金刚之身正法久住果。难行能感如来希奇法果。一切门得最胜有情天人所供养果。善士门得一切有情门最尊胜果。一切种得无量殊胜福德所摄相好庄严身果。遂求门能感如来座菩提座魔不能恼不倾动果。二世门得如来最胜静虑解脱等持等至乐果。清净门能感如来四一切种清净果。谓所依净。所缘净。心净。智净。无边可爱无罪胜果。

　　十业得短命报门

　　业报差别经云。有十种业。能令众生得短命报。一自行杀生。二劝他令杀。三赞叹杀。四见杀随喜。五于怨憎所欲令丧灭。六见怨灭已心生欢喜。七者坏他胎藏。八者教人毁坏。九者建立天祀屠杀众生。十者教人斗战互相残害。

　　十业长寿报门

　　十业能令众生得长命报。一自不杀生。二劝他不杀。三赞叹不杀。四见他不杀心生欢喜。五者见彼杀者心方便救免。六死怖者安慰其心。七见恐怖者施与无畏。八见诸患者起慈悲心。九见诸急难起大悲心。十以诸饮食惠施众生。

　　十业多病不病门

　　十业能令众生得多病报。一好喜打拍一切众生。二劝他令打。三赞打。四见打欢喜。五恼乱父母令心忧恼。六恼乱贤圣。七见怨病苦心大欢喜。八见怨病愈心生不乐。九于怨病所与非对治。十宿食不消而复更食。复有十业。能令众生得无病报。初四翻前四。五供养父母及诸病人。六见贤圣病瞻视供养。七见怨病愈心生欢喜。八见病苦者施与良药。亦劝他施。九于病苦起慈悲心。十于饮食自能节量。

　　十业丑好报门

　　十业令众生得丑陋报。一好行忿怒。二好怀嫌恨。三惑诳于他。四恼乱众生。五于父母所无爱敬心。六于贤圣所不生恭敬。七侵夺贤圣资生田业。八于佛塔庙断灭灯明。九见丑陋毁呰轻贱。十习诸恶行。十业令众生得端政报。一不嗔。二施衣。三爱敬父母。四尊重贤圣。五涂饰佛塔。六扫洒堂宇。七扫洒僧地。八扫洒佛塔。九见丑陋者不生轻贱起恭敬心。十见端政者悟晓宿因。

　　十业生下上族门

　　十业令得下族姓报。一不敬父。二不敬母。三不敬沙门。四不敬婆罗门。五于尊长不敬护。六于师长不奉迎供养。七见尊者不奉迎请坐。八于父母所不尊教诲。九于贤圣所不受教诲。十轻蔑下族。十业得上族报。翻前即是。十业令生得少资财报。一自行盗。二教他行。三赞他盗。四见盗欢喜。五于父母所减损生业。六于贤圣侵夺资财。七见他得利心不欢喜。八障他得利为作留难。九见他行施无随喜心。十见饥馑心不怜愍而生欢喜。十业令生得多资财。翻前可知。

　　礼塔十功德门

　　次文广辨杂业差别之报。礼佛塔庙得十种功德。一者得妙色好声。二有所发言。人皆信伏。三处众无畏。四天人爱护。五具足威势。六威势众生皆来依附。七常得亲近诸佛菩萨。八具大福报。九命终生天。十速证涅槃。

　　施盖十功德门

　　奉施宝盖得十功德。一者处世如盖覆护众生。二身心安稳离诸热恼。三一切敬重无敢轻慢。四者有大威势。五常得亲近诸佛菩萨大威德者。以为眷属。六者恒作转轮圣王。七者恒为上首修习善业。八九十报如礼佛后三。

　　施幡十功德门

　　奉施缯幡得十功德。一者处世如幢国王大臣亲友知识恭敬供养。二者豪富自在具大财宝。三者善名流布遍至诸方。四者形貌端严寿命长远。五者常于生处施行坚固。六者有大名称。七有大威德。八生在上族。九命终生天。十速得涅槃。

　　施饮十功德门

　　以钟铃施得十功德。一得梵音声。二有大名闻三识宿命。四所出言人皆敬爱。五常有宝盖以自庄严。六有妙璎珞以为服饰。七者面貌端严见者欢喜。余三如礼佛后三。

　　施衣十功德门

　　奉施衣服得十功德。一者面目端严。二肌肤细滑。三尘垢不著。四生便具足微妙衣服。五微妙卧具覆盖其身。六具惭愧服。七见者敬爱。余三准前。

　　施器及饮食得十功德门

　　器皿饮食各得十功德。如盂兰盆经赞述说。不能繁叙也。

　　施香十功德门

　　奉施香华得十功德。一者处世如华。二身无臭秽。三福香戒香遍诸方所。四随所生处鼻根不坏。五超胜世间为物归依。六身常香洁。七爱乐正法。受转正法。受持赞诵。余三如前。

　　施灯十功德门

　　以灯明施得十功德。一照世如灯。二随所生处肉眼不坏。三得于天眼。四于善恶法得善智慧五除灭大闇。六得智慧明。七流转世间常不在于黑闇之处。余三如前。

　　恭敬合掌十功德门

　　恭敬合掌得十功德。一者得胜福报。二生于上族。三得胜妙色。四得胜妙声。五得胜妙盖。六得胜妙辨。七得胜妙信。八得胜妙戒。九得胜妙多闻。十得胜妙智也。

　　劝发菩提心集卷下(终)

　　原夫此书者。发心修行之要路。菩提涅槃之大基。求佛行人不可不崇。依之先年之比。故清净光院家有御发愿被开上卷。其后关东名越光明寺苾刍静照特发誓愿。劝化数十贯之净财。式备中下开版费用。令同法苾刍照慧勤策诱贤干缘矣。冀流通永代。开发大心者。
　　正应三年庚寅三月二十五日
　　　　　　　　　西大寺沙门　睿尊记

