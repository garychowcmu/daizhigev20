  佛说正恭敬经
　　元魏 佛陀扇多译




　　　　佛说正恭敬经

　　　　元魏天竺三藏佛陀扇多译
　　如是我闻。一时佛住舍卫国祇树给孤独园。与声闻比丘二百五十人俱。菩萨五百人皆是如来种子。权行六道助佛扬化。知众生根威德自在。显发如来方便密教。其名曰生疑菩萨。宝德菩萨。光明王菩萨。慧登菩萨。德臻菩萨。悉达菩萨。无畏菩萨。觉首菩萨。财首菩萨。宝首菩萨。德首菩萨。目首菩萨。进首菩萨。法首菩萨。智首菩萨。贤首菩萨。如是等菩萨摩诃萨五百人俱。
　　尔时尊者阿难白佛言。世尊。乐法善男子善女人。当云何敬法及敬法师。尔时世尊告阿难言。止止阿难。今时众生不能恭敬及有敬法。
　　阿难白佛言。世尊。我今乐法及以敬法。已敬当敬。世尊。自我亲近如来以来。未曾得闻如此法门。以不闻故。恭敬如来必失仪则。今若闻者。故得如法修行是事。世尊。复有乐法善男子善女人。闻此法门即得修行。世尊。复有如来法中出家比丘。贫穷下贱但求衣食。不乐求法及敬法师。虽复亲近佛法。而行下贱不能隐覆。必当示现。世尊。是故我今现在自为。并及未来一切比丘。咨请如来如是敬法。世尊。我等云何得修正行。惟愿如来为我解说。
　　佛告阿难。乐敬法善男子善女人。若欲读诵请问。往至经法应当和上阿阇梨所。至其所已。应问和上阿阇梨。如来正法随心所乐。当知和上阿阇梨心所知法。先应咨请听问以不。师若听者。然后乃问。虽复岁数若十二十。为乐法故应往咨请及受依止。何以故。如来法中虽听五岁比丘得离依止。然彼人以初敬为法求乐法故。何以故。是人为欲成就自德行故。阿难。彼阿阇梨者。应如是与依止。或言可。或言如是。或言尔。或言利。或言教诲。或言谨慎行莫放逸。如法端正修行作。如是与依止。比丘成就如是等法。可与依止。彼得名为成就依止。假使百岁比丘不能通达如是等句。彼人应受依止。况能与他作依止师。若使无岁比丘成就如是等法。沙门密语即得名为以受依止。假使百岁自不达如是等法诸句律者。彼应受依止。是中诵经比丘。应于阿阇梨所作敬重心。及正恭敬彼读诵受经者。在阿阇梨前不得露齿。不得瞻足。不得动足。不得垒足。不得踔足。不得弄足。不得高座处坐。师不借问亦不得语。不得违师语。不得一向瞻相师面。住在师前三肘而立。师听坐即坐。坐已于师所起慈悲心。彼诵经者应先诵熟。熟者诵已。从师受经任意多少。随诸法门中若有疑者。先应咨请听问以不。师若听可然后当问。彼受经已右膝著地。两手接礼师足。若地处恶者。随所有道却退而行。当至平处。若地处先平。彼应礼师足然后当行。行至十肘复更作礼。然后随道而行。彼应作如是念。阿阇梨常逐我后。我不能远离阿阇梨。彼应知时。日三时到阿阇梨所。若不到者。应如法治。若到而不见阿阇梨者。彼应若草若木若杖若土块若石。令作记识。若阿阇梨在房宴坐者。彼应旋房礼敬然后当行。若有所作不问师。亦不得作。除大小便。不得向师作粗犷恶语。不得重循师语。随师所坐之处。若绳床若木床。皆不得坐。彼床若坏即应治之。彼应晨朝时往知时往。不得非时往彼。往已应问阿阇梨。当何所须及何所作。为入聚落不。若言入。阿阇梨所有衣被。应洗手自衣拭手。两手捉师衣已著净处。先与师净水洗手。然后授衣与师。于后安陀会拂尘与之。或覆身衣或雨衣。或所须余衣资用之者。彼应如是敬。不得阿阇梨前[口*弟]唾。若寺内若寺东西。不得左右反抄衣。不得缠头随师所居。有经行处扫洒令净。日三时拂扇。三时洗浴。三时咨问。取水为师乞食。若师有所作者。彼应用力作之。若食竟应从师索钵洗之。若与先洗师钵。然后自洗己钵。师若不与不得重索。何以故。阿难。未来有如是比丘。作是念言。如来等正觉钵无有洗者。彼学我故自欲洗之。如来听如是等人。夏取清凉冬取温暖。随所须者皆应得取。不得师前嚼杨枝。不得说师若好若恶。若遥见师应起迎接。阿难。若从读诵咨请一四句偈。是名阿阇梨。是故彼应恭敬阿阇梨。阿难。若不如是敬阿阇梨者。以不敬故住不正行。说师过恶者。彼不说我以为世尊。何以故。阿难。彼人不重佛不敬法不在僧数。何以故。阿难。如是痴人不得名为住正行中。阿难。住正行者。我为彼人说佛法耳。
　　尔时尊者阿难涕泣流泪作如是言。世尊。未来世中若有众生。能住能行如是等行。甚为希有。世尊。我能行住如是等行。世尊。若有比丘不能恭敬和上阿阇梨及说过者。彼人得何等报。佛告阿难。若有比丘不敬和上阿阇梨及说过者。我说彼人愚痴凡夫。何以故。阿难。不得说阿阇梨实恶。何况说虚。是中阿难。若不恭敬和上阿阇梨者。有辟支地狱名之为灭。彼人命终生彼地狱。彼人生已即有四头。身上火然如热铁丸。是中有诸虫名为铁狗。常所食啖彼人舌根。是处命终生畜生中。作虎狼野干。众生见者皆唱言。是虎狼野干。有所见者无能喜乐。以本口过故常食粪秽。受报已尽复生人中。常在边地无佛法处。虽生人中具足众恶。远离功德。身形色力不类人状。禀受身形不似父母。不为父母之所怜爱。常被恶谤远离诸佛。生生愚痴闇钝无智速堕地狱。何以故。以不恭敬教授施法。济拔难者故。阿难。如是等人数得苦法。阿难。假使读诵受持一四句偈。及以经卷书写供养。随彼字等劫。若顶若肩若背荷负彼师。及一切乐具而供养之。阿难。如是供养已。犹不能报阿阇梨恩。佛告阿难。未来世中有如是等诸恶比丘。得是经已而不恭敬阿阇梨和上者。以无行故。说阿阇梨和上过。我今当记如是比丘愚痴人等。堕诸地狱受大苦恼。阿难。我今告汝及以正敕。如来以说善恶道行。随彼众生所行善恶。得报如是。是故阿难。汝等今当应善恭敬应善思量。阿难。善恭敬善男子善女人得此法门者。赞叹出离诃欲不净。诸尘垢尽得法眼净。
　　尔时阿难更整衣服白佛言。世尊。此法之要当名何经。比丘比丘尼优婆塞优婆夷。云何受持修行。于未来世绍三宝种使不断绝。佛告阿难。此经名为正恭敬。如是受持。所谓爱佛爱法爱僧。佛说是经已。尊者阿难及诸比丘并诸菩萨闻佛所说。皆大踊跃欢喜奉行。

　　　　佛说正恭敬经


