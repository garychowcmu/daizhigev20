  清净毗尼方广经
　　后秦 鸠摩罗什译




　　　　清净毗尼方广经

　　　　后秦龟兹国三藏鸠摩罗什译
　　如是我闻。一时佛住王舍城只阇崛山。与大比丘僧八千人俱。菩萨摩诃萨万二千人及欲色界天净居天子。尔时世尊与诸无量百千大众。恭敬围绕而演说法。时有天子名寂调伏音。来在会坐。是时寂调伏音天子从坐而起。偏袒右肩右膝著地。合掌向佛。白世尊言。是文殊师利为住何处今此大众渴仰欲见。是善丈夫从其闻法。如是问已时佛告彼寂调伏音。天子东方过此十千佛土彼有佛国名曰宝主是中有佛号曰宝相如来应正遍觉现在说法文殊师利住在彼土。为诸菩萨摩诃萨而转说法。时彼天子白世尊言唯愿现相令文殊师利来诣此土。何以故。世尊。若从一切声闻缘觉有所闻法。不如从于文殊师利所闻法也唯除如来。其余说法无有胜者文殊师利若演说法。一切魔宫皆悉闇蔽。一切众魔悉能摧伏去增上慢。灭增上慢。若有未发菩提心者发菩提心。已发心者住不退转可摄者摄可舍者舍。顺如来欲令正法久住。尔时世尊知寂调伏音天子心已放白毫藏光普遍照此佛世界已东方过于十千佛土。普照遍彼宝主世界。时宝主世界菩萨摩诃萨见此光已白宝相佛言世尊。是何光相有此光明遍照此界。如是问已。宝相佛告诸菩萨言。善男子。西方去此十千佛土有国名娑婆。其中有佛号释迦牟尼如来应供正遍觉。现在说法。彼如来放毫藏一光。是光通彻。十千佛土来照此界。是诸菩萨白世尊言。以何因缘故。彼释迦牟尼如来应正遍觉。放毫藏一光。时佛报言。彼释迦牟尼如来国。有无量千亿菩萨皆悉集会。及释梵护世一切四众。欲见文殊师利童子从其闻法。以是缘故。请彼释迦牟尼如来放毫藏一光。时宝相佛告文殊师利。汝今可往娑婆世界。释迦如来应正遍觉喜欲见汝。及诸大众欲见闻法。文殊师利。白彼世尊。我今亦知如是光瑞。时文殊师利法王之子。与十千菩萨俱。头面敬礼宝相佛足。譬如壮士屈申臂顷。与十千菩萨没宝主界到娑婆界。住虚空中而不现形。雨种种花以供如来普及大众。积至于膝。杂色妙好色香适意。一切大众见雨此华。白世尊言。是何先相大雨此花。佛言。诸善男子。是文殊师利法王之子。与十千菩萨俱。来到此娑婆世界。住虚空中而不现形。雨花供我。时诸大众俱共同声白世尊言。我等欲见文殊师利法王之子。及诸菩萨摩诃萨睹其形容。时文殊师利及十千菩萨从空而下。顶礼佛足右绕已毕。各以神力化作座已却坐一面。时寂调伏音天子白世尊言。愿问文殊师利法王之子。建立言论众所欲闻。佛告天子。汝今自问文殊师利法王之子。随汝所疑。时寂调伏音天子问文殊师利。彼宝相佛土。云何说法汝乐于彼。文殊师利报言。天子。不生贪欲不灭贪欲。不生嗔恚不灭嗔恚。不生愚痴不灭愚痴。不生烦恼不灭烦恼。何以故。无生之法终无有灭。天子问言。云何文殊师利。彼土众生不生贪嗔愚痴烦恼又不灭耶。答言。不也天子。天子问言。彼佛说法为何所断。答言。为不生不灭而演说法。何以故。彼佛刹土不知断不修证。彼诸众生重第一义谛。非重世谛。天子问言。文殊师利。云何名为第一义谛。文殊师利言。天子。彼不住生又不住灭。无有处相非无处相。非相非无相。非相非虚空。色相非可相。非不可相。非尽可尽。无尽无有能尽。如是说名第一义谛。天子。义者非心非心相续。非言说句。无此无彼亦无中间。如是说名第一义谛。天子。又复义者。而不可得无文字行。是名第一义谛。何以故。佛说一切所有音声皆是虚妄。天子言。文殊师利如来所说可虚妄耶。天子。如来所说无实无虚妄。何以故。如来无二相。无住心无言说。非有为法非无为法。非说实非说虚。无二相。天子。于意云何。如来化人若有所说。为实为虚妄。答言。非实非虚妄。何以故。如来化人无有实故。文殊师利言。如是如是。天子。一切诸法无成就者。如来所说无实无虚妄。故名无二。天子言。文殊师利。云何如来说第一义谛。文殊师利言。天子。无有能说第一义谛者。何以故。是无言说无能说者。说是法时。五百比丘不受诸法漏尽心得解脱。二百天子逮得法忍。尔时寂调伏音天子问文殊师利。第一义谛甚为难解。文殊师利言。如是如是。天子。第一义谛实为难解。不正修行者实为难解。天子问言。文殊师利。云何菩萨名正修行。文殊师利言。若不说言。知是断是修是证是。何以故。若有相者。是贪是著是戏论。若有说言。是应知应断应修应证。是不名为正修行也。天子问言。文殊师利。云何菩萨正修行也。天子。如如等法界等五逆等。如法界等诸见亦等。如凡夫法等。学法亦等。无学法等。如声闻法等。缘觉法等。菩萨法等。佛法亦等。如生死法等。涅槃法等。烦恼亦等。诤讼亦等。天子问言。文殊师利。云何诤讼等烦恼亦等。文殊师利言。空故等。无相故等。无愿故等。何以故。空无分异故。天子。如宝器空泥器空。其中空界等无有异。无有种种以无二故。如是天子。如烦恼空及诤讼空。无有别异等无有二。天子言。文殊师利。菩萨颇修于圣谛不。文殊师利言。天子。若其菩萨不修圣谛。云何能为声闻说法。又复天子。菩萨修圣谛有观。声闻修圣谛无观。菩萨修圣谛有闲。声闻修圣谛无闲。菩萨修圣谛有缘。声闻修圣谛无缘。菩萨修圣谛。而正观之不证实际。菩萨修圣谛有善方便。不背生死向于涅槃。菩萨修圣谛观一切佛法。天子。譬如有人舍大伴主。独一无侣欲过旷路。心甚惊怖不敢复还。如是天子声闻亦尔。怖畏生死不还世间。舍一切众生不还生死。不观佛法无善方便。独一无二修行圣谛。天子。如大伴主多诸眷属多诸财产。资粮丰饶大获生利欲过旷路。天子。菩萨如是为大伴主。多诸眷属成大法利。多法资粮具足六波罗蜜成四摄法。普悉观缘一切众生。观生死回流正观佛法。从于佛土至于佛土。具善方便修于圣谛。天子。如疏薄物。若以瞻婆须曼婆师花所熏之香。香气速出。如是天子。声闻修谛速疾如是。不满所愿中入涅槃。彼亦不出于佛戒闻定慧解脱解脱知见功德之香。又亦不能断烦恼习。天子。如迦尸衣若以天宝沉水香熏。经百千年清净美香人天敬重。如是天子。菩萨百千万亿劫中常修圣谛。不中入涅槃欲满本愿。出佛戒闻定慧解脱解脱知见功德之香。能断结习。为诸人天阿修罗乾闼婆等之所敬重。寂调伏音天子。又问文殊师利。彼宝相如来应正遍觉。是佛国土诸声闻众为何如也。如乐于彼。文殊师利言。天子。彼土声闻不住于信。不教他信不护法界。非八人出过八邪。非须陀洹出过恶道。非斯陀含往来教化一切众生。非阿那含一切诸法无去来故。非阿罗汉受于一切三千界供。亦非声闻能持一切佛所说法。不断于欲不为欲热。不断于嗔不为嗔热。不断于痴不为痴热。于一切法离诸暗障。不断烦恼勤行精进。断于一切众生烦恼永无有生。过一切生随心欲生。无有我人众生之相。而教化众生无取无与。一切众生清净福田。无思无念而修正念。不生不灭而修正断。远离身心而出生神足。知于一切众生诸根到于彼岸。而修行根。摧一切结而修于力。遍知一切而修于觉。得于无为不证于道。到于实际而修于定。至于法界而修于慧。尽于无明而生于明。无有二行而证解脱。肉眼悉见一切众生一切佛国一切诸佛。天眼悉见一切众生死此生彼。慧眼观见一切众生生死无来无去。法眼见于诸法平等。佛眼明见一切佛界。天耳悉闻一切佛法。能受能持。一心能知一切众生所有心行。悉知宿命过去际劫。百千万亿神通能过无量佛刹。烦恼悉尽不证解脱。虽复可见然非色身。虽有言说无有文字。虽有思念而心无动。形色尊妙众相庄严。功德璎珞威德难当。名闻高远净戒涂香。世法不污烦恼不染。无粗恶言游戏神通。多闻增广辩才震吼善知变化。调伏闇冥大慧明照。所说无滞总持究竟。常为诸佛之所护念。声闻所念常恒专念。菩提之道其念如海。定如须弥忍如大地。勇健降魔犹如帝释。无能轻者寂静如梵。无有等等犹如虚空遍入一切。天子。彼宝相佛土声闻如是。所有功德复过于此。说是法时。于是会中五百比丘五百比丘尼。五百优婆塞五百优婆夷。五千天子向声闻智。说如是言。世尊。我等愿为彼宝相如来作声闻众。文殊师利言。善男子。非声闻心能生彼土。汝等可发无上道心得生彼土。诸生彼者皆是发阿耨多罗三藐三菩提心。尔时是等即发无上正真道心。如来悉记当生彼土。时寂调伏音天子。问文殊师利。云何名为菩萨毗尼。云何名为声闻毗尼。文殊师利言。天子。怖畏三界毗尼。是声闻毗尼。受无量生死欲化一切诸众生等生于三界毗尼。是菩萨毗尼。轻毁功德庄严毗尼。是声闻毗尼。自集功德庄严毗尼。是菩萨毗尼。自断一切诸烦恼结。是声闻毗尼。欲断一切众生烦恼。是菩萨毗尼。不念成熟一切众生一切佛法。是声闻毗尼。念欲成熟一切众生一切佛法。是菩萨毗尼。非为一切诸天所识。是声闻毗尼。一切三千大千世界诸天识知。是菩萨毗尼。一切魔舍是声闻毗尼。一切三千大千世界诸魔[口*睪]哭。一切众魔生于怨憎生摧伏想。是菩萨毗尼。唯独照明是声闻毗尼。普欲照明一切世间。欲照明成就一切佛法。是菩萨毗尼。自观之心是声闻毗尼。观一切佛法是菩萨毗尼。渐次毗尼是声闻毗尼。一念悉知是菩萨毗尼。断三宝种是声闻毗尼。持三宝种是菩萨毗尼。如破瓦器不可修补。是声闻毗尼。如金银器破还可修治。是菩萨毗尼。无善方便是声闻毗尼。成就方便是菩萨毗尼。无有十力四无所畏。是声闻毗尼。成就十力四无所畏。是菩萨毗尼。少水果树是声闻毗尼。园林堂阁法乐可乐。是菩萨毗尼。无六波罗蜜无四摄法。是声闻毗尼有六波罗蜜具四摄法。是菩萨毗尼。不断一切习是声闻毗尼。灭一切习是菩萨毗尼。又复天子。略说有限所摄。有少法功德有少戒闻定慧解脱解脱知见。是声闻毗尼。无量无量所摄。无量功德。无量戒闻定慧解脱解脱知见。是菩萨毗尼。
　　尔时世尊赞文殊师利。善哉善哉。文殊师利。汝快说此菩萨毗尼。文殊师利。听我少说成满汝义。文殊师利。譬如二人。一赞大海二叹牛迹。文殊师利。于意云何。是人能赞是牛迹中几所功德。文殊师利白言。世尊。大海无量。牛迹甚少。当何所赞。佛言如是知声闻毗尼犹如牛迹小无功德无可赞叹。声闻乘人亦复如是。文殊师利。于意云何。彼第二人能赞大海功德不也。文殊师利言。世尊。而是大海有无量功德无量可叹。佛言。当知菩萨毗尼亦复如是。譬如大海无量功德无量可叹。当知大乘亦复如是。说是法时。万二千天子发阿耨多罗三藐三菩提心。而说是言。世尊。我等亦当修学如此菩萨毗尼。调伏无量一切众生。时寂调伏音天子问文殊师利。汝今修学何等毗尼。声闻毗尼。缘觉毗尼。菩萨毗尼。文殊师利言。天子。于意云何。颇有大海不纳众水。天子答言。文殊师利。无有大海不纳众水。文殊师利言。如是天子。菩萨毗尼犹如大海。所有毗尼无不纳受。所谓声闻毗尼。缘觉毗尼。菩萨毗尼。一切毗尼。天子言。文殊师利。所言毗尼。毗尼者为何等义。文殊师利言。天子。毗尼毗尼者。调伏烦恼。为知烦恼故名毗尼。天子言。文殊师利。云何当修调伏烦恼。云何知烦恼。文殊师利言。若自妄想。若他妄想。自他妄想不正忆念。自想他想颠倒不实。诸见所缚无明为首。如是则能发生烦恼。若不自妄想。不他妄想。不自他妄想。专正忆念不自想他想。断于颠倒不住诸见。除去无明不行二行。如是则便不起烦恼。烦恼不起是毕竟毗尼。天子。是名毕竟毗尼。若以圣智知于烦恼。虚妄诈伪是无所有。无主无我无所系属。无来处去处。无方非无方。非内非外非中可得。无聚无积无形无色。如是名为知于烦恼。天子。如人知于毒蛇种性。能寂彼毒。如是若知结使种性。能寂烦恼。天子问言。云何名为烦恼种性。文殊师利言。妄想是烦恼种。若不妄想则便不起。若其不起则非烦恼。若无烦恼则无窟宅。若无窟宅则无所烧。亦无所住。若无所住名毕竟毗尼。如是名为知烦恼种性。天子问言。云何文殊师利。是调伏烦恼。为实为不实。文殊师利言。天子。如人梦为毒蛇所螫。以苦痛故服于毒药。蛇毒消除苦痛便差。天子。于意云何。如彼人者为蛇所螫。为实不实。天子答言。文殊师利。此是不实。无有实故。当除何毒。文殊师利言。毒蛇不实除亦不实。应如是知。诸圣毗尼亦复如是。天子。汝作是言云何是调伏烦恼。为实为不实。天子。若我无我烦恼无烦恼。若我实者烦恼亦实。是中若我无我。烦恼无烦恼。都不可得。若如是者当何调伏。何以故。天子。一切法寂以无生故。一切法寂不可取故。一切法寂无形相故。一切法尽无所有故。一切法无尽以无生故。一切法无生无所有故。一切法无灭无有坚实故。一切法无作无作者故。一切法无作无有我故。一切法无我以无主故。一切法无主如虚空故。一切法无来以无体故。一切法无去以无际故。一切法无住无住处故。一切法无住无生灭故。一切法无为以无漏故。天子。一切法无与毕竟调伏故。寂调伏音天子复问文殊师利。一切诸法以何为门。文殊师利言。不正修门增生死故。正修行门获涅槃故。正修行门得自在故。不正修门不得自在故。疑惑门闇障碍故。达解门无暗障故。妄想门增烦恼故。无妄想门无烦恼故。识门有结使故。无识门无结使故。觉门多事务故。寂门一切寂静故。见门增憍慢故。空门灭憍慢故。恶知识门生诸恶法故。善知识门生诸善法故。邪见门生诸苦本故。正见门生诸善本故。悭惜门贫穷故。布施门大财封故。毁戒门诸恶道故。持戒门诸善处故。诤讼门障诸法故。忍辱门增胜法故。懈怠门令心垢故。精进门心无垢故。觉观门多乱闹故。禅定门心一处故。无智慧门如痴羊故。智慧门三十七助道分故。慈门不障智故。悲门质直无虚伪故。喜门集法宝故。舍门离爱憎故。正念门不失本善根故。断门修正行故。神足门身心轻故。根门信为首故。力门摧伏一切诸烦恼故。觉门顺觉诸法故。八圣道门出过一切诸非道故。复次天子。菩提心门一切佛法故。摄一切法门于一切法得自在故。摄众生门演说法故。善方便门处非处故。慧度门到于一切众生心行之彼岸故。六波罗蜜门大乘故。六神通门慧光明故。法施忍门不随他智故。天子又问。文殊师利。何等为法界门。文殊师利言。天子。普遍门是法界门。天子言。何界是法界。文殊师利言。一切众生界是法界。天子言。文殊师利。法界有边际不。答言。天子。于意云何。虚空有边际不。不也。文殊师利。天子。犹如虚空无有边际。法界亦尔无有边际。天子言。文殊师利。汝知法界耶。答言。天子。法界不知法界。天子言。文殊师利。汝知何法有如是辩。答言。天子于意云何。响知何法而出音声。天子言。响无所知而出音声。以因缘故而有音声。如是天子。菩萨缘众生故。而有所说。天子言。汝住何处能有所说。答言。天子。犹如如来化人所住。而有所说。我住亦尔。天子言。如来化人无有住处。答言。天子。如来子人无所住而有所说。一切诸法亦无所住。而有所说。天子言。文殊师利。若一切法无住。汝住何处成无上道。文殊师利言。天子我住无间。成无上道。天子言。无间为住何处。答言。无间住无根本。天子言。文殊师利。住无间者必堕地狱答言。天子如是如是如来所说造五无间必堕地狱。天子。我今亦住于五无间。天子。菩萨住五无间成无上道何等为五菩萨摩诃萨从初发心求无上道。中间不堕声闻缘觉地。是初无间。我应救济一切众生中间无懈。是二无间。舍一切物中间无悭。是三无间。知诸法无生。中间不与诸见共住。是四无间。若知若见若断平等正觉。以一念相应慧而觉知之。中间不起必成正觉。是五无间。若菩萨住是五无间。成阿耨多罗三藐三菩提。天子言。文殊师利。颇有凡夫住五无间堕于地狱。菩萨亦住此五无间。成于无上正真道耶。答言有。天子言。以何因缘故。答言。天子。一切法空。解于空故名得菩提。一切诸法。无相无愿非有为。无生无起因缘生。觉是因缘故名觉菩提。
　　天子言。文殊师利。谁信此法。答言。天子。若佛如来尚不生信。况复声闻。天子又问。谁解是法。答言。不行我相者。又问谁信是法。答言。不住此彼岸者。天子言。若不住此彼。谁想是法。答言。于一切法无忆想者。又问谁持。答言。不持一切结使者持。天子又问。此经当至何等人手。答言。至与一切众生法者之手。又问。彼何形色。答言。天子。彼有法色。非阴界入色。又问。彼有何行。答言。彼有空行无相行无愿行。又问。彼趣何处。答言。天子。彼当趣向一切至处。到于一切众生心行。至无所至。天子问言。文殊师利。菩萨退不。答言。天子若菩萨退阿耨多罗三藐三菩提。无有是处。天子言。谁为退者。答言。一切诸烦恼退。一切声闻缘觉地退又问。谁是不退。答言。三昧等者是无有退。天子言。文殊师利。何等为三昧。答言。无二无别异。天子言。文殊师利。若一切法无有别异。谁为别异。答言。天子。不知一切法平等者。分别为二。彼行二行堕于二行。若知平等不行别异。若知平等彼趣平等。天子又问。文殊师利。颇有菩萨具于烦恼成菩提耶。答言有。天子又问是谁。答言。天子。若菩萨断结使是声闻。若菩萨知一切众生烦恼结使。大悲增盛发于无上正真道心。是有菩提。天子问言。颇有悭吝成檀波罗蜜耶。答言有。问言是谁。答言。天子。若菩萨不舍菩提之心。摄护众生。如是悭吝是檀波罗蜜。天子又问。颇有毁戒名尸波罗蜜耶。答言有。问言是谁。答言。天子。若菩萨多益一切众生不自观戒。如是毁戒名尸波罗蜜。文殊师利。颇有菩萨舍于堪忍名忍波罗蜜耶。答言有。问言。是谁。答言。天子。若菩萨舍外道禁戒坚住佛戒。是名羼提波罗蜜。文殊师利。颇有懈怠成精进波罗蜜耶。答言有。问言是谁。答言。天子。若菩萨于声闻缘觉地生于懈怠。勤加修习无上正道。是名毗梨耶波罗蜜。文殊师利。颇有不定心名禅波罗蜜耶。答言有。问言是谁。答言。天子。菩萨梦中不生声闻缘觉地心。是菩萨不定心。是名禅波罗蜜。文殊师利。颇有无慧名菩萨般若波罗蜜耶。答言有。问言是谁。答言。天子。谓无慧者而是菩萨。不作一切世间蛊道诸恶咒术厌镇颠狂。苦于一切众生法慧。是菩萨成就具一切智。是名般若波罗蜜。是时世尊赞文殊师利。善哉善哉。文殊师利。善说菩萨应作不应作。汝如是说。文殊师利。听吾少说。文殊师利。如人饥羸宁忍饥苦。终不服于杂毒之食。菩萨如是。宁悭贪毁戒嗔诤懈怠。乱心妄念愚无智慧。不住声闻缘觉地中。正念施戒忍进禅慧。何以故。菩萨于中应生怖畏。天子问佛。菩萨不怖畏结使耶。佛言。应怖。天子。但菩萨于声闻地中倍应生怖。天子。于意云何。如人护命。为畏斩头畏斩手足。天子白佛。彼畏斩头不畏手足。何以故。世尊。人斩手足能修福业。以是因缘得生天上。世尊。若人斩头失于寿命。不修德行。佛言。如是。天子。菩萨宁当毁犯禁戒。终不舍于一切智心。宁为菩萨具诸烦恼。终不作于漏尽罗汉。天子叹曰。希有世尊。是菩萨所行胜余世间。世尊。诸声闻持戒勤加精进。即是菩萨毁禁懈怠。佛言。如是如是。如汝所说。天子。如贫人食是转轮王毒。如是天子。声闻勤进断诸烦恼。尚不安乐阎浮众生。况复一切诸众生也。天子。如大商主多财封邑。大舍勤进多所利安多所养育。菩萨如是行大慈悲。于一切众生兴起大悲修行。精进养育无量一切众生。令得世间出世间乐。是时长老大迦叶白世尊言。诸声闻人证无为法。菩萨唯得有为之法。云何有为菩萨。胜无为声闻。佛言。迦叶。我今为喻。诸有智者因是得解。迦叶。譬如有人破析一毛以为百分。是人复以此一分毛。点满四大海中之酥。迦叶。于意云何。是人毛分取四海酥。能作是念。我所取多非海中者。迦叶白言。不也世尊。佛言。迦叶。汝意云何。于此二分。何者为胜。何者为大。何者为多。何者大价。迦叶白言。假使令取千亿由旬。余者犹胜犹大犹多有于大价。况以毛分唯取一渧。佛言。迦叶。如毛百分以一分毛取一点酥。声闻所有无为智慧。亦复如是。佛智所知。迦叶。如满四大海中之酥。菩萨有为善根功德。亦复如是。用以回向无为智故。迦叶。譬如蚁子含持一粒。犹如秋月成熟谷满大地。迦叶。于意云何。何者为胜。世尊。秋月成熟谷满大地。有无量谷。救济养育无量众生以为资粮。世尊。蚁持一粒无所利安。迦叶。蚁持一粒。如诸声闻解脱之果亦复如是。如秋谷成熟满于大地。当知菩萨六波罗蜜四摄之法。善根功德亦复如是。成熟养活无量众生。安置世乐出世间乐及涅槃乐。迦叶。如有百千水精珠担而来入城。若一无价琉璃宝珠置之船上。若其安隐达阎浮提。救护一切贫穷困苦。迦叶。于意云何。是百千担水精入城。是无价宝一琉璃珠可为比不。不也世尊。迦叶。是百千担诸水精珠来入城者。喻于声闻无为功德。亦复如是。如一无价宝琉璃珠船上安隐。至阎浮提多所安乐。菩萨如是不断三宝种。发于一切智宝之心多所安乐。时大迦叶白世尊言。未曾有也。如来善说。诸菩萨等发于一切智宝之心。出过一切声闻缘觉。尔时宝主世界菩萨诸与文殊师利来者。闻说是已白世尊言。一切言说皆是戏论。是差别说呵责结使说。世尊。宝相佛土无有是说。纯明菩萨不退转说。无差别说。世尊难有。释迦牟尼如来应正遍觉能忍是苦。得一切法无有差别无上中下。一味法性安置三乘。是诸菩萨即以天花散供佛上。语文殊师利。我等可还宝主世界。文殊师利言。汝等可去宜知是时。诸菩萨言。汝不去耶。文殊师利言。善男子。一切世界皆悉平等。一切佛等一切法等一切众生等。我住于彼。何所为作。诸菩萨言。以何事故。一切世界等一切佛等一切法等一切众生等。文殊师利言。诸善男子。一切刹土如虚空故等。诸佛法界不思议故等一切诸法虚伪故等。一切众生无我故等。以是义故我如是说。一切世界等乃至一切诸众生等。时文殊师利现神通力。以神力故令娑婆界。如宝主界等无差别。令世尊释迦牟尼。如宝相如来等无差别。彼诸菩萨各作是念。我等已到宝主世界。于释迦牟尼佛生宝相佛想。即白佛言。谁使我等来至此土。佛言。谁将汝去。诸菩萨言。文殊师利童子将我等去。佛言。彼将汝来。尔时文殊师利语诸菩萨。善男子。汝等各各入定观之。谁将汝来。谁将汝去。时诸菩萨各入定观各作念言。我等不动娑婆世界去。我等自谓至宝主界。世尊。未曾有也。文殊师利以神通力三昧之力。使我等谓到宝主界。犹故不动是娑婆界。世尊。愿令一切众生。悉得如是神力如文殊师利。尔时佛告宝主世界诸来菩萨。善男子等。如金器银器颇梨器琉璃器水精器铁器金刚器栴檀器宝器瓦器木器。其中空界。器虽种种其空无异。如是一法性一如一实际。然诸众生种种形相各取生处。彼自体变百千亿种形色别异。谓地狱色畜生色饿鬼色。天色人色。声闻色缘觉色菩萨色佛色。以平等故色等如。如等故色等如。空等故色等。善男子。文殊师利以是事故说。一切世界等乃至一切众生等。是故说言我今不往。是时世尊以如是法。示教利喜诸菩萨已。头面礼足绕佛三匝出众不远。没娑婆界往宝主界。是时佛告阿难。汝受此经持读诵说。于大众中为人广说。大德阿难白世尊言。我已受持。世尊。当何名斯经。云何受持。佛告阿难。此经名寂调伏音天子所问。亦名清净毗尼。亦名一切佛法。佛说是经已。大德阿难。寂调伏音天子。文殊师利等一切菩萨。大迦叶等一切声闻。闻佛所说。皆大欢喜。

　　　　清净毗尼方广经


