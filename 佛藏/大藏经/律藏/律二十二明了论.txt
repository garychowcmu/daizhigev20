  律二十二明了论
　　弗陀多罗多造  陈 真谛译




　　　　律二十二明了论一卷

　　　　正量部弗陀多罗多法师造
　　　　陈天竺三藏真谛译
　　如本二十二明了论。能分别解释律所立名。我今当说。
　　偈曰。毗尼毗昙文所显。与戒及护相应人。
　　释曰。由对治上心惑。应说诸护数量。三界上心惑。有二百九十四。是彼所起。非护亦有二百九十四。为对治。彼有善及无覆无记。诸护合有五百八十八。是人与此对治护相应。复有别释。欲界上心惑。有一百三十七。从此随一上心惑。能染污眼根地。于第四心及初至心。此眼根不护。有一百三十七。如眼根。耳根亦尔。鼻舌身根不护。各有二十五。如眼耳根。意根不护亦尔。有一百三十七为对治。彼应知。二品护合。有九百七十二。色界上心惑。有八十六。从此随一上心惑。能染污眼根地所生不护。有八十六为对治。彼二品护各有八十六。耳根意根不护二护亦尔。色界身根不护。有十四能对治。彼二品护。各有十四。无色界上心惑有七十一。从此随一上心惑。能染污心地所生。不护有七十一为对治。此二品护。各有七十一。三界护合。有一千六百五十八。是人与此对治护明相应。
　　偈曰。诸佛所赞修三学。不看他面我当说。
　　释曰。若人与如此等护相应。此人能欢喜如来。由二功德相应故。是故诸佛赞叹此人。修三学者。于诸佛正法。正学有三。谓依戒学依心学依慧学。此三学生起。位在忍名相世第一见地修地中。或依三业道立三学。或依道分立三学。或依三藏立三学。或依三法身立三学。由此义。是人于名句字义及正行。心明了无疑。是故自在不系属他。故说不看他面。略释如此。因前所说护约。正业正语正命。更释此人功德。
　　偈曰。明八戒护九十六。分别差别义相应。
　　释曰。云何八。明了戒约道三分。分别为九十六。戒本有二种。谓身业口业。云何分别。此为八。此中身业有四种。一离杀生。二离偷盗。三离邪淫。四离非摄。口业有四种。一离妄语。二离破语。三离恶语。四离非应语。此八种业。由身由口由心。若自受有二十四。若教他受。亦有二十四。若见他受行。生随喜心。亦有二十四。若自行先所受。亦有二十四。此四二十四。合成九十六。复次身四种邪业。若由无嗔无痴善根所离成八。说名正业。口四种邪业。若由无嗔无痴所离成八。说名正语。身口八邪业。若由无贪所离成八。说名正命。若自受令他受。见他受行生随喜。自行先所受。各二十四。约圣道分判此八。明了戒合九十六。是人与如此等戒相应。
　　偈曰。倍二十一千福河。流善法水洗除污。
　　释曰。云何倍二十一千福河。成四万二千福河。律中如来所立戒。有四百二十。于婆薮斗律。有二百戒。于优波提舍律。有一百二十一戒。于比丘尼律。有九十九戒。此四百二十戒中。随一一戒。各能生摄僧等十种功德。一一功德能生十种正法。谓信等五根。无贪等三善根。及身口二护。合成四万二千福河。由此福河。恒能洗浣破戒垢污。余义在波罗提木叉论中应知。
　　偈曰。解戒五相九毗尼。
　　释曰。如诸佛所立戒。于一一戒中。应了别五相。一缘起。二起缘起人。三立戒。四分别所立戒。五决判是非。此中初波罗夷缘起者。于鞞舍离国。由饥饿难事为缘起。起缘起人者。是须陈那比丘。立戒者。若比丘共余比丘。于学处至得同命。未舍戒不显自身羸弱。更行淫欲法。乃至于雌畜生。犯波罗夷无共住。分别所立戒者。此中何者为比丘性。谓依圆得至得。乃至由犯此罪不得共住。决判是非者。此中比丘于三处犯波罗夷。乃至说戒究竟。于一一戒。应知皆有五相。若人能如理了别此五相义。此人必定能解九毗尼义。何者为九。一比丘毗尼。二比丘尼毗尼。三二部毗尼。四罪毗尼。五惑毗尼。六有愿毗尼。七无愿毗尼。八一处毗尼。九一切处毗尼。比丘毗尼者。如故意出不净。如此等相罪。但属比丘毗尼。比丘尼毗尼者。如独行。如此等相罪。但属比丘尼毗尼。二部毗尼者。是二部所学处。如初波罗夷。如此等相罪。属二部毗尼。罪毗尼者。八缘起所生诸罪。如法对治除灭。惑毗尼者。三界五部或九。永断智及灭。有愿毗尼者。是十种学处。无愿毗尼者。是正羯磨竟时。四万二千学处并起。一处毗尼者。如受戒洗浴等事。一切处毗尼者。谓一切时应共学处。若人能如理了别此九毗尼义。此人必定能解五部等义。
　　偈曰。解罪五部八缘起。
　　释曰。律中说罪有五部。第一波罗夷部。有十六罪。第二僧伽胝施沙部。有五十二罪。第三波罗逸(羊逆反)尼柯部。有三百六十罪。第四波胝提舍尼部。有十二罪。非四部所摄。所余诸罪共学对。及婆薮斗律所说罪。一切皆是第五独柯多部摄。若人能如理了别五部罪。此人必定能解八缘起所生罪。罪生起因有八种。一有罪从身生不从口意生。如不闭户共非大戒眠等。二有从口生不从身意生。如善心为女人说法过五六语等。三有从意生不从身口生。如心地诸罪。四有从身口生不从意生。如善心为男女行淫使等。五有从身意生不从口生。如故心出不净等。六有从口意生不从身生。如染污心对女人说显示淫欲语等。七有从身口意生。如有染污心为男女行淫使等。八有不从身口意生。如先对人说大妾语。彼人不解。此人已对治三方便。后时彼人若追解其语。此人即得波罗夷罪。若人能如理了别八缘起所生罪义。此人必定能解七罪聚等义。
　　偈曰。解七罪聚五布萨。
　　释曰。律中说罪聚有七。一波罗夷聚。谓四波罗夷。二僧伽胝施沙聚。谓十三僧伽胝施沙。三偷兰遮耶聚。谓一切三聚不具分所生偷兰遮耶。四尼萨耆波罗逸尼柯聚。谓三十尼萨耆波罗逸尼柯。五波罗逸尼柯聚。谓九十波罗逸尼柯。六波胝提舍尼聚。谓四波胝提舍尼。七非六聚所摄罪。及六聚不具分所生罪及学对。如此一切入过毗尼聚摄。若人能如理了别七罪聚义。此人必定能解诵波罗提木叉布沙他。布沙他时说波罗提木叉有五种。一诵波罗提木叉缘起。二诵至四波罗夷。三诵至十三僧伽胝施沙。四诵至二不定法。五广诵乃至戒尽。若人如理能了别五布沙他义。此人必定能解四失四得义。
　　偈曰。解四种失及四得。
　　释曰。于佛正法中有四种失。一戒失。二行失。三见失。四命失。此四失胜相云何。是破戒处破戒人。于佛正法中为修见谛行。是人不可拔济。譬如树叶已萎黄不得久住。是名戒失。行见命失相。应知亦尔。四得者。谓戒行见命极清净。彼清净以五根为体。能感三根。是彼极清净如前所说。如此等处。若人能如理了别。此人于律则明了。不看他面。
　　偈曰。能善简择罪三角。
　　释曰。此二或名三角。或名三道。此二是二不定。名诸罪三角。三道故不定者。于此中诸罪不定。譬如不定聚。能通一切罪中。故说不定。譬如第四定。是不定诸罪因故。故名不定。何以故。一切罪部聚。说缘起所生。于中皆具足。有余师说。此二不定似律本义。律余文句皆为释此。若人于二不定中。能摄应律义。从此二所生罪。于律中能显。是名能善简择罪三角。若人能如理了别罪三角义。此人必定能解想真实义。
　　偈曰。解想真实立学处。
　　释曰。律中说学处有二种。一想学处。二真实学处。复有想真实学处。此中若人犯一戒观察彼意后。方分别此罪从想生起。此罪从真实生起。此罪从二生起。此中如于初波罗夷。有想有真实。若人至痴狂法故不觉触。或由正思惟不啖触味。于非道起道想。于道起非道想。啖触味。此中约想判罪。于女男黄门人非人畜生下门女根及口中。起颠倒想。此中约真实判罪。由此道理。于二判罪亦尔。于我所立波罗提木叉论中。从一切学处。想罪及真实罪。悉摄显在此义中。为离繁文是故略说。
　　偈曰。自性立制所有戒。如理分别能解说。
　　释曰。是前所说。想罪真实罪。由此罪门。佛所立学处有三种。一性罪。二制罪。三二罪。此中性罪者。若是身口意恶业所摄。或由随惑及惑等流故犯。复于此过犯中。故意所摄有染污业增长。与此俱有罪相续流。是名性罪。异此三因所犯。或由不了别戒。或由失念。或由不故意过犯。此中若无惑及惑等流。又无念念增长。是名制罪。若具二相。是名制性二罪。若人能如理了别此学处义。此人于律则明了。不看他面。
　　偈曰。了别二部所作业。
　　释曰。律中说羯磨有三种。一唯比丘羯磨非比丘尼。二唯比丘尼羯磨非比丘。三二部共羯磨。一切处与大戒羯磨。唯是比丘羯磨。和合许受大戒羯磨。唯是比丘尼羯磨。宿住摩捺(乃达反)多阿悔也那等羯磨。所有余白四等羯磨。于自部他部。是比丘羯磨。此等羯磨。若比丘尼于自部作亦得成。若人能如理了别此三羯磨义。此人必定能解破僧因缘等义。
　　偈曰。解破非破类及时。
　　释曰。律中佛说有十四能破僧和合因缘。如律所说次第。此中非法者。五邪道分。法者。五正道分。非毗尼者。三邪道分。毗尼者。三正道分。罪者。违如来所立制。非罪者。随顺如来所立制。重者有二种。一由罪二由制。轻亦尔。各各学处应知轻重。有残者。僧伽胝施沙等。无残者。四波罗夷。不可治者。四波罗夷十三中。随一若已犯二边。不可知僧所立最恶灭诤羯磨。如此等。翻此名可治。粗者。有二种。有由犯意。有由罪。翻此名非粗。非如来说。非如来教。彼说是如来说。是如来教。是如来说。是如来教。彼说非如来说。非如来教。是如来所作及所习。彼说非如来所作及所习。非如来所作及所习。彼说是如来所作及所习。如此等十四。能破因缘律中十四。阿毗达磨中十四。广说在律中及阿毗达磨中。应知异此名非破因缘。时者。有二种。一问难时。二僧和合时。
　　偈曰。解小随小非小戒。
　　释曰。佛世尊立戒有三品。一小戒。二随小戒。三非小戒。小戒者。僧伽胝施沙等。随小戒者。是彼不具分罪。非小戒者。四波罗夷复次小戒者。诸戒中自性罪。随小戒者。诸戒中所有制罪。非小戒者。四波罗夷等。
　　偈曰。了别入家正行方。
　　释曰。家者。依世间所立人民聚名家。若比丘有因缘欲入家。先简择此事后方得入。谓白同戒。观察正行。律中威仪。结腰绳。结僧伽胝纽。佛所立入聚落戒。皆应观察为行。于死人处观过失。为和合僧。为不相破。为受依止。为简择言说。为有食请。如此等事。必定应忆持。此中天庙店肆淫女处出家女外道等处。应观察远离。
　　偈曰。善解从罪三上起。
　　释曰。律中说。若堕犯罪处。有三种更上起法。一提舍那。二浅薄羯磨。三坏一切罪方法。约遮相续及生对治护。立三种上起。提舍那者。了别罪因及缘起体相过失等。已于可亲信人边。如实显示如理求受。对治护亲信人云。汝见知罪不。答见知。于未来莫更犯。答善哉。汝必应更受持对治护。答善哉。是名提舍那。浅薄羯磨者。或自缘此罪起厌恶心。及起受对治护心。或于此罪不忆时数。或对人或对僧。如前具说。是名浅薄羯磨。坏一切罪方法者。正思惟简择无常因等境界。由此或得离欲。或得圣道果。是名坏一切罪方法。如阿毗达磨藏中广说应知。
　　偈曰。及三显示说罪方。
　　释曰。若人能如理了别三种上起法。此人必定能解三种显示说罪方。显示方者。自心不覆藏于他说可解语。显示此罪。此有三处。一于大众所。二于可亲信人边。三由自心正思分别。如上起有三。显示亦有三。
　　偈曰。立戒缘起减长等。依文善能分别广。
　　释曰。律中由依缘起及制戒。有三差别有制戒长依止。有等依止。有减依止。有依止长制戒。有等制戒。有减制戒。此义如律广说应知。
　　偈曰。罪及非罪佛所记。如律毗昙之所判。善解一一罪非罪。
　　释曰。律中判罪非罪。各有二种。罪二者。或有记或无记。非罪亦尔有记无记。此人如理能解此二。复次由别义。应了别罪非罪。如阿毗达磨中说。由了别性由界由灭。次第等差别如文言。罪为善恶无记。或恶或有覆无记。或自性无记。为欲界色界无色界摄。欲界摄。为有流无流。有流。为心法非心法。非心法。为与心相应不相应。不相应。为随心不随心。有随不随。若观心生。生是随心。余非随心。与心俱起亦尔。为有色无色非色非无色。为有教无教。或有教或无教。有缘缘无缘缘。无缘缘。为业非业。业与业相应不相应。不相应随业。与业俱起亦尔。为先业果报非先业果报。非先业果报。应修不应修。不应修。应知不应知。应知。可证不可证。可证。可由智不可由身。可灭不可灭。可灭。由见及修。如判罪。判非罪亦尔。由了别性界灭次第。
　　偈曰。及上起罪五种方。
　　释曰。五方者。如人犯僧伽胝施沙罪。求得出离。若人欲为彼作提舍那羯磨。此人必定应先忆持五种上起方法。后作羯磨。一观僧伽胝施沙罪相。二为简择人知藏罪不藏罪相。三观业聚学处。为简择四部等众。四观业相应学处。为行白四等羯磨。五观于十三僧伽胝施沙中一日夜等藏不藏。为显有藏无藏等。地立宿住摩捺多等。此中僧伽胝施沙罪相者。于故意出不净罪中根本相。若人已受大比丘戒。若如来已制此戒。若人不至痴法。若人有欲心求出不净。若方便已显。于男根边。若不净已出。若惑热已息。若出触乐已生。此人则犯僧伽胝施沙罪。于余略说相亦如此应知。具相如波罗提木叉论说。覆藏相者。若人于僧伽胝施沙罪中。起僧伽胝施沙罪见。不欲从彼上起由。无发露心藏一夜。于此人此罪已被藏。若人不知不忆或疑惑。起非罪见。故藏此罪。不被藏羯磨聚。羯磨相应宿住等地。如律本文广说应知。此中为离繁文是故略说。
　　偈曰。善解弃舍四种类。
　　释曰。律中佛听许比丘四种弃舍。一由未作弃舍未作。二由未作弃舍已作。三由已作弃舍未作。四由已作弃舍已作。
　　偈曰。善解三衣六怜愍。
　　释曰。律中佛许六种不离三衣利益。一僧和合同许羯磨所作。此有二种。一约迦絺那衣。僧和合所作。二为行路人及有病人。僧和合所作。二衣地所作。如布萨相应学处中说三不离所作。如于皮阇延多楼及剡浮提等所。四垣墙所作。谓僧伽蓝摩及寺舍中。如转车方便所显。五约露地所作。如比丘行路四十九弓。所度处相对覆地直身申臂斜衣各捉一角。若相及许不离衣。六住处时节所作。于安居学处中广说应知。复次小便等所逼事中。由他加行难所作。是名于三衣处怜愍。此义由转车戒中广说应知。
　　偈曰。分别律中四种罪。
　　释曰。律中说罪有四种。一切罪皆入此中摄。有罪由缘起同。不由罪同。有罪由罪同不由缘起同。有罪由罪同亦由缘起同。有罪不由罪同亦不由缘起同。此义于罪缘起学处中广说应知。
　　偈曰。于六戒解四亲。应。
　　释曰。于三十学处中。有六学处行。二事方净。一时间次第。二罪间次第。谓过十日畜长衣。过十日畜长钵。举酥等夏月浴衣。有难施衣。受非亲比丘尼施衣。此六有二种相应。谓物相应罪相应。余二十四。但罪相应无物相应。于中唯间罪不间物。先舍物后方显说灭罪。亲相应有四。一从母母亲相应。二从母父亲相应三从父母亲相应。四从父父亲相应。若人于此处中明了。此人于律则明了。
　　偈曰。于七依他得圆德。释二圆德了别相。
　　释曰。律中说依他圆德有七种。比丘有四种圆德。一由善来比丘方得。二由受三归方得。三由略羯磨方得。四由广羯磨方得。比丘尼有三种圆德。一由善来比丘尼方得。二由遣使方得。三由广羯磨方得。独觉有量功德至得。诸佛世尊无量功德波罗蜜至得。合有九种圆德。
　　偈曰。善解五种不实语。
　　释曰。由境界故意差别。不实语有五种。一能生波罗夷罪。二能生僧伽胝施沙罪三能生偷兰遮耶罪。四能生波罗逸尼柯罪。五能生独柯多罪。此五应依律判其自性。
　　偈曰。知法自性修习类。
　　释曰。法有二种。一自性法。二修习类法。自性法者。有法非加行所生。不能载出自界故。此一切定。是欲界法。色无色界法。若不能载出自界。亦是自性法。修习类法者。于色无色界定。非所啖味。或于无流法中。心与心相应诸法。于定道。五通道名想相想。世第一法有觉分心。与此心相应法。是所余相应法一分。戒一分善根一分。诸护一分。加行一分。身轻安一分。无逼乐一分。修得天眼天耳诸境界一分。自在一分。解脱一分。出离一分。身通一分。一切智一分。非一切智一分。制入无想定灭心定涅槃至得。修得诸法老。伴类至得。有余师说。相离一分。无失一分。定聚一分。名相出离弃舍涅槃至得。如此等名修习类法。所余皆名自性法。若人解自性法及修习类法。此人于律则明了。不看他面。
　　偈曰。能解四种受命缘。
　　释曰。律中说受摄饮食有四种。一身受非心受。如律文。若比丘申钵。心缘别事。受他施饮食。广说如本。二有心受非身受。如律文。若人送饮食。施此比丘。比丘心受摄。以属己。广说如本。三有身心俱受。若比丘身心平等。欲得所施饮食。行施人至比丘边。度与比丘非所遮。四非身心受。如律文。若比丘或以脚指。或以手指。画地作界相。余人送饮食置界中。此即被受。余一切文句。从广道应知。
　　偈曰。能成就受五种分。
　　释曰。有五分能成就受摄饮食。一能受。二能令受。三物。四处所。五至边。此中能受者。具戒比丘住于自性。求得在此处。能令受者。除比丘及与学。余人非人畜生中。随一被教不被教。若有能解此义。谓此物我应施比丘。物者。有五种。一依时量。二依更量。三依七日量。四依一期量。五依大开量。此五摄一切物皆尽。处所者。地及水。至边者。有三种。一至身边。二至物边。三至器边。如制受食戒中广说应知。
　　偈曰。作残食法有十种各各能解行彼方。
　　释曰。律中说残食有十种。一病人残。二非病人残。三等分残。四非等分残。五加行所作。六非加行所作。七遮食人所作。八非遮食人所作。九自所作。十使比丘所作。此义如广说当应知。若人能解此义。此人于律则明了。
　　偈曰。能解七种失受因。
　　释曰。佛法中物有二种。谓净不净失受摄因缘有七种。一决意弃舍。二他逼夺。三所变异。四度异性。五舍戒。六舍命。七正法灭没。决意弃舍者。若人不用此物。决意弃舍与他。他逼夺者。若异自同类人。为属己故逼夺。变异者。用圣通慧。变异别物。令成别物。度异性者。转男成女。舍戒者。此物先是比丘受。后舍比丘戒。犹摄属己。此物失本受。舍命者。约一切退失。故说失受。由一切灭失故受亦失。正法灭没者。是时中若无一人生在剡浮洲中。入人道摄。或具戒或不具戒。无量寿命及转易有生。圣人无复一在。此时正法已灭没。由此七因缘一切受。摄皆谢。
　　偈曰。及三触动未受食。
　　释曰。若堪食物未受触动有三种。一或举。二或下。三或转。此触动须观此人。决意用方可分别。
　　偈曰。了别五种非成食。
　　释曰。非成食有五种。一有因缘受四月请食。二家边请不具足食。三教化得食。四常食。五怜愍食。此食不碍次第传食。
　　偈曰。及四摩失有五种。
　　释曰。别住有十七种。一长圆别住。二四角别住。三水波别住。四山别住。五岩别住。六半月别住。七自性别住。八围轮别住。九一门别住。十方土别住。十一四厢别住。十二二绳别住。十三比丘尼别住。十四优婆塞别住。十五篱墙别住。十六满圆别住。十七癫狂别住。此中有五种过失。一破国土。二破僧伽蓝摩。三别住相接为一相。四别住半过本别住。五以别住围绕别住。于制布萨相应灭中广说应知。若人能解此义。此人于律则明了。
　　偈曰。七日有难随意行。善解三种九品类。
　　释曰。若人受夏月安居行出界外。于此人有九种分别。九种者。一有事先成七日因缘。后更成七日因缘。二有事先成七日因缘。后成有难因缘。三有事先成七日因缘。后成随意因缘。四有事先成有难因缘。后更成有难因缘。五有事先成有难因缘。后成七日因缘。六有事先成有难因缘。后成随意因缘。七有事先成随意因缘。后更成随意因缘。八有事先成随意因缘。后成七日因缘。九有事先成随意因缘。后成有难因缘。
　　偈曰。解五能成夏住因。
　　释曰。由五种因缘。夏月安居得成。五种因缘者。一若处所有覆。二若夏初十六日。三若东方已赤。四若人在别住中起安居心。五若此有覆中。无五种过失。夏月安居则成。
　　偈曰。及解夏住八种难。
　　释曰。若人已受夏月安居。有八难因缘。令弃舍安居而不犯罪。一王难。二贼难。三人难。四非人难。五胸行难。六火难。七水难。八梵行难。此义于制夏住戒中广说应知。
　　偈曰。于白四等五羯磨。了别功德及过失。
　　释曰。律中说一切羯磨。唯有五种。一单白羯磨。二中间羯磨。三白二羯磨。四白四羯磨。五所作相貌羯磨。此中若但一白。不说羯磨言。名单白羯磨。若白一分。羯磨一分。名中间羯磨。若一白说。一羯磨言。名白二羯磨。若一白说。三羯磨言。名白四羯磨。此事必定应作。如此量时中决事及时。名所作相貌羯磨。此中白二白四二羯磨。四部等比丘众必定应作。余人不得作。所余羯磨。僧及三人等。若作亦得成。此五羯磨有五种过失。一羯磨过失。二众过失。三人过失。四作者过失。五别住过失。翻此五成五德。此义于制羯磨相应戒中应说应知。
　　偈曰。于遮四种学处中。善解佛意为立戒。
　　释曰。律中说遮有四种。一永遮如四波罗夷。所余诸戒。若一向无开者。彼亦是永遮。二遮所对治。如律文。比丘我听诸比丘受如法怜愍。如法者。不犯戒净命正行正见。所余同此类。许遮当应知。三遮同分。如律文。房舍者。何相。若此处行。四威仪中随一得成。于余处由行四威仪等故成。或树空或山岩或石荫等。彼亦如行房舍所摄。四相似遮。如律中。偈言。于一切正行。于一切相似。是略说毗尼。或说名正行。此义广说。如遮品中应知。于此四遮中。能解诸佛制立戒意。此人于律则明了。
　　偈曰。善解钵衣三种量。传传受持及依愿。决钵衣量于二处。如时如罪间隔方。
　　释曰。律中说钵有三品。谓下中上。此中十二半波罗米。蒸为饭置钵中。高出如龟背。是第一钵。半波罗减二十米。蒸为饭置钵中。高出如龟背。是第二钵。二十五波罗米。蒸为饭置钵中。高出如龟背。是第三钵。若略说三钵量如此。三衣量者。依波胝提舍尼数量。衣量广二十指。长三十指。是第一衣。倍此未及如来所立极衣量。是第二衣。减如来衣九搩手长量。减如来衣六搩手广量。是第三衣。此钵及衣。传摄有二种。一三传。二教他知传受持者。唯钵及三衣。依愿者。八种校具衣此二处。有罪相应及物相应。广说如前。
　　偈曰。是处方便及物主。财物能成尼萨耆。如此一切如次第。能解三十所学处。
　　释曰。于三十中初三。一过十日衣。二转车衣。三待一月衣。是人于中作次第方法。自得畜用。若不用应舍与僧。若受非亲比丘尼衣。如前作方便。更舍还比丘。比丘尼所浣染打衣。应舍与僧。从非亲乞得衣所送衣直。直主若一人若二人。应舍还彼。若直主不在。或不肯取。应舍与僧。王衣及王臣衣。应舍与僧。一切俱舍耶部学处。所有衣等应舍与僧。过十日钵有二种用。五补钵如律文。次第应知。织师学处所得衣。应舍与僧。以多衣饷比丘。比丘若欲得。应受一著一披。若过此受此衣。成尼萨耆。应舍还物主。酥等有二种用。若与比丘衣竟。后嗔更夺取。应还与所嗔比丘。回转僧所应得施入己应舍还大众夏月浴衣有难衣。及结夏所离衣。有二种用。如此成就尼萨耆事。及行对治方法。若人解此义。于律则明了。
　　偈曰。善能了别八尊法。
　　释曰。尊法有八种。一一期比丘尼必定从比丘僧求得受具足戒。二若已得百夏比丘尼。若比丘是日受具足戒已。是比丘尼必应作礼拜恭敬等事。三随半月半月。应往比丘僧处。受八尊法教。四若比丘尼犯随一尊法。于二部僧应行摩捺多法。五比丘尼不得恶骂毁谤比丘。六比丘尼不得问难比丘及教比丘学。七若此住处无比丘。比丘尼不得结夏安居。八若比丘尼安居竟。以三处请比丘僧说。问难如法受僧正教。如此八尊法。别相通相众名义等。于制八尊法学处中广说应知。
　　偈曰。解正教相次第方。
　　释曰。比丘尼教中。初若比丘与五德戒九德相应。大众和同请此比丘。作比丘尼教羯磨。若比丘受请。僧作听许羯磨。或比丘尼众。或相代比丘尼正布萨时。于大众中请此比丘。是时比丘僧亦请此比丘。此比丘为二部僧所请。此比丘若欲为比丘尼说教法布萨。界内在大众中。应更请此比丘。此比丘作如律文所说。次第若略说。妹汝等如此教应学。若受羯磨竟不教比丘尼。犯波罗逸尼柯及独柯多。若不受羯磨。或无如此人。大比丘众。应向比丘尼说此言。比丘尼无人能教汝等。是故汝等。应如律如法好行令成就。
　　偈曰。于宿住等四地中解方。
　　释曰。地有四种。一宿住地。二已行宿住地。三摩捺多地。四已行摩捺多地。
　　偈曰。及五依羯磨。
　　释曰。所依事有五。能依羯磨亦有五。若比丘心高。不敬计他大众。为此人作怖畏羯磨。若比丘未明了律中罪非罪。阿毗达磨中灭非灭。或离依止。或受沙弥依止。及作大戒依学。于明了人所作练磨羯磨。若比丘于僧住处起恶污行。作驱出羯磨。若比丘于在家人边。呵毁佛法僧。作械除辞谢羯磨。若比丘不见自有罪。若见不肯行对治法。或不舍邪见。作不共住羯磨。若人解此二处方法。则于律明了。
　　偈曰。善解至得五种类。
　　释曰。有物眼所至得。非身所至得入算数。有物身所至得。非眼所至得入算数。有物眼身所至得入算数。有物非二所至得入算数。有物眼身所至得不入算数。若人不许受。是名五种至得。
　　偈曰。解过毗尼有五门。
　　释曰。过律学处罪有五门。一不明了。二烦恼最重起。三忌失正念。四恶知识。五无信乐心。
　　偈曰。依入及界所生罪。解如世间所决判。
　　释曰。世间所立。法尔道理。入及界。有属自。有属他。有轻有重。若比丘约眼耳鼻舌身心因缘。于六尘起不如行。或犯重罪。或犯轻罪。若人食毒。或为蛇所螫。犯如此罪。若人偷地界水界火界风界空界等。亦犯波罗夷。此悉从盗戒判。若人善解从入界所生罪。则于律明了。
　　偈曰。解八种拔迦絺那。
　　释曰。律中说拔除迦絺那衣羯磨。有八种。一竟边。二成就边。三出离边。四失边。五间边。六过住边。七断望边。八共拔除边。拔除迦絺那有如此八种。
　　偈曰。及迦絺那五功德。
　　释曰。受迦絺那人有五种功德。一杂乱衣。二不离三衣。三一著一披得入聚落。四不白比丘得入聚落。五不观因缘得共众食。
　　偈曰。善解二守。
　　释曰。若人已受迦絺那。出界外或不得衣。由有二种。守迦絺那功德流。一由衣守。二由住处守。
　　偈曰。不得戒二十人。
　　释曰。佛法律中有二十人受戒不得戒。何者二十。五黄门人。五无间罪人。污比丘尼人。誓言我非比丘人。偷住人。龙夜叉。哑人。聋人。哑聋人。不乞戒人。遮人。
　　偈曰。及十依谢。
　　释曰。律中说依止大人。由十种因缘故谢灭。一由舍戒。二由命断。三由更转作沙弥。四由从佛法入外道后更还入佛法。五由说誓言我非比丘。六由偷住。七由欲舍依止出界外。八由过住如法行。九由被摈。十由不在界内遇见优波陀诃。
　　偈曰。善解二守防恶触。
　　释曰。守是何法。谓摄意及非弃舍。为离动受所生恶触。守有二种。一意欲守。二器盛守。意欲守者。若物离钵及食器等在别处。乃至意欲。在未作弃舍意。于如此时。此物则被受。器盛守者。若物已弃舍。及未弃舍。在钵及食器中。乃至能灭除受诸法。随一未起未失受。摄此物如前被受。
　　偈曰。了四羯磨及依寂。
　　释曰。律中说羯磨依。有四种。一依诤羯磨。二依善教羯磨。三依罪失羯磨。四依所作事羯磨。此四依羯磨。由七种依寂静所灭。一现前毗尼。二忆念毗尼。三不痴毗尼。四随誓言毗尼。五最恶毗尼。六随多毗尼。七随草毗尼。四依羯磨。七寂静依毗尼。广说如律。由七依寂静毗尼。云何能灭四依羯磨。若依诤羯磨起。此以于罪不同执。为相为二。依寂静所灭。谓由现前毗尼随多毗尼。若依善教羯磨起此以问难。为相为四。寂静依所灭。谓由现前毗尼最恶毗尼忆念毗尼不痴毗尼。若依罪失羯磨起。此以牵出事次第。为相为三。依寂静所灭。谓由现前毗尼随誓言毗尼随草毗尼。若依所作事羯磨起。此以一切所作羯磨。为相如应道理为七。依寂静所灭。广说如律应知。
　　偈曰。能分别四布萨业。
　　释曰。布萨羯磨有四种。一四部为初布萨。名僧布萨。二三人布萨。名多布萨。三二人布萨。名双布萨。四一人布萨。名单布萨。
　　偈曰。智人能了五自恣。
　　释曰。自恣羯磨有五种。一五部为初自恣。名僧自恣。二四人自恣。名多自恣。三三人自恣。名双自恣。四二人自恣。五一人自恣。皆名单自恣。
　　偈曰。了别沙门生具传。
　　释曰。沙门生具者。谓钵三衣酥等杖囊等。此中钵。若现前或非现前。但令他知传得成。若衣服现前三传。或令他知传得成。若非现前。但令他知传得成。酥等杖囊等。但令他知传得成。无别传。
　　偈曰。及解沙门五种净。
　　释曰。沙门净有五种。一火触。二刀等所伤。三自伤。四鸟等所伤。五爪等所伤。此中前二与核共净。余三但得啖皮肉。不得啖核。
　　偈曰。自他二人及非二。能解所作沙门净。
　　释曰。四大聚集所成生物有四种。一种子生。二根生。三分段生。四四大气生。彼净有四种。一自加行所作。二他加行所作。三自他加行所作。四非自他加行所作。此四种净。不但约一物成。于聚中若一被净。所余悉被净。若人能解此等义。于律则明了。
　　偈曰。了义能显明了德。谓五五十尊师德。此人圆满佛所赞。毗那耶师德相应。
　　释曰。优波陀诃及所依止人。有五五十功德。此中随得一五德。此人堪作优波陀诃及依止师。五种五十者。一解罪相。二解罪缘起相。三解非罪相。四解出离罪方。五十夏。是第一五。一有戒。二多闻。三大智。四能料理病人。五十夏。是第二五。一有戒。二多闻。三大智。四能简择令离诸见体用。五十夏。是第三五。一有戒。二多闻。三大智。四能令出离有难方。五十夏。是第四五。一有戒。二能料理病人三能令离恶作忧悔。四能简择令离诸见体用。五十夏。是第五五。戒病恶作诸见十夏。是第六五。戒病恶作多闻十夏。是第七五。戒病恶作大智十夏。是第八五。戒病诸见多闻十夏。是第九五。戒病诸见大智十夏。是第十五。此合是第一五十。戒病难方多闻十夏。是第一五。戒病多闻大智十夏。是第二五。圆满戒正行相应正见相应能料理病人十夏。是第三五。戒病多闻能令离已生未生恶作忧悔十夏。是第四五。戒正行正见诸见十夏。是第五五。戒正行正见难方十夏。是第六五。戒正行正见多闻十夏。是第七五。戒正行正见大智十夏。是第八五。戒正行正见能教弟子于依戒学十夏。是第九五。戒正行正见能教弟子于依心学十夏。是第十五。戒此合是第二五十。能教弟子于依慧学亦五。是第一五。于三中能令自身勤学十夏。此即三五。能教弟子于依正行学十夏。是第五五。能教弟子于依梵行学十夏。是第六。五能教弟子于依波罗提木叉学十夏。是第七五。于三中能令自身勤学十夏。此即三五。此合是第三五十。戒正行正见能教弟子于依有学戒十夏。是第一五。于依有学定亦五。于依有学慧亦五。于依有学解脱亦五。于依有学解脱知见亦五。于五中能令自身勤学十夏。亦五五约自他。合是第四五十。戒正行正见能教弟子于依无学戒十夏。是第一五。于依无学定亦五。于依无学慧亦五。于依无学解脱亦五。于依无学解脱知见亦五。于五中能令自身勤学十夏。亦五五约自他。合是第五五十。如此五五十功德。能显明了人。若人能了别如此义。此人学佛所说。具足律师功德相应。
　　偈曰。于此等义心决了。由读诵文事行师。此人于律则明了。佛说此人不依他。
　　释曰。如前所说。如此等处。若人读诵文句已。熟简择义已。成事能行人已竟。此人于律则明了。是故佛说。此人由无知疑心不生故。是故于三义自在。不看他面。本偈云。毗尼毗昙文所显。与戒及护相应人诸佛所赞修三学。不看他面我当说。此本偈是法师立誓。谓我当说此明了人。由此等因缘显明了义。此誓已成就二十二明了论已。此论是佛陀多罗多阿那含法师所造。为怜愍怖畏广文句人故。略摄律义。

　　　　律二十二明了论一卷

　　陈光大二年。岁次戊子。正月二十日。都下定林寺律师法泰。于广州南海郡内。请三藏法师俱那罗陀。翻出此论。都下阿育王寺慧恺。谨为笔受。翻论本得一卷。注记解释得五卷。论有二十二偈。以摄二十二明了义长行。或逐义破句释之。诸句不复皆相属著。今谨别钞二十二偈。置于卷末。庶披文者。见其起尽也。
　　毗昙毗尼文所显　　与戒及护相应人
　　诸佛所赞修三学　　不看他面我当说
　　明八戒护九十六　　分别差别义相应
　　倍二十一千福河　　流善法水洗除污
　　解戒五相九毗尼　　解罪五部八缘起
　　解七罪聚五布萨　　解四种失及四得
　　能善拣择罪三角　　解想真实立学处
　　自性立制所有戒　　如理分别能解说
　　了别二部所作业　　解破非破类及时
　　解小随小非小戒　　了别入家正行方
　　善解从罪三上起　　及三显示说罪方
　　立戒缘起减长等　　依文善能分别广
　　罪及非罪佛所记　　如律毗昙之所判
　　善解一一罪非罪　　及上起罪五种方
　　善解弃舍四种类　　善解三衣六怜愍
　　分别律中四种罪　　于六戒解四亲应
　　于七依他得圆德　　择二圆德了别相
　　善解五种不实语　　知法自性修习类
　　能解四种受命缘　　能成就受五种分
　　作残食法有十种　　各各能解行彼方
　　能解七种失受因　　及三触动未受食
　　了别五种非成食　　及四摩失有五种
　　七日有难随意行　　善解三种九品类
　　解五能成夏住因　　及解夏住八种难
　　于白四等五羯磨　　了别功德及过失
　　于遮四种学处中　　善解佛意为立戒
　　善解钵衣三种量　　传传受持及依愿
　　决钵衣量于二处　　如时如罪间隔方
　　是处方便及物主　　财物能成已萨耆
　　如此一切如次第　　能解三十所学处
　　善能了别八尊法　　解正教相次第方
　　于宿住等四地中　　解方及五依羯磨
　　善解至得五种类　　解过毗尼有五门
　　依入及界所生罪　　解如世间所决判
　　解八种拔迦絺那　　及迦絺那五功德
　　善解二守不得戒　　二十人及十依谢
　　善解二守防恶触　　了四羯磨及依寂
　　能分别四布萨业　　智人能了五自恣
　　了别沙门生具传　　及解沙门五种净
　　自他二人及非二　　能解所作沙门净
　　了义能显明了德　　谓五五十尊师德
　　此人圆满佛所赞　　毗那耶师德相应
　　于此等义心决了　　由读诵文事行师
　　此人于律则明了　　佛说此人不依他

　　律二十二明了论一卷

