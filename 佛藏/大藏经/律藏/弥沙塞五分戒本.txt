  弥沙塞五分戒本
　　刘宋 佛陀什等译




　　　　弥沙塞五分戒本一卷

　　　　宋罽宾三藏佛陀什等译
　　大德僧听。春时一月过少一夜。余有一夜三月在。老死至近佛法欲灭。诸大德。为得道故一心勤精进。所以者何。诸佛一心勤精进故得阿耨多罗三藐三菩提。何况余善道法。未受具戒者已出。僧今和合先作何事。(一人答言布萨说戒)诸大德不来诸比丘。说欲及清净(一人答言说欲讫)。
　　合十指爪掌　　供养释师子
　　我今欲说戒　　僧当一心听
　　乃至小罪中　　心应大怖畏
　　有罪一心悔　　后更莫复犯
　　心马驰恶道　　放逸难禁制
　　佛说切戒行　　亦如利辔勒
　　佛口说教诫　　善者能信受
　　是人马调顺　　能破烦恼军
　　若不受教敕　　亦不爱乐戒
　　是人马不调　　没在烦恼军
　　若人守护戒　　如牦牛爱尾
　　系心不放逸　　亦如猴著锁
　　日夜常精进　　求实智慧故
　　是人佛法中　　能得清净命

　　大德僧听。今十五日布萨说戒。僧一心作布萨说戒。若僧时到僧忍听。一心共作布萨。白如是诸大德今布萨。说波罗提木叉。一切共听善思念之。若有罪应发露。无罪者嘿然。嘿然故当知我及诸大德清净。如圣嘿然我及诸大德亦如是。若比丘如是众中乃至三唱。忆有罪不发露。得故妄语罪。故妄语罪佛说遮道法。发露者得安乐。不发露罪益深。
　　诸大德已说戒经序。今问诸大德是中清净不(第二第三亦如是说)。
　　诸大德是中清净。嘿然故是事如是持。
　　诸大德。是四波罗夷法。半月半月戒经中说。
　　若比丘共诸比丘同学戒法。戒羸不舍。行淫法乃至共畜生。是比丘得波罗夷不共住。
　　若比丘。若聚落若空地盗心不与取。若王若大臣。若捉若缚若杀。若摈语言。汝贼汝小汝痴。是比丘得波罗夷不共住。
　　若比丘。若人若似人。若自杀若与刀药杀。若教人杀。若教自杀。誉死赞死。咄人用恶活为死胜生。作是心随心杀如是种种因缘彼因是死。是比丘得波罗夷不共住。
　　若比丘。不知不见过人法。圣利满足。自称我如是知如是见。是比丘后时若问若不问。为出罪求清净故。作是言我不知言知不见言见。空诳妄语除增上慢。是比丘得波罗夷不共住。诸大德已说四波罗夷法。若比丘犯一一戒。不得共住如前后亦如是。是比丘得波罗夷罪不应共住。今问诸大德是中清净不(第二第三亦如是说)诸大德是中清净。嘿然故。是事如是持。
　　诸大德是十三僧伽婆尸沙法。半月半月戒经中说。
　　若比丘。故出不净除梦中。僧伽婆尸沙。
　　若比丘。欲盛变心触女人身。若捉手。若捉发。若捉一一身分摩著细滑。僧伽婆尸沙。
　　若比丘。欲盛变心向女人。粗恶语随淫欲法说。僧伽婆尸沙。
　　若比丘。欲盛变心向女人。自赞身言。姊妹淫欲供养。是第一供养。僧伽婆尸沙。
　　若比丘。行媒法若为私通事。持男意至女边。持女意至男边。乃至一交会。僧伽婆尸沙。
　　若比丘。自乞作房无主。为身应如量作。长佛十二搩手广七搩手。应将诸比丘求作处。诸比丘应示作处无难处有行处。若不将诸比丘求作处。若过量作。僧伽婆尸沙。
　　若比丘。有主为身作房。应将诸比丘求作处。诸比丘应示作处无难处有行处。若不将诸比丘求作处。僧伽婆尸沙。
　　若比丘。自不如法恶嗔故。以无根波罗夷谤无波罗夷比丘。欲破彼梵行。是比丘后时。若问若不问。言我是事无根。住嗔故谤僧伽婆尸沙。
　　若比丘。自不如法恶嗔故。于异分中取片若似片。作波罗夷。谤无波罗夷比丘欲破彼梵行。是比丘后时若问若不问言。我是事异分中取片若似片。住嗔故谤僧伽婆尸沙。
　　若比丘。为破和合僧。勤方便诸比丘语彼比丘。汝莫为破和合僧。勤方便当与僧和合。僧和合故欢喜无诤。一心一学如水乳合。共弘师教安乐行。如是谏坚持不舍。应第二第三谏。第二第三谏舍是事善。若不舍者僧伽婆尸沙。
　　若比丘。助破和合僧。若二若三若众多。语诸比丘言。是比丘所说是知说非不知说。说法不说非法。说律不说非律。皆是我等心所忍乐。诸比丘语彼比丘。汝莫作是语是比丘所说是知说非不知说。说法不说非法。说律不说非律。皆是我等心所忍乐。何以故。是比丘非知说不说法不说律。汝莫乐助破和合僧。当乐助和合僧。僧和合故欢喜无诤。一心一学如水乳合。共弘师教安乐行。如是谏坚持不舍。应第二第三谏。第二第三谏舍是事善。不舍者僧伽婆尸沙。
　　若比丘。恶性难共语。与诸比丘同学经戒。数数犯罪。诸比丘如法如律谏其所犯。答言。大德汝莫语我若好若恶。我亦不以好恶语。汝诸比丘复语言。汝莫作自我不可共语。汝当为诸比丘说如法。诸比丘亦当为汝说如法。如是展转相教转相出罪成如来众。如是谏坚持不舍。应第二第三谏。第二第三谏舍是事善。不舍者僧伽婆尸沙。
　　若比丘。依聚落住行恶行污他家。行恶行皆见闻知。污他家亦见闻知。诸比丘语彼比丘。汝行恶行污他家。行恶行皆见闻知。污他家亦见闻知。汝出去不应此中住。彼比丘言。诸大德随爱恚痴畏。何以故。有如是等同罪比丘。有驱者有不驱者。诸比丘复语言。汝莫作是语。诸大德随爱恚痴畏。有如是等同罪比丘。有驱者有不驱者。汝行恶行污他家。行恶行皆见闻知。污他家亦见闻知。汝舍是随爱恚痴畏语。汝出去不应此中住。如是谏坚持不舍应第二第三谏。第二第三谏舍是事善。不舍者僧伽婆尸沙。
　　诸大德。已说十三僧伽婆尸沙法。九初罪四乃至三谏。若比丘犯一一戒。知故覆藏随几时应与波利婆沙。行波利婆沙已。六夜行摩那埵。次到阿浮呵那。如法作已。应二十僧中出罪。若少一人不满二十。是比丘不得出罪。诸比丘应如法呵。是法应尔。今问。诸大德是中清净不(第二第三亦如是说)诸大德是中清净。默然故。是事如是持。
　　诸大德。是二不定法。半月半月戒经中说。
　　若比丘。共一女人独屏处可淫处坐。可信优婆夷见。于三法中一一法说。若波罗夷。若僧伽婆尸沙。若波逸提。若比丘言。如优婆夷所说。应三法中随所说治。是初不定法。
　　若比丘。共一女人独露处坐。说粗恶淫欲语。可信优婆夷见。于二法中一一法说。若僧伽婆尸沙。若波逸提。若比丘言。如优婆夷所说。应二法中随所说治。是二不定法。
　　诸大德。已说二不定法。今问。诸大德是中清净不(第二第三亦如是说)。
　　诸大德。是中清净。默然故。是事如是持。
　　诸大德。是三十尼萨耆波逸提法。半月半月戒经中说。
　　若比丘。三衣竟。舍迦絺那衣已。长衣乃至十日。若过尼萨耆波逸提。
　　若比丘。三衣竟。舍迦絺那衣已。三衣中离一一衣宿。过一夜除僧羯磨尼萨耆波逸提。
　　若比丘三衣竟。舍迦絺那衣已。得非时衣。若须应受速作受持。若足者善。若不足望更有得处。令具足成。乃至一月若过尼萨耆波逸提。
　　若比丘。从非亲里比丘尼取衣除贸易。尼萨耆波逸提。
　　若比丘。使非亲里比丘尼浣故衣。若染若打。尼萨耆波逸提。
　　若比丘。从非亲里居士居士妇乞衣。除因缘尼萨耆波逸提。因缘者。夺衣失衣烧衣漂衣。衣坏是名因缘。
　　若比丘。夺衣失衣烧衣漂衣。衣坏从非亲里居士居士妇乞衣。若居士居士妇。欲多与衣。是比丘应受二衣。若过是受尼萨耆波逸提。
　　若比丘。非亲里居士居士妇。共议当以如是衣直作衣。与某甲比丘。是比丘先不自恣请。便往问居士居士妇言。汝为我以如是衣直作衣不。答言如是。便言善哉居士居士妇。可作如是衣与我为好。故尼萨耆波逸提。
　　若非亲里居士居士妇。共议我当各以如是衣直作衣。与某甲比丘。是比丘先不自恣请。便往问居士居士妇言。汝各为我以如是衣直作衣不。答言如是。便言善哉居士居士妇。可合作一衣与我为好。故尼萨耆波逸提。
　　若王若大臣婆罗门居士。为比丘故。遣使送衣直使到比丘所言。大德。彼王大臣送此衣直。大德受之。是比丘言。我不应受衣直。若得净衣当手受持。使言。大德有执事人不。比丘即指示处。使便到执事所语言。某王大臣送此衣直。与某甲比丘。汝为受作取便与之。使既与已还比丘所。白言大德。所示执事人我已与竟。大德须衣。便可往取。是比丘二返三返到执事所语言。我须衣我须衣。若得者善。若不得四返五返六返到执事前。默然立。若得者善。若过求得者尼萨耆波逸提。若不得衣随使来处。若自往若遣信语言。汝为某甲比丘送衣直。是比丘竟不得汝还自索莫使失是事应尔。
　　若比丘。自行乞缕雇织师织作衣。尼萨耆波逸提。
　　若居士居士妇。为比丘使织师织作衣是比丘先不自恣请。便到织师所作是言。汝知不。此衣为我作。汝好为我织。令极致广当别。相报后若与一食若一食直得者。尼萨耆波逸提。
　　若比丘。与比丘衣后嗔不喜。若自夺若使人夺。作是语还我衣不与汝。尼萨耆波逸提。
　　若比丘。知檀越欲与僧物。回以入己。尼萨耆波逸提。
　　若比丘。病得服四种含消药。酥油蜜石蜜一受。乃至七日若过。尼萨耆波逸提。
　　若比丘。住阿炼若处。安居三月未满八月。若处有恐怖听。寄一一衣著界内白衣家。若有因缘出界离此衣。宿乃至六夜若过。尼萨耆波逸提。
　　若比丘。春余一月应求雨浴衣。余半月应持。若未至一月求先半月持。尼萨耆波逸提。
　　若比丘。前后安居十日未至自恣。得急施衣。若须应受。乃至衣时若过。尼萨耆波逸提。
　　若比丘。钵未满五缀。更乞新钵为好故。尼萨耆波逸提。是钵应僧中舍。僧应取众中最下钵与之语言。汝受是钵乃至破。是法应尔。
　　若比丘。长钵乃至十日若过。尼萨耆波逸提。
　　若比丘。新憍赊耶作卧具。尼萨耆波逸提。
　　若比丘。纯黑羺羊毛作新卧具。尼萨耆波逸提。
　　若比丘。作新卧具应用二分纯黑羺羊毛。第三分白。第四分下若过。是作尼萨耆波逸提。
　　若比丘。作新卧具应六年畜。未满六年若舍若不舍。更作新卧具除僧羯磨。尼萨耆波逸提。
　　若比丘。纯黑羺羊毛作新尼师坛应用。故尼师坛一修伽陀搩手坏好色若不坏。尼萨耆波逸提。
　　若比丘。得羊毛须持有所至。若自持乃至三由旬若过。尼萨耆波逸提。
　　若比丘。使非亲里比丘尼浣染擘羺羊毛。尼萨耆波逸提。
　　若比丘。种种贩卖求利。尼萨耆波逸提。
　　若比丘。以金银及钱种种卖买。尼萨耆波逸提。
　　若比丘。自捉金银及钱。若使人捉若发心受。尼萨耆波逸提。
　　诸大德。已说三十尼萨耆波逸提法。今问。诸大德是中清净不(第二第三亦如是说)。
　　诸大德。是中清净。默然故。是事如是持。
　　诸大德。是九十一波逸提法半月半月戒经中说。
　　若比丘故妄语。波逸提。
　　若比丘。毁呰比丘。波逸提。
　　若比丘。两舌斗乱比丘。波逸提。
　　若比丘。为女人说法过五六语。除有别知善恶语男子。波逸提。
　　若比丘。知僧如法断事竟还发起。波逸提。
　　若比丘。教未受具戒人经并诵者。波逸提。
　　若比丘。与未受具戒人。宿过三夜。波逸提。
　　若比丘。向未受具戒人。自说得过人法。言我如是知如是见实者。波逸提。
　　若比丘。知他比丘粗罪。向未受具戒人说除僧羯磨。波逸提。
　　若比丘。作是语何用是杂碎戒。为说是戒时令人忧恼作。如是毁呰戒者。波逸提。
　　若比丘。自伐鬼村若使人伐。波逸提。
　　若比丘。故不随问答。波逸提。
　　若比丘。诬说僧所差人。波逸提。
　　若比丘。于露地自敷僧卧具。若使人敷。若他敷若坐若卧去时。不自举不教人举不嘱举。若见僧卧具敷在露地而不举者。波逸提。
　　若比丘。于僧房内自敷僧卧具。若使人敷。若他敷若坐若卧去时。不自举不教人举不嘱举。波逸提。
　　若比丘。嗔不喜于僧房中自牵比丘出。若使人牵作是语出去灭去莫此中住。波逸提。
　　若比丘。知他先敷卧具。后来强自敷。若使人敷作是念。若不乐者自当出去。波逸提。
　　若比丘。僧重阁上尖脚绳床木床用力坐卧。波逸提。
　　若比丘作大房舍从平地垒留窗户处。极令坚牢再三重覆。若过波逸提。
　　若比丘。知水有虫若取浇泥。若饮食诸用。波逸提。
　　若比丘。僧不差教诫比丘尼。波逸提。
　　若比丘。僧差教诫比丘尼至日没。波逸提。
　　若比丘僧不差为教诫故。入比丘尼住处。除病因缘。波逸提。
　　若比丘。作是语。诸比丘为供养利故。教诫比丘尼。波逸提。
　　若比丘。与比丘尼。式叉摩那沙弥尼。独屏处坐。波逸提。
　　若比丘。与非亲里比丘尼衣除贸易。波逸提。
　　若比丘。与非亲里比丘尼作衣。波逸提。
　　若比丘。与比丘尼先期共道行。从此聚落到彼聚落。除因缘。波逸提。因缘者。若多伴有疑畏处。是名因缘。
　　若比丘。与比丘尼先期共船行。若上水若下水。除直渡。波逸提。
　　若比丘。知比丘尼赞叹因缘。得食食。除檀越先发心作。波逸提。
　　若比丘。数数食。除因缘。波逸提。因缘者。病时衣时施衣时。是名因缘。
　　若比丘。受别请众食。波逸提。除因缘。因缘者。病时衣时施衣时作衣时。行路时船上行时。大会时沙门会时。是名因缘。
　　若比丘。无病施一食处过一食。波逸提。
　　若比丘。到白衣家自恣多与饮食。若饼若麨。若不住其家食须二三钵。应受出外与余比丘共食。若无病过是受及不与余比丘共食。波逸提。
　　若比丘。食竟不作残食法。波逸提。
　　若比丘。知他比丘食竟。不作残食法。强劝令食欲使犯罪。波逸提。
　　若比丘。不受食著口中。除尝食杨枝及水。波逸提。
　　若比丘。非时食。波逸提。
　　若比丘。食残宿食波逸提。
　　若比丘。自手与外道裸形若男若女食。波逸提。
　　若诸家中有如是美食。乳酪酥油鱼肉。若比丘无病为己索得食者。波逸提。
　　若比丘。食家中与女人坐。波逸提。
　　若比丘。与女人独屏处坐。波逸提。
　　若比丘。与女人独露处坐。波逸提。
　　若比丘。观军发行。波逸提。
　　若比丘。有因缘到军中乃至二三宿若过。波逸提。
　　若比丘。有因缘到军中。二三宿观军阵合战。波逸提。
　　若比丘。作是语。如我解佛所说。障道法不能障道。诸比丘语彼比丘。汝莫作是语莫谤佛莫诬佛。佛说障道法实能障道。汝舍是恶邪见。如是谏坚持不舍。应第二第三谏。舍是事善。不舍者波逸提。
　　若比丘。知彼比丘不如法悔。不舍恶邪见。共坐共语共宿共事。波逸提。
　　若沙弥作是语。如我解佛所说。受五欲不能障道。诸比丘语是沙弥。汝莫作是语莫谤佛莫诬佛。佛说五欲障道实能障道。汝沙弥舍是恶邪见。如是教坚持不舍。应第二第三教。第二第三教舍是事善。若不舍诸比丘应语。是沙弥汝出去。从今莫言佛是我师。莫在比丘后行如余沙弥得。共比丘二宿汝亦无是事。痴人出去灭去莫此中住。若比丘知如法摈沙弥。畜使共住共语。波逸提。
　　若比丘。故夺畜生命。波逸提。
　　若比丘。故令比丘生疑悔作是念。令彼比丘乃至少时恼。波逸提。
　　若比丘。僧断事时不与欲起去。波逸提。
　　若比丘击攊比丘。波逸提。
　　若比丘。水中戏。波逸提。
　　若比丘。与女人同室宿。波逸提。
　　若比丘。饮酒波逸提。
　　若比丘。轻师及戒。波逸提。
　　若比丘。自掘地若使人掘言掘者。波逸提。
　　若比丘。共诤己默听作是念。诸比丘所说我忆持。波逸提。
　　若比丘。知不满二十岁与受具足戒。波逸提。
　　是人不得戒。诸比丘亦可呵。是法应尔。
　　若比丘。受四月自恣请药。若过是受。除更请自送请长请。波逸提。
　　若比丘。数数犯罪。诸比丘如法谏作是语。我不学是戒。当问余比丘持法持律者。波逸提。比丘欲求解应问持法持律者。是法应尔。
　　若比丘。说戒时作是语。我今始知是法半月布萨戒经中说。诸比丘知是比丘已再三说戒中坐。是比丘不以不知故。得脱随所犯罪如法治。应呵其不知所作不善说戒时。不一心听。不著心中。波逸提。
　　若比丘。王未出未藏宝。若入过后宫门限。波逸提。
　　若比丘。与贼期共道行。从此聚落到彼聚落。波逸提。
　　若比丘。与女人期共道行。从此聚落到彼聚落。波逸提。
　　若比丘。无病为炙故自然火。若使人然。波逸提。
　　若比丘。若宝若宝等物。若自取若教人取。除僧坊内及宿处。波逸提。若僧坊内及宿处取宝等物。后有主索应还。是事应尔。
　　若比丘半月内浴除因缘波逸提。因缘者。病时作时行时风雨时热时。是名因缘。
　　若比丘。嗔故打比丘。波逸提。
　　若比丘。嗔故以手拟比丘。波逸提。
　　若比丘。故恐怖比丘。波逸提。
　　若比丘。知比丘犯粗罪。覆藏过一宿。波逸提。
　　若比丘。以无根僧伽婆尸沙谤比丘。波逸提。
　　若比丘。语彼比丘共到诸家。与汝多美饮食。既到不与作是言。汝出去共汝若坐若语不乐。我独坐独语乐。欲令彼恼。波逸提。
　　若比丘。新得衣应三种色作帜。若青若黑若木兰。若不以三色作帜。波逸提。
　　若比丘。为戏笑故。藏比丘若衣若钵坐具针筒。如是一一生活具。若使人藏。波逸提。
　　若比丘。僧断事时如法与欲竟后更呵。波逸提。
　　若比丘。作是语。诸比丘随知识回僧物与。波逸提。
　　若比丘。与比丘比丘尼。式叉摩那沙弥沙弥尼。净施衣还夺。波逸提。
　　若比丘。受他请食前食后食。行诣余家不近白余比丘。除因缘。波逸提。因缘者衣时。是名因缘。
　　若比丘。非时入聚落不近白善比丘。除因缘。波逸提。因缘者。难时。是名因缘。
　　若比丘。以兜罗贮坐卧具。波逸提。
　　若比丘。自作坐卧绳床木床。足应高修伽陀八指。除入梐。若过波逸提。
　　若比丘。用骨牙角作针筒。波逸提。
　　若比丘。作尼师坛应如量作。长二修伽陀搩手。广一搩手半。若续方一搩手。若过波逸提。
　　若比丘。作覆疮衣应如量作。长四修伽陀搩手。广二搩手。若过波逸提。
　　若比丘。作雨浴衣应如量作。长五修伽陀搩手。广二搩手半。若过波逸提。
　　若比丘。作修伽陀衣量衣。若过波逸提。修伽陀衣量者。长九修伽陀搩手。广六搩手。是名修伽陀衣量。
　　若比丘。知檀越欲与僧物。回与余人。波逸提。
　　诸大德。已说九十一波逸提法。今问。诸大德是中清净不(第二第三亦如是说)。
　　诸大德。是中清净。默然故。是事如是持。
　　诸大德。是四波罗提提舍尼法。半月半月戒经中说。若比丘。无病在街巷中。从非亲里比丘尼自手受食。是比丘应向诸比丘悔过。我堕可呵法。今向诸大德悔过。是名悔过法。
　　若比丘。白衣家请食。有比丘尼。教益食人与是比丘饭与是比丘羹。诸比丘应语是比丘尼。姊妹小却待。诸比丘食竟若众中乃至无一人语者。是诸比丘应向诸比丘悔过。我堕可呵法。今向诸大德悔过。是名悔过法。
　　有诸学家僧作学家羯磨。若比丘无病先不受请。于是学家自手受食。是比丘应向诸比丘悔过。我堕可呵法。今向诸大德悔过。是名悔过法。
　　若比丘。住阿炼若处。有疑恐怖先不伺视。在僧坊内自手受食不出外受。是比丘应向诸比丘悔过。我堕可呵法。今向诸大德悔过。是名悔过法。
　　诸大德。已说四波罗提提舍尼法。今问。诸大德是中清净不(第二第三亦如是说)诸大德。是中清净。默然故。是事如是持。
　　诸大德。是众学法半月半月戒经中说。
　　不高著内衣。应当学。
　　不下著内衣。应当学。
　　不参差著内衣。应当学。
　　不如多罗叶著内衣。应当学。
　　不如象鼻著内衣。应当学。
　　不如圆奈著内衣。应当学。
　　不细摄著内衣。应当学。
　　不高披衣。应当学。
　　不下披衣。应当学。
　　不参差披衣。应当学。
　　好覆身入白衣舍。应当学。
　　好覆身入白衣舍坐。应当学。
　　不反抄衣著右肩上。入白衣舍。应当学。
　　不反抄衣著右肩上。白衣舍坐。应当学。
　　不反抄衣著左肩上。入白衣舍。应当学。
　　不反抄衣著左肩上。白衣舍坐。应当学。
　　不左右反抄衣著两肩上。入白衣舍。应当学。
　　不左右反抄衣著两肩上。入白衣舍坐。应当学。
　　不摇身入白衣舍。应当学。
　　不摇身白衣舍坐。应当学。
　　不摇头入白衣舍。应当学。
　　不摇头白衣舍坐。应当学。
　　不摇肩入白衣舍。应当学。
　　不摇肩白衣舍坐。应当学。
　　不携手入白衣舍。应当学。
　　不携手白衣舍坐。应当学。
　　不隐人入白衣舍。应当学。
　　不隐人白衣舍坐。应当学。
　　不叉腰入白衣舍。应当学。
　　不叉腰白衣舍坐。应当学。
　　不拄颊入白衣舍。应当学。
　　不拄颊白衣舍坐。应当学。
　　不掉臂入白衣舍。应当学。
　　不掉臂白衣舍坐。应当学。
　　不高视入白衣舍。应当学。
　　不高视白衣舍坐。应当学。
　　不左右顾视入白衣舍。应当学。
　　不左右顾视白衣舍坐。应当学。
　　不蹲行入白衣舍。应当学。
　　不蹲行白衣舍坐。应当学。
　　不企行入白衣舍。应当学。
　　不企行白衣舍坐。应当学。
　　不覆头入白衣舍。应当学。
　　不覆头白衣舍坐。应当学。
　　不戏笑入白衣舍。应当学。
　　不戏笑白衣舍坐。应当学。
　　不高声入白衣舍。应当学。
　　不高声白衣舍坐。应当学。
　　庠序入白衣舍。应当学。
　　庠序白衣舍坐。应当学。
　　一心受食。应当学。
　　不溢钵受食。应当学。
　　羹饭俱食。应当学。
　　不于钵中处处食。应当学。
　　不刳中央食。应当学。
　　不曲指抆钵食。应当学。
　　不嗅食食。应当学。
　　谛视钵食。应当学。
　　不弃饭食。应当学。
　　不以食手捉净饭器。应当学。
　　不吸食食。应当学。
　　不嚼食作声食。应当学。
　　不舐饭食。应当学。
　　不满手食。应当学。
　　不大张口食。应当学。
　　饭未至不大张口待。应当学。
　　不缩鼻食。应当学。
　　不含食语。应当学。
　　不胀颊食。应当学。
　　不啮半食。应当学。
　　不舒臂取食。应当学。
　　不振手食。应当学。
　　不吐舌食。应当学。
　　不全吞食。应当学。
　　不抟饭遥掷口中。应当学。
　　不以钵中有食水洒白衣屋内。应当学。
　　不以饭覆羹更望得。应当学。
　　不嫌呵食。应当学。
　　不为己索益食。应当学。
　　不嫌心视比坐钵。应当学。
　　不立大小便。除病应当学。
　　不大小便净水中。除病应当学。
　　不大小便生草菜上。除病应当学。
　　人著屐不应为说法。除病应当学。
　　不为著革屣人说法。除病应当学。
　　人现胸不应为说法。除病应当学。
　　人坐比丘立。不应为说法。除病应当学。
　　人在高坐比丘在下。不应为说法。除病应当学。
　　人卧比丘坐。不应为说法。除病应当学。
　　人在前比丘在后。不应为说法。除病应当学。
　　人在道中比丘在道外。不应为说法。除病应当学。
　　不为覆头人说法。除病应当学。
　　不为反抄衣人说法。除病应当学。
　　不为左右反抄衣人说法。除病应当学。
　　不为持盖覆身人说法。除病应当学。
　　不为骑乘人说法。除病应当学。
　　不为拄杖人说法。除病应当学。
　　不为捉刀人说法。除病应当学。
　　不为捉弓箭人说法。除病应当学。
　　树过人不得上。除大因缘。应当学。
　　诸大德。已说众学法。今问。诸大德是中清净不(第二第三亦如是说)诸大德。是中清净。默然故。是事如是持。
　　诸大德。是七灭诤法。半月半月戒经中说。
　　应与现前比尼。与现前比尼。
　　应与忆念比尼。与忆念比尼。
　　应与不痴比尼。与不痴比尼。
　　应与本言与本言治。
　　应与自言。与自言治。
　　应与多人语。与多人语。
　　应与草布地。与草布地。
　　诸大德。已说七灭诤法。今问诸大德是中清净不(第二第三亦如是说)。
　　诸大德。是中清净。默然故。是事如是持。
　　诸大德。已说戒经序。已说四波罗夷法。已说十三僧伽婆尸沙法。已说二不定法。已说三十尼萨耆波逸提法。已说九十一波逸提法。已说四波罗提提舍尼法。已说众学法。已说七灭诤法。是法入佛戒经中。半月半月波罗提木叉中说。及余随道戒法。是中诸大德。一心和合欢喜不诤。如水乳合安乐行。应当学。
　　比婆尸如来应正遍知。为寂静僧。略说波罗提木叉。
　　忍辱第一道　　涅盘佛称最
　　出家恼他人　　不名为沙门

　　尸弃如来应正遍知。为寂静僧。略说波罗提木叉。
　　譬如明眼人　　能避险恶道
　　世有聪明人　　能远离诸恶

　　比叶婆如来应正遍知。为寂静僧。略说波罗提木叉。
　　不恼不说过　　如戒所说行
　　饭食知节量　　常乐在闲处
　　心寂乐精进　　是名诸佛教

　　拘留孙如来应正遍知。为寂静僧。略说波罗提木叉。
　　譬如蜂采花　　不坏色与香
　　但取其味去　　比丘入聚落
　　不破坏他事　　不观作不作
　　但自观身行　　谛视善不善

　　拘那含牟尼如来应正遍知。为寂静僧。略说波罗提木叉。
　　欲得好心莫放逸　　圣人善法当勤学
　　若有知寂一心人　　尔乃无复忧愁患

　　迦叶如来应正遍知。为寂静僧。略说波罗提木叉。
　　一切恶莫作　　当具足善法
　　自净其志意　　是则诸佛教

　　释迦牟尼如来应正遍知。为寂静僧。略说波罗提木叉。
　　护身为善哉　　能护口亦善
　　护意为善哉　　护一切亦善
　　比丘护一切　　便得离众苦
　　比丘守口意　　身不犯众恶
　　是三业道净　　得圣所得道
　　若人打骂不还报　　于嫌恨人心不恨
　　于嗔人中心常静　　见人为恶自不作
　　七佛为世尊　　能救护世间
　　所可说戒经　　我已广说竟
　　诸佛及弟子　　恭敬是戒经
　　恭敬戒经已　　各各相恭敬
　　惭愧得具足　　能得无为道

　　诸大德。已说波罗提木叉竟。僧一心得布萨。

　　　　弥沙塞五分戒本一卷

　　按此戒本国本同于宋本。丹本独异。如何去取。今以本律捡之。此丹本乃正也。彼国宋两本。即此随函中十诵比丘波罗提木叉戒本。鸠摩罗什译者。错重写为五分戒本。而云佛陀什译。其间虽有小不同处。但是写笔之错耳。故今取此丹本入藏。

