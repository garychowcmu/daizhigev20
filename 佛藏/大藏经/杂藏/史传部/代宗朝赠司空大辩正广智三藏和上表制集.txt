  代宗朝赠司空大辨正广智三藏和上表制集
　　唐 圆照集




　　代宗朝赠司空大辨正广智三藏和上表制集卷第一

　　　　上都长安西明寺沙门释圆照集
　　大唐大兴善寺三藏者。讳智藏号不空金刚。梵曰阿目佉跋折罗。本西域人也。昔事大弘教金刚三藏。禀受真言。二十四年抠衣请益。大师殁后还诣五天。梵本瑜伽备皆披阅周游遍览。旋赴　帝京。或化河西。或归关内。属　天宝末岁胡马入关　至德二年克复京洛。和上亲承　圣旨。精建坛场。为灌顶师。三朝宠遇。表谢答制师弟相承大凡而言一百四十四首。乃分成六卷。庶流布将来。好学之徒知其志也。
·肃宗朝　　·贺收复西京表一首(并答)
　　·贺收复东京表一首(并答)
　　·贺上皇还京表一首(并答)
　　·谢恩赐香陈情表一首
　　·请搜访天下梵夹修葺翻译制书一首
　　·制许搜访梵夹祠部告牒一首
　　·贺册皇后张氏表一首
　　·制许翻译经论祠部告牒一首(并答)
　　·进虎魄像并梵书随求真言状一首(并答)
　　·请大兴善寺置灌顶道场墨敕一首
　　·智炬寺修功德敕天下兵马元师牒一首
·代宗
·进白檀摩利支像并梵书大佛顶真言状一首(并答)　　·请每载置灌顶道场墨敕一首
　　·请大兴善寺置大德四十九员制书一首
　　·请降诞日度僧七人祠部敕牒一首
　　·请依梵夹再译仁王般若经制书一首
　　·杜冕中丞请回封入翻译经院制书一首
·谢御制新仁王经序并贺百座见庆云表一首(并答)　　·赠故金刚三藏开府兼赠号制书一首
　　·拜不空三藏鸿卿兼赐号制书一首


　　贺收复西京表一首

　　大兴善寺三藏沙门智藏言。窃闻。惟天为大。非元圣无以顺天行诛。惟王法天。非兴王无以代天育物。伏惟　陛下功超立极。道冠混元。缵尧宝图。复禹丕绩。自顷元凶已殄残孽犹迷　陛下义待倒戈。恩先善贷。暂劳貔武。永灭豺狼。自京辈肃清楼台望幸　陛下俯从人欲。克叶天心。山川不移。园苑如旧。今　銮舆既降　圣政惟新。方将昭报昊穹济斯仁寿。导　上皇汾阳之贺。类上帝圆丘之坛。演沙劫而转法轮。朗千界而悬佛日。智藏久沾　王化。重睹汉仪。生成已多。报效何冀。不胜凫藻之至。谨诣银台门。奉表陈贺以闻。轻黩宸严。伏深战越。沙门智藏诚惶诚恐谨言。
　　至德二载十月二十四日
　　大兴善寺三藏沙门智藏上表
　　乾元光天大圣文武孝感皇帝批
　　谥文明武德大圣大宣孝皇帝。
　　狡猾之流。久为残暴。天厌其祸。卒以败亡。顾城阙而依然。临士庶而咸若。感慰之至。深在朕怀。所贺知。

　　贺收复东京表一首

　　大兴善寺三藏沙门智藏言。伏承官军献捷收复东京。逆党冰销。王师独克。生灵庆快抃跃失图。智藏闻。逆德者亡已孽难逭垂于竹叶。允是格言。自狂胡乱华。向经三岁。神怨人愤。恶稔贯盈　陛下旰食宵衣箪醪等膳。遂使股肱毕力熊武争先庙略无遗神功不再。乘斯破竹。会彼倒戈。一戎而三捷。累臻旬日而两都咸复实莫不　睿谋广运英略殊常　圣力匡持特高列辟。方将勤崇东岱昭报上玄。智藏幸保昌明伫观盛礼。不任抃跃之至。谨诣银台门。奉表陈贺以闻。轻黩　宸严。伏深战越。沙门智藏诚欢诚喜谨言。
　　至德二载十月二十七日。
　　大兴善寺三藏沙门智藏上表
　　皇帝批
　　所贺知。

　　贺上皇还京表一首

　　沙门不空言。不空闻。道惟帝先帝道洽则神功不宰。孝为德本。至德茂而克受元符。伏惟　陛下膺天缵尧。从人复禹。不易物而二仪贞观。未浃辰而两都底宁切格昊穹德超列辟。东揖群后。西迎　上皇。垂　帝服而更导　銮舆。清天步而仍延法　天父天子先天后天。去阊阖而复归九重。正乾纲而载安万姓。斯实　上皇垂训推功高象帝之前　陛下乘时至德冠兴王之首。足以晖范史册亮视唐虞。不空生预斯昌。偶兹荣观。不任庆悦之至。谨诣银台门。奉表陈贺以闻。轻触　宸严。伏增战越。沙门不空诚欢诚喜谨言。
　　至德二载十二月九日
　　大兴善寺三藏沙门不空上表
　　皇帝批
　　扫清氛祲底定寰区。圣上旋归以安宫阙。晨昏展礼喜庆殊深。所贺知。

　　谢恩赐香陈情表一首

　　沙门不空言。中使吴游岩至奉宣　圣旨。以不空本院今日设齐。特赐名香。兼降　天使。鸿私由被。欣跃难名。不空诚欢诚喜。不空托荫法流。思弘密教。孤游万里。遍学五天。凝想十方觐华藏之诸佛。专精五部穷柰苑之真言。每布字观心投身请护。愿乘弘誓之力。得值轮王出兴。洁诚十年。累会　明圣。前载函关未启　陛下养德春宫。早奉　德音。曲垂　省问。兼赉香药。密遣加持。及　陛下北巡。不空虽不获陪侍。弟子僧含光等归从西。出又得亲遇　銮舆。崎岖戎旅之间。预闻　定册之议。不空虽身陷胡境。常心奉　阙庭。频承　密诏。进奉咸达　陛下睿谋独运。法力冥加。群凶散亡　宸象归正。不空微质。又忝　朝恩。十月清宫以建辟魔之会。正朝荐号仍临灌顶之坛。涂饰　上宫。熏修　别殿。既许翻译。仍与度僧渥泽已深。报效何日。谨当三时浴像半月护摩。庶三十七尊保　明王之国土。一十六护增　圣帝之威神。寿如南山永永无极。不胜咸戴欣荷之至。谨奉表陈谢以闻。沙门不空诚欢诚喜谨言。
　　至德三年正月二十三日
　　大兴善寺三藏沙门不空表上
　　光天文武大圣孝感皇帝批
　　师现身西方。开法中国。在昔弘誓。朕心悉知。经行恒沙。致大福力。自顷跋涉。常念因缘。而今比丘问道申愿。今莲花至净贝叶重宣微妙佛陀不思议也。崇无挂碍是锡末香。奉持精修常不退转。所谢知。

　　请搜捡天下梵夹修葺翻译　制书一首

　　中京慈恩荐福等寺。及东京圣善长寿福光等寺。并诸州县舍寺村坊。有旧大遍觉义净．善无畏．流支．宝胜等三藏所将梵夹。
　　右大兴善寺三藏沙门不空奏。前件梵夹等。承前三藏多有未翻。年月已深绦索多断。湮沈零落实可哀伤。若不修补恐违圣教。近奉恩命许令翻译。事资探讨证会微言。望　许所在捡阅收访。其中有破坏缺漏随事补葺。有堪弘阐助国扬化者。续译奏闻福资　圣躬最为殊胜　天恩允许请宣付所司。
　　中书门下　牒大兴善寺三藏不空
　　牒奉　敕宜依请牒至准　敕故牒
　　乾元元年三月十二日
　　特进行中书令崔圆
　　特进行侍中晋卿
　　司空兵部尚书同平章事李(使)
　　司徒尚书左仆射同平章事顺(使)

　　制许搜访梵夹祠部告牒一首

　　中京慈恩等寺及东京圣善长寿寺。并诸州县舍寺村坊。有旧大遍觉义净善无畏流支宝胜等三藏所将梵夹。
　　右大兴善寺三藏沙门不空奏。前件梵夹等。承前三藏多有未翻。年月已深绦索多断。湮沈零落实可哀伤。若不修补恐违圣教。近奉　恩命许令翻译。事资探讨证会微言。望许所在捡阅收访。其中有破坏缺漏随事补葺。有堪弘阐助国扬化者。续译奏闻福资　圣躬最为殊胜　天恩允许请宣付所司　敕旨依奏。
　　乾元元年三月十二日
　　特进行中书令集贤院大学士知院事监修国史上柱国赵国公臣崔圆宣
　　中书侍郎阙中大夫中书舍人兼尚书右丞集贤院学士副
　　知院事上柱国赐紫金鱼袋徐浩奉行
　　奉　敕员如右牒到奉行
　　乾元元年三月十五日
　　特进行侍中弘文馆大学士知太清宫事监修国史上柱国韩国公晋卿黄门侍郎阙
　　银青光禄大夫行给事中上柱国缙云县开国男峄尚书祠部　大兴善寺三藏沙门不空
　　牒奉　敕如右牒至准　敕故牒
　　　乾元元年三月十七日　　令史门贵牒
　　主事唐国兴
　　员外郎韦少游

　　贺册皇后张氏表一首

　　沙门不空言。伏见今日令辰册　皇后者。伏闻有天有地是生万物。一阴一阳故为之道。所以神化庶品。母育群黎。在昔　皇王斯为盛典。伏惟　皇后德彰柔范。功佐春闱。望云气而知归。临戎轩而推毂　陛下上符景命。下叶坤仪。顺苍生之心与天下之母。二像已定万万克祯。凡在寰区孰不称庆。况不空偏承问道。久沐湛恩。喜跃之情。万万恒品。无任庆悦屏营之至。谨奉贺以闻。不空诚惶诚恐谨言。
　　乾元元年四月八日
　　大兴善寺三藏沙门不空上表
　　乾元光天文武大圣孝感皇帝批
　　皇后德被宫闱。功成辅佐。用崇册礼。以正坤像所贺知。

　　制许翻译经论祠部告牒一首

　　陀罗尼教金刚顶瑜伽经等八十部。大小乘经论二十部计一千二百卷。
　　右大兴善寺三藏沙门不空奏。不空闻缵帝者绍帝位。受佛嘱者传佛教。省兹格言曾不改易。流兴万代散叶千枝。不空杖锡挈瓶。行迈天竺寻历川谷跋涉邦方。凡遇圣踪投请礼敬。辄闻经教罄竭祈。搜求精微。穷博深密。丹诚攸嘱。愿言弘宣。遂得前件经论。自到中京竟未翻译。既阙书写。又乖授持。特望　宠慈许令翻译。庶得法筵重敷更雪住持之路。佛日再举弥增演畅之功。　天恩允许请宣付所司。
　　乾元元年六月十一日
　　敕旨依奏
　　中书令阙
　　中书侍郎同中书门下平章事赐紫金鱼袋王与宣
　　朝散大夫中书舍人兼礼部侍郎上柱国姑县开国公李揆奉行
　　奉　敕旨如右牒到奉行
　　乾元元年六月十六日
　　特进行侍中弘文馆大学士知太清宫事监修国史上柱国韩国公晋卿
　　黄门侍郎(阙)
　　通议大夫行给事中赐紫金鱼袋开国男休尚书祠部　大兴善寺三藏沙门不空
　　牒奉　敕如右牒至准　敕故牒
　　乾元元年六月十八日　　令史门贵牒
　　主事唐国兴
　　员外郎韦少游

　　进虎魄像并梵书随求真言状一首

　　虎魄宝生如来像一躯
　　梵书大随求陀罗尼一本
　　右昔者河清启运枢电告祥。方属重阳之辰。遂诞千年之圣。以　陛下允膺宝祚像有宝生之名。以　陛下兴念随通明有随求之号。像能光明洞彻。如　陛下光宅四维。明能威似魔怨。如　陛下威降万国。谨案金刚顶经。一切如来成等正觉。皆受宝生灌顶。乃至　陛下玄功格天。正法理国。事与时并。若合符契。伏愿少修敬念缄而带之。则必持明照回广王化于东户。本尊敷佑延　圣寿于南山。无任欢庆之深。谨随状进。轻黩旒扆。伏增战越。谨进。
　　乾元元年九月一日
　　大兴善寺三藏沙门不空进
　　乾元光天文武大圣孝感皇帝批
　　诸佛仪形。优昙希现。如来密藏。神咒难思。师大启空宗。能持秘印。以兹正法弘护朕躬。信受奉行。深为利益也。

　　请于兴善寺置灌顶道场状一首(并墨敕)

　　请大兴善寺修灌顶道场
　　右臣窃观度灾御难之法不过秘密大乘。大乘之门灌顶为最。今属闰夏之月百花皆荣。伏望　命三藏不空。于前件寺为国修一灌顶道场。其道场有息灾增益之教。有降伏欢喜之能。奉此功力以灭群凶。上滋　圣寿无强。承此兆久清泰。臣素无才行。忝奉驱驰。谨献愚诚。倍增战汗。如　允臣所奏。请降
　　墨敕　依奏。
　　乾元三年闰四月十四日宫苑都巡使御侮校尉右内率府率员外置同正员赐紫金鱼袋内飞龙驱使臣史元琮状进

　　智炬寺修功德　制书一首　连元师牒

　　奉　敕不空三藏并僧弟子三人宣于智炬寺修功德
　　八月二十五日　开府判行军李辅国
　　宣敕天下兵马元师　牒不空三藏
　　牒奉　敕如右请施行者录　敕各牒所由准　敕事了日停者故牒
　　上元元年八月二十五日　　　　　牒
　　开府判行军李辅国
　　元师越王在内
　　代宗朝

　　进摩利支像并梵书大佛顶真言状一首(并答)

　　雕白檀摩利支像一躯(此云威光)
　　梵书大佛顶陀罗尼一本
　　右不空幸因
　　圣运。早奉休明。遂逢
　　降诞之辰。更遇金轮之日伏惟。以
　　陛下之寿延宝祚。像有威光之名。以
　　陛下百王为首。真言有佛顶之号。谨按大佛顶经。一切如来成等正觉。皆受此真言。乃至金轮帝位莫不遵而行之。伏惟
　　陛下承天践祚。
　　圣政惟新。正法理国与灵合契。伏愿少修敬念缄而　带之。则广
　　至化于东户。延
　　圣寿于南山。无任欢庆之至。谨随状进。轻黩宸严。伏增战越。谨进。
　　宝应元年十月十三日
　　大兴善寺三藏沙门不空状进
　　皇帝批　庙号代宗谥睿文孝武皇帝
　　檀磨瑞像。贝叶真文。南天既遥。中国难遇。上人慈慜缄护而来不秘桑门。传诸象阙得未曾有。良以慰怀。

　　请置灌顶道场　墨敕一首

　　大兴善寺三藏沙门不空请为　国置灌顶道场
　　右不空闻。毗卢遮那包括万界。密印真言吞纳众经。准其教宜有顿有渐。渐谓声闻小乘登坛学处。顿谓菩萨大士灌顶法门。是诣极之夷途。为入佛之正位。顶谓头顶。表大行之尊高。灌谓灌持。明诸佛之护念。超升出离何莫由斯。是以克己服勤不舍。昼夜誓志钻仰岂敢怠遑。冀每载夏中及三长斋月。依经建立。严净花以开觉。使有识而归真。庶边境肃净　圣躬万寿。不胜恳念之至。谨诣右银台门。奉状陈请以闻。天恩允许请降　墨敕　依奏。
　　广德元年十一月十四日
　　大兴善寺三藏沙门不空状进

　　请置大兴善寺大德四十九员　敕一首

　　定国寺僧怀感
　　含光
　　法诚
　　慧远
　　元皎
　　东都敬爱寺僧乘如
　　超度
　　胜业寺僧通幽(见充上座)
　　僧慧灵(见充寺主)
　　凤翔府标觉寺僧深照(见充都维那)
　　荐福寺僧藏用
　　法准
　　慧通
　　千福寺僧飞锡
　　昙延
　　法崇
　　夏州灵觉寺僧潜真
　　沧州崇道寺僧慧通
　　奉恩寺僧慧端
　　东都龙兴寺僧慧照
　　灵山
　　性如
　　广福寺僧慧明
　　永宁寺僧智顺
　　天竺寺僧谈义
　　汴州相国寺僧惟秀
　　汉刕南阳寺僧道晏
　　成都府净众寺僧道遇
　　宝顶寺僧慧映
　　荆州慧日寺僧法珍
　　天长寺僧延秀
　　翠微寺僧道朗
　　大云寺僧海明
　　资圣寺僧通由
　　慈恩寺僧法琳
　　金光明寺僧道猷
　　宝台寺僧大辩
　　西明寺僧慧旴
　　崇福寺僧慧宗
　　如净
　　慧月
　　青龙寺僧南崿
　　胜业寺僧智铭
　　希凑
　　开阐
　　灵感寺僧觉超
　　醴泉寺僧慧澄
　　保寿寺僧慧崇
　　凤翔府郿县建法寺僧法敬
　　右大兴善寺三藏沙门不空奏。前件寺是初置长安之日。将镇帝国。首建斯寺。廊宇宏大。全用一坊古来住持皆是名德。比缘老宿沦没僧众凋残。威仪轨则并是废绝。况绵历多载。台殿荒凉。瞻言清规。实所叹惜。虽有后度戒律未闲。复属艰难。事资福祐。前件大德四十九人。并道业清高。洞明经戒。众所钦尚。堪为师范。伏乞。隶名此寺。有阙续填。庶戮力匡持。葺理颓弊。永修香火。以福　圣躬。其见任。之纲维。望并依定。又缘寺之贫破。伏乞矜放诸杂差科科得齐粮不绝报国行道。如　天恩允许请宣付所司。
　　敕旨依奏
　　广德二年正月二十三日
　　司徒兼中书令汾阳郡王(使)
　　银青光禄大夫行中书侍郎同平章事臣元载宣朝散大夫行中书舍人长乐县开国侯臣潘炎奉行
　　奉敕旨如右牒到奉行
　　广德二年二月二日
　　侍中使
　　黄门侍郎同平章事王缙
　　给事中皞
　　尚书祠部　牒三藏不空
　　牒奉　敕如右牒至准　敕故牒
　　广德二年二月六日　　　令史蔺玼牒
　　主事何漪
　　员外即岑参

　　降诞日请度七僧祠部　敕牒一首

　　无名僧慧通年五十五(绛州　曲沃县　俗姓王　无籍　请住千福寺)
　　慧云年二十三(京兆府　长安县　俗姓段　无籍　请住大兴善寺)
　　僧慧琳年三十(虢州　阌乡县　方祥乡　阌乡里　俗姓何　名光王　兄昢为户请住兴善寺)
　　僧慧珍年卅三(京兆府　万年县　洪洞乡　福润里　俗姓王名庭现伯高为户请大兴住善寺)
　　僧法雄年廿八(京兆府　富平县　赤阳乡　毗山里　无籍　请住静法寺)
　　僧法满年十八(京兆府　万年县　崇德乡　文圆里　俗姓胡　祖宾为户)
　　僧慧琎年四十
　　右兴善寺三藏沙门不空奏。上件僧等自出家来。常寻法教不阙师资。戒行精修实堪为器。比虽离俗迹昌私名。今因　陛下开降诞之辰。朝贺欢欣之日。伏请官名以为正度。用资　皇祚以福无疆。如　天恩允许请宣付所司。
　　中书门下　牒祠部
　　牒奉　敕宜依牒至准　敕故牒
　　广德二年十月十九日
　　中书侍郎平章事杜鸿渐
　　中书侍郎平章事元载
　　黄门侍郎平章事王(使)
　　检校侍中李(使)
　　检校右仆射平章事(使)
　　大尉兼中书令(使)
　　尚书祠部　牒三藏不空
　　牒奉中书门下　敕牒如右牒至准　敕故牒
　　广德二年十月十九日　　　　令史牒
　　主事

　　请再译仁王经　制书一首

　　仁王经望依梵匣再译旧文。
　　右兴善寺三藏沙门不空奏。伏以。如来妙旨惠矜生灵。仁王宝经义崇护国。前代所译理未融通。润色微言事归明圣。伏惟　宝应元圣文武皇帝陛下。睿文启运。浚哲乘时。弘阐真言。宣扬像教　皇风远振。佛日再明。每为黎元俾开讲诵其仁王经。望依梵匣再译旧文。贝叶之言永无漏略。金口所说更益详明。仍请僧怀感．飞锡．子翷．建宗．归性．义嵩．道液．良贲．潜真．慧灵．法崇．超悟．慧静．圆寂．道林等。于内道场所翻译。福资　圣代。泽及含灵。寇滥永清寰区允穆。传之旷劫救护实深。
　　中书门下　牒祠部
　　牒奉　敕宜依牒至准　敕故牒
　　永泰元年四月二日牒　　　　　　牒
　　中书侍郎同平章事杜鸿渐
　　中书侍郎同平章事元载
　　黄门侍郎同平章事王(使)
　　检校侍中李(使)
　　检校右仆射平章事(使)
　　检校左仆射平章事(使)
　　中书令(使)
　　尚书祠部　仁王经望依梵匣再译旧文兴善寺三藏沙门不空牒奉中书门下　敕牒如右牒至准　敕故牒
　　永泰元年四月四日　　　令吏张济牒
　　主事杨献
　　郎中崔漪

　　杜中丞请回封入翻译　制一首

　　鄜坊等州都防御使特进试大常卿使持节鄜州诸军事鄜州刺史兼御史中丞上柱国郑国公桂杜冕宣州实封壹佰户宝应元年五月十九日制赐。
　　右杜冕奏。臣素无功勋。曲沾　恩渥。谬践宠赐。愿答圣慈。今回宝应元年已后至永泰元年已前封。约计钱一万余贯。臣请为国回造功德。其宝应元年封先请得二千五百余贯。到京分付兴善寺不空三藏。助翻译佛经。其所请到封物钱。请充给道场。齐儭翻译抄写粮食等用。其请未到者先差弟统。请受望请各下所由。发遣续供其佛经。或有梵夹未翻。冀闻传译。古本虽著义味不周。特望　天恩。委新龙武军将军李元琮勾当与三藏及与兴善寺大德缙真。佥量京城义学大德七人。同参会翻译各写二十一本。颁示诸道及京城大寺。即传诸千界流布万年。使不臣者灭蜂虿之形。逐狂虏者扫狼心之迹。伏惟　陛下纳无疆之福。膺无疆之休。即愚臣微诚。生死愿毕。特望　圣慈允许臣所请。
　　中书门下
　　牒奉　敕宜依牒至准　敕故牒
　　永泰元年六月十八日牒
　　中书侍郎平章事杜鸿渐
　　中书侍郎平章事元载
　　黄门侍郎平章事王(使)
　　检校侍中李(使)
　　检校右仆射平章事(使)
　　检校左仆射平章事(使)
　　中书令在使院

　　谢御制新仁王经序表一首(并贺百座见庆云)

　　三藏沙门不空言。不空道乏前修。学亏曩哲。猥承　纶诏翻译真经。若履春。冰犹临泉谷。伏惟　陛下拨开慧日布荫慈云　睿思风飞　龙章玉润。躬为序述照焕大千。流法雨于九天。竖胜幢于百座。威仪容卫。宛释迦之下鹫峰。士庶骈阗。犹波斯之诣王舍。庆云呈瑞。嘉气浮空。足表大阶之平。自叶无疆之祐。不胜戴荷之至。谨奉表陈贺以闻。沙门不空诚惧诚喜谨言。
　　　永泰元年九月二日
　　兴善寺三藏沙门不空上表
　　宝应元圣文武皇帝批
　　和上远自莲宫亲缄贝叶。敷演玄教利济苍生。翻译既成。天人合会。朗三秋之霁景。开五色之祥云。阐扬真乘。符契妙理。顷因指喻早结师资。睹此感通弥深顶敬。

　　赠金刚三藏开府及号　制一首

　　敕不空三藏和尚。故金刚三藏天资秀异。气禀冲和。识洞四生。心依六度。爰自西域杖锡东来。以梵行周身慈心济物。觉花外照。智炬内明。汲引群迷。证通圆寂。密传法印。隐示涅槃。衣钵空存。音徽长往。教能垂后。礼有饰终。宜旌美名俾叶荣。可赠开府仪同三司。仍赠号大弘教三藏。
　　永泰元年十一月一日
　　中书令使
　　银青光禄大夫行中书侍郎平章事上柱国颖川郡开国公元载宣
　　正议大夫行中书舍人上柱国臣潘炎奉行
　　奉　敕如右牒到奉行
　　永泰元年十一月二十日
　　侍中使
　　特进行中书侍郎平章事知门下省事上柱国鸿渐银青光禄大夫行给事中上柱国臣卢允
　　月日
　　时都事
　　右司郎中
　　金紫光禄大夫吏部尚书博陵县开国伯寓正议大夫吏部侍郎上柱国陇西县开国子李卿
　　银青光禄大夫行吏部侍郎上柱国扶风县男延昌朝议大夫守尚书左丞集贤院学士副知院事兼修国史馆告赠开府仪同三司。仍赠号大弘教三藏
　　奉　敕如右符到奉行
　　主事凤
　　令吏主涓
　　书令史
　　郎中元曾
　　永泰元年十一月二十日下

　　拜不空三藏特进试鸿胪卿兼赐号　制书一首

　　敕不空三藏莲宫释种香界道师。性表真如。学精秘藏。承绀园之妙旨开示四依。译金口之微言津梁六趣。身持梵匣远涉流沙。传灯益明。甘露溥润。散慈云于火宅。扬慧日于幽涂。顷者躬问胜因。弘示方便永决疑网。滋予知牙。虽出尘之心齐谢于名位。而褒崇之典式旌于贤哲。俾应嘉命用叶朝章。可特进试鸿胪卿。仍赐号大广智不空三藏。
　　永泰元年十一月一日
　　中书令使
　　银青光禄大夫中书侍郎平章事上柱国颖川郡开国公臣元载宣
　　中书舍人臣杨炎奉行
　　奉　敕如右牒到奉行
　　永泰元年十一月日
　　检校侍中使
　　特进行中书侍郎权判门下省事上柱国卫国公杜鸿渐
　　银青光禄大夫给事中上柱国范阳县开国侯卢允
　　十一月日
　　时都事
　　左司郎中
　　金紫光禄大夫吏部尚书上柱国博陵县开国伯宇正议大夫吏部侍郎上柱国陇西县开国子赐紫金鱼袋李卿
　　银青光禄大夫吏部侍郎上柱国扶风县开国男延昌
　　朝议郎守尚书右丞集贤殿学士副知院事兼修国史馆告特进试鸿胪卿大广智不空三藏
　　奉　敕如右牒到奉行
　　主事海
　　令史涓
　　书史令
　　郎中谔
　　永泰元年十一月日下　表制集卷第一


　　代宗朝赠司空大辨正广智三藏和上表制集卷第二

　　　　上都长安西明寺沙门释圆照集
　　凡表二十二首　答制六首　总二十八首　　·谢赠故金刚三藏官号等表一首(并答)
　　·请舍衣钵助僧道环修金阁寺制书一首
　　·请舍衣钵同修圣玉华寺制书一首
　　·贺平周智光表一首
·请抽化度寺万菩萨堂三长月念诵僧制一首
·请修台山金阁玉华寺等巧匠放免追呼制一首　　·请台山五寺度人抽僧制一首
　　·请子翷法师化度寺开讲制一首
　　·请降诞日度僧五人制一首
　　·请度扫洒先师龙门塔所僧制一首
　　·请御题先师塔额并设斋度人表一首(并答)
·谢　恩命为先师设远忌斋并赐茶表一首(并答)　　·请降诞日度三僧制一首
·请光天寺东塔院充五台山往来停止院制一首　　·天下寺食堂中置文殊上座制一首
·大历五年七月五日于太原设万人斋制一首(令不空三藏捡校)　　·同年七月十三日与三藏　手诏一首
　　·请太原府至德寺置文殊院制一首
　　·同年九月四日又赐　手诏一首
　　·请太原号令堂安像净土院抽僧制一首
　　·请慧林法师于保寿寺讲表一首
·谢　恩赐大兴善寺施戒方等并粮料表一首(并答)　　·请广智三藏登坛祠部告牒一首
　　·谢　恩赐乳牛五头并犊表一首(并答)


　　谢赠故金刚三藏官号等表一首

　　三藏沙门不空言。奉今月一日　制锡。故大和上金刚三藏。可赠开府仪同三司。仍赠号大弘教三藏。不空特进试鸿胪卿。仍赐号大广智三藏。一雨自　天润流根叶。圆毫发艳照及幽明。捧戴傍徨悲喜交集。不空诚惧诚喜以凄以惧。不空闻。十号者表德之殊称。九卿者象河之重位。故大和上。道洽传灯。诚以彰其遗烈。不空法惭绍构虚并荷于　鸿私。犹燕石之混光。同齐竿之滥吹。荣兼存殁。宠及师资。只奉兢惊瞻言腼面。况出家落彩。本忘荣辱。洁诚报　国。僧者通规　陛下广运　金轮。曲收瓦砾。引安禅于中禁。旌褒崇之殊礼。虽负山无力。而践迹近宾。亏高谢之法流。点少欲之清躅。是以面奏三让。言烦九重。冀殷鉴于恳诚。岂确然之不拔。羊车稚子惭广智而茫然。鹿苑卑材愧鸿胪而甚矣。无任感戴之至。谨奉表陈谢以闻。沙门不空诚惧诚喜谨言。
　　永泰元年十一月五日。特进试鸿胪卿大广智三藏兴善寺沙门不空上表
　　宝应元圣文武皇帝批
　　和上。道秘双林功超正觉。远从天竺来布真言。顷得归依亲承付嘱。褒崇之典礼。秩攸先俾增印绶之荣。式重师资之敬。兼申宠赠。庶表追荣也。

　　请舍衣钵助僧道环修金阁寺　制一首

　　五台山金阁寺
　　右大兴善寺沙门。特进试鸿胪卿大广智不空奏。上件寺　先圣书额寺宇未成。准开元二十四年衢州僧道义至台山所见文殊圣迹寺。号金阁院。有十三间居僧众。云有万人。台殿门楼兹金所作。登时图画一本进入在内。天下百姓咸欲金阁寺成。人谁不愿。令泽州僧道环日送供至山。[這-言+景]慕道义禅师所见之事。发心奉为　国家依图造金阁寺。院宇多少一如所见。今夏起手工匠什物兹自营办。将满　先圣御额终成道义感通。观夫此僧志愿非小。或谓文殊所假俾树胜因。且五台灵山寺额有五。清凉．华严．佛光．玉花．四寺先成。独唯金阁一所未就。既是圣迹。谁不具瞻。不空愿舍衣钵随助道环建立盛事。尝恐岁不我与。愆于宿心。屡亦奏闻　天恩矜允。夫以文殊圣迹圣者为主。结构金阁非陛下而谁。栋梁者大厦是依。股肱者元首所托。共成一体和叶万邦。金阁斯崇。非夫宰辅赞成军客匡助百寮咸续千官共崇。则何以表君臣之美。以光金阁之大也。保寿寺大德沙门含光奉使。回台恭修功德。伏望便于造寺所奉宣　圣旨祈所厥诚。庶灵神照明。以介景福康宁寰宇保祐　圣躬。如天恩允许请宣付所司。
　　中书门下　牒大广智不空三藏
　　牒奉　敕宜依牒至准　敕故牒
　　永泰二年五月一日　牒
　　中书侍郎平章事元载
　　黄门侍郎平章事杜鸿渐
　　黄门侍郎平章事王缙
　　捡挍侍中使
　　捡挍右仆射平章事使
　　捡挍左仆射平章事李袍玉
　　中书令使

　　请舍衣钵同修圣玉华寺　制书一首

　　五台山圣玉华寺
　　右特进试鸿胪卿大兴善寺三藏沙门大广智不空奏。前件寺准乾元元年九月十一日　敕。兴金阁寺同置。不空先请自舍衣钵以为创首。伏望差当寺上座行满。准金阁例捡挍营造。
　　中书门下　牒大广智不空三藏
　　牒奉　敕宜依牒至准　敕故牒
　　大历元年十一月二十一日　牒
　　中书侍郎平章事元载
　　黄门侍郎平章事杜鸿渐
　　黄门侍郎平章事王缙
　　捡挍侍中李使
　　捡挍右仆射平章事使
　　捡挍左仆射平章事使
　　中书令使

　　贺平周智光表一首

　　不空言。伏以周智光。敢负　朝旨。自冒天诛。积恶灭身果见传首。庆流率土。喜契阳春。盖由　陛下神算潜通　睿谋密用。武士犹未施其勇。苍生遽已获其安。寰宇转清。夷狄丧志。是知　圣王之力遂成无战之功。仁王之慈毕获有情之命。不空忝承　渥泽。殊增跃荷。不胜欣庆之至。谨奉表陈荷以闻。不空诚欢诚喜谨言。
　　大历二年正月十四日
　　特进试鸿胪卿大兴善寺三藏沙门大广智不空上表
　　宝应元圣文武皇帝批
　　智光凶狂敢扰关铺。王师暂举自有诛夷。宗社威灵大圣敷祐。师之护念氛梫永清。所贺知。

　　请抽化度寺万菩萨堂三长斋月念诵僧制一首

　　化度寺文殊师利护国万菩萨堂三长斋月念诵僧二七人。
　　大兴善寺大德静超　大德慧灵
　　化度寺大德法真　大德智藏　大德道岸
　　大德菩提泥沙(唐名义宽)　大德波罗檀(唐名善岸)
　　大德谈演
　　西明寺大德光演　大德摩诃衍
　　兴福寺大德达摩
　　千福寺大德法崇
　　慧日寺大德义成
　　醴泉寺大德利言
　　右特进试鸿胪卿大兴善寺三藏沙门大广智不空奏。伏以化度寺护国万菩萨堂。并依台山文殊所见。乘云驾象凌乱楹梁。光明满堂不异金阁。奉去年十二月二十三日　恩命。赐香兼宣　口敕。命不空简择念诵大德。及命寺主智藏专捡挍道场。其前件大德等。或业茂真言学通戒律。或敷宣妙旨转读真乘。望抽住于此中。每年三长斋月。精建道场为国念诵。必有事故随阙续填。其堂内外施及功德一物已上兹请三网专句当冀不遗漏。
　　中书门下　牒大广智不空三藏(牒祠部准此○令史赵昌主事薰意。郎中雀漪)
　　牒奉　敕宜依牒至准　敕故牒
　　大历二年二月十六日　牒
　　中书侍郎平章事元载
　　黄门侍郎平章事杜鸿渐
　　黄门侍郎平章事王缙
　　捡校侍中李使
　　捡校右仆射平章事使
　　捡校左仆射平章事使
　　中书令在使院

　　请修台山金阁玉华寺等巧匠放免追呼制一首

　　代州五台山圣金阁寺造寺都料僧
　　纯陀道仙法达木匠俟璨　谷礼　钊遗钦(忻州空襄县)　檀命晖(五台县)　五茂林　阳喜子(唐林县)　雍日新
　　圣玉花寺造寺都料
　　木匠殷[這-言+止](雁门县)　匠霍龙(繁时县)　钊如晏郭悊(唐林县)　韩清　贾礼　支阿八(唐林县)　张晖(繁时县)
　　修五台山六处普通供养舍木匠丁修零(定襄县)
　　斑宾　智义璨　郭圭　马元
　　李四师　封杜儿(五台县)　马元悊
　　右特进试鸿胪卿三藏沙门大广智不空奏。先奉恩命。令含光捡挍造前件寺及普通供养处。其所须材木当山自有。既是灵迹事资巧匠。前件匠等并远近所推。今见在山修造次第。恐所营州县或有追呼。特望　天恩许毕功德。
　　中书门下　牒大广智不空
　　牒奉　敕宜委云京句当勿令追扰牒至准　敕故牒
　　　大历二年二月十六日牒
　　中书侍郎平章事元载　已下同七相

　　请台山五寺度人抽僧　制一首

　　代州五台山金阁寺玉花清凉花严吴摩子等寺
　　右特进试鸿胪卿大兴善寺三藏沙门大广智不空奏。
　　文殊圣迹自古攸仰。今遇　陛下特更增修精建伽蓝　恩命稠叠。是可百神潜祐万圣来归。灵踪建兴于斯为盛。处既严洁。人亦宜然。艰难已来僧徒渐少。或经行化物便住人间。或兰若随缘。周栖他处。遂使时中礼忏钟梵递亏。树下禅龛蛛网交闇。福田未广有愧圣心。伏乞　天恩先在山中行人童子久精苦者。寺别度二七人。兼诸州抽道行僧一七人。每寺相共满三七人为国行道。有阙续填。金阁等五寺常转仁王护国及密严经。又吴摩子寺名且非便。望改为大历法花之寺。常为国转法花经。同五寺例免差遣其所度人。望委云京将军宗凤朝与中使魏明秀。又修功德沙门含光简择。冀无偷滥。又清凉寺为大圣文殊造阁已毕。伏望　天恩赐书一额永光来叶。
　　中书门下　牒大广智不空
　　牒奉　敕宜依牒至准　敕故牒
　　大历二年三月二十六日牒
　　中书侍郎平章事元载　已下七相同上

　　请子翷化度寺开讲　制书一首

　　中书门下　牒大广智不空
　　牒奉　敕特进试鸿胪卿大兴善寺三藏沙门大广智不空奏请。沙门子翷于化度寺万菩萨堂开讲者宜依牒至准　敕故牒。
　　　大历二年六月二十八日牒
　　中书侍郎平章事元载　七相同上

　　请降诞日度僧五人　制一首

　　行者毕数延年五十五(无州贯诵梵本贤护三昧经一部并诵诸陀罗尼请法名惠达住庄严寺)
　　行者康守忠年四十三(无州贯诵经一百二十纸并诵诸陀罗尼请法名惠观住东京广福寺大弘教三藏毗卢舍那院)
　　行者毕越延年四十三(无州贯诵梵本楞伽经一部诵金刚般若经并诸陀罗尼请法名惠日住庄严寺)
　　童子石惠璨年十三(无州贯诵梵本大吼雀王经一部诵随求陀罗尼并经请法名惠光住西明寺)
　　童子罗诠年十五(无州贯诵梵本出生无边门经诵随求陀罗尼咒并经请法名惠俊住西明寺)
　　右特进试鸿胪卿大兴善寺三藏沙门。大广智不空奏。前件行者童子等。并素禀调柔。器性淳礭服勤经戒讽诵真言。志期出家精修报国。今因降诞之日请度为僧。各配住前件寺。冀福资圣寿地久天长。
　　中书门下　牒大广智不空
　　牒奉　敕宜依牒至准　敕故牒
　　大历二年十月十三日牒
　　中书侍郎平章事元载
　　黄门侍郎平章事杜鸿渐
　　黄门侍郎平章事王缙
　　兵部尚书平章事李使
　　捡挍侍中李使
　　捡挍右仆射平章事使
　　中书令使

　　请度扫洒先师龙门塔所僧　制一首

　　东京龙门故开府仪同三司大弘教三藏塔所扫洒
　　无名僧惠恒年四十六(俗姓张名景芒。贯郑州荣阳县檀山乡安信里。父坏道为户。身无籍。诵菩萨戒经一卷。诵声闻戒一卷。诵法花经一部。念诵为　业。住河南府广福寺毗卢舍那塔院并向龙门塔所。来往扫洒)。
　　当院行者赵元及年三十五(贯京兆府云阳县龙云乡修德里。父贞观为户。身无籍。诵法花经一部。诵维摩经一部。诵菩萨戒经一卷。诵金刚经　一卷。诵药师经一卷。诵弥陀经一卷。诵金光明经［四］卷。诵无常经一卷。诵盂兰盆经一卷。住保寿寺。法名惠翷)。
　　行者田荣国年三十三(贯京兆府万年县积福乡积德里。父怀常为户。身无籍。诵大随求真言。诵尊胜陀罗尼。诵阿弥陀陀罗尼。诵法花经一部。住总持寺。法名惠浚)。
　　童子李宝达年十三(贯京兆府照应县故叠乡修文里。父守信为户。诵法花经两卷。诵大随求真言。诵理趣般若经。住大兴善寺。法名惠正)。
　　右特进试鸿胪卿大兴善寺三藏沙门大广智不空奏。前件无名僧等。先尝奉事故大和上。服勤香火积有岁年。志性柔和坚固无懈。请与正名便送塔额住彼扫洒。冀终罔极获展师资。行者童子等。并久习真言。兼诵经典。不离本院业已成就。伏乞与度俾励修持。
　　中书门下　牒大广智不空
　　牒奉　敕宜依牒至准　敕故牒
　　大历三年六月十三日牒
　　中书令元假
　　门下杜王同上

　　谢御题先师塔额并设斋表一首(并答)

　　沙门不空言。不空早侍先大和上。猥承奖训。愧无升堂之哲。谬忝入室之遇。曼茶罗灌顶坛者。万行之宗。密证之主。将登觉路何莫由斯。始先师所传启此方耳目。惠灯罢照日月将深　陛下思续耿光。不遗疵贱　诏开灌顶俾建道场。才仿佛于存羊。岂归依之补处　皇慈乃眷。渥泽累沾。降五僧泥封。云随发落。下千人天饭。香任风吹。况塔额亲题桂诸伊落。龙门之下更攒崛起之峰。月轮之间恒聚冲飞之雁。无任戴荷屏营之至。谨附监使李宪诚。奉表陈谢以闻。沙门不空诚欢诚喜谨言。
　　大历三年六月十三日
　　特进试鸿胪乡大兴善寺三藏沙门大广智不空上表
　　宝应元圣文武皇帝批
　　和上释梵宗师人天归仰。慈悲智力拯拔生灵。广开坛场。弘宣法要。福资国土。惠洽有情。愧厚良多。烦劳申谢。

　　谢　恩命为先师设远忌斋并赐荼表一首

　　沙门不空言。伏奉　恩命今月十五日。故大弘教三藏远忌。设千僧斋。赐茶一百一十串。伏戴殒悲启处无地。不空诚哀诚恐以凄以感。故大和上道被四生。化迁十地耀容。缅邈。经此忌辰。倍增霜露之悲。深积鹤林之痛。
　　陛下恭弘付嘱。远念芳猷。分御膳以饭千僧。流香茗数盈百串。缤纷梵宇。郁馥禅庭。凡在门生无任感荷。不胜悲戴之至。谨附监使。奉表陈谢以闻。沙门不空诚惶诚恐谨言。
　　大历三年八月十五日
　　特进试鸿胪卿大兴善寺三藏沙门大广智不空上表
　　宝应元圣文武皇帝批
　　大和上。法留喻筏照委传灯。久证涅槃示存斋忌。永惟付嘱深眷徽猷。薄施香茶有烦陈谢也。

　　请降诞日度三僧　制一首

　　中书门下　牒大广智不空
　　罗文成年三十(贯土火罗国。诵金刚般若经。诵起信论。诵菩萨戒经。法名惠弘请住西明寺)
　　罗伏磨年四十五(宝应功臣武挍尉守右羽林军大将军员试大常卿上柱国赐紫金鱼袋贯凉州天宝县高亭乡。法名惠成。请住化度寺)
　　童子曹摩诃年(贯京兆万年县安宁乡永安里父为户。诵法花经一部。法名惠顺［诵］住千福寺)
　　牒奉　敕宜并与度配住前件寺牒至准　敕故牒
　　　大历三年十月十三日牒
　　中书侍郎平章事元载
　　门下侍郎平章事杜鸿渐
　　门下侍郎平章事王缙
　　兵部尚书平章李使
　　司徒兼中书令使

　　请光天寺东塔院充五台山往来停止院制一首

　　光天寺东塔院惠隐禅师铸漆斗及伍斗铜[木*開]壹百参拾枚
　　右特进试鸿胪卿大兴善寺三藏沙门大广智不空奏。奏惠隐是不空弟子。为国铸前件[木*開]充五台山圣金阁等寺普通供养。其惠隐所居院。请充台山铸鸿功德。及送供众僧来往停止。又令惠隐送圣至台山。永为供养。冀福资皇祚。圣寿无疆。
　　中书门下　牒大广智不空
　　牒奉　敕宜依牒至准　敕故牒
　　　大历四年六月十七日牒
　　中书侍郎平章事元载　五相同上

　　天下寺食堂中置文殊上座　制一首

　　大圣文殊师利菩萨。
　　右京城大德特进试鸿胪卿大兴善寺三藏沙门大广智不空等奏。忝迹缁门。久修梵行。习译圣典。颇悟玄门。大圣文殊师利菩萨。大乘密教皆周流演。今镇在台山。福滋兆庶。伏惟宝应元圣文武皇帝陛下。德合乾坤。明并日月。无疆之福康我生人。伏望自今已后。令天下食堂中于宾头卢上特置文殊师利形像以为上座。询诸圣典具有明文。僧祇如来尚承训旨。凡出家者固合抠衣。普贤观音犹执拂而为侍。声闻缘觉拥彗而居后。斯乃天竺国皆然。非僧等鄙见。仍请永为恒式。
　　中书门下　牒祠部
　　牒奉　敕大圣文殊师利菩萨法王之子。威德特尊为诸佛之导师。洗群生之心目。康我兆庶。是拯无边。不有尊崇。人何瞻仰。今京城大德恳兹申奏。雅合圣典。所请宜依牒。至准。
　　敕故牒。
　　大历四年十二月十九日
　　中书　四相同上

　　大历五年七月五日与不空三藏于太原设万人斋制一首

　　中书门下　牒僧不空三藏　牒奉　敕宜于太原设一万人斋。取太原府诸色官钱物。准数只供勿使阙少。仍令不空三藏捡挍。牒至准　敕故牒。
　　大历五年七月五日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使

　　同年七月十三日与三藏手　诏一首

　　敕大广智三藏和上。久修定慧早契瑜伽。远访灵山躬祈圣道。至灵必应玄感遂通。青莲喻心了证斯在。秋景余热善加珍卫也。遣书指不多及。
　　十三日

　　请太原至德寺置文殊院　制书一首

　　中书门下　牒大广智不空三藏
　　牒承　敕特进试鸿胪卿大广智不空三藏奏。请于太原府至德寺。置一文殊师利菩萨院。并抽三学大德二七人。递弘本教以续法灯。仍请道宪法师于此寺长时讲说者。宜依牒。至准　敕故牒。
　　大历五年七月十三日牒
　　中书侍郎平章事元载　四相同上

　　同年九月四日又赐手　诏一首

　　敕大广智三藏和上。深契道源远寻灵迹。慈悲妙力当示真宗。五蕴既空如如斯在。秋冷和上比平安好。遣书指不多及。
　　四日

　　请太原号令堂安像净土院抽僧　制书一首

　　太原府大唐兴国太崇福寺中高祖神尧皇帝起义处。号令堂请安置普贤菩萨像一铺。净土院灌顶道场处。请简择二七僧奉为国长诵佛顶尊胜陀罗尼。
　　右特进试鸿胪卿三藏沙门大广智不空奏。先奉恩命往五台山。修功德至太原。巡礼上件寺。因得瞻睹　高祖太宗起义圣迹并在此寺。实为国家皇业所兴之源。固不合同诸寺例。伏乞天慈蠲免一切差科及地税。便回充。
　　高祖太宗七圣忌日设斋行香。及修号令堂安置普贤菩萨。仍于三长斋月每月十斋日。令合寺僧奉为高祖至　肃宗七圣。转仁王护国般若经。庶得无疆之福永资七圣。无尽法音上符皇寿。其念诵僧。伏乞精加简择具名录。奏先停俗客望即发遣。
　　中书门下　牒三藏沙门大广智不空
　　牒奉　敕宜依牒至准　敕故牒
　　大历五年十月一日牒
　　中书侍郎平章事元载
　　门下侍郎平章事王缙
　　兵部尚书平章事李在使院
　　司徒兼中书令在使院

　　请惠林法师于保寿寺讲表一首

　　沙门不空言。不空闻。贝叶翻经所以恢弘释教。莲华演偈所以付属　天王。伏惟陛下位重金轮。心游宝偈。孝德感于天地。文明齐于日月。伏见章敬寺僧惠林幼怀聪悟志愿传灯。演说大乘上答鸿造。每常讽诵妙义。能宣念其地。偏幸沾　天泽。不空今奉为国请于保寿寺为道俗敷演真经。庶宗庙圣祚历大劫。而斋年苍生福田拔须弥而作寿。如　天恩允许请降。
　　墨敕依奏。
　　大历六年二月二日
　　特进试鸿胪卿三藏沙门大广智不空上表

　　谢　恩赐大兴善寺施戒方等并粮料表一首

　　沙门不空言。中使李宪诚奉宣　圣旨。特赐大兴善寺施戒方等道场粳糯粟米油柴诸物等。无不备足。以充斋供。捧对惭惕忻悚交。并许其道场。为幸已甚。更赐僧供。雨露实深。自愧无阶能上答效。但昼夜精勤加功念诵。冀酬万一。谨率求受戒僧众等。于三七日恳诚念诵精驰行道。奉为国家以修胜福。冀无边功德。上资圣躬。不胜惭之至。谨因中使李宪诚附表陈谢以闻。沙门不空诚欢诚惧谨言。
　　大历六年三月二十八日特进试鸿胪卿大兴善寺三藏沙门大广智不空上表
　　宝应元圣文武皇帝答曰。
　　三藏慈惠精诚。念深家国。弘修福利。广被生灵。开建坛场。阐扬妙典。发挥后学。封植良缘。所施非优。何至于谢。
　　中书门下牒

　　请广智三藏登坛祠部告牒一首(中书门下牒准此)

　　兴善寺三藏大广智不空
　　右保寿寺临坛大德慧彻等奏。伏以三藏国师释门墙堑四海瞻仰两京宗承清净戒坛事资宿德。伏请登坛秉法。为众授戒。
　　中书门下　牒祠部　牒三藏准此。
　　牒奉　敕宜依牒至准　敕故　牒
　　大历六年四月三日　牒
　　中书侍郎平章事元载
　　门下侍郎平章事王缙
　　兵部尚书平章事李在使院
　　司徒兼中书令使
　　祠部　牒兴善寺
　　牒奉　中书门下　敕牒如右准　敕右牒所由者故牒
　　大历六年四月九日　　　令史遐[這-言+止]牒
　　主事钊意
　　郎中董晋

　　谢　恩赐乳牛表一首

　　沙门不空言。今日特奉　恩命。赐乳牛五头各并犊。赐赉自天悚踊无地。不空诚惭诚荷。以忻以愧。伏惟　宝应元圣文武皇帝　陛下日月光临　恩过雨露。虽复精勤四时岂酬万一。罄力竭忠实难仰谢。抚心修己有淟面目。不胜　宠渥优深之至。谨奉表陈谢以闻。沙门不空诚惶诚悚谨言。
　　大历六年九月二十四日特进试鸿胪卿大兴善寺三藏沙门大广智不空上表
　　宝应元圣文武皇帝批
　　和上深入秘藏。护念勤诚。顾乃精修。宜承渥命。所赐非厚烦至谢恩。

　　大辨正广智三藏和上表制集卷第二

　　德治二年(丁未)四月十二日于神护寺成身院以南岳房济暹僧都所持之本书写了　猷然(七十四)

　　代宗朝赠司空大辨正广智三藏和上表制集卷第三

　　　　上都长安西明寺沙门释圆照集
　　凡一十六首　答制九首　总二十五首　　·三朝所翻经论请入目录流行表一首(并答)
　　·谢恩许新翻经论入目录流行表一首(并答)
　　·敕赐汾州西河县西苑房佛堂寺额制一首
　　·恩命令祈甘雨表一首(并答)
　　·东都先师塔及石戒坛院请抽大德制一首
　　·请超悟法师于化度寺修六菩萨制一首
　　·敕置天下文殊师利菩萨院制一首
　　·谢敕置天下文殊师利菩萨院表一首(并答)
　　·请京城两街各置一寺讲制一首
　　·贬兴善寺主圆敬归河南慧远寺制一首
　　·进文殊师利佛刹功德经状一首
　　·请补前都维那道遇充寺主制一首
　　·恩赐琼花真人一切经一藏谢表一首(并答)
·恩赐文殊阁上梁赤钱饼等物谢表一首(并答)　　·恩命祈雨三藏和上贺雨表一首(并答)
　　·琼华真人真如金刚薨奉慰表一首(并答)
　　·五月五日　恩赐白素谢表一首(并答)
　　·三藏和上遗书一首


　　三朝所翻经请入目录流行表一首

　　三朝所翻经总七十七部凡一百一卷并都目一卷　　·金刚顶瑜伽真实大教王经三卷
　　·金刚顶瑜伽般若理趣经一卷
　　·观自在菩萨授记经一卷
　　·瑜伽念珠经一卷
　　·奇特佛顶经三卷
　　·观自在菩萨最胜明王心经一卷
　　·金刚顶瑜伽文殊师利菩萨经一卷
　　·阿唎多罗阿噜力经一卷
　　·普贤行愿赞一卷
　　·地藏菩萨问法身赞一卷
　　·出生无边门经一卷
　　·大吉祥天女经一卷
　　·底哩三昧耶经三卷
　　·十一面观自在菩萨经一卷
　　·吉祥天女十二名号经一卷
　　·金刚顶瑜伽十八会指归一卷
　　·金刚顶瑜伽三十七尊分别圣位法门一卷
　　·菩提场所说一字顶轮王经五卷
　　·宝箧经一卷
　　·金刚寿命陀罗尼经一卷
　　·大孔雀明王经三卷
　　·大云请雨经二卷
　　·蘘虞梨童女经一卷
　　·雨宝陀罗尼经一卷
　　·稻[乾-乞+余]喻经一卷
　　·大宝广博楼阁经三卷
　　·菩提场庄严经一卷
　　·除一切疾病陀罗尼经一卷
　　·能净一切眼陀罗尼经一卷
　　·施焰口饿鬼陀罗尼经一卷
　　·三十五佛名经一卷
　　·八大菩萨曼陀罗经一卷
　　·叶衣观自在菩萨陀罗尼经一卷
　　·诃利帝母经一卷
　　·毗沙门天王经一卷
　　·观自在菩萨说普贤陀罗尼经一卷
　　·文殊问字母品经一卷
　　·金刚顶莲华部心念诵法一卷
　　·金刚顶瑜伽千手千眼观自在念诵法一卷
　　·无量寿如来念诵仪轨一卷
　　·阿閦如来念诵法一卷
　　·佛顶尊胜念诵法一卷
　　·金刚顶胜初瑜伽普贤菩萨念诵法一卷
　　·金刚王菩萨念诵法一卷
　　·普贤金刚萨埵念诵法一卷
　　·金刚顶瑜伽五秘密修行仪轨一卷
　　·金刚寿命念诵法一卷
　　·一字顶轮王瑜伽经一卷
　　·一字佛顶轮王念诵仪轨一卷
　　·仁王般若念诵法一卷
　　·如意轮念诵法一卷
　　·大虚空藏菩萨念诵法一卷
　　·瑜伽莲华部念诵法一卷
　　·观自在菩萨真言观行仪轨一卷
　　·观自在多罗瑜伽念诵法一卷
　　·甘露军吒利瑜伽念诵法一卷
　　·华严入法界品四十二字门观一卷
　　·文殊赞法身礼一卷
　　·受菩提心戒仪一卷
　　·金刚顶瑜伽三十七尊礼一卷
　　·理趣般若释一卷
　　·大曼荼罗十七尊释一卷
　　·金刚顶瑜伽护摩仪轨一卷
　　·诸部陀罗尼目一卷
　　·大乘缘生论一卷
　　·七俱胝佛母陀罗尼经一卷
　　·大虚空藏菩萨所问经八卷
　　·仁王经二卷
　　·密严经三卷
　　·仁王念诵仪轨一卷
　　·仁王经疏三卷

　　沙门不空言。不空爰自幼年承事先师大弘教三藏和尚二十有四载。禀受瑜伽法门。后游五夫寻求所未受者并诸经论。更重学习。凡得梵本瑜伽真言经论五百余部。奉为国家详译圣言。广崇福祐。天宝五载却至上都。奉　玄宗皇帝恩命。于内建立道场。所赍梵经尽许翻译。及肃宗皇帝配天继圣。特奉　纶旨。于内道场建立护摩。及灌顶法。又为国译经助宣皇化。累奉二圣　恩敕。先代三藏所有梵文并使搜访。其中有绦索脱落便令修补。其有未经翻译者续译　奏闻伏惟　陛下缵承皇运。大庇含灵。广辟福田。重明日月。恩波远被。法雨分流。四海宅心。万方欣戴。是知佛之付嘱允在　圣君。不空叨承渥泽荣幸实深。切自思之如何报国。奉先皇圣制令阐微言。又奉　陛下恩命恭尊遗旨。再遣翻译利济群生。虽复四时精勤未酬万一。是以区区于日夕。详译真言及大乘经典。冀效涓微。上资　皇道。其所译金刚顶瑜伽法门是成佛速疾之路。其修行者必能顿超凡境达于彼岸。余部真言诸佛方便其徒不一。所译诸大乘经典。皆是上资邦国息灭灾厄。星辰不愆风雨慎叙。仰恃佛力辅成国家。谨缵集前后所翻译讫者。自开元至今大历六年。凡一百一卷七十七部并目录一卷。及笔受僧俗名字缮写已讫。谨因　降诞之辰谨具进奉。庶得真言福祐长护圣躬。大乘威力永康国界。其未翻梵本经中。但有护持于国福润生灵者续译奏闻。不胜虔诚之至谨奉表以闻。沙门不空诚惶诚恐谨言。
　　大历六年十月十二日
　　特进试鸿胪卿三藏沙门大广智不空上表
　　宝应元圣文武皇帝批
　　和上夙事　先朝弘阐妙教。演兹贝叶广示迷津。朕嗣缵　丕图恭承睿旨。和尚再加详译。令卷轴续毕永济生灵。深可嘉叹。其所译经宜宣付中外。入一切经目录。

　　谢　恩许新翻经论入目录流行表一首

　　沙门不空言。中使李宪诚奉宣　圣旨。送新翻经目录　敕一道制答进经表　敕一道特令中外施行。仍入一切经目录捧戴。忻跃喜荷无任诚欢诚悚。再叹再愧。伏惟　陛下承法王之付属。满人心之志愿持普贤之密印。行天子之正教。浃辰。际朗惠日于八方。在于顷刻注　洪泽于万物。斯乃普天幸甚。而况在不空者焉。然不空所翻圣典四十余年　三朝已来赞修功德志在宣传。上资　王室下润生灵。岂意夙心一朝愿满。圣恩广大累劫难酬。况更特许翻译所是未翻梵本。倍增悲喜。敢罄竭心力承奉圣旨。续译进奉。不胜欢悚怀恩之至。谨因中使李宪诚奉表以闻。不空诚喜诚愧谨言。
　　大历七年正月二十七日
　　特进试鸿胪卿三藏大广智不空上表
　　宝应元圣文武皇帝批
　　和上久证菩提入佛知见。所翻经典皆洞精微受。命施行式传惠照寰示颁宇。广济含灵。未光慈航烦至陈谢也。

　　敕赐汾州西河县西苑房佛堂寺额　制一首

　　汾州西河县西苑房古佛堂院。
　　右特进试鸿胪卿三藏大广智不空奏。前件佛堂。西河县社邑百姓。于至德年中创共修葺志愿。妖孽丧亡。国家克复。伏以先圣孝感取为社名。并不烦扰公家。亦不私有求乞。其社人等各自率家资遂共成办。自兹已来修葺不辍。前年奉　恩命。五台山修功德。回日到此佛堂院。寻问根由具悉其实。堂殿院宇已就垂成。特望　天恩赐一寺额。
　　中书门下　牒大广智不空
　　牒奉　敕宜赐额法津之寺牒至准　敕故牒
　　大历七年三月四日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使

　　恩命祈雨贺雨表一首

　　沙门不空言。中使姜庭瑰至奉宣　圣旨。属以亢阳令祈雨。限七日得者。不空闻。丝言必准者君也。纶发必从者臣也。伏惟　陛下。明四目达四聪。天高听卑忧心嫁穑。可谓元首之至明矣。既奉天诏。旋严道场。莫不戮其力一其心。使　陛下天成依诸佛遗教。微诚恳极。至诚感神。无劳燕舞之征。已降普天之泽。下顺人望。上赴　圣心。足蹈手舞无任抃跃。谨奉表陈贺以闻。沙门不空诚欢诚喜谨言。
　　大历七年六月一日特进试鸿胪卿大兴善寺三藏沙门大广智不空上表
　　宝应元圣文武皇帝批
　　和上妙行圆明大慈弘济。虑深家国仁洽生灵。精洁坛场至祈甘泽。昼夜勤请真圣照临。不逾旬时克致零雨。缘苗恒茂丰岁有期。顾惟薄德载怀愧励也。

　　东都先师塔院及石戒坛院请抽大德制一首

　　东都荐福寺大弘教三藏和上塔院。请抽诸寺名行大德七人。
　　右不空先师在日。特蒙　玄宗置上件塔院。年月深久。庙宇崩摧。香火阙供。无人扫洒。今请抽诸寺大德七人住持彼院。六时忏念为国进修三密瑜伽。继师资之旧业。
　　同寺一切有部古石戒坛院。请抽诸寺名行律师七人。每年为僧置立戒坛。
　　右件戒坛院是不空和上在日。舍衣钵兴建。当不空进具之日。亦有诚愿。许同修葺。不空叨承　圣泽。冀玉镜之重开。睹大师之旧规。望金轮之再转。今请置一切有部戒坛院额。及抽名大德七人。四季为僧敷唱戒律。六时奉为国修行三密法门。
　　以前特进试鸿胪卿大兴善寺三藏沙门大广智不空奏。前件院抽僧及置额等。请有阙续填。其府县差科及一切僧事。并请放免不同诸寺。谨件如前。
　　中书门下　牒大广智不空
　　牒奉　敕宜依牒至准　敕故牒
　　大历七年六月十六日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使

　　请超悟法师于化度寺修六菩萨讲制一首

　　化度寺大菩萨像六躯
　　右特进试鸿胪卿大兴善寺三藏沙门大广智不空奏。先奉恩命造前件功德。今请超悟法师。于像前为国讲大般涅槃经。冀陛下。崇修洗生灵耳目。则微诚愿满。
　　中书门下　牒大广智不空　牒祠部准此
　　牒奉　敕宜依牒至准　敕故牒
　　大历七年八月二日牒
　　中书侍郎平章事元载
　　门下侍郎平章事王缙
　　兵部尚书平章事李抱玉
　　司徒兼中书令使
　　祠部牒大广智不空
　　牒奉中书门下　敕牒如右牒至准　敕故牒
　　大历七年八月四日　　　令史尚秀牒
　　主事刘义
　　即中褚长孺

　　敕置天下文殊师利菩萨院制一首

　　中书门下　牒不空三藏。
　　牒奉　敕京城及天下僧尼寺内。各简一胜处。置大圣文殊师利菩萨院。仍各委本州府长官即句当修葺。并素文殊像装饰彩画功毕。各画图其状闻奏。不得更于寺外别造。牒至准　敕故牒。
　　大历七年十月十六日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使

　　谢　敕置天下寺文殊院表一首(并答)

　　沙门不空言。伏见今月十六日特敕。京城及天下僧尼寺内各简一胜处。置大圣文殊师利菩萨院。并素文殊像装饰彩画者。不空闻。惟圣作法。其德动天。泽润生灵。悬之日月。不空诚欢诚荷载忻载跃。伏惟　陛下开法王之玄造。辟非常之福田。建文殊真容。使普天瞻仰。在于缁侣光幸尤深。且文殊圣者即诸佛祖师。大悲弘愿不取正觉。大乘引导利乐无期。昔释迦如来先有悬记。一乘典语兴在中华。当有至圣帝王必以大乘理国。八百余载。历伏帝王圣贤多矣。实未有如　陛下者也。不空何幸生遇圣朝介修大乘。奉事文殊师利。常以此圣真言奉为国家特诵。每蒙护念。　恩德逾深。曰夜思之无阶上报。不谓忽然　天慈普洽。垂泪宿诚。废寝忘食无任悲喜。不胜戴荷之至。谨附中使扬贵珍奉表陈贺以闻。沙门不空诚欢诚悦谨言。
　　大历七年十月二十七日特进试鸿胪卿大兴善寺三藏沙门大广智不空表进
　　宝应元圣文武皇帝批
　　大圣文殊久登正觉。拯生人于三界。镇毒龙于五峰。慈悲道深。弘济功远。故令释众同此归依。三藏梵域宗师。当深慰惬也。所贺知。

　　请京城两街各置一寺讲　制一首

　　新译大虚空藏经(章敬寺大德元盈法师请保寿寺讲资圣寺大德道液法师请西明寺讲)。
　　右特进试鸿胪卿大兴善寺三藏沙门大广智不空奏。前件经奉　诏颁行。曾未开阐。若不称赞宁表圣功。上件大德并述疏已成。请东西两街各于一寺常讲此经。冀福河潜流。上资圣寿。
　　中书门下　牒大广智不空
　　牒奉　敕宜依牒至准　敕故牒
　　大历八年正月八日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使
　　二月十五日有　敕于大兴善寺翻经院起首。修造大圣文殊镇国之阁。大德僧秀岩充使修造使沙门慧胜同捡校。沙门不空言。伏奉　恩旨翻译此经。天力护持。卷轴功毕。证义笔受僧俗名字年月处所咸列终篇。去月端午进奉已讫。圣情恩造许赐班宣。不空诚欢诚悚载愧载荷。不空闻。设教者如来。弘传者　君上施行佛事非圣主而谁。伏惟。陛下回月日于黄道。垂　雨露于苍生。沾润物情。僧侣偏幸修渥抚己。未知何报。然此经者。众行之本源。净土之殊称。菩萨大愿功德庄严三昧神通如来法印无不具足。暂闻随喜福尚无穷。况读诵受持功德何限。冀兹法利酬　恩万一。特望　天恩。令天下大寺七僧小寺三僧。于新置文殊院长时为国讲宣读诵。有阙续填。务使法音传灯不绝。永康率土。长护圣躬。不胜恳愿之至。谨奉表以闻。沙门不空诚请诚悚谨言。
　　大历八年六月日
　　特进试鸿胪卿三藏沙门大广智不空表进

　　贬兴善寺寺主圆敬归河南思远寺制一首

　　大兴善寺寺主圆敬本配河南府陆浑。县思远寺。
　　右特进试鸿胪卿大兴善寺三藏沙门大广智不空奏。前件僧比将解捡校僧事。不空遂举充兴善寺主。今得徒众如谦等状称。其僧自任纲维。侵损常住。毁圻僧舍屋。修自己私房。非理役使家人。手功已下妾聚尼众止宿不护嫌疑。见被京兆府推问。事迹彰露。恐令准法科绳。法门之中实可愧耻。伏乞存其法服不夺僧名。勒归陆浑本寺。许其改过。为国修持。
　　中书门下　牒大广智不空三藏
　　牒奉　敕宜依牒至准　敕故牒
　　大历八年七月十三日牒
　　中书侍郎同平章事元载
　　门下侍郎平章事王缙
　　兵部尚书平章事李使
　　司徒兼中书令使

　　进文殊师利佛刹功德经状一首

　　大圣文殊师利菩萨佛刹功德庄严经一部三卷(并)宝钿函
　　右不空先奉　纶旨令译此经。天恩曲临。并已成办。参校唐梵。详定言音。年月处所笔受证义僧俗之名咸题卷中。文殊事迹缘起根由。始于发心至成正觉庄严净土。此经具载。诸佛理体。菩萨行门。法界有情无生实相分明表示。功德广大。余经罕俦。愿此胜因上资圣祚。伏乞宣示寰宇以福生灵。特望　天恩。所是新置文殊院大寺七僧小寺三僧。于文殊院中长时为国讲宣诵习。有阙续填。是使法灯继明不绝。灵神庶类孰不欢心。幸因轮王降诞之辰天人嘉会之日。冀兹景福上益寿山。愿以法流添于　圣海。谨随状陈进以闻。如天思允许请降墨敕。
　　大历八年十三日
　　特进试鸿胪卿三藏沙门大广智不空状进

　　请补前都维那道遇充寺主　制一首

　　兴善寺前都维那道遇
　　右特进试鸿胪卿三藏沙门大广智不空奏。前件僧。戒行精洁为众所推。先充都师勾当寺事。终始如一。勤效颇彰。今当寺见阙寺主。藉其捡校。伏望备充寺主。
　　中书门下　牒大广智不空
　　牒奉　敕宜依牒至准　敕故牒
　　大历八年八月四日牒
　　中书侍郎平章事元载
　　门下侍郎平章事王缙
　　兵部尚书平章事李使
　　司徒兼中书令使

　　谢　恩赐琼华真人一切经一藏表一首(并答)

　　沙门不空言。内谒者监吴休悦奉宣　圣旨。琼华真人真如金刚一切经一藏凡五千五十卷。并是栴檀香轴。织成彩帙。众香合成经藏。香木经案。金宝香炉。云霞相辉。日月间错。光明芬馥充溢街衢。并赐不空。当院安置。令其转读奉迎礼拜。喜荷交并。未知何功。上答玄造。审复思惟诸佛圣典才受持者获福无边。冀此胜因以酬万一。谨即差二七人长时转读。愿真人真如金刚福德坚固　圣皇宝祚万劫惟新。不胜喜跃之志。谨附中使吴休悦。奉表陈谢以闻。沙门不空诚欢诚悚谨言。
　　大历八年十月十八日特进试鸿胪卿三藏沙门大广智不空上表
　　宝应元圣文武皇帝批
　　三藏梵行精深圣真加护。经行转读福德无边。敬以藏经置于香刹。愿祈嘉礼。保佑琼华。使瘵疾永除庆善滋长。岂云殊渥烦此谢恩。

　　恩赐文殊阁上梁蒸饼见钱等物谢表一首

　　沙门不空言。其文殊阁先奉　恩命。取今月十四日上梁。天泽曲临。特赐千僧斋饭。上梁赤钱二百贯。蒸饼二千颗。胡饼二千枚。茶二百串。香列汤十瓮。苏蜜食十合槃。甘橘子十五个。甘蔗四十茎。中使相继于道路。饭食盈溢于街衢。御膳珍羞悉饱大会。天厨汤茗普洽士庶。圣恩过甚。答效何阶。智者皆言。自佛法东来向欲千载。古之王者岂不修福。弘益广大实未有如今之皇上。不空何幸生遇圣朝。又传真言。赞于皇化。虽复百身不择昼夜精勤持诵。岂酬万一。不胜欢悚之至。谨附监使李宪诚奉表陈谢以闻。沙门不空诚荷诚愧谨言。
　　大历八年十二月十日
　　特进试鸿胪卿大兴善寺三藏沙门大广智不空上表
　　宝应元圣文武皇帝批
　　和上传教梵宫。流音东夏。弘扬圣典。持护真宗。福资群生。庆集家国。创建文殊之阁。初舛香刹之梁。锡馔助斋。勿劳于表谢。

　　贺雨表一首(并答)

　　沙门不空言。顷以去年终冬罢雪。今春正尽。犹自愆阳。比屋熬然　皇情忧轸。为人引咎。精思祈天。果得应时。春泽普洽。川原滂霈。草木滋华。是知圣德动天。神应如响。一人有感。万类照苏。不胜忻悦之至。谨因中使李宪诚奉表陈贺以闻。沙门不空诚欢诚荷谨言。
　　大历九年二月五日
　　特进试鸿胪卿三藏沙门大广智不空上表
　　宝应元圣文武皇帝批
　　自冬少雪。虑切农郊。分命群官。偏祈岳渎。而宗社贶祐。灵只愿怀。云驰早春。雨洽中野。和上念深家国。虔请道场。丰和有期。慰悦斯在。所贺知。

　　奉慰琼华真人薨表一首(并答)

　　沙门不空言。伏承琼华真人薨逝。上轸　圣慈。傍悲行路。不空拙自将理伏枕多时。圣恩不以不空凡僧。遣养真人为女。痛切之至实倍常情。真人乖摄之时。不空身正因惙。不获力疾就内加持。昨二十七日扶策欲请对。行至子城东南角已承真人凶讳。中路却回。追感平生。无由取诀。哀情莫展。痛迫实深。望伏圣慈许不空来月二日扶力就真人丧次。转念获申情礼。实为悲幸。每虔诚发愿。上向诸佛。庶凭法力。保护亡灵。伏　圣心俯垂昭鉴。不空稍侯痊减即冀扶持奉慰。谨奉表以闻。沙门不空诚悲诚恸谨言。
　　大历九年四月二十九日
　　特进试鸿胪卿三藏沙门大广智不空上表
　　宝应元圣文武皇帝批
　　真人平生朕深所钟念。以其久疾依怙福田。和上慈悲养之为女。膏肓莫救。悯悼诚深。和上乖侯多时。体气虚弱。且宜将摄。不可劳到丧。次闻痊复也。

　　恩赐白素谢表一首(并答)

　　沙门不空言。伏奉中使元应全宣　圣问。兼赐白素等。捧受惭悚罔知所图。伏以。摄生无方自婴疾苦。致力不逮祸夭琼华。更沐　恩私。锡问频及。无任悲荷之至。谨附表陈谢以闻。沙门不空诚惶诚恐谨言。
　　大历九年五月五日
　　沙门特进试鸿胪卿大广智不空表上
　　宝应元圣文武皇帝批
　　和上道行圆明。慈悲普洽。少婴常疾。轸虑殊深。节物所沾。劳此申谢也。

　　三藏和上遗书一首

　　吾普告四众弟子等。大教总特浩汗深广。瑜伽秘密谁测其源。吾自髫龀出家。依师学业。讨寻梵夹二十余年。昼夜精勤。伏膺咨禀。方授瑜伽四千颂法。奈何积衅深重。先师寿终。栖托无依。凭何进业。是以远游天竺。涉海乘危。遍学瑜伽。亲礼圣迹。得十万颂法藏印可。相传来归帝乡。福地行化。然一朝供奉为三代帝师。人主尽授瑜伽密传法契。爰自今圣弘教。最深十八会瑜伽尽皆建立。三十七圣众一一修行。每入道场。依时念诵。九重万乘恒观五智之心。阙庭百寮尽持三密之印。吾当代灌顶三十余年。入坛授法弟子颇多。五部琢磨成立八个。沦亡相次。唯有六人。其谁得之。则有金阁含光．新罗慧超．青龙慧果．崇福慧朗．保寿元皎．觉超。后学有疑。汝等开示。法灯不绝。以报吾恩。况吾年登七十。气力渐衰。汝等幼稚者多。故先遗嘱当院僧弟子慧胜等。少小事吾。恭谨无怠。勤劳岁久。实可矜怜。虽五部未沾。并一尊精熟修持成佛是可有余。各自策励如吾在日。必须和睦同共住持。若有害群。吾不祐汝。吾受持金刚。铃杵并银盘子菩提子念珠水精念珠并合子。并进供奉　圣人请入内。及保寿化度兴善诸寺弟子等。吾在之日。汝等依吾。吾护念汝。吾百年后。汝等依国。于国须忠。努力虔诚为国持念。国安人泰。吾愿满焉。青龙昙贞。大法真言吾先授与。至于契印渠未得之。汝等为吾转为授。却俗弟子功德使李开府。依吾受法三十余年。勤劳精诚。孝心厚深。河西南海问道往来。净影鸿胪躬亲供养。瑜伽五部先以授之。十七五身更增秘密。吾银道具五股金刚杵三股独股铃并留与开府。作念受持速证悉地。院中师僧开府往来捡挍如吾在日。务须安存。上下和睦。监使李大夫自监吾已来无少违意。往来进奏皆契圣心。不但辅佐　国家。亦为护法菩萨。普贤秘密寻以受持。踵袭大乘必当克证。吾银羯磨金刚杵四个并轮留与。受持为念取证菩提。佛法护持如吾在日。贤者赵迁。吾为翻经有时执笔。诸余钞写亦有其功。若爱出家为与闻奏。乐之处俗汝亦安存。吾后翻得文殊经一卷。宝楼阁念诵法一卷。如来藏经一卷。翻译虽终未及进奉。勾当写出为吾进都。宝金刚事吾日深。小心孝顺。至于念诵倍更精勤。留在院中同住供养。院内行者童子。上从贤德下至汝奴。汝仕大夫为奏与度。其苏但那野奢并放为良任从所适。乐在院中亦任本意。其庭秀为老亲见在南海欲得侍奉。亦语开府放去养亲令乔为是家人。久以[示*互]承随吾入内。圣人亦识。每偏驱使辛勤最多。件李大夫与奏出家。庄上有牛两头。可准钱物拾余贯。将陪常住。用充价直。收赎令乔院内应缘。道场所有幡华桢像诸功德等毡廗毯铜器瓷器蠡杯。一切并舍入文殊阁下道场。永为供养。不得转辄有零落出外借人。吾缘身衣并已舍尽有金八十七两银二百二十两半。并将施入五台山金阁玉华两寺。装修功德。所有家具什物柴器铁器瓦器床廗毡褥床子耨子及诸杂一切物等。吾并舍与当院受用。子弟往来须有投寄。梵夹阁上藏中安置其藏及经为是　敕赐镇院安置。汝常为　国转读持念焚香供养守护。并不得零落损失。吾奏　圣人造阁。下置文殊菩萨。上安汉梵之经。为国福田永代供养。阁则大改已成。作家欠钱装饰未了。轩廊门屋僧房亦未成立。所有搏零落残方榑木。汝共大夫计会善为闻奏修崇了却。阁成已后奉为　国家置三七僧。转经念诵。永资　圣寿。满吾本愿。东京　和上塔所师僧院舍庄园。汝亦为吾勾当成立。其车牛鄠县南庄并新买地及御宿川贴得稻地街南菜园。吾并舍留当院文殊阁下道场。转念师僧永充粮用香油炭火等供养。并不得出院破用。外人一切不得遮兰及有侵夺。其祥谷紫庄将倍常住。其庄文契并付寺家。吾重告诸弟子。汝等须知。人代无常谁免此也。师资之道以法义情亲不同骨肉。与俗全别。汝等若依吾语是吾法子。若违吾命则非法缘。吾寿终后。并不得著服及有哭泣攀慕。忆吾即勤加念诵。是报吾恩。亦不得枉破钱财威仪葬送。亦莫置其茔域虚弃人功。唯持一床。尽须念诵。送至郊外。依法荼毗。取灰加持。便即散却。亦不得立其灵机图写吾形。儒生七十二子尚有心丧。吾教灌顶相传都不然也。汝等诸子是从佛口生从法化生得佛法分。即同普贤身。行普贤行。住普贤心。圆明廓周。五智齐现。修行如此。是契吾心。何劳驱驱营营非法不益之事。吾所告焉。汝等须依吾此处分。恐后无凭。仍请三纲直岁徒众等著名。为记邬波驮耶告。
　　大历九年岁次甲寅五月己亥朔七日乙巳
　　直岁慧达
　　典座明彦
　　都维那法高
　　寺主道遇
　　上座潜真

　　大辨正大广智三藏和尚表制集卷第三



　　代宗朝赠司空大辨正广智三藏和上表制集卷第四

　　　　上都长安西明寺沙门释圆照集
　　凡一十九首　答制三首　总二十二首
·请于兴善寺当院两道场各置持诵僧制一首　　·加开府仪同三司及封肃国公制告牒一首
　　·三藏和上临终陈情表一首(并答)
　　·和上初薨赐赙赠物制一首
　　·敕诸孝子各守法教制一首
　　·敕诸孝子著服丧仪制一首
　　·赐孝子米面择地等手诏一首
　　·和上写真影赞并序一首
　　·恩赐起造灵塔绢制一首
　　·谢恩赐造塔绢表一首(并答)
　　·邓国夫人张氏祭文一首
　　·弟子苾刍慧胜祭文一首
　　·五日李相公祭文一首
　　·赐司空并谥号制一首
　　·大广智三藏行碑一首(沙门飞锡文)
　　·大广智不空三藏和尚影赞一首(飞锡文)
　　·六日敕遣中使祭文一首
　　·六日元相公祭文一首
　　·谢追赠司空并谥号表一首


　　请于兴善当院两道场各置持诵僧制一首

　　弟子僧慧朗．慧超．慧璨．慧海．慧见．慧觉．慧晖．右件僧等请于当院灌顶道场常为国念诵。僧慧干．慧果．慧严．慧云．慧信．慧珍．慧胜．慧深．慧应．慧行．慧积．慧俊．慧贤．慧英
　　右件僧等请于大圣文殊阁下常为　国转读　敕赐一切经。
　　以前特进试鸿胪卿大兴善寺三藏沙门大广智不空奏。住此寺院二十余年。建立道场为　国持诵。灵应非一。不可名言。其大圣文殊阁　恩命赐钱修造向毕。既安梵夹。又有御经。理合弘持以资景福。其惠朗等二十一人。并久探秘藏。深达真乘。戒行圆明。法门标准。望依前件常令念诵转经。如后有事故。即请简择灼然有道行僧填阙。庶法灯不绝。圣寿无疆。
　　中书门下　牒大广智不空
　　牒奉　敕宜依牒至准　敕故牒
　　大历九年六月六日牒
　　中书侍郎平章事元载
　　门下侍郎平章事王缙
　　兵部尚书平章事李抱玉
　　司徒兼中书令使

　　加开府及封肃国公　制一首

　　敕。大道之行同合于异相。王者至理总归于正法。方化之齐致。何儒释之殊途。故前代帝王罔不崇奉法教弘阐与时偕行。特进试鸿胪卿大兴善寺三藏沙门大广智不空。我之宗师。人之舟楫。超诵三学坐离于见取。修持万行常示于化灭。执律舍缚。护戒为仪继明善教之志。来受人王请。朕往在先朝。早闻道要。及当付嘱。常所归依。每执经内殿。开法前廗。凭几同胶序之礼。顺风比崆峒之问。而妙音圆演。密行内持。待扣如说。自涯皆晤。涤除昏妄。调伏魔冤。天人洗心于度门。龙鬼受职于神印。固以气消灾疠。福致吉祥。实惟弘我之多。宁止利吾之美。尝有命帙用申优礼而得为师。盛味道滋。深恩复强。名载明前志。夫妙界有庄严之土。内品有果地之殊。大乎尚德。敬顺时典。可开府仪同三司。仍封肃国公。食邑三千户。余如故。
　　大历九年六月十一日
　　银青光禄大夫中书侍郎平章事元载
　　司徒兼中书命使宣
　　中书舍人扬炎奉行
　　奉　敕如右牒到奉行
　　大历九年六月日
　　侍中阙
　　金紫光禄大夫行门下侍郎同平章事王缙
　　朝议郎守给事中赵涓
　　六月　日　　　　　　　时都事
　　左司郎中
　　金紫光禄大夫吏部尚书上柱国彭城郡开国公晏吏部侍郎阙
　　尚书左丞阙
　　告开府仪同三司肃国公食邑三千户大兴善寺三岁沙门大广智不空
　　奉　敕如右符到奉行
　　主事光远
　　令史廗晟
　　大历九年六月　日下

　　三藏和上临终陈情辞表一首

　　沙门不空言。不空幼事先师。已过二纪。早承天泽。三十余年演瑜伽法门。奉累圣之恩眄。自从　陛下临御殊私转深。赐黄阁以宴居。降　紫微而问道。积恩重叠。日月相继。虽复精恳。岂酬万一。而露电难驻。蒲柳易衰。一从伏枕。自春往夏　陛下深[目*奏]。存问再三。中使名医相望道路。但以膏盲之病虽针药而难生。生灭之质宁恋惜而能固。忽从昨夜已来。顿觉气力弥惙身非己有。瞬息掩掩。心神寖微。违谢　圣朝。不任恋慕。不空今者年过中寿。未为夭逝。但以往时越度南海。周游五天。寻其未闻。习其未解。所得金刚顶瑜伽十万颂诸部真言及经论等五十余万颂。冀总翻译少答国恩。何夙愿之未终。忽生涯之已尽。此不空所以为恨也。伏惟　陛下降诸佛之慈惠。下从人之所愿。不空先进大圣文殊佛刹经。圣情寻许颁示中外。伏愿哀愍念临终之一言。冀福皇家。滋吉祥之万劫。实为僧人。生死荣幸。五钴金刚铃杵先师所传并银盘子菩提子及水精念珠并合子并谨随表进奉。临纸涕泣悲泪交流。永辞圣代。不胜恋慕之至。谨附监使李宪诚奉表陈辞以闻。沙门不空诚悲诚恋谨言。
　　大历九年六月十五日开府仪同三司试鸿胪卿肃国公大兴善寺三藏沙门大广智不空表上
　　　　宝应元圣文武皇帝批
　　和上行登十地。来自五天。敷演瑜伽。宣流梵夹。周游万里。践历　三朝。先译圣言。亲承师授。当下武之兴运。继前薪之火传。而弘菩萨心。为众生病弥留有问。宸悼增深。并宜依所请也　尔时开府仪同三司试鸿胪卿肃国公大广智不空三藏和上表上陈情　圣恩垂涕。墨制旋降。所请皆依　和上情意。获申一心观行。右胁累足恬然而薨。弟子号慕中使奏闻　圣上宸悼殊深。辍朝三日。爰降中使。诣于僧伽蓝。宣慰众徒。及锡赙赠。
　　奉　敕绢三百疋。布二百端。宜送大兴善寺故大广智不空三藏院充赙赠物。
　　大历九年六月十六日宣

　　敕诸孝子各守法教　制一首

　　奉　敕语诸孝子等。和上为　三代国师。门徒稍众。宜各相和顺住瑜伽观行。依本教修行。如有违诤者即录名奏来。
　　大历九年六月十六日内谒者监李宪诚　宣

　　敕诸孝子着服丧仪　制一首

　　奉　敕语诸孝子。着服哭泣葬送威仪立灵塔置图写影来等。除此之外余一切并依遗书。
　　大历九年六月十八日中使李宪诚　宣

　　手诏赐孝子米面择地葬日等　制一首

　　奉　手诏。与孝子等粮米面。并并择地塔及日葬事等。白米五车粳米五车白面五车柴十车油七石炭三车。并如京宣索如无准元奏来当别支送。

　　三藏和上影赞并序一首

　　大唐大广智三藏和上影赞(并序)
　　　　弟子朝散大夫捡挍左庶子严郢文
　　和上讳不空　圣上尊之曰大广智三藏。故南天竺阿阇梨金刚智之法化也。昔毗卢遮那佛以瑜伽无上秘密最大乘教传于金刚萨埵。金刚萨埵数百岁方得龙猛菩萨而传授焉。龙猛又数百岁乃传龙智阿阇梨。龙智又数百岁传金刚智阿阇梨。金刚智振锡东来传于和上。自法身如来至于和上传此道者六人而已矣。和上童孺出家。聪明卓异。服勤精苦昼夜不息。经耳阅目咸诵无遗。闻一知十若有神告。先师叹曰。吾道东矣。先师既殁。和上遂泛海游天竺师子等国。诣龙智阿阇梨更得瑜伽十八会法五部秘藏三乘遗典。莫不究其精奥焉。貌与人同。而心与佛齐矣。天宝初归至上都。玄宗深敬遇之。遂为三代国师。出入　禁闼。　圣上每延至内殿顺风请益。玄言启沃。宗仰日深。大历九年示疾而卧。诏使结辙。侍医尝药。无虚日焉　恩旨就卧。加开府仪同三司。依前试鸿胪卿。封肃国公。食邑三千户。累让不允。至六月十五日。忽沐浴兰汤。换洁衣服。抗表辞　主。奄然而化。春秋七十矣。夏腊五十矣　圣上追恸废朝三日。和上所居寺有荷池。周回数十亩。傍无灌注。中涌甘泉。醴甘镜清。冬夏常满。及和上迁化之日。池水先夕而涸。与夫双林变白事异而感同矣。夫法体坚固无来无去。应俗缘则现于人世。证道品则归于涅槃。岂常情之所能测乎。缋事如生。梁木其坏。缀序本行。记诸善言。重宣此义而作赞曰。瑜伽上乘秘密之门。度诸禅定顿入佛身。法化正嫡迄今六人。恭惟和尚为时而出。演教救世如揭月日。三圣宗师优昙再发。甘露方注涅槃不待。凡我后学心没忧海。画图惟肖瞻仰如在。

　　恩赐造灵塔绢　制一首

　　奉　敕。绢七百五十二匹。宜赐兴善寺故三藏大广智不空和尚院。充先师造灵塔直。
　　大历九年六月二十八日内侍韦守宗　宣

　　恩赐绢七百五十二匹造塔谢表一首(并答)

　　草土僧昙贞等言。今日内侍韦守宗奉宣恩敕。赐绢七百五十二匹。充先师塔直。捧戴殊旨咸被哀荣。使有展敬之地。始起舍利之塔。窃谓微言尚存。圣朝增福。盖　陛下之道崇著。岂门人之孝克招。昙贞等不胜号擗哀荷之至。谨奉表陈谢以闻。昙贞等诚哀诚惧谨言。
　　大历九年六月二十八日
　　大兴善寺草土僧昙贞表上
　　宝应元圣文武皇帝批
　　和上领袖缁门。弘宣妙旨。永归寂灭。宗慕良深。远日有期。迁神斯近。施缣起塔。何有谢恩。

　　临葬日邓国夫人张氏祭文一首

　　维大历九年岁次甲寅七月戊戌朔五日壬寅。邓国夫人张氏。谨以乳药之奠奉祭于故国大德三藏不空和尚之灵。伏惟　和尚历劫增修已超三界之表。现身行化恒游亿土之中。传像教于东来。献微言于北极。九重启沃。万乘虔恭。锡无价香。施无价宝。方欲陶甄甿俗润色聪明。平皇运于泰阶。致苍生于彼岸。岂谓川无停逝日不再中示灭同凡归真遽促。呜呼哀哉。悲恸震襟。涕横朝市。甘露收而兰萱死。飘风起而江海波。有学无学咨禀如何。呜呼哀哉。弟子幸以夫尊忝兹国号。三业易集。一善难成。赖和上弘慈。特垂训诱。因为受法。心实惊惶。内省骄痴。外非奢纵。虽万分而未去。终九变而知言。倏忽永乖。痛恋空积。辞帝里兮素舆行。瞻雁塔兮白露生。将申哀于薄奠。冀灵鉴于微诚。呜呼哀哉。伏惟降尚飨。

　　弟子苾刍慧胜祭文一首

　　维大历九年岁次甲寅七月戊戌朔五日壬寅。僧弟子慧胜。谨以乳药之奠敢昭告于亡和尚之灵。窃惟父母之孝。师资亦然。况乎亲事深感前缘。侍其几杖二十余年。自惭愚滞沐眷殊偏。恩载我兮如地。德覆我兮如天。慧照我兮如日。法润我兮如泉。何一朝而天裂。何中路而地翻。何一昼而日落。何中路而枯泉。触目泪盈。攀号气噎。虽生灭而是常。终酸恸而交切。梵音一息。尊颜永违。学徒相视。法会何依。呜呼哀哉。伏惟　尚飨。

　　三藏和上葬日李相公祭文一首

　　维大历九年岁次甲寅七月戊戌朔五日壬寅。兵部尚书同中书门下平章事李抱玉。谨以香华之供奉祭于故三藏大和上之灵。夫法器之主。释教之尊。非生灵独觉无以希圣道。非崇德广业无以宗定门。伏惟　和上神晤藏本。密诣真言。圆合内照。智涵清凉。即空虽有示想忘色。花会王宫。灯传净国。惟我　圣后敷求教式。咨学为师。依仁辅德。开演秘旨。决明慈识。龙天效灵。怪魅潜匿。应期于世。转此风力。柰何厌苦示我形息。呜呼生有必尽。神而去之涌塔来见。双林变衰。迷途未返。后学空悲。缅怀初会。此哀恸无期。伏惟　尚飨。

　　赠司空谥大辨正三藏和上　制一首

　　敕。寂灭为乐。所以归于真。付属有缘。所以尊其称。修诸故事。其或强名故开府仪同三司试鸿胪卿肃国公大兴善寺三藏大广智不空。德盛道高。朕所师仰。心密法印。行超度门。精微有说。广大无相。一雨之润溥洽于群生。百灯所传遍明于正觉。傍达义趣。博通儒玄。圣人之情合若符契。朕顺风前廗积有岁年。慈航不留。梁木其坏。徽音永隔。震悼殊深。论道之官追严师礼。仍加谥号。用副名实。可赠司空仍谥号大辨正广智不空三藏和上。
　　大历九年七月五日
　　司徒兼中书令汾阳郡王使
　　中书侍郎平章事颖川郡开国公臣元载宣
　　中书舍人臣孙宿奉行
　　奉　敕如右牒到奉行
　　大历九年七月六日
　　侍中阙金紫光禄大夫门下侍郎平章事上柱国臣王缙朝议大夫守给事中臣赵涓
　　七月　日　　　　　　时都事
　　(一本)左司郎中
　　金紫光禄吏部尚书上柱国左司郎中彭城郡开国中公晏
　　吏部侍郎阙
　　尚书左丞阙
　　告赠司空大辨正广智不空三藏和上
　　敕如右符到奉行
　　主事光远
　　令史廗晟
　　书令史
　　郎中油书令史　　　　　　书令史
　　大历九年七月六日下

　　大唐故大德开府仪同三司试鸿胪卿肃国公大兴善寺大广智三藏和上之碑

　　　　敕捡挍千福安国两塔院法华道场沙门飞锡撰
　　一月飞空。万流不閟。五天垂象。三藏降生。曷其谓焉。我大师矣。大师法讳不空。北天竺婆罗门子也。初母氏遇相者曰。尔汝必当生菩提萨埵也。已便失。数日之后。果梦佛微笑眼光灌顶。既寐犹觉。室明如昼。因而孕焉。早丧所天。十岁随舅氏至武威郡。十三游太原府。寻入长安。以求出要。见大弘教金刚三藏以为真吾师。初试教悉昙章。令诵梵经。梵言赊切。一闻无坠。便许入坛。授发菩提心戒。年甫十五与出家焉。弱冠从有部进具成大苾刍。律相洞闲。知而不住。将欲学声明论穷瑜伽宗。以白先师。师未之许。夜梦佛菩萨像悉皆来行。乃曰。我之所梦法藏有付矣。遂授以三密。谈于五智。十二年功六月而就。至开元二十九年秋。先师厌代入塔之后。有诏令赍国信使师子国。白波连山。巨鳞横海。洪涛淘涌。猛风振激。凡诸难起。奋金刚杵。讽随求章。辟灾静然。船达彼国矣。弟子僧含光．慧辩皆目击焉。师子国王郊迎宫中七日供养。以真金器沐浴大师。肘步问安以存梵礼。王诸眷属宰辅大臣备尽虔敬。其国有普贤阿遮梨圣者。位邻圣地。德为时尊。从而问津。无展乃诚。奉献金贝宝曰。吾所宝者心也。非此宝也。寻即授以十八会金刚顶瑜伽并毗卢遮那大悲胎藏五部灌顶真言秘典经论梵夹五百余部。佥以为得其所传也。他日王作调象戏以试大师。大师结佛眼印。住慈心定。诵真言门以却之。其象颠仆不能前进。王甚敬异。与夫指降醉象有何殊哉。则知七叶之花本无香气。五阴之舍岂有我人。三摩地中示其能慧。至天宝六载。自师子国还　玄宗延入建坛。亲授灌顶。住净影寺。于时愆亢纳虑于隍。大师结坛应期。油云四起。霈然洪澍。遂内出宝箱。赐紫袈裟一副绢二百匹。以旌神用。或大风拔树之灾。祆星失度之沴。举心默念如影响焉。至十三载。有　敕令往武威走节度使哥舒翰请。立大道场。与梵僧含光并俗弟子开府应李元琮等授五部灌顶金刚界大曼荼罗法。时道场地为之大动。有业障者散花不下。上著子盖。犹如群蜂味之香蕊。不能却之。事讫方坠。何神之若此耶。十桂紫眼月　敕还京住大兴善寺。洎至德中。肃宗皇帝行在灵武。大师密进不动尊八方神旗经。并定收京之日如符印焉。乾元中。延入内殿建护摩。亲授灌顶。渥恩荐至。有殊恒礼。寻令于智炬寺念诵。感本尊玉毫划然大明照彻岩谷。及　我宝应临朝金轮驭历。圣滕弥积。师事道尊。授特进试鸿胪卿。加大广智之号。躬禀秘妙。吉祥至止。或普贤泻神光于紫殿。六宫作礼。或文殊呈瑞相于金阁。万乘修崇。或翻密严护国之梵文。云飞五色。或译虚空库藏之贝偈。雾拥千僧。大师衔　命而陟彼清凉。承恩而旋归　帝邑。凡诸应验。差难备陈。方悟夫虚空之花体无生灭。真如之用岂有去来。前后奉　诏所译诸经总八十三部计一百二十卷。并已颁行入藏目录。兼奏天下诸寺以文殊为上座。仍置院立像。保厘　国界。申殷敬焉。至大历八年有　进止。于兴善本院又造文殊金阁。禁财内出。工人子来。宝伞自九霄而悬。御香亦一人所锡。微尘之众如从地涌。钧天之乐若在空临。至九年六月十一日。制加大师开府仪同三司。封肃国公。食邑三千户。余如故。荣问优洽。宠光便繁。降北极之尊为师宗之礼。幡像之惠。玉帛之施　敕书盈箧。中使相望。前古已来未有如我皇之清信也。吾师之丹诚也。大师爰自二十岁迄于从心五十余年。每日四时道场念诵。上升　御殿。下至凡榻。刹那之顷曾无间焉。万岭寒松历严霜而黛色者。有以见之于直操矣。矧夫入朱门如荜户。五载三若鹑衣。虽驰于骐驎。常在九禅之清净。独立不及。同夫大通众色摩尼本无定彩。彩止自彼。于我何为。寔谓真言之玄匠。法王之大宝者也。於戏菩萨应见成不住心。如来坚林度有情辈。示以微疾。自知去辰。以其月十五日爰命弟子进表上辞。嘱以后事。削发汤沐。右胁累足。泊焉薨逝。春秋七十。法腊五十。时骤雨滂注。小方天开。哀悼九重。辍朝三日。赠绢三百匹布二百端钱三十万米面共四百石香油薪炭及诸斋七外支给。又赐钱二百二十五万。建以灵塔。宇内式瞻。又　敕高品李宪诚勾当及功德使开府仪同三司李元琮监护。即以七月六日法葬于凤之南少陵原。其日中书门下敕牒赠司空。谥大辨正广智不空三藏和上。又遣内给事刘仙鹤。宣册致祭。内出香木。焚之灵棺。具荼毗之礼也。寺池涸而华萎者告终之象。梦幢倾而阁倒者惊诫之期。则双林变白之征。洞水逆流之感。岂昔时也。宰臣百辟曾受法印者罔不哀恸。门人　敕常修功德使捡校殿中监大兴善寺沙门大济等四部弟子凡数万人。痛大夜之还昏悲慧灯之永灭。不以才拙令纪芳猷。飞锡谬接罗什之筵。叨承秦帝之会。想高柴之泣哭。尽同奢花之血见。式扬无说之说。以颂龙中之龙。其词曰。
　　文字解说即真言兮　　天生我师贝叶翻兮
　　龙宫闾阖了本源兮　　象驾透迤仙乐繁兮
　　所作已办吾将灭兮　　空留梵夹与花鬘兮
　　冕旒增悼合会葬兮　　人恸地振声何諠兮
　　金刚之杵梦西土兮　　以表吾师安养国兮
　　法王之子惊牛轩兮　　永度生死破魔怨兮

　　大历九年岁甲寅七月六日丁酉建

　　唐赠司空大兴善寺大辨正广智不空三藏和上影赞

　　　　灌顶弟子紫阁山草堂寺苾刍飞锡撰(并书)
　　天子灌顶阿遮梨耶　　道传上国家本耆阇
　　其望如龙其人如玉　　贝多在手梵字攸瞩
　　心同皓月光映碧池　　蝉蜕而去麟台画之

　　三密寂寥　　九重哀悼　　笳箫驷马　　皆承明诏
　　万里云惨千山松悲　　苍苍何忍夺我宗师
　　瞻雪颜则无示无说　　传浩浩劫斯焉取斯

　　敕使刘仙鹤致祭文一首

　　维大历九年岁次甲寅七月戊戌朔六日癸卯。皇帝遣内给事刘仙鹤。以香茶之奠。敬祭于故大辨正广智三藏和尚之灵。惟灵智识明晤天姿聪达。夙殖梵行。生知胜因。挺秀五天。周游万里。心蕴海藏。音通华夷。贝叶传经。瑜伽演教。弘利兆庶。出入三朝。道在不言。理均无迹。涅盘常寂。至圣同归。焚香澡身。与化而尽。朕承了义。礼具师资。永诀之辰攸深震恸。香茶之奠有灵昭之。

　　三藏和上葬日元相公祭文一首

　　维大历九年岁次甲寅七月戊戌朔六日癸卯。中书侍郎同中书门下平章事元载。谨以香花之供养祭于故三藏大和上之灵。呜呼寓形游化如风动轮。地水之大皆为我身。至人知存而不守委于寂灭之境。得度而常厌离于染爱之尘。於戏大师绍佛明因。玄览并觉。弘悲会仁。色心同彻。功学惟新明明我后与道冥顺。孔德时生。真宗启运。期继后叶。寔传密印。齐心闲馆。降廗延问。东向尊师。顺风三进。惟圣储福。资神会祥。凡我四众云从道场。次承付嘱。仰负津梁。曷云报尽。宗极斯亡。呜呼法体圆照际于前后。非待形以生。岂缘聚而有。灵山重会。坐劫将久。怆恋神仪。永怀慈诱。尚飨。

　　谢　恩制追赠先师并谥号表一首(并答)

　　草土沙门慧朗等言。昨六日先师荼毗之夕。圣慈哀悼。追赠司空。仍谥号大辨正广智不空三藏和上。昭宣国礼。宠光神道。三公之赠有越旧章。和上之称先经未载。是知高天之泽。浸江海而无涯。幽途之灵象日月而下照。凡百弟子数千众人。悲感　圣恩。无任戴荷。谨附中使李宪诚。奉表陈谢以闻。沙门慧朗等诚惶诚愧谨言。
　　大历九年七月七日大兴善寺草土沙门慧朗等上表
　　宝应元圣文武皇帝批
　　和上发迹五天。周游万里。宣演正法。拯晤生灵。涅槃归常。孝行崇谥。礼经斯在。烦以谢恩。

　　大辨正广智三藏表制集卷第四



　　代宗朝赠司空大辨正广智三藏和上表制集卷第五

　　　　上都长安西明寺沙门释圆照集
　　凡二十九首　答制十六首　总四十五首　　·召念诵僧制一首
　　·敕慧敕教授后学制一首
　　·敕慧胜依所请住制一首
　　·停修旧塔地制一首
　　·敕于当院起灵塔制一首(并使牒)
　　·沙门慧朗谢赐紫衣表一首(并答)
　　·恩赐文殊阁额制书一首
谢赐额表一首(并答)　　·进造大圣文殊镇国阁状一首
　　·谢恩赐小祥斋供表一首(并答)
　　·弟子慧果谢赐锦彩表一首(并答)
　　·敕天下僧尼诵尊胜相真言制一首
　　·谢诵持尊胜真言表一首(并答)
　　·请为先师立碑表一首
　　·贺平李灵曜表一首(并答)
　　·故功德使李公挽歌词二首
　　·请续置功德使表一首
　　·谢赐斋儭茶表一首
　　·贺春雪表一首(并答)
　　·贺度韩王女出家表一首
　　·青龙寺僧昙贞贺祈雨赐物表一首(并答)
　　·沙门飞锡贺晴表一首(并答)
　　·觉超贺湫所祈雨表一首(并答)
　　·请辞内道场陈情表一首(并答)
　　·贺祈雨表一首(并答)
　　·贺破咄蕃表一首(并答)
　　·僧惠超贺玉女潭祈雨表一首(并答)
　　·僧昙贞贺祈雨表一首(并答)
　　·灵应台僧道润贺平河南表一首
监使宪诚进怖鸽毛表一首(并答)

　　召念诵僧制一首

　　奉　敕语元琮。化度保寿兴善等寺。先于故三藏和尚边受法僧有功业者。即具名奏来。
　　大历九年七月七日内谒者监李宪诚　宣

　　敕慧朗教授后学　制一首

　　奉　敕语僧慧朗。专知捡校院事。兼及教授后学。一尊一契有次第者闻奏。
　　大历九年七月七日中使李宪诚　宣

　　敕惠胜依请　制一首

　　奉　敕语僧惠胜。和上在日。阿师子偏得意旨。今闻于塔所焚香火守护。先于和上边受得普贤念诵法。与朕同尊。努力精修三年满后。即来对朕与商量本尊法。所请依住。
　　大历九年七月七日中使高品李宪诚　宣

　　停修旧塔地　制一首

　　奉　敕语元琮。故大辨正广智不空三藏和上塔所修造宜令且停。别择好地起修。
　　大历九年七月十五日中使李宪诚　宣

　　敕于当院起灵塔　制一首(并使牒)

　　奉　敕语元琮。故辨正三藏荼毗得舍利。令当寺院造舍利塔。
　　大历九年八月二十八日内谒者监李宪诚　宣
　　敕句当京城诸寺观修功德使　牒兴善寺牒得举称奉　敕如右未有各牒所由请施行处分者录　敕牒兴善寺仍牒故三藏和上院者故牒。
　　大历九年九月八日　牒
　　判官前资州司马刘浩
　　使开府仪同三司兼右龙武军将军李琮

　　沙门惠朗谢赐紫衣表一首(并答)

　　沙门惠朗言。惠朗至微瑜伽一介。叨承　圣泽。滥沐殊私。出入　金门。薰修别殿。幸奉　明诏。频对九重。紫绶袈裟特蒙　恩赐。不但荣饰先师。实亦光耀后学。微僧无任悲感。谨奉表陈谢以闻。不胜战灼之至。诚欢诚喜谨言。
　　大历九年十一月二十九日大兴善寺故大辨正三藏和上付法弟子僧慧朗表进
　　宝应元圣文武皇帝答曰。师夙勤梵行。先践法流。福惠所资。生灵蒙赖。爰赐命服。烦此谢恩。

　　恩赐文殊阁额　制一首

　　奉　敕。八分金书大圣文殊镇国之阁额。一宜送大兴善寺翻经院。
　　大历十年二月十三日中使李宪诚　宣

　　谢赐额表一首

　　沙门惠朗言。今日伏奉中使李宪诚宣　圣旨。特赐八分金书大圣文殊阁额一。御札神踪笔势奇绝。名雄镇国字烛天文。鹊顾鸾回宛然飞动。龙姿武态迥拔风云。陷垂露于九霄。戚坠石于千仞。金光炳焕共日月俱悬　圣迹揩模与乾坤不朽。候迎瞻仰眼目清新。审虑谛观心神爽晤。微僧何幸沐此　恩波。戴荷高天愧惭无地。不胜抃跃欢悚之至。谨奉表陈谢以闻。沙门惠朗诚忻诚荷谨言。
　　大历十年二月十三日大兴善寺沙门惠朗上表
　　宝应元圣文武皇帝答曰。
　　伽蓝别院安置真容。金榜发挥式光大圣。师勤修香火保护邦家。所谢知。

　　进造文殊阁状一首

　　大兴善寺翻经院。
　　造大圣文殊师利菩萨阁。都计入钱二万二千四百八十七贯九百五十文。内出代绢共计入一万三千五十二贯文(一万一千一百五十二贯文准绢四千一百一十七匹抑充二千贯文见钱入)一千八十贯五百三文。和上衣钱诸杂钱物入八千三百五十五贯四百四十七文。外施及诸杂并卖物入。应造大圣文殊师利菩萨阁。破用及见在数如后。
　　四千五百四十二贯五百四十五文。买方木六百一十根半。
　　九百七十四千八百一十文。买椽柱槐木共八百四根。
　　一千四百九十一贯一百七十文。买砖瓦鸱兽五万五千六百九十八口。
　　二百一十四千五百文。买栈七百束等用。
　　七百四十六千二百二十五文。买柏木造门窗钩栏等用。
　　七百六十四千文。买石碇诸杂石并雇车脚手功粮食等用。
　　一百一十六千四百二十五文。买麻梼等用。
　　三百三十九千五百九十一文。买钉铁等用。
　　八十千文。造阁上下两层风筝八枚等用。
　　八十五千二百八十八文。买石灰赤土黑蜡等用。
　　二千四百七十八贯九百四十六文。造金铜钉门兽诸杂铰具用。
　　六百九十四千五百五十文。雇人筑阶并脱堑等用。
　　二千二百八十八贯三百文。雇人扬仙立木手功粮食等用。
　　八百贯文。买彩色解缘画罗文软作手功粮食等用。
　　一千五十一贯二百九十六文。雇人解木手功粮食用。
　　三百五千文。雇人瓦舍及手功粮食等用。
　　一千五百一十八贯九百文。造怙柏门窗钩栏障日手功粮食等用。
　　三百三十贯文。泥垒作手功粮食等用。
　　二百五十七贯文。雇人画嵈基隔窠并买彩色手功粮食等用。
　　五百九十五千六百八十七文。雇人车船载方木脚钱等用。
　　三百五十七千七百文。雇人砌垒砖作手功粮食等用。
　　一百六十二贯五百四十八文。买赵越籧篨席箔炭花药鑺纸笔油等用。
　　一百贯九百八十二文。僧使行者外使催趁粮食设功匠等用。
　　五十二贯五百一十文。买胶及麻打绳索诸杂等用。
　　三百一十二千七百九十文。雇杂使年月日功人等用。
　　八百七十三贯二百五十文。买车四乘牛六头等用。
　　六百八十二贯八十七文。与牛买草豆[麩-夫+炎]牛药逐车人饼钱等用。
　　右具破用数如前　应买入杂施入回残见在如后。
　　合入方木六百八十五根半　七十五根外施入六百一十根半。
　　买入四百八十七根半　造阁用讫一百二十七根出卖讫　七十一根见在。
　　合入搏柱二百四十四根　一百四十八根　外施入九十六根。
　　买入一百七十三根造阁用讫　七十一根见在。
　　合入椽二千四百一十四根　一千五百七十根　外施入八百四十四根。
　　买入一千八百五十四根　造阁用讫　五百六十根见在。
　　合买入栈七百束　三百五十束　造阁用讫　三百五十束见在。
　　合入胶六百八十三斤　六百斤敕赐入　四十斤外施入四十三斤买入造阁用讫。
　　合入蜡六百二十斤　六百斤敕入　二十斤买入并造阁用尽。
　　右具通造阁所入钱物方木等及诸杂用外见在数如前谨录　奏闻伏听　圣旨。
　　大历十年四月五日检校造阁僧秀严等状进。
　　同检校造阁僧惠胜。
　　敕检校院事僧惠朗。

　　谢　恩赐小祥斋供表一首(并答)

　　中使段物华至奉宣　圣旨。以故大辨正广智三藏和尚周年入塔斋赐一千人供。兼赐茶二百串度弟子二人。伏以先师寂灭。星岁俄周　圣思饰终。累有荣施。赐钱起塔。锡馔度僧。雨露浃于幽明。光宠被于存没。凡在法侣。悲愧交驰。中使荐临。香茶继至。送全身于多宝。荷　殊泽于九霄。无任感戴之至。谨奉表陈谢以闻。不胜战灼之至。诚欢诚喜谨言。
　　大历十年六月十五日
　　大兴善寺沙门惠朗表进
　　宝应元圣文武皇帝答曰。
　　先和上寂灭归常。骤移星序。益多伤悼。追崇福祐。斋施所资。顾非厚给。烦此申谢也。

　　恩赐锦彩谢表一首(并答)

　　沙门惠果言。伏奉今月九日中使李宪诚奉宣　进止。赐　微僧锦彩共二十匹。捧对忻惧如山压己。惠果幸逢休明。叨承　圣泽。聚沙之岁则事先师。二十余年执持巾锡。瑜伽秘密之宗。普贤深妙之要。特蒙教诲。偏承意旨。切令为国昼夜修行。微僧是以破胆竭肝亡形殉命。斯须不间。祈誓恳诚将酬雨露之恩。冀答殊私之造。无任抃跃之至。谨附表陈谢以闻。沙门惠果诚欢诚恐谨言。
　　大历十年十一月十日大兴善寺沙门惠果表进
　　宝应元圣文武皇帝批
　　和上遗教。阇梨克遵秘密之宗。流传弟子。览师精恳表以勤劳。薄锡缣缃。以崇香火也。所谢知。

　　敕天下僧尼诵尊胜真言　制一首

　　奉　敕语李元琮。天下僧尼令诵佛顶尊胜陀罗尼。限一月日诵令精熟。仍仰每日诵二十一遍。每年至正月一日。遣贺正使。具所诵遍数进来。
　　大历十一年二月八日内谒者监李宪诚　宣

　　谢诵持尊胜真言表一首(并答)

　　沙门惠朗言。伏奉　恩敕。令天下僧尼诵持佛顶尊胜真言者。诸佛之心目。苍生之津梁　陛下受佛付嘱。申以法化。惠朗迹在缁门。又叨近侍愚诚之分。实惊实喜。伏惟　陛下谋协　圣慈。阴赞生利。致仁寿之域。在兹一言。播无强之休。以靖万国。山川鬼神亦莫不宁。鸟兽鱼鳖允将获祐。僧有奖进之路。俗成同善之风。此则　陛下超天下之恩。参承至道为用。岂愚僧日用而知者哉。生植之泽以云深厚。诲诱之德上答何阶。谨附中使元应金奉表陈谢以闻。诚欢诚喜谨言。
　　大历十一年二月二十三日
　　兴善寺沙门惠朗等表进
　　宝应元圣文武皇帝批
　　佛顶真言。神力广被。庶资弘益。普及含灵。比令诵持。有劳表谢也。

　　请为先师立碑表一首

　　沙门惠朗等言。先师大辨正不空三藏和尚。早逢圣代。绍佛传灯。浮海梯山。询求法宝。获金刚密印。了三昧总持。舍利苞于色身。智镜悬于心月。坦夷大道。辅翼　皇家。自天宝已来　皇祖皇考降尊问法。礼具师资。　陛下临朝又加殊。敬其道德。宠锡超伦。存称灌顶之师。没赠上公之位。一从迁化。再历岁时。影塔空建于双林。盛德未题于贞石　圣慈哀眷许制丰碑。瞻仰天文。冀其降止。微僧夙愿待此将终。伏乞　鸿恩俯垂矜允。不胜恳款之至。谨奉表陈请以闻。轻冒龙颜无任战惧。沙门惠朗等诚惶诚恐谨言。
　　大历十一年四月五日大兴善寺沙门惠朗等上表

　　贺平李灵曜表一首

　　沙门惠朗等言。惠朗闻。逆德者亡已孽难逭。伏惟　陛下圣明独断。密运神谋。用将士威武竭诚讨叛。寇枭擒捷。八州既获得海外开通。万国来朝。四夷纳贡。惠朗等不胜庆快之至。谨附中使李宪诚奉表陈贺以闻。沙门惠朗等诚欢诚喜谨言。
　　大历十一年十一月二十八日
　　大兴善寺沙门惠朗等上表
　　宝应元圣文武皇帝答曰。
　　灵曜狂叛违拒朝经。军师四临。寇孽霄溃。凶首擒执。汴垂再康。所贺知。

　　故功德使凉国公李将军挽歌词二首

　　前左领军卫兵曹参军翰林待诏赵迁。业盛唐尧际。功成文子军。累承三帝宠。六比五臣勋。画角悲寒吹。愁笳咽晓云　圣朝忠义骨。今日委荒坟。大树悲风起。将军去不回。抚棺心益痛。临穴泪难裁。晓月繁霜草。幽泉掩夜台。更闻歌伴哭。触物尽成哀。

　　请续置功德使表一首

　　沙门惠朗言。惠朗闻。惟人植福。惟福利人。苟阙其司善无由长。伏惟　宝应元圣文武皇帝陛下。所登天祚。盖为苍生。隔截邪途。护持正法。万邦咸幸。岂惟京城自国家特置功德使已来。众福日滋。群凶时灭　皇室起崇高之祐。缁门绝挫辱之虞惟　天所知。人罕悟(矣)。一昨元琮薨没。帝京僧侣相视黯然。举目增悲。中言下泪。又惧恶魔获适心之便。外道得攘臂之秋。正教陵迟。邪林茂盛。伏乞。
　　圣慈择一贤臣职司功德。永国家惟新之福。解僧人怀旧之悲。谨附监使李宪诚奉表陈以闻。不胜战灼之至。沙门惠朗诚惶诚恐谨言。
　　大历十一年十二月日大兴善寺沙门惠朗上表

　　谢斋儭茶表一首

　　沙门惠朗言。伏奉今月十四日设一千僧斋。赐茶二百串。今日又蒙中使宣示　恩命。慰及门人。周行天香。薰馥存没。惠朗等诚悲诚惧。心魂殒越。承先师之遗荫。沐　陛下之殊泽。傥神理有在。冥感　圣恩。则结草之报必由香茶矣。无任负山海之至。谨附中使李宪诚奉表陈谢以闻。沙门惠朗诚惶诚恐谨言。
　　大历十二年六月十日沙门惠朗等上表

　　贺春雪表一首

　　沙门惠朗等言。比属去冬愆阳　圣心忧轸。广崇胜福。盖为生灵。果得春云洒空皓雪呈端。普天含润。泽被无涯。昏尘自清。丰年有待。惠朗等五十三僧。每在道场。为　国持念。自正初已来。互相策励。或有七日不食。或有经旬忘寝。贵资片善。上答殊私。沐泽尧年。仍惭野老。无任忻悦之至。谨附中使李宪诚奉表陈贺以闻。沙门惠朗等诚欢诚喜谨言。
　　大历十三年正月十七日。
　　大兴善寺沙门惠朗等上表
　　宝应元圣文武皇帝答曰。
　　顷以时当发生自冬无雪。朕情深望岁轸虑愆阳。师祈祷精诚。膏泽普沾。至诚所感。当用慰焉。所贺知。

　　贺度韩王女出家表一首

　　京城释门众大兴善寺上座沙门惠朗等言。伏奉今月六日　圣旨。度韩国大王长女。鸿恩放　天孙出家祐资　皇后踵继爱道宠光释氏。伏惟　陛下至圣之心。利物弘广。虽乾坤之大畴能况焉。去蝉鬓之凤叙剃除云发。脱宝衣之璎珞被服袈裟。三界人天皆沾福泽。天下缁门不胜戴贺。谨附中使魏行琳奉表以闻。沙门惠朗等诚欢诚喜谨言。
　　大历十三年十月九日
　　京城释门大兴善寺上座沙门惠朗等上表

　　沙门昙贞贺南山祈雨赐物表一首(并答)

　　沙门昙贞言。比顷以膏雨未敷　圣心忧轸。特奉　进止。令往南山祈雨。肝胆斯竭。望赴天心。于法无功。龙神不应。空劳　睿想。虚费供须。既无喜期。诚当罪责　圣慈宽宥。锡赉殊深。蒙锦彩七十匹。戴天履地。莫知高厚。岂谓忧愤之门忽逢　圣咸霈然之泽。无任欢抃愧惧之至。谨附中使李宪诚奉表陈谢以闻。沙门昙贞诚惶诚喜谨言。
　　大历十二年八月三日青龙寺沙门昙贞上表
　　宝应元圣文武皇帝答曰。
　　师久勤梵行夙著精诚虔洁道场至祈膏泽薄申奖赉烦此谢章也。

　　贺晴表一首(并答)

　　沙门飞锡等言。伏奉八月二十六日中使高品李宪诚宣　圣旨。令京城诸寺释门众转大般若孔雀王等经。精勤止雨。用副　圣心者。飞锡闻。帝尧至圣不无水雨之多。大云宝经亦有请止之化。顷者稍如霖霪。纳虑于隍　陛下亲露心于金人。每焚香于玉殿。遂使晴光上升折重云而四照。惠风旁振扫氛雾于八方。粢盛可期。仓庾恒溢。斯皆天慈精诣。僧等何知。凡在道俗无任感戴。谨附中使李宪诚奉表陈贺以闻。沙门飞锡等诚欢诚跃谨言。
　　大历十二年九月一日
　　京城释门众沙门飞锡上表
　　宝应元圣文武皇帝答曰。
　　师缁门领袖。久在道场。勤结梵缘。福资黔庶。真圣所祐。宿阴渐开。宜益虔诚庆流家国也。所贺知。

　　贺湫所祈雨表一首

　　沙门觉超惠照等言。今月十五日中使杨贵玢至奉宣　圣旨。令觉超等于南山湫所七日祈雨者　陛下恭己育物。虑甘泽于夫时。以人为心。闵农殖于望岁。遂使有灵必祷神迹克祈。而万姓荷慈爱之　恩。群生欣父母之义。比者雨虽罕降百草皆滋。旱不及忧五谷咸茂。此即　陛下顺天之道潜运。体元之化内谐。觉超等犹愚不任庆美之甚。人皆含识。岂胜欢戴之极。觉超伏奉　圣旨。便结道场。昼夜精诚。以副　文思之旨。莫敢懈怠。用彰　光宅之令。持诵初经一宿。云雾忽洽于山川。启请未尽两辰。霈泽遽洒于城阙。是知尧年之感。玄应在乎须臾。舜日之谋。休征无复迟久。所树苗稼。忽若增膏。凡谓粮储。实将逾贱。觉超与乡村父老等。以戴以跃。不觉手舞于闾阎。乃沷乃止。自然足蹈于衢巷。无任抃踊之至。谨奉表陈贺以闻。沙门觉超惠照等诚欢欢喜谨言。
　　大历七年六月二十日
　　保寿寺沙门觉超惠然等上表
　　宝应元圣文武皇帝答曰。
　　师等经行宴坐。久晤无生。念深家邦。诚请膏泽。圣真垂祐。零雨应期。传洽秋原。戴荣嘉谷。西成有望。用愧勤劳。所贺知也。

　　请辞内道场陈情表一首

　　长生殿道场念诵沙门觉超惠海等言。觉超惠海等素无德业。滥目缁流。随侍先师。入出中禁。食分御膳。服减天衣。厩马公车。往来乘驾。因循岁月十五余年。锡赉殊私。丘山已积。论功报国。纤芥曾无。抚已修涯。岂堪愧恧。且出家之人受佛教令。精修功德。令处伽蓝。久在天宫。实贻物议。夙夜思忖。何情自安。特乞　圣慈降垂矜放。各归本寺。为国修行。福田所资。宁限中外。不胜虔恳之至。谨附中使李宪诚奉表陈请以闻。沙门觉超惠海等诚惶诚惧谨言。
　　大历十二年五月二十二日
　　念诵沙门觉超惠海等上表
　　宝应元圣文武皇帝答曰。
　　师等妙行精修。坚持正觉。留在中禁。用广胜因。无去无来。何至辞让也。

　　贺祈雨表一首(并答)

　　沙门觉超等言。伏奉八月二十七日中使魏行林宣　圣旨。霖雨久滞即令止雨者。觉超等忽奉　纶言。倍加虔恳。启告龙神。昼夜精诚。肝胆斯竭。承　陛下天威。云收雨止。秋稼皆资茂实。伏惟　皇帝圣德动天。子育万类。率土欢心。百僚咸庆。道场僧等不胜欣跃之至。谨附中使乐令钦奉表陈贺以闻。沙门觉超等诚欢诚喜谨言。
　　大历十二年九月一日
　　长生殿道场沙门觉超等上表
　　宝应元圣文武皇帝答曰。
　　师缁门领袖。久在道场。勤结梵缘。福资黔庶。真圣所祐。宿阴渐开。宜益虔诚庆流家国也。所贺知。

　　贺破吐蕃表一首(并答)

　　沙门觉超等言。伏见露布子仪下将士破吐蕃。擒生数千。斩首盈万者。伏闻以顺罚逆。兴师必功。以义制淫。举无不克。日者蕃丑负约。敢背　国恩。从兵边陲。凭凌石地。伏惟　陛下圣略通神　天威远震。势同破竹。如火燎原。俘擒魁渠僵尸满野。觉超等忝在释门。喜清　国步。无任庆跃之至。谨奉表陈贺以闻。沙门觉超等诚欢诚喜谨言。
　　大历十二年八月二十八日
　　内道场保寿寺沙门觉超等上表
　　宝应元圣文武皇帝答曰。
　　西蕃负恩元戎致计天道助顺歼厥凶渠师等释流亦当为慰也所贺知。

　　贺玉女潭祈雨表一首(并答)

　　沙门惠超言。伏奉前月二十六日中使李诚奉宣口敕。令惠超往盩厔县玉女潭修香火祈雨。惠超行阙精修。谬扬　天旨。山川灵应不昧祷祈。初建坛场溪声乍吼。及投舍利雨足如丝。一夕而草树增华。信宿而川原流潦。泽深枯涸。庆洽人神。伏惟　陛下圣德动天。天泽先降。岂惠超微物精诚感通。无任喜庆抃跃之至。谨因中使李宪诚入奏奉表陈贺以闻。沙门惠超诚惶诚恐谨言。
　　大历九年二月五日内道场沙门惠超上表
　　宝应元圣文武皇帝答曰。
　　朕勤恤黎元。望深时雨。分命乡里。遍祷灵祠。而和泽荐沾。甫及旬晦。师久劳虔洁。勤清道场。有年可期。顾增欢庆也。所贺知。

　　同前文一首

　　沙门昙贞等言。伏奉前月二十九日中使李宪诚至奉宣　圣旨。命昙贞等于寺前玉女潭下转念助修祈雨。伏惟　陛下以冬无积雪春又亢阳。忧济元元。精诚远祷。中使等初修香火。天无纤埃。既宣　圣旨。恍然灵变。山风结结。若殷其雷。潭水沉沉。或分龙跃。遂使霈然。丰泽遍洒川原。壬膏由是脉起。草木因之甲拆。苍生欣戴。日用难述。昙贞等学道明时。僻居岩谷。幸沾　圣泽。抃跃空增。无任喜庆之至。谨因中使李宪诚奉表陈贺以闻。沙门昙贞等诚惶诚恐谨言。
　　大历九年二月三日盩厔县仙游寺僧昙贞上表
　　宝应元圣文武皇帝答(制同前)

　　灵应台道润贺平河南表一首

　　灵应台检校观音道场念诵沙门道润等言。伏承河南诸将收获汴州。大破田恍生擒灵曜。枭镜之徒浃辰瓦解。蜂虿之毒冰消。天地人神无不庆嘉。伏惟　宝应元圣文武皇帝陛下。据法王之正教。行观音之大悲。子惠苍生。恐一物失所。而彼狂竖故拒违天实非天诛。是自取祸。今者河清海晏。日润山晴。尚闻天师犹贾余勇虏戮承嗣固在不遥。微僧此时庆幸何甚。仰承　皇泽。江海非深。不胜忻悦之至。谨附中使李宪诚奉表陈贺以闻。沙门道润诚贺诚忻谨言。
　　大历十一年七月二十九日
　　灵应台检校道场沙门道润上表

　　进怖鸽毛表一首

　　臣宪诚言。诚惶诚恐死罪死罪。伏惟　陛下孝理天下。岳渎所以降祥。信及昆虫。鳞羽所以呈瑞。今释经具载。怖鸽避鹰。至身子影战栗未除。至如来影怖畏都尽。其人与骨皆已朽矣。唯鸽余毳今尚存焉。其体也轻。其色也绀。入火不化。遇风辄飞。臣宪诚久事轩墀。亲自观试焚毛不烬者。知佛教之未衰。自周传唐者。表皇劫之更远。犬马之志。比以献芹。乌鸟之情。方诸奉。事虽至小不敢不进。臣宪诚诚惶诚恐死罪死罪谨言。
　　大历十二年正月一日
　　元从朝散大夫行内侍者内谒侍者监同正员上柱国赐鱼袋臣李宪诚上表
　　宝应元圣文武皇帝答曰。
　　汝以近臣护持释教。精勤久著。诚效颇章。所进鸽毛深可喜也。所奏知。

　　大辩正广智三藏表制集卷第五



　　代宗朝赠司空大辨正广智三藏和上表制集卷第六

　　　　上都长安西明寺沙门释圆照集
　　凡二十二首　答制一十一首　总三十三首　　·监使李宪诚进金字法华经表一首(并答)
　　·贺平李灵曜表一首
　　·僧元皎请度僧表一首
　　·僧常清谢赠物表一首
　　·沙门崇惠登刀梯歌一首(并序)
　　·沙门崇惠登刀梯颂一首(并序)
　　·沙门崇惠谢赐紫表一首(并答)
　　·恩命拂拭京城诸寺塔像讫进表一首(并答)
　　·进兴善寺文殊阁内外功德数表一首(并答)
　　·恩赐绵彩缣缃共四十匹谢表一首(并答)
·肃宗恩命三藏弟子惠[月*于]等入内道场念诵制一首
·恩旨令三藏弟子僧惠晓为　国念诵制一首
·代宗恩旨命西明寺给粥饭往来骑乘制一首　　·往五台山修功德辞　圣思表一首(并答)
　　·恩命令与惠朗同修功德谢表一首(并答)
　　·元日献甄叔迦宝表一首(并答)
　　·八月十三日赐　手诏一首
　　·进五台山修护摩功德表一首(并答)
　　·敕大兴善寺都维那法高依前句当制一首
·谢　恩命令有则法师于兴善寺开讲表一首(并答)　　·谢制补沙门惠朗充兴善寺上座表一首(并答)
·唐赠司空大辨正广智不空三藏和上碑一首(严郢文)

　　进金字妙法莲华经表一首

　　臣宪诚言。臣闻。子得一善必献其父。臣得一善必献其君。然金字法华经者。鹫岭垂文传真贝叶。龙宫写妙取况莲花。故轴以珍奇。书以金字。势分垂露。光动繁星。开卷受持比百花之发春树。披文演说若群鸿之起沧海。清涤五浊。庄严六根。谨于元日跪而奉进。以表吉祥。伏愿均如来之寿。延陛下之昌期。无任犬马恳款之至。谨奉进以闻。臣宪诚诚惶诚恐顿首顿首谨言。
　　大历十三年正月一日元从朝散大夫行内侍省内给事赐绯鱼袋上柱国李宪诚表进
　　宝应元圣文武皇帝答曰。
　　汝以近臣监修功德。履新之庆能致妙经。开卷粲然。深可嘉尚也。所进知。

　　贺平李灵曜表一首

　　臣迁言。伏闻。滑亳节度使勉等。恭承睿谋。顺行　天罚。灵曜擒虏。田恍败亡。扫河右之烟尘。收大梁之州县。救苍生涂炭之苦。宣皇情恻隐之慈。万国同欢。兆人相贺。彰　宗庙之灵贶。昭　圣主之威神。臣之庸微。幸逢　圣代。闻斯大庆。抃跃无任。谨附中使李宪诚奉表陈贺以闻。臣迁诚忻诚喜谨言。
　　大历十一年十月二十九日
　　前左领军卫丘曹翰林待诏臣赵迁表上

　　沙门元皎请度僧表一首

　　沙门元皎附起居。伏惟　圣躬万福。元皎生居福州。偏方贱品。长年多幸。侍从銮舆。自灵武还京。遇承明佛事。禀先师遗训。许国忘躯。惭无丝发之功。已及从心之岁。身缠痾瘵。侍养无人。仰思圣慈。曲赐哀恤。有侄孝常。早承　天泽。谬列崇班。诚无报国之劳。志有出家之行。元皎知其实业。举不避亲。虽处居家。常勤诵习。伏惟　圣恩傍及。特乞殊私。冀竭残形。永希上答。无任恳惧之至。谨因降诞之辰。谨附中使魏行林陈请以闻。如　天恩允许请宣付所司。谨具脚色如后。沙门元皎诚惶诚恐谨言。
　　大历十三年十月九日
　　前长生殿道场念诵僧保寿寺主沙门元皎上表

　　谢赙赠亡师惠坚物表一首

　　沙门常清等言。伏奉中使美庭瑰宣　圣慰。赠亡僧惠坚绢二十匹。跪捧惭惶。悲惧交集。沙门常清等诚惶诚恐。常清等并受业惠坚。积有年岁。道不精苦。上延光师。伏蒙　圣慈。眷念殊赠。曲临末品。微僧不胜悲幸。谨奉表陈谢以闻。沙门常清等诚惶诚恐谨言。
　　大历七年六月十二日
　　内道场故念诵僧惠坚弟子常清等上表

　　登刀梯歌序颂谢表等三首

　　大唐大历三年戊申之岁十月二十八日。奉　敕于章敬寺建道场。时有江东沙门崇惠。登刀梯。升剑树。涉油炭镬。坐锥剑床。是日也百宫星驰。万人云集。莫不惊魂叹未曾有钊稽首翘足而为歌曰。
　　百尺凌空倚剑梯　　千峰回拔接天霓
　　鏖炉霜明鸟道斋　　龙泉金镮生虹霓
　　刀为树剑作山　　应真飞锡游其间
　　一步一登挥手攀毛　　七星璨烂光斑斑

　　干将剑刃两离披碧光焰
　　上人履之不为险
　　镆耶刀铦锋锐锷可吹毛
　　如今蹈之不足劳
　　白若雪青如冰　　龟甲鱼鳞几百层
　　四部睹之战战兢兢　　万仞峰头见一僧
　　宾铁文青蛇色　　茜[卄/竦]峥嵘寒岌嶷
　　不伤不损难可测　　方是大悲解脱力
　　自古武臣矜剑术　　舞之杸之皆不失　　视之胆摄身栗栗　　谁道挥戈移白日
　　李广旧传百战功　　何如今日见神通
　　紫衣襜襜飞入空　　出没纵横白刃兮
　　光翡翠黯黯　　精光和能利

　　崇惠登刀梯颂(并序)

　　自汉明感梦腾兰裂见网于雒阳秦主怀疑罗什显宝镜于瓶内。傅弈辞诮著辨正之文琳。崇惠催邪显神用于章敬。其事相也玄耸木百尺。上有二层。宝刃交罗。金铃四绕。炎炉八甬。池饰莲荷。铦座毒锋并布栏楯之内。是日也天莹增明。风尘不起。凝霜聚散。日气和喧。于时敕赐法衣。亲使监睹。国师宰辅。文武雄班。邻国弼谐。龙象法侣。黄冠朱麾众类同赴法筵。士庶盈衢。侧足瞻顾。佛声震发闻于十方。众宝炉烟如云如盖。于是手摧剑树。脚碎刀林。猛焰烟然。于中来往。池敷坐具。似涌莲莲开。众毒攒锋。遍行收食。僧仪不坠。澡嗽散之。大众咸钦叹未曾有。仆亲观盛事。喜不自胜。同沐慈云。赖沾美泽。火炬高举破闇瞑山。开豁浊流。归乎法海。颂曰。
　　大哉正觉　　神力难思　　梦感明帝
　　腾兰降辉　　群邪舍执　　稽首归依
　　秦殿镜宝　　瓶显降疑　　傅弈辞诮
　　辨正摧之　　沙门崇惠　　止毁排非
　　水火刃毒　　对验希奇
　　善哉一期之盛事　　将来千载而不移

　　谢赐紫衣并贺表一首

　　沙门崇惠言。昨奉观军容使宣进止。令于章敬寺登剑树渡火坑。伏奉中使巩庭玉宣进止赐紫僧衣一副者。崇惠闻。有愿不孤。观音之慈速。克念斯应。能仁之力雄。所以入火不焚以期必效。履刀不割方奏明征。不谓大圣加威。天恩曲被。遂使观身法界。蒙炽焰而无伤。举足道场。凌霜刃而不沮。实冀妖氛永息。业海长清。况道俗同欢。人天毕睹。此则　陛下至诚之所感也。岂微僧一志之所为乎。叨沐殊私。无任庆悦。谨奉表陈谢以闻。沙门崇惠诚惶诚悚谨言。
　　大历三年十月二十九日安国寺沙门崇惠上表
　　宝应元圣文武皇帝答曰。
　　师精勤梵行夙契真乘诚之感通佛所护念委身烈火之上投足铦锋之端坦然经行如在床席都城纵观四部归依所施非优烦劳称谢。

　　恩命拂拭京城诸寺塔像讫进表一首(并答)

　　沙门惠果言。伏奉去年十二月十九日中使李宪诚奉宣　敕旨。令微僧巡京城诸寺句当。洒扫殿宇。拂拭尊像。及勒僧尼徒众。焚香念诵。为国发愿。虔祈福祐者。谨以去十二月二十日于庄严寺佛牙处起首。至今月八日终。兴善寺等一百一十二寺应有殿塔佛牙经藏灵迹舍利处总九百五十七所。奉宣　睿诚。发挥像教。拂石尘劫。降天衣于六铢。涤埃金身。耀千叶于莲座。旧容复照。古书再鲜。香焚殿中。跃洒庭内。承清净以发愿。若灵应而感通。今四海澄波。三天卷雾。虏尘不起。旭日破昏。微僧又谨案杂宝藏等经云。若扫一阎浮提地。不如扫佛塔一手掌许。常作转轮圣王。此皆阶下圣虑精微。信心弘著洁其净土。廓彼空门。大庇释徒延于万国。福若云集。应如响臻。故得灾沴不生。氛祲自灭。叶于宸念。如此之速微僧因故。师资特蒙圣将。借　恩厩马监宠中宫。荣命自天。矜惶失措。涓埃靡效。霈泽宁任。不胜虔恳之至。谨附中使元应金奉表以闻。诚惶诚恐谨言。
　　大历十二年正月八日
　　大兴善寺检校两道场兼知院事沙门惠果表进
　　宝应元圣文武皇帝批
　　阇梨妙行坚持。颇闻修洁。所以命遍巡净界。用广胜因。金刹载清。玉毫呈照。虔诚所至。深可嘉焉。所奏知。

　　进兴善寺文殊阁内外功德数表一首(并答)

　　大兴善寺文殊镇国阁中。奉　敕素画文殊六字菩萨一铺九身。阁内外壁上画文殊大会圣族善萨一百四身。今并成就。沙门惠胜言。伏惟宝应元圣文武皇帝陛下。弘文殊事。行普贤愿。群品。树此胜因。表果德真仪。示色身实相。今七灾消沴。万福庄严。不遇　圣慈。何由瞻睹丹户晨烛如观日宫。玉毫夜光犹开月殿。随喜者荷　帝王之力。归趣者发菩提之心。使尘沙有情普承佛惠。而缁门释子偏沐　天波。岂只转念诵持。而能奉报者矣。但冀凭文殊法力。上答洪恩。其所画素大圣福田。谨因　降诞吉辰。谨奉中使李宪诚具表陈进以闻。沙门惠胜诚惶诚悚谨言。
　　大历十二年十月八日检校两道场知院事沙门惠胜上表
　　宝应元圣文武皇帝批
　　师夙勤梵行。戒律精严。久在道场。宗建切德。劳彰岁月。福聚家邦。无量胜因。叹慰斯在也。

　　恩赐锦彩缣缃共四十匹谢表一首(并答)

　　沙门惠胜言。伏奉中使李宪诚宣　圣旨。特赐锦彩缣缃共四十匹。捧跪惭荷。欢惧无任。伏惟。宝应元圣文武皇帝陛下。诸佛愿身普贤密行为弘大化屈已尊在于微僧偏沾　殊泽。然普贤之法。本是先师所传之典。复为　陛下所付之道。微僧远感先师遗训。仰惭　圣主深恩。习效古人献芹之事有兹涓滴。上达　圣情。不意　天恩宠赐过甚。便以所赐启献先师遗身影塔。为　国念诵。诸会道场。发愿恳诚。冀凭佛力。永保皇家。不胜戴荷之至。谨附中使李宪诚奉表陈谢以闻。沙门惠胜诚欢诚贺谨言。
　　大历十三年六月六日
　　大兴善寺检校两道场知院事沙门惠胜表上
　　宝应元圣文武皇帝批
　　诸佛秘藏。先师受持。传布人天。诚为法要。薄申奖赉。以助修行也。所谢知。

　　肃宗恩命三藏弟子惠[月*于]入内道场念诵制一首

　　奉　敕语银台门家唤不空三藏弟子惠[月*于]．瞿那．惠晓．惠月等四人入内。将飞龙马取与三藏建饰道场念诵。
　　至德二载十二月二十六日品官　晏如障宣

　　恩旨命三藏弟子僧惠晓为　国念诵制一首

　　奉　敕语不空三藏弟子僧惠晓等。比在贼中。为朕克念精诚潜修功德。今克复天下。皆佛力之应也。自今以后。须倍加精勤。为朕念诵。莫以度取即不精勤。
　　至德三载正月十八日将军假乔福　宣

　　代宗　恩旨命西明寺给粥饭往来骑乘制一首

　　奉　敕语西明寺僧惠晓。为朕修功德。在寺依恒。二时粥饭及出入往来畜乘。一切供给勿令阙少。
　　大历六年八月二十五日　高品马奉诚宣

　　往五台山修功德辞谢　圣恩表一首(并答)

　　沙门惠晓言。今月十日面奉　进止。令往五台山捡挍大圣金阁寺尊像颜色契印。至九月停作。却赴阙庭。令修　陛下降诞日功德者。惠晓爰自年辞家慕道。承顺大广智三藏和尚颜色三十余年。五部真言亲被指授。不离左右。得对　天颜。每于含晖延英长生等殿常修功德。所恨不能精恳。残孽未平。圣慈曲临。又令远使更赐束帛三十匹驿骑公粮山门借乘。微僧何幸　天泽累沾。诚喜诚欢不胜戴荷。即以今日发行。可谓驰騕[馬/衣]。望金阁而非遥。春往秋还。谒　紫震而何远。无任恋恩悚惧之至。谨附监使品官魏明秀奉表陈谢以闻。沙门惠晓诚惶诚恐谨言。
　　大历十二年三月十九日
　　五台山修功德使西明寺沙门惠晓上表
　　宝应元圣文武皇帝批
　　师依止释门。弘敷圣教。言寻有相。将赴灵山。锡赉非多。烦于申谢也。

　　恩命令与惠朗同修功德谢表一首(并答)

　　沙门惠晓言。去三月十一日。面奉进止。令五台山修功德者。至七月十九日斋后。与中使李童枝等七十余人。将香火巡礼。所将之火不得至台。恳责于心。凭何启请。至山顶童子辩戈。忽于石上见湿灰烬。便得微火。伏惟　陛下九重远被。圣火生于湿灰。焚香[遫-束+豸]祈。菩萨万形出现。光辉灿烂。相好分明。凝然满空。诣夕靡散。又与监使魏明秀等同至台。为　国祈祷。发愿之次。摄身光圆光菩萨等相次二十七度现表。　陛下圣感潜运。菩萨屡彰。崇敬五台灵瑞非一。微僧何幸睹斯　圣迹。不胜感庆之至。今月十日蒙　天恩。令每与惠朗同修功德。殊私曲照。再入　金门宝殿修持。无任战悚。谨附中使李宪诚奉表陈谢以闻。沙门惠晓诚欢诚喜谨言。
　　大历十三年十一月十七日
　　五台山修功德使西明寺沙门惠晓上表
　　宝应元圣文武皇帝批
　　师服勤梵行。久在清凉。业广戒圆。志精功备。偕申斋洁。崇福家邦也。所谢知。

　　元日献甄叔迦宝表一首(并答)

　　沙门惠晓言。伏奉　恩旨。令台山捡挍修功德。为国祈福至南台。南有山。先曾梵僧巡礼之次。言此山有甄叔迦宝。若贪心上者皆遇风雷。惠晓焚香邀祈登此山上。有小石窟方数尺。有水其色如朱。于中获宝凡三十片。其色如珀者。惠晓闻。明王有感。地不藏珍。伏惟　陛下覆载若天地。照明如日月。况耸金阁于峰下。构玉华于岩巘。微僧衘命陟彼名山。焚香启诚。电雨不作。遂获兹宝。又准般泥洹经云。脚蹑台山一颗石。却后七劫不堕恶趣。况是希代之异宝。今万物惟新之日。九重纳祐之期。谨附中使李宪诚随表奉进以闻。沙门惠晓诚惶诚跃谨言。
　　大历十三年正月一日
　　五台山修功德使西明寺沙门惠晓进
　　宝应元圣文武皇帝批
　　师访道灵山。精修正觉。异石来献。用表勤诚。所进知。

　　八月十三日赐　手诏一首(时在台山金阁寺)

　　敕惠晓阇梨。令遣中使扬善德往彼句当功德。师服勤禅诵。资庆家邦也。秋凉师比平安好遣书指不多及十三日。

　　进五台山修护摩功德表一首(并答)

　　沙门惠晓言。今年四月十日。中使魏明秀奉宣进止。令微僧就五台山大圣金阁保应镇国寺修护摩功德者惠晓虔愚诚精达　圣意。修上件功德。陈文殊宿愿。启先师冥力。依俙有凭。响像来应。遂得火色鲜润烟气不起异于他日实表清晴。是华夏晏谧之征。兵尘止息之验。此皆　陛下至道潜运　上天合德。使百灵效福。万姓欢心。妖灾永除。休庆日集。惠晓忝厕缁列。恭承明教。惧辱　圣旨。幸福嘉祥。无任抃贺之至。谨附中使魏明秀奉表以闻。沙门惠晓诚欢诚喜谨言。
　　大历十三年十二月十八日
　　西明寺沙门惠晓上表
　　宝应元圣文武皇帝批
　　文殊大圣。保护灵山。师虔诚之心。神贶昭感。至诚必应。深可嘉之。所贺知。

　　敕大兴善寺都维那法高依前句当制一首(并使牒)

　　奉　敕语李元琮兴善寺都维那法高宜令即依前句当都维那事。
　　大历十年四月十七日高品李宪诚　宣敕句当京城诸寺观修功德使牒
　　兴善寺都维那法高
　　牒得举称奉　敕如右未有各牒所由施行处分者录敕牒僧法高者故牒
　　大历十年四月十七日牒
　　使开府仪同三司兼右龙武军持李琮

　　谢　恩命令有则法师于兴善寺开讲表一首(并答)

　　沙门法高等言。伏奉今月四日　敕。令章敬寺有则法师于当寺讲金光明经。雨露在颜　丝纶溢自。佛事时叙。法音式宣。涓尘何阶。局蹐无地。伏惟宝应元圣文武皇帝陛下。仁化御宇。密行持法。眷言东流。是用南顾且寺有所建近二百年。虽名僧住持代则不乏而　恩命宣唱时所未闻。今者诏自天落。人从地踊。经虽仍旧。疏实惟新。命僧尼而骏奔。求士女而麇至。皆诸佛妙力。斯经胜缘。畅　陛下外护之心。成僧等难遭之幸。必冀上资圣历。申振　国容。致年谷于升平。纳含生于寿域。不胜蹈舞之至。谨奉表陈谢以闻。沙门法高等诚欢诚喜谨言。
　　大历十三年四月十九日
　　大兴善寺都维那沙门法高等上表
　　宝应元圣文武皇帝批
　　法师有则。妙行精修。开方便门。演大法义。敷扬圣教以广胜因。副勋贤之忠诚。阐幽微之奥旨。俾含生之类俱沾景福也。所谢知。

　　谢　制补沙门惠朗充兴善寺上座表一首(并答)

　　沙门法高等言。伏奉今月十四日　敕。补大德惠朗为大寺上座。天光所照。威在颜。桑门有人。像法将久。法高等闻。人之所愿。天必从之。道如或存。王实有力。伏惟　宝应元圣文武皇帝陛下。金轮抚运。玉烛乘时。弘外护于　圣心。降无缘之慈泽。人从中禁。留念诵而未妨。寺迩天街。借住持而无替。不胜庆跃之至。谨附内功德使李宪诚奉表陈谢以闻。沙门法高等诚欢诚喜谨言。
　　大历十三年四月十五日
　　大兴善寺都维那沙门法高等表上
　　宝应元圣文武皇帝批
　　师等精洁梵园。服膺禅诵。支提所聚。须择纪纲。惠朗恭勤。允副公选。总领寺务。斯谓得人也。所谢知。

　　三藏和尚当院碑一首

　　唐大兴善寺大辨正广智三藏　国师之碑题额
　　唐大兴善寺故大德大辨正广智三藏和尚碑铭(并序)
　　　　银青光禄大夫御史大夫上柱国冯翊县开国公严郢撰
　　　　银青光禄大夫彭王传上柱国会稽郡开国公徐活书
　　和上讳不空。西域人也。氏族不闻于中夏故不书。玄宗烛知至道特见高仰。讫　肃宗代宗三朝皆为灌顶国师。以玄言德祥开佑　至尊。代宗初。以特进大鸿胪褒表之。及示疾不起。又就卧内加开府仪同三司肃国公。皆牢让不允。特赐法号曰大广智三藏。大历九年夏六月癸未。灭度于京师大兴善寺。代宗为之废朝三日赠司空。追谥大辨正广智三藏和尚。荼毗之时　诏遣中谒者。斋祝父祖祭。申如在之敬。睿词深切。嘉荐令芳。礼冠群伦。誉无与比。伊年九月诏以舍利起塔于旧居寺院。和尚性聪朗。博贯前佛万法要指。缁门独立邈荡荡其无双。稽夫真言字义之宪度。灌顶升坛之轨迹。则时成佛之速。应声储祉之妙。天丽且弥。地普而深。固非末学所能详也。敢以概见序其大归。昔金刚萨埵亲于毗卢遮那佛前受瑜伽最上乘义。后数百岁传于龙猛菩萨。龙猛又数百岁传于龙智阿阇梨。龙智传金刚智阿阇梨。金刚智东来传于和尚。和尚又西游天竺师子等国诣龙智阿阇梨。扬攉十八会法。法化相承。自毗卢遮那如来迨于和尚凡六叶矣。每斋戒留中道迎善气。登礼皆答。福应较然。温树不言。莫可记已。西域隘巷。狂象奔突。以慈眼视之。不旋踵而象伏不起。南海半渡。天吴鼓骇。以定力对之。未移晷而海静无浪。其生也母氏有毫光照烛之瑞。其殁也精舍有池水渴涸之异。凡僧夏五十。享年七十。自成童至于晚暮。常饰供具坐道场。浴兰焚香。入佛知见。五十余年晨夜寒暑。未曾须臾有倾摇懈倦之色。过人绝远。乃如是者。后学升堂诵说。有法者非一。而沙门惠朗受次补之记。得传灯之旨。继明佛日。绍六为七。至矣哉。於戏法子永坏梁木。将记本行。托余勒崇。昔承微言。今见几杖。光容眇漠。坛宇清怆。纂书照铭。小子何让。铭曰。
　　呜呼大士　　有我三宗　　道为帝师
　　秩为仪同　　昔在广成　　轩后顺风
　　岁逾三千　　复有肃公　　瑜伽上乘
　　真语密契　　六叶授受　　传灯相继
　　述者牒之　　烂然有弟　　陆伏狂象
　　水息天吴　　慈心制暴　　慧力降愚
　　寂然感通　　其可测乎　　两楹梦奠
　　双树变色　　司空宠终　　辨正旌德
　　天使祖祭　　宸衷凄恻　　诏起宝塔
　　旧庭之隅　　下藏舍利　　上饰浮屠
　　迹殊生灭　　法离有无　　刻石为偈
　　传之大都

　　建中二年岁次辛酉十一月乙卯朔十五日己巳建
　　(此碑文一首以唐本编年通论中之文)

　　大辨正广智三藏和尚表制集卷第六(终)

　　德治二年(丁未)五月三日于神护寺成身院以济暹僧都所持之本书写了　猷然(七十四)一交了
　　点本云以劝修寺大经藏御本点挍了(云云)

