  大方广佛华严经感应传
　　唐 惠英撰．胡幽贞纂




　　大方广佛华严经感应传

　　　　四明山大方广无生居士胡幽贞刊纂
　　此传本花严疏主藏公门徒僧惠英。集为上下两卷。今予鄙其事外浮词芜于祥感。乃笔削以为一卷。俾有见闻于兹秘乘。生难遭想。各勉受持。
　　西域无著菩萨弟天亲。少习内氏。长通五部。初业小乘。造小乘论五百部。无著愍其聪颖未发大心。深媚小法非议大教。遂方便示疾。使人呼而诱进之。为其广说病之因业。天亲遂以兄之受持维摩法华涅槃华严等经。抗声转诵。无著凝听。且喜且悲。天亲览经数辰。方获信悟。深敬华严一乘。是诸佛境界。遂舍小师大。深自悔咎。欲以利刀断舌为谢前过。无著诫之曰。向以汝口激扬权教。毁斥真乘。今还以汝口。赞美真乘。自灭深累。何断舌为。天亲于是入山。受持花严。后造十地论。有所不通。来问无著。无著未通。升知足天。请诀慈氏。论才绝笔。地大震动。论放光明。照数百里。举国庆异。广如无著传中说。
　　魏朝并洲僧灵辨。童子出家。精心佛乘。专以花严为业。时未有疏论。每思玄旨请益无所。于是严饰道场。顶戴华严。昼夜行道六年。有余步步流血。哀请文殊加被。誓通奥典。克诚无替。忽于一夜。感见童真。及明朗悟华严法界七处九会。即入微定。咬若当时。犹历目睹耳听心领。昔所未了。今无不通。遂于彼洲西县兄山中。造华严论一百卷。
　　东晋沙门支法领。幼年出家。心行精志。悲叹能仁灭后正教凌替。乃往西天询求圣典。行至于阗。忽遇西来三藏一乘法主佛驮跋陀罗。此云觉贤。释迦种姓甘露饭王之裔孙也。是大乘三果人。即当第三地菩萨。将华严梵本三万六千余偈来。若于经中有所不通。即升兜率。请问弥勒世尊。法领哀请三藏慈降震旦流通华严。依请而来京师安置。行坐不与凡同。或于窗牖间。出入无碍。同住诸僧。悉皆惊异。咸谓之魔。众僧遂问三藏曰。法师得过人法耶。三藏对曰。吾今已得。诸师乃集京城僧众。作法羯磨。而欲槟弃。而三藏遂摄衣钵升空。现诸神变腾身。坐飞南往扬洲。如鸟翔空。举僧愕悔。不可复追。以义熙十四年三月十四日。于建业谢司空寺。造护净法堂。翻译华严。当译经时。堂前忽然化出一池。每日旦有二青衣。从池而出。于经堂中。洒扫研墨给侍。际暮还宿池中。相传释云。此经久在龙宫。龙王庆此翻译故。乃躬自给侍耳。后因改此寺为兴严寺。同翻译沙门惠业惠严惠观等。从三藏笔授。昊郡太守孟顗。右卫将军猪叔度等为檀越。至元熙二年六月十日译毕。后至大宗永初二年十二月二十日。与梵本再校勘已。宋主请求那跋陀罗三藏讲此经。三藏恨以方音未通。不尽经旨。乃入道场请念观音。未盈七日。遂梦易汉首于梵头。因即洞解秦言。时号换头三藏是也。佛驮跋陀罗三藏。初至关中。问鸠摩罗什法师曰。汝所译经论云何。什曰。法华维摩等经。中十二门等论。三藏曰。如君所译。未出人度外。何足广置大名。时关中盛称三藏。为大论师。他日秦主姚兴。请三藏于东宫持论。座下学士三千余人。释有生肇融睿等。儒谢灵运费长房等。皆莫敢举问。什公乃抗声问曰。君以云何为正见。三藏曰。谓见一切法空。什曰。既空何所见。对曰。见空可非无见。什曰。空可见否。三藏曰。空不可见。什又问。君以云何破色空。三藏曰。色无自体。聚众微以成色。折色至微。所以色空。什曰。君以折色至微令色空。当云何复破极微空。三藏曰。众人皆以方分。分之明极微空。吾意不然。什曰。于意云何。三藏曰。由一微故有众微。由众微故有一微。微无自性。何折之有。什公闻此。茫然不知是何言说。遂不复问。时众皆莫达三藏一乘深旨。又宗辅什公乃谓。三藏无答。于是休论。三藏归院已。生肇宝云等。又诣问欲决前义云。什公未晓所谈。三藏曰。此义难了。吾言甚易。什自懵耳。什后又自问亦如前。答终莫之究。幽贞问。此什公论录于一乘。有道形沙门。欲同窥一乘之论。俱闻三藏之说故。附出此中。
　　北齐惠炬法师。幼而厌俗。长业华严。十五六年。于道场中。六时礼旋。昼夜诵持。初无懈歇。于寐梦中见一童子。自称善财。告惠炬言。师既能研精华严。欲究佛境。明日向南来。与师聪明药。令师得悟经旨。惠炬明朝具陈诸僧。遂香汤洗浴。身服净衣。手执香炉。归命三宝。愿所寻求。必获如梦。即与童子南行。心口专志。恒念文殊。缘路数里。忽见一池。方圆半里。杂花匝岸有菖蒲。意菖蒲是聪明药。爰命从童入水采之。忽获一根大如车轴。归寺丸合。才服枣许。使觉轻安神爽。日诵万言。因获精解华严。造此经疏十余卷。讲经五十遍。
　　大唐永微年中。有居士[樊-大+木]玄智。华严藏公之同学。弱冠参道。五经三藏内道被通。专以华严为业。居方洲山中。初饵松叶。六十余年诵持不替。五十年前。感其所地涌甘泉。供足不啻。林生美果。树树繁实。远近采取。无所挂碍。忽雨深雪。行李不通。斋粮时竭。于是则有山神。送药状似醍醐。味甘于乳。吃之一题。七日不饥。益加心力。身轻目明。若夜礼诵。自有灯现。昼日诵经。则众鸟集听。山神眷属。现身围绕。异香时来。奇果每至。有时夜诵。口放光明。照及四十余里。光色如金。远近惊异。或有人往寻到山。唯见居士诵经口中光明。时年九十有二。无疾而终。荼毗之时。牙齿变为舍利。获百余粒。悉放光明。数日不歇。于时僧俗收之。竖塔供养。
　　永徽年中。禅定寺有两僧。名道祥惠悟。咸隐太白山中。祥即持诵涅槃。悟即持诵华严。服饵松禾。六时礼忏。昼夜诵持。积有年岁。忽于一时见一居士。鬓发皓首。所衣洁素。仪容恢美。前来设礼。庠序而言。弊居设斋。欲请一僧。僧曰。此唯二僧。俱往可不。居士曰。弟子贫家。本拟请一僧。僧问意欲交谁行云。请华严法师。悟遂赴请。随居士行。可百余步。居士于是。腾身于空中问悟曰。师何不升空。悟对曰。贫道无翅。升空未得。居士问悟。师犹未得神通耶。悟答曰。实未得。居士却从空下。安致悟于居士衣襟中坐。又令冥目。于时只闻耳边飕飕风声。可半食顷。还放履地。遂令开目。不知到处。环视唯见大山。观其屋宇。皆是涌出。延悟入堂。礼佛才毕。忽见五百异僧。执锡持盂。翔空而至。悟敬异僧。宁敢居上。遂从下行。居士来语曰。师受持华严。是佛境界。何得于小圣下坐。遂却引悟。坐于五百圣众之上。斋后洗漱已。诸圣便腾空而去。居士乃遣人擎一床宝物。将以嚫悟。令与咒愿。悟曰。贫道来不由地。居士携摄至此。自回不得。请垂送归。诵经报德。居士曰。本所斋意在师一人。虽有五百罗汉来食。皆临时相请耳。师且与咒愿。当即发遣人。送归本居。悟与咒愿已。庭前有三五童子。各可六七岁。居士呼之。又重标名于一童子遽来。居士语曰。汝可只事此法师。童子便请于悟曰。师暂开口。悟即依开。童子观之云。师甚多病。童子即将手。向身上摩。遂取少药。大如麻子。分为三丸。与悟吞之。又请开口。童子忽飞入口中。悟当时便腾虚。还本所居。住空中谓祥曰。向蒙神仙居士请斋。遂获神通。今欲暂之蓬莱金阙紫微等宫。以持诵本业。言讫辞祥。摄三衣瓶钵及所受经。升空而去。
　　显。庆年中。九陇山有一尼师。志精佛乘华严秘藏。入山受持。二十余载。礼诵无替。依教修行。性定心寂。遂证惠眼。得因陀罗网境界。十方世界微尘刹海九会道场。了了明见。如镜中像焉。
　　总章元年。西域有三藏梵僧。来至京洛。高宗师事。道俗归敬。华严藏公。犹为童子。顶礼三藏。请受菩萨戒。时众白三藏言。此童子诵得华严大经。兼解其义。三藏惊叹曰。华严一乘是诸佛秘藏。难可遭遇。况通其义。若有人诵得华严净行一品。其人已得菩萨净戒具足。不复更受菩萨戒。西域传记中说。有人转华严经。以洗手水。滴著一蚁子。其蚁命终。生忉利天。而况有人能得受持。当知此童子。于后必当广大饶益。能施群生无生甘露。
　　上元年中。洛州敬爱寺有僧。生缘在郑州。归奉觐所亲。行及郑洲界。暮宿店家。次有僧来。不知名号。亦投店宿。与前来僧。并房安置。其后来僧谓主人曰。贫道远来。疲顿馁乏。主人有酒酤三升。有肉买一斤。具有资直。请速致之。无至迟也。主人遽依请办。僧尽啖之。其敬爱律师。怒而诃之。身披法服。对俗士恣啖酒肉。不知惭愧。其僧默而不答。至于初夜。索水漱口。端身趺坐。缘发梵音。诵大方广佛华严经。初标品题。次诵如是我闻一时佛在摩竭提国寂灭道场。其僧口角两边。俱发光明。状若金色。闻者垂泪。见者发心。律师亦生羡慕。窃自念言。彼酒肉僧。乃能诵斯大经。比至三更。犹闻诵经声声不绝。四帙欲满。口中光明。转更增炽。遍于庭宇。透于孔隙。照明两房。律师初不知是光而云。彼客何不息灯。损主人油。律师因起如厕方。窥见金色光明自僧之口两角而出。诵至五帙已上。其光渐收。却入僧口。夜五更诵终六帙。僧乃却卧。须臾天明。律师涕泣。而来五体投地。求哀忏过。轻谤贤圣。愿罪消灭。
　　仪凤年中。西域有二梵僧。至五台山。赍莲花执香炉。肘膝行步。向山顶礼文殊大圣。遇一尼师在岩石间松树下绳床上。端然独坐口诵华严。时景方暮。尼谓梵僧曰。尼不合与大僧同宿。大德且去。明日更来。僧曰。深山路遥。无所投寄。愿不见遣。尼曰。君不去某不可住。当入深山。僧徘徊惭惧。莫知所之。尼曰。但下前谷。彼有禅窟。僧依而住。往寻果见禅窟。相去可五里余。二僧一心合掌。手捧香炉。面北遥礼。倾心听经。聆聆于耳。初启经题。称如是我闻。乃遥见其尼。身处绳床。面南而坐。口中放光。赫如金色。皎在前峰。诵经两帙已上。其光盛于谷南可方圆十里。与昼无异。经至四帙。其光稍稍却收。至六帙都毕。其光并入尼口。华严经菩萨住处品云。震旦国东北方有菩萨住处。名清凉山。过去诸菩萨。恒于中住。今有菩萨。名文殊师利。与万菩萨俱。其山在岱洲南折洲东北。名五台山。首楞严三昧经云。文殊是过去平等世界龙种上尊王佛。又央崛摩罗经云。文殊是东方欢喜世界摩尼宝积佛。彼神尼之境界。必文殊之分化。以示梵僧也。
　　垂拱初年。有中天竺三藏法师日照。远将梵典来此传译。高宗诏太原寺安置。召集京城大德僧。共译大华严密严等十余部经。僧道成薄尘圆测意应等证义。复礼思玄等执笔。惠智等译语。时华严藏公在寺。因翻译次问三藏曰。西域颇有受持一乘获感应否。三藏曰。贫道比寻师。至于南天夜。宿一寺有大德六十余僧。皆诵华严为业。以文殊为上座。寺僧有已者。以诵得华严经者。次补其处。每以日暮来集。焚香礼忏。各诵一卷华严。以为恒准。此寺本轮伽鸟舍宝造之。缘众僧诵华严经。其鸟遂感生天。其余感应其多。不可备述。垂拱三年四月中。华严藏公。于大慈恩寺。讲华严经。寺僧昙衍为讲主散讲。设无遮会。后藏公往崇福寺。巡谒大德成荐。二律师。时尘律师报藏公曰。今夏贤安坊中郭神亮檀越。身死经七日。却苏入寺礼拜。见薄尘自云。倾忽暴已。近蒙更生。当时有使者三人。来追至平等王所。问罪福已。当合受罪。令付使者引送地狱。垂将欲入。忽见一僧云。我欲救汝地狱之苦。教汝诵一行偈。神亮惊惧。请僧救护。卑赐偈文。僧诵偈曰。若人欲了知三世一切佛应当如是观心造诸如来。神亮乃志心诵此偈数遍。神亮及合同受罪者数千万人。因此皆得离苦。不入地狱。斯皆檀越所说。当知此偈能破地狱。诚叵思议。藏答尘曰。此偈乃华严第四会中偈文。尘初不记是华严。犹未全信藏公。乃索十行品捡看。果是十行偈中最后偈也。尘公叹曰。才闻一偈。千万人一时脱苦。况受持全部。讲通深义耶。
　　垂拱三年。惠英比丘。从藏公于慈恩寺座下。听讲华严已。巡院经行。至翻译院时。与慈恩弘志法师楚国寺光法师偕行。藏公谓诸德曰。西域有勒那三藏法师。唐云宝意。讲华严。听众数千。忽有二人。形貌端严。身光赫奕。于大众前礼三藏曰。弟子从忉利天帝释使来。请法师天上。讲华严经。愿垂即行。三藏曰。贫道讲犹未毕。未可相随。毕即依请。使者曰。几时当毕。三藏曰。犹有两帙。使者又云。愿毕在毕。当更亲迎。三藏许已。忽即不见。及讲欲终才收经了。使者又来。当时都讲梵音维那等。法师于高座上。一时迁化。随使赴于释宫。讲赞大乘深旨。当知华严秘藏。天上人间无不宗重。
　　天授元年。华严藏公。归觐祖母到曾洲。牧宰香花郊迎至二年。请讲华严。说法之次议及邪正。时有少道士。在侧归报弘道观王。北寺讲师。诽谤道尊。观主闻之其怒。明晨领诸道士三十余人。来至讲所。面兴愠色。口发粗言。谓藏公曰。但自讲经。何故论道门事。藏公曰。贫道自讲华严。无他论毁。观主问曰。一切诸法。悉皆平等耶。藏公对曰。诸法亦平等亦不平等。观主又问。何法平等。何法不平等。答曰。一切法不出二种。一者真谛二者俗谛。若约真谛。无此无彼。无自无他。非净非秽。一切皆离。故平等也。若约俗谛。有善有恶。有尊有卑。有邪有正。岂得平等耶。道士词穷无对。犹嗔不解。于如来所。生毒害言。归观经一宿。明朝洗面手。忽眉发一时俱落。通身疮疱方生悔心。归敬三宝。求哀藏公。誓愿受持华严经一百遍。转诵向二年。犹有十遍未毕。忽感眉发重生身疮皆愈。曾洲道俗。无不见闻。
　　圣历元年。则天太后。诏请于阗三藏实叉难陀。与大德十余人。于东都佛授记寺。翻译华严。僧复礼缀文。藏公笔授。沙门战陀提婆等译语。僧法宝弘置波仑惠俨去尘等审覆证义。太史太子中舍膺福卫事参军于师逸等。同共翻译。则天与三藏大德等。于内遍空寺。亲御法筵。制序刊定。其夜则天。梦见天雨甘露。比至五更。果有微雨。香水之雨。又于内苑庭沼中。生一茎百叶莲华。绿枝红葩香艳超伦。莲花有三种。一人间华有十叶。二天上华有百叶。三净土华有千叶。今内苑生百叶者。明是天华也。则天嘉此。翻译瑞应。诏出花椂使中官。送向佛授记寺翻译之所。举寺僧众。及怀洲大云寺什法师。在悉同观睹。敬叹希奇。至圣历二年十月八日。译新经讫。诏请藏公。于佛授记寺。讲此新经。至华藏世界品。讲堂及寺院。地皆震动。举众惊异。都维那惠表僧弘置等。连状闻奏。敕批云。昨敷演微言。弘扬秘颐。初译之日。梦甘露以呈祥。开讲之晨。感地动而标异。斯乃如来降迹。用符九会之文。岂朕庸虚敢堂六种之震。披览来状。欣畅兼怀。
　　圣历年中。于阗三藏实叉难陀。于佛授记寺。翻译华严。向藏公曰。本国有沙弥。名弥伽薄。持十戒。虽未受具。身意清净。专诵华严。于一日中。有二使者。至作礼。状貌伟丽。身有光明。弥伽怪异。问所从来。使者对曰。弟子自降忉利。帝释使来。请师诵华严经。愿垂即行。伽曰未审。天帝何缘。见命而诵经耶。使者曰。帝与修罗战时。每被凌迫。帝以天眼。观视阎浮。欲求念诵加护。纵有四汉。未办斯事。唯见法师专精华严。心游佛境。可为人天福田。所以见迎耳。师曰。贫道必能有所饶益。岂敢辞耶。于是受请。闭目俄顷便至天宫。帝喜曰。每被修罗见扰。故屈师来。师受持华严。诸天护持。善神影卫。请为诵经。以禳彼敌。帝即脱天冠。拟于虚空。忽然化出殿堂。七宝所成。四门八牖。摩尼众宝之所庄饰。悬缯幡盖。间列花香。以为供养。请入殿坐莲花座。诵华严经。经声寥高。遍彻天宫。帝释即领三十三天四兵侍卫万众围绕。坐于宝台。乘空而行。向其斗所。修罗军众。睹此威灵。即便退衄。徒侣潜窜于藕孔中。帝释却请师天宫。供养施以七珍异宝。帝释又白师言。若须长生之药。亦当奉上。请住天宫。无见辞也。师曰。割爱出家。求无上道。世间珍异。及长生事。非所志焉。帝于是五体投地。一心顶礼曰。愿成菩提时。誓相济脱。莫见弃遗。乃遣使送还阎浮。所有衣服。皆染天香。终身不灭。后终愿生净土。实叉三藏。具识此沙弥者矣。
　　圣历年中。于阗三藏实叉难陀云。龟兹国中。唯习小乘。不知释迦分化百亿。现种种身云。示新境界。不信华严大经。有梵僧。从天竺将华严梵本。至其国中。小乘师等。皆无信受。梵僧遂留经而归。小乘诸师。乃以经投弃于井经于井中。放光赫如火聚。夜诸师睹之。疑谓金宝。至明集议。使人漉之。乃是前所弃华严经也。诸师稍为惊异。遂却入归经藏中龛安置。他日忽见梵本。在其藏内最上隔。诸师念言。此非我释迦所说耶。吾见有少异。乃收入藏中。何人辄将向此上隔。又以梵本。置于下龛。僧众躬锁藏门。自掌钥钩。明日开藏。还见华严在其上隔。诸师方悟一乘大教威灵如此。惭悔过责。信慕渐生矣。
　　证圣年中。花阴邓元英(有本名元爽)有一亲友。忽染时患。死经七日却稣。谓元爽曰。见冥道宫吏将追君父。文案欲成。急修功德以禳之。元英惊惧曰。修何功德。而疾获免。彼人云。急写大华严经一部。若迟大期不远。元英乃遽市买纸。向邻寺伏禅师院。请禅师与名召经生。如法护净。一时书写。未俞旬日。经已周毕。办斋庆之。于后遂免斯厄。元英仍依母服免切在怀。至其冬十一月中。于母坟所旧种寒枯之茎。忽生花叶。芳[卄/(麩-夫+玉)]荣艳。五彩含英。斯盖写经之感也。洲县以之闻奏。则天嗟异。赐立孝门。降敕旌表。
　　如意元年。降洲有二童女。皆性识静正。眇年依师姑。诵华严经。得三十余卷。师姑戒行。精苦常诵华严为业。欲教二女令得剃度。无几师姑忽然端坐而终。二女朝朝。诣坟所号泣。经于三年。坟上忽生红莲五茎。二女睹华感异。益以号慕。忽见一梵僧。神仪甚伟。来问女曰。汝何哀号如是。女对曰。于和尚所。诵习华严。志求出家。不图无感。师姑早丧。僧曰。汝既能恳求剃落。何忧不果。僧乃于怀中。出一砖像方圆六七寸。以授二女。而告之曰。汝将此像。于家供养。不久当获出家。女得像已礼谢梵僧。少倾忽然不见。女即将归家。如法供养。精勤信敬。一心无怠。其像方圆。日长一寸。十日间。无日不长。后至丈余。洲县知之。兼花检覆闻奏。则天异之。诏遣二女。兼花根茎同入发墓取花。乃见花茎透棺而出。破棺取根。根自师始舌上而生。光彩鲜艳。洲县同见。二女京召入内。则天自手执刀落发。并赐三衣瓶钵等。俱配天女寺。因此便出敕天下诸寺。各度僧尼二人。
　　大足年中。杨洲大云。有僧弘宝。美仪貌善诵经。每自恃懱于人。忽然一日眉上鬓下。出一瘤瘿。其大如桃。旬日之间。渐长三寸余。其僧耻之不出房门。于寺医疗。日更增甚。因自思惟。此疾有二因缘。一则过去业感。二由见在轻慢贤圣。遂即发愿。于其房中。转读华严经一百遍。昼夜香花精恳礼忏。转经至六十遍。夜中忽梦。有人来语之曰。汝欲愈病。吾与汝医。以手执刀。截却其瘿。于便惊觉。至明具向诸僧广说。于是瘿上生疮。疮中出脓。经于一月。其疾全瘥。亦无疮盘。杨洲僧筠。入洛具以此事。说于花严藏公。
　　西京崇福寺大德惠招法师。或云惠祐。华严藏公之同学也。学行精苦。自小师事俨和尚。专业华严。偏诵性起一品三卷。新译名如来出现品。以为恒业。其僧好静。未居崇福寺。已前久禅诵在山。每于静夜洗濑焚香。坐于绳床。而诵斯品。忽于一夜正诵经时。而有十余菩萨。从地踊出。坐莲花台。身相金色。光明赫然。合掌跪而听经。诵经才终。便没不见。惠招密向藏公。自说此灵感事。藏公转向门人惠谅惠云玄观如琮等。而说之也。
　　永徽年中。定洲有禅师。名修德。学徒数万。禅之领袖也。而专业华严。欲写斯经敬为宗故。先以沉香渍水。而种诸树。树大取皮造纸。而用写经。经生笔匠造纸等三人。大小便并皆洗浴护净。每一卷了。施以十缣。装染周毕。设斋庆赞。香函盛之。志心礼拜。当设斋日。道俗云趋。初开函时。金光远照。彻百余里。山东五十余洲。皆来礼经开。外道俗无不闻知。时有阉人刘谦之。北齐第三王子之从者也。
　　齐太和年中。王子烧身。以供养文殊菩萨。谦之薄残缺。乃发心住五台山。专业华严。昼夜受持。六时礼忏。频历岁时。精恳匪懈。乃感文殊加护。忽然须鬓自生。根体具备。声韵雅朗。人鲜及之。既复形须。单恳弥志洞晓经旨。乃制华严论六百卷。
　　幽贞窃闻。西萨遮俱槃国山中。有具足下本一十万偈不思议解脱大方广佛华严经。唯愿此经。早得具足。传译此土。普利一切有情。幽贞以有唐建中癸亥纪。敬发此愿。为此归命文。于诸礼佛时次。及十二部经而礼之。不礼佛时。念持此归命文。华严有不可说刹海微尘数偈品。岂贝叶所能传写。皆诸大菩萨陀罗尼力之所记持。海云比丘所受持经。以大海量墨须弥山聚笔。书写一品。犹不可穷少分。龙树祖师。于龙宫见文字结集所传之经。有上中下三本。上本有十个三千大千世界微尘数偈一四天下微尘数品。中本有四十九万八千八百偈一千二百品。下本有十万偈四十八品。其上中之本。亦非阎浮人力可能受持。所以西域。唯有下本十万偈经。今在彼国山中。此土所译八十卷经。梵偈唯四万五千。于十万中。乃略出耳。幽贞悲此土经犹未具故。广发是愿。附出此传。盖欲劝诸道者见之。皆同礼念哀请。下本经具足。早传此土也。传中僧所教檀越神亮诵偈。是前所译经本也。后译偈言。
　　若人欲了知　　三世一切佛
　　应观法界性　　一切唯心造
　　上元年中。孙思邈服流珠舟云母粉。生一百五十岁。颜如处子。至长安说齐魏间事。明如目睹。书写此经七百五十部。
　　太宗欲读佛经问邈。何经为大。邈云。华严经佛所尊大。帝曰。近玄奘三藏。译大般若六百卷。何不为大。而八十卷华严经。独得大乎。邈答云。华严法界具一切。于一门中。可演出大千经卷。般若经乃是华严中一门耳。太宗方悟。乃受持华严一乘秘教。亦名大不思议解脱经。功用大故。感应亦大。道者欲学佛心慧。了佛境界。证佛地位。依此一乘法性悔而修行者。不历地位。初发心时便成正觉。悉与三世诸如来等。譬如众流一滴之水。才入海中即名海水。若依大乘二乘权教。备修万行。绵历多劫。不知闻是经。以少方便疾得菩提。经云。此经不入一切众生之手。唯除菩萨摩诃萨。一切声闻缘觉。不得此经。何况受持。若菩萨亿那由他劫。行六波罗蜜。不闻此经。虽闻不信。是等犹为假名菩萨。若有经卷地如来塔庙。礼拜供养。彼众生等。具足善根。灭烦恼患。得贤圣乐。吾徒其勉之。予师事禅祖无名公侧。闻普贤大行海印深定法界体性。方知华严释氏宗极。所以刊修此传。广示未闻也。

　　华严感应传一卷


