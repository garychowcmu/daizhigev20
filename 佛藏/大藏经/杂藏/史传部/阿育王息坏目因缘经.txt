  阿育王息坏目因缘经
　　符秦 昙摩难提译




　　阿育王太子法益坏目因缘经序

　　原夫善恶之运契。犹形影之相湏。受对明验。凡三差焉。现也中也后也。播九色之深恩。以悦天妃之耳目。孤禽投王而全命。形受五兀之切酷。斯现报也。群徒潜沦于幽壑。神陟轮飘而不改。身酸历世之殃衅不晓王子之丧目。斯中报也。阿兰纵祸于无想。婴佩永惑于始终。为著翅之暴狸。飞沈受困而难计。斯后报也。故圣人降灵必有所由。非务不豫。青白明矣。玄鉴三世。弱丧之流。深记来变坏形之累。趣使引入百练之室。自如来逝后阿育登位。纲维阎浮光被流洽。图形神寺八万四千。罗汉御世泛济亿数。国主师宗玄化滂涌。万民仰戴而不已。神祇钦赖而愈深。然王子法益宿殖洪业。生在王宫容貌殊特。后复受对靡知缘起。会秦尚书令公辅国将军宗正卿。领城门校尉使者司隶校尉姚旻者。南安郡人也。亲姚诏之次兄字景嶷。文为儒表。则列勋于千载。武为邈群。则皎然而独标。亢音通冥。则辩机而旷远。执素纵情。则翱翔而无论德也纯懿。范也难摸。恭逸翰于群才。振龙威于昆锋。然愍永惑之叵救。伤愚党之不寤。欲绍先胜之遗迹。竖玄宗于末俗。故请天竺沙门昙摩难提。出斯缘本。秦建初六年岁在辛卯。于安定城。二月十八日出至二十五日乃讫。梵本三百四十三首卢冶传为汉文。一万八百八十言。念译晋音情义实难。或离文而就义。或正滞而傍通。或取解于诵人。或事略而曲备。冀将来之学士。令鉴罪福之不朽。设有毫厘润色者。尽铭之于萌兆。故叙之焉。

　　阿育王息坏目因缘经

　　　　符秦天竺三藏昙摩难提译
　　人在生死　　缠绵来久　　习罪识深
　　从起恼乱　　淫之为病　　必成波激
　　犹河瀑溢　　有所伤损　　慧者执心
　　念计分明　　淡泊自守　　御诸恶原
　　二十一结　　染污人心　　尽当捐弃
　　反放逸行　　咸共一心　　听我所说
　　阿育王息　　坏目之元　　声彻八表
　　弥满国界　　群庶匆匆　　靡不惊愕
　　圣王阿育　　于中统化　　领阎浮境
　　莫不从令　　王复生子　　颜貌端政
　　生有豪相　　应绍王位　　眼视清明
　　如天帝像　　王睹此变　　甚悦无量
　　便召群臣　　沙门道士　　躬自抱示
　　使彼瞻相　　又敕诸臣　　更立名字
　　令世称扬　　声闻四远　　群臣拜首
　　承教而曰　　王生贵子　　世之希有
　　由正法治　　天降此神　　今当立号
　　名曰法益　　所以然者　　王法整故
　　以法教民　　未曾违理　　我等正是
　　法之真子　　故称圣子　　字之法益
　　目犹莲花　　见者喜悦　　瞻视俱眴
　　如因提王　　言辞详叙　　不缓不急
　　天性柔和　　不行卒暴　　有此名德
　　不可具记　　今更重称　　号曰天眼
　　然阿育王　　最所敬爱　　随时瞻养
　　不令有失　　王恒遣候　　探察内伺
　　知子吉祥　　然后乃食　　躬抱法益
　　欣弄终日　　情愍爱感　　寤寐无厌
　　语法益言　　汝造何福　　今获此目
　　如优钵花　　若在园苑　　出游国界
　　恒令将护　　不使忧戚　　诸有男女
　　见天眼来　　皆起邪念　　兴欲情想
　　王素禀性　　偏著女色　　内宫侍人
　　像如天妃　　诸有妇人　　心怀姿态
　　窈窕娥媚　　无不贯练　　王大夫人
　　名曰净容　　昼夜伺捕　　欲与私通
　　我当何日　　果其所愿　　得与天眼
　　闲静共游　　意便充足　　不羡天宫
　　正尔殒身　　于世无怨　　时王太子
　　清晨早起　　至夫人所　　跪拜问讯
　　兴居轻利　　游步劳耶　　兼献甘美
　　吉祥之果　　夫人见来　　欲意炽盛
　　便言汝前　　与吾共游　　既充我愿
　　又亲情毕　　彼我同欢　　不亦快乎
　　天眼闻之　　以手掩耳　　内自思惟
　　酷哉斯言　　何灾之甚　　痛贯心怀
　　育养恩重　　岂容此法　　渐渐退却
　　复道而去　　还归所在　　静默自修
　　彼见违愿　　又断望意　　椎胸叹息
　　起谋害心　　蓬头乱发　　而坐于地
　　嗔恚所缚　　如罗刹鬼　　彼人云何
　　取我辱之　　要当方便　　挑双目出
　　令此国界　　无见闻者　　何况男女
　　睹其形容　　尔时有臣　　名曰耶奢
　　父王所恃　　威伏万民　　逼节之初
　　来入庆贺　　朝谒揖让　　如旧世礼
　　王子见来　　以手拍头　　不祥之应
　　在吾前立　　速还本处　　勿复停此
　　吾欲入朝　　庆贺圣尊　　臣寻捉手
　　佯致重敬　　愿令王子　　享寿无穷
　　向以尊手　　而拍臣头　　柔软之体
　　无所损乎　　含笑徐语　　趣悦前意
　　内兴恚怒　　如蛇怀毒　　窃自思惟
　　要当报怨　　不堕右手　　终不行世
　　耶奢既跪　　退还所在　　以此元本
　　向天后说　　夫人寻对　　卿听我语
　　亦有瑕秽　　惭不能言　　彼所毁辱
　　何地容之　　分受形斩　　终不原舍
　　犹如耶奢　　水中生火　　烧焚山野
　　城郭县邑　　诸人见之　　莫不惊怪
　　群臣相对　　而共论讲　　何图今日
　　水中生火　　水能灭火　　方从中生
　　今此王种　　譬喻亦然　　遇此太子
　　犹水生火　　焚烧我心　　所造功德
　　本无恐惧　　今生怖畏　　我恒长夜
　　而生斯念　　吾年衰老　　必得子力
　　反更摧辱　　如弄淫种　　此事隐匿
　　当复诉谁　　耶奢白言　　愆罪宜惩
　　毁尊辱臣　　谋当时施　　要设权巧
　　求其方宜　　不挑双目　　则非报怨
　　时有罗汉　　名曰善念　　天眼师宗
　　人民所敬　　真人入定　　以道力观
　　王子后必　　当受缘对　　数数教诲
　　微说道教　　令知机变　　万物归空
　　与王子说　　色亦无有　　有无亦无
　　无亦无无　　声从外应　　由耳内候
　　香自波扬　　鼻识而受　　众味经口
　　转增舌根　　身贪细滑　　意法无厌
　　法有亦有　　法无亦无　　无有有无
　　无无亦无　　犹如聚沫　　必当毁败
　　眼无常主　　不可久保　　如水上泡
　　会归磨灭　　当念思惟　　无常之变
　　眼者迁转　　兴衰不停　　当自勖勉
　　求于天眼　　夫天眼者　　无能坏败
　　渐当至彼　　无忧之处　　数舍俗务
　　往听法言　　亲善知识　　与共交游
　　闻法意寤　　眼得清净　　由善良友
　　逮阿罗汉　　专心念佛　　思惟法宝
　　敬奉圣众　　及师尊长　　意不移易
　　则遇大达　　住不动地　　真佛之子
　　法益闻之　　悲喜交集　　此必有因
　　事不孤尔　　云何人身　　眼亦无常
　　师今诫敕　　殷勤至深　　宜当防护
　　施行严教　　岂敢轻慢　　违我圣师
　　当于尔时　　阎浮提内　　菩萨所行
　　投身之处　　名曰石室　　恒有王治
　　会遇国毁　　主亦丧亡　　国界群臣
　　庶民大小　　普共就诣　　阿育王所
　　前拜敬谒　　叉手而言　　圣王延寿
　　兴利康强　　石室散王　　舍位迁神
　　愿赐差次　　领遗荒民　　王寻顾眄
　　告耶奢曰　　速敕差遣　　应谁统领
　　彼民刚强　　须堪能者　　无令凡人
　　录摄彼土　　耶奢自念　　今正是时
　　当遗王子　　法益使摄　　辄前长跪
　　即白王言　　愿垂听许　　微臣所启
　　乾陀越国　　乐如天宫　　愿差王子
　　统遗荒民　　便为彼土　　至感所遇
　　亦使天威　　远震无外　　父王闻之
　　即便嗔恚　　咄愚所启　　岂足上闻
　　卿非国主　　又非领民　　为因何力
　　使吾息往　　汝舌云何　　不段段堕
　　方欲遣吾　　穷胎之子　　今重原汝
　　再死之罪　　好自改愆　　勿殒吾手
　　从今至竟　　重诫敕汝　　慎护卿族
　　得迎天命　　设有称吾　　息名号者
　　躬自执剑　　枭汝等首　　若复更有
　　面称字者　　当生拔舌　　吾取食之
　　假使我子　　昔与卿仇　　过去所作
　　因缘之本　　及以现在　　身口意行
　　今悉原恕　　不录前罪　　时臣怀嫌
　　不顾命根　　前复长跪　　重白情实
　　善哉大王　　愿垂天威　　留神思惟
　　使国不乱　　西方人民　　受性祯质
　　恒好斗讼　　兴兵攻伐　　宜须善化
　　绥纳人心　　群臣和穆　　岂非嘉会
　　乾陀越国　　饶珍多宝　　高才博闻
　　无事不闲　　又石室城　　名誉不朽
　　昔花璎王　　所治之处　　后园池水
　　生金莲花　　银叶宝茎　　价直阎浮
　　此城有威　　神德无量　　非是常人
　　所可临顾　　国虽西垂　　益事丰广
　　愿王善察　　不忽微言　　所以频启
　　以国事重　　何敢专意　　使太子移
　　利根聪睿　　具知诸法　　兵战技术
　　皆备贯练　　设当彼土　　遭王子者
　　不加刀杖　　自然降伏　　所言柔和
　　无有粗犷　　受性宽仁　　无贪吝心
　　酒不过口　　于色自制　　恩接博爱
　　治无阿曲　　设无此德　　臣岂敢宣
　　是以烦听　　愿垂时许　　王当专一
　　何足二忧　　设念尊息　　虑彼国为
　　今不时谋　　后必有患　　事不豫虑
　　败在斯须　　王闻此语　　如食遇噎
　　既不入腹　　又不得吐　　大臣所惑
　　莫有觉知　　犹蛾投火　　不顾后缘
　　时王阿育　　涕零教曰　　喻遣法益
　　统摄彼土　　近臣数万　　自然向应
　　吉祥宝物　　寻集天庭　　育王躬自
　　手擎天冠　　串法益首　　而告之曰
　　善哉新王　　吉无不利　　常使吾种
　　登尊此位　　推钟鸣鼓　　作倡伎乐
　　悬缯幡盖　　数千百种　　于彼国土
　　靡不周遍　　八由旬内　　人民充满
　　著铠象马　　各八万四　　金银交饰
　　不可称计　　羽宝之车　　八万四千
　　步兵之众　　复八万四　　如天帝释
　　出游后园　　玉女营从　　乐何可过
　　如是王子　　至彼方域　　入石室城
　　导从无数　　王至国界　　万民称庆
　　适意自娱　　如忉利天　　城内里巷
　　悬缯幡盖　　香汁洒地　　靡不周遍
　　时王法益　　告人民曰　　卿等以诚
　　尊重吾者　　于七日中　　各勿作务
　　吾当赐卿　　财宝之物　　如我宫中
　　五乐自娱　　恣情游戏　　昼夜无厌
　　吾今赐汝　　随意之宝　　假令负债
　　出物代偿　　若有堕落　　为人奴婢
　　给与财帛　　令不作役　　尽令城内
　　男女大小　　普修行善　　无令有怨
　　复敕外境　　宣吾教令　　六年之内
　　勿输赀财　　设有孤穷　　极贫匮者
　　吾亦施物　　不令有乏　　其能自修
　　无杀盗心　　吾当敬待　　如己无异
　　时王法益　　重宣令曰　　半月三斋
　　此日难遇　　男女相劝　　无起懈怠
　　奉持八关　　如来斋法　　佛说人身
　　亿劫乃获　　及八无闲　　颠倒之法
　　如板浮海　　盲鳖投孔　　此犹可冀
　　求人身难　　汝等已果　　莫生憍慢
　　人中五乐　　幻伪不真　　当建天福
　　适忉利宫　　七宝殿堂　　食以甘露
　　其有欲得　　受天之福　　当于半月
　　奉持三斋　　时石室王　　教诲不懈
　　举国丰熟　　人民安隐　　其有男女
　　遭遇彼王　　命终之后　　皆生天上
　　大王阿育　　而问来使　　法益治化
　　为如法不　　国界人民　　尽靡伏不
　　卿今具说　　不足疑难　　来使欢悦
　　即前自宣　　大王寿考　　万民蒙赖
　　法益圣王　　气力康强　　恒以正法
　　恤化西方　　石室城中　　如天帝宫
　　王于中治　　犹天王释　　乾陀越国
　　土丰民盛　　所行真实　　无有虚伪
　　不杀不盗　　顺从正法　　人民之类
　　叹庆无量　　愿使大王　　延寿无穷
　　蒙圣之德　　各宁其所　　阿育王闻
　　喜庆欢悦　　和颜悦色　　告耶奢曰
　　吾获大利　　其德实显　　法益王子
　　以理治化　　率以礼禁　　导以恩和
　　人民之类　　莫不戴奉　　今当分此
　　阎浮利地　　吾取一分　　一分赐子
　　使我法益　　长生寿考　　治化人民
　　如今无异　　新头河表　　至娑伽国
　　乾陀越城　　乌特村聚　　剑浮安息
　　康居乌孙　　龟兹于阗　　至于秦土
　　此阎浮半　　赐与法益　　纲理生民
　　垂名后世　　师子昙罗　　摩竭金根
　　维耶舍卫　　裸形垂耳　　雪山北界
　　至于海际　　吾躬训化　　令无有限
　　臣耶奢闻　　如被毒箭　　外佯含笑
　　内怀嗔恚　　即跪对曰　　奉大王教
　　正尔传令　　不敢稽迟　　窃自念本
　　宿对之恼　　三毒隆盛　　不顾身命
　　昔椎我头　　其痛难忘　　今不报怨
　　何日可果　　寻即却退　　还归所止
　　密遣侍人　　具白天母　　夫人闻已
　　敕耶奢曰　　速作秘书　　退位刑罚
　　无令外伺　　而见闻者　　若当事显
　　俱亦倾没　　耶奢白言　　秘书易办
　　唯须金印　　用封印书　　夫人报曰
　　印自我忧　　今当供办　　何虑不果
　　善思行人　　可付往者　　无令轻举
　　事情外露　　时臣耶奢　　诈称王命
　　私述圣旨　　虚辞万端　　轻诈彼土
　　欲令灰烬　　云阿育王　　感恚彼国
　　若欲安此　　阎浮地者　　速从我命
　　不足违戾　　见吾书信　　并睹印封
　　摧检法益　　挑两目出　　此非我子
　　我非彼父　　所治国界　　亦非我有
　　窃为此书　　往示夫人　　启办宝印
　　不足疑难　　今得印者　　明当遣信
　　若小稽留　　恐事彰露　　尔时夫人
　　即以其日　　向王涕泣　　佯称变怪
　　昨夜卧梦　　极为不祥　　将恐王身
　　会遇疾病　　宜先豫虑　　以禳恶梦
　　愿饮甜浆　　用悦我心　　便能伏厌
　　不祥之应　　尊及君民　　永无有忧
　　王寻告曰　　梦是非真　　安能令吾
　　身值疾病　　夫人闻此　　重更悲泣
　　向天号哭　　宛转于地　　王当垂愍
　　应受我酒　　无令妾身　　永失命根
　　时王含笑　　徐告之曰　　卿意欲尔
　　当为饮之　　焉得使汝　　自丧其命
　　此是小事　　吾不相逆　　王即受酒
　　饮小过差　　寻醉睡眠　　了无所觉
　　夫人取印　　用封检书　　于时侍从
　　无见之者　　王于梦见　　有人解印
　　寻时惊觉　　问左右曰　　方始安眠
　　心识澹泊　　谁来扰吾　　神不得宁
　　速检校之　　无令有虚　　斯必有谋
　　欲危吾身　　手执利剑　　及飞铁轮
　　奋赫天威　　语夫人言　　谁乃令汝
　　取吾宝印　　设不时首　　正尔逝灭
　　夫人怀惧　　长跪白言　　愿王垂察
　　实无此情　　王重嗔恚　　复告之曰
　　更无余人　　触娆吾者　　今不面对
　　以诚陈过　　当取汝身　　分为二段
　　夫人涕泣　　跪白王曰　　此是梦幻
　　现瑞怪耳　　种非凡细　　孤穷裸浅
　　何敢王前　　虚称诈实　　假使须印
　　焉得偷窃　　以诚告王　　岂不得耶
　　王闻此语　　默然不对　　复还寝卧
　　达晓乃觉　　夫人急敕　　伪臣耶奢
　　速遣信使　　不足停滞　　当尔之时
　　王子法益　　与诸群臣　　共集殿上
　　欢会遨游　　随意所娱　　书信达到
　　石室城内　　王闻外有　　父王教敕
　　寻起前迎　　拜跪顶受　　授与左右
　　使发印封　　见上教令　　至为严切
　　称阿育王　　普恚斯土　　若欲安居
　　石室城者　　速检王子　　挑两目出
　　无令停滞　　使影移转　　法益闻已
　　自投于地　　我有何过　　于父王所
　　遣此书命　　毁我两目　　将非有人
　　向父王谗　　群臣人民　　闻此切教
　　咸共惊愕　　莫知所如　　何灾之甚
　　乃见此变　　大王嗔恚　　无复继嗣
　　其中群臣　　或作是论　　我等不敢
　　毁法王目　　谁有此人　　能兴斯坏
　　敢复举意　　挑出两目　　卿辈共集
　　固守境界　　传告远近　　供办战具
　　宁丧人民　　分失妻子　　不令我主
　　受此苦痛　　急击鸣鼓　　召方外将
　　火烧此书　　摧杀来信　　彼非我主
　　我非彼民　　实不从命　　毁圣王目
　　时王法益　　告群臣曰　　勿生此心
　　拒逆圣教　　父王兵众　　非算所筹
　　勇猛刚健　　世之希有　　卿等虽欲
　　各现微诚　　事不果者　　国界普丧
　　我命何常　　身为谁有　　乃使大王
　　怨情至深　　宁殒身命　　分受来敕
　　安得自济　　使国荒乱　　卿等勿复
　　思向来论　　速受王教　　取吾眼毁
　　夫盛有衰　　合会有离　　无身则已
　　死岂可避　　佛不说乎　　是身苦器
　　恒漏臭处　　无一可贪　　速告城内
　　谁能堪任　　取王法益　　挑出双目
　　今赐宝璎　　价直千万　　兼与金银
　　不可称计　　国土人民　　闻此教令
　　运集宫门　　投针不下　　异形同向
　　悉共高声　　号天叩地　　各诉辞曰
　　何酷之甚　　失我圣王　　如此天宫
　　云何迁转　　城郭如是　　丘荒不久
　　国界邦土　　悉为堆陵　　我等咸共
　　传告邻国　　云王阿育　　为恶之首
　　杀儿扬名　　有何可贵　　尚不爱子
　　民何所恃　　尔时城内　　有一凡人
　　昔与王子　　小小仇嫌　　径自直前
　　求受重募　　吾堪挑眼　　亦能枭首
　　左右诸臣　　指示启白　　此人自称
　　堪毁王目　　犹可思详　　拒父王教
　　愿不使主　　受此毒痛　　王见此人
　　悲泣交集　　左右顾视　　告群臣曰
　　吾居此城　　十有二年　　备有愆短
　　咸共原恕　　说复今见　　毁吾目时
　　勿复愁恼　　起诸恶念　　还理国事
　　如旧常法　　以正治化　　务使得宜
　　正使意欲　　食天之福　　常念斋戒
　　无违斯须　　王脱宝冠　　珠玑璎珞
　　及宝履屣　　授与前人　　卿当知吾
　　欲思法本　　一一挑眼　　著我掌中
　　时彼恶人　　手拔利剑　　先挑一日
　　授王掌中　　王自执眼　　而熟思惟
　　方忆先师　　本所教诲　　霍然心悟
　　系意不忘　　昔师所演　　理极深远
　　而告我曰　　眼者无常　　师敕至诚
　　实无虚诈　　寂静微察　　解无常义
　　此眼不久　　为当坏败　　眼我知本
　　诳惑世人　　群愚玩习　　不知是空
　　生死秽浊　　如芭蕉树　　叶叶相覆
　　中无有坚　　智者观察　　无一可贪
　　岂复兴意　　著于眼色　　眼非我有
　　非作非造　　彼无有我　　焉有眼哉
　　愚者起惑　　深著眼识　　轮转幽冥
　　长流之海　　眼今与汝　　永共别离
　　由何元本　　与吾作眼　　如水上泡
　　乍起乍灭　　虚伪无真　　用肉眼为
　　如是法益　　微观眼原　　思惟玄妙
　　意不移动　　执正御乱　　心如金刚
　　诸想永寂　　志不流驰　　尔时彼人
　　复以利剑　　挑第二目　　著王掌中
　　重观眼原　　本从何致　　解诸法寂
　　万物归化　　即于座上　　得天眼通
　　诸尘垢尽　　自致道迹　　感应天地
　　六变震动　　喜情内发　　而三称善
　　舍世秽目　　致斯净眼　　功德微著
　　自知道成　　诸臣呼嗟　　宛转于地
　　痛何甚酷　　失我所天　　昔造何缘
　　为何宿对　　今败此目　　有捐瓦石
　　又重叉手　　各自陈启　　愿王垂愍
　　还统此邦　　我等相率　　诣父王所
　　诉辞自陈　　令理国土　　时王法益
　　慰谢诸臣　　深感元元　　至报之心
　　形毁之士　　何安贵邦　　宜则自退
　　时出国界　　即将夫人　　侍臣有一
　　捐王忽位　　涉道而去　　周流村聚
　　郡县国邑　　徒履旷野　　险岨之难
　　然王太子　　素善弹琴　　嘉音清妙
　　世所希有　　依凭此术　　家家乞食
　　从国至国　　用自济命　　如是经历
　　诸郡城郭　　渐渐便至　　父王治处
　　时臭恶声　　流闻海表　　云王阿育
　　毁儿两目　　村落郡国　　莫不惊动
　　吾等悉当　　于何处避　　男女大小
　　悲泣相向　　太子于王　　有何罪咎
　　彼人焉得　　手不断坏　　取我圣王
　　毁此两目　　王子法益　　告诸人民
　　父王无咎　　世人无怨　　是我宿对
　　今受其报　　此缘久矣　　非适今世
　　时阿育王　　在高楼上　　独与夫人
　　而共寝寐　　王子法益　　止马厩内
　　竟夜歌戏　　鼓琴自娱　　王闻琴声
　　怅然意变　　宫商和雅　　似吾法益
　　何人弹琴　　响震乃尔　　将非即是
　　吾法益耶　　夫人报曰　　此非王子
　　无目之士　　行乞自活　　乾陀越国
　　如释天宫　　领统西方　　如日贯云
　　王今时起　　诣殿治正　　诸臣运集
　　欲觐至尊　　趣欲使王　　志意他念
　　入出栗怖　　恐殃及身　　王重闻音
　　鼓琴之声　　即便惊起　　微察来向
　　顾谓左右　　此非异人　　定是我子
　　来至此耳　　咄弊妇人　　不须多言
　　速将此人　　使吾见之　　寻遣使唤
　　将至王所　　王遥见来　　自投于地
　　号天称怨　　心意倒错　　忧悴悲感
　　如被火然　　诸臣水洒　　扶令起坐
　　正冠严服　　而问之曰　　谁坏子目
　　酸毒乃尔　　伤我心肝　　复用活为
　　本如天眼　　今遭此灾　　悲哽断绝
　　死而复苏　　复捉宝冠　　而投于地
　　乱头散发　　奋振天威　　珠玑璎珞
　　各在异处　　手执利剑　　告左右曰
　　吾今要当　　消灭天下　　老旧小壮
　　无免吾手　　石室城人　　尽当茹食
　　人民之类　　斯挑眼出　　乾陀越国
　　令使丘荒　　坐坏吾息　　清净之目
　　亦当害此　　吾所居国　　不问男女
　　皆悉挑眼　　即掷铁轮　　于空中转
　　杀阎浮内　　有形之属　　父王涕零
　　问王子曰　　谁坏子目　　乃致于斯
　　令我心肝　　寸断抽绝　　观者亿数
　　无不哀愍　　王子寻对　　书印此发
　　教令严切　　莫不惊愕　　愿王勿责
　　石室城人　　彼民仁和　　无有愆罪
　　是子薄祐　　招致斯殃　　皆由曩昔
　　不善之报　　诸臣见书　　悉怀嗔恚
　　阿育何为　　行此不仁　　于阎浮地
　　实无慈愍　　云何兴心　　毁此王子
　　我等诸人　　皆共运集　　传告国界
　　严备战具　　宁失邦域　　分受刑罚
　　不使王子　　受此毁辱　　敕烧书信
　　并杀来使　　于石室城　　速击鸣鼓
　　彼非我主　　我非彼臣　　实不敢毁
　　王子双目　　子寻诲喻　　彼界人民
　　勿兴此怀　　拒逆圣教　　何于父王
　　生反逆心　　自古迄今　　兴衰有限
　　时行尊幼　　承来严教　　莫得稽留
　　违此书命　　生民群愚　　不识真伪
　　愿王含容　　垂恕不及　　大王留神
　　观察佛语　　忍为大力　　能胜众怨
　　时可舍放　　不录罪愆　　莫以子目
　　起杀害心　　地狱苦痛　　考掠酸楚
　　备受罪报　　用忆子为　　若见爱愍
　　惠本愿者　　何于子身　　杀害人民
　　国土男女　　民萌之类　　悉怀恐怖
　　愿时赦宥　　当于尔时　　王子师主
　　将诸比丘　　入城乞食　　手执应器
　　法服齐整　　渐渐以次　　至王宫门
　　阿育遥见　　悲泣交集　　即起前迎
　　长跪问讯　　昔尊弟子　　法益王子
　　今遭殃衅　　毁坏双目　　悲感情伤
　　哀切难胜　　愿尊临顾　　疗以法药
　　罗汉报曰　　无常百变　　此来久矣
　　非适今也　　寻将比丘　　即前就坐
　　告王敕唤　　使法益来　　王躬自入
　　手执导引　　观者数万　　莫不痛心
　　前接足礼　　泪如驶河　　悲愤哽噎
　　谦卑说曰　　昔师教诲　　诚如来敕
　　眼者无常　　亦无牢固　　思惟此义
　　渊玄深远　　肉眼秽浊　　不可恃怙
　　亦如聚沫　　被照之露　　犹水浮泡
　　镜像光移　　芭蕉野马　　幻化不真
　　智者所弃　　有何可贪　　时王阿育
　　前跪白言　　愿演至味　　使复视瞻
　　愁忧愤心　　拔濯清渊　　流浪之徒
　　使还归真　　思惟尊教　　安处无为
　　令将来世　　知宿命原　　罗汉寻起
　　至王子所　　手执白[疊*毛]　　覆法益头
　　月光夫人　　亲王子母　　寻起于座
　　叉手跪侍　　躬擎香炉　　烧众名香
　　向十方国　　方面境界　　诸有神祇
　　尊豪鬼王　　尽集此处　　证至诚誓
　　令我法益　　还复眼目　　诸神证明
　　至诚感动　　八部鬼神　　即时向应
　　四面运集　　无空缺处　　复告王子
　　发汝心愿　　归佛法众　　及尊师长
　　过去诸佛　　方将来者　　自投归命
　　兴尊敬心　　诸贤听我　　发真实誓
　　以逮不著　　获清净眼　　得道以来
　　终不先食　　要前度人　　然后乃餐
　　忆念我昔　　承事诸佛　　式佛维卫
　　毗舍如来　　以若干种　　缯彩花盖
　　作倡妓乐　　以用供养　　加复然灯
　　续尊光明　　缘此德本　　使复眼根
　　昔于式佛　　发此誓愿　　诸无肉眼
　　吾当疗治　　还复眼根　　如前无异
　　设果我愿　　得眼根净　　若复王子
　　五百世中　　审是我息　　如实不虚
　　吾以今身　　更不受胎　　愿令王子
　　如我无异　　复告阿育　　王念昔日
　　以一掬土　　施于如来　　由此福田
　　王阎浮提　　铁轮独游　　而无俦匹
　　今亦当发　　至诚之誓　　福及王子
　　使得眼根　　尔时尊者　　腾游虚空
　　作十八变　　涌没自由　　大王见已
　　叉手长跪　　专精其念　　自投于地
　　归命我尊　　释迦文佛　　蒙遗余福
　　统阎浮地　　若使如来　　记莂我身
　　吾逝百岁　　当有王出　　于阎浮地
　　起八万四　　如来神庙　　周满方域
　　神口所说　　今已果获　　弥纶境内
　　普兴福业　　领阎浮界　　独步自由
　　设法不虚　　得眼根净　　昔所种福
　　于真人所　　敬奉三宝　　国师道士
　　及施穷乏　　诸裸形者　　以此福业
　　施于王子　　王念昔游　　巡行国界
　　乃经诸山　　铁围之表　　闻下有声
　　雷震天地　　向向哀切　　音甚酸酷
　　王乃不眄　　见阎罗王　　臣吏参佐
　　辟问罪因　　所犯形状　　辄便决断
　　随罪付治　　无增减心　　十八地狱
　　热炽涌沸　　十六鬲子　　围绕一镬
　　刀山剑树　　火车炉炭　　罪人叫哭
　　苦毒万端　　王问左右　　此为何人
　　诸臣答曰　　死人王也　　王别善恶
　　检罪轻重　　司察殃咎　　料简贤愚
　　是时阿育　　告群臣曰　　死王犹尚
　　造地狱治　　我今乃是　　生民之王
　　岂复不能　　地狱治化
　　问诸群臣　　谁有斯人　　极恶凶暴
　　领地狱者　　诸臣对曰　　唯有无泽
　　五逆之人　　能造地狱　　黄发赤眼
　　卷眉肿颊　　高颡骞鼻　　乃能行恶
　　王敕诸臣　　访觅恶人　　如此比类
　　速来上奏　　臣即驰奔　　国界县邑
　　见一池侧　　有一织罽　　傍设弓箭
　　仰射飞鸟　　前洒毒饭　　用捕群雀
　　脚牵钩饵　　以钓渊鱼　　后施玄弶
　　微伺獐鹿　　引颈鸟鸣　　招致鸟兽
　　诸人见之　　审如所募　　臣还以状
　　白王情实　　行求恶人　　其诚如斯
　　王言善哉　　乃果我愿　　究寻此人
　　必办狱事　　王遣人唤　　云吾欲见
　　重赐珍宝　　随意所须　　恶人报曰
　　我是小人　　无所识知　　王用我为
　　使复答言　　卿必迁贵　　欲得汝身
　　治地狱事　　其人欢喜　　即还到家
　　具以事状　　而启父母　　父母闻之
　　甚怀忧戚　　各自抱儿　　不放令去
　　儿意勇盛　　即拔利剑　　斫杀父母
　　而舍之去　　往至王所　　跪拜问讯
　　揖让修敬　　在一面立　　王问恶人
　　卿父母在　　无瞻养者　　何由得来
　　彼人自陈　　父母固遮　　以剑斫杀
　　而舍之来　　王言苦哉　　真五逆者
　　犹害父母　　余人何怙　　即委此人
　　造地狱城　　镬汤剑树　　注铁垣墙
　　寻使其人　　为地狱主　　立诸臣佐
　　各有所典　　如阎罗王　　约敕狱卒
　　有入狱者　　无令使出　　不问贵贱
　　豪尊长者　　得便治罪　　勿责曲直
　　正使我身　　入此中者　　亦莫听出
　　加以重法　　绕城周匝　　种好果树
　　修治园观　　状如天宫　　时我独步
　　头陀乞食　　渐渐以次　　到此城门
　　外见香花　　树木繁茂　　谓是好人
　　豪贵居家　　即便入门　　欲从索食
　　但见治罪　　惊怖欲还　　狱卒前捉
　　不听使出　　将至镬所　　欲加五毒
　　我复求曰　　小见宽恕　　至日中者
　　抱恩无已　　学道日浅　　又不广诵
　　愿听见许　　礼十方佛　　恶人默许
　　期克日中　　语未久顷　　男女二人
　　坐犯淫法　　将入治罪　　置碓臼中
　　以杵捣之　　斯须之间　　变成为沫
　　时吾见之　　唯念佛语　　身如聚沫
　　诚哉斯言　　受身胎分　　要有斯对
　　遇圣恒沙　　谁免此患　　吾今当计
　　非常之义　　分别九漏　　不净之秽
　　又顷复变　　为白鸽色　　思念此形
　　如久骨聚　　变易非一　　如幻如化
　　即时意悟　　漏尽结解　　欣情内充
　　形发于外　　快哉福报　　与生死别
　　心意寂定　　志如金刚　　天燋地烂
　　融然一体　　弥天炽火　　安能烧我
　　狱卒复催　　时入镬汤　　我时方笑
　　颜色容悦　　狱卒嗔恚　　差其四人
　　各扶两腋　　倒著镬中　　汤冷火灭
　　变成清凉　　考掠搒笞　　普皆休息
　　即便化作　　千叶莲花　　于莲花中
　　结跏趺坐　　坐卧涌没　　作十八变
　　或飞虚空　　去地七仞　　狱卒见惊
　　白阿育王　　狱中奇异　　未曾所见
　　愿王暂屈　　至泥犁城　　临视灾怪
　　穷异之变
　　王语恶人　　我先有要　　正使我入
　　亦不得出　　转轮王教　　言无有二
　　我今那得　　复入此门　　吏白王曰
　　但入无苦　　听今一日　　后更立限
　　王即随入　　见镬中人　　在莲花上
　　结跏趺坐　　王遥问曰　　汝是何人
　　我复报曰　　吾是比丘　　王复问曰
　　汝今在狱　　当称罪囚　　何言比丘
　　时吾语言　　汝真愚人　　蒙圣遗恩
　　王南天下　　永劫积功　　始乃得之
　　方更谤圣　　称为罪囚　　王问道人
　　汝今何故　　转轮王前　　面称愚人
　　时吾告曰　　汝童子时　　以一把土
　　奉上如来　　佛受咒愿　　诣迦叶寺
　　以水和泥　　补寺南壁　　记汝后当
　　南阎浮提　　作转轮王　　名曰阿育
　　一日之中　　便当兴立　　八万四千
　　如来神庙　　王今此狱　　是浮图耶
　　反更招祸　　无边之罪　　神识倒错
　　痴心缠裹　　愚中之愚　　莫甚王身
　　或人执迷　　至死不改　　今称汝愚
　　何惑之有　　王意即寤　　五体投地
　　便自忏悔　　即事我身　　于是罢狱
　　兴立善本　　求获无为　　不起灭法
　　本种土栽　　今致王位　　于佛福田
　　净诸结秽　　尽持疆界　　奉上三宝
　　审有此福　　使得眼根　　王及尊师
　　发至诚誓　　即于座上　　获完净眼
　　诸天须沦　　神祇鬼王　　皆称善哉
　　叹未曾有　　不可思议　　神感之应
　　即前发叠　　观视眼目　　王及夫人
　　遥见法益　　容貌殊异　　世之希有
　　尔时天地　　六变震动　　山河石壁
　　[山/頗]峨踊没　　内怀欢喜　　不能自胜
　　前自长跪　　白天师曰　　师如生佛
　　施人眼目　　蒙福威力　　更生净眼
　　王见瑞应　　不可称说　　此必天身
　　寄生吾耳　　脱己宝冠　　授与法益
　　绍转轮王　　统阎浮堤　　王子前跪
　　白父王曰　　子无此威　　敢绍尊位
　　父王告曰　　观卿行迹　　定是天神
　　毕然不疑　　卿在我治　　则非其宜
　　汝应绍位　　我宜臣佐　　速随吾语
　　受此宝冠　　勿足疑难　　兴犹豫想
　　师复告曰　　王应受此　　天冠威容
　　治化六年　　昔本为王　　经六万岁
　　时少六年　　减不充数　　阿育王疑
　　白大师言　　愿说本缘　　开发蒙心
　　于何造行　　致斯豪尊　　既为我子
　　眼得净明　　又中毁眼　　今获完目
　　复作何缘　　与尊相遇　　导引法师
　　得法眼净　　今为佛子　　诸尘垢灭
　　复已成道　　永离生死　　愿说昔日
　　所更行本　　师告王曰　　听我所说
　　谛自思念　　昔所因缘　　过去之世
　　九十一劫　　有佛名曰　　维卫如来
　　尔时王子　　为我作儿　　兼知数技
　　则善图画　　我身七日　　供养彼佛
　　王子画造　　如来形像　　即以形像
　　宣示最胜　　如来称善　　实无等伦
　　即于彼佛　　发心誓愿　　所生之处
　　莫堕恶趣　　恒使端正　　眼目聪明
　　生值豪族　　不处卑贱　　常为妇人
　　所见爱敬　　其有睹者　　皆投于地
　　次后有佛　　名式如来　　将诸比丘
　　游清明城　　我为长者　　此为我息
　　复共供养　　承事式佛　　次佛名曰
　　随叶如来　　度脱人民　　不可称计
　　尔时求愿　　为子上灯　　七日七夜
　　光明不断　　乘此福祐　　长离苦恼
　　所生之处　　得天眼净　　于贤劫中
　　有佛出世　　名拘孙那　　度人无量
　　三十二相　　紫磨金色　　坐道树下
　　降伏魔怨　　六十六年　　奉持禁戒
　　月六岁三　　初不脱失　　次复有佛
　　拘那含尊　　照曜世间　　如月盛满
　　尔时我亦　　为长者身　　王子与我
　　作最小儿　　有一比丘　　得阿罗汉
　　以次乞食　　来至贫家　　时我儿妇
　　供养比丘　　衣被饮食　　床卧医药
　　王子怀恚　　窃语己妇　　卿今何为
　　与此人通　　我要当坏　　此比丘目
　　是何乞士　　观视吾妇　　次后有佛
　　名曰迦叶　　众相具足　　出现于世
　　我时复为　　大豪长者　　广接恩惠
　　名称四远　　复遇此儿　　生无两目
　　由本苦报　　受此殃罪　　因造图像
　　今致此报　　生在王种　　颜貌无双
　　又眼彻视　　在众独尊　　见者心欢
　　靡不威伏　　以曩昔谤　　真人罗汉
　　坐视妇人　　欲坏他目　　由本恶行
　　今毁两目　　善恶之报　　终不腐朽
　　我请迦叶　　及比丘众　　供养七日
　　随所给施　　子亦复于　　七日七夜
　　奉敬如来　　及诸圣众　　两手擎灯
　　形不移动　　日三忏悔　　自归于佛
　　我本所造　　身口意行　　今尽改过
　　谨修禁戒　　设后更遇　　如此圣尊
　　愿使鄙贱　　得遭奉敬　　即于彼会
　　尽于苦际　　与父同时　　成阿罗汉
　　于维卫佛　　七日然灯　　发愿求福
　　而获天眼　　今虽毁坏　　肉眼根本
　　即时便获　　天眼之报　　既遇迦叶
　　兴出世时　　愿使更生　　得清净眼
　　或复有时　　建立坚誓　　使我与父
　　同时成道　　于六年中　　正法王治
　　竟此数已　　便当尽漏　　王闻此语
　　善心生焉　　即前长跪　　自投于地
　　尊今清净　　诸垢无著　　于贤圣法
　　安处无为　　法益新王　　领阎浮提
　　无有贼盗　　劫掠人者　　无有疾病
　　邪业之道　　普行慈心　　相视和颜
　　时王法益　　告群臣曰　　卿等孝顺
　　勿怀奸邪　　兴杀盗心　　不善之报
　　亦莫淫泆　　妄言绮语　　酒不过口
　　恒当顺法　　不违正教　　便成道迹
　　时王善化　　已经六年　　长跪叉手
　　白父王曰　　子受王命　　不敢违戾
　　乞听出家　　修清净行　　王即听许
　　令出家学　　礼父母足　　便辞而去
　　往诣于师　　自陈启曰　　愿师听纳
　　得在道次　　尊者和颜　　而告之曰
　　善来真子　　勤修梵行　　卿于今身
　　断除诸漏　　莫怀懈怠　　更受毁辱
　　剃除须发　　专精心意　　普地震动
　　雨天杂花　　寻时即受　　具足之戒
　　真人之法　　无不晓了　　师渐教诲
　　指授宜则　　眼如梦幻　　当熟思惟
　　观此五阴　　都无所有　　无人无作
　　亦无受者　　知之悉空　　愚者深著
　　发毛身体　　爪齿之属　　血髓肠胃
　　不净充满　　此身无净　　亦无牢固
　　汝当思念　　有为之法　　此五阴形
　　幻化虚伪　　由此流滞　　不得解脱
　　汝今殷勤　　至解脱城　　如佛所叹
　　岂有虚乎　　长乐无为　　澹泊虚寂
　　诸佛过去　　如恒沙数　　难寤众生
　　不闻不睹　　兴勇猛心　　于瞿昙法
　　至安隐处　　无往还期　　如是尊者
　　教诲法益　　昼夜经行　　无复懈息
　　观此五阴　　如被火然　　即成罗汉
　　不复退转　　师复重告　　诸来会者
　　捐忽非务　　及俗烦闹　　天人根元
　　流浪生死　　漂滞驰骋　　堕于五趣
　　彼终生此　　皆有因缘　　人根相类
　　今为汝说　　行步颠蹶　　不自觉知
　　视瞻眩惑　　恒喜多忘　　举动轻漂
　　浮游旷野　　此人乃从　　活地狱来
　　支节烦痛　　睡眠惊觉　　梦寤凶恶
　　黑绳狱来　　粗发戾眼　　长齿喜嗔
　　声浊暴疾　　合会狱来　　语声高大
　　不知惭愧　　喜斗唤呼　　不别真伪
　　眠卧呻吟　　梦数惊唤　　当知此人
　　啼哭狱来　　恒喜悲泣　　登高远望
　　好斗家人　　无有亲疏　　言便致恚
　　经宿不食　　此人本从　　大啼哭来
　　身长脚细　　筋力薄鲜　　言语咽塞
　　声如破瓮　　神识不定　　心无孝顺
　　当知此人　　阿鼻狱来　　身体粗丑
　　长苦寒战　　好热喜渴　　悭贪嫉妒
　　见人惠施　　自致烦恼　　此人乃从
　　热地狱来　　见火惊恐　　复喜暖热
　　行步轻便　　不避事宜　　所作寻悔
　　复欲更施　　此人复从　　大热狱来
　　小眠喜嗔　　所受多忘　　所造短狭
　　无旷大心　　见大而惧　　视小欢娱
　　此人乃从　　优钵狱来　　赤眼丑形
　　常喜斗讼　　诽谤圣贤　　诸得道者
　　昼夜伺人　　非法之行　　当知此人
　　钵头狱来　　眼视三角　　不孝二亲
　　生便短命　　拘牟狱来　　好带刀剑
　　强撩人斗　　必为人杀　　邠持狱来
　　身生疮痍　　口气臭处　　与人无亲
　　旷地狱来　　形体长大　　行步劣弱
　　少发薄皮　　恒多病痛　　见人则嗔
　　贪餮无厌　　当知此人　　从炎狱来
　　体白眼青　　语便流沫　　言无端绪
　　好弄尘土　　见深瘀泥　　身卧其上
　　此人乃从　　灰地狱来　　卷头黄目
　　人所恶见　　临事惶怖　　剑树狱来
　　手恒执刀　　闻斗便喜　　为刃所害
　　从刀狱来　　体黑骞戾　　喜止冥室
　　口出恶言　　热灰狱来　　薄力少气
　　不得自在　　得失之宜　　一不由己
　　设见屠杀　　不离其侧　　当知此人
　　从剥狱来　　嗔恚无常　　寻知变悔
　　时能辞谢　　不经日夜　　恳责其心
　　如被刑罚　　此人乃从　　鞠地狱来
　　喜宿丑处　　好食粗弊　　所著丑陋
　　从屎狱来　　颜貌丑恶　　口气粗犷
　　好谗斗人　　善香狱来　　当观此貌
　　所从来处　　知之远离　　如避劫烧
　　次说畜生　　受形殊异　　专心思察
　　无造彼缘　　语言舒迟　　不起嗔恚
　　谦敬尊长　　从象中来　　身大丑秽
　　堪忍饥寒　　健嗔难解　　从驼中来
　　远行健食　　不避险难　　亿事识真
　　从马中来　　恩和宽仁　　堪履寒热
　　所行无记　　从牛中来　　高声无愧
　　多所爱念　　不别是非　　从驴中来
　　长牙长畏　　恒贪肉食　　众事不难
　　从师子来　　身长眼圆　　游于旷野
　　憎嫉妻子　　从虎中来　　毛长眼小
　　少于嗔恚　　不乐一处　　从禽中来
　　性无返复　　喜杀害虫　　独乐丘冢
　　从狐中来　　少声勇健　　无有淫欲
　　不爱妻息　　从狼中来　　不好妙服
　　伺捕奸非　　少眠多怒　　从狗中来
　　身短毛长　　饶食睡眠　　不喜净处
　　从猪中来　　毛黄卒暴　　独乐山陵
　　贪食花果　　从猕猴来　　多妄强颜
　　无所畏难　　行知反复　　从乌中来
　　情多色欲　　少于分义　　心无有记
　　从鸽中来　　所行返戾　　强办耐辱
　　不孝父母　　鸬鸠中来　　亦不知法
　　复不知非　　昼夜愚惑　　从羊中来
　　好淫喜谈　　数亲豪族　　众人所爱
　　鹦鹉中来　　所作卒暴　　乐人众中
　　言语多烦　　鸜鹆中来　　行步舒缓
　　意有所规　　多害生类　　从鹤中来
　　体小好淫　　意不专定　　见色心惑
　　从雀中来　　眼赤齿短　　语便吐沫
　　卧则缠身　　从蚖中来　　语则嗔恚
　　不察来义　　口出火毒　　从蝎中来
　　独处贪食　　声向喑呃　　从则少睡
　　从狸中来　　穿墙窃盗　　贪财健恐
　　亦无亲疏　　从鼠中来　　深观相貌
　　从畜生来　　次说饿鬼　　专意听之
　　身长多惧　　以发缠身　　衣裳垢坌
　　从饿鬼来　　唇干鼻骞　　咽细色黄
　　行喜颠倒　　从饿鬼来　　淫侄悭贪
　　嫉彼所得　　不好惠施　　从饿鬼来
　　不孝父母　　家室大小　　动则诤讼
　　从饿鬼来　　不信至诚　　所行趣为
　　薄力少智　　从饿鬼来　　声坏向塞
　　卒兴嗔恚　　食便好热　　从饿鬼来
　　恒乏财货　　空贫匮陋　　智者所嗤
　　从饿鬼来　　门不事佛　　不好闻法
　　永绝天路　　从饿鬼来　　不敬妻子
　　兄弟姊妹　　人所憎嫉　　从饿鬼来
　　生则孤裸　　无人瞻视　　终归来处
　　从饿鬼来　　意局褊狭　　不好荣饰
　　所行丑陋　　从饿鬼来　　所为不获
　　所作事幡　　人所驱逐　　从饿鬼来
　　成事喜败　　不审根元　　不受人谏
　　从饿鬼来　　不乐净处　　喜居厕溷
　　颜貌丑秽　　从风神来　　身大喜好
　　恒贪食肉　　独乐神祠　　从阅叉来
　　健嗔合斗　　见物贪著　　无有畏忌
　　从阅叉来　　见者毛竖　　直前熟视
　　如似所失　　从罗刹来　　体狭皮薄
　　颜色和悦　　闻乐欢喜　　干沓和来
　　意好轻飘　　香熏自涂　　多诸技术
　　干沓和来　　恒喜歌舞　　男女所侍
　　先语后笑　　甄陀中来　　情性柔软
　　晓了时节　　能断漏结　　真陀罗来
　　此饿鬼相　　阅叉罗刹　　次当说人
　　随其根元　　知趣所生　　所执不妄
　　晓了事业　　从人道来　　解诸幻伪
　　已不为之　　所作平等　　从人道来
　　善恶之言　　初不忘失　　不信奸伪
　　从人道来　　贪淫悭嫉　　执心难舍
　　尽解方俗　　从人道来　　信意惠施
　　解法非法　　心不偏颇　　从人道来
　　不失时节　　亦不懈怠　　恭敬圣贤
　　从人道来　　设见沙门　　持戒多闻
　　至心承事　　从人道来　　供事诸佛
　　正法众僧　　随时闻法　　从人道来
　　闻法能知　　闻恶不为　　速逮泥洹
　　从人道来　　此是人相　　粗说其貌
　　今说天状　　所从来处　　圆眼面方
　　黄体金发　　尽备技术　　阿须伦来
　　直前视地　　无有疑难　　见怨辄击
　　阿须伦来　　依须弥山　　有五种天
　　本所造缘　　其相不同　　腰细脚粗
　　恒喜含笑　　智者当察　　从曲天来
　　意好微妙　　少于资财　　见斗则惧
　　从尸天来　　身长体白　　颜色端正
　　不好火光　　从婆天来　　常怀悦豫
　　闻恶不懅　　不从彼受　　徒乐天来
　　思惟忍苦　　好分别义　　慈孝父母
　　毗沙天来　　宿不乐家　　喜游林薮
　　志念女色　　从三天来　　财宝虽少
　　生卑贱家　　心乐清净　　从三天来
　　任己自行　　所为不克　　望断愿违
　　从炎天来　　意喜他淫　　不守己妻
　　为鬼所使　　他化天来　　承事父母
　　恒法则宜　　已短彼受　　兜术天来
　　非道求道　　心无恪想　　不乐在家
　　从梵天来　　意顽性质　　恒贪睡眠
　　亦不解法　　无想天来　　五趣众生
　　各有元本　　性行不同　　志操殊异
　　时王阿育　　心犹怀恚　　告诸群臣
　　听我要令　　卿等观此　　利剑神轮
　　若不时捡　　造书之首　　尽当杀害
　　阎浮地民　　令此境界　　丘如旷野
　　诸臣拜跪　　前白王言　　愿垂宽忍
　　今当究审　　寻出四布　　听外谣言
　　改形易服　　隐容微察　　为谁作书
　　信使是谁　　往来石室　　斯是何人
　　匿情内发　　声流外彰　　夫人善容
　　耶奢所造　　诸臣运集　　前白王言
　　听臣所陈　　书印之原　　今者此贼
　　在王肘腋　　夫人善容　　臣耶奢是
　　王闻此语　　奋赫天威　　即敕左右
　　摧捡此人　　将来王所　　诘问情实
　　卿等审毁　　王子目耶　　二人战栗
　　默然不对　　亦不言作　　复不言非
　　王嗔恚盛　　敕语傍臣　　速将此人
　　闭著铁牢　　周匝然火　　取焚烧之
　　即收反缚　　将诣狱所　　炽火烧杀
　　死入地狱　　当复经历　　劫数之难
　　所以然者　　王子昔日　　生波罗奈
　　赀财无极　　时有老母　　孤穷裸冻
　　兼将孤子　　诣门乞求　　王子出见
　　便生嗔恚　　以手掬土　　坌其两目
　　母子怀恚　　兴心生念　　设我更生
　　与汝相遇　　当挑两目　　如捐瓦石
　　善恶不腐　　如影随形　　时老母身
　　今夫人是　　所将孤儿　　耶奢身是
　　既谤罗汉　　又辱孤母　　众缘逼切
　　有何可避　　尔时尊者　　与诸人民
　　广说法味　　微妙之教　　当熟思惟
　　眼聚之法　　本从何来　　移至何所
　　来亦无始　　去亦无终　　寻不见迹
　　何者是眼　　莫著眼色　　起有常想
　　此亦不久　　必当坏败　　色如聚沫
　　法当分散　　声香味法　　都无真实
　　恩爱离苦　　怨憎会苦　　尽当捐舍
　　修行慈仁　　月光夫人　　婇女之众
　　六十余人　　闻法见谛　　初见道迹
　　得法眼净　　七生七死　　尽于苦原
　　复有勇猛　　十千开士　　得频来道
　　无复畏难　　三千夫人　　诸垢秽尽
　　皆得道果　　安处无为　　复有百千
　　诸豪尊贵　　受三自归　　师宗法益
　　尊者善念　　将诸比丘　　上天导引
　　复道而去　　到精舍已　　终讫说法
　　飞在虚空　　作十八变　　坐卧自由
　　各舍形寿　　入泥洹界　　无复生老


　　阿育王大子法益坏目因缘经一卷


