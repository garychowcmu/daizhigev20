  佛使比丘迦旃延说法没尽偈百二十章
　　失译




　　佛使比丘迦旃延说法没尽偈百二十章

　　　　失译人名今附西晋录
　　尊者迦旃子　　体道修律护
　　见诸卒暴者　　以偈开法路
　　心常怀怆恨　　思惟悲感事
　　常勤务精进　　顾后大恐惧
　　正法垂欲灭　　人年才寿百
　　正法之光明　　在世不久没
　　正法已灭尽　　比丘众迷惑
　　当舍诸经法　　圣觉之所讲
　　反受杂文章　　废捐佛所说
　　见训诸浅经　　心意为欣悦
　　常当共诤讼　　违教背典经
　　展转兴诽谤　　各各相慢轻
　　愚痴课难化　　无智如株杌
　　卿无所别知　　不学佛正法
　　释置经义理　　更互相求短
　　吾身所闻传　　独步无俦伴
　　持中以著下　　举下著于中
　　不复识次第　　所说贵不穷
　　证处设乖谬　　反说无本末
　　闻受皆浮漫　　讲论无清话
　　斯徒众恶意　　谤讪于和上
　　见尊睹师父　　傲慢不崇敬
　　是等共辩诤　　心念甚愁毒
　　著世慕豪贵　　堕缚不自觉
　　我觉甚真谛　　卿诚无所知
　　卿讲殊倒错　　我言顺典义
　　各各共诤讼　　用生毒害心
　　贪得利供养　　随俗共浮沉
　　习乐于居屋　　不能自拔度
　　从贪共谈语　　但说世间务
　　时诸比丘舍　　树间及闲暇
　　行止于聚落　　两中立精舍
　　喜乐于愦扰　　不慕处静默
　　展转相侵欺　　以自养妻息
　　或有时比丘　　客从远方来
　　寺主先自安　　闲居乃听之
　　妒其所止居　　嫉其有德名
　　亦嫉于族姓　　又复希法经
　　见远方比丘　　颜色不悦和
　　得其舍之去　　于心乃为快
　　贪著于供养　　用兴毒恶嫉
　　矜庄相贡高　　由是成忿失
　　常念嗔恚恶　　憍慢为自大
　　所求无厌足　　恣意随尘秽
　　毒事不应行　　不欲诵受经
　　终日笑歌舞　　冥暮寝不醒
　　斯等共聚会　　言不及经理
　　但说县官贼　　流俗行来事
　　假使有学者　　众人所供养
　　羡者求出家　　言学比丘法
　　假使有学者　　白衣所崇敬
　　务于杂碎事　　因是得名闻
　　所行不如教　　自从利养起
　　其年既幼少　　多畜众弟子
　　其心怀诤乱　　不能究所学
　　沙门二三年　　广畜诸眷属
　　莫能谨慎戒　　堕落于邪见
　　或有说断灭　　或有讲有人
　　已住如是学　　堕恶人须发
　　门徒多鄙猥　　少年相围绕
　　或时甚枯旱　　或时复大水
　　雀鼠及蝗虫　　灾害并辐至
　　五谷普罄匮　　民庶咸饥馑
　　穷逼于糊口　　出家求安隐
　　便行作沙门　　不调越轨度
　　不解于禁戒　　众会无救护
　　苟且无羞耻　　不能修慎行
　　亦不乐法会　　汲汲著财养
　　以非法为法　　所说违道义
　　举罪反轻重　　乱经背贤规
　　众会至夜半　　斗诤事弥滋
　　然后乃说经　　粗略不周备
　　希简说禁戒　　具足斗诤事
　　处处失义理　　故正法灭尽
　　适共斗诤已　　遂乃结仇怨
　　诸魔及官属　　用斯得人便
　　诸天龙鬼神　　来欲听经教
　　倾企迟闻戒　　但更闻诤讼
　　诸天人怀恨　　不可比丘行
　　行来共讲言　　佛法欲灭尽
　　吾等舍天乐　　故来欲受法
　　不得闻正法　　不如弃之去
　　其有尊鬼神　　心乐佛法者
　　不念诸比丘　　不复行拥护
　　于时弊鬼神　　凶暴行毒害
　　取比丘精气　　令命无有余
　　比丘多疾病　　羸劣无气力
　　失神颜色变　　勤苦遭众厄
　　展转相憎嫉　　疾病不相瞻
　　或有至死亡　　无护横夭终
　　贪著利财宝　　衣食无限节
　　晓知习俗法　　邪业以自活
　　贩卖规贾利　　出入求生息
　　志尚在总务　　孜孜无解极
　　乐于杂碎事　　求利欲救命
　　弃捐度世业　　细务自婴累
　　衣服不整齐　　仪节不闲修
　　不能将顺行　　如野马猕猴
　　遥见贤比丘　　分卫知止足
　　远远骂詈之　　言不顺禁戒
　　如今日比丘　　澹然无过失
　　彼时诸比丘　　默声犯众恶
　　偷苟无羞惭　　懈怠怀毒意
　　斯等将来世　　反当见敬事
　　有仁贤比丘　　具足知廉耻
　　于彼失法时　　乃更不见待
　　譬如师子王　　处在林树间
　　豺狼及犬狐　　不敢食其肉
　　命过身出虫　　还自啖其肉
　　昼夜共啖食　　毁灭其形体
　　能仁大圣人　　泥洹灭度后
　　诸地水火风　　不能毁佛法
　　世间珍奇宝　　不妄忽自亡
　　苍金出于世　　紫金乃不彰
　　正法在于世　　终不自没尽
　　因有象法故　　正法则灭尽
　　譬如海中船　　贪重故沉没
　　佛法斯亦然　　利养故灭尽
　　背经及圣典　　以此为正法
　　以法违于律　　以非作法义
　　诸邪见异学　　五通诸学士
　　不能毁法义　　及所兴布施
　　其从释迦文　　因佛作沙门
　　当毁于正法　　令法至灭尽
　　计劣诸男子　　除发被袈裟
　　皆当败正法　　令典没不现
　　不肯顺禁教　　戮力存法务
　　恣心从所乐　　犹如尘蔽驴
　　于时诸学人　　受取妄保任
　　改定其券别　　令错所寄信
　　畏于县官吏　　怨贼及债主
　　战战相恶难　　恐怖衣毛竖
　　耕种及治生　　遭值诸吏卒
　　朝夕习秽欲　　众患所见恼
　　将有三恶王　　大秦在于前
　　拨罗在于后　　安息在中央
　　由于是之故　　正法有弃亡
　　夷王大凶恶　　处在于北方
　　兴师伐恶国　　伤害诸万民
　　轻毁诸沙门　　多犯于众恶
　　毁坏佛塔寺　　破败学精庐
　　当于尔时世　　郡国皆丘墟
　　是等皆恐惧　　愁忧而懊恼
　　舍其北方土　　奔趣于中国
　　病瘦目不明　　尪瘵无气力
　　不能舍北方　　当为其所贼
　　时少年比丘　　不务沙门者
　　便当脱衣服　　恐怖欲自全
　　于是中国君　　当来伐夷王
　　既已诛夷王　　来还居监尼
　　彼有尊比丘　　名号曰尸师
　　博闻靡不达　　能悦诸国王
　　王闻尸师言　　心意怀欣跃
　　愿欲请众僧　　兴设大布施
　　遣使诣十方　　宣命于诸国
　　诸人来诣此　　今当大布施
　　诸僧皆集至　　其数有百千
　　遭难皆憔悴　　愿乐见大施
　　诸比丘已会　　百千设备足
　　展转相推求　　各各相问讯
　　仁和上所在　　阿阇梨所至
　　常所从沙弥　　恶师今所师
　　或伤或死亡　　或亦见驱逐
　　比丘既相见　　啼哭不自胜
　　彼时诸会者　　其数百千众
　　怀恼失颜色　　乐见大布施
　　四面并云集　　同会十五日
　　讲说佛典戒　　寻复相忿怼
　　斯等既忿怼　　展转不共和
　　尊比丘教告　　诸比丘默然
　　吾当说卿等　　示有佛法律
　　听我之所说　　无得乱语言
　　计此阎浮地　　沙门佛门徒
　　会同当共和　　不宜长嫌故
　　有大比丘众　　其数有百千
　　欲得学道义　　往会十五日
　　有大比丘众　　虽有百千数
　　我学设明达　　卿等不能知
　　设有一比丘　　学能达悟者
　　便可说本末　　我学知其经
　　时有一比丘　　所学普通达
　　有德名须赖　　如是师子吼
　　即时从坐起　　叉手而住立
　　稽首耆年足　　便当师子吼
　　吾不怀狐疑　　其心无犹豫
　　身所学经戒　　今设为通利
　　吾亦无众难　　心亦不进退
　　吾所前学者　　法律无所疑
　　通畅于经典　　明达于道义
　　吾所学如此　　诸贤宜奉持
　　卿不达众经　　亦不解法律
　　云何尊者前　　而多自称叹
　　尊师恶弟子　　性凶怀毒害
　　其名曰阿斯　　即便害须赖
　　时有大鬼神　　信乐于佛法
　　手自执金刚　　遂打杀阿斯
　　当于尔时世　　地六反震动
　　四方自然响　　非人击灵鼓
　　至尔时四方　　当有四大烟
　　又复四大火　　上方四面堕
　　于尔之世时　　世间为幽冥
　　从是往不反　　生民没愚痴
　　黎庶无央数　　悲哀怀懊恼
　　今日最末世　　佛正法未尽
　　曾见佛鬼神　　信乐于道义
　　纵身自投地　　号躄不自堪
　　诸比丘遭恶　　如人丧二亲
　　今日最末世　　佛正法灭尽
　　从今日以往　　无复说经典
　　法律及禁戒　　当何从闻听
　　诸天树木鬼　　旷野居神明
　　悲感心忧恼　　宛转不自宁
　　法灯为已没　　正典已毁灭
　　今世最崩颓　　法鼓不复鸣
　　诸魔设欢喜　　聚会相庆贺
　　举手而赞言　　今是佛末世
　　却后将来世　　当有是患难
　　益当加精进　　勉力求度脱
　　譬如有贾客　　失时心怀恼
　　故宜加慕属　　无得复后悔
　　闻时道法兴　　经典普流布
　　说法者常存　　勤心修佛教
　　今日四辈人　　展转相恭敬
　　闻佛法尚在　　夙宵加精进
　　身体自康强　　未遭老病死
　　以故当殷勤　　念后大危惧
　　及时诸国安　　无有众患难
　　丰熟乞易得　　奉修佛教禁
　　沙门解罗刹　　闻是法教戒
　　前稽首作礼　　耆年迦旃子
　　惟吾身战栗　　毛竖心为寒
　　失志不知法　　不复识方面
　　今我闻此言　　心生大恐惧
　　将来世见此　　安能心不碎
　　尊者迦旃子　　兴此悲哀已
　　则为诸弟子　　说正法未尽
　　三百岁多解脱　　三百岁闻戒定
　　三百岁修佛寺　　入千年青苑说
　　说比丘乐无乐　　习独处床席居
　　在于彼行无方　　当降伏诸爱欲


　　佛使比丘迦旃延说法没尽偈百二十章


