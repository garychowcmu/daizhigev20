  大唐故大德赠司空大辨正广智不空三藏行状
　　唐 赵迁撰




　　大唐故大德赠司空大辨正广智不空三藏行状

　　　　前试左领军卫兵曹参军输林待诏臣赵迁
　　皇帝灌顶大师法号不空。以普贤行愿。传大菩提心金刚智印。奉佛教令。拔济群品。持大法宝。为时而来。翼赞三朝。近三十载。大师本西良府。北天竺之波罗门族也。先门早逝。育于舅氏。便随母姓。初母康氏之未娠也。有善相者言曰。尔后毕生菩提萨埵。言讫不见。大奇之。遂沐浴换衣。断语持念。未经三日。坐而假寐。梦佛微笑。双目光流。入母人顶。忽而惊寤。遍体流汗。因觉有身。香灯已后。夜室如昼。十二月而生。生而能言。风神出凡。精气殊众。六波罗密。四无量心。宛若生知。非关师授。唯佛与佛。乃能究焉。昔者婆伽梵毗卢遮那。以金刚顶瑜伽秘密教王真言法印。付属金刚手菩萨。垂近千载。传龙猛菩萨。数百年后。龙猛传龙智阿遮梨耶。后数百年。龙智传金刚智阿遮利耶。金刚智传今之大师。虽源一流派分。盖数十人而已。家嫡相继。我师承其六焉。初大师随外氏观风大国。生年十岁。周游巡历武威太原。十三事大弘教。祖师道悉谈章波罗门语论。辄背文而讽诵。克日而洞悟。祖师大奇。他日与授菩提心戒。引入金刚界大曼茶罗。验之掷花。知有后矣。十五初落发。二十进具戒。善一切有部律。晓诸国语。识异国书。先翻经常使译语。对唐梵之轻重。酌文义之精华。讨习声论十二年功六月而毕。诵文殊愿。一载之限。再夕而终。后于祖师处。哀祈瑜伽五部三密。求之三载。未遂夙心。为法之故。欲归天竺。是日宿于新丰逆旅。祖师此夜偶然而梦。京城诸寺佛菩萨像。悉皆东行。忽而惊悟。令疾命还。及闻回至。祖师大喜。我之法藏。尽将付汝。次于他晨。为与传授五部之法。灌顶护摩阿阇梨教。大日经悉地仪轨。诸佛顶部众真言行。一一传持。皆尽其妙。后数年。祖师奉诏归国。大师随侍。至河南府。祖师示疾而终。是时开元二十九年仲秋矣。影塔既成。以先奉先师遗言。令往师子国。至天实初。到南海郡。信舶未至。采访刘巨鳞。三请大师。哀求灌顶。我师许之。权于法性寺。建立道场。因刘公也。四众咸赖。度人亿千。大师之未往也。入曼荼罗。对本尊像。金刚三密。以加持。念诵经行。未逾旬日。文殊师利现身。因诚大愿不孤。夙心已遂。便率门人含光惠辩僧俗三七。杖锡登舟。采访已下。举州士庶大会。陈设杳花。遍于海浦。蠡梵栝于天涯。奉送大师。凡数百里。初至诃陵国界。遇大黑风。众商惶怖。作本天法。榱之无效稽首膜拜。哀求大师。惠辩小师。亦随恸叫。大师告曰。今吾有法。尔等勿忧。遂右执五智菩提心杵。左持般若佛母经。申作法加持。诵大随求。才经一遍。惠辩亦怪之。风优海澄。师之力也。后又遇疾风。大鲸出海。喷浪若山。有甚前患。商人之辈。甘心输命。大师哀愍。如旧念持。亦令惠辩。诵娑竭罗龙王经。未移时克。众难俱弭。次达海口城。师子国王。遣使迎之。大师见王。王大悦。便请大师住宫。七日供养。每日常以真金浴斛。满贮香水。王为大师。躬自澡浴。次及太子后妃辅相。如王礼大师。他日寻普贤阿阇梨等。奉献金宝锦绣之属。请开十八会金刚顶瑜伽法门毗卢遮那大悲胎藏。建立坛法。并许门人含光惠辩。同授五部灌顶。大师自尔。觉无常师。遍更讨寻诸真言教。并诸经论五百余部。本三昧诸尊密印。仪形色像。坛法标帜。文义性相。无不尽源。他日王作调象戏。以示国人。登高望之。无敢近目。大师密诵佛眼真言。并结大印。住于慈定。当衢而立。狂象十余。数步之内。顿倒忙走。举国奇之。又游五天。巡历诸国。事迹数繁。阙而不记。天宝五载。还归上京。进师子国王尸罗迷伽表。及金璎珞。般若梵甲。诸宝白[疊*毛]等。奉敕令权住鸿胪寺。他日有诏。请大师入内。建立曼荼罗。为玄宗皇帝。五部灌顶。是年移住净影寺。是岁也终夏愆阳。帝请大师入内祈雨。制日时不得赊。雨不得暴。大师奏大孔雀明王经坛法。未尽三日。膏泽弥洽。皇帝大悦。自持宝箱。赐大师紫袈裟。帝为披擐。并赐绢二百疋。后有大风卒起。敕令大师止风。大师请一银瓶。作加持法。须臾风止。帝殊器重。后有池鹅。误触瓶倒。风击如前。敕令再止。随止随效。帝倍加敬。恩命号为智藏。八载恩旨。许归本国。垂驿骑之五疋。到南海郡。后敕令且住。十二载。　敕令赴河泷节度御史大夫哥舒翰所请。十三载。到武威。住开元寺。节度已下。至于一命。皆授灌顶。士庶之类。数千人众。咸登道场。与僧弟子含光。授五部法。次与今之功德使开府李元琮。授五部灌顶。并授金刚界大曼茶罗。是日也道场地大动。大师感而谓曰。此即汝心之诚所致也。十五载夏。奉诏还京。住大兴善寺。至德中。銮驾在灵武风翔。大师常密使人问道。奉表起居。又频论克复之策。肃宗皇帝。亦频密谍使者。到大师处。求秘密法。并定收京之日。果如所料。乾元中。帝请大师。于内建立道场。及护摩法。帝授转轮王七宝灌顶。上元末。皇帝圣躬不康。请大师。以大随求真言。拂除七遍。圣躬万福。帝特加殊礼。大师表请入山。李辅国敕令终南山智矩寺修功德。念诵之夕。大乐萨埵。舒毫发光。以相验之。位邻悉地。大师又曰。众生未度。吾安自度之。遂已先圣登遐。今皇御宇。渥恩日甚。锡赉便繁。今略述而已。仁王密严二经。皇帝特制经序。敕命颁行之日。庆云大现。举朝表贺。编之国史。永泰元年十一月一日。制授大师特进试鸿胪卿。号大广智三藏。大历三年。大师于兴善寺立道场。赐瑞锦褥十二领。绣罗幡三十二口。价直千万。又赐二七日入道场大众斋粮。近侍大臣诸禁军使。敕令入灌顶道场。道俗之流。别有五千余众。四年冬。大师奏。天下寺食堂中。特置文殊师利为上座。恩制许之。须宣宇内。五年夏五月。诏请大师。往太原台山修功德。是岁也有彗出焉。法事告终。妖星自伏。季秋届于京师。皇上以所乘师子。听并御鞍辔。遣中使出城迎大师。大师固辞。恩命不许。乃乘之入对。皇上大悦。并僧俗弟子。咸赐内殿斋饭。锡赉束帛甚厚。六年春玉二月。　敕赐大师道场绣罗幡二十四口。绣缦天一。并绣额一。十月圣诞日。大师进前后所译经。有敕宣示中外。编入一切经目箓。并僧俗弟子等。都赐物五百一十疋。七年春。敕赐绢一百疋。是岁春夏旱。有诏。请大师祈雨。中使李宪诚。奉宣恩旨。若三日内雨足。是和上功。非过三日关和尚事。大师受制。建立道场。一日已终。及依法祈请。亦不过限。大雨丰足。皇帝大悦。设千僧斋。并僧弟子衣七副。以报功也。冬大师奏。造文殊阁。圣上自为阁主。贵妃韩王。华阳公主赞之。凡出正库财。约三千万数。特为修崇。八年春。赐大师绢二百疋。充乳药。五月奉敕。译萨路荼王经一卷。赐绢二百二十疋。冬十二月十四日。上文殊阁梁。一切费用。皆是恩旨。别有锡赉。相望道路。九年春正月。赐彩六十疋。夏四月。赐绢三百疋。充衣钵。六月十一日。有诏。就加开府仪同三司。封肃国公。食邑三千户。余如故。累让不许。诸弟子相次驰贺。大师不悦曰。圣众俨如。舒手相慰。白月圆满。吾之去时。柰何临终。更窃名位。附令恳让。大师自去。冬腊中夜。命弟子赵迁。持笔砚。吾欲略一涅槃荼毗仪轨。使尔后代。准此送终。迁稽首三请。伏乞慈悲。且久住世。大师笑而不许。自春及夏。停飧辍寝。宣扬妙法。诫勖门人。每语乃普贤行愿出生无边门经。劝令诵持。再三叹息。其先受法者。偏使属意观菩提心本尊大印真诠阿字。了法不生证大觉身。若指诸掌。慰诲勤勤悲喜交集。汝等于法。宜逾身命。是所闻者斯不易焉。吾思往日。涉险冒危。为法委身。穷历拜国。周游往返。十余万里。尔等当思此意。速此修行。无殉利以辱身。勿为名而丧道奉我临终之诚。成尔书绅之勖。以大历九年六月十五日午时。浴香水。换新服。端居正容。命草辞表。北面瞻望。东首倚卧。住大印身定中便去。神虽往而容貌如旧。气将尽而色泽逾鲜。斯法力之加。岂死相而能坏。行年七十。僧腊五十。僧弟子惠朗。次承灌顶之位。余知法者。盖数十人而已。圣上哀悼。辍朝三日。念师资之启沃。观遗迹而恻怆。绢三百匹布二百端。米面四百石。油七石。柴十五车。炭三车。赐钱四十万。又赐造塔钱二百余万。斋七供养。仍别支给。日日中使予慰存问。敕功德使李元琮知丧事。初大师之将终。众相先现。诸僧梦千仞宝幢。无故摧倒。文殊新阁。忽然崩坏。大振院宇。比至惊悟。声犹在耳。金刚智杵飞空上。大兴善寺后。池水尽枯涸。林竹生实。庭花变色。诸事异相。近数十条今略序之。余皆不录。昔者如来灭度。双林改白。文宣殁世。泗水逆流。虽古今之有殊。验征应之不异也。七月六日。就塔所。具荼毗之礼。随喜者亿千万数。是日有诏。使高品[利-禾+登]仙鹤就致祭。并赠司空谥曰大辨正广智不空三藏和上。尊其德也。荼毗火灭。于余烬中。凡得舍利数百粒。八十粒进入内。又于顶骨中。有一粒。半隐半现。后有敕。令于大兴善寺旧住院中。起舍利塔。特赐造塔钱万余贯。承后诸弟子在院者。圣恩爱及如大师在日。皇上据四海之图籍。十有三年矣。所赐大师手诏数十首。皆圣人密旨。并却进奉。远自先朝。至今圣代。所有黑制卷轴盈箧。锡赉束帛。不知其数。累年系月。积若岳。未尝言贮畜。辄不谋于生计。今并不书。每在中禁。建立道场。颇积年岁。传授法印。加持护摩。殄除灾异。增益吉祥。秘密之事。大师未曾辄有宣尔。今并不列于行状。诸类事迹。其徒寔繁。盖存于别传。付法弟子。输诚国家。则在于遗书进奉。陈博情盖题于辞表。大师自开元。至今大历。翻译经法。凡一百二十余卷。诸佛示权。摧魔护国。非臣下堪闻者。缄在于天宫。普贤行门。菩提般若。是瑜伽修行者。须宣于人代。大师据灌顶师位。四十余年。入坛弟子。授法门人。三朝宰臣。五京大德。缁素士流。方牧岳主。农商庶类。盖亿万计。其登戒坛。二千弟子。一切有部。独为宗师。呜呼大师。训人之道。其徒不一。泯合二谛。适于众因。先观性以示方。非妄投而虚力。以大海之法宝。随所受而适心。以雪山之妙药。故应病而令服。是以有苏悉地毗卢遮那金刚顶经诸真言部。若戒定慧。顿渐半满。大师之教也。如是大师。其存也三朝帝师。其殁也万人哀痛。教法悬于日月。生死沾于雨露。二七僧人。常入天宫之会。三千门士。犹承圣上之恩。且佛教东来。向近二千载。传胜法。沐光荣。实未有与大师同年而语者也。诸弟子等所痛。夜室光沈。释门丧宝。天柱中折。济舟忽覆。氾氾苦海。将何所依。泪尽继血。心摧魄丧。小子迁执巾棒锡九载于兹。握笔持砚八年而已。叨居翻译之次。窃承秘奥之躅。大师所有行化之由。会亲禀受。平生之日。命令序述。在于侍奉。未暇修纂。况乃奉临终遗言。固辞不获。临之气尽。悲泪难裁。乩诸故事。十无在一。谨状。
　　应安三年二月一日以或本令写之重以保寿院古本校点了　权少僧都贤宝(生卅八)
　　延享四丁卯岁夷刻　八修补毕
　　僧正　贤贺(俗寿六十四)

