  传法正宗定祖图
　　宋 契嵩撰




　　传法正宗定祖图卷第一(并序十作卷)

　　　　宋镡津东山沙门臣僧契嵩撰
　　原夫菩提达磨。实佛氏一教之二十八祖也。与乎大迦叶。乃释迦文如来。直下之相承者也。传之中国。年世积远。谱谍差谬。而学者寡识。不能推详其本。真遂不谅。纷然异论。古今颇尔。契嵩平生以此为大患。适考其是非正其宗祖。其书垂出。会颁祖师传法授衣之图。布诸天下。而学佛者虽皆荣之。犹听莹未谕上意。契嵩幸此。窃谓识者曰。吾佛以正法要为一大教之宗。以密传受为一大教之祖。其宗乃圣贤之道源。天地生灵之妙本也。其祖乃万世学戒定慧者之大范。十二部说之真验也。自书传乱之暧昧漫漶。天下疑之几千百载矣。今上大圣。特颁图以正其宗祖。然圣人教道。必圣人乃能正之。是岂唯万世佛氏之徒之大幸也。亦天地生灵者之大幸也。契嵩因不避其僭越愚妄之诛。敢昧死引其旧事。推衍上圣意。仰笺乎祖图。亦先所颁祖师传法授衣之谓也。然其始乱吾宗祖。荧惑天下学者。莫若乎付法藏传。正其宗祖断万世之诤者。莫若乎禅经。禅经乃先乎付法传。六十二载始终备。二十八祖。已见于晋之世矣。付法传乃真君废教之后。缺然但谓二十四世。方见乎魏之时耳。适以禅经验。而付法藏传果其谬也。若如来独以正法眼藏密付乎大迦叶者。则现之涅槃经智度论禅经。与其序也。以意求之。而佛之微旨存焉。上睿性高妙。独得乎言谓之外。是乃天资佛记也。故其发挥禅祖。雅与经合。宜乎垂之万世。永为定断三学。佛子遵之仰之。天下不复疑也。其图所列。自释迦文佛大迦叶。至乎曹溪第六祖大鉴禅师。凡三十四位。又以儒释之贤其言吾宗祖。素有证据者十位。列于诸祖之左。谨随其传法正宗记。诣阙上进。尘黩宸眷。不任惶恐震惧之至。谨序。
　　始祖释迦牟尼佛。示生于中天竺国。为净饭圣王之子。寻舍转轮圣王位。出家成无上道转大法轮。其后七十九岁垂般涅槃。乃以其大法印付其高第弟子摩诃迦叶。并敕阿难副贰传化。复以金缕僧伽梨衣。令大迦叶转付当来补处弥勒佛。其说偈曰。
　　法本法无法　　无法法亦法
　　今付无法时　　法法何曾法
　　第一祖摩诃迦叶。本摩竭陀国人。出于婆罗门氏。其形金色。先舍家入山。以头陀法自修。及会佛出世。遂归之为师。佛般涅槃之后。乃命众阿罗汉与结集法藏。其后持佛衣。将入定于鸡足山以待弥勒下生。乃以其法印传之阿难。说偈曰。
　　法法本来法　　无法无非法
　　何于一法中　　有法有非法
　　第二祖阿难。姓刹帝利。斛饭王子。释迦如来之从弟。慕佛出家为佛侍者。总持第一。传佛所说之法。若水传器。未尝忘逸。及其欲趣灭度。乃以法付其弟子商那和修。又嘱累乎末田底迦者。说偈曰。
　　本来付有法　　付了言无法
　　各各须自悟　　悟了无无法
　　第三祖商那和修。亦曰舍那婆斯。摩突罗国人。姓毗舍多氏在母之胎六年生。有自然之服随身而长。出家为阿难之徒。预受佛记居优留茶伽蓝。先伏其地之二火龙。然后领众处之。及其将入涅槃。乃以法付其弟子优波鞠多。说偈曰。
　　非法亦非心　　无心亦无法
　　说是心法时　　是法非心法
　　第四祖优波鞠多。吒利国人。姓首陀氏。师商那和修。出家得道。有异迹。号为无相好佛。度人最众。所记其人筹数盈溢石室。将入灭。遂以法付其弟子提多迦。说偈曰。
　　心自本来心　　本心非有法
　　有法有本心　　非心非本法
　　第五祖提多迦摩伽国人其姓则未详。初从鞠多尊者出家。行化至中印土。会大仙者弥遮迦自说夙缘。求为其徒。及将入灭。乃以法付弥遮迦。说偈曰。
　　通达本心法　　无法无非法
　　悟了同未悟　　无心亦无法
　　第六祖弥遮迦。中印土人。姓则未详。初厌仙术。求师提多迦出家学佛。既而证果。行化至北天竺。得异人婆须蜜。为其说佛昔尝记汝将绍祖位。即摄受为之弟子。将般涅槃。乃以法付婆须蜜。说偈曰。
　　无心无可得　　说得不名法
　　若了心非心　　始了心心法
　　第七祖婆须蜜。北天竺国人。姓颇罗堕氏。始常服净衣。持一酒器。神气自若。人皆不测。及遇弥遮迦显其夙因。遂投器从之出家。证道纳戒。行化至迦摩罗国。以论议服佛陀难提。为之弟子。将入涅槃。乃以法付之。说偈曰。
　　心同虚空界　　示等虚空法
　　证得虚空时　　无是无非法
　　第八祖佛陀难提。迦摩罗国人。姓瞿昙氏。生而顶有肉髻。性大聪明。能一览悉记。其齿已四十岁。会婆须蜜来其本国。乃慕其说法。从之出家。得道纳戒。亦务游化。至提伽国。得奇人伏驮蜜多。为之弟子。临般涅槃。乃以法付之。说偈曰。
　　虚空无内外　　心法亦如此
　　若了虚空故　　是达真如理
　　第九祖伏驮蜜多。提伽国人。姓毗舍罗氏。生已五十岁矣。口未尝言。足未尝履。遇佛陀难提至其舍。父母将以见之。既见难提忽自发语趋其前而行。即愿师之出家。寻亦成道。戒已游化至中印土。得香盖长者子。即胁尊者也。以为弟子。将灭度。遂以法付之。说偈曰。
　　真理本无名　　因名显真理
　　受得真实法　　非真亦非伪
　　第十祖胁尊者。中印土人。在胎凡十六年乃生。因名难生。多有异迹。会佛陀难提至其国。父香盖携诣之。求与摄受。及为比丘修洁精苦。昼夜胁不至席。故号胁尊者。游化至花氏国。先示瑞相。后果得富那夜奢。出家为之弟子。及其垂灭。乃以法付之。说偈曰。
　　真体自然真　　因真说有理
　　领得真真法　　无行亦无止
　　第十一祖富那夜奢。花氏国人。姓瞿昙氏。生有道性。自知当遇圣师。及胁尊者至其国。乃诣其法会。语论相契。即从之出家。得道游化至波罗奈国。得马鸣为之弟子。然正合佛记。及临入灭。乃以法付之。说偈曰。
　　迷悟如隐显　　明暗不相离
　　今付隐显法　　非一亦非二
　　第十二祖马鸣。波罗奈国人。未详其姓氏。初从富那夜奢。出家得戒。其师为说夙缘曰。汝昔尝化彼一国之人。裸形如马而其人悲鸣。恋汝之德。因是号汝马鸣也。游化至花氏国。遂降迦毗摩罗大魔。即摄伏为之弟子。垂般涅槃。乃以法付之。说偈曰。
　　隐显即本法　　明暗元不二
　　今付悟了法　　非取亦非弃
　　第十三祖迦毗摩罗。花氏国人。未详其姓氏。初为外道。有大幻术。因诣马鸣。较法不胜。遂为其徒。得道戒已。亦游化至西天竺。降大火龙。因之得龙树。为之弟子。将灭乃以其法付之。说偈曰。
　　非隐非显法　　说是真实际
　　悟此隐显法　　非愚亦非智
　　第十四祖龙树。西天竺国人。未详其姓氏。大聪睿。世学无所不通。其国有山名龙胜。其山先有神龙。所居有巨树能荫众龙。及龙树有所感悟。意欲出家。遂入其山依树修行。已能为群龙宣说佛法。迦毗摩罗知其名。乃来就见。龙树遂礼之为师纳戒。游化至南天竺。得迦那提婆。垂灭度以其法付之。说偈曰。
　　为明隐显法　　方说解脱理
　　于法心不证　　无嗔亦无喜
　　第十五祖迦那提婆。南天竺国人。姓毗舍罗。会龙树至其家及门。龙树先遣以满钵水置其前。那提即以一针投之水中。遂师龙树出家。为其高足弟子。其后行化至迦毗罗国。得罗睺罗多为徒。将入灭以法付之。说偈曰。
　　本对传法人　　为说解脱理
　　于法实无证　　无终亦无始
　　第十六祖罗睺罗多。迦毗罗国人姓梵摩氏。既遇提婆。得明其家树耳之缘。即师之出家。悟法有异迹。其后统徒游化至室罗筏城。以佛记访僧伽难提。寻亦得其出家为弟子。将般涅槃。乃以法付之。说偈曰。
　　于法实无证　　不取亦不离
　　法非有无相　　内外云何起
　　第十七祖僧伽难提。室罗筏国人。姓刹帝利。乃其国王之子。谓是昔婆罗王佛也。示生王家。遂于王宫落发受戒。寻出其国之名山石室修禅。会罗睺罗多至其禅所。因伏膺益求法要。罗多即以法传之。后往摩提国。寻罗多所记嗣法之者。乃得伽耶舍多。入灭以法付之。说偈曰。
　　心地本无生　　因地从缘起
　　缘种不相妨　　花果亦复尔
　　第十八祖伽耶舍多。摩提国人。姓郁头蓝氏。平生尤多奇迹。会僧伽难提来其舍相求。因师而出家纳戒。即得付法。游化至月支国。遇鸠摩罗多。为说其家异大之缘及原吉梦。鸠摩罗多即师之出家。将入涅槃乃以法付之。说偈曰。
　　有种有心地　　因缘能发萌
　　于缘不相碍　　常生生不生
　　第十九祖鸠摩罗多。月支国人。姓婆罗门氏。夙称不测之人。以缘示生于此。寻得师伽耶舍多。出家传法。行化至中天竺。得阇夜多为其弟子。将灭乃以法付之。说偈曰。
　　性上本无生　　为对求人说
　　于法既无得　　何怀决不决
　　第二十祖阇夜多。北天竺人。未详其姓氏。会鸠摩罗多至其本国。闻其所说业通三世。感悟从之。出家得法。乃游化诸国至罗阅城。得婆修槃头比丘为徒。将灭以法付之。说偈曰。
　　言下合无生　　同于法界性
　　若能如是解　　通达事理竟
　　第二十一祖婆修槃头。罗阅国人。姓毗舍佉氏。在胎尝有圣僧。以其夙缘告其父母。及生大异。稍长从光度罗汉出家。慕饮光修杜多行。寻会阇夜多得传大法。游化至那提国。得摩拿罗为徒。将灭以法付之。说偈曰。
　　泡幻同无碍　　如何不了悟
　　达法在其中　　非今亦非古
　　第二十二祖摩拿罗。那提国人。姓刹帝利。乃其国王之子也。有大神力。父王命师婆修盘头出家。已得戒付法。游化自西天竺以神通自举至月支国。得鹤勒那比丘。即以法付之。寻般涅槃。其付法偈曰。
　　心随万境转　　转处实能幽
　　随流认得性　　无喜复无忧
　　第二十三祖鹤勒那。月支国人。姓婆罗门氏。在胎及生。颇有异迹。寻从罗汉比丘出家纳戒。常林栖诵经。以夙因缘感群鹤依之。故得其号。晚因摩拿罗得法。游化至中天竺国。得师子比丘为其徒。将灭以法付之。复诫之曰汝往他国。其国有难。而累在汝躬。慎早付授。无令断绝。偈曰。
　　认得心性时　　可说不思议
　　了了无可得　　得时不说知
　　第二十四祖师子比丘。中天竺国人。姓婆罗门氏。少已出家习定。晚又师鹤勒那。得付大法。往化于罽宾国。先化正他宗者如达磨达等甚众。后得长者子斯多。决其握珠之缘。遂受之出家。以其夙缘特加其名曰婆舍斯多。斯多戒已师子乃谓曰。适观此国。将加难于我。我岂苟免。而吾所传如来大法眼藏今付于汝。汝宜奉之。即去自务传化。或有疑者。即以吾僧伽梨衣为信。说偈曰。
　　正说知见时　　知见俱是心
　　当心即知见　　知见即于今
　　第二十五祖婆舍斯多。罽宾国人。姓婆罗门氏(以方言不同本传。凡三出其名)生有异迹。既遇师子。与辩其夙缘。乃为其徒。师子知自有难。遂预以法付之。斯多即去。历中天竺南印土。所化多有异事。遂得南天竺国王之子不知蜜多。为之弟子。与之还其前所化境。将灭以法付之。说偈曰。
　　圣人说知见　　当境无是非
　　我今悟真性　　无道亦无理
　　第二十六祖不如蜜多。南天竺国人。姓刹帝利。亦多异迹。以太子从婆舍斯多出家得果。寻从斯多出宫。乃得付法。游化至东天竺。得圣童子璎珞。出家为徒。改名般若多罗。谓是大势至菩萨垂迹。将入灭乃以法付之。说偈曰。
　　真性心地藏　　无头亦无尾
　　应缘而化物　　方便呼为智
　　第二十七祖般若多罗。东天竺国人。姓婆罗门氏。初以童子遇不如蜜多。其圣迹既显。遂从之出家纳戒。得传法印。游化南天竺国。得其国王之子菩提多罗。为之弟子。改其法名曰菩提达磨。此后更四十余载入灭。乃以法付之说偈曰。
　　心地生诸种　　因事复生理
　　果满菩提圆　　花开世界起
　　第二十八祖菩提达磨(其名称呼不同。如达磨多罗之类。凡三四说)南天竺国人。姓刹帝利。盖其国王之子也。从般若多罗出家。得其付法。谓是观音菩萨之所垂迹。其后六十七年。乃以法东来震旦其所传授直指人心见性成佛。不资文字。初至梁。以其机缘不契乃往北魏。止于嵩少九年。方得慧可。从其求道。其后果以大法付慧可。并衣钵为信。乃为此土传法之初祖也。后去少林而示灭度。其传法偈曰。
　　吾本来兹土　　传法救迷情
　　一花开五叶　　结果自然成
　　第二十九祖慧可。武牢人。姓姬氏。三十捐世书出家寻得戒。三十二以异梦辞其本师。混迹于京洛。遇达磨大师。乃立雪断臂。恳求法印。果得其传授。因为易名。遂为众之所归。寻得三祖僧璨为之弟子。以法付之。却往邺都。偿其夙累。其传法偈曰。
　　本来缘有地　　因地种花生
　　本来无有种　　花亦不曾生
　　第三十祖僧璨。不知其何许人。初以处士见慧可尊者。不称姓名。因问法发悟。乃师之出家。遂命今法名纳戒。可祖乃以法付之。去隐舒州皖公山三十载。方为众所归。寻得道信以沙弥师之。道信既纳戒。即以法付之。其后孑然乃南游于罗浮山。其传法偈曰。
　　花种虽因地　　从地种花生
　　若无人下种　　花地尽无生
　　第三十一祖道信。蕲阳人。姓司马氏。以颖悟得法于三祖。至唐初乃居蕲之双峰山。途中得奇童。度为弟子。遂名之曰弘忍。寻以法并前祖信衣付之。后乃灭度。其传法偈曰。
　　花种有生性　　因地花生生
　　大缘与信合　　当生生不生
　　第三十二祖弘忍。蕲阳黄梅人。姓周氏。生有殊相。有贤者见之曰。此具大人相。所不及如来者七种耳。师四祖道信。出家纳戒。寻得其付法继居破头山(即双峰是)教化大盛。咸亨中客有卢居士。自称慧能。自岭南而来趋其法会。忍祖器之。以其所呈法偈。遂以居士传法。并以衣钵。说偈曰。
　　有情来下种　　因地果还生
　　无情既无种　　无性亦无生
　　第三十三祖慧能。新州新兴人。姓卢氏。初以至孝事母。家贫以鬻薪为资。因闻商客诵经。乃知五祖弘忍传佛心印。遂备资与母。辞去就黄梅以求其法。见五祖相契。窃以居士受法。南还广州落发于法性寺。得具戒后居韶阳曹侯溪。大为四众所归。方以其法普传前祖所授衣钵。则置之于其所居之寺。其后说偈示徒以显其法。偈曰。
　　心地含诸种　　普雨悉皆生
　　顿悟花情已　　菩提果自成
　　竺大力者。第二十三祖鹤勒那之弟子也。以汉献帝之世至于洛邑。后乃适吴。与康僧会相遇。僧会尝问大力曰。仁者师谁。曰吾师鹤勒那。僧会曰。鹤勒之徒如仁者几何人。复有过之者耶。大力曰。似我者三千。若其颖出但一上人耳。其号师子比丘。其人密受正法。与我师继世。方扬化于北天竺国。
　　佛驮跋陀。天竺人也。本姓释迦氏。甘露饭王之后也。初会秦僧智严于罽宾国。乃恳请跋陀偕来诸夏。传授禅法。初至长安。其后乃之庐山。遂出其禅经与远公同译。译成远公为之序。尝谓远公曰。西土传法祖师。自大迦叶直下相承。凡有二十七人。其二十六祖近世灭度。名不如蜜多者。所出其继世弟子曰不若多罗者。方在南天竺国行其教化(达磨未继世作祖。故未称之)故其禅经曰。佛灭度后。尊者大迦叶。尊者阿难(云云)乃至不如蜜多罗。诸持法人。以此慧灯次第相传。我今如其所明。而说是义。所闻者即达磨多罗也。后为二十八祖。故远公序曰。达磨多罗。西域之俊。禅训之宗。宝林传所谓。跋陀尝与远公言其传法诸祖世数。固验于禅经矣。愚考其翻译禅经之时。乃先于付法藏传六十二年而已。有二十八祖而付传。辄出魏氏毁教之后。但列二十四世。妄断其相付法人于此便绝。反于禅经。岂其欲有所欺乎。愚正宗论尝指其传之非详矣。然其谬书可焚也。
　　昙摩迦罗者。中印土人。以魏黄初壬寅三年。至于许昌。许昌僧光璨尝问曰。西国有何胜师。以何法住持。迦罗曰。西土凡有二大士。一曰摩拏罗(二十二祖也)一曰鹤勒那(二十三祖也)皆传正法。以法住持。其一化西印土。其一化中天竺国。
　　僧祐者。本齐人。归梁以持律知名。尝著出三藏记。其萨婆多部相承传目录曰。娑罗多罗(二十五祖)弗若蜜多(二十六祖)不若多罗(二十七祖)达磨多罗(二十八祖)祐寻终于梁也。
　　支强梁楼者。中天竺国人也。以前魏陈留王世至洛阳。与昙谛康僧铠辈译经。因谓诸僧曰。我昔在西域。尝往罽宾国。至葱涂源。入其象白山。见达磨达年寿甚高。谓其得法之师师子尊者。尝为弥罗崛王起难横害。先难预以其相承大迦叶所传佛之心印妙法付其同学(达磨达同学)号婆舍斯多也(二十五祖也)复授衣为信。其时即遣往化于南天竺国。支强自谓。亦相识婆舍斯多。然诸祖事迹。自七佛以来至乎二十五祖婆舍斯多。乃此支强之所译也。
　　那连耶舍者。罽宾国人也。以东魏孝静之世至于邺都。初与处士万天懿译出尊胜陀罗尼。后因谓天懿曰。西国诸祖二十七大士。亦受持此经。然二十七祖号般若多罗。其所出继世弟子。曰达磨多罗者。昔当魏明帝世正光元年至于洛阳。其人亦喜此经。万天懿曰。然此大士我亦闻其当于祖位传佛正法。不悉其后。复有继之者乎。耶舍遂以偈答之。其说皆隐语。凡自七佛至二十七祖与达磨二十八祖传受之事。盖此耶舍之所译也。
　　波罗芬多者。中天竺人也。以前魏废帝齐王之嘉平二年来洛阳。至晋太始三载。其弟子摩伽陀复来芬多因问曰。汝在西时。颇游北天竺耶。或谓师子尊者无辜为其国王所害是否。今复有传法者与其相继耶。摩伽陀曰然。师子害死至今二十三白。有沙门号婆舍斯多。本罽宾国人。先难得其付法授衣。即日去之。方于中天竺大隆佛事。芬多谓其弟子曰。我亦闻之。汝言验矣。当时好事者即书留于白马寺。后有玄朗法师者。得于其寺乃传于世。
　　犍那者。不知其西域何国人也。未详何时至诸夏。唐天宝中。与河南尹李常者相会。常问曰。天竺禅门祖师多少。犍那曰。自大迦叶直至般若多罗。凡有二十七祖(不言达磨以其为此土初祖也。若总以西土言之。乃有二十八祖也)。若叙师子尊者旁出。达磨达四世二十二人。总有四十九祖。若从七佛至此璨大师(时庆三祖璨师舍利作斋)不括横枝。凡有三十一世。常又问他僧曰。余见祖图。或引五十余祖。至其枝派差殊宗族不定。或但有空名。此何以然。时有六祖弟子曰智本禅师。对曰。斯盖后魏之时佛法毁废。当时有僧昙曜。于仓卒间单录诸祖名目。不暇备写。怀之亡于山谷。后三十余年当其君孝文帝之世。曜出之与众绢缀。为付法藏传。其差误亡失事实。乃昙曜之所致也。然愚尝考。昙曜辈所为付法藏传。其文诚类单录。自弥遮多迦至乎师子罗汉。凡七祖师最缺。殊无本末。亦李常所谓祖图但空有其名者。此是也。
　　裴休字公美。自唐会昌中以兵部侍郎御史大夫同平章事。号为名相。撰圭峰密师传法碑曰。释迦如来最后以法眼付大迦叶。令祖祖相传。别行于世。非私于迦叶而外人天声闻菩萨也。自大迦叶至于达磨。凡二十八世。达磨传可。可传璨。璨传信。信传忍。忍传能为六祖。
　　刘煦字耀远。涿州归义人也。天祐中。始以军事衙推仕。及开运初。授司空平章事。又监修国史故其撰唐书神秀传曰。昔后魏未有僧达磨者。本天竺国王子。以护国出家入南海得禅宗妙法。自释迦相传有衣钵为记。世相付授。初来至梁诣武帝。帝问以有为之事。达磨不悦。乃之魏隐于嵩山少林寺而卒。其年魏使宋云。于葱岭回见之。门徒发其墓但见衣履而已。达磨传慧可。慧可传僧璨。僧璨传道信。道信传弘忍。弘忍传慧能神秀。煦卒于宋太保。

　　传法正宗记定祖图卷第一


