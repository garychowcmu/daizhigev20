  华严经传记
　　唐 法藏集




　　华严经传记卷第一

　　　　京兆崇福寺僧沙门法藏集

　　·部类

　　·隐显

　　·传译

　　·支流

　　·论释
　　·讲解

　　·讽诵

　　·转读

　　·书写

　　·杂述



　　部类第一

　　案此经是毗卢遮那佛法界身云。在莲华藏庄严世界海。于海印三昧内。与普贤等海会圣众。为大菩萨之所说也。凡一言一义。一品一会。皆遍十方虚空法界及一一微尘毛端刹土。尽因陀罗网微细世界。穷前后际一切劫海。及一一念具无边劫。常说普说无有休息。唯是无尽陀罗尼力所持。非是翰墨之所能记。此乃圆满法轮称法界之谈耳。但以本不离迹。是以处寄人天。时临二七。以迹不离本。九会即遍十方。二七该于十世。以本迹无二。令无限即限限即无限。如此经中海云比丘所持。普眼修多罗。以须弥山聚笔大海水墨。书一一品。不可穷尽。又如真谛三藏云。西域传记说。龙树菩萨往龙宫。见此华严大不思议解脱经。有三本。上本有十三千大千世界微尘数偈四天下微尘数品。中本有四十九万八千八百偈一千二百品。下本有十万偈四十八品。其上中二本及普眼等。并非凡力所持。隐而不传。下本见流天竺。盖由机悟不同。所闻宜异。故也是以。文殊普贤亲承具教。天亲龙树。仅睹遗筌。小圣同坐而不闻。大士异趣而先觉。圣教之行藏。器局之优劣。断可知矣。又为佛去世远。众生报劣。色力念慧悉皆减损。于此下本。无力具受。遂随力随乐。分写受持。或具十万。大本犹在。或三万六千。如晋朝所译。或余四万。此周朝所翻。或分其品会。别成部帙。如支流所辨。或渐湮灭不闻其名。皆由器致耳。亦如曦阳丽天明无优劣。但眼净具瞻目眩稍味盲绝不见。日岂非朗耶。今此亦尔。广略在器。本法无亏。

　　隐显第二

　　依文殊般涅槃经。佛去世后。四百五十年。文殊师利犹在世间。依智度论。诸大乘经。多是文殊师利之所结集。此经则是文殊所结。佛初去后贤圣随隐。异道竞兴。乏大乘器摄此经。在海龙王宫。六百余年未传于世。龙树菩萨入龙宫。日见此渊府。诵之在心。将出传授。因兹流布。开皇三宝录云。昔于阗东南二千余里。有遮拘槃国。彼王历叶敬重大乘。诸国名僧入其境者。并皆试练。若小乘学则遣不留。摩诃衍人请停供养。王宫内自有华严摩诃般若大集等经。并十万偈。王躬受持。亲执户籥。转读则开。香华供养。又于道场内。种种庄严。众宝备具。并悬诸杂幡。时非时果。诱诸小王令入礼拜。又此国东南。可二十余里有山甚险。其内置华严．大集．方等．宝积．楞伽．方广．舍利弗陀罗尼．华聚陀罗尼．都萨罗藏．摩诃般若大云等。凡一十二部。皆十万偈。国法相传。防护守掌。有东晋沙门支法领者。风范慷慨。邈然怀拔萃之志。好乐大乘。忘寝与食。乃裹粮杖策。殉兹形命。于彼精求。得华严前分三万六千偈。赍来至此。即晋朝所译是也。今大周于阗所进。逾四万颂。于第一会所说。华藏世界。旧译阙略。讲解无由。今文并具烂然可领。其十定一会。旧经有问无答。今本照然备具。是以前有七处八会。今七处九会。虽望百千而未备。然四万之理亦无遗。且龙树诵具本以上升。法领获仅半以东度。虽凡圣不一。而弘法无二。但以域壤有中边。慧解有深浅。遂使数万里间。见闻悬隔。阙乎大半。可不伤哉。大智度论云。不思议经。有十万偈。摄大乘论云。有百千偈。名百千经。释论云。即华严经十万偈。为百千也。又涅槃经。名此经为杂华。然百千举数而标目。杂华即相以彰名。举数者失其源。即相者遣其主。不思议则推宗有在。直造其庭。佛华严则以人标法。曲详其致。四名之中。后二为得矣。

　　传译第三

　　晋京师道场寺佛驮跋陀罗。唐魏国西寺地婆诃罗。大周神都佛授记寺实叉难陀。
　　晋京师道场寺佛驮跋陀罗。此云觉贤。本姓释氏。迦维罗卫人。甘露饭王之苗裔也。祖达摩提婆。此云法天。尝游天竺。因以居焉。父达摩修利耶。此云法日。贤三岁偏孤。八岁丧母。为外氏所养。从祖鸠摩利。闻其聪敏。怜其孤幼。乃迎还度为沙弥。至年十七。与同学数人。俱以习诵为业。众皆用功一月。贤一日当之。师叹曰。贤一日敌三十夫也。及受具戒。修业精勤。博学群经。多所综达。少以禅律驰名。常与同学僧伽达多。游处积年。达多虽服其才德。而未测其深浅也。后于密室闭户坐禅。忽见贤来。惊问所从。答曰。暂上兜率。致敬弥勒。言讫便隐。达多方知是圣人也。后屡见贤神变。乃至诚方知得不还果。常欲游方弘化。备观风俗。会有秦沙门智严。至罽宾。访问彼国僧众。谁能流化东土。咸云。有佛驮跋陀罗者。本生天竺那可梨城。族姓相承。世遵道学。聪明博赡。位行难测。童稚出家。已通经论。受业于大禅师佛陀大仙。佛陀大仙。时亦在罽宾闻严求人。乃谓严曰。可以振维僧徒。宣授禅法者。佛驮跋陀其人也。严既要请苦到。贤遂默而许焉。于是辞师。裹粮东逝。涉路三载。寒暑备更。乃有层岩重荫。连冻千里。清旭启旦则崎岖陵险。潜晷告昏。则枕廗冰雪。飞梯悬蹬。侧足傍践。援绳挂索。仰接云岸。自冰雪之外艰途万数。粮用中竭。分粒继餐。爰凭圣祐。仅而得济。既度葱岭。略经六国。国主矜其远化。并欣怀资俸。至交趾附舶循海而行经一岛下。贤举手指山曰。可泊于此。舶主曰。客行惜日。调风难遇。不可停也。遂行二百余里。忽值返风吹舶。还至前岛。船人各悟其神。咸师事之。一禀其进止。后遇便风。同侣皆发。贤曰。不可动。舶主乃止。既而先发者一时覆败。后于中夜。忽令众船俱发。无肯从者。贤自起收缆。一船独发。俄尔贼至。留者悉被抄害。次之达青州东莱郡。闻鸠摩罗什在长安。欣然而来。则秦弘始十年四月也。什大欢悦。共论法相。振发玄微。多所启悟。因谓什曰。君所解不出人意。而致高名耶。什曰。吾年老故尔。何必能称美谈。什每有疑义。必共论决。沙门道才．昙畅．僧睿．慧观等。六百人俱禀禅训。其所指授。莫非真要。自遗法东迁。四百余年开发之深。无若此也。其言理辨物。必求诸中。不苟适当时。不求胜人之口。其所得。则辨明无遗。其所不知。则时阙如也。秦太子泓欲闻贤说法。乃要命群僧。进论东宫。罗什与贤。数番往复。文多不载。秦主姚兴。专志佛法。三千余僧。并预宫阙。盛修人事。唯贤守静。不与众同。后语弟子云。我昨见本乡有五舶俱发。后经岁许。遇外舶至。既而讯访。果是天竺五舶先所见者也。倾境闻之。竞来礼事。其有奉施。悉皆不受。持钵分卫。无论豪贱。尝与弟子慧观。次第乞食。至陈郡袁豹。素不敬信。待之甚薄。未饱辞退。豹曰。似未足。且复小留。贤曰。檀越施心有限。故令所设已罄。豹即呼左右。益饭饭果尽。豹大惭。既而问慧观曰。此沙门何如人。观曰。德量高邈。非凡所测。豹深叹异之。贤仪轨率素不同华俗。而志韵清。远雅有深致。法师僧弼。与沙门宝材。书曰。斗场禅师。甚有大心。便是天竺主。何风流人也。到义熙十四年。吴郡内史孟顗。右卫将军褚叔度。则请贤出此经。乃手执梵文。共沙门法业慧严等百有余人。于道场寺译出。诠定文旨。会通方言。妙得经意。故道场寺犹有华严堂焉。大教流传。盖其力也。初译经时。堂前池内。每有二青衣。从池中出。奉以香华。举众皆见。亦有神祇。营卫左右。贤以元嘉六年卒。春秋七十有一矣。手屈三指。明得阿那含果焉。
　　中天竺国三藏法师地婆诃罗。唐言日照。婆罗门种。幼而出家。住摩诃菩提及那兰陀寺。三藏风仪温雅。神机朗俊。负笈从师。研精累岁。器成雕玉。学擅青蓝。承沙门玄奘传教东归。思慕玄门。留情振旦。既而占风圣代。杖锡来仪。载阐上乘。助光神化。爰以永隆初岁。言届京师。高宗弘显释门。克隆遗寄。乃诏缁徒龙象。帝邑英髦。道诚律师。薄尘法师十大德等。于魏国西寺。翻译经论之次时有贤首法师。先以华严为业。每慨斯经阙而未备。往就问之云。赍第八会文。今来至此。贤首遂与三藏对挍。遂获善财善知识天主光等十有余人。遂请译新文。以补旧阙。沙门复礼执笔。沙门慧智译语。更译密严等经论十有余部。合二十四卷。并皇大后御制序文。深加赞述。今见流行于代焉。三藏辞乡之日。其母尚存。无忘鞠育之恩。恒思顾复之报。遂诣神都。抗表天阙。乞还旧国。初未之许。再三固请。有敕从之。京师诸德。造绯罗珠宝袈裟。附供菩提树像。敕锡神钟一口。及请幡像供具遵途。以垂拱三年十二月二十七日。体甚康。告门人曰。吾当逝矣。右胁而卧。无疾而终于神都魏国东寺。会葬者数千万人。圣母闻之。深加悲悼。施绢千匹。以充殡礼。道俗悲慕。如丧所亲。香华辇舆瘗于龙门山阳。伊水之左。门人修理灵龛。加饰重阁。因起精庐其侧。扫洒供养焉。后因梁王所奏请。置伽蓝。敕内注名为香山寺。危楼切汉。飞阁凌云。石像七龛。浮图八角。驾亲游幸。具题诗赞云尔。
　　大周神都佛授记寺沙门实叉难陀。唐云喜觉。于阗国人。智度弘旷。利物为心。善大小乘。兼异学论。天后明扬佛日。敬重大乘。以华严旧经处会未备。远闻于阗有斯梵本。发使求访。并请译人。实叉与经。同臻帝阙。以天后证圣元年乙未。于东都大内遍空寺。译华严经。天后亲临法座。焕发序文。自运仙毫。首题名品。南印度沙门菩提流志。沙门义净。同宣梵文。后付沙门复礼法藏等。于佛授记寺。译至圣历二年己亥功毕。又至久视元年庚子。于三阳宫内。译大乘入楞伽经。及于西京清禅寺东都佛授记寺。译文殊授记等经。前后总译一十九都。沙门波仑玄执等笔受。沙门复礼缀文。沙门法宝弘景等证义。太子中舍人。贾膺福监护至长安。四年实叉。缘母年老。请归觐省。表书再上。方蒙允许。敕御史崔嗣光。送至于阗。后和帝龙兴。重晖佛日。敕再征召。方届帝城。以景龙二年。达于兹土。帝屈万乘之尊。亲迎于开远门外。京城缁侣。备诸幢幡。逆路导引。仍装饰青象。令乘入城。敕于大荐福寺安置。未遑翻译遘疾弥留。以景云元年十月十二日。右胁叠足。终于大荐福寺。春秋五十有九。缁徒悲噎。叹法栋之遽摧。俗侣哀号。恨群生之失导。有诏听依外国法葬。以十一月十二日。于开远门外古燃灯台焚之。薪尽火灭。其舌犹存。斯是弘法之嘉瑞也。至十二月十三日。本国门人悲智。敕使哥舒道元。送其余骸及斯灵舌。遂归于阗。起塔供养。后人复于焚尸之所。起七层塔焉。

　　支流第四
·　　兜沙经一卷(是华严名号品)
　　　　后汉月支国沙门支谶译　　菩萨本业经一卷(或云净行品经是净行品)
　　　　吴月支国沙门清信士支谦译　　诸菩萨求佛本业经一卷(亦是净行品也)
　　　　西晋清信士聂道真译
·　　菩萨本愿行品经一卷(亦是净行品也)
　　　　亦是道真重译
　　右件经并是此经第二会中出。　　菩萨十住经一卷(是十住品)
　　　　东晋西域沙门只多密晋言诃支译
·　　菩萨十住经一卷(是十住品)
　　　　西晋沙门竺法护译
·　　菩萨十道地经一卷(似十住品)
　　　　聂道真译　　十住断结经十卷(非十住品亦非十地品以名同恐误附也)
　　　　后秦凉州沙门竺佛念译
　　右件经并是此经第三会中出。
·　　十地断经十卷(是十地品)
　　　　后秦沙门竺佛念译
·　　十住经十二卷(是十地品)
　　　　西晋聂道真译
·　　菩萨十地经一卷(似十地品十住品也)
　　　　西晋竺法护译　　大方广十地经一卷(似十地十住品也)
　　　　西域沙门吉迦夜译
·　　十地经一卷(似十地十住品)
　　　　东晋诃支译　　十住经四卷(具是十地品)
　　　　后秦罗什共罽宾三藏佛陀耶舍秦言觉明译　　渐备一切智德经五卷(具是十地品)
　　　　西晋月支国沙门昙摩罗晋言法护译　　菩萨初地经一卷(似初地)
　　　　西晋清信士聂道真译
　　右件经并是此经第六会中出。
·　　等目菩萨经二卷(是十定品)
　　　　竺法护译　　显无边佛土功德经一卷(是寿命品)
　　　　唐三藏法师玄奘译　　如来兴现经四卷(是性起品无重颂偈仍将十忍品次后编之亦不题也)
　　　　西晋元康年竺法护译　　如来兴现经一卷(与法护译题彼品名广略为名)
　　　　西晋沙门白法祖译
·　　大方广如来性起经二卷(序分是名号品现正说即是性起品)
　　　　失译　　大方广如来性起微密藏经二卷(与前同本异译)
　　　　西晋元康年出不现译人
　　右件经并是此经第七会中出。
·　　度世经六卷(是离世间品)
　　　　西晋法护译
·　　普贤菩萨答难二千经(是离世间品)
　　　　吴代失译
　　右件经并是此经第八会中出。　　罗摩伽经三卷(是入法界品文不足)
　　　　西秦沙门圣贤或云坚公译
　　　　又魏安法贤译一本亦三卷
　　　　又北凉昙无谶译一本一卷成。
　　右件经并是此经第九会中出。　　大方广华严入如来不思议境界经二卷(或无大方广字)
　　　　右是隋北天竺三藏阇那崛多隋言智德译(或云共笈多译)。　　度诸佛境界智严经一卷
　　　　梁扶南沙门僧伽婆罗梁言僧养亦云僧铠译
·　　度诸佛境界智光严经一卷
　　　　失译　　大方广入如来不思议境界经二卷
　　　　大周于阗沙门实叉难陀译
　　右件四经同本异译并云在普光法堂说。　　大方广佛华严佛境界分一卷
　　　　唐载初年于阗三藏提云般若译　　大方广佛境界经一卷
　　　　大周于阗三藏实叉难陀译
　　右件二经同本异译菩提树下说。　　大方广普贤所说经一卷(说佛身内有不可说世界事)
　　　　大周实叉难陀译　　大方广佛华严修慈分经一卷
　　　　唐载初年提云般若译
　　右已上不思议境界等经。现本华严内。虽无此等品。然勘梵本。并皆具有。固是此经别行品会。为梵品不题品次。不编入大部。　　信力入印法门经五卷
　　　　元魏南天竺三藏昙摩流支魏云希法译
　　右件经。古德相传云。是华严别品。详其文句。始终总无华严流类。近勘梵本。亦无此品。请后人详究。
　　钞华严经一十五卷
　　右昔南齐司徒。竟陵文宣王萧子良者。天机秀发。宅心真境。望亿劫而长驱。凌千岁而独上。若阐扬经教。开弘福业。莫不出自神里行之身命。永明八年。感梦东方天王如来。冥资圣授始撰净住之法。又梦。沙门自称智胜。引对佛前。教其转读。因传经呗之则。又奖率朝贤。启龙华三会之福。只劝士庶。受菩萨三聚之戒。并祥瑞郁蒸。难得而言者也。加以阅彼龙宫。仞斯象迹。毗赞玄化。住持觉运。凡钞如上等诸经。三百余卷。撰弘益文翰。一百余卷。自手书经七十余卷。其所撰内。有华严璎珞经二卷。标出世之术。华严齐记一卷。叙法会之致。并可以垂镜来叶。不刊之胜躅也。
　　华严十恶经一卷
　　右隋学士费长房三宝录注。入伪妄。恐后贤滥赍。故此附出。

　　论释第五

　　婆罗颇密多三藏云。西国相。传龙树从龙宫。将经出已。遂造大不思议论。亦十万颂。释此经既冥机未启。不测其指归也。
　　十住毗婆沙论一十六卷　龙树所造。释十地品义。后秦耶舍三藏。口诵其文。共罗什法师译出。释十地品。内至第二地余文。以耶舍不诵。遂阙解释。相传其论。是大不思议论中一分也。
　　十住论一十卷　龙树所造。后秦弘始年中罗什法师译。
　　十地论一十二卷　婆薮般豆菩萨。此云天亲。于山中释十地品。叠本经文。依次消解。菩萨初造论成。感经放光明山振地动。其国主臣民。俱来庆贺。叹为希有瑞也。
　　广如本传。至后魏。有北天竺三藏菩提留支。魏云希觉。来此翻译。初译之日。宣武皇帝亲自笔受一日。又曰。中天竺三藏。勒那摩提。魏云宝意。来此共流支。于洛水南北。各译一本。其后僧统慧光。请二贤。对详挍同异。参成一本。又别传云。天亲造华严经论既未获具本。此十地或是。随得翻之。又云。无著菩萨往来都率。弥勒菩萨教以华严等经。自彼宣流。亦其力也。近问西来三藏梵僧。皆云。金刚军菩萨。造十地释论。有一万二千颂。翻可成三十余卷。又坚慧菩萨。亦造略释。并未传此土。于阗国见有其本。实叉归日。已附信索。如得亦拟翻出。又瑜伽菩萨地中住品内。广写此经十地品文。次第兼释。良以此经三贤十圣位分最广。既为诸部龟镜。是以造释者非一耳。
　　华严论六百卷　昔北齐大和初年。第三王子。于清凉山。求文殊师利菩萨。烧身供养。其王子有阉官刘谦之。既自慨形余。又睹王子焚躯之事。乃奏乞入山修道。有敕许焉。遂赍此经一部。昼夜精勤。礼忏读诵并心祈妙德。以希冥祐。绝粒饮水。垂三七日。形气虽微而丹抱弥著。忽感发鬓尽生复丈夫相。神彩超悟。洞斯幽指。于是覃思研精。爰造前论。始终纶综。还以奏闻。高祖信敬由来。更增常日。华严一经于斯转盛。
　　隋净影寺慧远法师。晚年造此经疏。至回向品。忽觉心痛。视之乃见当心毛孔流血外现。又梦。持镰登大山。次第芟剪。至半力竭。不复能起。觉已谓门人曰。吾梦此疏必不成。于是而止。相州休法师。听华严五十余遍。研讽文理。转加昏漠。乃自喻曰。斯固上圣至言。岂下凡所抑度哉。详二贤博。宏富振古罕俦。于此陶埏。莫能穷照。而谦之寻阅。未尽数旬。注兹鸿论。何其壮哉。盖是大圣冥传。不足多怪。案此经菩萨住处品云。东北有菩萨住处。名清凉山。现有菩萨。名文殊师利。与一万菩萨。常住说法。故今此山下。有清凉府。山之南面小峰。有清凉寺。一名五台山。以五山最高其上并不生林木。事同积土故。谓之台也。山周回四百余里。东连恒岳。中台上有大华池。湛然清彻。蒸多征感。又有精屋石塔。北台上有铁浮图二并舍利。及文殊形像。中台东南下三十余里。有大浮寺。汉明所立。既年代久远荒凉弥甚。遗基余趾。尚能可识。中有东西二堂。像设存焉。前在华园二三顷。绮缋交错。百种千名。烂同舒锦。赫如霞照。至于超常绝听之类。世所希闻者。至七月十五日。万品齐发。次北八九里。是前王子舍身之地。现有表塔。昔北齐之日。大敝玄门。于此山中。置伽蓝二百余所。又割恒定等八洲之税。以供山众衣药之资焉。今神居宝地。往往而在。案别传云。文殊师利菩萨。常于彼讲华严经故。自古以来迄乎唐运。西域梵僧。时有不远数万里。而就兹顶谒者。及此土道俗。亦尘轨相接。或遇神僧圣众。仙阁珍台。灵光暐晔。妙香芬馥。空钟自响。宝偈遥闻。倏忽俄顷。抑扬千变。如清凉山记具之。山去京一千六百里代州之界。然地居边壤。特甚寒烈。故四月已前。七月以后。坚冰积雪。皓皓弥布。自非盛夏之日。无由登践。勖哉怀道之士。可不庶几一往乎。
　　华严论一百卷　后魏沙门释灵辨所造也。法师大原晋阳人也。宿植妙因。久种胜善。幼而入道。长而拔俗。常读大乘经。留心菩萨行。及见华严。偏加昧尝。乃顶戴此经。入清凉山清凉寺。求文殊师利菩萨哀护摄受。冀于此经义解开发。则顶戴行道。遂历一年。足破血流。肉尽骨现。又膝步恳策。誓希冥感。遂闻。一人谓之曰。汝止行道。思惟此经。于是披卷。豁然大悟。时后魏熙平元年岁。次大梁正月。起笔于清凉寺。敬造华严论。演义释文穷微洞奥。至二年初徙。居玄兑山嵩岩寺。注释同前。时孝明帝灵大后胡氏。重道钦人。旨请就阙。法师辞疾。未见至夏首。重命固请。既辞不获免。至十六日。进入东柏堂。寻迁式干殿。后居徽音殿。缉论无辍。至神龟元年夏。诏曰。大法弘广敷演待人。今徽音殿修论法师灵辨。德器渊雅。早传令闻。可延屈趣宣光殿。讲大品般若。于是四部交欢。十方延庆。讲讫敕侍中大傅清河王允怿。安置法师式干殿楼上。准前修论。夏则讲华严。冬则讲大品。法师与弟子灵源。候时缉缀。忘寝与食。神龟三年秋九月。其功乃毕。略经广论。凡一百卷。首尾五年。成就十帙。后属时多叠。法音中歇。法师息讲全真。避时养道。以正光三年正月八日。在融觉寺。迁神化往。时年四十有六。于是孝明皇帝敕曰。其论是此土菩萨所造。付一切经藏。则上目录。分布流行。弟子道昶．灵源．昙现等。慨先师夙逝。痛灵藉之将掩。乃与清信君子。敬写净本。流布道俗。此论虽盛传汾晋。未流京洛。长安硕德每有延望。永淳二年。有至相寺沙门。释通贤及居士玄爽房玄德寺。并业此经。留心赞仰。遂结志同游。诣清凉山。祈礼文殊圣者。因至并州童子寺。见此论本。乃殷勤固请。方蒙传授。持至京师。帝辇髦彦。莫不惊弄。遂缮写流通焉。

　　华严经传记卷第一

　　文永十二年乙亥正月中旬之候。为听闻五教章三十讲。暂迁息梅尾高山寺之处。自彼寺住侣惠日房辨清之手。借得华严传五卷点本之间。喜悦铭肝之余。下向南都之后。誂能书之辈令书写。此传之内。当卷者。表誂中川玄莲房。里托春日山麓四恩院愿忍房觉玄。令书写之彼院家院主如圆房朝海令付假名并指姓等。此假名姓里书者。土御门大纳言入道显定卿之所记录也。即以彼禅门自笔点本写之可为无双之证本也而已。
　　文永十二年也。
　　建治元年乙亥五月二十六日未时于当院尊胜院新弥勒堂。合写本等奉读之毕。前权僧正宗性。听众。良晓得业。庆实法师。贤性法师。谈义之后。即于当院家新学问所。为后览记之。古笔华严宗未学愚老僧宗性。年龄七十四。夏[萉-巴+(日/(句-口+匕))]六十二。
　　抑此料纸者去文永三年之历暮九月之候。后嵯峨天皇所降赐也。不虑之朝恩。面目顿余身之间。渐渐取出之。以写如此要书。以资前院之御菩提。以祈法皇之御得脱。冥众必垂哀愍。所愿毕得成就矣。


　　华严经传记卷第二

　　　　京兆崇福寺僧沙门法藏集

　　讲解第六上
　　·东晋南林释法业
　　·宋京师中兴寺求那跋陀罗
　　·魏中天竺勒那摩提
　　·魏北台释智炬
　　·齐邺下大觉寺释慧光
　　·齐邺下大觉寺释僧范
　　·齐治州释昙衍
　　·隋相州演空寺释灵裕
　　·隋西京空观寺释慧藏
　　·隋西京大禅定寺释灵干

　　释法业未详其氏族。幼而有超方之韵。脱屣尘表。少年出家。风格秀整。学无常师。博洽覃思。时辈所推也。虽遍阅群部。每以为。照极探微。快然未足。后遇天竺沙门佛度跋陀罗。乃请译华严。亲从笔受。筹咨义理。无替晨夕。经数岁。廓焉有所悟。因顾其友人曰。圣教司南。于是乎在。既躬受梵文。又陶冶精至。推宗扣问。日有其伦。遂敷弘幽旨。郁为宗匠。沙门昙斌等数百人。伏膺北面。钦承雅训。大教滥觞业之始也。以希声初启。未遑曲尽。但标举大致而已。撰旨归两卷。见行于世。后不知所终。先贤略其清范。悲矣。
　　求那跋陀罗。此云功德贤。中天竺人。以大乘学故。世号摩诃衍。本婆罗门种。初学五明诸论。天文书[竺-二+下]医方咒术。靡不该博。后遇见阿毗昙杂心。寻读惊悟。深崇佛法焉则投簪落饰。专精志学。及受具戒。博通三藏。须之辞小乘师。进学大乘师。大乘师试令探取经匣。即得华严。师喜而叹曰。汝于大乘有重缘矣。于是读诵讲宣。莫能酬抗。进受菩萨戒法。既而有缘东方。乃随舶泛海。中途遇难。遂力念十方佛。称观世音。一舶蒙济。其诚感如此。元嘉十二年至广州。刺史车朗表闻。宋太祖遣信。迎接既至京。敕名僧慧严慧观。于新亭郊劳。见其神情朗彻。莫不虔仰。虽因译交言。而欣若倾盖。初住祇洹寺。俄而太祖延请。深加崇重。琅耶颜延之通才硕学。束带造门。于是京师远近。冠盖相望。大将军彭城王义康丞相南谯王义宣。并师事焉。须之众僧共请出经。于祇洹寺东安寺丹阳郡等诸处。集义学沙门七百余人。前后所出凡百余卷。谯王欲请讲华严经。而跋陀自忖。未善宋言。有怀愧叹。则旦夕礼忏。请观世音。乞求冥应。遂梦有人。白服持剑。擎一人首。来至其前曰。何故忧耶。跋陀具以事对答曰。无所多忧。即以剑易首。更安新头。语令回转曰。得无痛耶。答曰。不痛。豁然便觉。心神喜悦。则备领宋言。于是远近道俗。服其精感。请令就讲。遂讲华严。数十余遍。元嘉末。谯王屡有怖怪梦。跋陀答曰。京师将有搰乱。未及一年。元凶构逆。至若丞相阴谋。预陈三谏之略。世祖遥望。悬知一怪之言。策杖江中。神童忽至。焚香楼下。山鬼自移登御座。而齐尊。居钓台而拯物。若斯感德。未暇详举。而自幼已来。恒执香炉。未尝辍手。每食辍分施飞鸟。鸟或驯之。集手而食。到太始四年正月。觉体不悆。便与太宗及公卿等告别。临终之日。延伫而望云。见天华圣像。隅中遂卒。春秋七十有五。太宗深加痛惜慰赠甚厚。公卿会葬。劳哀备焉。
　　勒那摩提。魏云宝意。中天竺人也。博赡之富。理事兼通。诵一亿偈。偈有三十二字。尤明禅法。意在游化。以正始五年。始届洛邑。译十地等论二十四卷。初意神理标异。慧悟绝伦。领牒魏词。遍尽隅奥。帝每令讲华严经。披释开悟。精义每发。一日正处高座。忽有持笏执名者。形如太宫云。天帝命来请法师。讲华严经。意曰。今此法席。尚未停辍。待讫经文。当从来命。虽然法事所资。独不能建。都讲烧香。维那梵呗。咸亦须之。可请今定。使者则如所言。讲席诸僧咸悉同见。既而法事将了。又见前使者云。奉天帝命故来下迎。意乃含笑。熙怡告众。辞诀奄然。卒于法座。都讲等僧亦同时殒。魏境闻见。无不嗟异之。
　　释智炬。姓刘氏。少事神僧昙无最。器局融明。学艺优博。先读华严经数十遍。至于义旨。转加昏瞙。常怀怏怏。晓夕增其恳到。遂梦。普贤菩萨。乘白象放光明。来语曰。汝逐我向南方。当与汝药。令汝深解。忽觉向同意说之。而恨不问南方处所。同意者曰。圣指南方。但当依命。何忧其不至乎。遂束装遄迈。行三日。见一清池中有昌蒲。茎叶殊伟。意悦而掘之。其根盘薄数尺。劣同车毂。炬中心豁然以为。圣授服之。数日聪悟倍常。昔年疑滞。一朝通朗。而超超入神之趣。特出于先贤矣。遂周流讲说五十余遍。有疏十卷。年七十终于北台。
　　释慧光。姓扬氏。定州卢人也。年十三随父入洛。四月八日往佛陀所。从受三归。陀异其眼光外射如焰。深惟必有奇操也。苦邀留之。且令诵经。光执卷览文。曾若昔习。傍通奥义。备尽微旨。至夏末度而出家。所习经诰。便为人说。词既清靡。理亦高畅。时人号之圣沙弥也。然所获利养。转以惠人。赞毁之来。声色无误。众中益器其远度也。陀曰。此沙弥非常人。若受大戒。宜先听律。律是慧基。非智不发。由是多习律行。及进受具足。博听奉行。四夏将登。讲僧祇律。方事纸笔。缀述所闻。兼以意量。参互销释。陀以他日。密睹其文。乃呼而告曰。吾之度子。望传圣果。何乃区区。方事世语乎。可为高明法师。道务非子分也。会佛陀勒那初译十地。光乃命章开释。独最其功。又四分一部。亦其草创。后更听华严。深悟精致。研微积虑。亟涉炎凉。既而探迹索隐。妙尽隅奥。乃当元匠。恒亲讲授。光以为。正教之本莫过斯典凡有敷扬。备申恭肃。每讲必中表洁净。至于听众亦同之。履[尸@串]并脱之阶外。各严香华。颙颙合掌。敬法之勤。千岁罕俦矣。有疏四卷。立顿渐圆三教。以判群典。以华严为圆教。自其始也。若涅槃维摩十地地持。并疏其奥旨。为时所尚。司徒高教曹仆射高隆之。及朝臣司马令孤子儒等。齐代名贤。重之如圣。尝遇亢旱。以闻光。乃就嵩岳池边烧香请雨。寻则流霔原湿利之。其感致幽现为若此也。初在京任国僧都。俄转为国统。将终前日。乘车向曹。行出寺门。屋脊自裂。既坐判事。块落笔前。寻视无从。知乃终相。因斯乖悆四旬有余。奄化于邺城大觉寺。春秋七十矣。常愿生佛境。而不定方隅。及气将欲绝。大见天宫来下。遂乃投诚安养。溘从斯卒。所著。玄宗论。大乘义律。仁王七诫。及僧制十八条。并文旨清肃。见重当世。
　　释僧范。姓李氏。平乡人也。幼曾游学群书。年二十三。备通流略。至于七耀九章天文筮术。并无与抗衡。从学者千余人。而年华色美。都无伉俪之心。思附法门。烧指而充供养。年二十九。闻讲涅槃。辄试一听。乃知佛经秘极也。遂投邺城僧。始而出家。初学涅槃。愿尽其致。后向洛下从献公。听法华华严。又就沙门慧光。更采新致。久之乃出游开化。利安齐魏。每法莚一举。听众千余。胶州刺史杜弼。于邺下现义寺。请范冬讲。至华严六地。忽有一雁飞下。从浮图东顺行入堂。正对高座。伏而听法。讲散徐出。还顺塔西。尔乃翔逝。又于此寺夏讲。雀来在座西南伏听。终于九旬。又曾处济州。亦有一鸭。飞来入听讫讲便去。斯诸祥感众矣。自非道洽冥府。何能与此。昔正讲华严。辄有一僧加毁。当夜有神。特致鞭楚。死而复苏。因是见闻者。皆深敬。异尝宿他寺。正逢布萨。有僧升座。将欲竖义。乃曰。竖论法相。深会圣言。何劳说戒。僧常闻耳。忽见一神形高丈余。貌甚雄峻。来到座前。问竖义者。今是何日。答曰。是布萨日。神则以手拓之。曳于座下。委顿垂死。次问上座。拓曳同前。由是自励。至终僧事私缘。竟无说欲。乃至疾重。舆而就僧。将终之日。延象入房。下床跪悔。唯陈宿触而已。时当正午。遗诫而卒于邺下东大觉寺。时春秋八十。即天保六年三月二日也。初范背儒入释。崇信日增。寂想空门。永在先习。言不及利。容无喜怒。每留意华严。为来报之业。夜礼千佛。为一世常资。末岁年事既隆。身力不齐。犹依六时。叩头枕上。自有英达。罕能方驾。焉著华严疏五卷。十地地持维摩胜鬘。各有疏记。
　　释昙衍。姓夏候氏。南兖州人。初生而有牙齿具焉。七岁从学。聪敏超绝。十八举秀才。遇听光公法席。即禀归戒。年二十三。投光出家。光即为受戒。听涉无暇。乃损食息。然于藏旨有疑。咨询硕学。皆反启其志莫之能通。遂开拓寰宇。造华严经疏七卷。讲事相仍毗赞玄理。声辨雄亮。言会时机。自齐郑燕赵。皆履法化。常随义学千僧有余。出家居士。近于五百。光终之后。华严大教。于兹再盛也。赵郡王高元海。胶州刺史杜弼。并齐朝懿戚重臣。留情敬奉。仆射祖孝征。奏为国都。缉谐道政。不坠玄网。以开皇元年三月十八日。忽告侍人。无常至矣。便诵念弥勒佛。声气俱尽。于时正中。旁僧同观颜色怡悦。时年七十有九。衍每财之所拯。贫病为初。法之所被。如行先授。但见经像。必奉礼迎送。道遇贫陋。必悲怜垂泣。又恒乐听戒往来两阙。辛醒臭物。曾不目临。下气逼流。身出户外。以清净僧房不为熏教故也。未终之前。有梦见衍。朱衣螺发。鬓垂于背。二童侍之升空。而西北高逝。寻尔便终。时共以为。华严经中善财童子所求第三十二善知识。婆沙婆陀夜天之状也。
　　释灵裕。俗姓赵氏。钜鹿曲阳人也。年在童幼。每见形像沙门。则知回向。闻屠杀声相。怆然改容。六岁便随母受戒。父强止之。誓心无毁。年七岁启父出家。父以爱念。未之许也。裕私叹曰。不得七岁出家。一生坏矣。遂从师教训。学业日新。十五丁父忧。苫块毁瘠。杖而能起。服阕默往赵郡应觉寺。投宝禅师。求出家焉。宝观其神彩。乃辞曰。吾为汝缘。吾非汝师。可往胜处也。遂赴定州。而受具足。则诵四分僧祇二戒。自写其文。八日之中书诵并了。后南逝障隆。于隐公所。遍学四分。又依凭公。独听十地。晨夕幽捡。发奇剖新。者咸共推之涅槃地论。皆博寻旧解。穿凿新异。唯大集般若出自生知。杂心成实。皆穷巢穴。夏居十二。邺京创讲。名节既著。言令若新。预听归依。遂号为裕菩萨也。皆从受戒。三聚大法自此广焉。至于华严一部。弥深留心。研镜旨趣。时称令家。会齐后染患。愿闻斯典。照玄诸统举裕以当之。时有雄鸡一头。常随众听。逮于讲散。乃大鸣高飞。西南树上。经夜而终。俄而疾遂有瘳。斯亦感通之明应也。内宫由是。施袈裟三百领。裕受而散之。齐安东王楼睿。致敬诸僧。次至裕前。不觉怖而流汗。退问知其异度。即奉为戒师。宝山一寺。裕之经始。睿为施主。倾撤金具。其潜德感人。又此类也。周氏灭齐。二教沦没。乃潜形世壤。衣以暂衰三升之布。头绖麻带。如丧考妣。誓得佛法更始方袭旧仪。引同俗二十余人。居于聚落。夜谈正理。昼读俗书。大隋运兴。载昌释教。裕德光先彦。即预搜扬。帝下诏曰。敬问相州大慈寺灵裕法师。朕遵崇三宝。归向情深。愿阐扬大乘。护持正法。法师梵行精厚。理义渊远。弘通圣教。开导聋瞽。道俗钦仰。思作福田。京师天下具瞻。四方辐凑。故远召法师。共营功德业。宜知朕意早入京也。法师乃步入长安时。年七十有四。敕遣劳待。令住兴善。仍诏所司。盛集僧望。评立国统。众议咸属。莫有异词。裕乃固让。确乎不拔。遂抗表请还。帝即听许。仆射高颖等。又表请留。帝则下敕令宜住此。裕曰。一国之主。义无二言。今复重留。情所未可。因告门人曰。王臣亲附久有誓言。进则侮人轻法。退则不无遥敬。故吾斟□向背耳。寻复三敕固邀裕较执如上。帝语苏威曰。朕知裕师刚正。是自在人。诚不可屈节。乃敕左仆射高颖。右仆射苏威等诸公。诣寺宣旨。代大帝受戒悔罪。并送绫锦衣服绢三百段。助营山寺。御自注额。可号露泉寺。既至本乡。敕问重沓。后闻邺下唱言。自知别世。乃示诲善恶。励诸门人。授笔制哀速终悲永殒诗二首。至于三更。忽觉异香满室。内外惊之。静虑口缘念佛。相继达于明相。奄终于演空寺焉。春秋八十有八。即大业元年正月二十二日也。哀动山世。即殡于宝山灵泉寺侧。起塔崇焉。初裕清贞洁己。正气云霄。高山景行。动成摸揩。尝母病绵笃。追赴已终。中路即还。其割爱弘道如是。尝向一处。敷演将半。忽见讲主仍畜韭园。裕曰。弘法之始。为遣过源。恶业未倾。清道焉在。此讲不可再也。宜即散。之便执锡持衣。径辞而出。讲主曰。法师但讲。此业易异除耳。便即借请村人犁具。一时耕杀四十亩韭。斯可谓。如闻而行。或大德同集。间以言谑。乃裕之临席。无不肃然自持諠闹欣静。所以下座尼众。莫敢面参。而性刚威爽。服章粗弊。贵达之与斯下。承对一焉。去来自彼。曾无迎送。故邺下谚曰。衍法师。伏道不伏俗。裕法师。道俗俱伏。诚其应对无思。发言成论故也。自前后行施。悲敬兼之。袈裟为惠。出过千领。病苦所及。医疗繁多。但得厚味。先命奉僧。身预伦伍。片无贮纳。讲授之际。正面西方。凡所涕唾。一生无弃。身无择行。口无择言。人畜训诲。绝于呵捶。乃至责问童稚。诫约门人。皆自述己名。号彼仁者。苦辞切断。无不泪流。若言行有违。即不同止。非律所许。寺法不停。女人尼众。誓不授戒。及所住房。不令登践。斯励格后代之弘略也。沙弥受具。和上德难。故尽报不行。自余师证。至时临众。若授以三聚。则七众备传故。使弘法之时方听女众入寺。并后入先出。直往无留。致有法席清严响传宇内者供给不预沙弥。身服清修。不御绫绮。垂裙则踝上四指。衫袖则仅与肘齐。只支极长至胫而已。误见衣制过度。则处众割之。故方裙正背。大毡被褥皮革。上色钱宝物等。并不入房。只支五条。由来以布。纵有缯帛。终以惠人。余则败纳而已。自年三十。即在著述。造华严疏及旨归合九卷。自余内外章疏传记等总百余卷。现行于代。然东夏法流。化仪异等。至于立教施行取信千载者。裕其一焉。
　　释慧藏。姓郝氏。赵国平棘人。十一出家。未登具戒。则讲涅槃。后听智论十地华严般若等。博见之举。罕不伏焉。年逾不惑。乃潜千鹊山。枕石漱流。澄心玄奥。每研味群典。而以华严为本。虽洞尽幽微。而谦虚自退。仰诧圣助。希示是非。登时夜降灵感。空中有声。言是是。既闻斯告。因撰义疏。躬自传扬。往预学流。普皆餐摄。齐主武成降书。邀请于大极殿。开阐此经。法侣云繁。士族咸集。时共荣之。为大观盛也。自尔专弘此部。传习弥布。属周毁经道。刬迹人间。迁息烟霞。保护玄纳。隋初开法则预出家。文帝曩敬德音。远遣征请。蒲轮既降。谒帝承明。遂陈玄奥。允副天旨。则六大德之一也。有敕。加之殊礼。故二纪之内。四时不坠焉。以大业元年十一月二十九日。遘疾卒于空观寺。春秋八十有四。临终属使露骸。弟子奉遵遗诀。陈尸林麓。掩骸修塔。树于终南至相寺之前峰焉。
　　释灵干。姓李氏。金城狄道人。祖相封于上党。遂随封而迁焉。年十岁志乐闻法。情欣背俗。亲弗违之。十四投邺京大庄严寺衍法师为弟子。昼夜遵奉。无怠寸阴。而每入讲堂。想处天宫无异也。十八覆讲华严十地。初开宗本。佥共美之。周武灭法。居家奉戒。隋开佛日。则当高选。干每讲此经。亟延凉燠。四方进结。尘接相望。开皇七年。敕令住兴善寺。为译经证义沙门。至十七年。遇疾闷绝。唯心不冷。未敢藏殡。后醒云。我往兜率天。见休远二法师。并坐华台。光晖绝世。谓干曰。汝与我诸弟子。后皆生此矣。因尔觉悟。重增故业。端然观行。绝交人物。及大业三年。置大禅定。有敕擢为道场上座。僧徒一盛。匡救有功。至八年正月卒于寺。春秋七十有八。乃火葬于终南之阴。初干志奉华严。常依经本。作莲华藏世界海观及弥勒天宫观。至于疾甚。目精上视。不与人对。久乃如常。沙门童真问疾在侧。干谓真曰。向见青衣童子引至兜率天宫。而天乐非久。终坠轮回。莲华藏是所图也。不久气绝。须臾复通。真问。何所见耶。干曰。见大水遍满。华如车轮。干坐其上。所愿足矣。寻尔便卒。

　　华严经传记卷第二

　　文永十二年(乙亥)正月中旬之候。为听闻五教章三十讲。暂栖息梅尾高山寺之处。自彼寺住侣惠日房辨清之手。借得华严传五卷。点本之间。喜悦铭肝之余。下向南都之后。誂能书之辈令书写。此传之内。当卷者。誂中川本净房阿阇梨良立。表里同所令书写之也。
　　春日山麓四恩院院主如圆房朝海令付假名并指姓毕。此假名姓里书者。土御门大纳言入道(显定卿)之所记录也。即以彼禅门自笔之点本写之。可为无双之证本也而已。
　　建治元年(乙亥)五月二十八日(申时)于东大寺尊胜院新弥勒堂。令写本等奉读之毕。前权僧正宗性。听众。良晓得业。谈义之后。即于当院家新学问所。为后览记之。右笔华严宗末叶桑门侣宗性。年龄七十四。夏[萉-巴+(日/(句-口+匕))]六十二。
　　抑此料纸者。去文永三年之历暮秋九月之候。后嵯峨天皇所降赐也。不虑之朝恩。面目顿余身之间。渐渐取出之。以写如此之要书耳。


　　华严经传记卷第三

　　　　京兆崇福寺僧沙门法藏集

　　讲解下

　　·唐并州武德寺释慧觉
　　·唐越州静林寺释法敏
　　·唐襄州神足寺释慧眺
　　·唐蒲州普齐寺释道英
　　·唐襄州寒陵寺释道昂
　　·唐京师大慈恩寺释灵辨
　　·唐终南山至相寺释智俨

　　释慧觉。姓范氏。齐人也。达量通鉴。罕附其伦。而仪形秀峙。长七尺余。眉目峰映。衣服鲜洁。容止温弘。锵锵然也。凡行路士子。莫不迎睇目送焉。虽博学群经。多以华严为首。被请高阳。久当讲匠。听众千余。堂宇充溢。而来者不绝。遂停法肆。爰有施主。即为造千人讲堂。缔构斯须不月便讫。登法座引众充满。时讶其法会之盛也。著华严十地维摩等疏。至武德三年。觉少有心痛。告门人曰。吾其去矣。乃出身资。为僧设食。与众取诀。于是通夜。正念明相。才动奄然从化。春秋九十。
　　释法敏。姓孙氏。丹阳人。八岁出家。事英禅师。为弟子入茅山。听明法师三论。又听高丽实讲大乘经论。躬为南座。结轸三周。贞观元年。出还丹阳。讲华严涅槃。二年越州田都督。追还一音寺。相续法轮。于时四方义学沙门八百余人。当境僧千二百人。尼众三百。士俗之集。不可复记。时为法庆之嘉会也。至十九年会稽士俗。请住静林寺。讲华严经。至六月末正讲。有蛇悬半身。在敏顶上长七尺许。作黄金色。吐五色光。终讲方隐。至夏讫还一音寺。夜有赤衣二人。礼敏曰。法师讲四部大经。功德难量。须往他方教化。故从东方来迎法师。弟子数十人同见。至八月十七日卒。尔前三日三夜。无故闇冥。恰至将逝。忽放大光。夜明如日。异香不灭。莫不怪叹。道俗庄严。送于隆安之山焉。造华严疏七卷。
　　释慧眺。姓庄氏。少出家以小乘为业。驰誉江汉。承象王哲公在龙泉讲三论。心生不忍曰。三论明空。讲者著空。言讫舌出三尺。鼻眼两耳并皆流血。七日不语。有伏法师。闻之曰。汝大痴也。一言毁经。罪过五逆。可信大乘方得免耳。乃令忏悔。舌还故入。便举往哲所。唯听大乘。哲之云。亡为建七处八会方广齐。百日既满。即往香山神足寺。足不逾阃。常习大乘。四时每讲华严经。用陈忏谢。贞观十一年四月。在松林坐禅。见有三人形服都雅。请受菩萨戒。受讫白曰。禅师大利根。若不改心信大乘者。千佛出世。犹在地狱。房此重厉。涕血交流。大哭还寺。在讲者房前。宛转呜咽不得能言。以水洒醒。乃更大哭。绕佛忏悔。用此为常。又勤化士俗。造华严大品等各一百部。至十三年三月。佛前礼忏。安然坐化。因此而终。春秋八十余矣。终后七日。林树白色。过此方复焉。斯亦知过能改。诚可嘉也。寺去城五十里。从受归戒七千余人。填赴山河。为建大斋。于墓所三十法师。各开一经。用津灵造。
　　释道英。姓陈氏。蒲州猗氏人也。年十八。二亲重之。便为取妇。五年同床。誓不相触。后遂巡至并洲炬法师下听华严等经。开皇十年。方预缁服。遂入大行山柏梯寺。修行止观。忽然大解。后在京住胜光寺。从昙迁禅师听摄论。迁特赏异之。听讲之暇。常供僧役。因事呈理。既以调心。常云。余冥目坐禅。如有所诣。及开目后。还复常识。故于事务。游观役心。使空有无滞耳。然其常坐。开目如钱。动逾信宿。初无顿睫。后入禅定。稍呈异迹。尝与人争地。忽现僵尸。气绝色变。俄欲膀胀。彼归心启悔。乃言笑如常又入池六宿。卧雪三夕。唯云火灰土坌。诚难测也。一日讲起信论。至真如门。奄然不语。怪往观之。气绝身冷。众知灭想。即而任之。经于累宿。方从定起。又曾亢旱。遂讲华严。以祈甘泽。有二老翁。稍异常人。各二童侍恒来在听。英每异之。后因讯问由绪。答曰。弟子是海神。爱此经故来听。英曰。今既为檀越讲经。请下微雨。神敕二童。二童便从窗出。须臾滂沛。远近咸赖焉。二翁拜谢。倏忽而退。及将终索水。剃洗还坐。被以大衣。告门人曰。无常至也。但不可自欺。即令讲此经贤首偈。至于属纩。令侍人称佛。奄然神逝。贞观十年九月也。春秋八十。初将终感群鸟数万。悲鸣房宇。青衣二童。执华而入。紫气如光。从英身出。腾焰数大。及明露结。周二十里。人物失光。三日方歇。蒲晋山川修行之侣。闻哀屯赴。如丧重亲。又感牛吼鸣流泪不息。断绝水草经七日。将欲藏殓。则下一钁。地忽大震。周十五里。皆大惊怖。又感白虹两道远属龛旋。白鸟二头翔鸣。随送至于龛所。详英道开物悟。慧解入神。故得灵相氛氲。存亡总萃。不负身世。诚斯人乎。
　　释道昂。未详其氏。魏郡人。风神清彻。高尚世表。慧解夙成。殆非开悟。初投于灵裕法师。而出家焉。既而饮沐清化。爱敬亲承。岁积炎凉。齐踪上位。常于寒陵山寺。陶融初教。日照高山此焉。欣属讲华严地论。谅超先哲。又曾登讲之夜。素无灯烛。昂举掌高示。便发晕光。朗照堂宇。大众观瑞。怪所从来。昂曰。此光手中恒有耳。何可怪耶。其福业隆深诚不可度也。化物余景。志结西方。常愿生安养。后自知命极。预告有缘。时未测其言也。期月既临。一无信患。问斋时至未。景次昆吾。即升高座。身含奇相。炉发异香。爰引四众。受菩萨戒。词理切要。听者寒心。时七众围绕。餐承道味。昂举目高视。乃见天众缤纷弦管繁会。中有声。告众曰。兜率陀天乐音下迎。昂曰。天道乃生死根本。由来非愿。常祈心净土。如何此诚不遂耶。言讫便睹天乐上腾须臾还灭。更见西方香华伎乐飞涌而来旋环顶上。举众皆见。昂曰。大众好住。今灵相来迎。事须同往。言讫但见香炉坠手。终于高座焉。春秋八十有九。则贞观七年八月也。道俗共观。崩恸如山。及将殡殓。足下有普光堂等文字生焉。自非道会灵章行符邻圣者。何能现斯嘉应哉。送寒陵山。凿窟为处。经春不朽。端坐俨然。
　　释灵辨。姓李氏。泷西犾道人也。祖龙骧。高齐代。任相州司马。父楞伽。随任洛州录事参军。遂从居洛。辨生而埋照。沉默若愚。八岁始言。言辄聪敏。宗族异之。因名广辨。后以炀帝同讳。改从今称焉。年十丧父。哀毁过礼。伯父干法师愍之。亲自抚育。教以义方。年十三得出家。住胜光寺。干素与昙迁禅师。芝兰允洽。因令亲侍。咨受异闻。辨宿夜研精。俄升堂奥。十八讲唯识起信等论。胜鬘维摩等经。进具之后。日新其德。又讲仁王经十地地持摄大乘等论。然以为一乘妙旨无越华严。遂废敷扬。于终南山至相寺智正法师所。研味兹典。既卒师资之功。备举传灯之业。并采众经。傍求异义。撰疏十二卷抄十卷章三卷。并行于代。属慈恩创构。妙选英[肆-聿+毛]。辨以鹤誉闻天。遂当斯举。然其怀望贞峻中外式瞻。每于崇圣宫鹤林寺德业寺百福殿等。而行受戒法。京城及诸州僧尼。从受归戒者。一千余人。凡讲华严。四十八遍。后因菩提寺讲。便觉不念。寻返慈恩。俄从永化。春秋七十八。即龙朔三年九月五日也。但辨孝姓淳至。出自天真。每讲遇父母恩重之文。未尝不哽塞良久。或因之废讲。其音乐市[門@厘]由来不顾。从小至老。衬衣足靺。并自缝洗。不役门人。弟子或四人已上晨昏参候。若须教诫则命令坐。若其无事。皆起立遂出。须有对问。自称己名。斯亦恭谨教敬之良轨也。
　　释智俨。姓赵氏。天水人也。高祖弘高尚其志。父景申州录事参军。母初梦。梵僧执锡而谓曰。速宜齐戒净尔身心。遂惊觉。又闻异香有娠焉。及俨生数岁。卓异凡童。或累块为塔。或缉华成盖。或率同辈为听众。而自作法师。生智宿殖皆此类也。年十二有神僧杜顺。无何而辄入其舍。抚俨顶谓景曰。此我儿。可还我来。父母知其有道。欣然不吝。顺即以俨付上足达法师。令其顺诲。晓夜诵持。曾无再问。后属二梵僧来游至相。见俨精爽非常。遂授以梵文。不日便熟。梵僧谓诸僧曰。此童子当为弘法之匠也。年甫十四。即预缁衣于时隋运将终。人民饥喂。俨虽童稚杭志弥坚。后依常法师听摄大乘论。未盈数岁。词解精微。常因龙象盛集。令其竖义。时有辨法师。玄门准的。欲观其神器。躬自击扬。往复征研。辞理弥王。咸叹其慧悟。天纵哲人。进具之后。听四分迦延毗昙成实十地地持涅槃等经。后于琳法师所。广学征心。索隐探微。时称得意。俨以法门繁旷。智海冲深。方驾司南。未知何厝。乃至于经藏前。礼而自立誓。信手取之。得华严第一。即于当寺智正法师下。听受此经。虽阅旧闻。常怀新致。炎凉亟改。未革所疑。遂遍览藏经。讨寻众释。传光统律师文疏。稍开殊轸。谓别教一乘无尽缘起。欣然赏会。粗知毛目。后遇异僧来。谓曰。汝欲得解一乘义者。其十地中六相之义。慎勿轻也。可一两月间。摄静思之当自知耳。言讫忽然不现。俨惊惕良久。因则陶研。不盈累朔。于焉大启。遂立教分宗。制此经疏。时年二十七。又七宵行道。祈请是非。爰梦神童。深蒙印可。而栖遑草泽。不竞当代。及乎暮齿。方屈弘宣。皇储往封沛王。亲为讲主。频命府司。优事供给。故使法轮无辍。是所赖焉。然其精练庶事。藻思多能。造莲华藏世界图一铺。盖[葸-十+夕]河之左。古今未闻者也。至总章元年梦。当寺般若台倾倒。门人慧晓又梦。上高幢上侵云汉。幢首宝珠。明如晓日。渐渐移来。入京便倒。俨自觉迁神之候。告门人曰。吾此幻躯从缘无性。今当暂往净方。后游莲华藏世界。汝等随我。亦同此志。俄至十月二十九日夜。神色如常。右胁而卧。终于清净寺焉。春秋六十七矣。时有业净方者。其夜闻空中乐。从西方而来。须臾还返。以为大福德人。往生之验。明晨询问。果知其应也。俨所撰义疏。解诸经论。凡二十余部。皆简略章句。剖曜新奇。故得其门寮其寡矣。门人怀齐贤首。近永隆年中。雍洲长安县人。廓神亮梵行清净。因忽患暴终。诸天引至兜率天宫。礼敬弥勒。有一菩萨。语亮云。何不受持华严。对曰。为无人讲。菩萨曰。有人见讲。何以言无。亮后再苏。具向薄尘法师。论叙其事。以此而详。首之弘转法轮。亚迹参微矣。怀济秀而不实。早从冥穸。大周圣神皇帝。植道种于尘劫。当乐推于亿兆。大云授记。转金轮而御之。河图应录。桴玉鼓而临之。乃圣乃神。运六神通而不极。尽善尽美。畅十善化于无边。解网泣辜。超夏轹殷。于是环块襄城于汾水。方智日于锱铢。是以摩顶至踵。驰精十力。捉发吐哺。委质四依。铸铣雕檀。霞镜千门之里。乘杯振锡。雾集九重之内。虽汉魏殊感梁齐深信。亦何足以言乎。尔其辟龙宫之宝藏。迓象扉之雄俊。则日月相继。岁时不绝。赞颂佛德。歌咏法言。则弦管流溢。翰墨繁积矣。以永昌元年正月七日夜。敕僧等。于玄武北门。建立华严高座八会道场。阐扬方广妙典。八日僧尼众等数千余人。共设齐会。当时有司藏冰。获瑞冰一段。中有双浮图。现于冰内。高一尺余。层级自成。如白银色。形相具足。映彻分明。敕以示诸僧等。大众惊嗟。悲忻顶礼。咸称圣德所感。实为希有瑞矣。御因制听华严诗并序。其词曰。暂因务隙。听讲华严。观辨智之纵广。睹龙象之蹴踏。既资熏习。顿解深疑。故述所怀。爰题短制。其词曰。法席开方广。缁徒满胜筵圣众随云集。天华照日鲜。座分千叶华。香引六铢烟。钟声闻有顶。梵响韵无边。一音宣妙义。七处重弘宣。唯心明八会。涤体三禅。既悟无生灭。常欣佛现前。于是莲华世界。注海印之波澜。微尘刹土。入因陀罗之网。圣上万机之暇。哀矜兆庶。朗七觉以悟迷津。扬四辨而惊龙俗。玄门造极。跨域中而独秀。精义入神。轹系表而孤峙。一音演妙。实是闻所未闻。七处弘宣。诚为见所不见。岂与夫马皇赞易[利-禾+登]后通诗。可同日而言也。　　·魏洛都融觉寺昙无最法师
　　·魏北台意法师(有疏不知几卷)
　　·齐林庐山供塔僧远禅师
　　·齐摄山栖霞寺僧法师
　　·齐邺中昙遵法师(疏七卷)
　　·齐邺下总持寺慧顺法师
　　·齐蜀郡齐后山齐兴寺玄畅法师
　　·齐邺西宝山寺道凭法师
　　·陈摄山止观寺诠法师
　　·陈扬都兴皇寺法朗法师
　　·陈扬都大禅众寺慧象法师
　　·陈钟山耆阇寺安廪法师
　　·隋西京大兴善寺洪遵法师(疏七卷)
　　·隋西京禅定道场昙迁法师(撰明难一品疏)
　　·隋西京净影寺慧远法师(有疏七卷未成未讲)
　　·隋终南山至相道场静渊法师
　　·隋江都慧日寺慧觉法师
　　·唐京师延兴寺吉藏法师
　　·唐常州建安寺智琚法师
　　·唐终南山至相寺智正法师(有疏十一卷)
　　·唐越州弘道寺慧持法师
　　·唐京师清禅寺慧赜法师
　　·唐襄州光福寺慧璇法师
　　·唐京师普光寺光觉法师(有疏十卷)

　　右诸德并博综群艺。兼弘斯典。或伪谦业藏用。或有志未从。既非专业。又无祥瑞。故直录附之于此。庶知怀兹道者。兰芬靡绝焉。

　　华严经传记卷第三

　　文永十二年(乙亥)正月中旬之候。为听闻五教章三十讲。暂栖息梅尾高山寺之处。自彼寺住侣惠日房辨清之手。借得华严经五卷。点本之间。喜悦铭肝之余。下向南都之后。誂能书之辈令书写。此传之内。当卷者。表誂中川净觉房朝酉。里誂春日山麓四恩院愿忍房觉玄。令书写之。彼院家院主如圆房朝海令付假名并指姓毕。此假名姓里书者。土御门大纳言入道显定卿之所记录也。即以彼禅门自笔之点本写之。可为无双之证本也而已。
　　建治元年(乙亥)六月一日(末时)于东大寺尊胜院新弥勒堂。令写本等奉读之毕。前权僧正宗性。听众。良晓得业。庆实法师。谈义之后。即于当院家新学问所。为后览记之。右笔华严宗末叶半僧宗性。年龄七十四。夏腊六十二。
　　抑此料纸者。去文永三年之历暮秋九月之候。后嵯峨天皇所降赐也。不虑之朝恩面目顿余身之间。渐渐取出之。以写如此之要书耳。


　　华严经传记卷第四

　　　　京兆崇福寺僧沙门法藏集

　　讽诵第七

　　·释普圆
　　·释普济
　　·释辨才
　　·释慧悟
　　·释昙义
　　·苑律师
　　·中天竺日照三藏
　　·居士樊玄智
　　·于阗国沙弥般若弥迦
　　·京师人姓王(失名)
　　·比丘尼无量


　　转读第八

　　·释法念
　　·释法安
　　·释普安
　　·释解脱
　　·释明曜
　　·师子国沙门释迦弥多罗(此云能友)
　　·居士高义成
　　·释弘宝


　　讽诵第七

　　释普圆者。不知其氏族也。声议所述。似居河海。周武之初。来游三辅。容貌魁梧。无顾弘缓。有大夫之神采焉。多历名山大川。常以头陀为志。乐行慈救。利益为先。人有投者。辄便引度。示语行门。令遵苦节。常诵华严一部。依之修定。用心弥到。不觉经过晨夕。有时乞食。暂往村聚。多依林墓。摄静思惟。夜忽有鬼来。形极可畏。四眼六牙。手持曲棒。身毛垂下。径至其前。圆开目详睹。都无惧色。不久便退。其例非一。有人从圆乞头。将斩与之。止而不取。转复乞眼。方欲剜施。又复止之。便从之索手。遂系腕著树。齐肘斩而与之。心闷委地。因斯卒于郊南之樊川也。道俗哀慕。如丧考妣。分其阇维之骨。数处各修塔焉。
　　释普济。雍州北山人也。初出家依止圆禅师。业行精苦。独处林野。不宿人代。跏坐修禅。至于没齿。栖迟荒险。不避豺虎。虽游浪物表。手不择卷。恒诵华严一部。依而结业。两日一遍。以此为常。其声调雄。亮闻于哩外。曾用心苦。至乃呕血数斗。废诵绝食。经于三日。同道者哀之。将备汤药。济曰。经言世医所疗治。虽差还复生。如来所治者。毕竟不复发。何用(云云)。于此乎。乃沐浴洁净。严具香华。礼十方佛。抗声高诵。遂平复如故。自佛法沦废。便投太白诸山。行不裹粮。依时啖草。咀嚼咽饮。都不为患。愿像教一兴舍身供养。修普贤行生贤首国。开皇之始。大阐法门。思愿既满。即事舍。引众集于灰谷之西崖。广发弘誓。自投而殒。远迩顿赴。充于岩谷。为建白塔于高峰焉。通师(云云)。
　　释辨才。未详其氏。幼而出家。师事裕法师。咨承教义。以华严至典众称玄极。驰精挹玩。莫得其涯。慨障累萦缠。将加启忏。乃别护净。造香函盛经顶戴。旋绕历于三载。遂梦。普贤菩萨。指授幽深。因忽诵得其文。始终如镜。才既感兹圣助。厉自其常。于是义理兼通。时开导利。后不知所终。又有僧。失其氏讳。见才嘉瑞。爰发深衷。因习顶戴。承文殊师利庇景清凉。心祈圣力。时游礼谒。来往周旋。经初不舍。每辄以三椅杖。置经于上。烧香顶拜。跏坐其下。思择希微。以为恒务。凡一十七年。所感同前。函今见在。其时汾州抱腹岩。有沙弥名慧求。亦于塔中。顶戴此经。三载之后。文义俱晓时则号此塔。为华严也。
　　隋禅定道场释慧悟。共一僧同志游涉。隐遁终南。一受华严。一持涅槃。木食岩栖。经于多载。各专其业。无辍晨昏。忽有一人。无何而至。拜讯既讫云。请一师就家起供。二德相推。彼人曰。望请华严法师。其僧乃整严衣钵。与彼相随。前行不远。僧问。檀越家在何处。答曰。在此正南。僧曰。南唯山涧。讵有村落。答云。弟子是此山神。宅居岩壑。请师勿怪。僧虽惊惕心怪非常。然犹摄石崎岖。僶而进。神曰。师受持华严。未得神通耶。答未得。神即捧僧。以腾空俄至所居。忽见绮宇华堂非常壮丽。庭罗珍馔。供拟千僧。将至斋时。神乃延僧。处之高座。僧曰。更有僧不。神曰。大有。须臾当至。僧曰。贫道夏腊既卑。不应此座。神曰。师受持华严。理宜尊胜。俄见异僧执锡持盂飞空降趾。数过五百。不知何从。其僧惊起将欲致礼。并皆不受云。请莫起动。师既受持华严。即是我等。所尊敬处。各自默然食讫。飞空而去。莫测所之。唯独此僧。罔知攸适。僧告神曰。幸愿檀越。垂示来途。其神庭内有十余小儿。状可三岁。露形游戏。神语童曰。汝等一人。供侍法师。诸童相推。踟蹰未进。神励声呼之。一童子便即依命谓僧曰。请师开口。既视口中乃云。师大有病。童遂取手爪上垢。投僧口内。须臾复云。师更开口。见已言曰。师病略尽。童即踊身。飞入僧口。果是药精。僧遂得仙。神曰。劳师降重。更无厚供。以此轻酬。幸不怪啧。僧曰。惭愧檀越。言不能尽。受持功德。并用资薰。于是执别。飞腾云际。还至旧处。跏座空中。遥语同侣曰。余华严经力。蒙致仙药。人仙位别。不可同居。共住多时。幸施欢喜。当来之世。相见佛前。于是凌空杳然远逝。其所诵本亦随同往。莫知所在。有五众禅师道树者。禅门高行。义学所宗。具说其事云。所亲委曲。
　　隋释昙义。并州人也。幼而出家。住十力寺。坚持禁戒推诸代务。苦节头陀。常居五台山。愿依文殊大师策修胜业。每日诵法华两遍。读华严一帙。以此为恒。如是因修。积有年稔。后与弟子昙训。游历诸台。礼拜供养。因至南台。见一比丘尼。莫知名号。布衣疏素。仪貌清雅。至其所居。廓无屋宇。唯见坐处。四周竖材橛。拥草为筵。筳以当首座。于中跏坐。义遂叙致暄凉。因问作何行业。尼答。唯诵华严。义便请闻之。尼云。今与大德。僧尼有异。日既将嚑。不宜在此。请往谷南。止于石室。义乃踌躇未去。尼将自起避之。义曰。意望闻听华严。是以迟疑恋仰。尼曰。但至彼宿。应亦得闻。义遂依言。至彼石室。相去隔谷。可五六里。烧香遥供。便闻尼诵华严。声韵分明。犹如咫尺。初诵第一。遥见尼口两吻出光。将至二轴。其明转盛。至第三已去。光遍山谷如昼日。遥见尼形。有同对面。后至五更。两帙方毕。后遍诵至第六帙。其光渐收。经彻之际。光亦收尽。义等暨于旦日。赍持香华。以申供养。广发弘愿。礼别而归。后与诸人。再更寻求。莫知所在。昙义弟子昙训。后至京师太原寺。向贤首法师亲说。
　　京师延兴寺苑律师。德行精苦。坚持禁戒。以贞观年中。途经灞桥。舍于逆旅。日既将夕。因而寓宿。俄有异僧仪服粗弊同至。主人别房而止。遂命淳醪良肉快意饮啖。律师行洁冰霜。勃然耻秽。其僧食已。乃漱以灰豆。闭户居室。诵大方广佛华严经。俄顷之间。一轴寻毕。苑乃束身。抱愧则伫玄音。未至五更。便终六帙。苑深自悔啧。抱悲泣交怀。入房礼忏。因而分诀。不告名字。莫知所之。
　　日照三藏又说。尝游南天竺国。止一伽蓝。名堀忧遮。此名雁也。见彼寺诸德。并受持华严。因问。此伽蓝何因取名于鸟。彼僧对曰。昔有一比丘饮啖。同俗每诵华严。以为己业。命终之后。由破戒故。生南海作一雁。身大可三丈。犹作人语。诵经不辍。时有一清信士。泛海采宝。忽值恶风飘船覆没。唯执片版。遇止一洲。衣粮俱绝。怀忧而住。忽闻树上有诵经声。即便候听。乃见一雁诵华严经。怪叹良久。遂赞言。善诵善诵。雁闻赞声。即下树语人云。汝能为我。造僧伽蓝不。答云。我身命不济。何能造寺。雁曰。汝若能作。当附贵宝送尔还乡。人曰。如言甚善。雁遂负人于背。飞至宝山。此人识宝。乃多采诸珍。同附雁背。飞空越海。送于天竺。至岸而下。雁云。愿君为我。造僧伽蓝。还用我名。以题寺号。信士既愧深恩。衔悲而别。奉其珍物。以事启王。王乃封邑五百户。令为造寺。由是以雁为名也。
　　樊玄智。泾州人也。童小异俗。愿言修道。年十六舍家于京师城南。投神僧杜顺禅师。习诸胜行。顺即令读诵华严为业。劝依此经修普贤行。又服膺至相寺整法师。入终南山。温习斯典。遂得一部周毕。后每诵经。口中频频获舍利。前后相仍凡数百余粒。随身供养。分施诸人。名山胜地。无远必造。后因游止坊州赤沙乡。村北谷有山焉。去村三里。于中有石窟。学道者所居。智止其中。二十余载。昼诵华严。夜修禅观。优游岁。以此为恒。诵经之际。每有杂类鸟兽。咸萃林中。寂然无声。以听音德。豺虎猛兽。时亦驯伏。尝为恶人劫集。推坠岩下。虽悬岸百仞。宛然无损。至永淳元年。人见龛内有光。怪往观之。乃见居士久从迁化。众共出之。光乃随灭。焚尸起塔。时年七十余。
　　于阗国有一沙弥。名般若弥伽薄。有戒行每诵华严。以为恒业。既历年岁。屡感灵祥。时忽有二人。来至其所。礼拜问讯。合掌侧住。沙弥怪其形异。问所从来。遂以手指天答云。弟子只在彼处。因引沙弥至静处。窃谓曰。诸天令遣弟子奉请法师。沙弥惊惧。回惶无已。天曰。愿起慈心。勿生恐怖。请师闭目。沙弥僶俯。因从之。遂被此天持至天上。乃见楼殿宏丽焕烂非常。天主跪而请曰。诸天今与修罗斗战。屡被摧衄。今屈法师。诵华严经。引天兵众。希仰法力。令我天众克彼修罗。沙弥如其所请。乃乘天宝辂。执天幢幡。心念华严微妙经典。寻诸天众对彼勍敌。修罗见之自然溃散。既退之后。诸天欣悦。咸云。任法师所愿。我当与之。沙弥云。我不求余。愿唯无上菩提。诸天谢曰。如师大愿。诚非我力。未审。法师更求何事。答云。余非所愿也。凡经少时。遂则送归本乡。所有衣服。皆染天香。郁烈氛氲。终身不灭。其后数载。右胁而卧。无疾而终。自云。得生净佛国土。永昌元年二月四日。于阗国三藏法师。因陀罗波若。在神都魏国东寺。亲向沙门贤首说之云。此事经今三十五年矣。
　　文明元年京师人。姓王。失其名。既无戒行。曾不修善。因患致死。被二人引。至地狱门前。见有一僧云。是地藏菩萨。乃教王氏。诵一行偈。其文曰。若人欲求知三世一切佛。应当如是观。心造诸如来。菩萨既授经文。谓之曰。诵得此偈。能排地狱。王氏尽诵。遂入见阎罗王。王问此人。有何功德。答云。唯受持一四句偈。具如上说。王遂放免。当诵此偈时。声所及处。受苦人皆得解脱。王氏三日始苏。忆持此偈。向诸沙门说之。参验偈文。方知是华严经第十二卷夜摩天宫无量诸菩萨云集说法品。王氏自向空观寺僧定法师说云。然也。
　　比丘尼无量。俗姓闵氏。京兆长安人也。家风修善。阖门蔬食。并诵经典。无辍晨昏。母赵氏初梦。一梵僧持二金果。授而谓之曰。与尔良种。宜善护持。因有娠焉。遂诞无量。性戒天全。情欣出俗。年十一。其姊教诵般若观音等经。略无开悟。无量深自惭耻。后改授华严。持卷披文。有如宿习。日诵五纸。以自勉勖。未盈三月。二帙便了。后因勤励损心。更婴他疾。停诵累年。情深悔恨。遂于佛前。焚香立愿。誓持华严行菩萨道。因即瘳愈。所祈获遂。讽诵忘疲。年甫十八。一部都毕。温习积稔。尤更精进。至永淳二年有诏度人。其家男女五人出俗。无量住道德寺。弟慧嵩年十四。又诵涅槃一部。住慈悲寺。二果之梦。将非其事乎。自外三人各诵诸经。数百余纸。道俗咸共奇之。以为希有。无量既入道。已后志节弥坚。每诵华严。三日一遍。以为恒业。尽受具戒。苦行愈殷。不服缯纩。唯衣布叠。不受僧利。不食僧厨。六时礼忏。三业无替。加以立性温和。志怀慈爱。每见诸贫病。莫不深思悲慜。有道之徒咸叹曰。虽是女人。斯则丈夫所难及也。

　　转读第八

　　释法念。姓王氏。大原之茂族也。年三十出家。性简傲喜游。放颇从习。众莫齿之。尝梦。入幽司具受楚毒。及觉转念悛革。而未知津向。时遇沙门智炬等。频冒冥感。遂专诚转读不息晨昏。每一执经。涕泣横坠。若此者三载于兹矣。后忽眉毛堕落。疮疾遍身。念弄庆交襟。欣斯现受。大设施会。以答神功。勤加转读。复经三载。乃身疮渐愈焉。念自尔广劝士俗。依之忏洗。缮[門@免]之家。十室而九。年六十有八。终于所住。
　　释普安。姓廓氏。京兆泾阳人。小年依圆禅师出家。苦节损削世务。而性在和忍。不喜怨酷。或代执劳役。受诸勤苦。情甘如荠。恐其事尽。晚投蔼法师。通明三藏。常业华严。读诵禅思。依之标拟。周氏灭法。栖隐兮终南山之楩梓谷西岐。深林自庇。廓居世表。洁操泉石。连踪巢甫。又引静渊法师。同止林野。转择幽奥。资承玄理。加以遵修苦行。亡身为物。或露形草莽。施诸蚊虻。流血被身。初无怀惮。或委身卧尸。用施豺虎。望存生舍。以祈本志。而虎豹虽来。皆嗅而不食。常怀耿芥。恨不副其情愿也。于时天地既闭。象教斯蒙。国令严重。不许逃难。京邑名德三十余僧。避地终南。投骸未委。安乃总召翔集。洲渚为心。幽密安处。自在显露。自行乞索。不惧严诛。故得衣食俱丰修业无废。乱世知士。安其谓欤。时有重募。投获一僧。赏物十段。有人应募来欲执安。安则慰喻曰。观卿贫煎。当愿相给。为设食已。俱共入京。帝语此人曰。我国法急不许道人民间。尔复助急。不许山中。若尔遣他。何处得活。朕观此道人。神采志气。非苟求活者。宜放入山。不须捡挍。尔后屡遭擒访。获免如前。时蔼法师。避难在义谷杜映世家。堀窑藏之。安被放还。因通礼觐。蔼曰。安公神志绝伦。不避强御。盖难及也。安曰。今蒙脱难。乃惟受持华严力耳。凡所祈诚。莫不斯赖。因请蔼还山。亲自经理。四远承风。投远非一。蔼乃与安。更开其所住。具如别传。隋文创历。佛教大兴。广募遗僧。依旧安置。时楩梓一谷三十余人。应诏出家。并居官寺。唯安欣兹重复。不为名驰。依本山居。守素林壑。时有清信士。于子午豹林两谷合涧之侧。结茅凿窟。延而处之。初有大石。正当其上。恐下损屋。将欲转之。安念曰。愿移余处。莫损龛舍。石遂迸避余所。众怪叹。安曰。华严力也。龛东石壁涧左。有素头陀者。乡川巨害。纵横非一。阴嫉安德。思将诛殄。与伴三人。持弓挟刃。攘臂挽弦。将欲放箭。箭不离弦。弓不离手。怒眼舌噤。立住经宿。唯得出声唤叫而已。行路闻之。远近云会。乡人稽首。归诚谢焉。安曰。余了不知。盖华严力也。若欲除免。但令忏悔。如语教之。方蒙解脱。又龛西魏村张晖者。以盗为业。夜往安所。私取佛油瓮受五斗。背负而出。既至院门迷昏失性。若有所缚。不能动转。眷属乡村同来为谢。安曰。余不知盖华严力乎。语令忏悔。扶取油瓮。如语得脱。又龛南张卿者。来盗安钱。袖中持去。既造家内。写而不出。口噤无言。乡人家室。将其归忏依经遂免有程廓村程晖和者。颇怀信向。恒来安所。听受法要。因患致死。已经两宿。缠尸于绝向欲棺殓。安时先往[邱-丘+雲]县。返还在道。行达西南之德行寺。东去晖村五里。遥唤程晖和何为不见迎耶。连唤不已。田人告曰。和久死矣。何由迎也。安曰。斯乃浪语。吾不信之。寻至其村。厉声大唤。和遂动身。傍亲见之。乃割绳令断。安入其庭。又大唤之。和即屈起。匍匐就安。令屏棺除器。覆一筈筌。以当佛坐。令和绕旋。寻服如故。更寿二十许载。后遇重病。来投乞救。安曰。放尔。游荡非吾知也。便遂命终。时安风声摇逸。请谒肩随。兴建福会。每多通感。有昆明池北白村老母者。病卧床枕。先喑百日。指撝男女。思见安形。子念母意。请安至宅。病母既见不觉下迎。言问起居。奄同常日。遂失病所在。于时声名更振。村聚齐集。各率音乐。巡家告令。欲设大齐大会。村中白遗生者。家途壁立。而有四女。妻著弊布齐膝而已。四女赤露迥无条线。大女名华严。年已二十。唯有粗布二尺。拟宛布施。安引村众。次至其所居。愍斯贫苦。遂度而不入大女思念。由我贫煎。不及福会。今又不修。当来倍此。周遍求物。阒耳不从。仰面悲号。遂见一把乱[禾*米]用塞明孔。挽取抖捒。得谷十余颗。采以成米。并将前布。拟用随喜。身既无衣。待至夜暗。匍匐而行。趣斋供所。以前施物。遥掷众中。十余粒米。别奉炊饭。因发愿曰。女人穷业。亦自昔种得。竭贫行施。用希来报。以十余粒黄米。投饭甑中。必若至诚。贫业尽者。当愿所炊之饭。变成黄色。如无所感。命也奈何。作是誓已。掩泪而返。于是甑中。五石米饭。并成黄色。大众惊嗟。未知所以。周寻缘构。乃云。白遗生女之愿力也。斋会之齐率。获粟十斛。寻用齐之。安等后以事闻奏。遂得度华严。出家住寺。终身受持华严经也。安居处虽隐。每行慈救。年常二社。血祀者多。周流救赎。劝修德义。遂使不杀之邑十会而九焉。尝于龛侧村中。缚猪三头。将如烹宰。安闻往赎。社人恐不得杀。求价十千。安曰。贫道见有三千。可以相与。众各不同。更相忿竞。忽有小儿羊皮裹腹。来至社会。助安赎猪。既见争竞。因从乞酒。行饭行舞。煌焜旋转。合社老小眼并失明。须臾自隐。不知所在。安即刀自割肉告曰。此彼俱肉耳。猪吃粪秽。尔尚啖之。况人食米。理岂不贵也。社人闻见。一时同放。猪既得脱。绕安三匝。以鼻喙触。若有喜谢之仪。故使郊之西南五十里之内鸡猪绝祀。乃至于今。其感发慈善。皆此类也。性多诚信。乐读华严。一钵三衣。累纪弥励。开皇八年。频敕入京。为皇储门师。长公主营建静法寺。后住延兴寺。名虽帝宇。常寝岩阿。以大业五年十一月五日。终于静法禅院。春秋八十遗。骸于终南。起塔在至相寺之侧矣。
　　释法安。姓彭。安定鹑孤人。少出家。居大白山九陇精舍。慕禅为业。粗食弊衣。卒于终老。开皇年中。往江都造晋王。王一见如旧。处之于慧日道场。王法游履。必请以随之。驾幸太山。时遇无水。安以刀刺石。忽焉奔注。王嗟叹问云。何力。答王力也。初与王入谷。见一僧著弊衣。乘白驴而来。王问何人。答斯朗公也。及至神通寺。见一神状甚郁伟。在讲堂上。凭鸱吻下观人众。王又问之曰。大白山神。从王者也。时人号为三百岁。其眠竟不施枕。头无委曲延首床前。口辄涎流。或至斗许。未知其故也。尔后诸奇。未遑广录。大业之始。帝弥重之。威轹王公。见皆屈膝。行路道俗。敬之若神。又往五台等名山。观礼圣迹。并召请隐逸。以裨皇化。慧日道场。二千余人。四事资须。幸安而立。帝又于东都。立宝道场。特延安亦于中树业。安每读诵华严。遂积寒暑。或云。普贤境界。常现吾前。又入九陇山。可百余里。于石室内。镌写华严。因即号为华严堂也。至大业十一年。无病而终。春秋九十八矣。帝令送柩于大白。今坟域存焉。士俗怀之。立像祈福。其镌经之处。峰崖幽险。近智以守见不之。之者以路绝莫晓也。
　　释解脱。俗姓邢。代郡五台县人也。七岁出家。志业弘远。初从介山之右抱腹岩慧超禅师。询求定舍。超特有知人之鉴。识其成器。告众曰。解脱禅习冲明。非尔徒所及。勿同常辈令其执僧役也。脱未几而启悟凝深略尽涯极。年十八乃博访群宗。畴咨硕德。新闻旧解。并升堂奥。具戒之后。复精练毗尼。俄反故居。于五台西南之足佛光山。立佛光精舍。依之综习。脱常诵法华。又每读华严。晓夜无辍。后依华严。作佛光观。屡往中台东南华园北古大孚寺。求文殊师利。再三得见。初则礼已寻失。后则亲承言诲。告脱云。汝今何须亲礼于我。可自悔啧。必悟解耳。脱敬承圣旨。因自求乃悟无生。兼须法喜。遂慨兹独善。思怀广济。祈诚大觉。请证此心。乃感诸佛。见说偈曰。诸佛寂灭。甚深法广劫修行。今乃得。若能开晓此法眼。一切诸佛皆随喜。脱更问空中。寂灭之法。若为可说得教人耶。诸佛即隐但有声告曰。方便智为灯。照见心境界。究竟真实法。一切无所见。又尝本洲都督。请传香戒。法化既毕。将事东归。都督及僧徒。送至东城门首。日将嚑夕。脱恨不得烧香供养。蹙踖惭愧。忽闻城上有声曰。合掌以为华。身为供养具。善心真实香。赞叹香烟布。诸佛闻此香。寻声来相度。众等勤精进。终不相疑误。时脱独闻此声。弥加勇猛。自尔之后。证入逾深。高山景行。是焉欣属。于是远近辐凑。请益如流。咨承教诲日。盈三百。既而大树爰集。有待成劳。乃策兹四众。俱令一食。其房宇褊隘。露坐者多。遂使瓶钵绳床映满山谷。脱恂恂善诱随事指撝。务改其所滞。略无常准。故游门之伍。莫或窥其庭隩也。然足不出寺。垂五十年。学成禅业者。将余八百。自外希风景。漱波澜复过乎数倍矣。余每寻传记。多见古人。虽衡岳慧思十信。显其高位。台山智者五品。标其盛烈。至于奖训门人。使成其羽翼者。未有如斯之众也。若非行位超绝。俯迹同凡。必是妙德加持。助其弘诱耳。又恒岳之西。清凉东南。俗名之大黑山。有清信女。先来盲目。常独在山中坐禅。恒洲道俗。每六斋日。常赍香华珍味。来就供养文殊师利。于正食时。忽闻空曰。五台佛光山内。文殊师利菩萨。在彼教化。汝可往彼。必得悟道。亦并同闻。莫不欣咏。则依空告。驰往佛光。其间险阻二百余里。盲女抗手先登。初无引示。脱见之惊起即受深宗。据斯以言。脱或大圣之权迹耳。及将终命。知已诸德经宵款别。夜有大虫。至脱恒所饮泉。悲号良久。到明日中时。如常剔落。礼拜僧众。讫还本禅房。端然坐化。时年八十一。贞观十六年也。道俗哀恸。若丧所天。即于寺内。凿龛而处。龛面西向。开咫尺双扉。至今观之。俨如生也。脱未终。尝谓亲里曰。我没后当有大人显我名也。清凉之号于兹复兴。及今上麟德元年九月。敕会昌寺沙门会颐果毅甄万福。送衲袈裟。奉其遗阴。并向诸台。供养圣迹。自遐迩归心之士。莫不永怀斯地。远验脱言信矣。
　　释明曜。未详姓氏。少出家与解脱禅师。颇同游处。而师友事之。谦撝柔顺。未尝见喜愠之色。常读法华。又披阅华严。手不释卷。老而弥笃。形长七尺。言令抑扬。又依脱禅师。习佛光观。尝绝粒随脱。往大孚寺。祈请文殊师利。到华园北。遇一大德容服异常。从王子烧身谷出。徐徐直进。至大孚寺东佛堂南。将欲东趣。曜欣跃战惧。时步而前望。亲承接足。尽其诚敬。未至数尺。而忽失之。悲慨良久。弥增勤厉。西京会昌寺沙门会颐。奉敕往五台之日。亲承顶礼。时年一百六岁。而神彩无坠焉。不知其所终也。
　　师子国长季沙门。释迦弥多罗者。第三果人也。此土云能友。麟德之初。来仪震旦。高宗天皇。甚所尊重。请在蓬莱宫。与长年真人怀化大将军。同处禁中。岁余供养。多罗请寻圣迹。遍历名山。乃求往代州清凉山。礼敬文殊师利。尝至京师西太原寺。时属诸僧。将转读华严妙典。乃命译语问云。此是何经。答是华严。多罗肃然改容曰。不知此处亦有是经耶。合掌欢喜。赞叹久之而言曰。此大方广功德难思。西国相传。有人以水盥掌。将读此经。水之所沾洒。及虫蚁。因此舍命后得生天。何况受持读诵。盖不思之福也。
　　高义成。晋洲临汾县人也。家风信奉。乡邻推挹。以咸享四年二月。于洪洞县贤劫寺。请华严经。于家内塔中。转读日正中时忽有奇光。如日照镜中。华于壁上。久之方歇。次第二遍光。照佛堂周于四壁。由是远近同观。莫不叹其感征也。
　　文明元年。天竺梵僧三藏法师日照。在京师西太原寺翻经之。次云。至南天竺国。近占波城。有一僧伽蓝。名毗瑟奴(人名也)于中有诸头陀僧等。并小乘学。后忽有一大乘法师。持华严经一帙。来至其处。小乘诸师。既不相敬。彼大乘师。乃留帙而去。不知所适。诸小乘学者。情尽不信。遂持此经帙。投之井内。后数见井中。光辉焕赫。上冲于外。有同烈火。以物钩漉。果得华严。虽久在水中。都不沾湿。小乘学等。便信此经是佛所说。犹将不及小乘。遂置在小乘经律之下。及至明旦。辄见在上。乃诃诸群小。谁复辄移。对云元无人动。乃还置下。明又如初。复在其上。若此者数焉。小乘诸德。咸大惊嗟。方知此经过于己学。以身投于地。宛转号泣。忏谢回心。专共授持。华严一经。盛于此国。诸小乘辈举宗归敬。同深信焉。
　　释弘宝。不知其氏族。居淄州邹平县蔡丘之南。十八出家。住弘真寺小患瘿。后时转剧。救疗莫愈。遂大如斗。于是首不能俯。视唯天外。骤雨飘风。流入鼻口。饮食渗漱。非意艰辛。岂直亲邻轻鄙。亦乃自怀悲毒。年三十五。忽遇一僧。教读华严。除其宿障。宝乃精心恳志。晓夜披寻。忏洗六时。方祈百遍。至四十余遍。夜梦。有人手执利刀割瘿将去。觉后数日瘿上生疮。疮作脓头。大如枣许。以手微按。出脓数合。日日如之。向经三月。自尔疮瘿渐消。卒就平服。则咸享二年之首也。宝及门人弘轨法律等。悦浮生之再造。感圣力之冥通。悲庆交襟。罄舍衣钵。敬写此经一部。转读受持。日不暇给。数岁之间。方终本愿。于是远近愿心。共弘兹典也。

　　华严经传记卷第四

　　文永十二年(乙亥)正月中旬之候。为听闻五教章三十讲。暂栖息梅尾高山寺之处。自彼寺住侣惠日房辨清之手。借得华严传五卷。点本之间。喜悦铭肝之余。下向南都之后。誂能书之辈令书写。此传之内。当卷者。表誂当寺下野公瞻惠令书写之。假名并姓誂同宿大夫之庆实令付之。里书者。主同年四月二十五日(酉时)于东大寺尊胜院新学问所手自书写之毕。及老耄之间虽眼肿手振。犹励拾萤之勤。恳记飞鸟之路耳。此假名姓里书者。土御门大纳言入道(显定卿)之所记录也。即以彼禅门自笔之点本写之。可为无双之证本也。
　　建治元年(乙亥)六月四日(午时)于同院家新弥勒堂。合写本等奉读之毕。前权僧正宗性。听众。良晓得业。庆实法师。谈义之后。即于当院家新学问所。为后览记之。右笔华严宗末叶行道僧宗性。年龄七十四。夏腊六十二抑此料纸者。去文永三年之历暮秋九月之候。后嵯峨天皇所降赐也。不虑之朝恩。面目顿余身之间。渐渐取出之。以写如此之要书写。


　　华严经传记卷第五

　　　　京兆崇福寺僧沙门法藏集　　·书写第九
　　·杂述第十


　　书写第九

　　·魏安丰王延明中山王凞
　　·释德圆
　　·释法诚
　　·释修德
　　·唐朝散大夫孙思邈
　　·居士康阿禄山

　　魏安丰王延明中山王熙。并以宗室。博古学文。俱立道场。斋讲相续。以香汁和墨。写华严经一百部。素书金字华严一部。皆五香厨。四宝函盛。静夜良辰。清斋行道。每放五色神光。照耀台宇。众皆共观。倍更发心。
　　释德圆。不知氏族。天水人也。少出家。常以华严为业。读诵禅思。用为恒准。周游讲肆。妙该宗极。钦惟奥典。希展殷诚。遂修一净园。树诸谷楮。并种香草杂华。洗濯入园。溉灌香水。楮生三载。馥气氛氲。别造净屋。香泥壁地。洁檀净器浴具新衣。匠人齐戒。易服入出。必盥[口*敕]熏香。剥楮取皮。浸以沉水。护净造纸。毕岁方成。别筑净基。更造新室。乃至材梁椽瓦。并濯以香汤。每事严洁。堂中安施文柏牙座。周布香华。上悬缯宝盖。垂诸铃佩。杂以流苏白檀紫沈。以为经案。并充笔管。经生日受斋戒。香汤三浴。华冠净服。状类天人。将入经室。必夹路焚香。梵呗先引。圆亦形服严净。执炉恭导。散华供养。方乃书写。圆跪运想。住目倾心。才写数行。每字皆放光明。照于一院。举众同见。莫不悲感。久之方歇。复感神人执戟现形警卫。圆与书生同见。余人则不睹焉。又有青衣梵童子。无何而至。手执天华。忽申供养。前后灵感。杂沓相仍。迄经二岁。书写方毕。盛以香函。置诸宝帐。安彼净堂。每申顶谒。后因转读。函发异光。至于洁敬。事绝今古。若兹征瑞盖亦罕俦。此经遽相付授。至今五师。后人入净转读。时有灵应。今在西大原寺僧贤首处。守护供养焉。
　　释法诚。俗姓焚氏。雍州万年县人。幼出家。每以诵华严为业。因遇慧超禅师。隐居蓝谷。高山仰止。窃有庶几。遂屏嚣烦。披诚请益。后于寺南岭。造华严堂。添洁中外。方就抄写。其堂瓦及泥。并用香水。皆诚自[跳-兆+丞]踏。庄严既毕。乃洁净图画七处八会之像。又访召当时工书之人。弘文馆学士张静。每事清净。敬写此经。诚亦亲执香炉。专精供养。乃至一点一书。住目倾心。然施慧殷重。纸。酬钱五百。便感瑞鸟。形色非常。衔华入堂。徘徊旋绕。下至经案。复上香炉。其经写未终。后方更续。更续之日。鸟又飞来。复造宝帐香函。莹饰周修。自尔精心转读者。多蒙感祐矣。
　　唐定州中山禅师释修德者。不知氏族。苦节成性。守道山林。依华严经及起信论。安心结业。摄念修禅。于永徽四年。诚方广。因发大心。至精抄写。故别于净院。植楮树凡历三年。兼之华药。灌以香水。洁净造纸。复别筑净台。于上起屋。召善书人妫州王恭。别院斋戒洗。浴净衣。焚香布华。悬诸幡盖。礼经忏悔。方升座焉。下笔含香。举笔吐气。每日恒然精勤无怠。禅师躬自入净。运想烧香。笔翰之间。并专心目。因修若是。迄于终始。每写一卷。施缣十匹。迄成一部。总施六百余段。恭因发心。并皆不受。劳诚竭虑。筋力都尽。写经才毕。俄从永化。德以经成。设斋庆集。大众同请。希心礼见。禅师于众前。烧香散华。发发弘誓愿。才开经藏。放大光明。周七十余里。照定州城。城中士女。并皆同见。中山斋众。既睹希奇。得未曾有。投身宛转。悲嗥忏悔。禅师又勒石。写涅槃法华经各一部。初移入龛之际。石涅槃法华。并放光明。满十余里。举众咸睹。感悟无涯。
　　处士孙思邈。雍州永安人也。神彩高远。仪貌魁梧。身长七尺。眉目疏朗。然学该内外。尤闲医药。阴阳术数星历卜筮。无不该通。善养性好服食。尝服流珠丹及云母纷。肌肤光润。齿发不亏。耆老相传云。百余岁视其形状。如年七八十许。义宁元年高祖。起义并州时。邈在境内。高祖知其宏达。以礼待之。命为军头。任之四品。固辞不受。后历游诸处。不恒所居。随时利物。专以医方。为事有来请问。无不拯疗。常劝道俗诸人。写华严经七百五十余部。上元仪凤之年。居长安万年二县之境。尝与人谈话。说齐魏人物及洛阳故都。城中朝士。并寺宇众僧。宛然目击。及将更问。便即不言。尝撰古今名医妙术。号曰孙氏千金方。凡六十卷。备穷时用。进上高祖。高祖赏以束帛。将授荣班。苦辞不受。时召入内。旬月不出待诏禁中。甚见优竉。帝尝纵容顾问。修何功德。为最佳耶。邈对曰。天皇何不读华严经。帝问何故。邈曰。天皇大人。须读大典。譬如宝器函盖宜相称耳。帝曰。若论大经。近者玄奘法师所译大般若凡六百卷。宁不大乎。邈曰。般若空宗。乃华严经中。枝条出矣。帝深信之。永淳前卒。邈有子曰行真又名元一。贞正该博。强记洽闻。深思法要。回向一乘。继习父风。亦以华严为业。知名当代。实为高信士焉。
　　雍州万年县人。康阿禄山。以调露二年五月一日。染患遂亡。至五日将殡载至墓所。未及下车。闻棺中有声。亲里疑其重活。剖棺视之。禄山果苏。起载至家中。自说被冥道误追。在阎罗王前。总有三十五人。共作一行。其中有新丰果毅并禄山等十五人。先有戒行。同于王所。披诉得还。尝时见东市药行人阿容师。师去调露元年患死。为生时煮鸡子。与七百人。入镬汤地狱。先识禄山。遂凭属曰。吾第四子行证。稍有仁慈。君为我语之。令写华严经一部。余不相当。若得为写。此七百人。皆得解脱矣。山后林健。往新丰。寻觅果毅。相见悲喜。犹若故交。各说所由。暗相符会。又往东市卖药阿家。以容师之言。具告行证。证大悲感。遂于西大原寺法藏师处。请华严经。令人书写。初自容师亡后。家人寂无梦想。至初写经之夕。合家同梦。其父来喜畅无已。到永隆元年八月。庄严周毕。请大德沙门庆经设供。禄山尔日亦在会中。乃见容师等七百鬼徒。并来斋处。礼敬三宝。同跪僧前。忏悔受戒。事毕而去。山既备瞩冥司深信罪业。遂屏绝人事。永弃俗缘。入太白终南。专务栖隐。后不知所终。

　　杂述第十

　　华严经中佛名二卷　菩萨名一卷
　　右不知谁所集也。但鸠集阙略。未能备尽。今沙门贤首更广其尘。颇为详悉。
　　普礼法一十五拜
　　右天台山智顗禅师所撰。其拜首皆称普礼。末皆称卢舍那佛。其间具引寂灭道场等七处八会之名。今江表盛行。不复繁叙。顗仍判华严。为圆满顿教(云云)。
　　华严斋记一卷
　　右竟陵文宣王撰。自齐梁已来。每多方广斋集。皆依此修行也。今益州宏法师。亦以华严为志。劝其士俗。清信等或五十人或六十人。同为福社。人各诵华严一卷。以同经部。每十五日。一家设斋。严道场高座。供主升座。余徒复位。各诵其经毕而方散。斯亦斋集之流也。
　　供养十门仪式
　　右沙门智俨撰。
　　善财童子诸知识录
　　右沙门彦琮撰。
　　华严旨归一卷十门。一说经处。二说经时。三说经佛。四说经众。五说经义。六说经教。七显经义。八释经意。九辨经益。十示经圆。
　　右于上十门。各以十义解释。通并百门以显经意。遂令浩污之旨。宛在目前。具如彼释。沙门法藏所述。
　　华严三昧观一卷十门
　　右于上十门。亦各以十义。辨其所要。务令修成普贤愿行。结金刚种。作菩提因。当来得预华严海会。用于天台法华三昧观。诸修行者。足为心镜耳。沙门法藏所述。
　　华严纲目一卷　华严玄义章一卷　华严教分记三卷
　　右并大章疏之外。随人所问。随义而说。录以成卷。并显此经意。法藏所述也。
　　华严翻梵语一卷(旧经)华严梵语及音义一卷(新经)
　　右新旧二经。所有梵语。及新经难字。悉具翻及音释。读经之士实所要焉。
　　华严三宝礼十首
　　右初礼云。南无第一会。菩提树下师子座上。卢舍那佛广。及十方遍周法界。一切诸佛所说。甚深果德法海。并普贤菩萨等。微尘数菩萨摩诃萨。一切三宝。后七会。称处名法名菩萨名。别余皆同上。其第九。礼中本经四十九万八千八百偈华严经中三宝。第十。礼上本十大千界微尘数偈华严经中三宝。并但称说彼经佛法及普贤等。可知。
　　华严赞礼十卷十首
　　右初礼云。至心归命礼华严第一会。树王登宝位。莲界演华文。圣众眉间出。神光发面门。座中流慧海。毛孔现慈云。一尘含法界。九世念中分。愿共诸众生。同游华藏界。其第二会赞云。龙堂信云广。海印法流深。轮光极空际。名谛尽圆音。贤初该六位。传首十方临。主伴恒文映。帝网理难寻。第三会云。聚日临山顶。云集满虚空。觉树初无起。天堂现金容。
　　隋州司法狄仁[王*萑]事。调露二年。高宗将封嵩岳诸州宰牧。各以六科举人。隋州刺史临真公。守节举送。东都榱寄主人。宿于卖药之室。夜梦有人引行游观入一大室。莫知边际。仰视但见漪井垂莲。圆泉[雨/復]海。金花方镜。殊胜庄严。幡上皆有诸佛菩萨形像。闻空中有声曰。此是花严道场也。觉后庆怿兼倍。愿造大幡。如梦所见。还至隋州。乃访画工。将事修造时。有安州范君及王生二人。来共图画。于兴圆寺佛殿中。[卄/滲]绘成就。长百余尺。所用丹青。皆香水清洁。遂感一瑞鹊。每日飞来。驯扰画处。曾无惊惕。凡经旬半后。欻不见。咸以为画士清净至诚之所致。

　　华严经传记卷第五

　　文永十二年(乙亥)正月中旬之候。听闻五教章三十讲。暂经回梅尾高山寺之处。自彼寺住侣惠日房辨清之手。借得华严传五卷。点本之间。喜悦铭肝之余。下向南都之后。誂能书之辈令书写。此传之内。当卷者。表誂当寺下野公胆惠令书写之。假名并姓。誂同伴与伴与公庆性令付之。里书者。同年四月晦日(申时)于东大寺尊胜院新学问所手自书写之毕。已及八旬之龄。虽倦三余之勤。为备生前之思出。愍励老后之修学。后学披见之时。可哀其志矣。此假名姓里书者。土御门大纳言入道(显定卿)三所记录也。即以彼禅门自笔之点本写之。可为无双之证本也。
　　建治元年(乙亥)六月五日(午时)于当院家新弥勒堂。合写本等奉读之毕。愿以此五卷披读之微功。必为彼三会得脱之良因耳。前权僧正宗性。听众。良晓得业。庆实法师。谈义之后。即于当院家新学问所。为散后日之不审。委记当时之次第而已。右笔。华严宗末叶沙门释宗性。年龄七十四。夏[萉-巴+(日/(句-口+匕))]六十二。
　　抑此料纸者。去文永三年之历暮秋九月之候。后嵯峨天皇所降赐也。不虑之朝恩。面目顿余身之间。渐渐取出之。以写如此要书。以资前院之后菩提。以祈法皇之御得脱。冥众必垂哀愍。所愿毕得成就矣。

