北魏僧惠生使西域记

　　魏神龟元年十一月冬。大后遣崇立寺比邱惠生与敦煌人宋云。向西域取经。凡得百七十部。皆是大乘妙典。初发京师。西行四十日。至赤岭。即国之西疆也。山无草木。有鸟鼠。同穴。又西行二十日。至吐谷浑国。又西行三千五百里。至鄯善城。又西行千六百里。至且末城。有吕光代胡时所作佛菩萨像。又西行千三百七十五里。至末城。又西行二十二里。至捍[(序-予+林)/女]城。有于阗供佛之塔。其旁小塔数千。县幡万计。又西行八百七十八里。至于阗国。有国王所造覆盆浮图一躯。有辟支佛靴。于今不烂。于阗境东西三千里。
　　神龟二年七月二十九日。入朱驹波国。人民山居。不立屠杀。食自死肉。风俗语言。与于阗同。文学与婆罗门同。其国疆界。可五日行遍。八月入渴盘陀国界。西行六百里。登葱岭山。复西行三日。至钵孟城。三日至毒龙池。为昔盘陀王以婆罗门咒咒之。龙徙葱岭西。去此地二千余里。自发葱岭步步渐高。如此四日。乃至岭。依约中下。实天半矣。渴盘陀国。正在山顶。自葱岭已西。水皆西流入西海。世人云。是天地之中。九月中旬。入钵和国。高山深谷。险道如常。因山为城。毡服窟居。人畜相依。风雪劲切。有大雪山。望若玉峰。
　　十月初旬入嚈哒国。居无城郭。随逐水草。不识文字。年无盈[門@壬]。周十二月为一岁。受诸国贡献。南至牒罗。北尽敕勒。东被于阗。西及波斯。四十余国。皆来朝贡。最为强大。王帐周四十步。器用七宝。不信佛法。杀生血食。见魏使拜受诏书。去京师二万余里。十一月入波斯国。境土甚狭。七月行过。人居山谷。雪光耀日。十一月中旬入赊弥国。渐出葱岭。硗角危峻。人马仅通。铁锁悬度。下不见底。十二月初旬入乌场国。北接葱岭。南连天竺。土气和暖。原田膴膴。民物殷阜。国王菜食长斋。晨夜礼佛。日中以后。始治国事。钟声遍界。异花供养。闻魏使来。膜拜受诏。国中有如来晒衣履石之处。其余佛迹。所至炳然每一佛迹。辄有寺塔履之。比丘戒行清苦。
　　至正光元年四月中旬入乾陀罗国。土地与乌场国相似。本名业波罗。为嚈哒所灭。遂立敕勒为王。国中人民。悉是婆罗门。为嚈哒□典。而国王好杀。不信佛法。与罽宾争境。连年战斗。师老民怨。坐受诏书。凶慢无礼。送使一寺。供给甚薄。西行至新头大河。复西行十三日。至佛沙伏城。城郭端直。林泉茂盛。土饶珍宝。风俗淳善。名僧德泉道行高奇。石像庄严。通身金箔。有迦叶波佛迹。复西行一日。乘舟渡一深水。三百余步。复西南行六十里。至乾陀罗城。有佛涅槃后二百年。国王迦尼迦所造雀离浮图凡十二重。去地七百尺。基广三百余步。悉用文石为陛。塔内佛事。千变万化。金盘晃朗。宝铎和鸣。西域浮图。最为第一。复西北行。渡一大水。至那迦逻国。有佛顶骨及佛手书梵字石塔铭。凡在乌场国二年。至正光二年还阙。

