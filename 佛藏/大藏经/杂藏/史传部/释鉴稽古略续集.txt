  释鉴稽古略续集
　　明 幻轮编




　　续刻释氏稽古略序

　　古可稽乎。曰乌乎可。古不可稽乎。曰乌乎不可。威音以后今日以前。成住坏空。有而不有。日月光华。旦而复旦。日劫无凭。何况今古矣。其中圣贤隐现。应缘示感。如月在水。了不可执。乃有人焉。追往烈。订遗踪取已散之尘。而编之而续之。是绘梦也。是图影也。然而纪往开来。阐微昭信。俾古德之迹。炳然如天汉之昭回。而其所以迹者。繇是而可悟焉。未易忽也。往参真寂先师。授予以宝洲稽古略曰。法门源流尽在斯矣。予受而卒业。约而不遗。核而有则。释氏之紫阳漂水也。然而流行勿远渐就晦翳。恒惧遗文湮没。致昔人编摩叙述之苦心。若存若亡隐而勿著。名山之藏讵能无慨乎哉。戊寅春王。构小庵于古杏溪。延幻师主之。雨晨月夕。相与沉吟。梵册寄怀。恺乐陶陶如也。一日偶理前说。幻师谓。宜重加绣黻。以待来者。初以传述旧闻。已乃兼举未备。附以胜国暨　皇明法苑事迹。勒成一书。宝洲之业复光著若发蒙矣。后之揽此者。应化之殊祥奇表。往哲之妙道奇功。以迨我　皇祖列宗冥苻玄契。显扬正觉。以不思议之理。成大有为之运。开卷厘然。昭兹云日。俾夫怀疑者起信。论世者可征。考事者寻微。览迹者悟本。所以嘉惠来学。匪曰小补之矣。而岂徒掇叙事之华。增多闻之障。云已渡而摹其悠扬。波已逝而貌其翻涌乎哉。
　　崇祯戊寅岁朱明月佛出世日。蘧庵居士严尔圭谨序。

　　续集稽古略叙

　　尝言。为僧而不兼外学。懒而愚。非博也。难乎其高。为儒而不究内典。庸而僻。非通也。乌乎其大。株守而弗移。自画而无进。空腹高心拘墟朿教。终贻笑于大方也已矣。试观古昔之博硕钜公渊宏开士。谁不出入于内外典章。圆融淹贯。张天觉云。吾因学佛然后知儒。妙莲经云。治世语言皆顺正法。群茸酿蜜众味和[羔/火]。匪能博涉而通研。宁识殊岐而一诣哉。然古今传记之作。各有所专。国史则遗佛教。禅编则略世缘。无怪乎。二宗学者之非博非通也。有元名衲华亭念常。所集佛祖通载。兼系历朝纲纪。继此职里高僧宝洲。释鉴稽古一书。备列皇王政治贤圣风规。
　　佛祖源流法门轨则。编年叙世一贯无遗。俾夫简阅之者。其犹瞻象阙而躔度详明。探龙宫而珠玑毕聚。富哉此书。无分儒释。宜家贮而户蓄。枕宝而袖珍者焉。奚特名山藏为哉。杏溪　大参蘧庵严翁。乘大愿轮不忘付嘱弘通之莂。抽资重刻。冀广流传。(不慧)寓幻其庐。备员校订。因并缉辑。
　　元世　熙朝两代事迹。缵承其后。庶见古今上下之道脉。连持世与出世之宗猷。踵接拟兹续貂之尾。盖不欲为最后断佛种之人。绘空摹影。以俟来哲观感兴起。联辉续焰。以无穷焉耳。
　　时　皇明崇祯龙。集著雍摄提格。月届蕤宾。敦牂令节寿光比丘大闻薰沐撰。

　　释鉴稽古略续集(一)

　　　　归安杏溪蘧庵比丘大闻
　　　　　幻轮　汇编
　　　　蘧庵居士　严尔圭　较梓

　　元

　　自太祖成吉思皇帝。于宋宁宗开禧二年丙寅岁。法天启运。称圣武年号。建大蒙古国号。都和林云上都。至理宗绍定二年己丑。太宗嗣位。至淳祐六年丙午定宗嗣位。至淳祐十一年辛亥。宪宗嗣位。至开庆元年己未。庆宗嗣位。至景定元年庚申岁。世祖登基称中统。至甲子改元至元。历六世五十九年。今从世祖甲子元年叙起。　　·世祖
　　·成宗
　　·武宗
　　·仁宗
　　·英宗
·泰宗　　·明宗
　　·文宗
　　·宁宗
　　·顺宗


　　世祖

　　名忽必烈。宪宗同母弟也。以庚申岁嗣位。己卯岁灭宋。袭统一十六年。寿八十而崩　帝仁明英武屡立大功。好征远夷。连年用兵。悉皆臣服。遂混一区宇。文臣如许衡姚枢等。谋谟庙堂。武将如伯颜董文炳等。攻城略地大阐嘉猷。制礼作乐民物阜康。古未有也(元史)。
　　甲子至元元年　大宋景定五年　秋七月彗出柳。其光烛天长数十丈。自四更见东方。日高始灭　是岁八月。刘秉忠请定都于燕。世祖从之。诏修营宫室城池。以燕京为中都。改元大赦设会度僧。诏请国师扮弥达癹思。登座授秘密戒　八月拜光禄大夫太保。参领中书省事。制曰。长生天气力皇帝圣旨咨尔。刘秉忠气刚以直学富。而文虽晦迹于空门。每潜心于圣道。朕居藩邸卿实宾僚。侧闻高谊余二十年。出从遐方几数万里。迨予嗣服。须汝计安。不先正名。何以压众。宜崇师位兼总政机。可特授光禄大夫太保。参领中书省事。卿其勉辅朕躬。率先乃属察朝夕之勤惰。审议论之是非。凡有施为并听裁决。伫看成绩别示宠章准此(通载)　以伯颜为中书左丞相。伯颜凝重寡言诸曹白事。有难决者。伯颜一二语断之。省中詟服以为真宰辅(元史)。
　　乙丑至元二年　大宋咸淳元年　去年十月理宗崩。度宗嗣位。事迹见于前书兹不录。
　　春正月朔日有食之　五月刘秉忠参领中书省事。既入拜以天下为己任。知无不为。世祖咨以治天下之大经养民之良法。秉忠条上祖宗旧典。参以古制之宜于今者。世祖善之。命下之日纲举目张。一时人材咸见录用。文物灿然一新(元史)　召许衡至命中书省议事。丞相安童时年二十一素闻衡名心慕之。及见于行馆既还叹服日访以政事(元史)世祖闻张德辉之名召见。参议中书省事。辉以圣贤道德之奥。修身治国之方。古今治乱之繇。详陈于帝。俾教胄子学官。内外焕然一新。
　　丙寅至元三年　宋咸淳二年　佛教东被震旦。至此已一千二百年矣。
　　丁卯至元四年　宋咸淳三年　宋帝诣太学谒孔子。行舍菜礼。以颜回曾参孔伋孟轲配享。升颛孙师于十哲　许衡陈时务五事。一曰立国规模。二曰中书大要。三曰为君难以践言。四曰农桑学校。五曰慎微上嘉纳之。乞归乡里许之(史)。
　　佛国禅师　师讳至温。字其玉。号全一。谥佛国普安。刑州郝氏子也。礼辨庵讷公披剃。佐无还富公于万寿。参万松为侍者。既而太保刘公为世祖知遇。荐师召语大悦将授以官。弗受曰。天下佛法流通。臣僧之愿富贵非所望也。宪宗命海云主释教。诏天下作资戎会。师持旨宣布中外。而辅成之。刘公卫承制锡师兹号。总摄诸路僧尼之事。师锐意卫教。僧众赖之。后纳印辞职。是年五月十一日。以疾终于桓州之天宫。西向右胁而化。当暑仪容如生。更有异香。火浴心口牙不坏。掊地数尺犹得舍利。寿五十一。腊四十。学士虞集撰碑(通载)。
　　戊辰至元五年　宋咸淳四年　元阿术刘整围宋襄阳。知府吕文焕告急　谢枋得论云。官为宰相。可以生杀废置人。官为台谏。可以弹驳荣辱人。官为国子监。可以考校去取人。此三等谓之系籍圣贤也(史)。
　　己巳至元六年　宋咸淳五年　二月帝师癹思巴。制蒙古字成颁行天下。宋之常州鸡翼生距。
　　庚午至元七年　宋咸淳六年　诏请胆巴金刚上师。住持仁王寺普度僧员。
　　帝师　苾刍癹思巴。说根本有部出家羯摩仪轨。亲制序曰。原夫赡部嘉运。至第四佛释迦文如来遗教利见也。大元御世。第五主宪天述道仁文义武大光孝皇帝登极也。天资福慧谛信内乘。普使万邦咸归一化。虽敷天垂拱而至治无垠。眷支那弘道。而在躬不息。欲以自佛相承师资继踵。迄今不替正戒仪轨。为从善行人一一恒持。精练三业坚守四仪。此实圣皇匡正佛法之睿旨也云云(通载)　廉希宪立朝谠正。世祖令受帝师僧八思马戒。希宪对曰。臣已受孔子戒。上曰。汝孔子亦有戒耶。对曰。为臣当忠为子当孝。是也。
　　辛未至元八年　宋咸淳七年　十一月始建大元国号。取易乾元之义。始兴蒙古学校。从太保刘秉忠请也　以许衡为学士。衡每谓书中无疑看得有疑。有疑即看得。无疑方是有功。衡之教人也。必因其所明。开其所蔽。而纳诸善时其动息。而弛张之慎其萌蘖。而防范之日渐月渍。不自知其变也。日新月盛不自自知其化也。又为学者。治生最为先务。又言。士君子当以农桑为生。
　　壬申至元九年　宋咸淳八年　宋少傅叶梦鼎辞归秦。愿励精寡欲收人心固邦本。又云。廉耻事大。死生事小。扁舟径返。
　　盘谷禅师　号丽水。海盐人。师貌不扬。而志气超迈博览经史。性耽山水之乐。至元中游五台峨嵋伏牛少室名山胜地。尝云。足迹半天下。诗名满世间。时附马高丽沈王。闻师德望具书聘。讲华严大意于杭之慧因寺。师展四无碍辩。七众倾伏。王大悦。声价益重。后至松郡精舍勤修净业。日课弥陀佛号。年七十余。无疾预告以时。端坐而寂。有游山诗集三卷。行世(高僧传)。
　　癸酉至元十年　宋咸淳九年　元围襄阳日久。二月破樊城。都统范天顺叹曰。生为宋臣。死当为宋鬼。即所守处缢死　许衡还至怀孟。简绝人事。常居山下。勤以自治。公爱兼尽不严而整。闺门之内若朝廷。然夫妇相待如宾。丧祭一遵古制。怀孟化之(史)。
　　甲戌至元十一年　宋咸淳十年　七月宋度宗崩。太子少帝嗣立年四岁。八月大霖雨天目山崩。水涌溺死无算　是年八月刘公薨。赠仪同三司太傅谥文贞。制曰。臣以忠孝而事上贵输献纳之诚。上以礼义。而遇臣思笃始终之爱。视死之日犹生之年。故光禄大夫太保刘秉忠。学窥天人识贯今古。邃冲而有守。安静而无华。昔侍潜藩稔闻高论。适当三接之际。恳上万言之书。盖将举天下而措诸安。以戒为人主者过于杀。朕服嗣而伊始。卿尽力以居多。盖得卿实契于朕心。而朕悉知于卿意。事皆有验。人匪他求。周旋三十年不避其艰。剀切数百奏。各中其理。共成庶政。方图任于旧人谁谓旻天。不整遗于一老。兴言及此。何日忘之。载惟台辅之尊。厥有泉扃之贲。是用锡之纶命。峻一品之尊阶。遂以衮衣。蹑三槐之正位。复加显号允答殊勋。惟尔英灵识予哀宠。可赠太傅谥文贞(通载)。
　　刘文贞公　讳秉忠。字仲诲。瑞州刘季村人。礼天宁虚照禅师披剃为僧。后游云中住南堂寺。同海云禅师北觐。谒世祖於潜邸。一见应对称旨。自是屡承顾问公献书。陈时事所宜者数十条。凡万余言率皆尊主庇民之事。上嘉纳之。从上征伐方便救护。全活甚众。及上正位宸极。创定朝仪立官制。改元建号。一切所当施设。时物之宜皆公所草定。公斋居蔬食终日澹然。是年八月壬戌端坐而薨。享年五十有九。自幼好学至老不衰。虽位极人臣不异平昔。上谓左右曰。秉忠事朕三十年。小心慎密。其阴阳术数之精。占事知来若合符契　帝命史天泽伯颜。帅师南征。召谕之曰。古之善取江南者。惟曹彬一人。汝能不杀是吾曹彬也　史天泽真定人。身长八尺音如洪钟。善骑射。出入将相五十年。柱石四朝师表百辟。为开国元臣。人方郭子仪曹彬云。年七十四。谥忠武。
　　乙亥至元十二年　宋德祐元年　宋恭宗改元德祐在位二年。元兵执之北行殂于沙漠　江西提刑文天祥起兵勤王。其友止之。天祥曰。国家养育臣庶三百余年。一旦有急征天下兵。无一人一骑赴者。吾深恨之故。不自量欲以身狥。庶天下忠臣义士。将有闻风而起者。义胜者谋立。人众者力济。如此则社稷可保也。天祥性豪华自奉甚厚。至是痛自抑损。尽以家资为军费。每与宾僚语及时事。辄抚几流涕言曰。乐人之乐者忧人之忧。食人之食者死人之事。闻者莫不为之感动　湖南提刑李芾遣兵入援。发壮士三千人使将将之。勤王后谥忠节　行人郝经。使宋被留一十六年。撰集诸书。至是归燕卒。谥文忠　宋诏张世杰总督诸军。后与陆秀夫陈宜中。航海以狥国难溺死　有二星斗于中天。一星陨　六月朔日有食之。既昼晦如夜。
　　丙子至元十三年　宋德祐二年　五月宋端宗立。改元景炎后。航海崩于岭南之岗州。
　　二月日中有黑子。大如鸡卵。相荡久之　丞相文天祥常言。国亡与亡此男子心。元人以天祥北去　钱塘江潮三日不至。时元军分驻江沙上。杭人方幸之。而潮汐不至　三月元伯颜。入临安建大将旗鼓。受宋帝及太后庶僚。趍赴京入觐　姚枢仁恕恭敬。未尝疑人之欺。凡有与谋者必忠告。人莫不敬之。时以为翰林学士。宋侍从之臣及士子。至上都皆令枢随学行而官之。
　　丁丑至元十四年　宋景炎二年　封宋主为瀛国公。令往脱思麻路。习学梵书西番字经　全后于正智寺为尼。
　　建大圣万安寺　廉希宪官至平章。伯颜谓之宰相中真宰相男子中真男子。世以为名言。至是卒。
　　戊寅至元十五年　宋祥兴元年　宋帝昺立改元祥兴。在位二年后航海至崖山。张世杰与元战败。陆秀夫抱之沈海　正月朔旦。广设大会以斋僧众。大赦天下。玉泉等五老蒙恩得度　有大星。南流陨海中。小星千余随之。声如雷。数刻乃止。
　　己卯至元十六年　二月宋亡。宋自太祖起至帝昺。通三百二十年。
　　文文山　姑苏人。讳天祥。为宋状元丞相封信国公。有忠孝大节。被执目击崖山。有诗哀悼(不录)又歌曰。飓风起兮海水飞噫。文武尽兮火德微噫。鹰鹯相击兮靡所施噫。鸿鹄欲举兮将安归噫。桌歌中流兮任所之噫。独抱春秋兮莫我知噫　又正气歌曰。天地有正气。杂然赋流形。末云。顾彼耿耿在。仰视浮云白。悠悠我心忧。苍天曷有极。哲人日已远。典刑在宿昔。风檐展书读。古道照颜色　零丁洋诗。辛苦遭逢起一经。干戈落落四周星。山河碎碎水漂絮。身世浮沉风打萍。惶恐滩头说惶恐。零丁洋里叹零丁。人生自古谁无死。留取丹心照汗青　过金陵草舍离宫。转夕晖孤云飘泊欲何依。山河风景原无异。城郭人民半已非。满地芦花和我老。旧家燕子傍谁飞。从今别却江南路。化作啼鹃带血归　后至临终从容谓吏卒曰。吾事毕矣。南向拜而死。年四十七。其衣带中有赞曰。孔曰成仁。孟曰集义。惟其义尽所以仁至。读圣贤书所学何事。而今而后庶几无愧　平生作文未尝属草。有指南集吟啸集。有集杜诗百首等行世　建司天台于大京　立安乐堂。疾者医之。饥者廪之。死者葬之。
　　庚辰至元十七年六月。新历成赐名授时。明年始颁行天下。遣使穷黄河之源。由星宿海至昆仑山。始抵其地　窦默为人乐易。平居未尝一言方人。官至学士至是卒。谥文正。
　　帝谕真金太子曰。伯颜文武全才。汝勿以常人遇也　许衡临终语其子曰。我平生为虚名所累。不能辞官。是年卒。谥文正。
　　帝师入寂　癹思八为大元帝师。是年十一月二十二日示寂。年四十二岁。上闻不胜震悼。追怀旧德建大窣堵波于京师。实藏真身舍利。轮奂金碧无俦。学士王磐奉敕述行状曰。
　　皇天之下。一人之上开教宣文辅治大圣至德普觉真智裕国。如意大宝法王。西天佛子。大元帝师。班弥怛拔思癹帝师。乃土波国人也。生时诸种瑞应具详家谱。初礼伯父萨师加哇为师。秘密伽陀一二千言。过目成诵。七岁演法。辨博纵横犹不自足。复遍咨名宿。钩玄索隐尽通三藏。年十五。世祖皇帝龙德渊潜。师知真命有归。驰驿径诣王府。世祖官闱东宫。皆秉授戒法。特加尊礼。年二十。释道订正化胡经。宪宗皇帝诏师剖析是非。道不能答。自弃其学。上大悦。年二十二。世祖登极。建元中统尊为国师。授以玉印。任中原法主。统天下教门。辞帝西归未期月召还。年三十一。时至元七年。诏制大元国字。师独运摹画作成。称旨即颁行朝省郡县。遵用迄为一代典章。升为帝师。更赐玉印。统领诸国释教。旋又西归。至元十一年。专使召之抵京。王公宰辅士庶。离城一舍结大香坛。设大净供罗拜迎之。万众瞻礼若一佛出世。为真金太子。设彰所知论五篇。存藏行世。
　　彰所知论　帝师为太子。说佛智大师沙罗巴译初器世界品。备载大地及水火风轮妙高七金四洲轮围日轮月轮星宿宫三界诸天等。次情世界品。备列地狱饿鬼旁生人道修罗天道成住坏空四劫始终之相。及释迦祖承历代轮王之事。后道果无为五法等。
　　辛巳至元十八年十月。命僧道二家辨析。特奉圣旨云云。除道德经是老子真实经旨。其余皆后人造作。差官尽行烧毁。
　　壬午至元十九年。处士刘因天资绝人。日记千百言。过目成诵。爱诸葛孔明静以修身之语。表其扁曰静修。征为赞善不受。
　　癸未至元二十年。
　　甲申至元二十一年正月六日。大赦天下。并下轻刑之诏。
　　乙酉至元二十二年。圣旨焚毁诸路伪造道藏经。书事于石。碑记甚悉。圣旨禁断道藏伪经下项。见者悉应便宜收取。
　　化胡经　犹龙经　圣纪经　西升经　出塞经　明真辨伪经　九天经　赤书经　上清经　南斗经　玉纬经　十二虚无经　纪胜赋　辨仙论　龁邪论　三破论　太上实录　青阳官记　玄九内传　帝王师录　三天列记　十异九迷论　历代应现图　佛道先后论　钦道明证论　辅政除邪论　谤道释论　十山论　辟邪归正论　藏天隐月经　赤画度命经　历代帝王崇道记　三教根源图　混元生三清经　混元实录　灵宝四十二生经　高上内传楼观先生内传　五公问虚无经(通载)
　　圣旨就大都大愍忠寺。焚烧道藏伪经。命大都报恩禅寺林泉长老下火。谢恩毕拈香云。佛心天子愍众生。恐堕三涂邪见坑。个里了无偏党处。就中朱紫要分明。所以道圣鉴无私。天机莫测。既来颂德敢不酬恩。此香端为祝延当今皇帝云。伏愿金轮与法轮并转福越三祇。舜日共佛日齐明寿延亿劫。次举火云。忆昔当年明帝时。曾凭列焰辨妍媸。大元天子续洪范。显正摧邪谁不知(文长不悉)。遂以火炬打一圆相。云诸仁者只如三洞灵文。还能证此火光三昧。也无。若也于斯会得。家有北斗经。枉教人口不安宁。其或未然。从此灰飞烟灭后。任伊到处。觅天尊。急著眼看。林泉长老从迈。奉敕下火(通载)对道士持论师德。一十七名。
　　圆福寺从超　　奉福寺德亨
　　药师院从伦　　法宝寺圆胤
　　资圣寺至温　　大名府明津
　　甘泉山本琏　　上方寺道云
　　开觉寺祥迈　　传教寺了询
　　法华寺庆规　　龙门县行育
　　延寿寺道寿　　仰山寺相睿
　　资福寺善朗
　　绛州祖圭　　蜀川元一
　　丙戌至元二十三年。大都道者山云峰禅寺住持如意祥迈长老。奉　敕撰辨伪录五卷。
　　辨伪录　其篇目云。妄立天尊伪。创立劫运年号伪。开分三界伪。随代为帝王师伪。老子出灵宝三洞伪。游化九天伪。偷佛经教伪。老君结气成字伪。周文王时为柱下史伪。前后老君降生不同伪。三番作佛伪冒名僭圣伪。合气为道伪。偷佛神化伪。辨说渊博具如通载。
　　如意禅师　讳祥迈。博通内外典章。洞彻渊微理致。住持名都巨刹。应旨撰辨伪录五卷。制伏允惬有弘传序注。载法华要解。
　　丁亥至元二十四年。
　　戊子至元二十五年正月二十一日大赦天下。
　　云峰和尚　师住径山。初江淮释教都总统杨辇真迦。集江南禅教诸僧。朝觐登殿对御论禅。宣上竺僧问讲何经。答云。法华经。次问仙林僧讲何经。奏云。百法论。次问师云。禅以何为宗。奏对曰。禅也者净智妙圆体本空寂。非见闻觉知之所可知。非思量分别之所能解(备谈本末)又云。夫禅与教本一体也。禅乃佛之心。教乃佛之语。因佛语而见佛心。譬之百川异流同归于海。到海则无异味(云云)谢恩赐馔。
　　吉祥禅师　镇江普照寺沙门普喜号吉祥。山东人。精究慈恩相宗。研习唯什师地因明等论。是年世祖创立江淮御讲之所。普照居一。诏师主之。升座外日诵华严大经。以十卷为常课。后入寂茶毗舍利甚伙。建塔丹徒。镇江之民多有图像祠之。称为吉祥古佛云。
　　玉岗法师　杭州下竺蒙润子玉岗海盐人。古源清法师之甥。竹堂传法师之高足也。生时母感异梦。礼伽蓝土偶皆仆。修观音忏而心疾即愈讲法华。而屠沽易业居风篁岭。专精念佛修法华光明大悲净土。以七七为期甚多。后示弟子止观安心之法。称佛而逝。
　　己丑二十六年正月。抄数天下户计。
　　庚寅二十七年秋九月日大赦天下。
　　谢叠山　枋得。天资严厉雅负奇气风岸孤峭。而以植世教立民彝为任。官至招谕使。宋亡以卜自隐。时征见用力辞书云。大元制世民物一新。宋室孤臣只缺一死。所以不死。以九十三岁之母在堂耳。至燕不食。将行有友张子惠诗。云此去好。凭三寸舌再来。不值半文钱。枋得会其意竟死于驿。平生无书不读。文章高迈奇绝自成一家。读其辞见其心。慷慨激烈可使顽夫廉懦夫立志云。有文章轨范。
　　王文忠公　王磐。字文炳。广东人。世业农。岁得麦万石。号万石王家。公大肆力于学搜罗经史百氏。文辞宏放荡无涯涘。受业者尝数百人上疏言。天子官门不应入。而入者谓之阑入。由第一门至第二门轻重有差。官至翰林学士卒。时九十三。赠太傅国公。谥文忠。
　　辛卯二十八年。平阳地震坏民居。万有八百二十六区。压死百五十人。全太后为尼。瀛国公为僧。有地三百六十顷。例免征租。
　　壬辰二十九年。杨恭懿奉元人。初与许衡俱征不起。太子真金令有司。以汉聘四皓故事聘之。考正历法授集贤学士。至是卒。
　　癸巳至元三十年。刘文靖。因性不苟合不妄交隐居。教授师道尊严年四十五卒。赠学士谥文靖。所著有四书精要诗集五卷云。皇孙铁木耳总兵北边。召伯颜居大同。皇孙举酒饯之曰。公去何以教我。伯颜举所酌酒曰。可慎者惟此与女色耳。
　　云峰入寂　杭州径山第四十三代云峰禅师。讳妙高。句之长溪人。从云梦泽公受具戒。首参痴绝冲禅师。次见无准于径山。又见偃溪于育王入室掌藏钥。一日溪举。譬如牛过牕棂。头角四蹄都过了。因甚尾巴过不得。师划然有省。答曰。鲸吞海水尽露出珊瑚枝溪可之。出世南兴大芦。迁江阴劝忠及霅川何山寺。云衲四来三堂皆溢。朝命升蒋山。至元庚辰迁径山两遭回禄。克苦重兴。随觐趍京对御论禅。皇情大悦。赐食寝殿。是年六月初小参训饰学者。十七日说偈而逝。寿七十五。腊五十九。塔于寺西之居顶庵。
　　回回孛可献大珠。邀价钞数万锭。帝曰。珠何为当留此钱以周贫者。十月彗星入紫微垣抵斗魁。光芒尺余。凡一月乃灭。
　　甲午至元三十一年春正月壬子朔。帝不豫免朝贺。癸酉帝崩于紫檀殿。号世祖圣德神功文武皇帝。
　　世祖潜龙时出征西国。好生为任。迷径遇僧。开途受记。由是光宅天下统御万邦。大弘密乘尊隆三宝。迎旃檀瑞像归内宫。安奉万岁山仁智殿。为现世之宝。仍建大圣寿万安寺。供奉令一切人俱得瞻礼　定光佛塔毫光发现。帝命开视内有舍利。光耀人目。由是重建宝塔。帝命写金字藏经。轴前图像未定。帝云。此经是释迦如来所说止画说主。庶看诵者知有所自。
　　帝诏遍天下。每一岁中。行布施度僧。读大藏经。随处放光现瑞祯祥不一　诏讲华严大德。于京城大寺开演。以彰如来之富贵　帝设大会七处。放光显示华严七处玄旨　帝以金为泥。命僧儒缮写大藏经。一藏贮以七宝琅函。祈流传万世　帝以宋朝镇库旃檀方圆丈余。刻为佛像和益人天　帝赐讲经僧红袈裟。令说法人与佛无异　帝日持数珠。课诵自奉施食。
　　帝诏东昌大师演教听之。大悦赐以宝玉柱杖　帝颁玉音诏昊天讲主云。因朕在世戒约学徒。究明佛法母令减灭　帝命逸林上师。译药师坛法仪轨。为天下消八苦之灾。增无量之寿　帝设十万僧会。令十师对御说法。赐白金十锭玉柱杖十根　帝诏十高僧内殿供养。帝端居不动。诸大德亦复默然。帝乃云。此是真实功德。
　　帝命高僧。重整大藏。分大小乘。再标芳号遍布天下　帝命诸山师德。校补弘法寺久远藏经。鼎新严饰以传无穷　帝印大藏三十六藏。遣使分赐。归化外邦。皆令得瞻佛日。
　　帝印造菩萨戒本千部。流通散施。普令大地众生皆奉如来宝戒　帝令诸路高僧。俱赐红黄大衣。传授大戒　帝以清凉为真佛境界。建立五大寺为最上福田　帝每斋日。以南天竺佛盂。置百味珍羞。澄心观想广修供养。
　　帝以如来舍利宝塔。统御刹中一十九所。各颁钱帛广加严饰。大陈供养　帝见僧人有过。不加王法。只令阅教忏悔。
　　帝以天下寺院田产二税。尽行蠲免。普令缁侣安心办道　天下寺院山林树木。遍谕玉音严加护持。毌令斫伐。以严佛圣境界。
　　帝告群臣云。朕以本觉无二真心。治天下国家　帝闻五教义曰。顿教即心是佛。诸佛境界。凡夫不修。如何得到　帝命两土名德。对辨经教一一无差。帝曰。积年疑滞今日决开　帝颁圣旨谕一切僧人。不拣甚么差役休当。遵依释迦佛道子行持。
　　宋太后削发为尼。诵经修道。帝深加敬仰四事供养。宋主以王位来归学佛修行。帝大悦。命削发为僧。讨究大乘明即佛理。宋室宫人皆祝发为尼。帝曰。三宝中人也。命归学佛修行。供送衣粮。
　　帝问帝师。施食至少。何能普济无量幽冥。帝师云。佛法真言力犹如饮马珠　帝命帝师斋竟。天雨金花缤纷而下。帝曰。何故有此祥瑞。帝师曰。陛下心花内发。天雨金花赞叹。
　　蜀僧元一游西天回朝。献玉石佛像贝多叶经。帝问云。西天佛有么。元一奏云。当今东土生民主。何异西天悉达多　帝问元一。道家徒众何以少。如来徒众何以多。元一云。富嫌千口少。贫恨一身多　帝问元一云。和尚还涉世缘否。奏云。不知法故犯。知法了应无。
　　帝问拣坛主云。何处有佛。拣奏云。我皇即是佛。帝云。朕如何是佛。拣云。杀活在于手。乾坤掌上平　帝年八十岁乃云。与释迦如来同寿不为天矣　帝崩。灵驾经宣德。现大圆光周遍天界合境。僧俗悉皆瞻礼。盖显古佛示现之作用耳(以上出弘教集具见佛祖通载)。
　　夏四月。皇孙铁木耳即位得玉玺。其文曰。受命于天既寿永昌　宋处士铉翁年逾八十。诏赐金币皆不受。至是卒　伯颜深沉有谋略善断。诸将仰之若神明。可谓一代之良将。世祖崩。百官总已以听。握剑立殿陛。陈祖训宣顾命。述所以立帝之意。辞色俱厉诸王股憟。趍拜位具大臣之风节。至是卒。官至开府仪同三司太傅。录军国重事。封淮安王谥忠武。

　　成宗

　　名铁木耳。世祖之孙。太子真金第三子也。世祖崩诸王立之。在位一十三年。寿四十二崩　帝承天下混一之后垂拱而治。可谓善于守成。末年连岁寝疾。内则决于宫阃。外则委于大臣。致贼虏等反时有小警。然不至于废坠者。去世祖未远。以成宪具在故也。改元二。
　　乙未元贞元年四月。兰州河清上下三百余里。六月江西天水陕西旱饥赈之。
　　高峰禅师　讳原妙。苏之吴江人。姓徐氏。受业乌戌之密印寺。得法于雪岩钦禅师之门。生于宋嘉熙戊戌。十五出家。十七受具戒。十八习天台教。二十更衣入净慈立死限。三年二十一。请益断桥参雪岩于北涧。住双径得悟。后隐龙须迁双髻至元己卯上天目西峰。入张公洞扁死关。不越户者十五年。学徒参请无虚日。僧俗受戒者几数万人。开山师子大觉二刹。是年乙未腊月朔。焚香说偈告众坐亡。世寿五十七。僧腊四十三。度弟子几百人。塔全龛于死关之内。从治命也。祖雍识师有语录。盛行于世云　断桥禅师。
　　雪岩禅师　讳法钦。五岁出家。十六剃度。十八行脚。十九灵隐。挂塔移单过净慈。一日在天目。殿上行。抬眼见一株古柏。触目省发。从此不疑生不疑死。不疑佛不疑祖。后住道林南明仙居湖州光孝道场仰山北涧诸刹。为无准之嗣。乃高峰之师有语录二卷。行世。
　　丙申元贞二年。授嗣汉三十八代。天师张与才为太素凝神广道真人。领江南诸路道教。
　　丁酉大德元年春正月。太后幸五台山。初为太后建寺于五台山。至是成。太后因临幸之。为兆民求福　二月改元大赦。
　　戊戌大德二年。诏以水旱量免租税。
　　己亥三年。诏遣使问民疾苦。九月夜有流星如雷。
　　庚子大德四年。不忽木。初世祖每闻其言。必叹赏之。以白璧赐之。官至学士平章。至是卒。家贫赐葬。赠鲁国公。谥文贞。
　　辛丑大德五年八月。有星孛出东井。历紫微垣天市垣。四十六日灭　十月有星大如杯。光烛地自北起分二星。没于危宿。
　　三垣　天象之开有三垣。一曰紫微垣十五星。在太乙之中。二曰太微垣十星。在轸翼之北。三曰天市垣二十二星。在房星之北。
　　壬寅大德六年三月。诏以旱溢为灾。赦天下免其差税三年　六月建文宣王庙于京师。
　　真觉国师　讳文才。号仲华。清水杨氏子。少孤事母。孝性捷敏。于书无所不读。尤邃于性理之学。好古作善吟咏。所禀敦朴若无所知。至于谈接。辞辨莫窥其涯。遍游讲席尽得贤首宗旨。尝曰。学贵宗通言欲会意。以意逆志则得之矣。语言。文字糟粕之余也。岂能开人慧目哉。初隐成纪。筑室树松将欲终焉。故人称曰松堂和尚。世祖降旨令主洛阳白马寺。学者汇至声誉日隆。成宗建大万圣祐国寺于五台。诏求开山第一代住持。帝师迦罗斯巴荐之成宗。即铸金印署师。为真觉国师。师辞曰。越分以居不祥。不肖而行不明。帝师曰此上命也。于是不得已而行。大弘清凉之道。至老无怠。是年九月朔示疾而逝。年六十二。塔于东台之麓。有慧灯集悬谈详略肇论疏等(通载)。
　　癸卯大德七年　金刚上师讳功嘉葛剌思(此云普喜名间)又名胆巴(此云微妙)西土番人。初侍法王上师。咒诵如流。经科咒式等靡不洞贯。世祖时至此土见上问答。允称中间往返灵应非一。成宗时奏蠲僧家粮税。诏住名刹。宠赉无过。是年五月十八日西逝(通载)。
　　金履祥　兰溪人。屏居金华山中。作通鉴前编。四书五经各有注疏。授徒许谦以传。抱道自乐不求闻达。学者称仁山先生。谥文安。
　　甲辰大德八年二月。有星孛于室度。入紫微垣。约一丈。凡七十六日灭。
　　乙巳大德九年四月。大同地震有声如雷。坏庐舍五千余间。压死五千余人。地裂涌水尽黑。漂出松柏朽木。遣使赈之。
　　丙午大德十年正月。罢江南白云宗都僧录司。二月暴风大雪雨沙。雨雹如卵。
　　丁未十一年正月丙寅朔。帝大渐免朝贺。癸酉帝崩于玉德殿。号成宗完者笃钦明广孝皇帝　五月武宗即位。

　　武宗

　　讳海山。顺宗答剌麻八剌之长子也。初封怀宁王总兵北边。屡立战功。成宗崩。诸王立之在位五年。寿三十一而崩　帝当富有之业。慨然欲创治改法故。其封爵太盛而遥授之。官众赐赉太隆而泛赏之恩溥。至元大德之政。于是稍有变更矣。
　　夏六月。以母弟爱育黎拔力八达为太子。追尊考曰顺宗。
　　萧[奭*斗]陕西人。力学三十年不求进。擢为太子谕德。疾辞归卒。谥贞敏。
　　加封孔子。为大成至圣文宣王　诏曰。盖闻。先孔子而圣者非孔子无以明。后孔子而圣者非孔子无以法。所以祖述尧舜。宪章文武。仪范百王。师表万世者也。朕纂承丕绪敬仰休风。循治古之良规。举迨封之盛典。加号大成至圣文宣王。遣使阙里祝以太牢。於戏父子之亲。君臣之义。永惟圣教之尊。天地之大。日月之明。奚罄名言之妙。尚资神化祚我皇元　翰林承旨阎复之辞。
　　戊申至大元年　旃檀瑞像。至是计二千三百年矣。
　　天台佛陇修禅寺释可。号宜行。博综台宗。精修止观。听雨偈曰。檐前滴滴甚分明。迷处众生听作声。我亦年来多逐物。春宵一枕梦难成。
　　己酉至大二年。敕赐佛国普安禅师塔铭。奎章阁虞集撰(略见世祖丁卯)敕赐乞台萨里神道碑。翰林赵子昂为文云(通载)。
　　临济正宗　内翰赵孟俯。奉敕撰碑记。其略曰。佛以大智慧破一切有。以大圆觉摄一切空。以大慈悲度一切众。始于不言而至于无所不言。无所不言。而至于无言。夫道非言不传。传而不以言。则道在言语之外矣。是惟佛法最上上乘。如以薪传火。薪尽火传不穷。
　　海云大宗师简公。性与道合。心与法宜。细无不入。大无不包。住临济院。能系祖传以正道统佛法。盖至此而中兴焉。又云。
　　西云大宗师安公。能嗣其业。据师子座为众演说。闻者赞叹。信者乡风。得者如宝。悟者如空。皇帝万年。正法永传。尚迪后人。弗昧其原(通载)。
　　阿沙不花。见帝容色日悴进曰。八珍之味不知御。万金之身不知爱。惟曲蘖是好。姬嫔是耽。是犹两斧伐孤树。未有不颠仆者。帝喜拜相。
　　庚戌　辛亥四年正月庚申。帝崩于玉德殿。号武宗曲律仁惠宣孝皇帝。
　　三月庚寅。皇太子即皇帝位于大明殿。大赦天下。赐高年帛　革罢僧道衙行。论曰。望五位以升阶。转二依而就果者。上乘菩萨也。以四向一坐而证成。三生百劫而彰号者。缘觉声闻也。圣贤品级教有明文。惟妙悟自心。入佛知见者千圣尚不为。何阶级之有。末云　朝廷尚行于爵秩。释子乃兢于官阶。官阶无尽期。贪爱无满分。胡不养其妻子跪拜君亲。何异织女七襄牵牛负轭者哉。识达于此无取焉。不空三藏深于大教有功。授宫犹愧滥污。今何人欲假名器哉。

　　仁宗

　　讳爱育。黎拔力八达顺宗次子。武宗同母弟也。武宗以帝为皇太子。武宗崩遂嗣位。在位十年。寿三十六　帝天性慈孝聪明恭俭。通达儒术爱养民力。孜孜为治一。遵世祖成宪。为盛德守文之主。
　　壬子皇庆元年。帝论曰。御史台是一时公论。国史院是万世公论也　五月禁诸王。毌得以农时出猎扰民。至十月方许猎。
　　癸丑皇庆二年。帝曰。善人乃可为宝善人用则百姓安。兹国家所宝　帝以久旱宫中焚香默祷。遣官分祷诸祠。甘雨大注　承旨李孟言。人主之柄在刑赏。赏一善而天下劝。罚一恶而天下惩。又言。僧道既为出世法。何与官府罢僧道官　御书秋谷二字以赐。建崇文阁于国子监。以宋儒周敦颐程灏程颐张载邵雍司马光朱熹张栻吕祖谦及故中书许衡。从祀孔子庙庭。
　　甲寅改元延祐元年诏科场。以经义取士。庶得真儒之用。而治道可兴也。敕各省专意访求遗逸。苟得其人。先以名闻。后致之。
　　佛智法师　沙罗巴观照。依癹思巴帝师剃染。习诸部灌顶法。又从著赤上师学大小乘。时刺温卜善秘密教。为世所称。投之尽得其道。所以善吐番音。兼解诸国文字。后因迦罗思巴帝师荐于世祖。命译中国未备显密诸经各若干部。辞旨明辨。特赐大辨广智之号。后加弘教佛智三藏法师之称。授师为江浙等处释教都总统。帝亲劳送之。皇太子诸王尝问法要。所译之经朝廷皆刊行。是年十月五日示疾。赐钞万缗。敕太尉沈王视医药。谢却之竟面佛坐逝。帝悼之赐给葬。遣使驰驿。送归故里建塔(高僧传通载)。
　　普觉法师　姓赵氏。讳英辨。号普觉。弱冠受具戒。得慈恩宗于柏林潭法师。出世于秦州景福寺。其道大振声驰四表。摧伏异见树正法幢。而其资性真纯。如玉含璞不加雕绘。人爱重之。致于悍卒武夫亦能敬其。为无佛世之佛也。世祖闻其高风。降旨旌异。是年六月庚戌无疾辞众坐寂。焕异景于易箦之夕。标奇迹于火化之余。塔于普觉寺之后。阅世六十有八。腊六十有一(佛祖通载)　十一月京师旱疫。帝问弭灾之道。学士程钜夫举汤禳桑林事以对。帝曰。此实朕之责也。赤子何罪。明日大雪。以西僧作佛事。疏放罪囚。
　　乙卯延祐二年正月。诏遣宣抚使。分十二道。问民疾苦。黜涉官吏　五月秦州山移十一月彗见紫微垣　赦天下。
　　丙辰延祐三年。礼公哥罗斑藏卜为帝师。
　　赖禄孙负母避乱。盗至守母不去。事闻特赐旌表。
　　敕建旃檀瑞像殿　翰林承旨。程钜夫撰记。其略曰。盖闻。道非有像作易者。必拟诸形容。法本皆空。度世者暂资于色相。谓如指空为镜。不若以镜而谕空。即树占风。将使识风以忘树。是以双林付嘱舍利。以凡圣而遍分。千辐经行足迹亘古今而常在。非炫神通于幻境。实开方便于迷津。所谓由佛以念心。即心而即佛者也。旃檀瑞像佛之真像也。其犹万影沉江。如如不异。孤光透隙。一一皆圆。夫岂择地而容。盖以随缘而应。望梅林而止渴。靡不同沾。泛竹叶以言归。谁堪共载。惟我圣天子。道跻先圣。慈等觉王。祝长乐之春秋。恒依佛地企如来之岁月。坐阅人天　瑞像本末。具载前集宋宁宗嘉泰三年录中。爰自西土龟兹凉州至上京等处。二千三百七年也。
　　敕封普庵禅师嘉号　诏曰。上天眷命皇帝圣旨。朕闻。佛氏以空寂为宗。则凡学所遵者。宁欲建名号殊称谓。以示天下后世哉。而国家非此。无以昭尊德乐道之意也。朕自即位以来闻。袁州路南泉山慈化禅寺。普庵寂感妙济真觉昭贶大德惠爱禅师。绍临济之绪。超华严之境。德映当代。泽被方来。其道甚尊显。心窃慕之。既累赐大谥。惟塔号未称可加定光之塔。曰定光灵瑞之塔云云。
　　丁巳延祐四年。敕加东林远法师。号妙觉寂光宏辨大师。都省咨文　四月不雨。帝露香祷天既而大雨。左右进雨衣不受。
　　福元讲主　讳德谦。姓杨氏。字福元。宁州定平人。幼为勤策嗜诵佛书。稍长遍历名邦。咨访先德受般若于宁公。习瑞应于忠公。受幽赞于仙公。学圆觉于一公。究唯什俱舍于頙公。听楞严四分于闻公。而数公并以识法解义。声名远著。师皆亲熏炙之。必臻其道。后京都受华严于万安拣公。初诏居万宁寺。次迁慈恩前后十祀。道德简于宸里。声光扬于海外未尝以荣显宠遇改其志。尝曰。畦衣之上抗于世表。苟不愧于朝闻夕死。尚何慕焉。乃让席幽居。括囊一室处世。而遗世者也。是年正月日示寂。赐缗旌幢津送塔于城之南隅云。
　　光教律师　讳法闻。陕西严氏子。十五剃染。二十受具戒。从温公学法华般若唯什因明及四分律。温托以弘传之寄。尝对佛像灼肌然指。庸表克诚。刺血书经。以彰重法。隐于台山不逾阃者六载。读藏经五千卷者三番。帝师命师讲说。顾谓其徒曰。孰谓汉地乃有此僧耶。天子闻之征至阙庭。诏居太原寺。授荣禄大夫。次迁大普庆寺。加开府仪同三司银章一品。王公大臣仰止高风。犹景星凤凰之瑞于明时也。后赐实相圆明光教律师之号。赐辽世金书戒经。求戒者无算。是年三月日。跏趺而逝。赐币以葬。有司仪卫旌幢送之(通载)。
　　戊午延祐五年正月。懿州地震　二月和州地震秦州山崩　四月德庆地震。南土山崩。压死居民。给粮赈之。
　　特赐国师　达益巴。师事大萨思述帝师十有三年。听言论于左右。观道德于前后。陶熏滋久郁成美器。凡大小乘律论。及秘密经籍部以十数。皆耳于口授。目于手示得乎理之所归。行之所趋。是以誉延两京道重三朝。事二圣於潜邸。竭勤逾纪赐赉以千万计。归以所赐大厥梵宇。加赐金印。驰纽封号弘法普济。三藏佑圣国师。是年五月十六日化于京师。给乘骑归葬成纪。年七十有三云(通载)。
　　栽桑图说　八月司农苗好谦撰进。帝曰。农桑衣食之本此图甚善。命刊印千帙。散之民间。又印大学衍义。赐朝臣。
　　己未延祐六年　径山虎岩禅师讳伏　本源禅师讳达　晦机禅师讳熙　虚谷禅师有谥　建大永福寺(即青塔)。
　　佛护大师　讳本无。号我庵。台州黄岩人。幼从方山宝公剃染进具戒。次依寂照于中天竺即有省处。更衣见湛堂澄公。精研教部。寂照惜之。寄以偈曰。依教入禅今古有。从禅入教古今无。一心三观门虽别。水满千江月自孤。师后出世祝湛堂寂照二香。初主四明延庆。后迁杭之上天竺。最久一日无疾端坐。而蜕白云堂。赐谥佛护宣觉宪慈匡道大师云(高僧传)。
　　妙文讲主　九岁出家。十八受具。依大德圆和尚。学圆顿教。始升猊座纵无碍辨。若峡倒川奔。及乎闲居简默言不妄发。其涵养冲挹。无欲速不躁进。大类如此。年四十八。住蓟之云泉。勤俭节用。老者怀其德。少者严其教。故众睦而寺治。廪有余粟以赈饥民。蓟人称之。世祖召见顾谓侍臣曰。此福德僧也。诏居京师大宝集寺。自尔教乘法席益盛。性相并驱僧俗溥济。斯时海内讲席纷纷。方胶固于名相凝滞于殊涂。师独大弘方等。振以圆宗。使守株者通于寂默之外。龙象蹴蹈兢驾一乘。年逾八十。专修念佛三昧。是年月日结印而终。
　　庚申延祐七年正月朔日。有食之。帝斋居损膳　帝崩。谥仁宗文英武章皇帝　三月太子即位大赦。

　　英宗

　　讳硕德八刺仁宗嫡子也。在位四年。为御史太夫铁失等弑于行幄。年二十一　帝天性至孝。仁宗不豫。每夜焚香泣告于天。愿以身代。及崩哀毁过礼。寝服于地日歠一粥。至嗣位用法无私。果于诛杀。奸党畏罪。遂构大变。谥格坚皇帝。
　　辛酉至治元年正月。帝服衮服享太庙曰。岁必亲祀终朕之身议赦。帝曰。恩可常施。赦不可屡下。使杀人获免。死者何辜　二月初建西山佛寺　九月驻跸兴和。左右以寒请还。上曰。兵以牛马为重。民以稼穑为本。盖欲马得刍牧民得刈获。何计乎寒。
　　立帝师殿　诏各路立帝师殿。释源宗主法洪。奉敕撰碑。其略曰。皇元启运北天。奄荒区夏。奋神武之威。致混一之绩。思所以去杀胜残跻生民于仁寿者。莫大释氏。故崇其教以敦其化本。以帝师拔思癹有圣人之道。屈万乘之尊尽师敬之节。咨诹至道之要。以施于仁政。是以德加于四海。泽洽于万邦。实赖帝师之助。铭略曰。佛道弘大洋海无际。滔天沃日并育万类。于彼将圣象罔得一。舍厥绪余以匡王国。烈烈皇祖草昧天造奠是南纪。功格苍具云云。追谥皇天之下一人之上云云(见至元十七年行状文中)赵孟俯书丹。元明善篆额。
　　弘教大师　讳了性。号大林。武氏子。初依安和尚剃发。登具岁诸讲席。精究三藏。遇真觉国师启迪厥心。如柏林潭关辅怀南阳慈诸公。皆以贤首之学著称一时。悉造其门领其玄旨。北游燕蓟晦迹魏阙之下。悠悠如处江海之上。与世若相忘焉。成宗征居万宁寺。声价震荡内外。大后创寺于五台山。曰大普宁寺。延师为第一代。师不求合于时。不屈于人。识者高其风节。是年九月卒。谥弘教大师云。
　　壬戌至治二年。有言佛教可治天下。帝问拜住。对曰。清净寂灭自治可也。若治天下。舍仁义则纲常乱矣。
　　幻堂讲主　讳宝严。字士威。成纪康氏季子。因罹丧乱。与弟同剃发为僧。后参真觉得传贤首宗旨。而嗣其道。为人淳朴无伪。方寸之地。湛若止水。值真觉三坐道场。师与弟皆从而佐之。真觉入灭乃继其席。无何奉诏住持大玉山普安祐国二寺。是年七月日逝世。
　　佛光大师　讳志德。号云岩。东昌人。十二受经于海闻和尚。习慈恩宗旨于法照禧公。尽得其蕴。至元间。世祖召见赐宴并紫方袍。命主天禧旌忠二刹日。讲法华华严唯什金刚等疏。特赐佛光大师之号。与七众授戒。必令其立誓无犯。遇岁俭煮糜粥。以食饿殍数万人。居天禧三十余年。一衲一履终身不易。过午不食。夜则危坐以苦诵丧明。忽梦梵僧迎。居内院高座。空中散花因示疾。是年二月二十七诵之不辄。顷之辞众安坐而化。世寿八十八。龛留三七颜貌红润如生。阇维舍利无数。塔于张家山。赵孟俯为记。
　　癸亥至元三年。敕写金字藏经。学士吴澄为序曰。主上写经为民祈福。甚盛举也。
　　吴澄　字幼清。抚州崇仁人。经传悉通贯用力圣贤之学。元明善以文学自负。闻澄易诗书春秋奥义叹曰。与吴先生言如探渊海。董士选曰。吴先生天下士也。澄尝为学者言。朱子于道。问学之功居多。陆子静以尊德性为主。问学不本于德性。其弊必偏于言语训释。故学以德性为本。又谓。为善者死则上通神明。其极品与日月齐光。为恶者死则下沦污秽。其极下与沙虫同类　八月帝崩于行幄卧所。
　　中峰禅师　讳明本。号中峰。钱塘孙族。生有异征。为儿童时。嬉戏必为佛事。稍长闻经教。燃指臂求佛甚切。昼夜弥励。困则以首触柱。自儆期必得乃已。及入死关。密扣心要诵金刚经。至荷担如来处。恍然开悟。自谓所证未极。后观流水乃大发明。自是说法无碍。著书若干卷行于世。仁宗闻而聘之不至。制金纹伽黎衣赐之。并谥号佛日广慧普应国师。是岁卒。寿六十一。腊三十五。化于本山天目。
　　断崖禅师　讳从一。湖州德清汤氏子。幼不茹荤。姿貌巍然。师高峰参一归何处发悟。呈偈曰。大地山湖一片雪。太阳一照便无踪。自此不疑诸佛祖。更无南北与西东。峰印可之曰。后据孤峰绝顶扬声大叫。在后改名了义。赐号佛慧圆明正觉普度大师云。

　　泰定帝

　　名也孙铁水儿。显宗之长子。裕宗之嫡孙也。初封嗣晋王。及英宗遇弑。以支庶入继帝统。在位五年殂于上都　帝在位灾异迭见。然守成法以行天下无事。称治平焉。改元者二。泰定致和　帝曰。凡事防之于小则易。救之于大则难。明告于众。俾知所慎。
　　甲子泰定元年　乙丑。
　　丙寅三年。禁西僧驰驿扰民。
　　丁卯　帝师公哥罗入寂。
　　戊辰至和元年七月帝崩。不立庙谥　九月文宗袭立。改天历元年。礼公哥卜文国公为师。设广教总管府。统摄僧众。

　　明宗

　　名和世[王*束]。武宗长子。初封周王出镇云南。泰定帝崩。文宗遣使迎帝。帝正位于和宁之北。立文宗为皇太子。未几暴崩仅半年　张养浩自幼有行义勤学业。官至中丞尝著书三卷。一曰朝堂忠告。二曰风宪忠告。三曰牧民忠告。至是卒。赠平章。谥文忠。

　　文宗

　　名图帖睦尔。武宗次子。明帝之弟也。初封怀王出居建康。以致和元年九月袭皇帝位。改元天历二年。迎明宗于沙漠。明宗殂即位。
　　己巳天历二年。建龙翔集庆寺于建康　建崇禧万寿寺于蒋山　命奎章诸臣。辑经世大典　改建康为集庆路　以西僧辇真吃剌思为帝师。师至上命朝臣一品以下。咸郊迎大臣俯伏。进觞师不为动。惟国子祭酒孛木鲁[羽*申]举觞立进曰。帝师释迦之徒。天下僧人师也。予孔子之徒。天下儒人师也。请各不为礼。帝师笑而起。举觞卒饮。众为之栗然。
　　庚午至顺元年。加封孔子父叔梁纥。为启圣王。母颜氏。启圣夫人。颜子复圣公。曾子宗圣公。子思述圣公。孟子亚圣公。
　　慧光　释融照。字慧光。受业华藏修习天台教观。后从渊叟湛法师。居华亭延庆。力精教乘勤修禅定。然膏继晷旦夕无间。故学由志臻。表于丛席职跻众祐四十余祀。名闻京师上嘉奖赐号。师每岁元旦。率众修金光明忏。祝厘圣寿。说法之外力礼忏摩。与诸众生扫除尘翳。摄入善根。既老弥勤。得其法者三人。僧传曰居简。曰宗矩。曰宗权。皆法门之龙象也。
　　范椁。字德机。清江人。天资颖异。虽臞然清苦。若不胜衣。卓然自树于流俗外。吴澄志以为特立独行之士。可方东汉之君子。盖非虚美云。
　　辛未至顺二年。翰林学士吴澄卒。有易春秋礼记纂言。及校定皇极经世书大戴礼等书。赠临川郡公。谥文正。
　　壬申至顺三年。四月天宁地震。五月京师地震有声。白虹并日出竟天。八月天鼓鸣于东北　京师陇西地震　帝崩于上都。

　　宁宗

　　名懿璘真班。明宗次子也。初封鄜王。文宗殂遗命传位于帝。帝年七岁。在位两月而殂。
　　临坛大德　讳惠汶。姓张氏。归德人。依耆宿釭公出家二十进具。从大德温公受菩萨戒。嗣法坛主恩公。既而行业日隆。闻望日著。从者益众。师斋戒既严。护衣惟谨。虽途行旅宿三衣一钵必与身俱。终日干干惟佛是念。缁素相率而求戒者。接迹于途。承一训言莫不欢心感戴。说法数十余年。升坛授戒四十余会。大臣接以师敬之礼。从化者盖以万数。是年十一月二十二日殁。年七十有三云(佛祖通载)。

　　顺宗

　　名妥欢帖睦尔。明宗长子也。文宗时被谗出居广西。宁宗崩登大宝。在位三十六年。会　大明兵入京城。走于应昌府。一年崩。
　　癸酉元统元年六月。初八日登位。改元者三。元统(二)至元(六)至正(二十七)礼请公哥儿监臧班臧卜为帝师。
　　天竺法师　讳真净。字如庵华亭。姚氏子。母朱氏梦月堕怀而娠。诞时瑞光满室。有异僧。指谓其母曰。此儿海月法师之再来也。九岁依明静志公学法华经。历耳成诵。十六得度搏究诸乘。谒云梦泽公无极度公。尽得其学。大德间住海盐德藏。至治间迁松江超果。泰定间居下竺。辟寺前之径高大其门。书佛国山以揭之。至顺间上竺湛堂澄公举师自代。殚心弘法。众逾千指。上慕其道。赐以佛心弘辨之号。及金纹紫伽黎之服。师课法华寒暑不辍。是年示疾。书偈而逝。寿七十二。腊五十六。阇维舌根顶骨不坏。舍利五色。塔于本山(僧传)。
　　甲戌元统二年元旦。汴梁雨血。著衣皆赤。
　　三月彰德雨毛如线而绿。民谣云。天雨线。民起怨。中原地。事必变　水旱交洊　七月流星如杯。色赤有光　八月京师地震。鸡鸣山崩。陷为池百里。
　　乙亥改元至元元年。
　　丙子二年。宿松地震山裂　秦州山崩　黄州蝗　江浙自春至八月不雨。民大饥赈之。
　　丁丑至元三年四月有星。孛于王良。至七月没于贯索　星名订议房星主马。又名天驷。王良善识马故名之　五月民间讹言。朝廷采童男童女。一时嫁娶殆尽　彗星见于东北　七月武涉县有蝗。尹张宽仰天祝曰。宁杀尹毋伤百姓。黑鹰啄蝗。尽命刊金履祥所著论孟考证行之。门人许谦序之。
　　许谦　字益之。东阳人。学于金履祥。告之曰。吾儒之学理一而分殊。理不患其不一。所难者分殊耳。谦由是致其辨于分之殊。而要其归于理之一。又曰。圣人之道中而已矣。谦由是事事求夫中者而用之。自谓吾非有大过人。惟为学之功无间断耳。其教以五性人伦为本。以开明心术变化气质为先。以为已为立心之要。以分辨义利为处事之制。尝曰。已或有知使人亦知之。岂不快哉。是年卒。年六十八。门人号之白云先生。所著有四书丛说诗名物钞读书传观史等书。后谥曰文懿。
　　同时休宁陈栎婺源胡一桂。皆以讲明道学重于时。
　　太白　上公大将军之象。出东当伏东。出西当伏西。过午为经天。谓昼见于上也。太白少阴之星以己未为界。经天为不臣兵起也。
　　戊寅至元四年正月。以地震赦天下　四月雨雹如拳。环玦狮象等形　信州山震　邵武雨水深二丈　巩昌山崩压死人民。
　　己卯至元五年夏四月。加封孝女曹娥。为慧感灵孝昭顺纯懿夫人　六月汀州水高三丈余。没庐坏田　太白屡经天。
　　宗周法师　讳子文。字宗周。四明人。得法于北溪闻公。出主宝云寺。教观淹博律规甚严。寻常对人则讷。升座讲演则滔滔。如建瓴之水。莫之御也。临终时讲十六观经。罢即欲就座别众入灭。有启曰。和尚后事未曾分付。奈何遽尔告寂耶。师曰。僧家要行便行。莫做俗汉伎俩为儿女计而有后事。众[怡-台+(懇-心)]益切。于是下座。复归方丈一一条书之。即合掌称西方四圣号。回向发愿毕遂寂。阇维舍利无数(僧传)。
　　庚辰至元六年处士吴莱论作文如用兵。有正有奇。正者法度。如部伍分明是也。奇者不为法度所缚。千变万化元不曾乱。
　　天如禅师　讳惟则。号天如。得法于中峰国师。住姑苏师子林。有楞严会解禅宗语录净土或问十法界图说等书。行世。
　　元粹法师　苕溪人。有圆觉经集注等书。行于世。
　　休耕法师　讳逸。云门三高之一。有诗文集。
　　辛巳至正元年。帝阅宋徽宗画称善。学士[山*(卄/(止*白*匕)/ㄆ)][山*(卄/(止*白*匕)/ㄆ)]进曰。徽宗多能惟一事不能。其身辱国破。皆由不能为君所致。人主贵能为君。
　　元叟禅师　讳行端。号元叟。族临海何氏出家化城院。参径山藏叟得旨。大德庚子出世湖之资福。名闻京师。特旨赐慧文正辨之号。平章张闾公。举中天竺迁居灵隐。有旨设水陆斋于金山。命师说法峻事入觐。奏对称旨。加佛日普照之号。南归退处西庵。至治壬戌众请补处径山。玺书金斓三被人以为荣。师宴如也。先是宋度宗设醮秦章天庭遇上帝。为定径山四十八代住持事。四十四代虎岩。谓住持岂苟然哉。皆预定之天庭。师闻颇心非之。及师适当其次云。
　　愚庵禅师　讳超智。字以中。族姑苏。得法于元叟端公。历住于隆教普慈二刹。帝赐以明辨正宗广慧禅师之号。已而升净慈遂主径山。四据高座敷[改-己+易]佛法。以耸人天龙鬼之听。缁素相从如云归岫。弟子集其四会语录。宋文宪序之。极其赞颂起人之敬信也。
　　梅屋禅师　讳念常。世居华亭。黄姓。母杨氏祷观音大士梦庞眉老僧托宿而娠。生时神光照室异香袭人。出家平江圆明院。博究群书参晦机熙公。有省礼五台。历燕京帝师尊宠。预金书藏经之列。乃集佛祖通载二十二卷。备历代法门事迹。住持祥符僧中斑马。
　　用明禅师。讳[言*冏]。四明人。有文集行世　断江禅师。讳恩。云门三高之一。
　　壬午至正二年大同人相食　地震如雷　惠州罗浮山崩。
　　癸未三年诏。修辽金宋三史。脱脱都总裁　学士揭傒斯字曼硕丰城人。脱脱问政治何先。曰储材为先。养之于誉望未隆之时。用之于周密庶务之后可也。卒封郡公。谥文安。
　　湛堂法师　讳性澄。字湛堂。号越溪。会稽孙氏子。母姜氏梦日轮而生。从石门祩律师祝发受具。深通止持作犯之义。依佛鉴铦公习天台教观。谒云梦泽公深加器重。奏复天台国清讲额。游高丽求天台遗书。吴越大旱。师率众说法。祷雨格应岁饥民死无以敛。乃掩其遗骸作水陆大会普度之。至治间驰召入京。问道于明仁殿。被旨居青塔寺。校正大藏特赐金斓衣。赐号佛海大师。后归天竺之云外斋。还越之佛果笃志净土。修一心三观者七昼夜。屡感瑞应。一日师揖众曰。今日则有。明日恐无。光阴其可把玩乎。次日黎明端坐而逝。寿七十八。腊六十四。留龛七日颜貌如生。所著有金刚集注心经消灾经注弥陀经句解仁王经如意轮咒经科等。并行于世(僧传)。
　　甲申至正四年。诸山主僧请复僧司且曰。为郡县所苦如坐地狱。脱脱曰。若复僧司何异地狱中复置地狱耶。不许。
　　笑隐法师　讳欣。号谥广智全悟大禅师。文宗以潜龙之旧。建龙翔大集庆寺。召师住持。授以大中大夫。以主寺事。奉敕校正德辉重编之百丈清规。是年五月二十四日示寂。八月葬城南拨云山康僧会塔之邻。行业道迹。具如虞文靖学古录。及黄文宪宋文宪二公碑铭所记。得法弟子宗泐。字季潭。洪武中住持天界。声光显著云。时加征士官。太优云隐士无求于朝廷。朝廷有求于隐士。名爵何吝。
　　乙酉至正五年。承旨[山*(卄/(止*白*匕)/ㄆ)][山*(卄/(止*白*匕)/ㄆ)]遇事英发掀髯论辨。每遇天变民灾。必劝帝。侧身修行。庶天意可回。善书。卒后片纸之存人争宝之。宋金辽三史成。帝曰。史既成书。前人善者朕当取以为法。恶者取以为戒。岂止为君者为臣者。亦当知之以前代善恶为勉。
　　丙戌至正六年。山东地震七日　邵武地震有声如鼓　河决　李綗请祀郊庙。近正人远佞邪。以崇阳抑阴云。
　　丁亥至正七年元旦。日食大寒而风朝官仆地　东平地震　山东地震坏城郭。有声如雷　河水摇动。
　　竺源法师　讳水盛。字竺源。自号无住翁。乐平人。姓范。母徐。生时祥光照室。依罗山常公受度。谒月庭忠公。见孤舟济师自信法决可证。因发誓云。吾此生不能作佛。当入无间狱也。由是力参发悟者几回。济公记之云。尔后当大弘吾宗也。天历间聘师。主西湖妙果寺。一时公卿与师为方外交甚笃。是岁四月二十四日书偈而逝。寿七十三。师嘱学徒尝云。要当洞明诸佛心宗。行解相应云。
　　李孝光。温州人。少博学笃志。为文一取法秦汉古文。不拘于世尚　朱公迁。字克升。勤于著述。有书传疏义四书约说四书通旨。行世。
　　戊子至正八年。杨载。字仲弘。杭州人。文章一以气为主。自成一家言。而于诗尤有法。取材于楚汉。而音节以唐人为宗　学士虞集。字伯生。父汲文清而淳。母杨氏亦通经学。弟槃。字仲常。进士皆得之家庭。槃曰陶庵。集曰邵庵。尝言。试艺之文推其高者。取之不必先有主意。若主意先定则求贤之心狭而差。自此始矣　是年十一月。台州方国珍作乱。聚众海上。授珍以官。不赴。势益猖獗。
　　方国珍　黄岩人。亦名谷珍。兄弟四人。先因设酒诡杀其田主。事露拒杀捕者。官亲往亦杀之。兄弟遂亡命于海者十余年。乃掠漳州贼船寇漳州。维时文恬武嬉人寇即陷。自太不华堕计而死。势日猖獗。窃据温台明十二郡。十有八年。太祖龙兴潜逃于海。既而内附。
　　己丑至正九年夏四月。枣阳民张氏妇生男。甫周岁暴长四尺许。容貌异常。皤腹拥肿见人嬉笑。如俗所画布袋和尚云　李好文。为谕德集端本堂经史要义大宝录大宝龟鉴以进　他日皇子坐清宁殿。分布长席列坐高丽西番僧曰。李好文先生。教我儒书多年。尚不晓其意。今听佛法一夜即晓。由是愈崇尚佛学　天龙主僧大道。讳善平。构丛桂楼以居。受业于庆庵。问道于中峰云。
　　庚寅至正十年。棣州陨石　奉化山裂　六月有星大如月。入北斗。声震如雷十一月日食　二星陨于耀州为石。如斧形。
　　辛卯十一年诏修河防。南北民兵十七万修。及二百八十里。于黄陵冈得石人一眼。童谣云。石人一只眼。挑动黄河。天下反。
　　刘福通　颖州人。是年五月。以红巾为号。陷颖州。六月据朱皋。攻破罗山真阳确山。遂陷舞阳叶县等处。九月陷汝宁州。众至十万。
　　韩山童　栾城人。自其祖父。以白莲会烧香惑众。至山童倡言。天下大乱弥勒佛下生。河南江淮愚民翕然信之。福通等复诡言。山童实宋徽宗八世孙。当为中国主。杀白马黑牛誓告天地。约同起兵事觉。县官捕之急山童就擒。其妻杨氏。子韩林儿。逃之武安。
　　八月萧县李二老彭赵君用反攻陷徐州。李二号芝麻。李亦以烧香聚众而起。麻城人邹普胜等。以妖术聚众反。亦以黄巾为号。
　　徐寿辉　蕲州罗田人。一名真。与其党倪文进等起兵攻。陷蕲水及黄州。僭称皇帝。国号天完。改元治平。据汉阳兴国等十余郡矣。
　　一月信州及邵武雨黍。饶州建宁雨黑子。大如黍菽。衢州雨黍。民多取而食之。十一月有星。孛于西方。十二月太白屡经天。
　　壬辰十二年。陇西地震百余日。城郭颓起陵谷迁变。会州公廨墙崩。获弩五百余张。长者丈余。短者九尺。人莫能挽　日食。
　　郭子兴　定远人。见汝颖兵起列郡骚动。遂与其党孙德崖等起兵。自称元师攻援濠州。据之其豪杰多入城。以自保矣。
　　百屋禅师　讳清珙常熟人。族姓温。母刘氏。生有异光。依崇福永惟。出家祝发受具。登天目见高峰。峰问。汝为何来。师曰。欲求大法。峰曰。大法岂易求哉。须然指香可也。师曰。某今日亲见和尚。大法岂有隐乎。峰默契之。授万法归一话。服勤三年。次参及庵发愤有省曰。清明时节雨初时黄鹂枝上分明语。庵颔之有已后与汝同龛之记。及庵住湖之道场。师典藏钥。庵谓众曰。此子乃法海中透网金鳞也。后登霞幂山。卓庵曰天湖居之。复赴当湖福源。朝廷降香币旌奖。皇后赐金斓衣。诏谥佛慈慧照禅师。是年七月卒。有法语诗颂行世。
　　高皇帝　先句容人。祖渡淮考迁太平生四子。上季子也。先是陈太后。梦一神人朱衣象笏馈丸药。光照室吞之。既觉异香袭体遂娠焉。乃诞异香红光凝结不散。时大历元年戊辰九月十八日也。仁祖取水洗儿忽有红罗。来自上流取为儿褓。自是室中常有异光。生数日不食。求医遇一僧询故告之。僧曰。夜子时食矣。忽不见。夜半果食。儿时多病。仁祖欲度为僧。太后不欲。年十七父母三兄相继殁。上孤孑乃遵先志。托身皇觉寺后出游。道病有两紫衣人。与俱助其寝食病愈而去。尝夜陷麻湖。群儿呼迎圣驾。叱之丕见。崎岖多载。仍归寺中。年二十五值兵乱。问筊于伽蓝。祝曰。避难吉阳。守旧吉阴。筊乃一阴一阳更祝。出居不可起义乎。筊从之。再祝筊跃立香炉上　帝入濠见郭子兴。兴见状貌奇之与语大悦。取为亲兵日益敬信。以马后妻之。命掌征伐之事。一统之业基于此矣。
　　癸巳十三年。诏以西番僧为国师。伽璘真为大元国师。番云皆即冗该。犹华言事事无碍也　帝自制宫漏约高六七尺。为木柜藏壶其中。运水上下。柜上设西方三圣殿。柜腰设玉女。捧时刻筹。时至辄浮水。而上。左右列二金甲神人。一悬钟一悬钲。夜则神人自能按更而击　又以内苑造龙船。首尾长一百二十尺广二丈。上有五殿。龙身并殿宇。俱五采金装。自游后宫。海子内游戏。船行则龙首尾眼爪皆动　以宫女抚舞。名天魔舞　每宫中赞佛则按舞奏乐。
　　张士诚　白驹场人。为盐纲司牙侩。资性轻财好施颇得众心。见诸处兵起。与其弟士信士德。聚众起兵。陷泰州杀知府李齐。因乘间呼噪入城。官吏仓卒遁走。即据高陲称王。国号周。建元天祐。将兵攻陷平江松江常州诸路。地广兵强遂为勍敌。战争始于此。
　　甲午十四年正月朔。汴梁河永。皆成五采花草。如绘画。三日方解　学士黄溍谥文宪。有日损斋藁义乌志笔记(字晋卿金华人)。
　　宝洲沙门　讳觉岸。号宝洲。乌程职里宝相寺(今清泰庵)沙门也。学博通古今。尝考释氏事实上下数千载年经国纬。著为手鉴。再治名释氏稽古略。盖自有佛以来。凡名师大德之行业出处。以及塔庙之兴废僧侣之众寡。靡不具载。本之内典参之诸史。旁及于传记。而间之以事之显著者。为之据岁月先后。考核精审。无所遗阙。李桓序。实能补国史之未周葺。禅编之大备。一代之司南云。
　　乙未十五年二月。刘福通等。迎韩林儿立以为帝。又号小明王。建都亳州。国号宋。改元龙凤元年　六月我　太祖高皇帝。自和州渡江。取太平路拔之。耆儒陶安李习。率父老出迎献言曰。明公率众渡江。神武不杀人心悦服。以此顺天应人而行吊伐。天下不足平也　帝以天下兵起。下罪己诏。大赦天下。
　　丙申十六年两日相荡。彗星丈余　李实如黄爪。谣云。李生黄爪。民皆无家。星陨有声化为石。形如狗头。命藏于库　大明兵取集庆路。御史福寿死之。后谥忠肃。改集庆为应天府　太祖入城谕曰。我来此为民除乱耳。各安职业民大悦。更相庆慰　陶安谓太祖曰。金陵古帝王之都。龙蟠虎踞。限以长江之险。若取而有据其形势。出兵以临四方。何向不克。此天所以资明公也。
　　金陵　战国楚威王时。以其地有王气。埋金以镇之。故曰金陵。汉曰秣陵。吴曰建业。晋曰建康。六朝皆建都于此。隋为蒋州。唐为升州。宋为江宁。元为集庆。置江南诸道。行御史台于此。故谓南台　太祖渡江时。或谓。欲定天下。僧金碧峰不可不见。及至宣州见之。僧跏趺危坐不为礼。上叱僧亦叱上曰。可曾见杀人将军乎。僧曰。可曾见不怕死和尚乎。上遂释剑作礼。僧答礼徐谓曰。建康有地可王。
　　铁冠道人　张景和江右人。道术高精数学。谒见高帝曰。明公龙瞳凤目。天地相朝五岳俱附。日月丽天附骨插鬓。声音洪亮贵不可言。但四围滞气如云行月出之状。所喜者准头黄明贯于天庭。直待神采焕发。如风扫阴翳。即受命之日也。应在一千日内。且边地驿马有惊气。南行遇敌。切须戒慎。上奇之留于幕下。常结庐钟山。居都下数年。一旦无故。自投于大中桥水死。求尸不获。仙去不复见。
　　学士朱升谓高帝曰。高筑墙广积粮。缓称王外无他言。
　　天岸法师　讳弘济。字同舟。天岸其号也。会稽姚氏子。从宝积寺舜田满公出家。授法华经辄能记忆。既为大僧精持律学。深究教乘修忏恳切。于观定中见一尊者。授以犀角如意。自是辨博无碍。开法于万寿圆觉寺。咒沙掷地。以救海岸之崩。后主显慈集庆二寺。迁主会稽圆通。修念佛三昧。诏住大普福寺。归清镜阁。是年殁(僧传)。
　　丁酉十七年三月。大明兵克常州。张士诚遣其弟士德。以兵来援。徐达伏兵擒之。士诚气沮。请轮资以求和。达围之下其城　有龙斗于乐清江。飓风大作。所至有火光如毬。死者万余人　元大都昼雾。昏暝不辨人物。如是者旬有五日　净江路山崩地陷。
　　陈友谅　沔阳渔家子。尝为县吏不乐。会寿辉文俊兵起。慨然往从之。遂为文俊簿书椽。寻亦领兵为元帅。及文俊专恣。心不能平。至是文俊谋杀寿辉。不果奔黄州。友谅因乘衅袭杀之。遂并其军自称平章。寿辉不能制。兵势方强。后并杀徐寿辉。自称帝国号汉。改元大义。据湖广等路。后为太祖所灭。箭贯头颅而死。
　　千岩禅师　讳元长。字无明。号千岩。萧山人。族姓董。母何氏。幼构疾。母祷观音。许出家而始愈。始通九流百氏言。次习法华。究律部于灵芝寺律师。后参狗子无佛性话。中峰为之决择。印正嘱师。善自护持。师隐天龙。有二蛇。日来绕座。师为说三归五戒。蛇矫首低昂。作拜舞而去。自是荐起住持借甚。师不允。而往乌伤伏龙山。兴复圣寿伽蓝名闻朝廷。降名香以宠嘉之。赐僧伽黎衣。及普应妙辨之号。后加佛慧圆明广照普利之谥。王臣向道者众。九州外国倾德敬仰。
　　绝宗禅师　讳善继。谥文明海慧。诸暨娄氏子。母王氏梦神僧授白芙蕖而生。依山阴灵秘寺思恭和尚祝发。从天竺大山恢公。习天台教。次谒湛堂问答庆快。湛堂谓众曰。法轮转于他日。将有望于斯子矣。居第一座玉岗润公亦居师第一。出住良渚讲金光明经。梦四明法智谓曰。尔所讲经与吾符合。自是益加精进。尝示众曰。止观一部即法华三昧之筌[跳-兆+弟]。一乘十观即法华三昧之正体。汝等须行解并驰正助兼运。则圆位可登。而不负祖师命宗之意也。后专修净业。系念弥陀昼夜不辍。一日忽告众曰。佛祖弘化。贵乎时节因缘。缘与时违。化将焉托。吾将归矣。端坐而逝。是年七月二十二日也。寿七十二。荼毗舌根不坏。塔于灵秘之西。得法上首玘大璞云。
　　孚中禅师　讳怀信。字孚中。姓姜。奉化人。母刘氏。夜梦大星堕室中。有光如火。取而吞之遂娠。及诞状貌异凡。遇僧即喜。年十五从法华院子思出家祝发。受具戒于五台寺。学三观十乘于半岩全公。扣禅宗大旨于竺西坦公。又值云外岫公。后出世明之观音。迁住普陀。镇南王虚心问道。宣让王亦遣使。奉旃檀香紫伽黎衣。请示法要。师构姑苏宝石。造多宝佛塔。诏赐广慧妙悟智宝弘教之号。升住中竺复迁天童。后住持大龙翔寺。提唱宗乘万耳耸听。大小欢然而亲戴之。一旦晨兴谓左右曰。吾将归矣。汝等当以荷法自期。励精进行可也。书偈曰。平生为人戾契。七十八年漏泄。今朝撒手便行。万里晴空片雪。是年八月二十四日寿腊六十九云。
　　戊戌十八年　宋龙凤四年。学士欧阳玄字原功。文章道德卓然名世。凡大制作多出其手。年八十五。谥曰文。圭斋集。
　　明玉珍　随州人。集乡兵屯于青山。未几降于寿辉。及倪文俊陷蜀。令玉珍守之。文俊死遂自据成都。蜀中郡县皆附号夏改天统。
　　正月陈友谅。陷安庆。元守将余阙死之谥忠烈。后立庙岁时致祭　三月宋毛贵破济南。元右丞董抟霄死之。杀无血见白气衡天死　十二月。大明兵取婺州路。守臣僧住死之　太祖谕诸将曰。戡乱虽以武。而安民必以仁。师旅之行势如烈火。火烈则人必避之。为将者能以不杀为心。非惟国家所利。在己亦蒙其福。尔等从吾言则事不难就。大功可成矣。
　　己亥十九年　龙凤五年四月。帝以天下多故。却天寿节朝贺诏曰。朕宜敬天地法祖宗。以自修省。初度之日群臣毋朝。
　　浮休法师　讳允若。字季蘅。号浮休。若耶人。依云门元公。十五剃度。谒大山恢法师。受天台教观。次礼湛然。凡法智所集立之义靡不精究。随湛堂入燕京。朝廷锡以慈光圆照之号。出住净圣院。复主杭之兴化。与天岸济我庵无玉庭罕道望并峙。世称钱塘四依。后居云门。又与断江恩休耕逸临风吟咏。又称云门三高。历越之圆通迁上竺。缨络泉久涸祷之泉涌。命曰再来泉。筑精舍修法华三昧。为暮年净业。后罹贼难而终。是年二月二十九也。寿八十。腊六十五。荼毗舍利如菽无算。师不妄言笑。赵子昂称为僧中御史。有内外集云。
　　大用法师　讳必才。字大用。姓屈氏。台州人。十二从西瞿法师出家祝发进具。谒湛堂澄公亲玉岗润公。执经入室。虽至流金之暑。折胶之寒。足不逾户。山家之玄教观之要。悉臻其奥。玉岗叹曰。此子非灵山会上业已习之。乌能至此哉。随玉岗于德藏。命师分座讲演。辨若雨注河翻。听者称之。继主德藏。后迁杭之兴福。次补演福。顺帝特赐佛鉴圆照之号。是年三月十九日。焚香高称弥陀佛号。尽一昼夜告众曰。吾净土缘熟三昧现前矣。为书以别相识。合掌而逝。荼毗有五色光。自龛中发火。舌根齿牙不坏。舍利满地。穴地尺许亦有得者。寿六十八。腊五十六。所著有妙玄文句止观增治助文法华涅槃讲义章安荆溪法智礼文诗偈等。并行于世(僧传)。
　　桐江法师　讳绍。大严之桐江人。因以为号。姓吴。母李氏。入凤山寺祝发受具。私曰。化龙之鱼肯以[跳-兆+弟]涔求生乎。谒双径大辨陵公。公以单传心印诘难久之。复遍参名宿知法之无异味也。阅大藏教至三过通其旨趣。出世景德寺兴复废坠。诏住义乌宝林。一时法席号为极盛。是年八月初七日。翛然而化。寿七十四。腊五十八。阇维舍利如绀珠。齿牙贯珠不坏。有三会语录并桐江集行世。
　　庚子二十年正月。五色云现　大都有杜鹃　彗星见于东方　五月朔日食。雨雹。
　　刘伯温　讳基。括苍人。自幼聪明绝伦。凡天文兵法性理诸书。过目洞识其要。尝游西湖有异云起西北。光映湖水。时鲁道源与诸同游者。皆以为庆云。刘曰。此天子气也。应在金陵。十年后有王者兴。我当辅之。诸人以为狂悉去之。惟西蜀赵天泽奇之。以为诸葛孔明之流。是年太祖下金华定括苍。基乃指乾象谓所亲曰。此天命也。岂人力耶。太祖遣孙炎聘之。刘趋金陵。陈时务十八策。上嘉纳之杨宪曰。福基于至诚。祸生于反覆。
　　辛丑二十一年　宋龙凤七年　汉大义二年　正月朔。奉小明王庆贺礼。刘基怒骂不拜。陈太祖以天命所在。乃定征伐之计。
　　竺远禅师　讳正源。字竺远。欧阳姓。南庸人。二十七受具。始见陵公。问答省悟智开识融外内无碍。雄谈慧辨动静皆空。住兴圣道场灵隐诸名刹。帝师锡以佛慧慈照普应禅师之号。方镇大臣邀请住持径山。是年六月二十六日殁。寿七十二。腊四十五。塔于径山　八月。大明帅师伐汉。徐达曰。师直为壮。刘基曰。取威制敌。在此时也。
　　水庵禅师　讳守贵。字无用。族甄氏。婺州人。十八学法为僧。首谒千岩长公。与向上之机。默究有契。随千岩兴圣寿古刹。后还天龙。复参中峰断崖梁山。反覆扣答。初无异致。师曰千江虽殊而明月则一。吾今无复疑矣。是年八月二十日作偈。寄别丞相帖睦尔公。颂曰。一蜗臭壳内外秽恶。撒手便行虚空振铎。天龙一指今犹昨。掷笔而化。丞相大加叹异。寿七十二。腊五十四。塔于天龙西岗。
　　冬十一月。黄河自平陆三门碛下至孟津五十余里皆清凡七日。
　　壬寅二十二年　宋龙凤八　汉大义三　二月彗星见于危宿。光丈余。色青白　三月长星见虚危间。形如练数十丈。
　　松隐禅师　讳德然。号唯庵。云间张氏子。出家得度后。谒千岩禅师有所悟入。又谒石屋于霞幂山。屋书松隐二字授之。师至华亭构室以名额焉。又主千岩所居之寿圣。刺血书经。有语录行世。
　　癸卯二十三年　宋龙凤九年　汉大义四年　正月。明玉珍称帝。建国号大夏。改元天统元年。
　　七月。陈友谅围洪都。太祖帅诸将讨之。大战于鄱阳湖。友谅败死　是战也。友谅骁将奋犯太祖之舟。计无所出。韩成服上冠袍投水死　刘基大呼。难星过可更舟。太祖更之未半饷。旧舟为敌炮击碎矣　又张铁冠笑贺曰。友谅死矣。降卒来言。友谅为流矢贯睛及头而死。
　　周颠仙　建昌人。每见人必曰。告太平。饮酒极多终不醉。太祖曾命覆以瓮。积薪煆之。火息启视正坐晏然。及征友谅问此行何如。应声曰好。仰视屋久之曰。上面无他底。从行苦无风。颠曰。只管行只管有风。不行便无风。既而迅飙猛作。及见江豚颠曰。水怪见损人多。
　　甲辰二十四年　宋龙凤十年　夏天统二年　正月。太祖建国号曰吴　二月陈理降。江西悉平。
　　陈友谅。用镂金床。斯进太祖。曰陈氏穷奢极靡。焉得不亡。侍臣曰。未富而骄未贵而侈。所以取败。太祖曰。既富岂可骄。既贵岂可侈乎。
　　实庵禅师　讳茂。号松隐。实庵其字。族郑。母胡氏。奉化人。年十六依传法寺希颜出家。受戒于昭庆惠律师。见南涧泉公。复谒古林茂公。林曰。子明知四大五蕴是生死根本。何故入此革囊耶。师拟议间林以锡杖击之。师豁然悟入。后会月江印公于湖之道场。请师分座说法。大众允悦。宣政院命居瑞云之清凉寺。奏赐佛光普照之谥。住十五年退隐惠堂。是年八月二十七日。凭几握右手为拳。以额枕之而逝。寿八十五岁。
　　乙巳二十五年　龙凤十一　天统三年　二月日旁有一月一星　四月日中有一黑子　五月大都雨[(牙*ㄆ)/毛]。长尺许。或曰龙须也。命拾而祀之　冬太祖置国子学于应天府。规制宏丽行。至广业堂前偶发一言云。天下有福儿郎。应得居此。迄今居此者。往往古魁选。跻位三台者焉。
　　丙午至正二十六年　龙凤十二年　大统四年　二月黄河北徙。自东明曹濮及济宁　三月玉珍卒。子明升嗣立。改元开熙　五月太祖访求古今书籍。藏之秘府。以资览阅。太祖曰。孔子之言。真治国之良规。孔子诚万世之师也　八月拓建康城于钟山之阳。延亘周回五十余里。尽据山川之胜　十二月太祖立宗庙社稷曰。宫室但取完固而已。何必雕巧　十二月宋主小明王韩林儿殂。
　　昙芳禅师　讳忠。法号广慈。住持径山。当四十九代云。
　　无还禅师(富)　　辨庵禅师(讷)
　　丁未二十七年　吴元年　开熙二　正月。绛州夜闻天鼓鸣。其声如空中战斗者　三月太祖定文武科取士之法　应文举者。察言行以观其德。考经术以观其业。试书算以观其能。策经史时务。以观其政事。应武举者先以谋略。次以武艺俱求实效云　六月朔日食。皇太子寝殿后。新甃井中有龙。出光焰烁人。宫人仆地　九月大明兵取平江路。执吴王张士诚以归。士诚闭目不食。自缢死　十月。大明兵取通州及台州。时温台等皆方国珍所据。相次以降　太祖命大将徐达副将常遇春。北定中原　太祖定律令。颁戊申历　十二月大明兵。讨方国珍降之。
　　南楚禅师　讳悦。隆兴人。法号佛慈法喜。住持径山。当五十代云。
　　集列八十有五人。附见一百二十三人。
　　东昌法师　　昊天讲主　　逸林上师
　　虚照禅师　　海云禅师　　仙林法师
　　古源法师(清)　　竹堂法师(传)　　云梦法师(泽)
　　痴绝法师(冲)　　无准禅师　　偃溪禅师
　　西云禅师　　著赤上师　　刺温卜师
　　柏林法师(潭)　　万安法师(拣)　　寂照禅师
　　方山律师(宝)　　大德法师(圆)　　关辅法师(怀)
　　南阳法师(慈)　　大林法师(性)　　海闻和尚
　　法照禅师(禧)　　渊叟法师(湛)　　大德律师(温)
　　明静法师(志)　　无极法师(度)　　北溪法师(闻)
　　藏叟禅师　　佛鉴禅师(铦)　　罗山法师(常)
　　月庭法师(忠)　　孤舟法师(济)　　庆庵法师(吉)
　　及庵禅师　　舜田法师(满)　　灵芝律师
　　思恭法师　　大山法师(恢)　　子思法师
　　半岩禅师　　玉庭法师(罕)　　别传禅师(教)
　　西瞿法师　　大辨法师(陵)　　梁山禅师(竟)
　　希颜法师　　南涧法师(泉)　　昭庆律师(惠)
　　古林禅师(茂)　　月江禅师(印)　　日溪禅师(泳)
　　天心法师(素)　　良伟法师　　东白法师(明)
　　开元法师(奎)　　方山禅师(瑶)　　无见禅师(睹)
　　斗岩禅师(芳)　　无用禅师　　无一禅师(全)
　　春谷法师　　古怀法师　　空中法师(假)
　　灵岩禅师(芝)　　无方禅师(普)　　小隐法师(大)
　　毒种法师(昙)　　成山法师(钦)　　宝觉法师(简)
　　古田法师(滋)　　无言法师(宣)　　讷翁法师(谟)
　　崇恩法师(简)　　孤岳法师　　古崖禅师(纯)
　　石门禅师(刚)　　布衲禅师(雍)　　止岩禅师
　　寿弥法师　　北禅法师(泽)　　士瞻禅师(杓)
　　石室法师(瑛)　　大均法师　　明庆律师(果)
　　高丽法师(教)　　一山法师(元)　　佛海法师
　　贤叟法师(思)　　竺西禅师(坦)　　明极禅师(峻)
　　竺田禅师(霖)　　云寂法师(温)　　如海法师(真)
　　仲方禅师(伦)　　竹屋法师(净)　　子文法师(良)
　　雪庭法师　　觉源禅师(浚)　　横云禅师(岳)
　　毒海禅师(清)　　铁关禅师(枢)　　东屿禅师(海)
　　石林禅师(巩)　　虚谷法师(灵)　　清拙禅师(澄)
　　净觉法师　　法秀法师　　了然法师(义)
　　东阳法师(辉)　　平山法师(等)　　觉隐法师(诚)
　　慈观律师　　无隐法师(范)　　一山禅师(宁)
　　普觉禅师(明)　　白岩禅师(真)　　云外法师(岫)
　　弘教禅师(立)　　子庭法师(训)　　东林禅师(晓)
　　元起太祖丙辰至顺帝丁未凡一百六十二年　自世祖至元己卯灭宋混一。至顺帝至正丁未。实计八十九年　兹集自世祖至元甲子。至顺帝丁未凡一百四年。
　　旃檀瑞像。自周穆王庚寅止至正丁未。计二千三百五十九年。
　　世尊入灭。自周穆王壬申止至正丁未。计二千三百十七年。
　　大教东被。自汉明帝戊辰止至正丁未。计一千二百九十六年。
　　(皇明崇祯十一年春。月金盖云蘧寿光比丘寓杳溪蘧庵纂录编次)。

　　释鉴稽古略续集(一)



　　释鉴稽古略续集(二)

　　　　归安杏溪蘧庵比丘大闻
　　　　　幻轮　汇编
　　　　蘧庵居士　严尔圭　校梓
　　(皇明初建都应天府为南京　次迁都顺天府为北京)。　　·太祖
　　·建文帝
　　·成祖
　　·仁宗
　　·宣宗
·英宗　　·景泰帝
　　·宪宗
　　·孝宗
　　·武宗
·世宗　　·穆宗
　　·神宗
　　·光宗
　　·熹宗
　　·圣上


　　太祖高皇帝

　　帝生于濠州。龙光烨炎人咸惊异。元顺帝壬辰三月起兵。后代郭子兴将兵渡江。取太平集。庆为兴王之基。次灭陈友谅张士诚等为吴王。后北定中原。混一天下即皇帝位。在位三十一年崩于西宫。寿七十一。上徽号曰。圣神文武钦明启运骏德成功统天大孝皇帝。庙号高祖葬孝陵　帝以天纵之资不阶寸土。一民卒成大业。虽曰天命人归。要亦神武不杀之所致也。
　　戊申洪武元年正月四日乙亥。上亲为文祭告天地于南郊。礼成即皇帝位于郊坛南。定有天下之号。曰大明。建元洪武。追尊四代祖考皆为帝后。立妃马氏为皇后。立世子标为皇太子　是日天宇澄清香雾凝结。独露中星。实天开景运之征也　以李善长为中书左丞相。徐达为右丞相。章溢为御史中丞　上为东宫设官曰。夫举贤任才立国之本。崇德尚齿尊贤之道。又曰。连抱之木必以授良匠。万金之璧不以付拙工　敕立典祀。曰圜丘。曰方丘。曰宗庙。曰社稷。以祀天地祖宗百只　颁律令谕曰。律令者治天下之法也。令以教之于先。律以齐之于后　谕州县官曰。初飞之鸟不可拔其羽新植之木不可摇其根。
　　尚宝司　职在禁庭。凡宝十四曰。奉天之宝以镇万国祀天地。曰皇帝之宝以册封赐劳。曰皇帝信宝以征召军。曰天子之宝以祭享鬼神。曰天子行宝以封赐夷蛮。曰天子信宝以调发蕃兵。曰制诰之宝以识诰命。曰敕命之宝以识敕命。曰广运之宝以识黄选勘籍。曰御前之宝以进御座从车驾。曰皇帝尊贤之宝以答赐宗人。曰敬天勤民之宝以训迪有司。凡扈守侍卫令牌之号六。曰申木火土金水以警夜巡。金牌之号五。曰仁义礼智信。以严守卫。凡半字铜符之号四。曰承东西北。巡者左半。守者右半。合契而从事焉。凡铜牌之号一。曰勇以稽直卒。凡牙牌之号五。曰勋亲文武乐以察朝参。凡祭牌之号三。曰陪倛执以谨祀事。凡双鱼铜牌之号二。曰严以肃直卫。曰善以洁祀坛。凡符验之号五。曰马水达通信以给传邮。通制命　设登闻鼓御史监之。有冤抑机密重情。许击鼓御史引奏　三月以刘基为御史中丞。兼太子赞善大夫。尝与上论兵克敌制胜。上曰。阖辟奇正顷刻变化。犹风云之无常势。要在通其变耳。
　　会堂禅师　讳自缘。号会堂。临海人。族姓陈。母感奇梦而生。从白雪寺观公为弟子。祝发受具。谒天宁日溪泳公咨决心要。后因省亲道途艰险发心建构。为游行者歇息之所。初修妙果寺。次创圆通阁华严宝阁。复筑弥陀阁。像十六观相。以启人净土正因。事闻于朝。授师金斓法服。赐佛心普济之号。复建报恩禅院。率众修持。嘱以见性为急。是年三月日逝。世寿五十九。腊四十三。塔于寺之西北(朱铭)。
　　原璞禅师　讳士璋。字原璞。海宁王氏子。生即伏犀贯顶。目炯炯如点漆。幼即膻荤弗御。喜读佛书。父母舍入传法寺。十九剃度为僧。时我庵无公。主上天竺。师将礼谒。而梦游宝所跪礼忏文。果见我庵得其青目。凡天台教观一家章义。以次授师。与天心莹素旦夕磨切。诘难极至。众称双璧焉。受命住持栖真得叩大用才公绝宗继公二师教观之奥。尝曰。佛法教海渺若烟云。非独善所能究尽。使我自画而不进。其能免于孤陋之咎乎。移主旌德与众讲演弗倦。洪武改元集庆虚席。郡守李公延师主持。未几中书被旨。俾浙之东西五府名刹住持咸集京师。共甓天界立善世院。以统僧众。同监董其役诸方耆德皆莫知所为。师独出方略。具有条叙。时十万之众咸仿法焉。是年六月预知时至。召弟子嘱以后事。至十七日坐蜕。寿四十六。腊二十八。塔于龙井辩才塔南。弟子圆觉一印升元克勤等云。
　　定天子祭祀冕服　定宗庙时享之礼　禁宦官不得典兵预政　王袆疏。人君修德之要。忠厚以为心。宽大以为政。二者君德之大端　元都城红气满空。如火照人。越二日黑气起。百步内不见人　元主集后妃太子群臣。会议于端明殿。忽有二狐自殿上出。元主曰。此天所以告朕。朕其可留哉。至夜半遂开建德门北去。如上都　京城天鼓鸣。大赦天下与民更始。惟十恶不赦　设六部官职以分理天下庶务。下诏求贤。
　　天真禅师　讳惟则。字天真。菰城费姓。母沈氏。梦异僧而生。礼善寿为师。受具后谒佛日琦千岩长。无见无用等十八人。皆不相入。最后往匡阜无极源公处。释然顿悟。有誓不涉世之戒。然于随根善导。契悟者日伙。是年征天下高僧。赴京师大兴法事。白庵金公首以荐师。俄以足疾告还。一日侵晓忽告众曰。吾去矣。侍者请偈厉声曰。平常说底不是耶。遂下睫而逝。荼毗顶骨齿舌不坏。寿七十一。腊五十八。澉上胡秋碧。写师神仪。日本国人售归以供。天真语录行世　以张正常为真人。去其天师之号。上谓群臣曰。至尊惟天岂有师也。以此为号。亵渎甚矣。改天师印为真人印　己酉洪武二年正月。封京都及天下城隍神　命祭天下五岳五镇四渎四海之神　定诸神祭礼　定官民丧服之制。
　　二月上耕籍田　诏修元史　诏立皇陵碑　加仁祖淳皇帝陵。
　　无尽禅师　讳祖灯。字无尽。族王氏。四明人。父好谦尝书华严。五色设利见于笔端。师年方幼乃曰。般若之验一至于斯乎。出家郡之天宁。依僧良伟事住持东白明公。受戒于开元奎公。参日溪泳公。发明大事。复参中峰方山无见斗岩诸公。印其所证。后至天台上云峰胜地。卓锡其中至终身焉。师与其徒以苦行自持。冬一裘夏一葛。朝夕饭一盂。影不出山。人多化之。荆棘之区变为宝坊。上云之境为诸禅林之最。师天性孝谨。迎母董氏养膳以终。师是年示疾。二月八日祈众曰。色身无常早求证悟。时至吾将行焉。侍者乞偈乃书曰。生灭与去来。本是如来藏。拶破五须弥。廓然无背向。端坐而逝。寿七十八。腊五十七。荼毗舍利无数。塔于云峰之左。
　　功臣庙　徐达为首。次常遇春．李文忠．邓愈．汤和．沐英．胡大海．冯国用．张德胜．吴良．吴祯．曹良臣．康茂才．吴复．茅成．孙兴祖。凡二十一人。命死者塑像于庙祀之。生者仍虚其位。在鸡鸣山　定大庙功臣侑享。廖永安．俞通海．张德胜．桑世杰．耿再成．胡大海．赵德七人已卒。祀庙中。后罢永安。而徐常李．邓汤沐六人皆上亲定。
　　虚堂禅师　讳永宁。字一源。通州人。姓朱。母李氏。投广慧寺。兆如其为宋淮海禅师之再世也。僧录司给牒剃度。往参太湖山无用。用以多方煆炼。成师美器执侍三年。授以遇龙即住遇池便居。初住广德大洞之实相寺。与石溪无一全公相望。人称二甘露门焉。后迁宜兴龙池。名符悬记。欣然惬意。作室数十楹。命曰禹门兴化庵。与龙神受三归依戒。帝师降以弘教普济之号。后于李山禅寺。诏集沙门千七百人。阅大藏经七日。师升座敷演。天降甘露之祥。主常之天宁万寿。轮奂鼎新。元顺帝赐号本觉妙明真净禅寺。命补天童景德禅寺大华严寺。悉以疾辞。有旨入觐说法于龙光殿。上悦赐金斓法衣兼以玉环。加号佛心了悟。帝师亦有绛袍毳帽之赐。奉旨函香至五台山。大士为现祥光五道。镇南王延师入宫。禀受大戒赐白金盂。遣卫护还龙池。募善信万人。为万善同归会。瘗兵后枯骨至无万数。时大旱。狥乡民之求。结坛诵呗。大雨如注。岁有登。是年六月示微疾。命制絙衣且曰。吾将逝矣。十七日书偈云。七十八年守拙。明明一场败阙。泥牛海底翻身。六月炎炎飞雪。侧卧而化。荼毗有五色现。齿牙舌根数珠不坏。烟所及处皆成舍利。于紫云建塔藏焉。
　　七月常遇春卒。年四十。追封三代皆王。二子皆公。配享太庙位第二　十月命天下郡县皆立学校　膏露降干清宫后苑之上。
　　甘露　此云膏露。光润如酒。凝结如脂。又如珠昉白。饴甘弥布。松柏馨列。气达左右勃郁淋漓薰极太和。是月十三日降于苍松之上。李善长等率群臣称贺。又永乐间。降于孝陵松柏凡四日。凝为玉脂。融为膏液。粲若垂珠。联若编贝。秖荐宗庙颁赐百官。芳美旁达莫可拟伦　近有一种名曰爵饧。其色白浊其味甚甜。其臭松脂。嚼之胶舌颇重。饥食之致病。多食之则死。此其验也。
　　章溢有文武才。莅官所至有成绩。天性孝友抚世训物。一本于诚。每论大事。议论不避权势。必拆衷于理。官至御史中丞。至是卒。谕祭之。
　　庚戌洪武三年正月。追封外大父为杨王。立庙京师亲祭之　二月王袆教大本堂　诏免三省十六郡今年税粮。
　　别峰禅师　讳大同。字一云。上虞王氏子。母陈氏临诞。父见庞眉异僧振锡而入揖问曰。和尚何来。曰昆仑山。竟排闼趋内室。俄而师生。因知其再来人也。舍入崇胜寺。剃染究清凉宗旨于春谷法师。精四法界观于古怀肇公。见晦机熙公深有悟入。见中峰禅师。托以弘扬贤首之教。特书偈赞清凉像付之。师大喜曰。吾今始知万法本乎一法。不识孰为禅。又孰为教也仍侍春谷分座。讲华严大经。延祐间屡住净土寺景德东塔宝林诸刹。然宝林乃清凉国师肄业之地也。师居之而来学者甚众。至正初赐佛心慈济妙辨之号。并金斓法服。岁旱。师爇臂香请雨大澍。洪武初年。钟山法席召见武楼。赐宴禁中馈币金珍物。以荣其归。师持律甚严。一钵外无长物。惟有书史五千余卷。洪武二年冬示疾。三年春三月十日说法。辞众归方丈坐逝。寿八十二。腊六十五。所著有天柱稿宝林类编等集。行世。
　　白云禅师　讳智度。号白云。丽水人。族姓吴。母叶氏。年十五投禅智寺空中假公。剃染受具。深习禅定达旦不寐者三载。于白云山筑旧福林院以居。阅楞严圆觉二经。见灵岩芝公．断崖义公．无见睹公。深得禅宗奥旨。又见无方普公小隐大公。机缘吻合旋归福林。与毒种昙公成山钦公互相策励。惟恐失之。洪武二年诏天下名僧。而师预焉还居虎跑复趋华顶。是年二月微疾回至福林。三月日沐浴易衣书偈曰。无世可辞无众可别。太虚空中何必打橛。掷笔而逝。寿六十七。腊五十二。阇维舍利五色。齿牙数珠不坏云。
　　四月册封诸皇子为王。封第二子樉为秦王。第三子棡为晋王。第四子棣为燕王。第五子橚为周王。第六子植为楚王。第七子榑为齐王。第八子梓为潭王。第九子杞为鲁王。第十子檀为蜀王。侄孙守谦为靖江王。皆授以册宝。设置相傅官属　定科举格。初场各经义一道。四书义一道。二场论一道。诏诰表笺内科一道。三场策一道。中式者后十日。以骑射书算律五事试之。
　　危素字大朴。金溪人。以文学知名。元末官至学士。元亡欲投井死。僧大梓挽出曰。国史非公莫知。公死是死国史也。后仍为学士谪和州。
　　夏久不雨。上躬自祷。素服草履步诣山川坛。昼暴于日。夜卧于地。皇太子捧榼进农家食。杂麻麦菽粟。凡三日既而大雨。四郊沾足。
　　古庭法师　讳善学号古庭。姓马氏。年十七为大僧。投宝觉简公。习华严宗旨。简公曰。学上人可谓。名实相副矣。名称勃然推为人望。别传教公．古由滋公。无言宣公。俱以上席聘之。师还东林隐居。专修白业。行华严忏法。修净土五悔诸文。藉是以祈生安养。众请主阳山之大慈。大弘贤首之教。以续佛慧命。岁旱为众祷雨辄应。是年四月二十日。以官赋违期。徙抵池阳而化。年六十四。于宿业不逭也。
　　楚石禅师　讳梵琦字楚石。明州象山朱氏子。母张梦日堕怀而生。师襁褓时。有神僧摩其顶曰。此佛日也。他时能照烛昏衢。因小字昙耀。七岁读书。即了大义号为奇童。九岁投永祚寺讷翁出家。依崇恩询公剃染。往昭庆受具戒。随询师住道场司藏室。阅楞严经有省。参元叟端公。问云。言发非声色前不物。其意何如。叟就以师语诘之未彻。会元英宗金书大藏。应选上京。一日闻城楼鼓声汗下如雨。曰径山鼻孔今日入吾手矣。偈云。舍得红炉一点雪。却是黄河六月冰。再参元叟一见谓曰。西来密意喜子得之矣。出世海盐福臻。升主永祚。创大宝阁铸千佛圣像。建七级浮图高二十四丈。功垂就势偏将压。师祷之夜乃大雨风。闻鬼神相语。曰天宁塔偏亟往救之。迟明塔正如初。迁杭之报国。转嘉兴之本觉。构万佛阁宏伟壮丽。俨若天宫下移人世。帝师嘉其行业。赐以佛日普照慧辨之号。颇符昔日神僧之谶。顷赴报恩之请。退筑西斋以终老焉。洪武元年赴蒋山法会。师升座说法。二年复然。赐宴文楼下。亲承顾问馈以币金。三年七月示疾。具浴书偈曰。真性圆明本无生灭。木马夜鸣西方日出。谓梦堂曰。吾将去矣。堂曰。子将何之。师曰西方。堂曰。西方有佛东方无佛耶。师厉声一喝泊然而逝。是月二十六日也。茶毗齿舌数珠不毁。舍利累累如珠。塔于天宁永祚寺。寿七十五。腊六十三。师所著有六会语录．净土诗．上生偈．北游凤山西斋三集。和天台三圣诗。及永明寿陶靖节林和靖诸作。为国初第一等宗师云。
　　十一月。斑爵行赏。封公者六人。李善长宣国公。授开国辅运推诚守正文臣。进封韩国公。徐达信国公。授开国辅运推诚宣力武臣。进封魏国公。常遇春封郑国公。冯胜封宋国公。李文忠封曹国公。邓愈封卫国公。封侯者二十八人(不录)封汪广洋忠勤伯。刘伯温为诚意伯。
　　铁券　其形如瓦。面刻诰文。背镌免罪减死之数。字嵌之金。高广有差第为七等。刻而为二。一颁功臣。一藏内府。有故则取合之为信。帝宴功臣罢有云。明者当烛于未形。昧者犹蔽于已著。事未形犹可图也。患已著则无极矣　人处富贵。欲不可纵。欲纵则奢情不可佚。情佚则淫奢。淫之至忧危乘之。今与卿等恐久而忘。故戒勉之。
　　杰峰禅师　讳世愚号杰峰。西安人。族姓余。母毛氏。梦观音送青衣童子而生。师自幼好礼佛塔。长依显教孤岳剃度。刺血书金刚经。谒古崖纯公．石门刚公。得闻用力之要。兀坐如枯株。又见布衲雍公断崖中峰诸善知识。参大慈山止岩成禅师。指示力究而得大悟。偈云。夜半忽然忘月指。虚空迸出日轮红之句。止岩印可。服劳三载后。兴复西安福慧古刹。帝师闻之。赐以佛智弘辩之号。迁主石溪兴龙禅寺。向化者甚众。连应古望．龙眼．宝盖．普润四刹。皆为第一代。洪武三年冬十二月。赴郡守黄公水陆大斋。佛事罢示疾。勉众以精进入道。书偈云。生本不生。灭本不灭。撒手便行。一天明月。掷笔而化。寿七十腊五十。塔于乌石慈云院。有二会语录弟子十五人云。
　　辛亥洪武四年正月李善致仕　刘伯温归老田里　赐皇太子玉图书。曰大本堂记。中官图书曰厚载之记。
　　介庵禅师　讳辅良字用贞号介庵。吴县人。范姓文正公之十世孙也。父伯和。母郑氏。师幼禀出尘之相。十五从迎福院寿弥剃染具戒。慨然曰。学佛将以明心。心非师无以明。终日墙面可乎。事北禅泽公以习天台教观。因士瞻杓公策。见笑隐诉公以究禅宗大旨。次与石室瑛公纵横叩击。出世嘉兴资圣寺说法。增崇殿宇。迁天章移中天竺。倾向日众。最后兴建灵隐古刹而终焉。是年正月十六日逝。世年五十五。腊四十。阇维齿牙坚洁。舌根红润皆不坏。舍利盈升。
　　九奏乐章　冷谦制。一曰本大初。二曰仰大明。三曰民初生。四曰品物亨。五曰御六龙。六曰泰阶平。七曰君德成。八曰圣道成。九曰乐清宁。上曰。礼以导敬。乐以宣和。不敬不和。何以为治。
　　冷谦　字启敬。杭州人。精音律善鼓瑟工绘画。元末以黄冠隐居吴山顶上。飘然有尘外之趣。国初召为太常协律郎。郊庙乐章多所裁定。常遇异人传仙术。能隐身于瓶。呼则应。碎瓶而片片皆应。
　　八月上手书问刘基以天象事。基条答。以为雪霜之后必有阳春。今国威已立。宜少济以宽。上以其书付史馆。或有言杀连三十年未除者。基曰。若使我当国扫除俗弊。一二年后宽政可复也(按杀运至靖难后除)。
　　觉原禅师　讳慧昙。字觉原。天台人。族姓杨。母贾氏。梦吞明月珠而生。依法果寺大均出家。十六受具戒。学律于昭庆果公。习律于高丽教公。听止观于上竺澄公。时笑隐诉公。敷禅宗于中竺。师往陈求道之切。公曰。从外入者即非家珍。道在自己。奚向人求耶。师退凝神独坐久之。公一日举百丈野狐语。师大悟曰。佛法落吾手矣。只为分明极。翻令所得迟。公曰。尔见何道理。敢尔大言耶。师展两手曰。不值半文钱。公额之。从诉公于龙翔寺随之。以见元文宗于奎章。师能神气恬然。诉公云。真吾家师子儿也。后出世牛头山之祖山堂。殿阁一新。迁清凉广慧禅寺。起废一如牛首。帝师嘉之授以净觉妙辨之号。太祖定建业。师谒见于辕门。大祖一见而叹曰。此福德僧也。命主蒋山太平兴国寺。次年诏主大天界寺。每设法会。师必演扬。车驾数临恩赐优渥。帝书天下第一禅林悬于三门。洪武元年开善世院授从二品。以师为演梵善世利国从教大禅师。住持天界。统诸山释教事。颁降诰命俾服紫衣。僧有行非法者。有言当痛治。师曰谚有之。大林有不材之木能尽去乎。秖益释门之丑耳。事呈露勿恕可也。洪武三年奉使西域。四年九月有疾呼左右曰。予不能复命矣。遂卒寿六十八。腊五十三。外国王以香棺香薪茶毗。瘗灵骨于其国辟支佛塔之侧。门友宗泐奉遗衣。藏于南京聚宝山雨华台之间云。
　　瞽庵禅师　讳显示号瞽庵。姓卢。母金氏。梦观音大士现五色云中而生。二十一投悟本院一山元公。剃落具戒。首谒天岸指见佛海。精究天台教观。大小部文义悉贮胸中。叩之则辩说如注。更亲虎岩颐公贤叟思公。而道益进。出世隆寿教寺增辉旧制。迁显严教寺残毁重新。受聘主崇恩演福教寺。汲引方来竭尽平昔所蕴。后山栖专志于西方净土之业。终日系念屡有灵验。是年月日顺寂。
　　壬子洪武五年。上以历代传国玺。未得遣将觅之　三月给僧道度牒。命赈给无告老幼男妇　诏各有司。举行乡饮酒礼　春即将山寺。建广荐法会　命四方名德沙门。先点校藏经。
　　御署曲名　命宗泐撰献佛乐章。既成呈进署名。一曰善世曲。二曰昭信曲。三曰延慈曲。四曰法喜曲。五曰禅悦曲。六曰遍应曲。七曰妙济曲。八曰善成曲。敕太常谐协歌舞之节用之。著为定制。
　　广荐法会　时海宇无虞洽于太康。文武恬娱雨风时顺。上是恭默思道端居。穆清重念。元季兵兴六合雄争。有生之类不得正命而终。动亿万计灵氛纠盘。充塞上下吊奠靡至。茕然无依。天阴雨湿之夜。其声或啾啾有闻。宸衷[書-曰+((口*口)/皿)]伤若疚在躬。且谓洗涤阴郁升陟阳明。惟大雄氏之教为然云云　宋文宪公。有记有诗。备护法录　蒲庵禅师来。复有钟山稿一编。备录本末。及祥异诸事尤悉　命僧道录司造周知册。颁行天下寺观。凡遇僧道到处。即与对册。其父母籍。告度月日。如册不同即为伪僧。
　　孤峰禅师　讳明德号孤峰。昌国人。族姓朱。母黄氏梦僧玠公托宿遂娠。师生幼时即好趺坐。十二为横山锡公弟子。诣五台受戒。首谒竺西坦公。闻举世尊拈花之事而有省。次见晦机熙公。明极峻公。而了无障碍。又遇竺田霖公。举泥牛入海公案。而群疑顿释。又与仲方伦公。结庵于桃花坞。相与激扬阅华严大经。出世于东禅寺。再迁集庆之保宁。煅炼来学兴复破坏。帝师授以圆明定慧之号。副以金斓法衣。一时缙绅莫不愿与之交。三迁湖之道场。建造次第就绪。又赴杭之净慈之请。逮入国朝。谢归道场竹林庵。一日戒其徒曰。吾身虽微。一真之性与如来等。世相起灭无异石火电光。昼夜勤行毋生退转。书颂入灭。寿七十九。腊六十二。瘗骨东冈。四会语录行世。
　　璧峰禅师　讳宝金。号璧峰。永寿人。族姓石。父称长者。母张氏。嗜善弗倦。有持钵僧。以观音像授张嘱曰。谨事之当生智慧之男。未几生师。白光照室。六岁依云寂温法师为弟子。剃染受具。诣讲肆穷性相之学。演说如贯珠然。次见如海真公于西蜀。示以道要。师大起疑情。寝食为废者三年。若得尘劳暂息。又至胁不沾席者三年。自是得大定力。一日闻伐木。声曰。未生前之事。吾今日方知其真耳。急往求证于真公。公反覆辨诘甚力。至画三十圆相以示。师一一具答。公曰。汝今方知佛法宏胜如是也。师往五台验知前生。见文殊瑞应。建灵鹫庵以居众。负米来施者甚广。元顺帝召至燕京。赐以金纹伽黎衣。次年召见延春阁。命建坛祷雨辄应。赠以金缯。受之以赈饥乏。特赐寂照圆明之号。诏主海印禅寺。已而[怡-台+(懇-心)]求还山。洪武三年诏至南京。见太祖于奉天殿。留于大天界寺。时召入问佛法及鬼神情状。奏对称旨。四年赐馔于崇禧寺。五年正月既望。上行献佛之礼。敕师施摩伽斛食。以赈幽冥。宠赉优渥赐诗十二韵。有玄关尽悟。已成正觉之言。六月四日沐浴坐逝。寿六十五。腊五十九。荼毗舍利五色。齿舌数珠不毁。师丰伟端重。福慧双足所至皆化。不啻生佛出现云。
　　用拙法师　讳祖你。字日章。号用拙。常熟张氏子。祝发后东游四明。时我庵无公住延庆。石室瑛公居育王。皆待以忘年。后嗣法于竹屋净法师。出世永定教寺。继迁昆山广孝。嘉定净信。而主教吴下垂五十年。洪武初。预选高行。有旨就天界寺说法。上数召入禁中。奏对称允。加赐慈忍法师之号。后赐归故里而终焉。
　　癸丑洪武六年。普给天下僧度牒。前代多计僧鬻牒。号免丁钱。诏蠲之。赐来朝守令官酒馔。复谕以勉修厥德。广施惠政　金陵城完。上与刘基同阅视。上曰。城高若此。非人可逾。基曰。殊非燕能飞入耳　后燕王入金陵。遂符此谶　访求贤才于天下曰。世有贤才国之宝也。古之圣君汲汲于求贤。盖贤才不备不足以为治。鸿鹄之能远举者。为其有羽翼也。蛟龙之能腾跃者。以其有鳞鬣也。人君之能致治者。以其有贤人而为之辅也。今山林之士。岂无文艺德行之足称。有司礼送至京。用之以图至治　上咨治道于桂彦良对曰。道在正心。又曰。用德则逸。用法则劳。法以靖民则民劳而弗靖。德以靖民则民靖于德矣。上曰。卿帝者师也　诏以故元释帝师喃迦巴藏卜。为炽盛佛宝国师。自是番僧。有封为灌顶国师。及赞善王．阐化王．正觉大乘法王．如来大宝法王者。俱赐印章诰命。领其各本国人民。间岁朝贡　五月祖训录成　上命礼官。参考历代帝王有功生民者。立庙祀之　诏以恒言注释经书。使人皆通圣贤旨意。注成以进。赐名群经类要。
　　无梦禅师　讳昙噩。字无梦。号酉庵。慈溪人。族姓王。母周氏。幼业儒。藻思浚发。礼广法院子文良公为师。就雪庭传公剃染。受戒昭庆。性相之学无不该练。后依元叟端公。咨叩朗然。延祐初奉诏敷陈。金山水陆佛事。至元间出世庆元之宝庆。再迁开寿。三转国清。帝师嘉之锡以衣号。海风飘荡屋庐遍覆。师能坐镇不倾。师戒诸徒众曰。研究空宗。当外形骸忘寝食。以消累劫宿习。然后心地光明耳。洪武二年诏征有道僧。而师预焉。馆于天界寺。既奏对。上悯其年耄放令还山。是年二月命弟子曰。三界空华如风卷烟。六尘幻影如汤沃雪。亘古亘今唯一性独存。吾将入灭。听吾偈。曰吾有一物。无头无面。要得分明。涅槃夜看。言讫敛目而逝。年八十九。塔于天台清凉山云。
　　时崇尚释老徒众日盛。上令郡县择有戒行者。领其事。
　　逆川法师　讳智顺。字逆川。瑞安陈氏子。其大父母精修白业。既殁莲华现门屏间。母娄氏供智者大师像以求子。一夕梦。僧顶有圆光。逆江流而上。招娄氏谓曰。吾当为汝之子。师生美质夙成。七岁出家习法华经。三月通诵。为无相院觉源璇公之嗣。依横云岳师。究三观十乘之旨。从毒海清师为纲维之职。参铁关枢公得领心要。真积既久触发妙机。又参千岩长公。归证枢公反覆辨诘。始成嘱付。初主报恩。次拓何山。又开山于归原寺。朝廷为降院额。赐师佛性圆辨之号。并金伽黎服。温城净光塔坏。师悉力整完。东禅废刹。师落其成。料理种种诸事皆有成绪。人曰。使吾师总戎。则无败北之患矣。千佛院万佛阁。师一措置。焕乎维新。洪武初年钟山法会。师与其列后住净慈。会朝廷征有道浮屠。以备顾问。师至南京四阅月。书偈而逝。是年八月二十日也。舍利无数瘗聚宝山。有五会语录善财偈行世。
　　大千禅师　讳慧照。字大千。永嘉麻氏子。母黄氏。父母保惜如珠。十五依良公剃落具戒。谒晦机熙公东屿海公石林巩公。究明人事兼精教乘。见无言宣公于杭之净慈。后出世于明庆。诲众曰。佛法欲得现前莫存知解。一物不立而起居自在。闻者悦怿。迁四明之宝陀。一以厚德载物众服其化。尝垂三关语以验学者。后筑室曰梦庵。自号梦世叟。掩关独处凝尘满席不顾也。是年十月朔。召弟子曰。吾将西归。恬然而寂。寿八十五。腊七十。阇维牙齿眼精数珠不毁。舍利五色。瘗于梦庵之后。有语录行世。
　　甲寅洪武七年。宋濂等纂修大明历日成。凡一百卷。又择言行之大者。为皇明宝训五卷。
　　上谓宋濂曰。朕之为君。上畏天地下畏兆民。兢兢业业不敢自逸。宋濂对曰。陛下此心。乃古先帝王之心也。慎终如始天下幸甚　太祖诏曰。曩因天下大乱。死者不可胜数。生者备历艰辛。已有年矣。朕起布衣削群雄。定祸乱改元洪武。今纪七年。但才疏德薄日夕虑上帝有责。思之再三。惟兵后苦殃者。朕失抚养存恤。盖军士为朕开拓疆宇。奋不顾身。没于战场。尸不至家。魂无所依。父母年高。妻寡子幼。一旦抛弃至今不能存活。此朕之过也。民间经年避难。父南子北至今不能会聚。奉养者有之。亦朕之过也。兴言至此实可悯伤。今诏天下有司。各各具名以言。朕当会居存养使不失所。
　　日本禅师　讳印原。字古先。相州藤氏。生有异征。幼多奇志。八岁归桃花悟公。十三剃度具戒。奋然南游。初参无见睹公。指见中峰本公。给侍左右屡呈见解。峰呵曰。根尘不断如缠缚。何虚妄尘劳。皆非究竟事也。师愈精进久之有省。现前境界一白无际。入室印决超然领解。峰嘱以善自护持。时虚谷灵公。古林茂公。东屿海公。月江印公。师咸往谒焉。以丛林师子儿称之后。同情拙澄公入日本。建立法幢化行遐迩。殊有力焉。出世慧林祝香嗣于中峰。次主等持教寺及真如万寿净智等刹。又住持普应寺长寿院。兼主圆觉建长。后退老长寿。是岁春正月示疾。至二十三日召门人曰。尔等恪守吾平日所训。使法轮永转可也。大书心印二字付额其塔。寿八十。腊六十云。
　　愿证姓李字大猷。姑苏人。母陶氏祷观音大士而生。幼即颖悟异常。学佛于顿觉兰若祝发受具。与僧法秀游得友益焉。谒南京净觉法师。师曰。子才锐甚宜留意文学。他日期子弘宗扶教也。于是竺坟鲁典无不研穷之。著为文辞森然有奇气。出世水西寺迁吴兴之道场。退居武康山中。著观幻子内外篇。以合儒释一贯之妙。皆踔厉前人。其光烨烨不可袭秘。后至天界寺值太祖。访良僧于宋濂。濂以师对。太祖览其所著喜曰。论议甚高其铁中铮铮者乎。召见谨身殿慰劳备至。敕吏部除以翰林官职。是年二月病殁。寿三十七。
　　上咨宿学之士于宋濂。对曰。会稽郭传虽寄迹浮屠。诚一代奇才也。上颔之濂以其文进。上召见俾日侍左右以备顾问。传清白一心。凡可以献替者咸无隐情。擢为翰林应举。升起居注迁考功丞　刘基甘露颂称。洪武四年十月。甘露降于钟山沾润草木。莹若凝脂。五年十一月又降。今年春及十一月仍降如初。帝德应大。祯祚屡应。
　　西白法师　讳力金。字西白。吴郡姚氏子。其母周氏梦一庞眉僧趋闱遂娠。临育奇芬馥郁满庭。其容方颡圆额白晢如工琢。见者欢爱。逮七岁颖悟异常。凡书一览即能记忆。见佛像即拜。请于父母求出家。依道原衍师祝发受具。研三观十乘之旨。衍公主秀之德藏。师为纲维之职。谒径山古鼎铭公。触机有契。至正间出世苏之瑞光寺。兴复嘉兴之天宁寺。帝师闻师之贤。授以圆通普济之号。筑孤云庵以养母。仿陈睦州之意焉。洪武改元有旨。起师住持大天界寺。师至阙见上于外朝。慰劳优渥赐以御馔。时召入禁庭奏对称旨。师于内外典籍淹贯。与缙绅谈论霏霏如吐玉屑。故乐与游。四年春诏建广荐法会。师总持其事。五年冬诏复建会。大驾临幸。诏师阐扬第一义谛。公侯庶僚环听悦服。是年十二月二十四日。示疾而化。
　　乙卯洪武八年正月。命中书省。行天下群县访穷民无告者。月给以衣粮。无所依者给以屋舍。仍谕之曰。天下一家民犹一体。有不获其所者。当思所以爱养之。昔吾在民间目击其苦。鳏寡孤独饥寒困踣之徒。常自厌生恨不即死。如此者宛转于沟壑。可坐而待也。吾乱离遇此。心常恻然。故躬提师旅。誓清四海以同吾一家之安。今代天理物已十余年。若天下之民有流离失所者。非惟昧朕之初志。于代天之工亦不能尽也。尔等为吾辅相当体朕怀。不可使有不获　三月命选国子生。分教北方谕之曰。致治在乎善俗。善俗在乎教化。教化行虽闾阎。可使为君子。教化废虽中材或坠为小人(云云)。诏曰。农桑衣食之本。学校道理之原。朕尝设置有司。颁降条章使敦笃教化。务欲使民丰衣足食理道畅焉(云云)　四月诚意伯刘公卒。年六十五。未卒前以天文书授其子琏。进呈于上且戒之曰。勿令后人习也。帝常以老先生称之。至谓吾子房也　九月诏建大内宫殿。谓廷臣曰。唐虞之时宫室朴素。后世穷极奢丽。习尚华靡。去古远矣。朕今所作但求安固不事华丽。凡雕饰奇巧一切不用。惟朴素坚壮可传永久。使吾后世子孙守以为法。至以台榭苑囿之作。劳民费财以事游观之乐。朕决不为之。敕所司知朕之意。
　　甘露论　十一月甘露降于员丘青松之上。悬垂上下有若明珠。采而食之甘如饧糖。儒臣献歌诗颂德。上曰。人之常情好祥恶妖。然天道幽微莫恻。若恃祥而不戒。祥未必皆吉。睹妖而能惩。妖未必皆凶。盖闻灾而惧。或蒙见休。见瑞而喜。或以致咎。何则凡人惧则戒。心常存喜则侈心易纵。朕德不逮。惟图修省之不暇。岂敢以此为己所致哉。因著甘露论以示群臣。
　　德隐禅师　讳普仁。字德隐。兰溪赵族。母杨。师生有出尘之思。十岁依秋潭月公出家。俾师习儒释诸书。师能领解义趣。十四祝发受具戒。二十造谒了然义公机锋触发。至湖之道场见东阳辉公。武林双径见南楚说公古鼎铭公。无不改容礼敬。再叩月江印公。云外岫公。相与征辨无虚日。次与觉隐诚公笑隐诉公为最密。语不能休。出世金华净土禅寺。大明洪武诏住诏之南华杭之中竺。皆力辞不赴。后住净慈开堂说法。兴坏起废终罹诬咎。忽示疾而逝。实八月八日也。寿六十四腊五十。有山居诗三会语录传世。
　　梦窗禅师　讳智曤。日本国势州人。母祷普门大士梦吞金色光而娠。生有祥光满室。九岁出家。十八为大僧。礼慈观律师受具戒。寻学显密二教。梦游中国名山。一庞眉僧授以达磨尊像。寤而叹曰。洞明吾本心者其唯禅观乎。谒无隐范公一山宁公。一山曰。我宗无语言。亦无一法与人。本来廓然清净。虽慈悲方便亦无。师力参至目不交睫。于高峰日公言下有省。一夕大悟。偈有等间击碎虚空骨之句。高峰印可嘱曰。西来密意。汝亦得之。善自护持。后入五台缚吸江庵。构泊船庵退耕庵。有终身丘壑之志。既而不得已。应世所住。南禅善应净智圆觉瑞泉慧林瑞光临川兜率西芳资圣补陀天龙诸名刹赐号。有正觉及心宗普济等。王敕有道振三朝。名飞四海主龙象席。再转法轮秉佛祖权。数摧魔垒。国中以为荣。是年九月三十日逝。世寿七十七。腊六十。终时白气一道。横贯师室。存日爪发皆有舍利。
　　休庵法师　讳可指。字无旨号休庵。临海李氏子。十二出家。十九得度。参普觉明公白岩真公。延居上座。助杨正化。至元间出世于安圣院。上嗣普觉迁隆恩。补白岩故处。选主龙华。百废具兴。山门为之改观。四坐道场诸方倚之为重。作休庵日修念佛三昧曰。此即禅定功夫。恶可强分同异哉。洪武六年中天竺请师。而净慈率众邀于道。拥居其位。是年八月十一日。曰吾将逝矣。众请留偈。师曰。吾宗本无言说。乃合指连称佛号而逝。寿六十九。腊五十。阇维齿牙贯珠不坏。舍利晶莹如金银水精者。遍布于地藏于龙塔。
　　竹庵法师　讳坏渭。字清远。号竹庵。南昌魏氏子。广智全悟之甥。而即其法嗣也。生时有灵芝产于庭槐。占者谓。灵秀所凝之瑞。全悟挽致座下。训导成材。喜曰。此吾宗千里驹也一时名公缙绅。相与盘桓争歆慕之曰。此文龙而义虎也。后出世主会稽之宝相杭之报国湖之道场。为法求人无少懈退。洪武初。四众请住净慈禅林。及钟山无遮法会。师亦承诏而赴。退居梁渚乃全悟。藏爪发之地也。是年十二月十六日奄忽而终。寿五十九。腊四十。舍利祔葬爪发塔之侧。四会有录。诗文外集所书草隶俱精善。鼓刊曰是皆般若所寓也。
　　广慧禅师　讳智及。字以中号广慧。吴县顾氏子。母周氏。入海云院祝发受具。听习华严了然透彻。次见广智欣公于龙翔。大加赏誉。同袍聚上人策发参究。豁然有省。升双径谒寂照端公。执侍左右。以便咎叩。迁主藏室。研穷教理。出世隆教。升座说法。靡不敬服。后主杭之净慈。又补双径寂照故处。洪武六年诏有道浮屠十人集天界寺。而师居其首。以病赐还。是年九月日。书偈而逝。寿六十八岁云。
　　丙辰洪武九年六月。以宋濂为学士承旨。谕之曰。朕以布衣为天子。卿亦起草莱列侍从之开国文臣之首。俾世臣与国同休　时钦天监奏。五星紊度日月相刑。下诏求言有吴印者。钟山寺僧也。有文学。上亲选命蓄发拜官。径授方面。宠之甚厚。所言多从　十月改建太庙。从同堂异室之制。国初立四亲庙。德祖玄皇帝庙居中。懿祖居东第一庙。熙祖居西第一庙。仁祖居东第二庙。至是定此制。前为正殿后为寝殿九间。以一间为一屋。奉安各庙神王。时享岁夹则设累朝帝后衣冠于神座而祀之。
　　懒牧禅师　名湛觉字梦庵。长安人张姓。依月空师出家。参性空师得法。结松巢于雨花之左。平生语录有松巢内外集。行于世。
　　丁巳洪武十年。诏天下沙门。讲心经金刚楞伽三经。命宗泐如玘等注释颁行　御制演佛寺住持玘太璞字说。
　　御制字说　僧多舍俗。惟立字为名何也。以其法殊人主之教故也。迩来有僧。用三字为名。曰玘曰太曰璞。且玘玉之至精者也。太无上之巨也。璞实而不虚。混而未凿。斯三字之用果如是乎。若是则仁者体之。又何为而不可哉。今僧用斯三字。理道深长机根浅露者。莫可探其趣。若遇良工。必由雕琢而方见其形也。昔如来璞太虚。混厚坤故。发问于未判。孰雕琢而使澄清。列无量之象于穹壤。七曜运行其间。布海岳于鸿庞。百川东注。此由大朴而至穹窿。果理之使然。气质之变焉。吾闻混沌静久。今僧舍俗认璞。必释教之然哉。
　　二月学士承旨。宋濂致仕归金华。文宪公为国初一代大儒传。是永明后身不独为国家铺张文学。以上诸大禅师。多其所传记者云　三月十三日礼部尚书张等奉天门奏准奉圣旨就批本著落礼部知道一切南北僧道。不论头陀人等。有道善人。但有愿归三宝。或受五戒十戒。持斋戒酒。习学经典。明心见性。僧俗善人许令斋持戒牒随身执照。不论山林城郭乡落村中。恁他结坛上座。拘集僧俗人等。日则讲经说教化度一方。夜则取静修心钦此　上谓侍臣曰。前代庸君暗主。莫不皆以垂拱无为借口。纵恣荒淫不亲政事。孰知治天下者。无逸而后可逸。朕即位有年。常以勤励自勉。待旦即临朝。哺时而后还宫。夜卧不能安席。披衣而起。或仰观天象。见一星失次。即为忧愓。或量度民事。有当速行者。即次第笔记待旦发遣。朕非不欲暂安。秖畏天命不敢故尔。朕言。及此者但恐。群臣以天下无事便欲逸乐。股肱既惰。元首丛脞。民何所赖。书曰功崇惟志业广惟勤。尔群臣但能以此为勉。朕无忧矣。
　　宝钞　上初造钞不就。梦神人告曰。非用士子肝心不可。上忧之语马太后。后曰。此甚易耳。用国学文课置钞。钞就矣。上曰何也。答曰。士子呕心做出文字。岂非此耶。上从之钞乃就。
　　洪武正韵　上以旧韵起于江左。多失正音。乃命学士乐韶。以中原雅音校正之。书成。诏颁行之。
　　十一月皇孙允炆生　皇孙头颅颇偏。太祖抚之曰。半边月儿知其不克终也。及读书甚聪慧。尝咏新月诗云。谁将玉指押。掐破碧天痕。影落江湖内。蛟龙不敢吞。太祖不悦。以其非吉兆也。
　　戊午十一年正月。给朝参文武百官牙牌。悬带出入以防奸伪　礼部郎中袁子文。建言度僧许之。
　　朴隐禅师　讳元净。字天镜。号朴隐。会稽倪氏子。母严氏。从弘教立公落发。具戒于昭庆濡律师。往集庆受天岸济法师十乘止观三千性具之义。谒径山元叟端禅师。明单传直指之道。端公称是般若中人也。久之游大龙翔寺。见广智欣公精贯儒释二家之学。出世长庆寺。升万寿禅寺。洪武初年。师与东溟日公璧峰金公。召入内庭问道赐食而退。后主灵隐。终罹诬构谪贬。是年正月十九日卒。
　　扶宗法师　讳崇裕。字约之。毗陵陈氏子。母梦庞眉异僧叩门。托寓之兆而生。幼遇圣像即瞻礼之。从东林晓公为师。后谒径山端公究明大事。端公云。此龙象器也。参断崖义公广智欣公。随广智住大龙翔寺左右十余年。广智对客大为称赞。出世光孝禅寺香祝广智。帝师锡以今号。迁于崇胜禅寺。洪武九年移主育王广利禅寺。曾于钟山广荐法会。师列十大僧之位。以偈献上览之大悦。命之书天界寺额。赐食上前。上称诚善知识也。生平瑞应甚众云。是古德再来不及备录。是年殁。塔于石耳峰下。年七十五。有三会语录。
　　四月命造皇堂於陵所。亲制皇陵碑记以示后世。上微时同里刘继祖。助善地以葬皇考妣。即皇陵追封义惠侯。亲撰诰文遣官以祭之　五月二十四日敕授玘太朴左讲经。御制诰文谕曰。经中知人我之相。教外忘大小之乘。非古刹之沙门实东林之德士。学高诸侣。名动一时。尔玘大朴养性得。宜讲经不倦。持身谨戒。临事慎为。是用职尔僧官。以副朝典。往化释子无怠讲经。尚宜以佛之觉觉人。以师之业业已。俾释子有达宪章。庶不负朕设官之初意也。今特授尔僧录司左讲经。汝其勉之。
　　御制授了达德瑄溥洽僧录司。谕曰。西说东来妙演无量。或云不二法门。斯道也本苦空寂寞。从斯道者果若是。宜其然哉。迩来僧录司首僧阙员。召见任者。命询问其人。各首僧承命而还。不数日来告曰。臣弘道等若干人。前奉敕询高僧于诸山。即会丛林大众。佥曰。惟浙右上天竺僧溥洽。京师鸡鸣寺僧德瑄。能仁寺僧了达。东鲁之书颇通。西来之意博备。若以斯人备员僧录司。实为允当。呜呼昔人有云。世不绝圣国不绝贤。近者僧录司阙员。朕将以为无人矣。及其询问乃有人焉。今朕域之内慕清净。而欲出三界者。有其名而无其实。其泛泛者不下五七万。尔今三人不屈五七万之下。伸于五七万之上。可谓志矣可谓道矣。然昔如来道备于雪岭归演五天。妙音无量灵通上下。天人会听。若斯之演听四十九秋。自是之后五百余年流传东土。虽九夷八蛮。一闻斯道无不钦崇顶礼。何况中国文物礼乐之邦。人心慈善易为教化。若僧善达祖风者。演大乘以觉聪。谈因缘以化愚启聪愚。为善于反掌之间。虽有国法何制乎。缧绁刑具亦何以施。岂不合乎柳生之言。阴翊王度。岂小小哉。今尔僧了达德瑄溥洽达祖风。遵朕命则法轮常转。佛日增辉。名僧于吾世足矣。往钦哉。
　　己未洪武十二年。诏以北平久不雨。今年夏税秋粮。尽行蠲免　十月定致仕官处乡党之礼。
　　御制授仲羲阐教诰文谕曰。入定于大千界内。谈经于不二门中。解脱为空清虚成性。久留心于佛教。独潜于禅林。去就一之。是非不染尔仲羲居山禅伯对月诗宗抱不堕之慈悲。乐无穷之清净。乃命阐教之职。用副僧录之司。尚宜深究佛书详穷禅教。条分本末缕析始终。俾诸僧皆悟静中之禅。而无教外之失。今特授尔僧录司右阐教。往钦于训。宜懋尔功。
　　御制授清浚左觉义诰文谕曰。夫僧者。立身于物表以化人。初不可烦以官守也。然而聚庐以居合众而食。钱谷有出纳。簿籍有勾稽。不有所司。何以能治。故僧官之设历代不废。今命尔僧清浚。为僧录司左觉义。尔其往慎乃职勿怠以私。使彼学道之从。安居饱食而不懈于进修。以称朕兴隆尔教之意。钦哉。
　　东溟法师　讳慧日。号东溟。天台人。族姓贾。依平山等公出家。从子庭欣公习台衡之学。子庭为之剖析。无不尽其玄奥。至上竺礼竹屋净公。偈颂屡屡招拔同伍。净公喜曰。翘翘苍松挺出于荆榛之上者是子也。后於越溪座下首众。以表仪四众。创建下竺灵山教寺。宏敞上竺观音教寺。帝师嘉师行业。赐以金斓法服。并署妙应普济之号。洪武初年。召赴天界禅林升座说法。众皆耸听。所度弟子甚众。师眉长一寸余。其白胜雪。人皆以白眉和尚称之。是年七月。梦青莲华清芳袭人。曰吾生净土之祥也。寿八十九。葬于妙应塔院。
　　十二月封诸王。柏为湘王。桂为豫王。柍为汉王。植为卫王。
　　庚申洪武十三年正月。丞相胡惟庸谋逆伏诛。因是罢丞相等官升六部。分理天下庶务。改大都督分左右前后中五都督　宋濂卒。年七十二。公博极群书名满天下。文传四夷。而于佛老之言尤深研究。所著有潜溪集芝园集龙门子无相誊语等书。传于世　四月。命群臣各举所知以备任用　五月甲午。雷震谨身殿大赦　诏曰。朕以非德托以万姓之上。奉天勤民于兹十有三年矣。不期宰辅失职。四奸擅权。使贤愚陷于不义。朕思创业之艰难。念守成之不易。首除奸恶。锄根剪蔓。爰及余党。然刑戮之际不无过焉。甚非上帝好生之德。乃于是月初四日申时分雷震谨身殿。朕甚惧焉。于是赦天下罪者。除十恶不赦。外其余已未发觉结正。罪无大小咸赦除之　六月诏曰。朕荷上天眷祐。君主华夷十有三年。仓廪盈府库充。皆吾民之所供也。今民未苏诏告有司。今洪武十三年。天下秋粮尽行蠲免　授建昌僧官谕曰。天下大道惟善无上。其善无上者释迦是也。固大慈忍。志立大悲愿心。行无所不至。化无所不被。论性原情谈心妙理。洁六尘之无垢。净六根之无翳。去诸魔而清法界。制外道以乐人天。斯行斯修而历劫无量。乃降兜率至于梵宫。既舍金轮而犹苦行于雪岭时。道成午夜。明心相符。朕观如来以己之大觉。而欲尽觉诸法界众生。其为慈也大。其为悲也深。可为无上者欤。世人宿有善根者皆慕佛力。寰中之修者甚广。今建昌僧某。博修佛道善驭僧民。其方士民。仰僧善道感化人淳。既内附之诚理。宜授以建昌府僧纲司云　辛酉洪武十四年创编赋役黄册。余带曰畸零册。颁五经博士于北方学校　始定翰林院官制。为正五品衙门　上谓廷臣曰。夫道之不明。由教之不行也。夫五经载圣人之道者也。譬之粟菽布帛。家不可无人。非菽粟布帛则无以为衣食。非五经四书则无由以知道理云。今以五经颁赐使其讲习。夫君子知学则道兴。小人知学则俗美。他日收学。亦未必不本于此。
　　雪牕禅师　讳悟光。字公寔号雪牕。成都人。姓杨氏。以三昧力入智慧海。初说法于白马寺已。而住育王天童四会说法。虞文清公赞。为佛果一枝凤毛麟角。洪武十四年记。
　　南堂禅师　讳清欲。字了庵。南堂其号也。姓朱氏。台之临海人。住及开福本觉灵岩三刹。有三会语录。行世。
　　悦堂禅师　讳颜。以东屿正嫡。住昆山东禅。转吴门万寿。升虎林南屏。遂陟双径。有四会语录行世。
　　古鼎禅师　讳铭。临济十五世孙。四坐道场将示寂。谓其徒曰。观世音持莲华至矣。安坐而逝。荼毗舌根齿牙数珠不坏。五色舍利无数。国史危先生为之碑。有四会语录行世。
　　蒋山寺住持仲羲奏。迁蒋山寺及宝公塔于东冈。改赐寺额曰灵谷寺。榜外门曰第一禅林。命度僧一千名。悉给与度牒。赡僧田若干顷。
　　六月二十四日。礼部为钦依开设僧道衙门事照得。释道二教流传已久。历代以来皆设官以领之。天下寺观僧道数多。未有总属。爰稽宋制。设置僧道衙门以掌其事。务在恪守戒律以明教法。所有事宜开列于后。
　　一在京设置僧录司道录司。掌管天下僧道。精选通经典戒行端洁者铨之。其在外布政府州县。各设僧纲僧正僧会道纪等。司衙门分掌其事。
　　僧录司掌天下僧教事。
　　善世二员。正六品左善世右善世。阐教二员。从六品左阐教。右阐教。讲经二员。正八品左讲经。右讲经。觉义二员。从八品左觉义。右觉义。
　　道录司掌天下道教事。
　　正一二员。正六品左正。一右正一。演法二员。从六品左演法。右演法。至灵二员。正八品左至灵。右至灵。玄义二员。从八品左玄义。右玄义。
　　各府僧纲司掌本府僧教事。
　　都纲一员从九品　副都纲一员。
　　各府道纪司掌本府道教事。
　　都纪一员从九品　副都纪一员。
　　各州僧正司。僧正一员。道正司道正一员。各掌本州僧道事。
　　各县僧会司僧会一员。道会司道会一员。各掌本县僧道事。
　　一各府州县寺观僧道并。从僧录司道录司取勘置文册。须要开写某僧某姓名年甲某布政司。某府某州某县籍。某年于某寺观出家受业某师。先为行童几载。至某年某施主披剃簪戴。某年给度开报。
　　一供报各处有额寺观。须要明白开写本寺本观。始于何朝何僧。何道启建。或何善人施舍。
　　一僧道录司衙门。全依宋制。官不支俸。吏与皂隶合用人数。并以僧道及佃仆人等为之。
　　一僧道录司体统。与钦天监相同出入。许依合用本品伞盖。遇官高者即敛之。
　　一各处寺观住持。从本处僧道衙门举保。有戒行老成。谙通经典者。申送本管衙门。转申僧录司道录司。考试中式具申礼部奏闻。
　　一各府州县未有度牒僧道。许本管僧道衙门具名申解。僧纲司道纪司。转申僧录司道录司考试。能通经典者。具申礼部奏闻出给。
　　一在京在外僧道衙门。专一简束僧道。务要恪守戒律阐扬教法。如有违犯清规不守戒律。及自相争讼者。听从究治。有司不许干预。如犯奸盗非为。但与军民相涉。在京申礼部酌审情。重者送问。在外即听有司断理。
　　壬戌洪武十五年。前太子正字晋。府长史桂彦良入朝。献万世太平治要十三事。上嘉纳之　三月初六日。曹国公钦奉圣旨。天下僧道的田土法不许买。僧穷寺穷。常住田土法不许卖。如有似此之人。籍没家产钦此　四月二十二日准吏部咨。除授各僧道录司咨。本部知会　僧录司　左善世戒资　右善世宗泐　左阐教智辉　右阐教仲羲　左讲经玘太朴　右讲经仁一初　左觉义来复　右觉义宗鬯。
　　四月二十五日。礼部为钦依开设僧道衙门事。今将定列本司官员职掌事理。开坐前去仰照验遵依施行。
　　一戒资掌印　宗泐封印　凡有施行。诸山须要众僧官圆坐署押眼同用印。但有一员不到。不许辄用。差放者不在此限。
　　一戒资提督众僧坐禅。参悟公案。管领教门之事　一智辉仲羲亦督修者坐禅　如玘守仁。接纳各方施主。发明经教。
　　一来复宗鬯。简束诸山僧行。不入清规者。以法绳之。并掌天界寺一应钱粮产业及各方布施财物。置立文簿。明白稽考。其各僧官职掌之事宗鬯皆须兼理　考试天下僧人能否。公同圆议具实奏闻。
　　五月二十一日。礼部照得佛寺之设。历代分为三等。曰禅曰讲曰教。其禅不立文字。必见性者方是本宗。讲者务明诸经旨义。教者演佛利济之法。消一切现造之业。涤死者宿作之愆。以训世人。本月二十日。本院官钦奉圣旨。见除僧行果为左阐教。如锦为右觉义。前去能仁开设应供道场。凡京城内外大小应。付寺院僧。许入能仁寺。会住看经。作一切佛事。若不繇此另起名色。私作佛事者。就仰能仁寺官问罪。若远方云游看经抄化。及百姓自原用者不拘是限。钦此出榜晓谕。应赴寺院僧人钦遵施行。
　　谕钟山寺僧敕曰。且佛之为教也善。其大也溥被生死。仲尼有云。西方有大圣人。不言而化。不治而不乱。可谓能仁矣。云何大觉金仙。又赞之以能仁。以其不绳顽而顽化美善而善光。其行苦而不苦。其心素而弗素。虽俦雪岭之孤灯似白昼之单影。目星见性超出尘沦。复有人天之说四十九秋。其演也妙备载大藏。未尝有诉逋逃于廷。致愆于水火者耶。况昔禅祇树千二百五十人。从逋逃者未闻。仲尼有云。道千乘之国敬事而信。节用而爱人。今僧佃逃未审节用。而致然耶。抑爱人而有此耶。若非此而有此。则府谓僧云。当自善来。若论以如律。恐伤佛性。如敕奉行。
　　论僧纯一曰。昔释迦之为道。孤处雪岭。于世俗无干。及其道成也。善被两间灵通上下。使鬼神护卫而听德。故世人良者愈多。顽恶者渐少。所以治世人主。每减刑法而天下治。斯非君减刑法。而繇佛化普被之然也。所以柳子厚有云。阴翊王度是也。尔沙门纯一既弃父母以为僧。当深入危山结庐以静性。使神游三界。下察幽冥。令生者慕而死者怀。景张佛教。岂不修者之宜。世人因是而互相仿效。虽不独处穷居。人皆在家为善。安得不世之清泰。因尔僧之所及也。尔不能如是上下朝堂。欲气力以扶持。意在鼎新佛寺。集多财以肥己。孰不知财宝既集淫欲并生。况释迦之非大厦而居六载。大悟心通。方今梵像巍巍。楼阁峥嵘金碧荧煌。华夷处处有之。此释迦之所感若是欤。集财而建造欤。尔僧无知不能修内而修外。故不答特役之。今脱尔行。命有司资路费。往寻名山悟善己道以善人。他日道必烛寰区。可不比佛之为道哉。
　　六月丙戌。皇后马氏崩。后性勤俭服御不多费。谓诸王妃公主曰。生长富贵当知蚕桑之不易。当为天地惜物也。上以威武治天下。后尝济之以宽仁。至是崩。年五十一。上恸悼终身不复立后　九月葬马皇后于钟山孝陵。谥曰孝慈皇后(永乐加谥孝慈昭宪至仁文德承天顺圣高云)诏选高僧分侍诸王。命僧道衍往燕府。住持庆禅寺。按道衍即姚广孝也。姑苏人。幼出家为僧。好读书工诗文。遇异人传术能知人休咎。及善术数之学。太祖择名僧辅诸王。文皇帝时为燕王。广孝自请于文皇曰。殿下若能用臣。臣当举一白帽子与大王戴也。既而文皇自求广孝于太祖许之。盖王上加白乃皇字。是时广孝。已知燕邸异日之。必有天下为皇帝矣。洪武未靖难兵起。皆广孝之谋也。永乐初。繇僧录司左善世。径擢太子少师辅导东宫。复其姓名。竟不蓄发娶妻卒。封荣国公谥恭靖享太庙。按姚广孝之遇文皇。犹刘基之遇太祖。皆佐命天界非偶然也。广孝在燕侍文皇时。天寒甚。文皇出一对曰。天寒地冻水无一点不成冰。广孝应声曰。国乱民愁。王不出头谁作主。文皇大喜。后举兵令择日。至期疾风暴雨。文皇谓曰。出师大风雨此兵家之忌也。孝曰。殿下是个龙正。要大风雨方助得势头起。果验。
　　癸亥洪武十六年。吴沈等进精诚录。先是上谓沈等曰。朕阅古昔圣贤其垂训立教。大要有三。曰敬天。曰忠君。曰孝亲。君能敬天。臣能忠君。子能孝亲则人道立矣。然其言散在经传。未易会其要领。尔其以三事以类编辑。至是书成上之。赐名曰精诚录。五月二十一日早朝。僧录司官于奉天门钦奉圣旨。即今瑜伽显密法事仪式。及诸真言密咒尽行考较稳当可为一定成规。行于天下诸山寺院。永远遵守。为孝子顺孙慎终追远之道。人民州里之间祈禳伸请之用。恁僧录司行文书。与诸山住持并各处僧官知会俱。各差僧赴京。于内府关领法事仪式。回还习学后三年。凡持瑜伽教僧赴京试验之时。若于今定成规仪式通者。方许为僧。若不省解读念且生。须容周岁再试。若善于记诵无度牒者。试后就当官给与。如不能者发为民钦此。
　　谕天界寺善世诸行人。吾闻。释迦之教务靖。不喧时洗心。而涤虑去五欲之魔。清六根之本。虽不至六通圆觉之果。其报也必在将来。所以修行者磨厉也。行者行也。功者造积也。凡云修行者先置验不速。又将不期然而然欤。今之修者期验欲疾。茫然久之心不耐已。虑不隔尘。世之有者念无不在。由是而失道迷宗。愆重嵬山。信之乎迩来。左善世右善世左觉义欲不绝而事生旷致伽蓝之有鉴使犯宪章。斯非他人讦告。亦岂朕之不理。然自作为定业。将欲以难去。实艰以解分。是何行哉。皆不务靖。而好喧生事自取者也。行人悟焉。
　　甲子洪武十七年春。颁行科举成式三年一大比。自是遂为定制　访求德行声名著于州里之人。再验年貌书判进呈　谕天界寺不律僧戒泐复曰。志所以崇声名立节义去浮沉。凡丈夫举此。必欲出类拔萃而异仄陋也。又智用之。而知无不知。以之而觉。觉无不先也。岂有过去茫然而不追者乎。斯二志智在天地间。生而知之者善用。教而知之者善守。若生而不知教而不成。类乎禽兽者也。又何屑屑询其所以然乎。尔戒泐复者。所致之地渐佛之场。所修者出世之道。及今之所以甚于处俗。妒忌之恶忿于蚖蛇。亵于觐佛不另禽兽。所以舁而上殿周旋佛前。斯果顶礼乎。当此之际志智全忘。生死无知死生亦无知。前敕住持果如是乎。曾闻。生死也死生也云何。盖生非死死非生。豁然还有觉乎。今茫然无知。其所以然。且今之罪报也。人神共怒。为集金帛构是非。要虚名不立实效。甚蛱蝶之寻芳游蜂之捕蕊。若蚍蜉之慕膻腥于车渠马足之间。不顾网罗轮蹄之厄。尔本清蝉翅霄汉。丽天风饮高露。而乃故低飞而掠残花啖味。甚于蜂蚁蝶乎。今之罪也。在奏愆匿愆。观喜怒乘颜色及盗众僧用。特愚朕以饰己非。斯身亡有日矣。然死虽有日。未施行于法司。
　　乙丑洪武十八年二月。魏国公徐达卒。年五十四。追封中山王谥武宁。赐葬钟山之阴。上亲为祭文。亲制神道碑记享大庙　敕建鸡鸣寺造浮图五级。祠宝公岁遣官祭祀。初西番僧星吉鉴藏居是山。至是为辟院。命为僧录司右觉义　三月十八日。本部官于武英殿钦奉圣旨。僧录司右觉义如锦病故。恁礼部办素祭去祭祀他。钦此。令祠部备祀。库支价买祭物去祭祀　诏曰。呜呼罪盈自己。蠹政害民。朕为民设官。为民造福。必欲除奸。复生奸甚扰害吾民。实朕不才之所致。今诏天下。凡吾良民。怜朕不敏以居君位。书不云乎。天位艰哉。寝食不安以图民康。仰天俯察求治奸贪愈增。若此人心为之奈何。自诏之后凡扰吾民者大赦不赦　七月诏曰。呜呼天位艰哉。朕自即位以来十有八年。不遑暇食以抚生民。奈何内外之臣数用弗当。实在予一人以致上天垂戒。灾于万姓水旱相。仍今闻。山东北平雨水愆期。农艰栽种岁苗有亏。诏书到日。今岁秋粮尽行蠲免。有司如命毋扰吾民云云　九月谕曰。农桑衣食之本。然弃本逐末。鲜有救其弊者。先王之世。野无不耕之民。室无不蚕之女。水旱无虞。饥寒不至云云　九月命蜀王阅武于中都。王太祖第十子也。讳椿最有贤德。博通经艺旁及释典。上所钟爱呼为蜀秀才。王至中都首辟西堂。以读书自娱。阅武余暇。召儒臣李叔荆苏伯衡及名僧来复辈。与之讲道论文。殆无虚日。复建宝训堂。尊奉祖训及前代帝王经典。命来复记之。又命来复作正心观道崇本敬贤四箴。以自警。
　　僧来复字见心。豫章人。通儒术工诗文。一时名士皆与之交。与文僧宗泐齐名。上闻召见之。后以赋诗忤上意被刑。有蒲庵集行世。
　　十一月十八日。本部官于太庖西钦奉圣旨。僧录司左讲经如玘病故。了恁礼部祭祀他钦此。祠部备祭。库内支价。办祭物件。完备祭祀　十一月二十一日。本部官于奉天门钦奉圣旨。左讲经如玘今日下葬。恁礼部官便去。祭祀钦此。令礼部侍郎章祥致祭。仍御制祭文　御制祭如玘文。呜呼业海茫茫济彼岸者鲜矣。尔如玘驾般若舟。举楞严桌建圆觉樯。假华严风扬大集帆。昨朝柁宽帆饱倏焉。彼岸噫果操舟之善耶。尔如玘冒风涛而有此耶。今业海尔济舟楫犹存。孰备善尔舟傲风于业海。如斯济岸就。不日乘尔某之舟。有此之济。非独如是。其拯溺者既多。朕观营般若之舟。施普度之道。岂徒然哉。今也期当空相绝迹。去来所有庶馐。尔其享焉　附赓玘太璞韵。花逢夜雨晓看妍。实蕊凋时阶不喧。试问老禅幽得处。谓言物外有青天。
　　续原教论　翰林待诏沈士荣撰。上卷七篇曰。原教论观心解。内教外教辨。执迹儒者。参禅辨。论禅辨。作用是性解。下卷七篇曰。名儒好佛解。自私辨。庄老异同辨。错说诸经解。较是非得失辨。三教论。诸师人物雄伟论。其序云。夫情智相违而后有教。识趣相违而后有辨。故分别是非。所以立教。不辨何以立理哉。昔人欲理之明。乃设虽以为问答。使读之者了然不疑。今儒者疑难于佛。必当辨之。所以立教明理也。昔诸佛出世。诸大菩萨化为外道。各执异说问难于佛。如来乃破其邪执。立如是义。说如是经。则诸教皆由论辨而起也。若唐宋大儒。各执所见疑难于佛。毁訾排斥。或有甚焉。亦或菩萨化身儒门。故尔相违。使有以辨之以彰至理欤。果亦未造佛之阃域。实有所疑欤。自是以来数百年间。以儒名者之。于佛教或为敬信为非议。毁赞不常。是非莫辨。使至道不明。诚可悲矣。士荣自知愚陋。所学不及先儒之万一。又未得吾佛证入之门。伏念二教之相违久矣。而智者则默然而不为之辨。坐视求学之士。循习旧闻。或生诽谤丧内学之家珍。伤名教之根本。故不自揆度。辄以其所非斥之言。具录于前。为之辨解于后。著论三篇解五篇辨六篇。通十四原其异同谓之论。释其疑惑谓之解。明其是非谓之辨。理学君子幸决择而去取焉。固不碍于圣贤之学也。时洪武乙丑季夏上弦。建安沈士荣谨序。
　　御制谕翰林待诏沈士荣曰。古智人有为身而修身。吾不知修者谁也。或曰。身为神而修。或云神为身而修。因是之辨惑之而更惑之。果身修神欤。抑神修身欤。吾不知二修之道。但见古人遗迹。询及儒释道三宗。必欲达之以妙己虚灵。呜呼善哉君子。虽未至三宗之奇。有心若是。岂不谓学之足矣。聃云。居善地心善渊。今之人顽肯匠斯三宗者。岂不全妙己之虚灵者乎。此即智人也。
　　护持朵耳思乌思藏。诏大矣哉大觉金仙。行矣哉出无量历阿僧。下兜率生梵宫。异哉雪岭之修。世人过者乎。天上人间经劫既广。忍辱愈多。方成佛道。善被人世。法张寰宇。人有从斯道者。天鉴神扶身后同游于佛境。若违斯道而慢佛者。则天鉴神知羁困地狱。与鬼同处。直候拂石劫尽而方生。其斯忧乎苦乎。一念同佛则百祸烟消化为诸福。今朵耳思乌思藏两衙地方诸院上师。踵如来之大教。备五印之多经。代为阐扬化凶顽以从善。启人心以涤愆。朕谓佛为众生若是。今多院诸师亦为佛若是。而为暗理王纲与民多福。敢有不尊佛教而慢诸上师者。就本处都指挥司。如律施行毋怠。
　　丙寅洪武十九年。敕天下寺院有田粮者。设砧基道人。一应差役不许僧应。
　　六月诏天下。行养老之政。谕曰。尚齿所以教敬。事长所以教顺云云　八月初八日。礼部奏据僧性海等。告给护持山门榜文。钦奉圣旨出榜与寺家。张挂禁治诸色人等。毋得轻慢佛教骂詈僧人非礼搅扰。违者本处官司约束钦此。钦遵出给榜文。颁行天下各寺。张挂禁约　八月十六日。本部官于奉天门钦奉圣旨。云南僧人性海等回还。与他递运船只。钦此咨兵部。钦遵施行　谕云南僧游方。金仙之教甘心寂寞。成在苦空故。修道者多栖岩屋树。落魄林泉玩霄壤之明月。吟清风于松下。置身物外。沦世事如太虚。若是者乃修之宣之。尔云南僧修者不辞万里之遥。欲觉因缘十二。若止京师而师云南。又何知。天台之景两浙之美。高僧之渊薮。特敕往游。阅诸名山。廓尔方寸。睿尔神灵。异时一归演华言于金马。论风景于碧鸡。时乃道冠点苍。神游八极。快矣哉　十二月御制大诰。三篇成颁示天下。
　　恕中禅师　讳无愠。字恕中。别号空室。临海人也。族姓陈。母林氏。依径山元叟端禅师出家剃度。于昭庆律寺受戒。谒灵岩芝公一元灵公。一一扣问详切。既归径山居择木寮。后见大白砥公竺元道公。以看狗子无佛话发悟。颂曰。狗子佛性无。春色满皇都。赵州东院里。壁上挂胡芦。又曰。此事如鱼饮水冷暖自知。决不在语言文字上也。师性爱静隐。虽两住名山。皆甫及三载而退。后日本国主。以水晶数珠峨山石。研为贽请命太祖。祈师往化。师以老病竟辞。弟子居顶迎师住于鄞之翠山。四方之扣谒者无虚日。求偈语者甚众。是年七月十日。书偈曰。七十八年无法可说。末后一句露柱饶舌咄。端坐而逝。至十二月望日。葬于唐嶴之原。有二会语录。拈雪窦拈古。续大慧竹山颂。古山庵杂录。净土诗偈颂等若干卷。行世。
　　幻隐禅师　讳慧明。号幻隐。字性原。父项。母陈氏。七岁发疽。忽失所在。求得之则曰。四童子舁我至此。识者知。为天神所祐。后谒竺元道公于仙居紫萚山。又谒径山元叟端公端问。东岭来西岭来。师指草鞋曰。此是三文钱买得。端曰。未在更道。师曰。某甲只如此。和尚作么生。端曰。念汝远来放汝三十棒。师乃悟其旨。久之遂罄底蕴曰。才涉思惟皆为剩法。是年示寂。寿六十九。腊五十八。
　　木庵禅师(聪)　　觉初禅师　　无逸禅师
　　丁卯洪武二十年。御制尚书洪范成。命赞善刘三吾序其后　浙江布政及苏州等府。编汇田土方圆四至鱼鳞图册成　二月上躬耕籍田。遣官享先农。礼成宴群臣于坛所。谕之曰。耕籍古礼也。一以供粢盛。一以劝农务本也　四月十一日礼部尚书崔等。复奉圣旨。将戒牒颁行天下。重出晓谕。谕善世禅师板的达曰。禅师自西而东。朝夕慕道。务在济人利物。朕观禅师之立志也。努力甚坚。其岁月之行也甚深。故得诸方施供。善者顶礼。恶者欢心。前者东达沧海。而礼补陀。旋锡钱塘而暂禅天目。西游庐岳。中国之名山。遂禅师之意已达。复来京师。驻锡钟山之阳。日禅岩穴。禅师之所以玄中。仰观俯察。志在神游八极。惟神天昭鉴。
　　戊辰洪武二十一年。迁僧录司于天禧寺。试经度僧给与度牒　三月十四日。僧录司左善世弘道等。于中右门钦奉圣旨恁。僧录司行文书各处僧司去。但有讨度牒的僧。二十已上的。发去乌蛮曲靖等处。每三十里造一座庵。自耕自食。就化他一境的人钦此　四月二十六日。僧录司左善世弘道等。于奉天门钦奉圣旨。灵谷天界能仁鸡鸣等寺。系京刹大寺。今后缺大住持。务要丛林中选举有德行僧人。考试各通本教。方许著他住持。毋得滥举钦此　五月乙酉。五色云见。刘三吾进曰。云物之祥。征于治世。舜之时兴于诗歌。此实圣德所致。上曰。古人有言。天降灾祥。在德诚使吾德靡悔。灾亦可弭。苟爽其德。虽祥无应国家之庆。不专于此也　以庶吉士解缙。为监察御史。缙吉水人。天性英悟。七岁能赋诗。日记数千言。十八乡试第一。连登进士。草封事凡万言以进。未几遣归。
　　己巳洪武二十二年春。上以天下无事。悯诸将老。欲保全之。诏从公侯各还其乡。各陛辞赐赉有差　七月初三日。本部官于华盖殿钦奉圣旨。鸡鸣寺老僧官。陕西带来的番僧汉僧。教二部做与绵布僧衣。钦此移咨二部。造办僧衣三十六名。每名绵布僧衣一套。每套三件。共一百八件。进赴内府给去讫　八月增设僧司。举选通佛法的僧发来考试。除授他去钦此　八月十七日僧录司左善世弘道。于奉天门钦奉　圣旨。天界寺只作善世。为额钦此　授善世禅师诏曰。佛教肇兴西土。流传遍被华夷。善世凶顽。佐王纲而理道。今古崇瞻由慈心而愿重。是故出三界而脱沉沦。永彰而不灭。尔劳心愿重。特加善世禅师。以神善道统。制天下诸山。绳顽御恶。於戏佐王纲而理善道。愿力宏深。体斯之行。无往不复。戒哉戒哉。
　　天渊禅师　　季芳禅师
　　万峰禅师　讳时蔚。号万峰。永嘉人。金姓。母梦白气亘天。生时有光满室。襁褓见僧辄微笑合掌。七岁依演庆寺升公出家。十六剃度。十九受具。谒虎跑止岩请益。复至天台访无见睹公。后归止岩处决择。为堂中第一座。后岩以法衣拂子顶相并偈付之。三筑精蓝题曰圣恩。三十年道风遐布。师示得法人偈曰。慈悲无念花开果熟。因地分明慧宝致嘱。清彻源源一派流。千古万古来相续。又语曰。如今末法将沈。须向水边林下钁头边。接引一个半个。阐扬吾道报佛恩德。不可扳缘高贵。轻篾下流。逐妄追名迷真惑道。切宜仔细。遂跏趺说偈曰。七十九年。一味杜田。悬崖撒手。杲日当天。言毕而绝。
　　庚午洪武二十三年。诏求仙人张三丰。了不可觅。召其弟子丘玄清至。与语悦之。授官与室。爵不受。
　　辛未洪武二十四年。定生员巾服之制。襕衫用蓝色。绢布为之。宽袖皂线绦。软巾垂带。由是士子衣冠。绰有古风焉。
　　申明佛教榜册　六月初一日钦奉圣旨。佛教之始。自东汉明帝夜。有金人入梦。是后法自西来。明帝敕臣民愿崇敬者许。于是臣民从者众。所在建立佛刹。当时好事者。在法入之初。有去须发而舍俗出家者。有父母以儿童子出家者。其所修也。本苦空寂寞。去诸相欲。必欲精一己之英灵。当是时佛教大彰。群修者虽不能尽为圆觉。实在修行次第之间。岂有与俗混淆与常人无异者。今天下僧寺。以上古刹列圣相继而较者。佛之教。本中国之异教也。设使尧舜禹汤之时。遇斯阐演。未审兴止何如哉。今佛法自汉入中国。历历数者一千三百三十年。非一姓为君而有者也。所以不磨灭者为何。以其务生不杀也。其本面家风端在苦空寂寞。今天下之僧多与俗混淆。尤不如俗者甚多。是等其教而败其行。理当清其事而成其宗。令一出禅者禅。讲者讲。瑜伽者瑜伽。各承宗派。集众为寺。有妻室愿还俗者听。愿弃离者听。僧录司一如朕命。行下诸山。振扬佛法。以善世仍条于后。
　　一自经兵之后。僧无统纪。若府若州。合令僧纲司。僧正司。验倚郭县分。僧会司验本县僧人。杂处民间者见其实数。于见有佛到处。会众以成丛林。清规以安禅。其禅者务遵本宗公案。观心目形以证善果。讲者务遵释迦四十九秋妙音之演。以导愚昧。若瑜伽者。亦于见佛刹处。率众熟演显密之教。应供是方足孝子顺孙报祖父母劬劳之恩。以世俗之说。斯教可以训世。以天下之说。其佛之教阴翊王度也。
　　一令下之后。敢有不入丛林。仍前私有眷属。潜住民间。被人告发到官。或官府拿住。必枭首以示众。容隐窝藏者流三千里。
　　一显密之教轨范科仪。务遵洪武十六年颁降格式内。其所演唱者。除内外部真言。难以字译。仍依西域之语。其中最密者。惟是所以曰密。其余番译经及道场内。接续词情恳切交章。天人鬼神咸可闻知者。此其所以曰显。于兹科仪之礼。明则可以达人。幽则可以达鬼。不比未编之先。俗僧愚士。妄为百端讹舛规矩。贻笑智人。鬼神不达。此令一出。务谨遵毋增减。为词讹舛紊乱。敢有违者。罪及首僧及习者。
　　一令出之后。有能忍辱不居市廛。不混时俗。深入崇山刀耕火种。侣影伴灯。甘苦空寂寞于林泉之下。意在以英灵出三界听。
　　一瑜伽僧。既入佛刹已集成众。赴应世俗。所酬之资。验日验僧。每一日每一僧钱五百文。主磬写疏召请三执事。每僧各一千文。
　　一道场诸品经咒布施则例(各项经寸数目不录)。
　　一陈设诸佛像。香灯供给。阇黎等项劳役钱一千文。
　　一凡僧与俗斋。其合用文书。务依修斋行移体式。除一表三申三牒三帖三疏三榜。不许文繁别立名色。妄费纸札以耗民财。
　　一今后所在僧纲僧正僧会去处。其诸散寺应供民间者。听从僧民两便。愿请者愿往任从之。僧纲僧正僧会。毋得恃以上司。出帖非为拘钤。假此为名。巧取散寺民施。从有缘僧。有道高行深者。或经旨精通者。檀越有所慕。从其斋礼。毋以法拘。
　　一瑜伽之教。显密之法。非清净持守。字无讹谬。呼召之际幽冥鬼趣。咸使闻知即时而至。非垢秽之躯。世俗所持者。曩者民间世俗。多有仿僧瑜伽者。呼为善友。为佛法不清。显密不灵。为污浊之所污。有若是。今后止许僧为之。敢有似前如此者。罪以游食。
　　七月初一日。本部官于奉天门钦奉圣旨。恁礼部出批。著落僧录司。差僧人将榜文去。清理天下僧寺。凡僧人不许与民间杂处。
　　八月十八日。手敕著善世天禧能仁三寺僧官宗泐等。明早有雨不要来。若无雨天晴。早赴奉天门钦此。
　　复原禅师　名福报。字复原。台之宁海人。俗姓方。母张氏。于杭之崇福寺出家。谒石湖美公于净慈落发。参经山原叟得旨。出世慈溪芦山。迁四明之智门。洪武初。驰召道行沙门。与以中日章赴京馆天界寺。屡入内庭应答称旨。留三年赐还。补处径山。上堂云。似地擎山。不知山之孤峻。如石含玉。不知玉之无瑕。及化之日。忽拍手曰。呵呵呵。大众是甚么看取。竟寂。寿八十四。塔于寂照右冈。六月四辰。
　　澹居禅师　讳至仁。字行中。号澹居。又号熙怡叟。番阳人。姓吴。侍报恩寺真牧纯公得度。自幼识见卓颖。指空上人叹曰。再世人天师也。令参元叟。留侍香掌外记。叟喜谓曰。仁书记。虎而翼者也。出世德章崇报万寿等刹。宋学士称之曰。虎丘尊者名浮屠。见性炯如摩尼珠。洪武初。皇上问以鬼神之理。师以佛旨为书而对。上悦。临终索纸书偈而逝。寿七十四。腊六十七。三月十九忌辰也。
　　全室禅师　讳宗泐。字季潭。号全室。台之临海人。族姓周。父吉甫。母葛氏。幼辄跏趺坐。八岁从笑隐欣公学法。十四剃度。二十受具。欣公开山龙翔。师与俱。寄意词章。尤精隶古。后谒元叟于径山掌记室。出世水西。迁中竺升双径。次五十五代。诏师与演福法师大璞玘公。笺释心经金刚楞伽三经。点简藏经。制献佛乐章。往西域求法。得庄严宝王文殊等经。授僧录司善世。掌天下僧教。建凤阳槎峰圆通庵。辟一室曰松下居。赐天界住持。引见赐诗。有泐翁去此问谁禅。朝夕常思在目前。后赐归槎峰。诗云。寂寞观明月。逍遥对白云。汝其往矣。渡江示疾。谓众曰。人之生灭如海一沤。沤生沤灭复归于水。何处非寂灭之地也。言已唤侍者曰。这个聻。侍者茫然。师曰苦。遂逝世。时九月十四日也。寿七十四。荼毗舍利塔于天界。附欣公之右　高皇帝。有赐师免官说(载皇明护法录)又御和诗一百四十五首。称泐翁。成祖有御制像赞　赐中顺大夫　得法弟子湛然性一宗钦。
　　古拙禅师　号祖庭。松陵人。母持净戒。生不知荤。幼背法华。十岁日诵一部。十三投日铸寺。出家剃染受具。首谒石屋。南参古梅老人。续然三指。九载切磨廓然瞥地。行诣白云。留为众首。后遁迹韬光岩壑三十余年。有平生最爱隈岩谷。二十年来懒放迎之句云。
　　梁寅　字孟敬。临江人。家贫力学。一时名士多与之游。上征天下名儒修述礼乐。寅与焉以老病辞归。结屋石门山。称梁五经。年八十二。
　　壬申洪武二十五年。试经给僧度牒　敕僧录司。行移天下僧司。造僧籍册。刊布寺院。互相周知。名为周知板册　四月二十五日皇太子薨。谥懿文　九月立嫡长孙允文为皇太子。以方孝孺为汉中教授。孝孺台州宁海人。聪颖绝伦。双眸炯炯如电。读书一目十行俱下。乡人呼为小韩子。宋濂谓曰。子之文非当世之文也。太祖谓皇太子曰。此庄士也。又曰异人也。后建文末狥忠　冬上患热病危甚。诸御医进药皆无效。俄有赤脚僧。诣阙下云。天眼尊者及周颠仙。遣进药视其药。一曰温凉药。一曰温凉石一磈。其方用盆盛石磨药。注之沉香盏以服。上服之。服在未时间。至点灯时遍体抽掣。药之效也。其药味香如菖蒲。而盏底凝朱。红彩迥异。是夜病愈。精神日强　十二月初六日。僧录司左善世夷简等。于奉天门钦奉圣旨。各处有通佛法性理高僧。访问得几人。取将来善世寺。住钦此　十二月二十一日。钦依关领清教录一百四十五本。发与各处僧纲司。依本刊板印造。俵散所属寺院僧人。
　　琉球　在海东南。自福建梅花所开漾。顺飙利舶七日可至。其俗以盈虚为晦朔。以草木为冬夏。人皆去髭黥手。羽冠毛衣。无礼节好剽掠。至此遣子弟来学。夷习稍变。奉正朔设官职。被服冠裳。陈奏表章。著作篇什。有华风焉。
　　日本　即古倭奴国。海中诸夷倭奴最大。西南至海东北。大山国主。世以王为姓。地分五畿三岛。又有附庸百余。拘邪韩最大。唐初更为日本。其俗男子魁头断发黠面文身。妇人被发屈紒跣足。间用履。其喜盗。轻生好杀天性然也。物产金银．琥珀．水精．琉黄．水银．铜钱．白珠．青玉．苏木．胡椒．细绢．花布．螺[虫*朋]．漆器．扇．犀象．刀剑．铠甲．马。交市华人。喜得童女。绵绮丝绵磁针　时入贡不诚。
　　彭享　在东南海岛中。并山多平原。禽兽希少草木繁茂。沃土宜谷。饶果蔬。其俗上下亲狎无寇盗。男女椎髻好诵佛经。煮海为盐。酿榔为酒。产片脑诸香花锡物　遣使奏金叶表文来朝。
　　百花　在海中。依山为国。国中有奇花嘉树。民俗饶富尚释教。产红猴．黾倚．玳瑁．孔雀．倒挂鸟．胡椒　时国王遣使来贡。
　　卜烟　帖木儿。鞑靼别部。去甘肃一千五百里。其地广袤千里。居无城郭。以毡帐为庐舍。产骡马牛羊。至是来朝。
　　杨维祯。号铁崖。戴方巾见上。上问。此巾何名。对曰。四方平定巾。上喜。彭友信以贡至京。遇上微行。口占红霓诗云。谁把青红线一条。和云和雨系天腰。命续之。友信应声曰。玉皇昨夜銮舆出。万里长空驾玉桥。上大悦问其籍。命翌辰候于升桥同入朝。友信如言。候久不至。遂入朝。上召友信上殿前问故。具以实对。命为北平布政使。
　　癸酉洪武二十六年。严震直述浦江郑济。及同里王勋二家。累世同居。家世孝友于上。特诏褒异。除二人左右春坊庶子　正月初三日。大龙兴寺住持僧祖俊等。赴京贺正辞回。司礼监官鲁梯传圣旨。住持僧赏五锭。散僧每名二锭。教礼部补本钦此　赐西番国师诏曰。佛教兴于西土。善因博被华夷。虽无律以绳顽。惟仁心而是则。大矣哉。妙觉难穷。昔从斯道者顿悟三空。脱尘沦而出苦趣。永离幽冥。使生者怀而死者慕。岂不圣人者欤。迩来西番入贡。有僧公哥监藏巳藏卜。乃昔元八思巴帝师之后人云。踵师之道深通奥典。独志尤坚。化愚顽以从善。起仁心以涤愆。虽是遥闻。特加尔圆智妙觉弘教大国师。统治僧民。名当时之善人。永为教中之称首。於戏寂寞山房。俦青灯而读诵。观皓月以吟风。叠膝盘陀之上。草衣木食。方契善符。
　　象源禅师　讳淑。台州人。住持径山。六月初四日趋入门曰。杀来了杀来了。作么生避。遂坐脱。
　　甲戌洪武二十七年。命僧录司。行十三布政司。选僧补官。于是居顶道成净戒等。应召除授　正月上谓刘三吾曰。朕历年久。而益惧者。恐为治之心懈也。懈心一生。百事皆废。生民休戚系焉。故日慎一日。惟恐弗及。如是而治。效犹未臻。甚矣为治之难也。三吾顿首曰。陛下之言及此。天地神人之福也　谕曰。人之常情安于所忽。饱即忘饥。暖即忘寒。不思为备。一旦卒遇凶荒。则茫然无措也。深知民艰。百计以劝督之。俾其咸得饱暖。
　　正月初八日。钦奉圣旨。释迦佛发大悲愿心。历无量劫至于成道说法度人。一切来历载大藏。愚者安能知义。聪者未能尽目。有佛以来效佛之修者无量。凡所说法。人天会听。愚者虽无知。补于时君多矣。自佛去世之后。诸祖踵佛之道。所在静处不出户牖。明佛之旨。官民趋向者历代如此。效佛宣扬者智人也。所以佛道永昌。法轮常转。迩年以来。踵佛道者。未见智人。致使轻薄小人毁辱骂詈有玷佛门。特敕礼部。条例所避所趋者。榜示之。
　　一僧合避者不许奔走市村。以化缘为繇。致令无藉凌辱有伤佛教。若有此等。擒获到官。治以败坏祖风之罪。
　　一寺院庵舍。已有砧基道人。一切烦难答应官府。并在此人。其僧不许具僧服入公听跪拜。设若己身有犯即预先。去僧服以受擒拿。
　　一钦赐田地税粮全免。常住田地虽有税粮。仍免杂派人差役。
　　一凡住持并一切散僧。敢有交结官府悦俗为朋者。治以重罪。
　　一凡僧之处于市者。务要三十人以上聚成一寺。
　　一可趋向者。或一二人。幽隐于崇山深谷。必欲修行者听。
　　一僧有妻者。许诸人捶辱之。更索取钞钱。如无钞者打死勿论。
　　一有妻室僧人。愿还俗者听。愿弃离者。修行者亦听。
　　一僧寺庵院。一切高明之人。本欲与僧扳话。显扬佛教。奈何僧多不才。其人方与和狎。其僧便起求施之心。为此人远不近(文长不录)。
　　呜呼僧若依朕条例。或居山泽。或守常住。或游诸方不干于民。不妄入市村。官民欲求僧以听经。岂不难哉。如此则善者慕之。诣所在焚香礼请。岂不高明者也。行之岁久。佛道大昌。榜示之后。官民僧俗。敢有妄论乖为者。处以极刑。钦此。
　　七月十二日。本部官同僧录司华盖殿。钦奉圣旨。征南阵亡病故的官员军士。就灵谷做好事。普度他。恁礼部用心整理。钦此。
　　乙亥洪武二十八年。命僧录司。设上中下三科。考试天下沙门。赐善世天禧等寺。粮米以给其食。赐僧录司官。大佑袈裟衣衾。
　　大宗禅师　讳兴。台州人。住持径山。三月十一日忽叹曰。夫三十妇六龄。毕竟偶不成。遂坐去。
　　丙子洪武二十九年十一月。圣旨灵谷寺住持病故。恁礼部与祭祀。钦此。本部办素祭遣官致祭。
　　丁丑洪武三十年。命僧录司。行十三布政司。凡有寺院。处所俱建禅堂。安禅集众。
　　戊寅洪武三十一年。太祖定燕邸。后代取讳二十字四句曰。高瞻祁见祐厚载翊常由慈和怡伯仲简靖迪先猷　二月二十九日。僧录司左善世大佑等。于右顺门钦奉圣旨。著江东驿江淮驿两处。盖两座接待寺。著南北游方僧道。往来便当钦此。
　　蘧庵法师　讳大佑。号蘧庵住持姑苏北禅寺。诏为左善世。精究内外典籍。善天台贤首教义。有弥陀略解净土指归等书。行世。
　　遂初法师　讳绍宗。号遂初。上海陈氏。十三出家于松江安国寺。得法于静庵镇法师。天资颖悟戒行精严。初说法于长庆。次迁吴兴慈咸。大展玄风缁素向化。洪武癸酉应召。有事庐山奏对称旨。赐金缕僧伽黎。擢右讲经升右善世。是年月日示疾而逝。
　　四月。上不豫。闰五月十日崩。寿七十有一。是月十六日葬于孝陵。上尊谥曰。圣神文武钦明启运俊德成功统天大孝高皇帝庙。号太祖。
　　太祖御制护法集　录入集中者。不列备云栖护法录中。
　　佛教利济说　心经序　三经论
　　释道论　诵经论　修教论
　　明施论　宦释论　鬼神有无论
　　空实喻　拔儒僧文　僧道衡说
　　僧妙云说　僧竺隐说　清教录
　　谕钟山僧敕　谕天界寺僧　赐宗泐免官说
　　问佛仙二篇　还经示僧　天界寺花架说
　　戒僧陶冶文　又谕僧　习唐太宗圣教序
　　游寺记　灵谷寺记　游新庵记
　　牛首山庵记　僧犯宪说　赦二役囚人
　　祭宝志公文　祭道林文　赞十六罗汉二次
　　诗偈十九首　山居诗十二首
　　赞颂十三首
　　集列六十一人附见十五人。
　　道原禅师(衍)　　秋潭法师(月)　　宗律禅师
　　昭庆律师(濡)　　太白法师(砥)　　石湖禅师(美)
　　竺元禅师(道)　　一元禅师(灵)　　无著禅师
　　古梅老人　　用明法师　　懒牧禅师
　　静庵禅师(镇)　　清源法师　　白云禅师
　　皇太孙即皇帝位。以明年为建文元年。大赦天下　太孙治丧礼。被发哭踊。哀动左右。敕有司丧仪悉遵周礼。于是仿金藤遗制。前朝后殿左右角门。及西宫内寝各设座如生存。凡十一所有久不御者。即以香汤洒扫之。陈祖训于东直殿。设重器于西直殿。京官四品以上。朝服执钺。立于诸陛之上。自初十以至十六日。哭临如礼。昼不饮勺水。夜不就枕簟。先是　太祖不豫。多暴怒遭谴戮者甚众。太孙入侍事必躬承。服药则亲尝以进。去后则亲扶以起。唾壶溺器之属。靡不手提以献。而愉色婉容蔼然可掬　太祖气已渐平多所全宥。当深更夜分。侍卫酣寝际。呼无不应。应无不起。盖终夕未尝交睫也。太孙素丰腴。至是哀毁骨立矣。是日诸大臣迎之于大明门外。群臣百姓望见其毁瘠之容深墨之色。与哭泣之哀。莫不举手加额。曰天子纯孝。举喁喁然。有至德之思焉　诏行三年丧　命齐泰黄子澄预参国事　命方孝孺为博士侍讲　蹇义为吏部侍郎　夏原吉为户部侍郎　征江西处士杨士奇。为翰林院编纂官　张统为吏部尚书　荧惑守心。程济通术数。上书言。北方兵起期在来年。
　　(皇明崇祯十一年春月金盖云蘧寿光比丘寓杏溪遽庵纂录编次)。

　　释鉴稽古略续集(二)



　　释鉴稽古略续集

　　　　归安杏溪蘧庵比丘大闻
　　　　　幻轮　汇编
　　　　蘧庵居士　严尔圭　校梓

　　建文皇帝

　　讳允炆。太祖之孙。懿文太子子也。洪武十年十一月己卯。懿文继妃吕氏所生。生十年而懿文卒。时太祖年六十有五矣。是年九月庚寅。立为皇太孙。至是太祖崩即位。年二十二。靖难兵起至金川门。帝避位逊去。在位四年。
　　己卯建文元年正月。大祀天地于南郊。还宫御奉天殿。受群臣贺。方孝孺进郊祀颂。上嘉纳之。遣使告即位天下神祇　诏尊皇考懿文太子。为兴宗孝康皇帝封弟允熥吴王。允熞衡王。允[燋-隹+(臣*巳)]徐王。立子文奎为皇太子　诏开史馆。纂修太祖高皇帝实录　诏优贤养老。垦田兴学。考察官吏。旌孝赈贫。掩骸埋胔。赎鬻子减租　卓敬曰。夫萌而未动者几也。量时而为者势也。势非至劲莫能动。几非至明莫能察　三月京师地震求直言　召解缙为翰林待诏　六月靖难兵起。以丘福张玉朱能。为都指挥。以诛斋泰黄子澄为名　燕王召道衍等共谋语。未几檐瓦飘坠地而碎。王以为不祥。色殊不怿。道衍曰。此祥也。王谩骂曰。汝何妄言。此乌得为祥。道衍曰。天意欲殿下易黄瓦。尔王乃喜。是日谋乃定。
　　僧道衍者苏之长洲人。姚广孝也。初祝发为相城妙智庵僧。法名道衍。字斯道。时相城灵应观。道士韦应真者。读书学道法兼通兵机。道衍师之尽得其术。然深自藏晦人无知者。已而至京口。赋览古诗曰。谯橹年来战血干。烟花犹自半凋残。五州山近朝云乱。万岁楼空夜月寒。江水无潮通铁瓮。野田有路到金坛。萧梁事业今何在。北固青青眼倦看。其友宗泐见其摇膝长吟笑之曰。此岂释子语耶。斯道斯道汝薄南朝矣。既而宗泐举道衍往燕。住持北平庆寿寺。或荐道衍文武异才。燕王召见问曰。尔能卜乎。道衍操吴音连对曰会会。即开襟出太平钱五文启王。自祝连掷之睨王曰。殿下将无作皇帝乎。王叱曰。和尚勿谬说。道衍悚然而退。他日实告之。道衍进言辄合。因荐相术袁珙以决之。盖道衍尝游嵩山寺遇珙。珙相之曰。宁馨胖和尚乃尔耶。目三角彯白形如病虎。性必嗜杀。他日刘秉忠之流也。道衍大笑。因此自负。王亦闻珙名。托以勾逃军下召珙。至燕使者与饮于酒肆。王易服杂卫士亦入肆。珙一见即趋。拜王前占其为他日太平天子。王大喜。馆珙于道行僧舍。世传二语云。辨宰相于嵩山佛寺。识真主于长安酒家。谓此也。王时与道衍语。多奇秘者王甚重之。道衍时或误尔汝王前。王弗之责也。靖难之图实起于道衍。云燕王密语道衍。以人心所向。对曰。天之所造何论民心。自是遂以道衍为军师。
　　江北蝗有司请捕。上曰。朕以不德致蝗。又杀蝗以重朕过。臣民极言朕失。俾得改。赦疑狱捐逋租。周穷乏以修实政。蝗不为灾。更有秋　八月祭告天地祖宗告出征也。戒北征诸将士曰。昔萧绎举兵入京。而令其下曰。一门之内自极兵威。不仁之极今尔。将士与燕王对垒。务体此意。无使朕负杀叔父名　程济初。以北方兵起议。为妄言系狱。赦之擢为翰林。充军师护北征　赠王袆为翰林学士。谥文节。
　　庚辰建文二年八月。承天门易名皋门。端门为应门。午门为端门。谨身殿为正心殿　诏举攸通文学。以处士唐愚为学士。
　　辛巳建文三年。燕兵败于东昌。初靖难兵起。道衍曰。师行必克。但费两日耳。及至此曰。前固已言。两日乃昌字也。自此全胜矣　二月文皇。令僧修佛会。祭阵亡将士张玉等。自为文祭之　三月。诏逐齐泰黄子澄于外。责以付托不效。藉其家以谢燕人。
　　壬午建文四年六月十三日。帝纵火焚宫。变服遁去。京师传言帝崩。燕王按兵入城。臣民皆迎劝进许之。遣人布告天下　太祖预知帝之不终也。大渐时授一小箧。封钥甚密。戒以急难乃启。至是窘迫无计。启箧视之得杨应能度牒及披剃之具。遂削发披缁执度牒。自御沟出至郊坛而走。时宫中火起。咸以为建文自焚矣　上出亡时。问计程济。济曰云云。立召僧人为上剃发。从出亡遇险辄用术脱去。数十年后。随上至南京。莫知所终。与同邑高翔起明经。翔励名节。济好术数。翔曰。愿为忠臣。济曰。愿为智士。其后翔九十死难　帝生而慈慧好诗文古典礼文章。至性孝友。异常人子。方懿文之病痈也。帝年方幼含泪抚摩。昼夜不暂离。亲吮吸之。及懿文薨哭踊哀慕至水浆不入口者五日。太祖政尚严刻。帝济以宽大。中外爱戴　初建文中有道士歌于途曰。莫逐燕逐燕日高飞。高飞上帝畿。已而忽不见。人莫能测。至是始验其言云　以天子礼为建文发丧。遣官致祭。辍朝三日　方孝孺持斩衰服。昼夜号哭。召至。上曰。我家事耳。先生何自苦。命作诏授以纸笔。孝孺大书数字。掷笔于地曰。死则死耳。诏不可草　先是道衍托以上曰。南有方孝孺。素有学行。武成之日必不降附。请勿杀之。杀之则天下好学者绝矣　十月。以僧道衍为僧录司左善世　靖难死节之臣。其章章著者。后人褒其姓名曰革除遗事。一首罹祸及阵亡之臣凡十九人。闻变自尽十五人。在朝罹祸二十三人。在外二十人。中外士臣百九十八人。不及难六人。被斥六人。见用二十二人。

　　太宗文皇帝

　　高皇帝第四子。初封燕王。后愤齐黄之乱典章。起靖难而入正大统。在位二十二年。以庚子七月十八日崩。寿六十五。上徽号曰。体天宏道高明广运理武神功纯仁至孝文皇帝。庙号太宗。至嘉靖年改号成祖。葬长陵。
　　癸未永乐元年二月。诏以北平为北京。改为顺天府。太祖高皇帝实录成。共一百八十三卷。
　　佛说希有大功德经　正月初八日夜。仁孝皇后梦感佛说。缘起具自序中。仁宗及汉王赵王俱有跋。在五年十一月　九月二十九日。本司官左善世道衍。一同工部侍郎金忠锦衣卫指挥赵羲于武英殿。题奏。天禧寺藏经板有人来印的。合无要他出些施利奉圣旨。问他取些个。钦此。
　　甲申永乐二年四月。册立世子御名高炽为皇太子。郡王高煦为汉王。高燧为赵王　擢在善世道衍为太子少师。始复姓姚赐名广孝。上自是称为姚少师。而不名亦终不蓄发娶妻。居止多在僧寺。尝赐二宫人亦不近。上乃召还之。
　　道余录　少师别号逃虚子。著道余录。此自序曰。余曩为僧时。值元季兵乱。近三十从愚庵及和尚于径山习禅学。暇则披阅内外典籍以资才识。因观河南二程先生遗书。及新安晦庵朱先生语录。三先生皆生赵宋。传圣人千载不传之学。可谓间世之英桀。为世之真儒也。三先生因辅名教。惟以攘斥佛老为心。太史公云。世之学老子者则绌儒学。儒学亦绌老子。道不同不相为谋。古今共然。奚足怪乎。三先生既为斯文宗主。后学之师范。虽曰攘斥佛老。必当据理。至公无私则人心服焉。三先生因不多探佛书。不知佛之底蕴。一以私意出邪诐之辞。枉抑太过。世之人心亦多不平。况宗其学者哉。二程先生遗书中有二十八条晦庵朱先生语录中有二十一条。极为谬诞。余不揣乃为逐条据理一一剖析。岂敢言与三先生辩也。不得已也。亦非佞于佛也。藁成藏于巾笥有年。今自公退因简故纸得此藁。即净写成帙。目曰道余录。置之几案。士君子有过余览是录者。知我罪我其在兹乎。逃虚子序。
　　六月命太子少师姚广孝。往苏湖等府赈济。广孝初为僧。其姊尝戒之曰。汝既为和尚当发慈悲心。盖知其好杀也。及预靖难。姊叹息谓人曰。和尚慈悲当如是耶。广孝既贵还吴。往见姊。姊拒之曰。贵人何用至贫家。家为不纳。广孝乃易僧服而往。姊坚不肯出。家人劝之。姊不得已出立堂中。广孝即连下拜。姊曰。我安用尔拜许多耶。曾见做和尚不了底。是甚好人。言毕遽还户不复再见。
　　乙酉永乐三年四月。上谓侍臣曰。致治之道莫先于广言路。盖天下之大吏治得失生民休戚。人不言朝廷何由悉知。
　　丙戌永乐四年。征天下道士至京师。即朝天宫神乐观洞神宫。修举金录斋法荐皇考皇姚。车驾幸斋坛七日而毕　迎西僧尚师哈立麻至京师。先是上在籓邸。闻乌思藏有尚师哈立麻者异僧也。及即位遣中官侯显赍币往迎。五历寒暑乃至车驾躬往视之。无拜礼合掌而已。
　　丁亥永乐五年。直隶及浙江诸郡。军民子弟披剃为僧。赴京请度牒者千八百人。礼部以闻　二月命西僧尚师哈立麻。于灵谷寺启建法坛。荐祀皇考皇妣。尚师率天下僧伽。举扬普度大斋科。十有四日。卿云天花。甘雨甘露。舍利祥光。青鸾白鹤连日毕集。一夕桧柏生金色花。遍于都城。金仙罗汉变现云表。白象青狮庄严妙相。天灯导引幡盖旋绕。亦既来下。又闻。梵呗空乐自天而降。群臣上表称贺。学士胡广等献圣孝瑞应歌颂。自是之后。上潜心释典作为佛曲。使宫中歌舞之　二月初六日文武等官奉天门早朝奏准。奉圣旨。著落礼部知道。新出榜晓谕。该行脚僧道持斋受戒。恁他结坛说法。有人阻当发口外为民。钦此　三月封西僧尚师哈立麻。为万行具足十分最胜圆觉妙智慧善普应。佑国演教如来大宝法王。西天大善自在佛。领天下释教。赐金百两银千两。彩币宝钞。织金珠袈裟。金银器皿鞍马。赐仪仗与郡主同。其徒孛罗等。皆封为大国师。并赐印诰金币等物。宴之于华盖殿。
　　太初禅师　讳启原。号太初。日本国人。九岁礼物外禅师得度。年十九与宗猷等十八众游参上国。丙午二月进京。见季潭禅师。后见了堂天童无著懒牧等四十五员大善知识。末于杰峰和尚处入室。付顶相大衣拂子法语。后住罗阳三峰寺。及山交龙护禅院。有三会语录。是年三月一日卓午说偈曰。生也铁面皮。死也铁面皮。一椎百杂碎。白日绕铁围掷笔坐逝。寿七十五。行化四十余年。塔院南。
　　七月乙卯皇后徐氏崩。谥曰仁孝皇后　十一月永乐大典书成。凡二万二千九百卷。一万一千一百本。后废。
　　戊子永乐六年三月。福建柏生花为瑞。上赐敕责之。既而苏州扬州二府。奏言。桧花为瑞。
　　无碍禅师　讳普智。别号一枝叟。浙江临平褚氏子。出家龙井寺。依东溟日法师。授天台性具之学。优于讲说。历四大道场。门风大振。晚年开演于松江延庆寺。遂为终老。专修净业寒暑不辍。是年春月二日微疾。会众端坐面西念佛而逝。尝集注阿弥陀经一卷　旃檀瑞像至此二千四百年矣。
　　己丑七年　庚寅八年　辛卯九年　壬辰十年　癸巳十一年。
　　五月五日。上幸东苑观击鞠射柳。皇太孙击射连发皆中。上大喜曰。今日华夷毕集。朕有一言。尔当思对之。曰万方玉帛风云会。皇太孙即叩头对曰。一统山河日月明。上喜甚大宴赋诗尽欢而罢　七月十七日。工部尚书吴中。于奉天门早朝。钦奉圣旨。如今京城起盖大报恩寺。
　　呆庵禅师　讳庄。台州人。住持径山。临终云。难难难。二八娇娘上高山。老僧扶不起。言竟遂寂。有呆庵语录。轰轰然宗门伟人也。
　　乙未十三年　丙申十四年　丁酉十五年　戊戌十六年。
　　太子少师姚广孝卒。追封荣国公谥恭靖。有道余录见前　十二月敕修武当山宫观成。赐名曰太岳太和之山。山有七十二峰。三十六岩。二十四涧。峰之最高者曰天柱。境之最胜者曰紫霄。南岩上轶云气。下临绝壑。旧皆有宫为祀神祝厘之所。元季兵毁。至是悉新之。紫霄曰太玄紫霄宫。南岩曰大圣南岳宫。又有兴圣五龙宫。玄天玉虚宫。遇真宫清微宫。净乐宫。又即天柱峰顶。冶铜为殿。饰以黄金。范真武像于中。选道士三百人供洒扫。给田二百七十七顷。并耕户以赡之。每宫设提点一人。秩正六品。
　　己亥永乐十七年。颁为善阴骘。孝顺事实二书。于文武群臣天下学挍。甘露降于孝陵松柏三日　二月二十八日。赐僧录司右善世一如佛像二轴。佛骨五磈。钞一千贯。诸佛菩萨名称歌曲大小三本。道成佛一轴。思扩佛一轴。大小歌曲各三本。命编类禅宗语录　三月初三。命道成一如等八人。校勘藏经。新旧比对。聚僧写录。
　　法华科注　上天竺住持。僧录司右善世。一如法师。依法华文句句记。编葺成之。
　　大明法数　一如法师。奉敕探讨大藏群经。采辑类编。
　　雪轩禅师　讳道成。字鹫峰。蓟北人。参秋江洁公言下会旨。嘱曰。是汝本有之事。善自护持。出世莱州之智藏寺。每演法万指群聚屠沽为之易业。洪武间诏授青州僧都纲。后太祖闻其贤。召为僧录司右讲经。赐金斓衣。住持天界寺。至永乐中。命师往日本阐扬佛化。及归升左善世。御制诗章赐之。三坐觉场四会语录行世。
　　秋御制佛曲成。并刊佛经以传。九月十二日钦颁佛曲。至大报恩寺。当日夜本寺塔见舍利光如宝珠。十三日现五色毫光。卿云。捧日。千佛观音菩萨罗汉妙相毕集　续颁佛经佛曲。至淮安给散。又现五色圆光。彩云满天。云中现菩萨罗汉。天花宝塔。龙凤狮象。又有红鸟白鹤。盘旋飞绕　续又命尚书吕震。都御史王彰。赍捧诸佛世尊如来菩萨尊者名称歌曲。往陕西河南。颁给神明协应屡现卿云。圆光宝塔之祥。文武群臣上表称贺。上甚嘉悦。中官因是益重佛僧。建立梵刹以祈福者。遍两京城内外云。
　　心渊法师　讳居敬。字心渊。别号兰雪。学通内外。善属文精严律部。礼金陵大报恩寺一雨和尚。后参杭州集源法师。永乐初奉诏校大藏经。预修会典。已而住持上海广福讲寺。迁松江普照。大开法席一十三载。建大雄宝殿。海月堂。三解脱门。廊庑重轩。精舍香积。焕然新之。七众瞻仰。道风大扇。
　　庚子永乐十八年三月初七日。颁御制经序十三篇。佛菩萨赞跋十二篇。为各经之首　圣朝佛菩萨名称佛曲作五十卷　佛名经作三十卷　神僧传作九卷　俱入藏流行。
　　旨刻大藏经板二副。南京一藏六行十七字。北京一藏五行十五字　又旨石刻一藏。安置大石洞。圣旨。向后木的坏了。有石的在　北京建两座大寺。选聪慧的僧住持　七月二十七日。宣闻禄天裔二僧。赐七佛偈　八月十九日众僧庆寿。入内赐坐赐斋　十二月十八。赐禅宗入藏。古尊宿语。联珠颂古(二十二卷)。续传灯录(三十六卷)。讲宗佛祖统纪四十五卷。
　　辛丑永乐十九年。西僧大宝法王来朝。或请驾亲劳之。夏原吉沮之。上曰。尔欲效韩愈耶。乃不出劳。他日法王入见。吉不拜　正月二十一日。僧录司左觉义慧进等。题内誊写大藏经事。恭惟　圣朝较刊藏典。乃千载之希遇。臣等伏请御制序文。以冠经首。增辉佛日流传万古。实为教门至幸。为此谨具题知　正月三十日。上看所写藏经。著就寺里刊刻。赐各僧传心妙诀各一本。八月初十日着写经。僧人且回去。明年不来后年来。是尔教门的事。若待文书来取时不便。修行的僧人经板刊了。送尔们坐山去。我也结些缘供尔。钦此。
　　壬寅永乐二十年九月二十四日。赐众僧官斋。御赞观音金刚数珠等。赐天下预会僧人轮子　十月初一日。赐众僧官住持等弥陀佛。西番文殊各一轴　十月初六日。赐僧道官宴。及天下众僧宴刻丝观音。水晶数珠等物。
　　癸卯二十一年。
　　甲辰二十二年七月十八日。上崩。年六十五　八月十五日。皇太子即位　九月朔上大行皇帝谥曰。体天弘道高明广运圣武神功纯仁至孝文皇帝。庙号太宗。至嘉靖中。改庙成祖。十二月葬长陵。
　　岱宗禅师　讳泰。绍兴人。住持径山。晨起盥沐罢。趺坐而逝。
　　伯蕴禅师　讳琇。苏州人。住持径山。一日经行次。倚杖而化。
　　国初名僧未见传记者附。前列九人后附二十一。
　　无碍禅师(鉴)　　月庵禅师　　素庵禅师(田)
　　了堂禅师　　顽石禅师　　无念禅师
　　天童禅师(素)　　卍庵禅师　　用刚禅师(软)
　　寂照禅师　　独空禅师　　颐庵禅师(真)
　　无禅禅师(悟)　　无瑕禅师　　一雨禅师
　　和庵禅师　　演福法师　　溪澄禅师
　　悟虚禅师　　懒云禅师　　坏空禅师(成)

　　仁宗昭皇帝

　　成祖第一子。仁孝太后。徐氏所生也。正位储宫二十二年。成祖崩。甲辰八月十五即位。在位一年。乙巳五月十一日崩于西宫。寿四十八。上徽号曰敬天体道纯诚至德弘文钦武章圣达孝昭皇帝。庙号仁宗。葬献陵。
　　乙巳洪熙元年正月朔。上御奉天殿朝群臣。设乐不作。大祀天地于南郊。皇祖皇考配享　赐三公及六卿天元玉历祥异赋。谕曰。天道人事未尝判为二途。有动于此必应于彼。朕少侍太祖。每教以慎修敬天。未尝敢怠　加赠少师荣国公谥忠靖。姚广孝等四人。并配享文皇帝庙号　诏免税粮。上曰。救民之穷。当如救焚拯溺。不可迟疑　上曰。恤民宁过厚。为天下主。宁与民寸寸计较耶　赐蹇义一印。曰忠贞。赐杨士奇一印。曰贞一　向赐绳愆纠谬图书　五月帝不豫。次日大渐遗诏传位太子。遂崩　六月十二日。皇太子即皇帝位。大赦天下　八月敕修太宗仁宗两朝实录。
　　国朝名僧未见传纪者附。
　　云溪英禅师　　宝月潭禅师
　　洁空通禅师　　雪峰瑞禅师

　　宣宗章皇帝

　　昭皇帝长子。张皇后所生也。文皇初有易储之意。见帝英敏。解缙复赞曰。好皇孙。文皇因立帝为太皇孙。仁宗龙升遂即帝位。在位十年。以乙卯正月初三日崩。寿三十七。上徽号曰。宪天体道英明神圣钦文昭武宽仁纯孝章皇帝。庙号宣宗。葬景陵。
　　丙午宣德元年。谕选官曰。庶官贤否关国家之治乱。谕三法司。审录囚系。务存平恕　赐蹇义图书曰。忠厚宽弘　赐夏原吉图书曰。含弘贞靖　赐杨荣图书曰。方直刚正　赐杨士奇图书曰。忠方贞靖　赐胡濙图书曰。清和恭靖。
　　丁未宣德二年。讲孟子。讲官言。太公以救民为心。伯夷以君臣之义为重。上曰。太公之心在当时。伯夷之心在万世。
　　戊申三年二月。册立皇长子御名祁唐。为皇太子　上曰。古人谓。笛者涤也。所以涤邪秽纳之。以正之意也。
　　己酉四年正月。驺虞见于南京　山西圆果寺是古迹道场。为国祝圣之所。乞役民为之。
　　庚戌五年。太宗实录一百三十卷。宝训十五卷。仁宗十卷。宝训六卷。夏原吉德量宽弘曰。君子不以冥冥懈行。卒赠大师　土鲁番国。气候多暖少雨雪。信佛法多僧寺。有灵山最大。人言。十万罗汉涅槃处。近山有高台。台畔有僧寺。寺下皆石泉林木。此时来贡　以监察御史于谦。为兵郎右侍郎。巡抚河南山西。
　　于少保　浙江钱塘人。骨相异常。七岁僧兰古春见而奇之曰。此他时救时宰相也。登永乐辛丑进士授御史。才貌英伟。声如洪钟。遇事敢为。不避权贵。尝扈从征高煦。罪人既得。上命谦数其不轨。词严义正。矢口而成。大称上旨。自是受知。至是河南山西西省各奏灾伤。廷议欲令大臣经理。上亲署谦名超授之。时年三十三。
　　柴车钱塘人。清慎得名。为兵部侍郎　况钟江西人。为苏州知府。锄强扶善。民以青天称　十二月含誉星。见于九斿。大如弹丸。黄白光耀。群臣表贺。
　　教乘法数　僧录司右善世心源法师净公集。
　　辛亥六年。金幼孜简易沉默。不伐善骛名。卒赠少保。谥文靖。
　　壬子七年。御制猗兰操招隐诗。以求山林之贤。
　　癸丑八年八月。荧惑犯南斗。景星见于天门。
　　甲寅九年。曹端。字正夫。笃尚理学。著述甚伙。称月川先生。
　　乙卯十年正月三日。上崩干清宫。初十日太子即位。大赦天下　蹇义沉静和厚。历事五朝。年七十三卒。赠太师。谥忠定。
　　敬庵禅师　讳庄。台州人。住持径山。当六十三代。含笑坐化。
　　雷庵禅师　讳泽。苏州人。住持径山。当六十四代。八月日化。
　　无际禅师　讳悟。本蜀人。二十出缠。专坐参究念佛。缚竹为庵。研励无懈。师曰。无念即着空。有念即着执。有无两相忘。非空亦非执。又曰。寂照无上下。光明处处通。本来无皂白。何处不含容。授法偈曰。我无法可付。汝无心可受。无付无受心。何人不成就。师有心药方。行于世。又走马灯偈云。团团游了又来游。无个明人指路头。灭却心头一点火。刀枪人马一齐休。
　　楚山禅师　讳绍琦。姓雷。唐安人。九岁出家。初从玄极和尚。最后谒东普无际禅师得法。普曰。还我无字意来。师曰。这僧问处偏多事。赵老何曾涉所思。信口一言都吐露。翻成特地使人疑。普曰。如何是不疑处。曰青山绿水燕语莺啼。历历分明更疑何事。普因付法。
　　月江禅师　讳净。金华人。住持径山。当六十五代。一日念佛坐逝。
　　雪崖禅师　讳珂。金陵人。住持径山。当六十六代。日昼沐浴坐逝。

　　英宗睿皇帝

　　章皇帝长子。宣德二年孙皇后所生。宣宗崩。年九岁。时倡国有长君之议。赖三杨英国而定。乙卯正月初十日即位。建元正统。己巳北狩。庚午七月回銮。尊为太上皇帝。居南宫。丁丑正月复辟。改元天顺。至甲申正月十七崩。在位前后共二十二年。寿四十八。上徽号曰。法天立道仁明诚敬昭文宪武至德广孝睿皇帝。庙号英宗。葬裕陵。
　　丙辰正统元年十月。命僧录司。复照洪武旧制。造僧人周知册。优免先圣先贤子孙差役。
　　丁巳二年　戊午三年　三杨宣德实录成。杨士奇杨荣。俱进少师。杨溥进少保。
　　己未四年　庚申五年　王福秉心正大。义利介然忧国忘家。老而弥笃。官至尚书少保。卒赠太保谥忠宣。
　　释应能　实建文帝也。自出家后。经湘湖入蜀至云南。复游闽。后入广西横州南门寿佛寺。居十五年。升座说法。归者甚众。复往南宁居一寺中。归者亦然。是时思恩知州岑瑛出行。忽一僧当道立。从者呵之。师自称为建文帝游方至此。今老矣。欲送骸骨归帝乡。瑛大骇闻于巡按御史奏之。驿送赴京。号为老[價-貝+天]。途次赋诗云。流落江湖四十秋。归来不觉雪盈头。乾坤有限家何在。江汉无情水自流。长乐宫中云影暗。昭阳殿里雨声愁。新蒲细柳年年绿。野老吞声哭来休。弘治中。追谥恭仁康定景皇帝。
　　辛酉六年　壬戌七年。太皇太后张氏。谥曰诚孝昭皇后。天下休息。人谓女中尧舜。
　　癸亥八年。王振作大第于皇城。又作智化等于居东。以祝厘。追封元儒吴澄。为临川郡公。从祀孔子庙庭。
　　晓庵禅师　讳善启。字东白。别号晓庵。长洲人。杨姓。甫能言。即通释典。如旧熟投入永茂院。剃染受具。屏迹龙山。研穷大藏。百氏诸子无不精究。永乐戊子出世郡之延庆寺。明年应召纂修永乐大典。并校大藏经。赐金僧伽黎。一时名士皆为方外交。或辩儒释之异。师曰。无论圣人理同。且各为其教。又曰。东鲁乘道西竺见性。皆莫先于厚本。故吾侪虽离父母。而养生送死率皆从厚。正统癸亥示寂。
　　甲子九年。杨士奇。年八十卒。赠文贞。有沙羡稿右台稿。世称西杨。杨荣庚申七月。卒于杭州。谥文敏。世称东杨。
　　乙丑十年。侍郎王英。赍香币祀南镇大雨。称侍郎雨。
　　丙寅杨溥天台人。官至学士少保。是年卒。年七十五。谥文定。
　　空谷禅师　讳景隆。字祖庭。号空谷。从辨山懒云和尚。受学参禅。次谒古拙。后从石庵出家。于昭庆寺受具。有空谷集等行于世。
　　虚白禅师　讳慧旵。字虚白。湖广族。家于丹阳。姓王。母黄氏。方娠之夕。梦僧顶包入门。及产多异。警悟不凡。寓目成诵。七岁梦坐稠人中。挥麈玄论。醒以告母。母曰。此高僧说法相也。十四出家。谒湛然松隐果林诸公。于宝藏持公处省彻。偈曰。一拳打破太虚空。百亿须弥不露踪。借问个中谁是主。扶桑涌出一轮红。住安溪东明二十余[示*冀]。昼夜无睡。坐若铁幢。称旵铁脊。卒年七十。塔于山之东坞。
　　西畴禅师　讳顷。会稽人。住持径山。当六十七代。一旦整衣坐脱。
　　守中禅师　讳宸。金华人。住持径山。当六十八代。经行顷刻坐脱。
　　杰峰禅师　讳英。金华人。住持径山。当六十九代。持金刚经而逝。
　　于谦　每入京。未尝持土物送馈。汴人诵曰。手怕蘑菰与线香。本资民用反为殃。清风两袖朝天去。免得闾阎话短长。
　　商辂　严州淳安人。自乡荐礼闱连中三元。官至内阁。秩一品。事业为时名臣云。
　　丁卯十二年　戊辰十三年。
　　己巳十四年。学士致仕黄淮卒。谥文简　六月雷电大震风雨骤作。南京宫殿一火而尽。绍兴山移。地动白毛遍生。陕西二处山崩。山移有声叫三日。移数里。黄河改往。东流于海淹没千余家。荧惑入于南斗。七月北虏寇边。王振挟帝亲征。有黑云如伞。罩营雷雨大作　八月既望。驾至土木(地名)与北虏战。我师败绩。上遂北狩　九月六日郕王即皇帝位。遥尊上为太上皇帝　于谦抗言。京师天下根本。一动则大势尽去。出榜谕众固守。议始定。鞑众每夜。见帝帐房上。火光隐隐。若黄龙交腾其上。近视不见。

　　景皇帝

　　宣宗第二子。吴贵妃所生。初封郕王。英宗北狩。奉孙太后懿旨。皇太子幼冲。未能践祚。以帝年长监国。既而群臣劝进。遂正大位。在位七年。英宗复辟废帝为郕王。归西内。时帝已病。越数日崩。成化十年。命复帝庙号。上尊谥曰。恭仁康定景皇帝。
　　庚午景泰元年正月朔。帝受朝免贺。上皇在虏庭。写表祝天。
　　全寅卜者。与上皇卜。奏曰大吉。复还再辟。
　　辛未二年　壬申三年。李贤进战车之议。欲行则行。欲止则止。谓之有脚之城。备边长策有所取焉。
　　武刚车　卫青所制。长一丈五尺。高六尺五寸。上开小窗下留铳眼。前后左右横排枪头。每车前后占地五步。若用一千辆。一面二百五十。约长四里。内藏军马粮草辎重。以此御敌。使马不得冲阵。箭不得伤人　所谓备有脚之城运无粮之马云。
　　常山蛇阵　郑林操练团营军士。言常山之蛇。击首则尾应。击尾则首应。击中则首尾俱应者也　八阵天地风云龙虎鸟蛇也。
　　制龙　徐有贞筑一决口。下木石若无。往山中叩一道术之僧问之。僧曰。圣人无欲贞悟。下有龙穴性多欲。镕铁沈之龙徙去决口塞。
　　癸酉四年　甲戌五年四月。新建隆福寺成。车驾临幸。敕纂宋元史书。通鉴纲目共集。
　　毒[口*夆]禅师　讳季善。凤阳人。父吴姓。母程氏。十七岁出家。初遇源明和尚请益。受无字公案。掩关不设卧床。睡魔沉重百计遣除。一朝闻钟声忽说偈云。沉沉寂寂绝施为。触著无端吼似雷。动地一声消息尽。髑髅粉碎梦初回云。师有语录行世。
　　一清禅师　讳天。号洁祖。庐陵人。欧阳氏礼正宗忠公授业。得度于右街云海法师　侍香于大天界会中。即左街讲经。制授弘后普应之号。正统癸亥上敕弘庆禅院。师创立焉。道风远布朝野知名。后因硕德名公共推住持径山。诸大檀越欣然施助。恢宏像设云。
　　乙亥六年　丙子七年。寰宇通志成　篡修总裁等官。皆进秩有差。

　　英宗复辟

　　丁丑天顺元年。李贤仪度端凝得体　薛瑄学行老成　岳正刚正慷慨自许　吴与弼儒者高蹈。
　　雪光禅师　姓赵氏。断指发心。礼妙音师出缠。见寂照禅师策发进功。谒洁空和尚。往返问难始得释然。偈云。廓然洞彻古灵台。万里无云绝点埃。未离广寒宫里去。银蟾印破水中胎。临终云。铁笛横吹在自由。何必曹山不借借。掷笔而逝。住持西云寺。塔于正法寺。
　　物外禅师　名圆信。字无念。姓高氏。金台人。物外其别号也。母梦一僧托宿而娠。童时不食五辛。礼大觉为师。转礼天池春公。谒无际参究。后得脱洒。偈曰。昆仑倒[跳-兆+彎]清风舞涧底泥牛斗石虎。磕著苍松眼上眉。蟭幎踏破虚空肚。后月幻付于衣法。出世伏牛山云。
　　雪庭禅师　仁和人。族姓桂。母徐氏。十五出家参休休翁于仙林寺。十七剃度寓江阴朝明寺。有咏黄丽颂云。多情自信惜春光。飞入园林锦绣乡。记得小窗惊我梦。满应红杏带斜旸。有语录行世。
　　古可禅师(银)　　宝池禅师(莲)　　南山禅师(寿)
　　白云禅师　　素虚禅师　　湛然禅师
　　大宗禅师　　蔤庵禅师　　光泽禅师
　　大机禅师(用)　　月溪禅师　　道育禅师
　　寿堂禅师　　天甘禅师(济)　　大觉禅师
　　戊寅二年。陈真晟为圣贤践履之学。有功千主敬。谓大学诚意为铁门关。主一二字乃其玉钥匙也。
　　理学　薛文清瑄。陈克庵选为最。吴敬斋仁。罗一峰伦。章枫山懋亚之。陈白沙献章。庄定山泉黄未轩仲昭。陈剩夫。曹月川端。何林丘乔新。
　　己卯三年。尚书高谷端亮有守。恪持公论卒赠大保。谥文义。
　　庚辰四年。陕西陨石如雨。击人万数石又能言可骇。
　　辛巳五年。帝谓李贤曰。朕进膳饮食随分。未尝拣择去取。衣服亦随宜。虽著布衣。人不以为非天子也。
　　壬午六年　癸未七年二月。会试场屋焚。举子焚死者数十人。是月晦夜空中有声。李贤疏传言。无形有声谓之妖鼓胡濙廉静寡欲。居官敬慎。立朝几六十年。寿八十九。赠大保。谥忠安。
　　甲申天顺八年正月。上不豫。处置勿以嫔御殉葬。为盛德事　十七日上崩　二十二日。皇太子即位。大赦天下　年富刚正敢为。卒谥恭定　薛瑄谥文清。所著读书录多名言　李贤请。复于谦等官。以雪冤柱　盛颙为官。有清如水。明如镜之谣。
　　古溪禅师　名觉澄。号古溪。蔚州人。从天辉昹公出家。阅三乘教典。参无字公案。住南阳香岩寺。后楚山老人。付法为临济二十四世之灯。迁天界。善于开导慈隆物类。有药师科仪三卷。行于世。

　　宪宗纯皇帝

　　英宗长子。周太后所生。初立为皇太子。英宗北狩。帝方二岁。主少国疑。郕王监国辅政。未几即真。改封帝为沂王。英宗再位复立为太子。英宗崩即位。在位二十三年。寿四十。上徽号曰。继天凝道诚用仁敬崇文肃武宏德至孝纯皇帝。庙号宪宗葬茂陵。
　　乙酉成化元年正月。于谦之子冕疏讼父冤。上悯之追复故秩祭墓。天雨黑黍地震有声　彗星见西北。长三丈余　庶吉士在院寂寞。注假赋诗云。回廓寂寂锁斋居。白日都消病历余。窃食大官无寸补。绿阴亭上看医书。
　　圆镜法师　汾州人。早岁出家。游心贤首讲肆。得悟诸经密旨。常游平阳府妙楼山石室寺。为众说法。一日至北门瓦窑坡上。凿构一庵。如龛燕默其中。忽嘱其徒曰。吾将归矣。请其期。曰来日耳。晨兴沐浴。即更三衣焚香。趺坐说偈而逝。
　　月江禅师　名觉净。号月江。姑苏人。父沈母钮。出家张墩古拙座下。授以念佛公案。参岘山大宗。指见东明旵师契悟。返古道山居活理庵。天顺间住小鸿村水心院。历二十年示门人道林曰。吾往矣。一衣一钵。此正法眼藏也。寿七十九。立塔以瘗灵骨院中云。
　　无极禅师　讳灏。住持径山。当七十一代。一日诵心经坐脱。
　　宗胜　讳胤。住持径山。当七十二代。常时礼佛。一日卧去。
　　丙戌二年三月。廷试取罗伦第一。伦嗜学好古。笃志尚行　十二月学士李贤卒。赠太师。谥文达。
　　丁亥三年　戊子　己丑。
　　庚寅六年。尚书魏骥。年九十八卒。谥文靖。尚书王翱。年八十四卒。谥忠肃。
　　辛卯七年　壬辰八年七月。大风雨雹。有如牛者。五州之北。山吼三日而裂。
　　癸巳九年　甲午十年。
　　正觉禅师　讳成。住持径山。当七十三代。持戒精专。无病而终。
　　用璚　讳琚。住持径山。当七十四代。禅定不懈。端坐默化。
　　乙未　丙申十二年七月。京师黑眚见。其状一片黑气。其疾如风。或自户牖入。至则人皆昏迷。金睛修尾。状类犬狸。
　　丁酉　戊戌十四年。修撰罗伦卒。谥文毅。
　　己亥　庚子　辛丑。
　　壬寅十八年。陈献章。字公甫。广东人。筑一室名阳春。日杜门端默其中。以明心为务。曰舍彼之繁。求我之约。又曰。为学须静坐。养出端倪。方有商量处。
　　癸卯　甲辰　胡居仁。其学以忠信为本。以力行为要。因以敬名斋。聘请主白鹿洞书院。卒年五十一。有敬斋录居业录。
　　乙巳　丙午　学士商辂。抗节致忠。关系千古。卒谥文毅。
　　丁未八月上崩　九月六日。皇太子即位。大赦天下。

　　孝宗敬皇帝

　　宪宗长子。纪妃生于西宫。妃少乳。太监张敏以粉饵餔之。护视惟谨。后悼恭太子薨内官渐传。西宫有皇子。六岁矣。万贵妃惊而召入昭德。因立为太子。宪宗崩。即位在位十八年。年三十六岁。乙丑五月初七日。崩于干清宫。上徽号曰。导天明道诚纯中正圣文纯武至仁大德敬皇帝。庙号孝宗。葬太陵。
　　戊申弘治元年。加赠前少保兵部尚书于谦特进光禄大夫柱国太傅。谥肃愍。建祠墓所。赐额曰旌忠。春秋致祭。
　　大阐禅师　名惠通。号大阐。政和邵姓。年二十。造宝积玉溪师处出家。参周山主。付念佛公案。积久透彻。后住樵阳君峰示寂[勞-力+凡]绝禅师　讳瑞。南昌人。礼荆门无说和尚剃发。见宝峰大师反覆辨诘。机缘契合。付以袈裟拂子。住钟陵名刹。弘法接机甚众。
　　己酉二年。邹智字汝愚。四川人。读书龙庵。十九发解。乡人争看口占。龙庵山上旧书生。偶掇三巴第一名。天下许多难了事。乡人何用大相惊。后论事见斥。诗曰。人到白头终是尽。事垂青史定谁真。梦中不识身犹系。又逐东风入紫宸。又曰。尽披肝胆知何日。望见衣裳只此时。但愿大平无一事。孤臣万死更何悲。
　　庚戌(至)丁巳十年。纂修大明会典各省天鸣地震。
　　戊午六月熊入京师。未几城内在处火灾。延烧甚烈。
　　竺芳禅师　讳蕊。住持径山。当七十五代。时常说法度人。一日坐逝。
　　庭礼禅师　讳酬。住持径山。当七十六代。十年不出户。安然坐脱。
　　天才禅师　讳英。住持径山。当七十七代。每常劝人念佛。自念佛而终。
　　樵山禅师　　性空禅师　　静晃禅师
　　印宗禅师　　默堂禅师　　宝月禅师
　　天晖禅师(昹)　　吉庵禅师　　休休翁
　　野翁禅师(晓)　　宝芳禅师(进)　　月幻禅师
　　己未十二年。
　　甲子十七年。陈茂烈。养母疏略云。慈帏衰迈夕照如飞。母今年七十有七矣。君恩犹可以再酬。母年不可以多得也。又一母一子各天一涯。千思万思无时不思。疾病独自呻吟。药饵孰与调节。臣既思母则报主之心乱。母复思臣则保身之念微。臣心可愍。母心尤可虞也。又庶得以慰倚门之望。少伸寸草之帎。又尚期捐尘埃之报于将来。更效犬马之劳于未死云。
　　乙丑十八年五月。帝不豫。顾命辅臣崩于干清宫。十八日皇太子即位。大赦天下。

　　武宗毅皇帝

　　孝宗长子。张太后所生。时年十五太陵崩。即皇帝位。乙丑正月十八日也。在位十六年。寿三十一。上徽号曰。承天达道英肃睿哲昭德显功宏文思孝毅皇帝。庙号武宗。葬康陵。
　　丙寅正德元年三月。星陨如月　雷震郊坛太庙奉身殿　七月彗见参井。扫太微垣。大白经天　章懋潜心大业。身体力行。登仕五十年。年七十余。谥文懿。枫山先生。刘大夏廉退无营。官至一品致仕　学士谢迁刘健致仕　王鏊吴县人。入阁典机务　李东阳乞致仕　张元祯。称东白先生。
　　丁卯二年八月。黄河清。庆云见翼轸分野。应世庙生。
　　戊辰　旃檀瑞像。至此二千五百年。
　　辛未六年。上方好佛。自名大庆法王。有僧奏。田百顷。为大庆法王下院。
　　壬申　黄河清。清河柳家浦九十里清五日。马文升年八十七卒。赠太师谥端肃　李东阳卒。赠太师谥文正　石经山寺。朱宁营建。穷极壮丽。上亲幸焉　汤峪山王泉亭。
　　古音禅师　讳法琴。自号玉泉老人。兴贤蔡姓。母黄。二十五礼赤石山主出家。问法。叩大阐参性空静晃印宗诸大士。商确决择。又遇宝明寿堂印可。应瑞岩请。为众说法开示详悉。后于斗峰创一大刹。弘化一方。示寂之日。群鸟悲鸣池鱼跃起。有醍醐集三卷。行世。
　　无闻禅师　名思聪。字无闻。初晤独翁。次同云峰月山。习定多年。后谒卧云不会。二处请益。有扇子颂。举起分明甚妙哉。清风匝匝透人怀。个中消息无多子。自有通身欢喜来。又颂曰。古云峰顶人难觑。偶被风来映落霞。百鸟未归天已晚。夜深依旧宿芦花。
　　云峰禅师　　赤石山主　　宝明禅师
　　月山禅师　　卧云禅师　　不会禅师(遇)
　　无能禅师(教)　无用禅师(宽)天池禅师(春)
　　白牛禅师　　慧堂禅师　　宝珠禅师
　　癸酉(至)己卯十四年六月。宁王宸濠反。十六日始。七月王守仁讨之　七月二十六日。悉已被擒　八月下诏南征。
　　王守仁　浙江余姚人。字伯安。号阳明。自幼聪明才辨擅名。登进士提督军务。屡平剧盗。倡义讨宁。勋业益隆。倡良知道学封新建。
　　悦山禅师　讳恺。住持径山。当七十八代。常笑无嗔。临终亦笑而寂。
　　石牕禅师　讳珉。住持径山。当七十九代。耽文证果。临终趺坐而逝。
　　月林禅师　讳镜。杭州人。少颖异稚龄出家。弱冠剃染专修净业。参本来人。久之乃省。作偈曰。本来人本来人。无脑无头作么寻。蓦然揪着个鼻孔。试看元来是白丁。自是声名远著。住持径山。当八十代。进士张公宁赞之。其略曰。瑞芝三秀古柏十围。得正度于无传。嗣妙法于东屿。又云。超龙眠于下界。兴象教于中衰。丞相开选佛场。和尚晤出世法。乘流而行遇径而止。命当年国一亦起于昆山。容首度坡仙。重游于方丈。凡吾方外之友。尽赞僧中此郎。正德己卯归寂。
　　庚辰十五年闰八月。上幸故学士靳责第。时柩在堂上。抚临嗟悼之。命所从番僧。为诵经荐福。
　　辛巳十六年。罗钦明。江西人。所著困知记。深明性理之学。官至吏部尚书。谥文庄　二月上不豫。三月十四日崩于豹房　迎兴献王长子至。即皇帝位。大赦天下。
　　天奇禅师　钟陵人。父江台。母徐氏。二十闻。无说能和尚乃有道之士。依之出家剃落。教看一归何处话。后得昱首座苦口提携昼夜拶逼。用心至其目如睹。其耳如听。字字明白句句历历。昼夜如一。遂得豁然。又见宝峰禅师。乃得印证。有语录行世。
　　杰峰禅师　大信大疑。大疑大悟。提起话头一切不顾。行参坐究口念心思。密密推穷时时觑捕。忽朝拶破疑团。睹面更无回互。
　　古心禅师　　大因禅师　　月印禅师

　　世宗肃皇帝

　　兴献王长子。宪宗之孙也。兴献封于湖广之安陆。正德丁卯八月十五日。上生于与邸。王薨。上嗣理国事。至是年十五矣。武宗无子。临崩奉诏迎立。在位四十五年。寿六十。上徽号曰。钦天履道英毅圣神宣文广武洪仁大孝肃皇帝。庙号世宗。葬永陵。
　　壬午嘉靖元年。毁剖玄明宫佛像。金屑一千三十两。从赵璜之言。毁折京师寺院。屠应埙。一夕发檄行之。
　　癸未四年八月。晋王奇溯母病渴。王祝天甘泉涌出。病愈建醮酬祷。有双鹤飞鸣绕坛。母卒。王哀毁。古柏生奇花。异香袭人。
　　丙戌五年。御书十二言曰。法祖安民。奉天行道。福善祸淫。颁示群臣。上制敬一箴。及注范浚心箴视听言动四箴。颁赐大学士。更定大礼全书。为明伦大典。
　　鉴古韵语　含春堂稿
　　丁亥六年五月。京师雨钱　七月南京雨血　日重晕生珥　白虹弥天。
　　戊子七年。御制十六字箴曰。卓尔之见。一贯之唯。学圣君子。勖哉勿伪　提督两广军务上守仁。收两广诸寨。贼寇悉平。
　　宝峰禅师　　月天禅师　　无尽禅师
　　古春禅师(奇)　　海天禅师　　楚峰禅师
　　指南禅师　　月溪禅师　　照堂禅师
　　庚寅九年。建圜丘于南郊。其化为皇穹宇。建方泽于北郊。其南为　皇祗室。作朝日坛于东郊。夕月[土*玄]于西郊　王守仁。后谥文成。胡世宁谥肃愍。杨一清谥文襄。桂萼卒谥文襄。张璁易名孚敬　重刊二十一史成。
　　辛卯　清馥殿　翠芳亭　九五斋　皇史宬　锦芬亭　宝月亭　精一堂　恭默室。
　　乙未　上曰。有德行者。方可为人师范。文章是末艺耳　祀天重器成　除禁中佛殿。并毁大善殿金范佛像。
　　己亥　张孚敬。狥国之纯臣。振古之人豪。卒赠太师。祭葬荫子有加。上亲按谥法。以危身奉上。谥曰文忠。盖特眷云。
　　庚子七月。方士假朝用。以烧炼术。进授紫府宣忠高士。术卒不验。顾鼎臣昆山人。卒赠大保。谥文康　霍韬南海人。卒谥文敏。
　　癸卯七月。荧惑入南斗。江南斗米二钱。
　　甲辰　木土火三星聚于房。六月荧惑犯南斗。
　　丁未　大同女。年十七化为男　十月夏言。死于西市好。去天上辞宰相。却来平地作神仙。
　　辛亥三十年　壬子十一月。杨继盛迁官。
　　癸丑　杨继盛。疏严嵩专政误国十罪。妻劝鬼号。而致囚狱拷掠处决。
　　乙卯冬。杨继盛诣朝审。士庶夹道共指曰。此天下义士。继盛口吟。风吹枷锁满城香。簇簇争看员外郎。岂愿同声称义士。可怜长板见君王。圣明厚德如天地。廷尉称卒过汉唐。性僻生来归视死。此身原自不随杨　藏予血三年而化碧。即地下必有以报应生。
　　庚申　宁夏地震。嘉兴湖州大震。屋庐袅袅如布帆　工部尚书刘麟卒。赠太子少保。谥忠清。
　　法舟禅师　讳道济。字法舟。生思贤里。族张氏。年二十余。入天宁寺为行者。服勤默堂宣禅师座席。次事吉庵祚公。朝夕参叩。一日闻佛殿磬响。豁然契悟。趋庵方丈。决择印可。继谒古印云峰诸师。日益深奥。住觉王景德双髻等刹。嘉靖初出世金陵安隐。僧问如何是安隐境。师曰。三山半落青天外。二水中分白鹭洲。又问。何如是安隐家风。师曰。石虎山前斗泥牛水底眠。次抵阳羡还携李云寄天宁灵光诸刹。买舟南湖信风游诔。后入吴兴弁山居之。复归天宁遂终老焉。师持神咒多验。咒枯井以重泉。特梵僧而假榻。青蛙就牕听诵。神人入户护持。后复嬉笑怒骂。纵横自调。而人不能测矣。庚申之秋寝疾而逝。年七十四。腊五十二。塔其骨于别室。有法语偈颂。名剩语。
　　辛酉四十年。访仙术异人。符箓秘方。
　　壬戌　严嵩致仕。世蕃充军　癸亥四十二年。
　　玉芝禅师　讳法聚。号月泉。嘉禾富氏子。母冯氏。幼肄儒业。淹贯经籍。事王阳明先生。得良知之旨。出家后参梦居禅师。呈二偈曰。湖光倚仗三千顷。山色开门五六峰。触目本来成现事。蒲团今不炼顽空。(一)满目风光足起居。有谁平地别亲疏。纵令达磨传心诀。问著依然不识渠。问答切磋。由是了悟。结庵荆山。有芝产于座下。人号玉芝和尚。后居天池山以终老焉。一时道学先生。若一庵唐公龙溪王公．白石蔡公。访师山中证儒释大同之旨。师题蔡公廓然堂曰。儒曰大公。释曰无圣。不二不一。水月空镜。心非物伍。物不我兢。海印淼罗。寂感斯应妙圆致。止曰。惟正定。嘉靖癸亥岁逝世。有语录行世。
　　云亭禅师　讳正宗。住天池。与玉芝为道义之友。心宗透悟。教理深明。洒落直遂。有古人风。临终沐浴趺坐佛前。索笔偈曰。六十四年是正宗。今朝特地显家风。五蕴渣滓俱涤尽。天池月色映晴空。
　　梦居禅师　住金陵碧峰山。乃玉芝得法之师。其接玉芝之际。即其二偈叱曰。非非。芝曰。云何非非。居曰。子不非非恁人非非。梁皇达磨两不见机。何劳折苇。又遣人追。古之今之。落人圈缋。芝曰。如何得不落人圈缋。居打一掌曰。是落也是不落也。芝即礼拜。
　　无瑕禅师　　佛鉴禅师　　非幻禅师
　　会原禅师　　道智法师　　净戒法师
　　万松法师　名慧林。号万松。姓沈氏。仁和人。出家法轮寺。礼天目平野老人获闻心要。入京师历诸讲廗。研究玄奥。于空幻叟处陈其所诣。为嗣法云。遁迹诸暨山中。寻入径山。接引后学。临终偈云。七十七年。浮踪何倚。本无去来。应缘而已。塔于菖蒲田之传衣庵云。
　　甲子五月。上夜坐庭中。御幄忽获一桃。明日又获一焉。是月白兔生二子。未几寿鹿亦生二子。群臣表贺。手诏答之。
　　乙丑　方士熊显江西人。进法书六十六册。诏赐冠带银币而遣还。又赵添寿进献符法三十六本。特给冠带。敕遣还乡。
　　丙寅四十五年。海瑞广东人。抗疏上言。下诏狱。中外相顾失色。瑞直声闻天下　十二月十四日。上崩于干清宫　裕王即皇帝位。海瑞狱中。闻上晏驾大恸。绝而再苏。哭终夜不休。

　　穆宗庄皇帝

　　世宗第三子。初封裕王。太子薨。帝崩即皇帝位。在位六年。于壬申五月二十六日崩。寿三十六。上徽号曰。契天明道渊懿宽仁显文光武纯德全孝庄皇帝。庙号穆宗。葬昭陵。
　　丁卯隆庆元年。陈以勤。上谨始十事。曰定志。曰保位。曰畏天。曰法祖。曰爱民。曰崇俭。曰揽权。曰用人。曰接下。曰听言。诏削真人邵元节．陶仲文官爵。诰命毁其碑坊。藉其田宅　赠杨继盛。为光禄寺少卿。谥忠愍。子应尾为国子生　十一月金星入南斗　十二月天鼓鸣　流星如盏大。尾光三丈余。
　　荆山法师　讳珂。曾会楞伽三译。以便学人简阅。隆庆改元。弘法于湖城之飞瑛塔院。传法弟子有鹫岩天机等。
　　禺川禅师　讳真慧。号禺川。姓符。雉城人。侍镜空于鹿山寺。手书法华经十二部。分供诸刹。礼清净三业。积久应感。智慧超越。往天池参玉芝。授以万法公案。一心参究。书无常二字于几上。手持戒拍以擎昏散。久久醒发。芝为印可。后首众于飞英荆山法席。罹县令之窘。守戒而终。偈曰。何时种下无明苦。聚会今来受折磨。痛痛未能空色蕴。闲闲犹自觉安和。天花不向空中散。更鼓偏从月里挝。分受谁能逃定业。此身生死任由他。年四十六。有禺川稿。
　　云谷禅师　讳法会。嘉善怀氏子。始于嘉禾大云寺习瑜伽教。后谒法舟济公于天宁。教以学道以悟为主。授以谁字公案。一日食碗堕地有省。住丛桂庵天开岩。有问如何是西来意。曰有水皆含月。无山不带云。又示众曰。古人道终日吃饭。不嚼粒米。终日行路不踏寸地。如是用心方有少分相应。师住栖霞。曾示袁了凡立命玄谈。
　　戊辰二年三月。册立皇太子　五月陕西民李良两。变为妇人(同贾伉俪)张居正条上六事。振纪纲固邦本。饰武备等。
　　己巳三年。高拱兼太师尚书学士。入阁豫机。掌吏部事。海瑞为佥都御史总理漕运。巡抚应天等处。
　　庚午四年八月。浙江湖州府山崩成河　九月河决。小河口三百里皆淤。坡顾成河。溺人失米甚众。
　　辛未五年。浙江杭州栗树生桃　蔡汝贤曰。微阳初生。宜遏欲养静　张居正。以少傅加太子太师。吏部尚书。建极殿大学士。
　　壬申六年四月。浙江黑眚日见时。杭州黑雾中。一物蜿蜓如车轮。月光掣电冰雹随之。
　　五月南直隶龙目井化为酒　五月二十六日。上崩于干清宫　六月。皇太子即位。

　　神宗显皇帝

　　穆宗长子。李贵妃所生。年十岁穆宗崩。即皇帝位。在位四十八年。庚申七月二十一日崩。寿五十七。上徽号曰。范天合道哲肃敦简光文章武安仁止孝显皇帝。庙号神宗。葬庆陵。
　　癸酉万历元年。上谓张居正曰。幸悉心见辅。因赐金币。居正泣谢。张居正进帝鉴图说。指陈大义。上喜动颜色。
　　明龙禅师　淮南姚氏。俗讳东阳。尝补邑庠嗜书典。从大光和尚祝发进具。寻居羊山秀峰庵。鹑衣一衲诸陵中贵人多檀助之。木宁汪司马道昆。闻师名瞻敬甚至。问能作常住乎。曰无常无住。辞归。除夕集众告曰。元年元日吾当行矣。夜半命弟子视中星。师曰。日午乃行。元日羊山放五色光。至日中。师辞众坐化。举众望光罗拜曰。佛耶佛耶。愿以此光普照下土。汪公为之铭。
　　甲戌二年。以吴岳为南京吏部。尚书岳清操绝代。茅屋薄田。日惟默坐一室阐禅经数卷。不谒客。游行惟跨一驴。一事简便云。中宫欲建浮图。为万寿焚修之地。工科疏止。
　　丁丑五年十月朔。彗星见斗牛间。其尾指婺女。长数十丈。光芒竟天。状若练。气成白虹　大内火　身服绣豸。心同犬羊(邹兄标语)。
　　辨融禅师　初住庐山。证华严三昧。得大解脱法门。后入京师大作佛事。化度群品。王公大臣瞻仰敬服。云栖大师与众同参。师曰。不要贪名图利无扳缘贵要之门。惟一心办道。老实持戒念佛。
　　笑岩禅师　金台世族也。父吴门。母丁氏。弱冠出家。礼大寂能和尚为师。后遍参知识修进开悟。后隐京师柳巷。罕接见人。云栖大师诣京师叩谒请法。深相契会密传心要云。有笑岩集四卷行世。
　　素庵法师　讳真节。号素庵。襄阳人。少为郡诸生。忽宿根内萠。辞割亲爱。礼明休和尚祝发游燕都。居秀法师座下。深得贤首之旨。学富内外诸方以龙象推之。久之甫还。住持栖霞众逾三百。教备三观五乘。居十年一时名公陆五台李石麓等。盟为方外交。尝讲法华宝塔品。空忽现宝塔于座前。一如经言。四众跂观洒然希觏。中使奏。慈圣皇太后命至。同睹圣瑞。乃出上方金缕僧伽黎衣一袭。宣慈旨赐之。即于讲堂之西。建一浮屠以征神化。汪道混记其事。
　　庚辰八年。文华殿西柱础上。有天下太平四字。拭之不泯。张居正曰。此瑞也。请上临观。上见之曰。此伪也。不怿而罢。
　　无趣老人　讳如空。秀水人。族姓施俗。号静斋。留心内典志慕祖道。同友济法舟参访八年。谒野翁晓禅师。指参一归何处话。后闻鸡鸣有省。往扣决择。蒙翁印可。付衣付法偈曰。非法非非法。非性非非性。非心非非心。付汝心法竟。师剃染后居敬畏。于万历庚辰八月六日逝世。年九十岁。入灭偈曰。生来死去空华。死去生来一梦。皮囊付与丙丁公。白骨断桥随众。呵呵。明月清风今弄。
　　丁亥　海瑞刚直清廉。执法持公。卒于官。赠太子少保谥忠介。遣行人护丧归葬。士大夫醵金为敛。小民白衣冠泣送。百里不绝。
　　千松法师　讳明得。号月庭。得法于万松之门。故又号千松。湖州乌程周氏子。十三出家郡之双林庆善庵。首参百川海公不契。次遇万松禅师。授以楞严大旨。研究朗然。偈曰。楞严经内本无经。觌面何须问姓名。六月炎天炎似火。寒冬腊月冷如冰。深得华严宗旨。梦游兜罗绵世界。登座阐经偈。从本已来无。今日何曾有。一毛头上现。虚空笑开口。咄下座即寤白松。松抚之曰。此圣力之冥被耳。后于径山凌霄峰。力参说偈曰。千年翠竹万年松。叶叶枝枝是祖风。云岳高岑栖隐处。无言杲日普皆同。万历丁亥秋告众曰。吾为汝等。转首楞严法轮。作再后开示。无复为汝更转也。冬示疾。明年正月十七日。吉祥而逝。寿五十八。腊四十六。荼毗塔于径山。
　　麓亭法师　释祖住。字幻依。号麓亭。丹徒人。族姓杨。母朱氏。梦僧入至觉而诞。十三入龙蟠山。依朝阳和尚。受法华华严诸大部经。剃染进具。通晓诸经大义。游少室参大章和尚。至伏牛谒高安。诣都下礼松秀二师。尽得清凉宗旨。往京万寿寺。演华严大钞。至入法界品。地震天雨宝花。无极妙峰承印俱与会。万历丁亥九月二十二日。沐浴趺坐说偈曰。虚空无面目。无位强安排。话头不话头。处处是如来。又曰。今年六十六。不知做甚么。咦诸人著眼。看这个消息。佛祖到来也。用他不著。言讫而逝。年六十六。腊五十四。塔于莲华峰北。
　　大智禅师　建志坚强。励行严肃。初住普陀海潮庵。久之恢拓巨刹。纳众千余。四海至山进香大士者。得一瞻仰为庆幸。檀施殷繁。福缘宏胜。朝廷降弊潞王奉衣。俨然一大士生现其山。有徒天然住千步沙。承绳步武。克振宗猷者云。
　　李卓吾。讳贽。官至刺史。挂冠祝发住持龙湖。率众焚修。为人豪爽英敏。著述颇多。有华严合论简要。及焚书几卷。多论佛法性理等学。
　　戊子十六年。混河水来自西北。即古桑干河。出庐桥天津。直流入海。黄河发源昆仑。入中国数千里。诸水皆入其中。为害大。
　　象先禅师　天台慈云寺。释真清。号象先。长沙湘潭罗氏子。生而颖异。日课经史数千言。终身不忘一字。年十五补邑庠。十九投南岳宝珠和尚。剃染受具戒。看无字话久之。因舟触岸有声忽有省。珠喜而嘱。宜善护持。珠化后师驻觉皇患疾。梦关君授药而愈。众扣师室。师从容语曰。圆宗无象。满教难思。会旨者山岳易移。乖宗者锱铢难入。众稽首而退。一夕梦琳宫宝树弥陀三圣。师方展拜傍有沙弥。授与一牌曰。戒香薰修。寤中品往生之象也。万历丁亥八月。蒙慈圣太后赐金紫方袍以宠之。戊子正月二十九日告门人曰。吾净土缘熟。圣境冥现。此人间世固不久留。至夕别众而逝。荼毗舍利红白绿三色。香气郁郁。寿五十七。腊三十七。塔于寺西缁文溪之上。
　　西方合论　中郎袁宏道撰。分叙十门。第一刹土门。二缘起门。三部类门。四教相门。五论理门。六称性门。七往生门。八见网门。九修持门。十释异门。中郎著述颇多。此论为往生之本。伊弟小修中道专修净业。中郎先小修而卒。后小修卒时。见中郎来。谓已生净土。今迎弟诣彼。小修诘曰。汝何以得生。曰吾以著合论之功。承此得生耳。小修兼问其他。中郎答言甚少。但武林虞淳熙。以著净土诗而生也。
　　庚子二十八年。通政沉子木奏言。建文帝御宇。顾不得一盂麦饭。下同齐民。于谊太忍。或祔食高庙懿文之侧。以彰大义。
　　佛法金汤编　讳真居士。赤水屠隆撰。发明圣教渊微之理。品题当世师友之英。金城汤池为外护严矣。
　　净土资粮　桐乡居士庄广还。字复真。礼云栖采集经论。及古今缁素莲宗之枢要。力劝修持。为往生净土之资粮。有六卷云。
　　妙峰法师　讳真。为千松之嗣。号百松云。重兴天台三观十乘之学。申明性具理具之宗。判楞严为方等实相。有百问行世。
　　月川法师　讳镇澄。住持五台。时赴京师大弘法化。所著有楞严正观疏．永嘉集注。行世。
　　大休禅师　名实。一号际庵。新郑人。至伏牛山参古心。又参天奇付法。自偈。法身元无相。真性本来空。识得这消息。内外显家风。
　　妙有禅师　名智空。云南葛姓。住苍山。谒万松得授记莂。赴天界居超果。徐太师请居余山。师契悟直指之道。念念以净土为归。
　　易庵法师　名如通。自称芦江老叟。初谒万松决择心要。吴越名山赖兴复者甚众。后赴天台国清。说偈而逝。年七十三。
　　慧广禅师　讳真缘。锡山人。得悟性宗。兼修念佛三昧。于育王获睹如来丈六金身。因是感激然身。顶间现化佛。灵化殊甚云。
　　紫柏大师　讳僧可。号达观。吴江人。姓沈氏。少负侠气。遇虎丘慧轮出家。后往清凉燕京。大竖法幢。后罹诬而终。有紫柏老人集。
　　雪浪法师　创讲经典正文不牵注疏。为一时缁素所尊。有雪浪集云。
　　绍觉法师　讳广承。住莲居双弘性相启迪英贤云。
　　无幻禅师　讳性冲。号古湛。得法于无趣老人。有语录行世。
　　一心禅师　住宜兴龙池山。建立禅宗。接引来学。
　　仪丰禅师　讳方彖。夔州人。参金庵。依遍融释疑。颂云。三玄三要没来由。用尽机思无处求。窗前移步灶前过。白云青嶂齐点头。
　　孤月禅师　名净澄。燕都人张姓。参月溪老人。指示有省。闻爆竹声豁然心空。又造云谷师处。付于衣法。诗云。甘贫林下思悠悠。竹榻横眠枕石头。格外生涯随分足。都缘胸次为无求。有清凉录行世。
　　云栖大师　讳袾宏。字佛慧。号莲池。杭城世族沈氏。初为诸生。三十后。礼性天理和尚。出家行脚多年。备尝艰苦。归住杭之云栖。创建禅林安居海众。精修净土玄猷。整饰羯摩胜轨。住世八十一年。著书三十二种。名闻朝野。法布华夷。过现未来善知识之样子。禅教律部大和尚之标题。于生也福缘隆重。于殁也德泽绵延。乙卯年寂。
　　纳川法师　名真海。一号学亭。宁海人。得法于千松座下。讲演于天台太平仙居。及弁山资福等刹。年七十三。说偈告终。
　　寿昌禅师　名慧经。字无明。因阅金刚经。发心住静二十四年。参瑞峰和尚。请益相契。居寿昌。寿七十一。大书今日分明指示终。
　　丁巳四十五年。上于五台山建龙华大会。御赐锡杖衣钵一千二百五十副。盛阐宗猷。古心承芳二师住持。如是三年三次云。
　　憨山大师　讳德清。恢弘那罗延屈。兴复曹溪道场。注有楞严通议．法华通议．楞伽记．圆觉解．金刚决疑道德南华等注。行于世。
　　戒山法师　讳传如海盐顾族。出家昭庆。得法于妙峰师席。所著有楞严截流法华抒海行世。外有道德方笑及庄参等云。
　　幻居法师　讳真界。号悦堂。为千松之高足。住径山传衣庵。著有楞严纂注．起信注．金刚直解．因明缘缘等解。说法城山圆证云。
　　西方直指　渌田一念居士著
　　法喜志　冰莲道人著
　　法界安立图　燕山贝琳讳仁潮著
　　楞严正脉　交光法师真鉴著
　　法华知音　隐璞法师著
　　法华大窾　一雨法师著
　　楞严直解　仁安法师著
　　楞严合辙　一雨法师著
　　楞严圆通疏　无尽法师讳传灯著
　　庚申四十八年七月。上不豫。二十一日上崩于干清宫　八月初一日。皇太子即位。改元泰昌元年。

　　光宗贞皇帝

　　神宗长子。贵妃王氏所生。万历壬午年生。辛丑年十月十日。册立为皇太子。至是神宗崩。以八月朔即皇帝位。在位一月。建元泰昌。寿三十九年。上尊号曰。崇天契道英睿恭纯宪文景武渊仁懿孝贞皇帝。庙号光宗。葬庆陵。
　　庚申泰昌元年八月初一日。上即皇帝位。大赦天下。九月初一日。上崩于干清宫　九月初六日登位。

　　熹宗哲皇帝

　　光宗长子。王才人所生。时年十五岁。光宗崩即皇帝位。在位七年。寿二十二。上尊号曰。达天阐道敦孝笃友章文襄武端静穆庄哲皇帝。庙号熹宗。葬德陵。
　　辛酉天启元年二月。日傍有耳如月状。倏如玉环。其大竟天　十二月。日上恍有一物。如日大。伏压日上磨荡。
　　湛然和尚　住云门。传曹洞宗。兴古刹筑海塘。有语录行世。
　　鹅湖禅师　讳广心。号养庵。礼翠峰参辨融。得法云栖。
　　丁卯七年　黄檗无念。讳深有。号西影。参大休等。末后偈曰。四十余年不住功。穷来穷去转无踪。而今穷到无依处。始悟从前错用功。天启七年七月二十日殁。有书录行世　共一百五十人。
　　(始自元世祖甲子。至此熹宗丁卯。计三百六十四年。共僧四百三十余人。释闻叙毕谨识)。

　　释鉴稽古略续集(三终)


