  唐护法沙门法琳别传
　　唐 彦琮撰




　　琳法师别传序

　　　　陇西处士李怀琳撰
　　详夫。太极元气之初。三光尚匿。木皇火帝之后。八卦爰兴。是知。仁义渐开。假龙图而起字。道德云废。因鸟迹以成书。所以左史记言。夏商备于诰誓。右史记事。唐虞流于典谟。暨乃史迁缀史记之文。班固嗣班彪之作。英雄高士耆旧逸人。传记之兴其来尚矣。况乎法云佛日。无去无来。妙有真空。离生离灭。虽复至理凝湛。而事迹应权。所以诞相西陲。周王瞩五光之彩。流兆东夏。汉帝梦丈六之容。于是慷慨摩腾。应群机而入洛。抑扬僧会。体大道以游吴。代有其人。英雄间发。爰有襄阳释法琳者。绍迹四依。应生五浊。总八藏于襟腑。包九流于胸臆。维绝纽之将弛。纂龙树之前徽。正颓纲之已紊。嗣马鸣之余烈。至若直言不讳。等折槛于朱云。有犯无隐。迈牵衣于王象触龙鳞而不移其志谅疾风之劲草焉。冒严刑而不改其节。寔季叶之忠臣也。然其文言博雅。秦悬一字无以方。事理弘敷。蜀挂千金未足比。嗟乎儒释君子。鲜味斯道。信哉曲高和寡。几将湮灭者欤。爰有弘福寺琮上人者。禀气星辰。体道乘羊之岁。资灵海岳。育德抚象之年。志等澄兰。誓摧邪而纳虑。器均安远。弘正教以为心。至若持线金章贯花玉牒。妙穷宗致。曲尽幽微。然而听览之余。游情子史。综括黄老。包吞儒墨。每以琳公雅作分散者多。询诸耆旧。勒成卷轴。分为上中下。目之为别传。理致周备。捃摭无遗。删补有则。抑亦僧中之良史也。然而记词记事。班马拟以多惭。直笔直言。陈范方之有愧。始验琳公之草创。唯著美于一时。上人之润色。乃规模于万叶。弟子狄道李怀琳。与琮上人。志叶金兰。义符胶漆。虽缁素有隔。而嗅味颇同。爰因顶谒。遇观宝聚。辄申狂简。为之序引云尔。

　　唐护法沙门法琳别传卷上

　　　　京弘福寺沙门彦琮撰
　　法师讳法琳。俗姓陈氏。颖川郡人。仲弓之后也。远祖随宦徙寓襄阳。幼齿抽簪。情敦博物。遂乃金陵楚郢负帙问津。孔肆释筵横经访道。于是该九部洞百家。究金言殚玉牒。每而叹曰。为大丈夫。不能立正摧邪纲维至理。岂直远惭龙树。抑亦遥愧马鸣。未若隐遁岩阿栖心丘壑。遂以隋开皇十四年夏五月。隐于青溪山鬼谷洞焉。阅览玄儒。寸阴无弃。迥构岩庐。则蔽亏于日月。空飞户牖。则吐纳于风云因撰青溪山记。可八千余言。理趣铿锵文词婉丽。见传于代。故阙录焉。然法师韫德潜形。讷言敏行誓维颓纽。观化上京。是岁仁寿元年春三月也。于是背楚塞涉秦川。步三阳游八水。每以李门仙术濩落虚陈。服皂披寻何能究委。因以义宁初岁。假衣黄巾冀罄宗源。从其居馆。然法师素闲庄老。谈吐清奇。而道士等。竞契金兰慕申胶漆。故使三清秘典洞鉴玄津。九府幽微穷诸要道。遂得葛妄张虚之旨。韬韫襟怀。李氏奉释之谟。记诸心目。武德年首。还莅释宗。备践法筵。周游讲肆。意以神州帝壤易可箴规。因住济法道场。栖心定慧。后四年秋九月。有前道士太史令傅弈。先是黄巾党其所习。遂上废佛法事十有一条。大略云。释经诞妄。言妖事隐。损国破家。未闻益世。请胡佛邪教。退还天竺。凡是沙门放归桑梓。则我家国昌泰。李孔之教行焉。高祖纳弈献书。乃下诏问诸沙门曰。弃父母之须发。去君臣之华服。利在何门之中。益在何情之内。损益二宜请动妙释。而法师伏槛既久。思骋长衢。幸承斯。
　　诏问。遂陈对曰。琳闻。至道绝言。岂九流能辩。法身无像。非十翼所诠。但以四趣茫茫漂沦欲海。三界蠢蠢颠坠邪山。诸子迷以自焚。凡夫溺而不出。大圣为之兴世。至人所以降灵。遂开解脱之门。示以安隐之路。于是刹利王种。辞恩爱而出家。天竺贵族。舍荣华而入道。是以悉达太子。去衮龙之衣。就福田之服。誓出二种生死。志求一妙涅槃。弘道以报四恩。育德以资三有。此其利益也。案佛本行。经剃发出家品偈云。
　　假使恩爱久共处　　时至命尽会别离
　　见此无常须臾间　　是故我今求解脱

　　于是慕其德者。断恶以立身。钦其风者。洁己而修善。故毁形以成其志。故弃须发美容。变俗以会其道。故舍君臣华服虽形阙奉亲。而内怀其孝。礼乖事主。而心戢其恩。泽被怨亲以成大顺。福沾幽显岂拘小违。上智之人依佛语故为益。下凡之类亏圣教故为损。然惩恶则滥者自新。进善则通人感化。伏惟。
　　陛下。至德含弘仁心鞠育。爰复降情正法留意出家。广布慈云重兴佛日。利益之道难得而称。此则大唐帝业慈被百灵。圣种鸿基惠流千祀。不敢辄以愚昧轻测天心。谨课庸辞略申管见。尘黩御览伏深战越。时高祖览法师对。竟亦无辞。法师频诣阙庭。不蒙臧否。但傅氏所陈之事。高祖未遣颁行。弈乃公然宣布遐迩。秃丁之诮闾里盛传。胡鬼之谣昌言酒席。致使明明佛日翳以亏光。济济法流壅之无润。于时达鉴君子。挥翰者弥多。契理名僧。动毫者非一。总持道场释普应者。戒行精苦博物不群。属弈狂言。因制破邪论二卷。又前扶沟令李师政者。归心佛理笃意玄宗。义忿在怀。又撰内德正邪二论。莫不佥疏佛教委指业缘。竞引梵言曲垂邪正。而法师咸询作者。备览诸文。情用不安。谓众人曰。经教弈之所废。岂得引废证成。虽欲破邪归正。未遣邪原。今案孔老二教师敬佛文。就彼宗承斥其虚谬。众人皆以为然。法师因著破邪论一卷。可八千余言。理会宫商文谐钟律。传之耳目故此阙书。但法师笔削。清奇冠乎群品。遂使朝贤贵士咸诵在心。遁世名儒家藏一本。实可谓词峰峻峙理海宏深。为广海之舟航。作大夜之灯炬。法师以论轴初制道俗无闻。若不广露其情。何以革兹聋俗。因以五年春正月。启上储后云。缅寻三元五运之肇。天皇人帝之兴。龟图鸟笧之文。金版丹笥之典。六衡九光之度。百家万卷之书。莫不遵人伦信义之风。述[(ㄙ/月)*力]华周孔之教。统其要也。未达生死之源。详其理也。不出有无之域。岂若五分法身三明种智。湛然常乐何变何迁。邈矣真如非生非灭。而能道资万有。慈被百灵。启解脱彼岸之津。开究竟无为之府。拔群生于苦海之外。救诸子于火宅之中。但以化隔葱河。千有余载教流汉土。六百许年龛塔相望。神人接踵。所以道安登秦帝之辇。僧会上吴主之车。高座法师能敷八正。浮图和上巧说五乘。化洽九州福沾三世。其为利物。此之谓欤。有隋褫运戎马生郊灾起四凶毒流百姓。慧灯既隐法雨将收。赖我大唐。上应乾心下协黎愿。补天以丽三象。纽地以安五岳。生民蒙再造之恩。释门荷中兴之赐。方欲六兹五帝四彼三皇。返淳朴之风。行无为之化。窃见传弈所上诽毁之事。在司既未施行。弈乃公然远近流布。人间酒席竞为戏谈。有累清风寔秽华俗。长物邪见损国福田。理不可也。伏惟殿下。往藉三归久资十善。赴苍生之望。应大宝之期。道叶隆平德光副后。发荐雷之响。则蛰户俱开。启明离之晖。则幽衢并镜。赫矣美矣。难得名矣。固以汉光重世周卜永年。复能降意福门。回情胜境。津梁在念墙堑为心。伏愿。折邪见幢燃正法炬。像化攸寄深幸兹乎。不任愤懑惄焉之志。谨上破邪论一卷。尘黩威严伏增悚息。又文帝龙潜之日。复上启云。琳闻。情切者其声必哀。理正者其言必直。是以穷子念达其言。劳人愿歌其事。何者。窃见大业末年。天下丧乱。二仪惨毒四海沸腾。波振尘飞丘焚原燎。五马绝浮江之路。七童有平垒之歌。熢燧时警羽檄竞驰。关塞多虞刀斗不息。道消德乱运尽数穷。转输寔繁头会箕[僉*殳]。积尸如莽流血为川。人不聊生物亦劳止。于是控告无所投骸莫从。百姓苦其倒悬。万国困其无主。岂徒法轮绝响正教陵夷。圣上兴吊俗之心。顺昊天之命。爰举义旗平定区宇。当时道俗蒙赖华戎胥悦。于是叶天地而通八风。测阴阳而调四序。上和邦国下叙人伦。功盖补天神侔立极。降云雨而生育。开日月而照临。发之以声明纪之以文物。恩沾荇苇施洽虫鱼。方欲重述九畴。再敷五教。兴石渠之学。布痒序之风。远绍羲轩近同文景。功业永隆。不知手之舞之足之蹈之者矣。窃见传弈所上之事。披览未遍五内分崩。寻读始周六情破裂。呜呼邪言惑正魔辩逼真。犹不足闻诸下愚。况欲上干天听。但弈职居时要物望所知。何容不近人情无辜起恶。然其文言浅陋事理不详。辱先王之典谟。伤人伦之风范。何者。夫人不言。言必有中。夫子曰。一言合理。则天下归之。一事乖常。则妻子背叛。观弈所上之事。括其大都穷其始末。乃罔冒阙庭处多。毁辱圣人甚切。如弈此意。本欲因兹自媒苟求进达。实未能益国利人。直是讥弄朝野。然陛下应天顺时握图受箓。赴万国之心。当一人之庆。扶危救世之力。夷凶静难之功。固以威盖前王声高往帝。爰复存心三宝留意福田。预是出家之人。莫不咸戴天泽。但由僧等不能遵奉戒行酬报国恩。无识之徒非违造罪。致令傅弈陈此恶言。擗踊痛心投骸无地。然僧尼有罪甘受极刑。恨弈轻辱圣人言辞切害。深恐邪见之辈因此行非。无识之徒渐生异见。又案春秋云。鲁庄公七年夏四月恒星不见。夜明如日。即佛生时之瑞应也。然佛有真应二身。权实两智。三明八解。五眼六通。神曰不可思议。法号心行处灭。其道也运众圣于泥洹。其力也接下凡于苦海。自后汉明帝永平十三年梦见金人已来。像教东流灵瑞非一。具如汉魏诸史姚石等书。至如道安道生之辈。图澄罗什之流。并有高行深解。当世名僧。尽被君王识知贵胜崇重。自五百余年已来。寺塔遍于九州。僧尼溢于三辅。并由时君敬信朝野归心。像教兴行于今不绝者。寔荷人王之力也。然世间君臣父子。犹谓恩泽难酬。昊天不报。况佛是众生出世慈父。又为凡圣良医。欲抑而挫之罪而辱之。理不可也。仰寻如来。智出有无。岂三皇能测。功苞造化。非二仪可方。故列子曰。昔吴大宰嚭问孔丘曰。夫子圣人欤。孔子对曰。丘博识强记。非圣人也。又问。三皇圣人欤。对曰。三皇善用智勇。圣亦非丘所知。又问。五帝圣人欤。对曰。五帝善用仁信。圣亦非丘所知。又问。三王圣人欤。对曰。三王善用时。圣亦非丘所知。太宰嚭大骇曰。然则孰为圣人乎。孔子动容而对曰。丘闻。西方有圣者焉。不治而不乱。不言而自信。不化而自行。荡荡乎民无能名焉。若三皇五帝必是大圣。孔丘岂容隐而不说。便有匿圣之愆。以此挍量。推佛为大圣也。
　　案老子西升经云。吾师化游天竺。善入泥洹。符子云。老氏之师名释迦文。直就孔老经书。师敬佛处文证不少。岂弈一人所能谤黩。昔公孙龙著坚白论。罪三皇非五帝。至今读之人。犹切齿以为前鉴。良可悲矣。当今主上至圣钦明。方欲放马休牛轼闾封墓。兴皇王之风。开释老之化。狂简之说尤可焚之。若言帝王无佛则大治年长。有佛则虐政祚短者。案尧舜独治不及子孙。夏殷周秦王政数改。萧墙之内逆乱相寻。尔时无佛何因运短。但琳等预居尧世。日用莫知。在外见傅弈所上之事。恐藩国远闻。谓华夏无识。夫子曰。言满天下无口过。行满天下无怨恶。言之者欲使无罪。闻之者足以自诫。傅弈出言不逊。闻者悉惊。有秽国风特损华俗。谨录丹款冒以启闻。伏惟。
　　大王殿下。天挺英灵自然岐嶷。风神颖越器局含弘。好善为乐迈彼东平。温易是欢更方西楚。加以阿衡百揆或序六条。德既褰帷仁兼裂网。开康庄之第。坐荀卿之宾。起修竹之园。宴文雅之客。莫不诗极缘情赋穷体物。信可誉形朝野美冠前英者焉。但琳等内顾阙如方圆寡用。念傅弈下愚之甚。实愧凡僧秃丁之诮。恶骂之极也罪莫大焉。自尊卢赫胥已来。天地开辟之后。未有如弈之狂悖者也。不任断骨痛心之志。谨录傅弈所上之事。辄述鄙辞。件答如左。尘黩威严。伏增殒绝。谨启。武德六年五月二日。济法寺沙门琳等启上。时皇储等。因奏法师之论。高祖异焉。故傅氏所陈。因而致寝。释门再敞。寔赖我皇起子者商。法师有之矣。但傅氏所献狂简思媚阙庭。既而不惬所怀。阴施密谮构扇黄领。穿凿异端。遂使鼠璞混质于周邦。鸡凤滥形于楚国。玉石相乱朱紫难分。屡谮释宗达于。
　　高祖。帝乃从其所议。不任自明。后以武德九年春三月。
　　诏问皇储曰。朕惟。佛教之兴其来自昔。但僧尼入道本断俗缘。调课不输丁役俱免。理应尽形寺观履德居真。没命释门清身养素。比年沙门乃多有愆过。违犯条章干烦正术。未能益国利化。翻乃左道是修。佛戒虽有严科违者。都无惧犯以此详之。似非诚谛。今欲散除形像废毁僧尼。辄尔为之恐骇凡听。伫子明言可乎不可。皇储对曰。臣闻。三乘启辙。诸子免火宅之灾。八正开元。群生悟无为之果。是故慈云降润不别艾兰。慧日流辉宁分岸谷。且以立教垂范尽妙穷微。至理深难情量叵测。虽有周孔儒术庄老玄风。将欲方兹迥非伦媲。其有世代贤士今古明君。咸共遵崇无乖敬仰。当今时属侥讹人多狡猾。出家者未能尽善。入法者无废娇淫。亦有规免赋租虚称学道。偷安朝夕假号桑门。自有威仪具足志等明珠。戒行不亏心同洁玉。今欲并令还俗无别贤愚。将恐火纵昆山玉石同烬。霜飞柰苑兰艾俱摧。指事为言恐伤皇化。今责如来降罚以息奸。非但佛性慈悲法门平等。无彼无此无我无人。绝爱忘憎情同巨海。厌之者不生吝想。患之者不发恚心。以此而详昭然可验。且商均生于舜舍。丹朱长自尧宫。二子虽复非人。犹不亏两君之圣。今忽因愚僧之过。欲毁尊像之形。进退商量理为未可。
　　高祖又问诸群臣曰。傅弈每言于朕云。佛教无用。朕欲从其所议。卿等如何。时左仆射魏国公裴寂。进谏于。
　　高祖曰。臣闻。昔齐桓公与管仲鲍叔宁戚等。饮酒而适。桓公谓鲍叔曰。为寡人等祝之。鲍叔奉酒而祝之曰。愿我君无忘出于莒。愿管仲无忘缚于鲁。愿宁戚无忘饭于牛。时桓公避席而谢曰。寡人与二大夫。皆无忘夫子之言。则齐之社稷必不废矣。此言常思旧也。陛下昔创义师志凭三宝。云安九五誓启玄门。今陛下六合归仁富有四海。欲纳弈之狂简而毁废佛僧。此即亏陛下之往信。彰陛下之今过。黎元失望。理不可也。
　　高祖纳皇储等谏。因降敕曰。寺留三所京置千僧。余并给赐王公。僧等放还桑梓。严敕既下。皂白难分。不敢忤意而止焉。夏五月六日。
　　高祖脱屣万机。文帝摄政。时大赦天下。还返神居。佛日再扬斯为盛矣。又因前傅弈密扇黄巾。乃有道士李仲卿刘进喜等。咸陈管见并作庸文。遂著十异九迷及显正等论。贬量佛圣昏冒生灵。语越典谟动违经史。法师观其所述。伤而愍之。郁撰论文。目为辩正。详乎法师用奇博物匪日而成。时以文籍缺然因循累稔。右仆射蔡国公杜如晦者。岐嶷天挺器宇宏深。与法师志笃江湖伫相钦味。法师仗借坟素。致书于杜公曰。法琳草衣野客木食山人九类曲针诚同腐芥。不被知于当世。分缄口以终身。既德愧内充誉惭外满。非唯孤负慧远。实亦带累道安。是以毕志青溪归心紫盖。覆松岩下永味经书。鬼谷池边长观鱼鸟。岂谓忽辞林薮更入嚣尘。久客秦川俄离楚塞。萍流八水叶坠三阳。口腹之弊已淹。仲叔之情何寄。卧灵台而起恨。游白社而兴嗟。南巢之恋倍增。北风之悲逾切。居生坎壈禀命迍邅。空咏七哀徒吟九叹抚躬吊影命也如何。加以病在膏盲风缠腠里。累年将息未觉有瘳。至于照雪聚萤筋力已谢。九流七略难甚缘山。万卷百家杳犹行海。前因傅子聊贡斐然。仍以未竭邪源。今者重修辩正。颇为经书罕备。史籍靡充。虽罄短怀罔知克就。仰惟仆射公。运筹策之才。居阿衡之任。知人之鉴远迈山涛。接士之心还方赵武。风姿爽朗识度含弘。既握灵蛇之珠。爰佩荆山之玉。所以弼谐庶绩燮理文昌。德镜搢绅誉形朝野。加以门称笔海世号词宗。不忘宿昔之怀。曲赐忧怜之访。寒灰更暖朽木翻荣。昔王粲阅书。取资于蔡氏。相如达赋。必赖于杨雄。意者但是诸子杂书。及晋宋已来内外文籍。与释典有相关涉处。悉愿披览。谨以别录仰呈。特希恩许。轻黩所请。悚息何言。然邪见信心古来共有。善人恶党今日宁无。前以傅子谄言略呈小论。既蒙上达复荷褒扬。戢在中心但知惭德。昔三都赋。未值张华无人见赏。今破邪论。不逢君子谁肯为珍。比者海内诸州四方道俗。流通抄写赞咏成章。回邪见之心。发愚人之善者。岂非明公之力也。必能利物薄有冥功。仰用庄严并将回向耳。杜公时答法师书曰。猥辱芳符曲垂提拂。嘉言忽降铭戴增深。仰惟法师。命世挺生神襟俊逸。器局宏亮识度清遒。架澄什以照前。迈安远而光后。哂谈灰于汉日。凌辩鼎于秦年。既其内赡五乘解穷八藏。亦乃外该百氏识洞九流。加以学尽庄微词殚李奥。体二葛之讹简。究三张之诡文慕巢许之颖阳。踵黄绮之商洛。隐紫台而偃仰。遁青溪以咏歌。萧散有慧远之风。放旷参道融之迹。既而情维绝纽志[糸*(口/└/月)]颓纲。乃返步山门来仪上国瞩傅弈之狂简。已制破邪遇刘李之讹言。将修辩正。经云护法菩萨。正应如是。昔闻其语今见其人。但弟子承乏忝官实惭筹策。滥蒙抽擢深愧阿衡。书云笔海词宗。顿成虚阐耳。况弟子家非汲郡。讵有竹简之书。室异鲁邦。理无蝌蚪之字。人殊两戴世别二冠。五体阒然四部多阙。法师既建觉德之志。嗣提婆之踪。弟子亦敢献涓尘以裨嵩壑。谨当询诸硕德追访鸿儒。博采所须广寻其要。亦望亲承几案面奉徽猷。阅盛德之遒华听长者之余论。但弟子王事靡暇。遣此代怀。休沐之日即当驰谒。时法师所阙。杜公给而足焉。法师捃道寻儒卒乎先志。论成八轴十有二篇。流咏九州传之三辅。可谓文彪理炳叶律谐钟。郁郁可观洋洋盈耳。谅使大罗玉帝。悚慑金阙之中。九府仙君。震赧四天之上。改群邪之异辙。革众迷之惑心。况乎左道黄巾能无倾覆者哉。东宫学士陈子良者。言为世表学冠儒林。瞩此论文因为训诰。叙之云尔。盖闻。宣尼入梦。十翼之理克彰。伯阳出关。二篇之义爰著。或钩深系象。或探赜希夷。名言之所不宣。阴阳之所不测。犹能弥纶天地苞括鬼神。道无洽于大千。言未超于域内。况乎法身圆寂妙出有无。至理凝玄迹泯真俗。体绝三相累尽七生。无心即心非色为色。无心即心故能心斯心矣。非色为色故能色斯色矣。虅蛇于是并空。形名所以俱寂。筌蹄之外岂可言乎。若乃西伯拘姜遂显精微。子长蚕室卒成先志。故易曰。古之作易者。其有忧患乎。论之兴焉良有以矣。法师俗姓陈氏。汉太丘长仲弓之后也。远祖随宦游播迁江左。近因流寓又处荆州隋世入关从师请业。可谓玉移荆岫。皎洁之光弥彰桂徙幽林。芬芳之风更远。法师应真人之祥。禀黄裳之吉。内该三藏外综九流。既善缘情尤工体物。篇章婉丽理致遒华。郁郁间缛锦之文。飘飘耸凌云之气。班贾金玉未可同年。藩陆江湖宁堪方驾。至如庄生墨生之学。黄子老子之书。三清三洞之文。九府九仙之箓。登真隐诀之秘。灵宝度命之仪。吞若胸襟说犹指掌。加以旧习中观少蕴法华。既有闻持比专著述。运思之外汲引无疲。辩中观则龙树可期。谈自然则老庄非远。于是四方杂沓。如归长者之园。七贵纷纶。若赴华阴之市。固以学侔安远才迈肇生。实开士之栋梁。法门之墙堑也。乃有道士李仲卿刘进喜等。咸陈管见并作庸文。谤毁正法。在俗人上或生邪信。法师愍其盲瞽恐入泥犁。爰发大悲遂制斯论。可谓鼓兹法海根彼词峰。碧鸡之锐竞驰。黄马之骏争骛莫不叶坠柯摧云销雾卷。状鸿炉之焚纤羽。犹炎景之铄轻冰。负胜之俦于斯可见。暂归慈定已破魔军。聊奋慧刀即降愚贼。佛日于是重晖。法云由斯广被。但法师所作诗赋启颂碑志章表。大乘教法及破邪论等三十余卷。在世久传。然此论文凡八卷十二篇二百余纸。穷释老之教源。极品藻之名理。修述多年仍未流布。昔秦孝公听说帝而寐。闻谈霸而兴。阳春和寡深可悲叹。但法师所述内外并该。恐好事后生致有未喻。弟子颖川陈子良者。近申顶礼从而问津。烂然溢目。若明月之入怀。寂乎应机譬宝珠之烛物。既悟四衢之幻。便息百城之游。于是启所未闻。聊为注解。庶将来同好。幸详其致焉。贞观元年。文帝舍大和宫。奉为。
　　高祖置龙田寺。既而山泉胜美。栖心是寄。而法师雅好美之。乃徙居焉。七年春二月。有太子中舍人辛谞。设难二条。以问纪国寺僧释慧净。净时因著折疑论以答辛谞。论在续高僧传。净时以所著论呈法师。法师答净书曰。近览所报辛中舍人折疑论。词义包举比喻超绝。璀璨眩离朱之目。铿锵骇师旷之耳。固以妙尽环中词殚辩囿。譬玉衡之齐七政。犹溟海之统百川。焕焕乎魏魏乎。言过视听之外。理出思议之表。足可以杜诸见之门。开得意之路者也。至如住无所住兼修之义在焉。为无所为济应之功弘矣。将令守雌颜厚独善。腼容乃理异之显哉。岂玄同之可得。夫立象以表意。得意则象忘。若忘其所忘。则彼此之情斯泯。非忘其所忘。则小大之殊有异。是知日月既出。无用爝火之光。时雨既降。何烦浸灌之泽。故云。彼此可忘非无彼此也。故吾去也。因故去而辩无常。新吾来也。藉新来以谈缘起。非新非故。熏修之义莫成。无缮无刻。美恶之功孰着。盖藉以生灭破彼断常之迷。寄以因果。示其中观之路。断常见息。则弱丧同归。中观理融。则真如自显。或谈业理以明熏习。乍开报分以释自然。意出言端旨超文外。报分有在。凫鹤不亡其短长。业理相因。蝉蜂各任其飞化。可谓于无名相中。假名相说。体真会俗。岂不然欤。详中舍人天挺之才。未若上人尽理之说。子期可惭于丧偶。颜生有愧其坐忘。可以息去取之两端。泯颠沛之一致。楚既得之齐亦未为失也。法师博物不群智慧无限。当今独步即日栋梁。既为众所知识。实亦名称普闻。加以累谒金门频登上席。扇玄风于鹤钥。振法鼓于龙楼。七贵挹其波澜。五师推其神俊。既耸垂天之翼。又纵横海之鳞。支遁之匹王何。宁堪并驾。帛祖之方嵇阮。未足连衡。用古俦今。君有之矣。
　　琳谢病南山栖心幽谷。非出非处。荡虑于风云。无见无闻。寄情于泉石。遇观名作实遣烦忧乍览琼章用祛痼疾。俳徊吟讽循环卷舒奉蕴怀袖之中。不觉纸劳字故。略申片意谨此白书。迟遇后生更开未喻。琳不量愚管轻述鄙怀。敢欲有酬以麻续线。因著齐物论焉。其词曰。蒙示辛中舍人二问。词旨宏赡理致幽绝。既开义府特耀文锋。举佛性平等之谈。引群生各解之说。陈彼此之两难。归玄同之一门。非夫契彼环中。孰能为兹高论。美则美矣。疑且疑焉。何者。寻上皇垂范。始流先觉之名。法王应物。爰标佛陀之号。智慧者盖分别之小术。般若者乃无知之大宗。分别缘起。所以强称先觉。无知性寂。于是假谓佛陀。分别既于外有数。无知亦于内无心。于外有数。分别之见不忘。于内无心。诱引之功莫匮。甚秋毫之方巨岳。逾尺鷃之比大鹏。此不可同年而语矣。庄生云。吾忘其是非。非忘彼此。庸讵然乎。所谓小智不及大智。小年不及大年。唯彭祖之特闻。非众人之所达也。况三世之理不差。二谛之门可验。是以圣立因果。凡夫有得圣之期。道称自然。学者无成道之益。从微至著。凭缮刻而方妍。乘因趣果。赖熏修而始见。彼既知而故问。余亦述而略答。详夫一音普被弱丧。由是同归四智。广覃真如。以之自显也。自显也者唯微唯彰。同归也者孰来孰去。盖知随业受报。二鸟不嫌其短长。因湿致生。两虫无择其飞化。不在待与不待。明即待之非待矣。请试论之。昔阚泽有言曰。孔老法天不敢违天。诸天法佛不敢违佛。至如洪范九畴承天制用。上方十善奉佛慈风。若将孔老以匹圣尊。可谓子贡贤于仲尼。跛鳖凌于骏骥。欲观渤海返玩涓流。何异蔽目而视毛端。却行而求前路。非所应也。且王道周顗宰辅之冠盖。王蒙谢尚人伦之羽仪。次则郄超王谧刘璆谢容等。并江左英彦。七十余人皆学综九流才映千古。咸言性灵真要。可以持身济俗者。莫过乎释氏之教也。至如宋文帝与何尚之等亦有此谈。如其宇内并遵斯要。吾当坐致太平矣。又云。十善畅则人天兴。五戒行则鬼畜省。其实济世之玄范。岂造次而可论乎。中舍人学富才高文华理峻。秦悬一字蜀挂千金。法琳徒砺铅刀何敢当奇丽也。

　　唐护法沙门法琳别传卷上



　　唐护法沙门法琳别传卷中

　　　　京弘福道场释彦琮撰
　　贞观十一年春正月。
　　帝欲宣畅祖风遵嵩本系。爰发
　　明诏颁告黎元云。老君垂范。义在于清虚。释迦贻训。理存于因果。论其教也。汲引之迹殊途。求其宗也。弘益之风齐致。然则大道之兴。肇于遂古。源出无名之始。事高有形之表。迈两仪而运行。包万物而亭育。故能经邦致治返朴还淳。至如佛教之兴基于西域。爰自东汉方被中华。神变之理多方。报应之缘匪一。暨乎近世崇信滋深。人冀当年之福。家惧来生之祸。由是滞俗者。闻玄宗而大笑。好异者望真谛而争归。始波涌于闾里。终风靡于朝庭。遂使殊俗之典。郁为众妙之先。诸夏之教。翻居一乘之后。流遁忘返于兹累代。朕夙夜夤畏缅惟至道。思革前弊纳诸轨物。况朕之本系出自柱下。鼎祚克昌。既凭上德之庆。天下大定。亦赖无为之功。宜有解张阐兹玄化。自今已后齐供行立至于讲论。道士女官。可在僧尼之前。庶敦本系之化。畅于九有。尊祖宗之风。贻诸万叶。时京邑僧众。咸诣
　　阙庭上表。乃推法师为表曰。琳年迫桑榆。始逢太平之世。貌侵蒲柳。方值圣明之君。窃闻。子见一善必献其父。臣见一善必献其主。臣子于君父。敢不尽心者焉。何者父有诤子。身不陷于不义。士有诤友。身不离于令名。琳等虽预出家。仍在臣子之列。有犯无隐敢不陈之伏见
　　诏书。国家本系出自柱下。尊祖之风形乎前典。颁告天下无得而称。令道士等处僧尼之上。奉以周旋岂敢拒诏。寻老君垂范治国治家。所佩服章亦无改易。清虚卓志与世不群。不立观宇不领门徒。处柱下以全真。隐龙德而养性。智者见之谓之智。愚者见之谓之愚。非鲁司寇莫之能识。今之道士不遵其法。所著冠服。并是黄巾之余。本非老君之裔。行三张之秽术。弃五千之妙门。反同张禹漫行章句。从汉魏已来。常以鬼道化于浮俗。妄托老君之后。实是左道之苗。若位在僧尼之上。诚恐泾渭同流。有损国化。若不陈奏。何以表臣子之情。谨录道经及汉魏诸史。佛先道后之事如左。伏愿
　　天慈曲垂听览。其时表奏。
　　帝遣中书侍郎岑文本。宣口敕云。语诸僧等。明诏既下。如也不伏。国有严科。法师饮气吞声。顾谓诸僧曰。帝在九重圣颜难睹。纵欲牵衣折槛。亦乃无由。未若踵武屈原栖遑草野。结兰为佩清白自居焉。后十三年秋九月。有黄巾秦世英者。薄闲醮禁粗解医方。挟伎术以佞时。因得志于储后。阴陈法师之论言讪谤皇宗。毁黩先人。罪当誷上。帝乃赫然斯怒。沙汰僧尼。敕遣缁徒并依遗教。其法琳既讪谤朕之宗系。宜即推绳。必也无辞国有刑宪。而法师鼓腾毛羽思奋云霄。不待追征自之衙府。群寮承主上之意。勘刻法师。囚禁州庭。絷之缧绁。司空毛明素。伫聆法师清闲。每常想见其人。既属幽居。致诗于法师曰。冶长倦缧绁。韩安叹死灰。始验山中木。方知贵不材。法师辱素诗而谢曰。贫道识性捣昧。辄不自涯。狂简斐然。上忤
　　天听。未能自殒。苟存余息。而公赐垂清玩。琳宁缄默者哉。力拙课虚酬之云尔。叔夜嗟幽愤。陈思苦责躬。在余今失候。枉与古人同。草深难见日。松迥易来风。因言得意者。谁复免穷通。毛明素瞩法师诗。而惊异焉请结三益笃意二难。素曰。嗟乎相知之晚也。冬十月癸亥。因兴善寺大乘馈珍馔于法师。法师致书谢曰。辱赍朝餐虔诚跪受。非直光鲜玉液。仰亦香夺兰芬。戢荷仰仁恕之流。滋味辍虚羸之弊。幸甚幸甚。伏惟大众动止。与时休泰也。琳实不才叨簉缁侣。方圆倚伏无所自容。不能拔萃出群。卒致危身之败。不能和光同滓。终罹无状之辜。徒复拥膝长吟惭魂吊影耳。是知哺糟歠醨者。则松柏之操弥贞。淈泥扬波者。则莲桂之芳逾洁。至于琳也复何人哉。素乏逢迎未闲造谒。既延中士之谤。遂蹈下愚之迹。与夫卫足曳尾。何期爽欤。且达人无健羡之名。大道拘守雌之节。泉清井泄能不恻然。方将晦影穷岩销声幽谷。散诞白云之际。优游青松之下。朝窥慧苑暮宿禅林。送此残年放情物外。兹愿未允耿介如何。但缧人思挠辞殚理寡。粗因翰墨申述鄙怀。而尺素易烦。寸心难尽也。冬十月丙申。敕遣刑部尚书刘德威。礼部侍郎令狐德芬。侍御史韦悰。司空毛明素等。在州勘当。因问法师曰。落发灰心事宜恬静。出家舍俗须契无为理。应屏迹四禅栖神六度。总儒墨之糟粕。遵半满之菁花。何乃放志九流婴心五典。广引三教。叙治道之升沉。备举十王。标崇敬之优劣。或述佛道先后。时谈释李师资。广显十喻九箴。盛辩气为道本。语信毁则皦然交报。论品藻则历尔众书。道家之谬僧何以知。奉佛归心全拟自取仰具显。作论根起习外逗遛。傥也无辞。则罪人斯得。法师对曰。琳闻。一切种智号悉达多。历尘劫而应生。觐众贤而遍学。或复示居外道。或复现作儒林。应同类而诱凡。随异形而化物。然后称无上士。号天中天。俯迹娑婆教流沙界。或假安禅悟道慧解开襟。致有说法度人神通化物。但以众生缘悟种种不同。所以半教满教敷心。一乘三乘阐道。随宜各解意在兹乎。故佛令十二时中。一时学外。欲使摧伏异党接引俗流。缘浅暨深。爱语同事。故内典通学论云。夫在天成象为日月。而精异刚。柔在地成形作山川。而气殊动静。物既如此人亦如斯。所以首足之仪。方履圆戴。性情之用。阴惨阳舒。贵我有知在灵为长。心行匪一嗜欲不同。故以禀薄禀厚愚贤自隔。罔念克念狂圣是分。歧路交迁。泣拔毛之未肯。丝色代变。悲摩顶之不吝。信乃利物多途润身异术。九流既泒百家竞起。儒道礼乐。以九仙为乱神。道事冲玄。以六经为失德。刑名贵酷纵横尚辩。孔辞军旅刘溺儒冠。专门则钝由章句。缀文则过在轻薄。俗以内典类之虚无。僧以外书譬之糠秕。存小节则弃方广。习大道则舍毗尼。慧士傲为导福之尊。禅人许为守智之藏。纷然异学难可胜言。各适所宜宁容不习。好同恶异守迷莫返。其为太息良在于兹。罕语通方一何寡识。岂若半文半质兼俗兼真。历览群书牢笼众艺。唯有能仁种智冠绝古今。遂有王舍野人。试以牧牛之秘。祇园梵志。验以数叶之奇。盛披贝多。固难详也。所以童子善财。求知识而匪懈。长者耆域。志好学而斯通。谅亦无弃一尘。为积德山之广。不遗片水。聚成智海之大。乃有龙树伟器马鸣硕德。弘道一时传芳千祀。若夫道安识蓝田之鼎。法兰辩昆明之灰。僧会辞气清高。惠远神彩洒落。斯并先风之领袖。后进之景行者也。岂唯方朔以多能擅响。张华以博物著名而已哉。盖闻。赤盐招不识之讥。白鸽起不知之诮。至有通人遍学庶无斯耻。窃以德该内外。群邪惮风而偃踪。解穷大小。殊机承景而倾向。必若小教未通。则慧品不足。外学有阙。则戒篇犹犯。是以巧饰文辞。本成四辩之德。妙闲声韵。寔预五明之方。然则花严责于多闻。法花诫于亲近。自省无执颇异彼乎。不以媒炫争名矜伐当世。欲为真道之助正觉之资耳。至如田君下坐之伎。尚可济时。齐人小算之术。犹堪自致。而况琢磨文彩祖述道德者也。既等金石丝竹。俱为悦耳之音。橘柚樝梨。皆是适口之味。高山之喻初地。难胜之顺世间。固亦风流不坠。文在兹乎。庶令僧兼俗典。无顿废于丘坟。儒知佛宗。不慢轻于戒定。故曰大士遍学通人博闻。岂同孤陋之徒守局促之怀者也。但琳所著辩正根起有由。往以武德四年仲冬之月。得清虚观道士李仲卿。所制十异九迷。及刘进喜显正等论。轻侮大圣昏冒生灵。妄引典谟饰非为是。琳既慨其无识念彼何辜。因乃广拾九流论成八轴。叙述三教志明益国。标十代者意显遵崇。据史籍而辩后先。约训诰以明师敬。十喻斥其十异。九箴挫彼九迷。气为道本并有典谟。信毁曒然非无实录。但琳往作道士伪谬子细。委知释教孔老所崇归心。何容自取。既而理符事顺。则清白显然。根起是彰。则逗留斯得。威等又问法师曰。仲卿优努之论。十有九条。进喜显正之文。才唯一轴。亦不妄陈美恶广引帝王。何乃辩正之词纷纭若是。假引上庠右学。但构虚辞妄陈。开士儒生全无实录。只欲以今类古。意有所非。仰具礭陈无容隐默。法师对曰。琳闻。乌有亡是。显司马之词。子墨翰林。属扬雄之赋。次有玄微镜机之辈。传盛藻于当时。殉华冲漠之流。显词宗于曩日。典谟既尔琳何异哉。若不假彼开宗。何以曲终其致。所以创陈三教。叙立论之由。次显九箴。答仲卿之说。其中亦有古来共惑。因论释通。后以武德八年仲春之月。
　　高祖亲临国学。将行奠礼。备陈三教商礭微言。于时二众通人云罗御席。五都才子星布义筵。时有潘诞黄巾妄陈先后。奏
　　高祖言。悉达太子不能得佛。六年求道方得成佛。此则道能生佛。佛由道成。道是佛之父师。佛乃道之子弟。遂引佛经云。求于无上正真之道。又云。体解大道发无上意等。当尔之时。有胜光寺释慧乘者。学业钩深才锋映俗。裹粮坐钾固敌是求。待问开宗鸣山鼓石。既泻悬河之辩。兼吐飞龙之词。义网高张玄梯广布。莫不应机泉涌蹑响风驰。遂使主上回光群公拜首。于时九仙外道束体辕门。三洞黄巾望风结舌。法琳既缘此议。又撰佛道先后释李师资等篇。又以博弈所上事云。后汉中原未全有信。晋魏夷虏信者一分。仲卿论云。石勒之日念其胡风与僧澄道人矫足毛羽。因此胡法始兴于世。刘进喜云。胡来此土未全有信。姚石已后胡风乃盛。但琳缘此三人不能默已。遂广陈君王宰辅敬佛度僧。用对彼辞显其虚妄。后陈信毁交报。以示仲卿。彰善恶之有征。使其悛改。但仲卿等。文虽二轴事有多条。纵琳八卷之书。犹为略报。方今主上钦明托想玄猷。兴显沙门遵崇释教。岂敢以今况古。意有所非。理数曒然。诚为确论。威等又问法师曰。论第一云。大唐驭极圣皇垂拱。尚贤齿而返正。贵仁德以还淳。道佛二流在政非急。久欲陈其未喻不揆所疑。献替可否幸详其要。当今
　　圣上钦明文思。有何未喻可否须陈。刺上之情礭言其旨。法师对曰。琳闻。儒教济时人知希仰。释老利物愚者致疑。所以托彼上庠陈其未谕。寄之硕学畅此玄功。故云殉主事亲。则忠孝为首。全身远害。则道德居尊。救苦利生。则慈悲作本。怀忠奉孝。可以全家国。行道立德。可以播身名。兴慈运悲。可以济群品。济群品则恩均六趣。播身名即荣被一门。全家国乃功包六合。故忠孝为训俗之教。道德为持身之术。慈悲盖育物之行。亦犹天有三光各称其德。鼎有三足并著其功。三教同遵嘉祥可致也。当今
　　主上。高居负扆端拱无为。文思聪明宁云未喻。但以仲卿之辈邪见根深。纵沐皇猷未能迁善。所以寄之宾主畅彼典谟。伸告善言用提其耳。实不言
　　皇上未喻可否须陈。乞捡论文自分泾渭。威等又问法师曰。论第二云。捡诸古史逖听先儒。不闻灵宝之名。未记天尊之说。又称妄加穿凿广制斋仪。靡觌出要之方。但肆贪求之术。道士之号无由而来。河上之言迥无踪迹者。但道言灵宝之妙秘在玄台。老辩天尊之神大罗端拱。三元十真之制。斯即出要之方。六斋七品之仪。岂是贪求之术。道士之名尚矣。河上之说久焉。胡乃斥朝庭之宗崇。非家国之虔敬。徒悕五听未越三章。天网纵宽疏而讵漏。法师对曰。琳闻。九首双瞳之典。金天火帝之文。白秦赤汉之谟。三国二京之志。是称左史右史记事记辞。直笔直言无矫无妄。故吴主孙权问尚书令阚泽曰。仙有灵宝之法。其教如何。阚泽对曰。夫灵宝者。一无氏族可依。二无成道处所。教出幽谷非人所知。真是幽居滥说。非圣人制也。吴主善其对焉。所言天尊之号出自佛经。窃我圣踪施乎己典。何者案五经正史三皇已来。并不云别有天尊住于天上。但叙周公孔子制礼删诗。所以五典三坟。靡睹大罗之称。前王往帝。不闻郊祀天尊。安有执玉简披黄褐垂素发戴金冠。别号天尊。端拱九华之殿。独称大道统御七映之宫。纵有道教辩天尊。诸子谈灵宝。此乃道听途说。讵可依凭。委巷之书非关国典。又斋仪矫制事迹可寻。莫不广列金银颁班缯彩。并是三张诡述修静妄言。斥破逗遛备如琳论。又道士之号老教先。无河上之名。儒宗未辩。何者。姚书云。始乎汉魏终暨苻姚。皆号众僧以为道士。至魏太武世。有寇谦之流。始窃道士之名。私易祭酒之称。此岂琳之臆断。乃是史籍盛明。又班固汉书文帝传。及潘岳关中记。嵇康皇甫谧高士传。及访父老等书。皆无河上公结草为庵现神变处。事并虚谬不涉典谟。妄构斐然动成卷轴。当今主上垂拱问道坐朝。九族既亲平章百姓。寔可黜三张之秽术。阐五千之妙门。琳今愕愕而犯颜。望显主上为明后。若唯唯而从旨。虑陷圣帝于昏君。伏惟万乘。幸纳于刍荛敢陈一中斯言。若允埃露冀益高深。威等又问法师曰。论第三云。梁高祖留心释典祈祐舍身。隋文帝荷负四生栋梁三宝。拓拔沦于正法。宇文毁于尊容者。即应蕴福延庆积恶招殃。何乃魏则数叶临轩。周乃累君传嗣。梁婴侯景之难。隋才二世而亡。是知天道无亲顿成虚阐。祸淫福善胡其爽欤。因何损替者翻享遐龄。崇敬者无终厥寿。进退鉾楯情状皎然。去取自乖足知虚谬。法师对曰。琳闻。道教浮疏讵明三报。儒宗偓促但叙一生。故仲尼答季路曰。生与事人汝尚未知。死与鬼神尔焉能事。袁宏后汉书曰。道家者流出于老子。老子以清虚淡泊为主。祐善嫉恶为教。畜妻子用符书。祸福报应在一生之内。此并区中之近唱。非象外之遐谈。所以荀悦硕疑史迁深惑。至如唐虞上圣乃育朱均。瞽叟下愚是生有舜。颜回大贤而夭绝。商臣极恶而胤昌。盗跖纵暴而福终。夷齐至仁而饿死。张汤酷吏七世垂缨。比干正臣一身屠戮。诸如此例胡可胜言。佥惑致疑故常情耳。所以我之种觉独号遍知。遐唱四生广敷三报。欲使繁疑雾卷夙滞云披。玉牒周陈金言备显。故经云。有业现苦有苦报。有业现苦有乐报。有业现乐有乐报。有业现乐有苦报。或余福未尽恶不即加。或宿愆尚在善缘便发。如灰覆火岂得称无。若闇寻声当知必有。且夫善恶无爽状麟斗以日亏。报应有归。等鲸亡而星现。但察感通之分。足明善恶之来。然则箫杨周魏之流。可不思而自释也。威等又问法师曰。论第四云。高祖武皇帝者。似若诏出已后方造论端。
　　当今帝系所崇老聃为本。奉遵柱下。敕道居先。因何固拒诏文。擅生爬毁事既非小须具委陈。不得徒事饰非虚烦翰墨法师对曰琳所著论文。本缘刘李。实非诏出已后。乃是八年已前。但为谥号未行。创云皇帝。次依汉史为太上皇。后见帝谥颁行。方题大武。请寻论卷第四。指的显然叙德。但记八年足知非谬。岂敢诏书出后公然爬毁。求虚责实罪有所归。乞捡逗遛自分清白。威等又问法师曰。论第五云。依姚长谦历云。佛是周昭王甲寅岁生。穆王壬申之岁始灭度者。因何法显为传云。圣殷王时生。推于像正之记言。佛是周平王世出。道安作论确执桓王。长房为录固言庄代。是知传述乖紊。无的可依仰。具显先后。不同遐迩所以。法师对曰。琳闻。大圣应生本期利物。有感斯现无机不烛。故经云。一音所畅各随类解。论声既尔语体亦然。而传记所明非无斥理。琳今正据取彼多家。先列其真后陈其妄。谨依魏国昙谟最法师齐朝上统法师。及隋修历博士姚长谦等。据周穆天子传。周书异记。前汉刘向列仙传序。并古旧二录。后汉法本内传。及傅毅法王本记。吴尚书令阚泽等众书。准阿含等经。推佛是姬周第五主昭王瑕即位二十三年癸丑之岁七月十五日。现白象形降神。自兜率托净饭王宫摩耶受胎。故后汉法本内传云。明帝问摩腾法师曰。佛生日月可知以不。腾答曰。佛以癸丑之年七月十五日。托阴摩耶。即此年也。昭王二十四年甲寅之岁四月八日。于岚毗园内波罗树下。右胁而诞生。故普曜经云。普放大光照三千界。即周书异记云。昭王二十四年甲寅之岁四月八日。江河泉池忽然泛涨。枯井涌泉并皆溢出。宫殿人舍山川大地咸悉震动。其夜即有五色光气。入贯太微遍于西方。尽作青红色。昭王即问太史苏由曰。是何祥也苏由曰。有大圣人生于西方。故现此瑞。昭王曰。于天下何如。苏由曰。即时无他。一千年后声教被于此土。昭王即遣人镌石记之。埋在南郊天祠前。佛生即此年也。昭王四十二年壬申之岁四月八日夜半。逾城出家。故瑞应经云。太子十九四月八日夜半。天人窥于窗中。叉手白言。时可去矣。因命马行。即此年也。周第六主穆王讳满。二年癸未二月八日。佛年三十成道。故普曜经云。菩萨明星出时豁然大悟。即此年也。周穆王五十二年壬申之岁二月十五日。佛年七十九方始灭度。故涅槃经云。二月十五日临涅槃时。出种种光。大地六种震动。声至有顶。光遍三千。即周书异记云。穆王即位五十二年壬申之岁二月十五日平旦。暴风忽起拨损人舍伤折树木。山川大地皆悉震动。午后天阴云黑。西方有白虹十二道。南北通过。连夜不灭。穆王问太史扈多曰。是何征也。扈多对曰。西方有大圣人。灭度衰相现耳。佛入涅槃。即此年也。始自昭王二十四年甲寅之岁诞应已来。至今大唐贞观十三年已亥之岁。正经一千六百一十八(一十八者恐六十六之错)载。言法显为传云。圣殷王时生者。但法显虽游外国。传未可依。年月特殊大为河汉。又道安乙丑上统甲寅。诸无所据未足为验。又像正之记罕见依凭。安公为论据罗什记。罗什记者。承安世高。安世高者。以汉桓帝时在洛阳翻译。信执笔者据桓王时。但罗什秦曰始来。世高汉朝先至。二师相去垂三百年。信彼相承依而为记。非是安论造次谬陈。并由当时传者之过。又隋朝翻经学士费长房言。佛庄王时生者。房以二庄同世周庄十年即鲁庄七年也。但据恒星为验而云佛生。未悟恒星别由他事。琳案文殊师利般涅槃经云。佛灭度后二百五十年。文殊至雪山中。化五百仙人讫。还归本土。放大光明遍照世界入于涅槃。恒星之瑞即其时也。长房言二月八日生者。乃是四月非二月也。然长房所判。未究事根。何者。长房云。周以十一月为正月。言四月者今二月也。虽云二月终是四月。案春秋一部。年用鲁庄之年。月取周王之月。恒星本瑞于周世。须据周之时日月。长房乃云。佛庄王十年二月八日生者。大为猛浪。若是二月不应论星。长房又云。佛以四月八日下托胎者。托胎既用周月。现生还是周辰。今言二月是亦非也。若周以十一月为正月。如来不容二月生。凡人正月胎即十月生。四月胎即正月生。佛俯同人世七月胎故乃四月生。王劭齐志云。周四月者夏之六月(周夏二字上下方可)以此却推。四月生者是七月胎。今言六月取其节气。虽经七月终属六月。信知王劭所说不差。又长房言。佛以周惠王十九年癸亥二月明星出时成道者。亦有大过。何者。案刘向古旧二录云。周惠王时已渐佛教始。一百五十年后。老子方说五千文。若以惠王之时始成佛者。不应经教已传京洛。又计惠王即庄王孙也。以癸亥年推其相去唯三十年。不应始得成佛。经教已来此土。寻如来化世四十九年。迦叶结集在佛灭后。法门东渐正是周时。刘向之言诚非谬矣。长房之录定不可依。详夫圣应无方理难窥测。况乃东西夐远年代遐遥。复遭六国纵横秦焚五典。为年纪者不少。序帝历者多家。而互有差违增减出没。皆师己意各谓指南。琳今粗述见闻。详诸史录。略陈遐迩。扬确后先者也。

　　唐护法沙门法琳别传卷中



　　唐护法沙门法琳别传卷下

　　　　京弘福道场释彦琮撰
　　威等又问法师曰。论第六云。饰道昱祸宋之服。曳孙恩败晋之裳。著南郑反汉之巾。把公旗诛家之笏者。但大冠小冠之设。爰自汉朝皮巾鹿巾之来兴于往古。冠即法于年祀。笏乃侔于搢绅。既而服象云罗。致有攀霞道士。衣同羽縠。时闻履雾仙人。故知其迹可寻三芝弗远。其风可仰八桂非遥。所以萧史邕邕。驾丹凤于秦室。叔卿弈弈。骖白鹿于汉庭。而云败国破家。出何图史。既陈虚唱。法有严科。法师对曰。琳闻。声调响顺形直影端。未见钻火得水种豆生麦。所以苏张逢于鬼谷。各处浮诈之先。颜闵遇于孔门。俱标德行之始。故知习二篇之化。徼妙无为。行三张之风。谋为乱首。何者。后汉顺帝时。沛人张陵。客游蜀土。闻诸古老相传云。昔汉高祖。应二十四气。祭二十四山。遂王有天下。陵不自度德。遂构此谋。杀牛祭祀二十四所。置以土坛戴以草屋。构二十四治馆。治馆之兴始乎此也。二十三所在于蜀地。尹喜一所在于咸阳。于是诳诱愚民招合凶党。[僉*殳]租税米谋为乱阶。时被蛇吞亹逆不作。又陵孙张鲁。行其祖术。于后汉中。自称师君。祸乱方起。为曹公所灭。又中平元年。钜鹿人张角。自称黄天部师。有三十六将。皆著黄巾。远与张鲁相应。众至十万。焚烧邺城。汉帝遣河南尹何进。将兵讨灭。又晋武帝咸宁二年。有道士陈端。以左道惑众。自号天师。徒附数千积有岁月。为益州刺史王浚诛灭。又晋文帝大和元年。彭城道士卢悚。自称大道祭酒。以邪术惑众。聚合徒党。向日占辰。攻广汉门云。迎海西公。时殿中桓秘等。觉知与战。寻被诛斩。又梁武帝大同五年。道士袁矜。妖言惑众行禁步纲。官军收掩寻被诛灭。又隋文帝开皇十年。有绵州昌隆县道士蒲童。与左童二人。在崩溪馆。自称得圣。诳惑人民。重床至屋。却坐其上云。十五童女方堪受法。令女登床以幕围绕遂便奸匿。如此经月。后事发觉。因即逃亡。又开皇十八年。益州道士韩朗。绵州道士黄儒林。扇惑蜀王令兴恶逆云。欲建大事须藉胜缘。遂教蜀王倾仓竭库。造千尺道像。设千日大斋。画先帝形。反缚头手。咒而压之。河北公赵仲卿。捡察得实送身京省。被问伏罪在市被刑。近如武德三年绵州昌隆县人李望。先事黄老恒作妖耶。去大业季年。有道士蒱子真。微闲道术。被送东京。至梁汉身死。因葬在彼。而李望矫云。子真近还。又于彼县山侧。有一石室。岩穴幽闇人莫敢窥。望乃依凭以作妖诈。在明则张喉大语领纳通传。入闇即噎气小声诈陈祸福。遂令道士等传说。达县闻州。官人初检。并皆信受。后刺史李大礼云。此事非轻必须申奏。要假亲验方定是非。遂与合州县官人。并道士等一百余骑。同至穴所。再拜祈请。望时诈答。闻者倾心。唯巴西县令乐世质。深达机情知其诳诈。入闇密候。见望噎声。质时呵之。望即款伏。收禁州狱。方欲科罪。未经数日。服药而终。是知所习非正亹逆相仍。左道乱群斯言信矣。窃惟贼饰黄巾兴乎钜鹿。鬼书丹简发自阳平。而云服象云罗斯言迳挺。衣同雨縠不近人情。安有驾鹤乘龙身被布褐。驱鸾策凤顶戴皮巾。所以白石赤松之流。皆非鬼卒。王乔羡门之辈。并匪治头。又李聃事周之辰。服同儒墨。公旗谋汉之日。始有黄巾。如其祖习伯阳。道士并宜朝拜。若也宗旗取则。斯弊特可湮除。威等又问法师曰。论第七云。建安感梦而疾瘳。文宣降灵而病愈。吴王围寺舍利浮光。齐主行刑刀寻断坏。宇文毁僧而疮溃。拓拔废寺而脓流。孙皓尿像而阴疼。赫连凶顽而震死者。详其所引。并是帝王。岂有倏尔归心。则销痾荡瘵。暂然废毁。即国丧身亡。是知帝代迁讹。自关运数修短。皇王兴替。计亦非由信毁。何为妄陈祸福诡述妖祥。据此逗遛非无指斥。法师对曰。易称。积善余庆积恶余殃。书云。善恶之报同乎影响。所以文武成康之际。治道隆平。秦皇二世之时。酷毒天下。此乃履道祚久淫刑嗣短。典籍盛谈讵关运数。况佛称调御三界特尊。僧号福田四生崇重。岂有恭虔敬仰福乃无征。毁灭剪除祸之无验。前以略陈报应对彼邪人。使庆朝闻甘乎夕殒。其文宣建安之辈。吴王齐后之流。拓拔宇文赫连孙皓等。善恶之迹记传具明。广如宣验冥祥搜神感应等说。且善恶之分理数皦然。传之典谟悬诸日月。足使见不贤而内自省。弱丧知归。瞩贤者而思齐。迷途自晓。琳粗述一隅而已。令渠三反者焉。当今。
　　圣上钦明。归心觉路。揆竹园而兴梵宇。陵祇树以起禅龛。造无著尊度降魔众。恩覃马岸道被龙堆。凡是人伦孰不沾赖。琳岂敢妄陈妖[薜/女]指斥国家。但为对彼仲卿。因兴此论。威等又问法师曰。论第八云。出道伪谬良有以焉鹿马殊形。秦人一其貌麟麇异质。鲁俗迷其容。欲示后昆考其虚诈者。但紫气浮关。尹喜启二篇之奥。青牛出境。老子述重玄之微。所以洪汉景文。修之匪懈。我皇继踵。亲自依行。今乃谤黩浮华难希禹泣。验之诡诈故触汤罗。当今。
　　圣上神谋。达四聪于六合。皇衰睿鉴朗二曜于八纮。忽以鹿马刺昌辰。麟麇讥哲后。斯焉可忍孰不可容。法师对曰。琳闻。白马东旋。三藏创兹而起。青牛西逝。二篇自此而兴。或阐玄玄以化民。或明空空而救物。验之图牒指掌可知。所以发唱显宗终乎此世。释教翻译时代炳然。文史备彰黎民不惑。至如道家玄籍斯则不然。唯老子二篇李聃躬阐。自余经教制杂凡情。何者。前汉时王褒造洞玄经。后汉时张陵造灵宝经及章醮等道书二十四卷。吴时葛孝先造上清经。晋时道士王浮造明威化胡经。又鲍静造三皇经。后改为三清经。齐时道士陈显明造六十四卷真步虚经。梁时陶弘景造大清经及章醮仪十卷。后周武帝灭二教时。有华州前道士张宾。诏授本州刺史。长安前道士焦子顺。一名道抗。选得开府扶风令。前道士马翼。雍州别驾李运等四人。以天和五年。于花州故城内守真寺。挑揽佛经。造道家伪经一千余卷。时万年县人索皎装潢。但是甄鸾笑道处。尽改除之。近如大业末年。有五通观道士辅慧祥。三年不言。因改涅槃经为长安经。当时被约。不许出城门。家见内著黄衣。执送留守改经事发。为尚书卫文升所奏。于金光门外被戮。耳目同验。又甄鸾笑道论云。道家妄注诸子书。三百五十卷为道经。又捡玄都目录。妄取艺文志书名。矫注八百八十四卷为道经。据此而言。足明虚谬。故知代代穿凿狂简寔繁。人人妄造斐然盈贯。琳又案。后魏正光元年。明帝召清通观道士姜斌。与融觉寺僧昙谟最对论。斌时妄引开天经云。天师张陵所造。帝时敕遣大尉公丹阳王萧综。散骑常侍温子升等。一百七十人。共议云。老子正著五千文。西隐流沙更无言说。臣等所议。姜斌罪当惑众。
　　帝曰。姜斌既有妖言付狱斩决。又案。后汉明帝永平十四年。道士褚善信等六百九十人。闻佛法入洛。请求捔试。总将道家经书。合三十七部。七百四十四卷。就中五百九卷是道经。余二百三十五卷。是诸子书。又案。晋葛洪神仙传云。老教所有度世消灾之法。凡九百三十卷。符书等七十卷。总一千卷。又案。宋太始七年。道士陆修静答明帝云。道家经书。并药方咒符图等。总一千二百二十八卷云。一千九十卷已行于世。一百三十八卷犹隐在天宫。案今玄都经目录云。依宋人陆修静所上目。今乃言有六千三百六十三卷云。二千四十卷见有其本。四千三百二十三卷并未见本。以此详捡事迹可知。诡妄之由曝之图史。若据萧温等议。止有道德二篇。如取汉帝挍量。便应七百余卷。约葛洪神仙之说。仅有一千。准修静所上目中。过前九十。又捡玄都经录。转复弥多。既其先后不同。足知虚妄明矣。增加卷轴添足篇章。依傍佛经改头换尾。或道名山自出。时唱仙洞飞来。何乃黄领独知英贤不睹。请问当今道士。推勘后出之经。为是老子别陈。为是天尊更说。纵其说也应有时方。为是何代何邦何年何月。如其有据容可流行。若是妄言理须焚剪。当今明朝驭宇承蔽百王。圣上临轩应期千载。方欲广敷五教。杜绝妖妄之书。重述九畴。弘扬要道之训。岂敢以麟麇刺上鹿马讥朝。但以无识黄巾混其真伪。管见道士不别是非。所以借况秦人譬之鲁俗。若乾坤之象龙马。岂天地则可腾骧。理固不然。如何见责。
　　威等委细推捡。以十一月十五日具状奏闻。
　　帝因亲降问曰。朕本系老聃。东周隐德。末叶承嗣。起自陇西。阐大道为道元。随迎不测。谈上德为德母。视听莫知。苞四象以运行。括二仪而亭育。既无得而称矣。信日用而不知。朕所以尊乎祖风。高出一乘之上。敦乎本化。超逾百氏之先。何为诡刺师资。妄陈先后。无言即死。有说即生。法师对曰。琳闻师经对文侯云。尧舜之君唯恐无言。桀纣之君唯恐有言。又东方朔答武帝云。臣生亦言死亦言。琳今属尧舜之君。何得无言者哉。琳闻。拓拔达阇唐言李氏。陛下之李。斯即其苗。非柱下陇西之流也。谨案。老聃之李。牧母所生。若据陇西。乃皆仆裔。何者炖煌宝录云。桓王三十九年。幸闲预庭与群臣经夜论古今。王曰。老聃父为何如人也。天水大守橐绥对曰。老聃父姓韩。名虔。字元卑。癃跛下践。胎即无耳。一目不明。孤单乞贷。年七十二无妻。遂与邻人益寿氏宅上老婢字曰精敷。野合怀胎而生老子。又王俭百家谱云。李姓者。始祖皋繇之后。为舜理官。因遂氏焉。乃称李姓。李氏之兴起于聃也。以李树下生乃称李姓。至汉成帝时。有李隐抗烈毁上被诛。徙其族于张掖。在路暴死。其奴隶等将其印绶冒凉得仕。所谓陇西之李自此兴焉。又老子云。吾不敢为天下先。故述五千之训。又言。不与物竞。处众人之所恶。既处物不竞。又不为先。恕己推人。守雌保弱。老子西升经又云。乾竺有古皇先生者。是吾师也。绵绵常存吾今逝矣。又符子云。老氏之师号释迦文。尹喜内传云。老子曰。王欲出家。吾师号佛。觉一切人也。今受天帝请食。还当为王及群臣等一时受戒。窃以拓拔元魏。北代神君达阇达系阴山。贵种经云。以金易鍮石。以绢易缕褐。如舍宝女与婢交通。
　　陛下即其人也。弃北代而认陇西。陛下即其事也。又老生姬季之末。释诞隆周之初。世隔一十余王。年经二百余祀。此即师资验矣。先后显然。勘卷分明。在文指的。伏惟陛下。好生恶杀赖及虫鱼。拯溺救焚化沾荇苇。等三皇之世。教而不诛。同五帝之时。师而不阵。
　　陛下若奋赫斯之怒。则百万不足悏情。陛下若敛秋霜之威。则一言容有可录。轻忤御览营魄飞扬。尘黩威严心魂失守。帝时大怒竖目。又问法师曰。朕闻。周之宗盟异姓为后。尊祖重亲寔由先古。何为追逐其短禽鼠两端。广引形似之言。备陈不逊之喻。擢发数罪比此犹轻。尽竹书愆方斯未拟。爬毁朕之祖祢。谤黩朕之先人。如此要君理有不恕。法师对曰。琳闻。文王大圣。周公大贤。追远慎终。昊天靡答。孝悌之至。通于神明。虽有宗周。义不争长。何者。皇天无亲。唯德是辅。古人党理。而不党亲。不自我先。不自我后。不以疏而不赏。赏彼有功。不以亲而不诛。诛其有。过伏惟。
　　陛下。道含弘而光大。恩被八埏。德普覆而平均。网开三面。纳忠言若弗及。悬五听以干干。从善谏其如流坐。九重而翼翼。
　　陛下今纵雷霆之怒。琳甘纷骨灰躯。傥垂雨露之恩。庶全骸骨。自后辩对。传有二百余条。询访莫知。阙而不录。至二十日又降。
　　敕云。汝所著辩正论信毁交报篇言。念观音者临刀不伤。既有斯灵。朕今赦汝七日之内。尔其念哉。俟及刑科能无断不。法师既羁缧绁复迫刑期。冰炭交怀控告无所。至第六日夜。盘桓怅快徙倚沉吟。步朗月以惘然。慨浮生之如寄。不觉潜涕。因言志云。草命如悬露。轻生类转蓬。所嗟明夜月。难与古人同。法师因挥涕昌言。仰天而叹曰。昔邹衍拘齐狱。燕丹质秦邦。尚感夏景零霜乌头变白。岂可独于琳也。偏无征应者哉。言讫俄有神人身长丈余。素服衣冠逾垣戾止。而谓法师曰。既能亡形殉道。再纽颓网。冥卫寔繁。幸无劳虑。语讫而失。法师因乃恭虔五体默念三尊。遂得思逸胸怀释然无惧。至七日旦。
　　敕遣刘德威等问法师曰。今赦期已满当届临刑。比念观音有何灵应。法师对曰。自隋季扰攘四海沸腾。疫毒流行干戈竞起。与师相。伐各擅兵威。臣佞君荒不为政化。遏绝王路固执一隅。我皇兴吊伐之心。统天立极。赦戮刑于都市。斯即观音。拯横死于帝庭宁殊势至。论功比德。上圣道齐。琳于七日已来。唯念。
　　陛下。威等重问法师曰。前奉。
　　敕旨。令师诵念观音。因何不念。乃云唯念。
　　陛下。法师对曰。琳闻。观音圣鉴垂形六道。上天下地皆为师范。然我皇文思聪明光宅海内。九夷奉职八表刑清。君圣臣贤不为枉滥。今。
　　陛下子育群品。如经即是观音。既其灵应相符。所以唯念。
　　陛下。但琳所著辩正。爰与书史符同。一句参差甘从斧钺。
　　陛下若顺忠顺正。琳则不损一毛。
　　陛下若刑滥无辜。琳有伏尸之痛。威等录状奏。
　　帝。帝悦。因召法师而问曰。朕比览师文。佥隳老教。发言佛理。感叹良哉。而释劣道优。朕今未晓。佛大道小。非不昧斯。宜悉尔心较言优劣。伫闻嘉唱沃朕烦怀。法师面奏曰。伏承。
　　圣旨宏博名义弘深。戴天不测其高方斯未拟。履地莫知其厚匹此非俦。伏惟。
　　陛下。巨细不疑示回天眷。等齐桓礼鄙人之术。同燕昭师郭隗之才。敢不罄。言陈其淑忒。琳闻。妙觉常身本无色像。为众生故迹有形仪。感等洪钟随撞击之大小。应同明镜。逐庶物以妍嗤。然由道冠二篇理逾百氏。典谟在目可略言焉。故后汉太傅张衍谓南岳道士褐善信曰。夫西域教者。法王说也。济于六道普润含灵。卿可弃妄归真。励心遵学。若不奉敬。可谓虚度百年。无功而逝。卿若慢而不敬。亦可专心黄老。黄老者虽无法王之量。亦是前世圣人撰集。虽同诸子言行甚奥。托性无为道德之府也。昔孝景皇帝常修行不惓。道学从此兴焉。处百家之长。得拟佛经为次。至于茅成子列子庄子惠子等。并皆悉学自然逍遥尘外。亦是黄老之次。卿可慕焉。又吴尚书令阚泽。对吴主孙权曰。臣审知佛是无上法王。众圣所归。教加一切哀含万类。深同巨海不简细流。明并日月不嫌星烛。会触即化遇物斯乘。天上人中自在尊贵。纵使天有普覆之功。地有普载之力。皆是诸佛建立使之然也。臣又窃寻。鲁孔丘者。英才挺秀圣德不群。世号素王制作经典。训奖周末教加季叶。师儒之风泽润今古。亦有逸民。如许成子广成子原阳子涓子惠子庄子等。百家子书皆修仙自玩放畅山谷。纵太其心学归淡泊。事乖人伦长幼之节。亦非安世化人之风。是以古人将为陷滞。盖此之谓欤。至汉景帝时。考诸百家。以黄子老子义体宏深内外明达。故改子为经。始立道学。
　　敕训朝野令讽诵焉。若将孔老二家比方佛法。远则远矣。所以然者。孔老设教。法天制用。不敢违天。诸佛设教。天法奉行。不敢违佛。以此言之。实非比对明矣。吴主善之。因谓阚泽曰。卿博学精通览无不悉。宜加太子太傅。领侍中尚书令如故。又梁武帝会三教诗曰。小年学周孔。弱冠穷六经。中复观道书。有名与无名。晚年开释卷。犹日映众星。又案。宋光禄大夫颜之推云。佛家三世之事。信而有征。万行归空千门入善。岂徒九经百氏之博哉。明非尧舜周孔老庄所及也。又牟子论曰。尧舜周孔老氏之化。比之于佛。犹白鹿之与麒麟。又后周王袖庭诰曰。道家之义则隳支体黜聪明。弃义绝仁离形去智。此域中之教也。释氏之教。见苦断集。证灭修道。明因辩果。革凡成圣。斯为教之极也。又今秘书监虞世南帝王略论亦言。老子之义。谷神不死玄牝长存。久视长生乘龙驾鹤。此区中之教也。夫释氏之法。空有不滞人我兼忘。超出生死归于寂灭。此象外之谈也。且夫优劣之迹训诰如然而大小之来在乎。
　　陛下。何者诏未出前。佛大道小。诏出已后。道大佛小。大小优劣此之谓欤。伏惟。
　　陛下。至德通神。布云雨于缁侣。道邻极圣。垂日月于玄门。亲降德音问于庸菲。但琳钦承顾问。敢述旧章。尘黩威严弥深战越。帝览法师对异而释放焉。时宪司执奏曰。法不可废国有常刑。诸指斥乘舆者。罪当大辟。
　　帝曰。法琳虽毁朕宗祖。非无典据。特可赦其极犯。徙在益部为僧。法师见放意不自得。因作悼屈原篇。用申厥志。其词曰。何天道之幽昧兮。乖张列宿。使忠正之屈原兮。而见放逐。谗佞从旨兮。位显名彰。直言不讳兮。遂焉逢殃。和璞捐于山泽兮。燕石为珍。西施嬮而不幸兮。嫫母见亲。抚心思念屈原兮。博达广识。君王不察其贞正兮。斥逐去国。纳谗谄之詃惑兮。自昏厥德。燕苏弃于荒野兮。蘩[卄/皤]见殖。鸋[(冰-水+夬)*鳥]鸣啸于君林兮。鹓鸾戢翼。豺狼当路而从横兮。麟麇伏匿。凤鸟尚知怀德兮。见覆巢而高翔。麒麟犹忻有道兮。瞩不仁而腾骧。忠谏之不入兮。箕子佯狂。杜伯之谅直兮。遭尤逢殃。比干正而剖心兮。伍子胥贞而抉眼痛。清白之屈原兮。沈汩罗而不返。时京邑僧侣有流言于法师曰不能静思澄神。求出要道。而浪制破邪辩正。忤扰天庭。致使主上嗔嫌释教翻覆。汝若所陈必当宁容徙汝剑南。若于佛法有功。何乃陵迟若是。法师闻之谓三五友人曰。琳闻。主忧臣辱。主辱臣亡。弈谓僧是秃丁佛为胡鬼。斯言可忍孰不可容。于时大德如云名僧若雨。纵引四含八藏。措笔无由。徒解九部三乘。置言何地。琳遂不量疏簿。誓纽颓纲。因乃捃摭典坟搜扬子集。晓其未喻挫彼邪言。遂使佞傅无辞李刘缄默。信知寸有所大。尺有不长。用珠弹鸮未若泥梗。
　　敕纵迁琳益部。宁成伐罪。于琳佛法今且晏然。此岂谓为翻覆。昔屈原被谗放逐原。岂不为忠。卞氏献璧加刑。谁言是瑕。此亦时君用与不用也。屈原虽经放逐。离骚盛行。卞氏纵复加刑。连城尚宝。但清水圆米行处岂无所恨。世人莫知我也。言讫泣数行下。因为诗曰。仆秉屈原操。不探渔父篇。问言蓬转者。答为直如弦时掩泣吞声哽咽而言曰。琳也不遇今被南迁。幸希诸德。寄目传书。时访生死。时道俗送饯。填咽郊畿。敬若明神。步辇徐逝。法师辞诀友人。又为诗曰。非意延非罪。离友复离亲。山川万里隔。方劳七尺身。游魂长去楚。分念独留秦。自匪相知者。谁怜死别人。夏六月丁卯行至百牢关菩提寺。因苦痢疾遂致不救。临终而叹曰。大丈夫泡幻之躯。信为无用。观斯恶露。深可厌哉。本期殉道以立身。不获从志。泣麟伤凤。能无悲心。言讫而卒。即贞观十四年秋七月二十三日也。春秋六十有九。道俗摧恸如丧所亲。因葬于东山之巅。高树白塔。行侣来往莫不伤嗟。人物周旋知便下泪。但法师艺业优赡坟素必该。世号词林时称学海。或复风前月下之咏。春兰秋菊之篇。体物缘情并多丽落。前秘书监虞世南者。名超振古道迈当今。乃集法师之文。为之叙引云尔。
　　若夫神妙无方。非筹算能测。至理凝邈。岂绳准可知寔乃常道无言。有涯斯绝安可凭诸天纵窥其杳冥者乎。至如五门五度之源。半字一乘之教。九流百氏之目。三洞七捡之文。曷可以经纬阐其图。讵可以心力到其境者。英猷茂实代有其人焉。法师少学三论名闻朝野。长该众典声振殊俗。威仪肃穆介节淹通。留连清翰发摘微隐。比地方春。藏用显仁之量。如愚若讷。外闇内明之功。固能智同测海道亚弥天。岂止操类山涛神侔庾亮而已。尔其文情。乃典而不野。丽而有则。犹八音之并奏。等五色以相宣。道行则纳正见于三空。拯群生于八苦。既学博而心下。亦守卑而调高。寔释种之梁栋。善人之羽仪者矣。加以赈乏扶危先人后己。重风光之拂照林牖。爱山水之。负带烟霞。愿力是融晦迹肥遁。以隋开皇之末隐。于青溪山之鬼谷洞焉。迥构岩崖。则弊亏日月。空飞户牖。则吐纳风云。其间采五芝而偃仰。游八禅而寝息。饵松术于溪涧披薜荔于山阿。皆合掌归依。摩顶问道。经行恬静十有余年。然而叠嶂危岑长松巨壑野老之所桓盘。古贤之所游践。莫不身至目睹。攀穴指归。仍撰青溪山记一卷。见行于世故此阙书。太史令傅弈。学业庸浅识虑非长。乃穿凿短篇凭陵正觉。将欲震兹布鼓窃比雷门。中庸之人颇成阻惑。法师愍彼后昆。又撰破邪论一卷。虽知虞卫同奏表异者九成。鴑骥并驰见奇者千里。终须朱紫各色清浊分流。诃以凡测圣之亹责以俗校真之咎。引文证理。非道则儒。曲致深情。指的周密。莫不辙乱旗靡瓦解冰销。入室有操矛之图。崩角无容头之地。于是传写不穷流布长世。若披云而见日。同迷踪而得道乎。法师著述之性。速而且理。凡厥勒成多所遗失。今散采所得。诗赋碑志。赞颂箴诫。记传启论。及三教系谱。释老宗源等。合成三十卷。法师与仆。情敦淡水。义等金兰。虽服制异宜。而风期是笃。辄以虅绠联彼圭璋。编为次第具如别目。并悉文遒旨婉。桂馥兰葩。盛传缁素。流乎视听矣。释彦琮赞曰易称。大极生两仪。两仪生四象。老子述无名天地始。有名万物母。序道序德。谈孝谈忠。斯亦方内之至言。域中之大训也。讵闻视听之外四德常身。形器之先一如凝湛。肇欲施安品物托像迦维。利见阎浮龙飞道树。于是净五眼朗三明。具六通圆万德。耀神光于此界。放毫相于他方。动大地以警迷徒。震雷音而骇群品。始垂云于鹿野。荫彼小根。终洒润于鹤林。沾兹大叶。其间则三邪服道。捐火具于禅河。十异归心。沐清流于福地。自尔微言既绝佛曰潜辉。大义将乖邪风竞扇。则有提婆童寿缉彼颓纲。龙树马鸣维其绝纽。逮乎金人感梦秦蔡西游。玉马东旋腾兰降趾。则有九仙左道蚁聚于京畿。五岳邪徒鸱张于帝阙。竞夸蚊翼各恃萤光。欲方驾大鹏比晖龙烛。胜上靡施于三略。已荐苞茅兰公未逞于六韬。向风衔璧。故得空悬五云之盖。庭氛七宝之化。韬映日宫扬辉绮殿。于时捐巾褐者其数若林。遵解脱者如风偃草。此则释门大敞佛日方兴。牧野倒戈讵堪为比。自后名僧间出髦彦抵生代有其人。群诸史牒。则有道融牟最。提智剑以横行。始上显公。拥法蠡而直进。挫姜斌于魏阙。扑陆静于齐朝。资神武于一时。流荣闻于千载。粤我巨唐之有天下也。跨三皇而越五帝。母尧舜而子成康。光宅八埏君临万国。阐玉鼓法蠡之训。扬佛日金镜之光。荡荡巍巍斯之谓矣。时有傅刘作鲠妄构邪言。唱和既同互为唇齿。而法师幼怀高量志殄群凶。所以搜括典谟约文甲理。并悬诸日月缁素皎然。卷氛祲于四生。舒慧照于三界。遂使朱蓝各色邪正区分。盛藻嘉声传乎口实。余既侧闻余论思记德音。先乏史才徒知励朽。至若诗赋启颂之作。章表碑诔之科。重席剧谈花文艳藻者。则详诸别简。非此所云。若股肱佛圣之篇。墙堑法王之记。对扬天命光显大猷者。则载彼见闻存乎实录。庶使前芳弗坠后进思齐。补僧史此缺遗。记盛德之请问者矣。

　　唐护法沙门法琳别传卷下


