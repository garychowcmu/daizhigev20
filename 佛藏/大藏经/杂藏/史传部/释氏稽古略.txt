  释氏稽古略
　　元 觉岸编




　　释氏稽古略序

　　吴兴有大比丘。曰宝洲岸公。博学通古今。尝考释氏事实上下数千载。年经而国纬著书一编。曰稽古手鉴。既又以为未备。复因其旧辑而广之为稽古略。至正十四年秋九月。太原刘尧辅为之持其书。请于余为序以冠其编首。因取而阅之。盖自有佛以来。凡名师大德之行业出处。以及塔庙之兴坏。僧侣之众寡。靡不具载。本之内典。参之诸史。旁及于传记。而间以事之著显者为之据。将以侈历代之际遇而寓劝戒于其间。岁月先后。考核精审无所遗阙。可谓瞻且详矣。然犹以略名之宝洲自谦也。窃尝怪夫佛之为教。自身毒万里。远至于中国。愈久益盛。根本深固而不可摇拔。其故何也。岂非扶植其教者代有其人与。若是编之所记。往往皆英伟魁杰之才。自重不屈。卓然有立。而使王公卿大夫向慕崇信奔走之不暇。则其扶植之功为何如。此师所以加之纂述表而出之之意也。传之言曰。道不同不相为谋。佛氏之书非余之所学。余特嘉其闻见之博用心与力之。勒道虽不同而不可以不序。呜呼观其书而见其教之盛。知彼之扶植为有人。则亦可以有感也夫。
　　中山李桓序
　　大明嘉靖癸丑岁姑洗月甲申日句曲天王寺后学沙门　昌腹　重刊
　　余尝略涉三教之书。道虽不同而理则一。松江南禅宝洲岸公。博通古今考传记。以释氏出处之迹。褒集成书。凡四帙。名曰稽古略。夫稽古二字始于唐虞。其来尚矣。予恭守是邦。得观宝洲以古史之说而名其书。备述佛祖西来之意。浩浩瀚瀚端有源委。呜呼自非慧性通彻深蕴佛之奥者。孰能若是哉。后之学者。苟能以宝洲之心为心。何患不到见性成佛之境耶。噫。
　　至正乙未孟夏吉旦洛阳崔　(思诚)谨题

　　稽古略序

　　先师古今和尚承祖席之遗。主海潮寺凡二十有四年。兴废举坠。宏畅宗风。四方来归依者踵趾相接。咸丰壬子。先师谢事退休。传之于清道。顾以根业浅薄。未能仰承付莂之重。复丁庚辛之难。寺毁于火。同治三年甲子。清道就旧址。结茅募缘。思为得尺得寸之计。辱海内檀越争先布舍。遂以次规复佛宇。增建禅堂。俾云游缁素得所栖息。清道不敢自诩其功能。实先师慈芘有以默相之也。复念寺众群集。晨夕焚修。不有经典。如灭烛夜行。曷窥宗旨。而浙中五山十刹诸道场。备蒙列　圣宠颁　龙藏。悉付劫灰无一存者。光绪辛巳。锐意北行上书。政府达之　宸听。得旨颁赐龙藏全部。仪卫副焉。敬谨捧归建阁尊藏。以为山门之宝。时清道世腊已七十矣。朽钝如昔。因退居别院。以承先师之遗意。重念先圣真言密谛。实儒者之经传。景德传镫高僧圣僧列传。佛祖通载诸书实。儒者之史鉴。名贤语录笺疏。实儒者之子与集。禅宗渐顿即儒者之体用。四十二章经与中庸之澈上澈下同其功用。苟不潜心搜索。何以超入上乘。元至正初。觉岸禅师撰释氏稽古略四卷。实竺典之叵编。吾人之宝筏。箸录于四库全书。而世少传本。末学后世无从窥测。法徒宝藏此书。后附明僧大闻续略三卷。惜多损剥。复假钱塘丁氏八千卷楼藏本。斠勘精审。循翻雕古书之例。不更写样。以原书重付手民。敬列　钦定提要。辨之简端。所以广布　皇仁昭示来学。不学如清道者。藉得附名编末。实深幸焉。
　　光绪十二年太岁在丙戌四月八日衲清道谨识

　　国朝图(本五运纪)

　　

　　释迦文佛宗派祖师授受图略(本正宗记)

　　　　　　　　　　　　　　　　　　　　　　　　　　　　┌───────┐
　　　┌─优罗陀───┐　┌─净饭王──┐┌─释迦文佛─┘┌─摩诃男　　│
　　　└──────┐│　│　　　　　　││　　　　　　┌┤　　　　　　│
　　　┌─懿师摩──┘│　│　　　　　　└┤　　　　　　│└─阿那律　　│
　　　└──────┐│　│　斛饭王──┐└─难陀尊者　│　　　　　　　│
　　　　○大善生王─┘│　│　　　　　　└───────┘　　　　　　　│
　　　┌───────┘┌┤　　　　　　　　　　　　　　　　　　　　　　│
　　　└─瞿罗───┐　││　　　　　　┌───────┐┌─跋提尊者　│
　　　┌──────┘　││　甘露饭王─┘┌─调达　　　││　　　　　　│
　　　└─尼浮罗──┐　││　　　　　　┌┤　　　　　　└┤　提沙尊者　│
　　　┌──────┘　││　　　　　　││　　　　　　　│　　　　　　│
　　　└─师子颊────┘└─白饭王──┘└─阿难尊者　　└─甘露味女　│
　　┌─────────────────────────────────┘
　　└　一祖摩诃迦叶尊者　　　　　　二祖阿难尊者　　　　　　　三祖商那和修尊者　　　　　　四祖优波鞠多尊者
　　　　五祖提多迦尊者　　　　　　　六祖弥遮迦尊者　　　　　　七祖婆须密尊者　　　　　　　八祖佛陀难提尊者
　　　　九祖伏驮蜜多尊者　　　　　　十祖胁尊者　　　　　 十一祖富那夜奢尊者　　　　　十二祖马鸣大士
　　　　十三祖迦毗罗大士　　　　　　(台宗初祖)十四祖龙树大士　十五祖迦那提婆大士　　　　　十六祖罗睺罗多大士
　　　　十七祖僧迦难提大士　　　　　十八祖伽耶含多大士　　十九祖鸠摩罗多大士　　　　　二十祖阇夜多大士
　　　　二十一祖婆修盘头大士　　　　二十二祖摩那罗大士　　　　二十三祖鹤勒那大士　　　　　二十四祖师子尊者
　　　　二十五祖婆舍斯多尊者　　　　二十六祖不如蜜多尊者　　　二十七祖般若多罗尊者　　　　二十八祖菩提达磨尊者
　　　　二十九祖(东土二祖)慧可尊者　三十祖(东土三祖)僧粲尊者　三十一祖(东土四祖)道信尊者　三十二祖(东土五祖)弘忍尊者
　　　　三十三祖(东土六祖)慧能尊者────────────────────────────────────────┐
　　　┌─────────────────────────────────────────────────────┘
　　　│　　　　　　┌───────────┐
　　　│┌─南岳让─┘┌────龙潭信─┐　└─────马祖一─┐　　┌────赵州谂　　　　　┌────大沩忠─┐
　　　└┤　　　　　　│　　┌─────┘　　　　┌──────┘　　│　　　　　　　　　　　　│　　┌─────┘
　　　　└─青原思─┐│　　└─德山鉴─┐　　　　│┌─南泉愿────┘┌───汾阳昭─┐　　　│　　└─普庵肃
　　　　┌─────┘│　　┌─────┘　　　　└┤　　　　　　　　　│　┌─────┘　　　│
　　　　└─石头迁─┐│　　└─雪峰存 ─┐　　└─百丈海─┐　　　│　└─石霜圆─┐　　　│┌───应庵华─┐
　　　┌──────┘│┌──────────┘┌───────┘　　　│　┌─────┘　　　││　┌─────┘
　　　│┌─天皇悟──┘│┌─○云门偃─┐　　　│┌──黄蘖运 ─┐│　└─杨岐会─┐　　　││　└─密庵杰─┐
　　　└┤　　　　　　　││┌─────┘　　　└┤　　　　　　　　　││　┌─────┘　　　││　┌─────┘
　　　　└─药山俨─┐　││└─巴陵鉴─┐　　　　└─○大沩祐─┐　　││　└─白云端─┐　　　││　└─灵隐岳
　　┌───────┘　└┤┌─────┘　　　　　┌─────┘　　││┌──────┘　　　││
　　│┌──船子诚─┐　　│└─双泉宽　　　　　　　└─仰山寂─┐　　│││┌─五祖演───┐　││　┌─天童全
　　││┌─────┘　　│　　　　　　　　　　　　┌─────┘　　││└┤　　　　　　　│　││　│
　　││└─夹山会─┐　　└──玄沙备─┐　　　　　└─南塔涌　　　　││　└─琅玡觉 │　││　│　育王光
　　└┤┌─────┘　　　┌─────┘　　　　┌─────────┘│┌────────┘　││　│
　　　│└─上蓝超　　　　　└─罗汉琛─┐　　　　└─○临济玄─┐　　　││┌─佛眼远─────┘│　│　东林颜
　　　│　　　　　　　　　┌──────┘　　　　　┌─────┘　　　│││　　　　　　　　　　│　│
　　　└──云岩晟─┐　　└─○法眼益─┐　　　　　└─兴化奖─┐　　　│└┤　佛果勤─┐　　　　│┌┤　大禅明
　　　┌──────┘　　┌──────┘　　　　　┌─────┘　　　│　│　　　　　│　　　　│││
　　　└─○洞山价─┐　　│┌─天台韶─┐　　　　　└─南院颙─┐　　　│　└─佛鉴勤　│　　　　│││　有○者
　　　　┌─────┘　　└┤　　　　　│　　　　　┌─────┘　　　│┌──────┘　　　　│││
　　　　└─曹山寂─┐　　　└─永明潜　│　　　　　└─风穴沼─┐　　　││┌─虎丘隆──────┘││　禅分五
　　　　┌─────┘　　　┌─────┘　　　　　┌─────┘　　　│└┤　　　　　　　　　　　││
　　　　└─鹿门真　　　　　└─永明寿　　　　　　　└─首山念─────┘　└─大慧杲───────┘└─宗之始

　　释氏稽古略

　　　　乌程职里宝相比丘释　觉岸　宝洲(编集再治)

　　三皇


　　太昊庖牺氏

　　风姓。以木德王。都宛丘(今汴梁路陈州郡名淮阳。禹贡豫州之域)。上古之人捕逐禽兽。食肉衣皮难以致之。太昊教民作网罟。以佃以渔豢养六畜。且以牺牲享神祇故。曰庖牺氏。后世曰伏牺氏。始画八卦造书契。由是文籍生焉。以龙纪官。在位一百一十六年。易曰。伏牺刳木为舟。剡木为楫。琴操曰。伏牺作琴修身理性。反其天真也。通历曰。伏牺作二十五弦之瑟。以制婚姻之礼。图经曰。庖牺生陕西巩昌路秦州成纪县。母曰华胥。禹贡雍州之域也。晋宁路河中府霍州有伏牛台。伏牺伏牛乘马之所。女娲墓在焉(冀州之域)淮西庐州有女娲古庙。
　　女娲氏　共工氏　大庭氏　柏皇氏　中皇氏　栗陆氏　骊连氏　赫胥氏　尊卢氏　混沌氏　昊英氏　朱襄氏　葛天氏　阴康氏　无怀氏
　　宋哲宗元祐五年二月。诸葛深绍运图曰。已上十五氏。合一万七千七百八十七年。
　　社稷神　风俗通曰。共工氏之子曰修。好远游。舟车所至。足迹所达。靡不穷览。故祀以为社神。左传曰。共工氏有子曰勾龙氏。平水土故祀以社。礼记曰。共工氏之霸九州也。其子曰后土。能平九州。故祀以为社。又厉山氏之有天下也。其子柱能植五谷。故祀以为稷。蔡邕独断曰。周弃播殖百谷。以稷为百谷之长。因以稷名。其神弃周后稷也。

　　炎帝神农氏

　　姜姓。继伏牺氏。王火德。都鲁。今东平路禹贡兖州之域。时人茹草饮水。食木实肉禽兽。多疾病。炎帝求可食之物。教以火食。时天雨粟。乃教民播种五谷。作陶治斤斧耒耜锄耨。以垦草莽。而五谷兴故曰神农氏。又尝百草。一日遇七十毒。以一人不足为养。日中为市乃通有无。以火纪官。在位一百二十年。桓谭新论曰。神农氏削桐为琴。绳丝为弦。以通神明之德。广雅曰。神农氏琴长三尺六寸。上有五弦。曰宫商角徵羽。周文王增二弦。曰少宫少商也。
　　帝承　帝临　帝明　帝宣　帝厘　帝哀　帝榆　帝冈　已上八帝皆神农氏。合五百一十年。末年诸侯相伐。归之黄帝。

　　黄帝有熊氏

　　公孙姓。轩辕名。有熊国君少典之子。神农氏为天子。诸侯相侵伐。神农氏弗能征。诸侯侵陵。最强暴者惟蚩尤。轩辕修德治兵。与炎帝氏战而胜之。擒蚩尤于涿鹿杀之(今大都路涿州郡名范阳豫域)。于是诸侯咸归轩辕。推轩辕代神农氏为天子。黄帝元年丁亥始立制度。天下不顺者从而征之。其土地东至于海。西至于崆峒(今甘肃省肃州路雍州域)。南至于海。北逐獯鬻。邑于涿鹿之阿。迁徙无常。以兵师为营卫。以云纪官。有土德之瑞。举风后力牧犬山稽常先大鸿得六相。而天地治神明至。帝受河图。见日月星辰之象。于是始有星官之书。命大挠探五行之情。占斗纲所建。于是始作甲子。命容成造历。命隶首作算数。命伶伦造律吕。命车区占星气。容成兼而总之。为文章以表贵贱。作舟车以济不通。画野分州得百里之国万区。八家为井。井一为邻。邻三为朋。朋三为里。里五为邑。邑十为都。都十为师。师十为州。设左右大监。监于万国。举封禅之礼。作咸池之乐远夷之国莫不入贡。黄帝二十五子。得姓者十四人。为十二姓。姬酉祁已縢箴任荀僖姞儇休。正妃二子一曰玄嚣二曰昌意。皆得为诸侯。黄帝崩。人以为仙去。帝在位一百一十年(史记)。皇甫谧曰。黄帝生陕西巩昌路秦州寿丘。冢在宁州桥山(雍州之域)。黄帝上升之地鼎湖(今淅东道处州路仙都山阳域)。蚩尤冢(今东平路阚乡)高七丈。民常十月祀之。有赤气出。如疋绛帛。民名为蚩尤旗。
　　易干凿度曰。昔燧人氏仰观斗极以定方名。庖牺因之而画八卦。黄帝受命。使大挠造甲子。容成次历数。五行九宫之说自此而兴。故说卦云。阳数九者。立天之道曰阴与阳阴。二阳一则天有三焉。立地之道曰柔与刚。柔二刚一则地亦有三焉。立人之道曰仁与义。义二仁一则人亦有三焉。三三合九。阴阳相包以成万物。
　　指南车　黄帝蚩尤战。蚩尤为大雾。军士皆迷。黄帝作指南车以示四方。遂擒蚩尤杀之　有熊国　今河南新郑是也(史记)。

　　五帝


　　少昊金天氏

　　巳姓。黄帝子。字青阳。王金德。都穷桑(今济宁路兖州曲阜)。有凤凰之瑞。因之以鸟纪官。在位八十四年。寿终一百岁。

　　颛顼高阳氏

　　昌意之子。黄帝孙也。以水德。都帝丘(今东昌路濮州兖域)。生八才子。谓之八凯。少昊氏之衰。人民杂糅。民渎于祀。祭享无度。帝平九黎之乱。神人不杂。无相侵渎。作历以孟春为元。故帝为历宗也。土地东至蟠木。西至流沙。南至交趾。北至幽陵(今燕京也)在位七十八年。海外经曰。东海中有山名曰度索。上有大桃树。屈蟠三千里。地里志曰。流沙在甘肃省甘州路。郡名张掖。

　　帝喾高辛氏

　　蟜极之子。黄帝曾孙也。王木德。都西毫(今河南府路偃师县也。古洛州像域)。帝生而神圣。自言其名。顺天之义。知民之急。仁而威。惠而信。取天地之财而节用之。抚教万民而利诲之。推日月而迎送之。明鬼神而敬事之。日月所照。风雨所至。莫不服从。生八才子谓之八元。在位七十年。寿终一百五岁。崩葬今大名路开州秋山(兖冀二州之域)。子挚(音至)立在位九年。而不善。禅于唐侯(尧也)。

　　帝尧陶唐氏

　　帝喾子。挚之弟也。挚立封尧为陶侯。改封唐故曰陶唐氏。伊祁姓也。尧既受挚禅。以火德。都平阳(今晋宁路冀州之域)。茅茨不剪。土阶三尺蓂荚生于庭蓂草也。一日生一荚。至十五日成十五荚。十六日落一荚。至三十日落而尽(月小连落二荚)。更生更落。帝自奉甚薄。赋役甚寡是时有大风猰(苦八反)貐(音俞)封豨(胡鬼反)修蛇。皆为民害。帝乃使羿缴大风于青丘之泽(东方泽名)杀猰貐。断修蛇于洞庭。擒封豨于桑林。民乃悦。洪水为灾。四岳举鲧(禹之父也)。治水九年弗成。帝之子丹朱不肖求贤德可以逊位者。群臣举舜。帝以二女妻舜。历试诸难。纳于大麓(今顺德路)。烈风雷雨不迷。使之摄位。又二十八年帝崩。尧在位通舜摄共九十八年。寿一百九十八岁。尧作乐曰大章。舜避尧之子丹朱于河南(今汴梁地)。天下朝觐讼狱者不归丹朱而归舜。舜乃即天子位(史记)　书尧典曰放勋。蔡氏沈曰。放勋者总言尧之德业也。

　　帝舜有虞氏

　　曰重华。称都君。黄帝八代孙。黄帝生昌意。昌意生颛顼。颛顼生穷蝉。穷蝉生康敬。康敬生句芒。句芒生蟜牛。蟜牛生瞽瞍。瞽瞍生舜。姚姓。舜母死。继母生象。父母及象。常欲杀舜。舜尽孝悌之道事父母。待其弟尤恭。耕于历山(河东)。渔于雷泽(兖州)。陶于河滨(今济阴定陶西南陶丘亭)。所居成聚。二年成邑。三年成都。二十以孝闻。年三十尧以二女妻之。将逊以位。舜举高阳氏高辛氏之子八凯八元。凯主后土。元布五教于四方。尧于是使舜摄位。帝鸿氏有不才子。号曰浑沌。欢兜也。少皞氏有不才子。号曰穷奇。共工氏颛顼氏有不才子。号曰梼杌。鲧也。缙云氏有不才子。号曰饕餮。三苗也。是谓四凶。仕于尧。尧未能去。舜皆投诸四裔。举禹以治水。舜摄尧位二十八年。尧崩舜即天子位。以土德王。都蒲阪(今晋宁路河中府也)。弹五弦琴歌南风。璇玑玉衡以齐七政。正历数闰余成岁。作乐曰九韶。苗民逆命。敷之德舞干羽于两阶七旬。有苗来格。子商均不肖。舜荐禹于天。使之代己位。在位五十年。南巡狩崩于苍梧之野(今广西道梧州路郡名苍梧荆州域)。寿一百一十岁。禹避舜之子商均于阳城。天下之人不归商均而归禹。禹遂即天子位。国号夏　舜欲造漆器。遇谏而止(又见唐太宗贞观十七年)。
　　瑞诞　大星如虹下流。华渚女节感而生少皞(史记)。有星如虹感女枢而生颛帝(书疏)。舜母感大虹而生舜(帝王世纪)。
　　少皞之前。天下之号象其德。颛顼以来。天下之号因其名。若高阳高辛。皆所兴之地。
　　宋神宗元丰三年。秘书丞刘恕字道原著外纪曰。六经惟春秋及易彖象文言说封序卦杂卦仲尼所作。诗书仲尼所删定。皆不称三皇五帝三王。易下系曰。古者包牺氏之王天下也。包牺氏没神农氏作。神农氏没黄帝尧舜氏作。继世更王而无三五之数。或以包牺至舜为五帝。孔子未尝道。学者不可附会臆说也。管子称。明一者皇。察道者帝。通德者王。谋得兵胜者霸。孔颖达曰。管子书或是后人所录。非本书也。庄子列子皆寓言诞妄。秦汉学者宗其文辞论议。故竞称三皇五帝。而不知古无其人。仲尼未尝道也。梁武帝以伏牺神农燧人为三皇。黄帝少皞帝喾帝挚帝尧为五帝。舜非三王。亦非五帝。与三王为四代其指不通。历世纷纷莫知定论也。太史公曰。学者多称五帝尚矣。然尚书独载尧以来。而百家言黄帝。其文不雅驯。荐绅先生难言之。孔子所传。宰予问五帝德及帝系姓。儒者或不传。余尝西至崆峒。北过涿鹿。东渐于海。南浮江淮矣。至长老皆各往往称黄帝尧舜之处。风教固殊焉。总之不离古文者近是。索隐曰。古文即帝德帝系二书也近是。圣人之语子观春秋国语其发明五帝德帝系姓章矣。顾第弗深考。其所表见皆不虚。书缺有间矣。其轶乃时时见于他说。非好学深思心知其意。固难为浅见寡闻道也。余并论次择其言尤雅者。故著为本纪书首。

　　夏
　　·帝禹
　　·王启
　　·太康
　　·仲康
　　·王相
　　·少康
　　·王杼
　　·王槐
　　·王芒
　　·王泄
　　·不降
　　·王扃
　　·王仅
　　·王孔甲
　　·王皋
　　·王发
　　·履癸(桀也)


　　帝禹

　　姓姒氏。黄帝之孙。颛顼生鲧。鲧生禹。当尧之时洪水滔天。尧命鲧治水无功殛之死。舜摄位举禹续父业。劳身焦思。居外十三年。过家之门不入。陆行乘车。水行乘船。泥行乘橇(充苪反)。山行乘梮(拘玉反)。行相地所有以贡及山川之便利。于是水害皆息。九州攸同。四隩可居。尧于是锡禹玄圭。告其成功。舜即正位。使禹为司空。以宅百揆。天锡洪范九畴。彝伦攸叙。天与禹洛出书。神龟负文列于背。有数至于九。禹遂因而第之以成九类。舜之子商均不肖。舜荐禹于天使代己位。舜崩。天下之人不归商均而归禹。禹即天子位。国号夏。以金德都韩。今汴梁路钧州阳翟也。豫域仍有虞以建寅月为岁首。十寸为尺。色尚黑。牲用玄。以黑为徽号。作乐曰大夏。夏大也。言能大尧舜之德也。悬钟鼓磬铎鞀(音挑)而以待四方之士。曰教寡人以道者击鼓。谕以义者击钟。告以事者振铎。语以忧者击磬。有狱讼者摇鞀。初舜分天下为十二州。禹复为九州。收天下美铜铸为九鼎。以象九州。昔黄帝作车。少皞加牛。奚仲加马。禹命奚仲为车。正建旌旗斿旐。以别尊卑等级。古有醴酪。禹时仪狄作酒。禹饮而甘之。遂疏仪狄绝旨酒曰。后世必有以酒亡国者。禹任皋陶益以国政。禹娶涂山氏女生子启。禹南巡狩会诸侯于涂山。承唐虞之盛。执玉帛者万国。又致于会稽。防风氏后至。禹戮之。有典则以贻子孙。禹尝荐益于天。七年禹崩。在位九年。寿一百岁。益避位于箕山。天下之人不归益而归启。启乃即天子位　文命蔡沈曰。即禹贡所谓东渐西被朔南暨声教者是也。
　　神龟出洛。今河东山西道怀孟路孟州之孟津。周武王伐纣。师会盟津者是也。冀域涂山氏之国。今淮西安丰路临濠府会稽。今浙东道越州绍兴路也。并扬域禹崩于会稽橇。孟康云。形如箕行泥上。梮谓以铁为。如锥头长半寸。施之履下。上山不跌。

　　王启

　　禹之子。母涂山氏女。在位十年崩。

　　太康

　　启子荒逸畋猎洛水之表。十旬弗归。有穷后羿因民之困距之于河。厥弟五人作歌以怨之。尚书也。在位三十年。失国不得归。后羿立太康之弟仲康。

　　仲康

　　太康弟。羿立之。微弱义和湎淫。政出于羿。在位十四年。

　　王相

　　仲康子。为羿所逐失国居商丘。今河南府路归德府也。依同姓斟灌斟鄩氏。羿自立号有穷。后羿自锄迁于穷石。因夏氏代夏政。不修民事淫于原兽。弃贤不用。信用伯明氏之谗子寒浞。行媚于内。施赂于外。愚弄其民。复愚于羿。羿趋田家。众杀羿而烹之。以食其子。其子不忍食杀于穷门。羿在位八年。寒浞因羿室。不改有穷之号。生浇及豷。浞使浇杀斟灌氏及斟鄩氏灭夏王相。相后乃有仍国君之女方娠。逃自窦归于有仍生少康。浞处浇于过。处豷于戈。少康既长为仍牧正。浇求之。逃奔有虞为庖正。虞君妻以二姚。而邑诸纶有田一成(十里也)。有众一旅(五百人也)。布德收夏众。有夏遗臣曰靡自有鬲氏。收二国之余民以灭浞。而立少康。少康使其臣女艾灭浇于过。使其子季杼灭豷于戈。有穷遂亡。浞在位三十二年。史记司马贞索隐曰。左传魏庄子曰。帝相既被篡杀。中间经羿浞二氏。盖三数十年而此纪总不言之。直云帝相崩少康立。疏略之甚。相在位二十八年。

　　少康

　　帝相子灭浞还旧都复禹之迹。夏道复兴民安。在位二十一年。
　　越
　　少康封少子无余于会稽。号曰於越。自后二十世。周敬王时勾践称王。与吴王战败吴于[木*嶲]李(今淅西道嘉兴路秀州也。扬域)。复灭吴吴败越于夫椒(吴郡太湖中椒山也)。勾践用臣范蠡大夫种等谋计。周元王三年遂乃灭吴。越后为楚所并(图经)。
　　勾践世家　史记曰。夏后帝少康封庶子于会稽。以奉守禹之祀。文身断发。披草莱而邑焉。后二十余世至允常。允常之时与吴王阖庐战而想怨伐。允常卒子勾践立。是为越王。元年吴王阖庐闻允常死。方兴师伐越。越王勾践袭击吴师。吴师败于[木*嶲]李。射伤吴王阖庐(杜预曰。吴郡嘉兴县南有[木*嶲]李城)。阖庐且死。告其子夫差曰。必毋忘越。三年勾践闻吴王夫差日夜勒兵。且以报越。越欲先吴未发往伐之。范蠡谏曰不可。臣闻兵者凶器也。战者逆德也。争者事之末也。阴谋逆德好用凶器。试身于所末上帝禁之。行者不利。越王曰。吾已决之矣。遂兴师。吴王闻之悉发精兵击越。败之夫椒(杜预曰。夫椒在吴郡吴县太湖中椒山是也)。越王乃以余兵五千人保栖于会稽(杜预曰。上会稽山也)。吴王追而围之。越王谓范蠡曰。以不听子故至于此。为之奈何。蠡对曰。持满者与天(韦昭曰。与天法天也。天道盈而不溢)。定倾者与人(虞翻曰。人道尚谦卑以自牧)。节事者以地(韦昭曰。时不至不可强生。事不究不可强成)。卑辞厚礼以遗之不许而身与之市(韦昭曰。市利也。谓委管籥属国家以身随之)勾践曰诺。乃令大夫种行成于吴。膝行顿首曰。君王亡臣勾践使陪臣种敢告下执事。勾践请为臣妻为妾。吴王将许之。子胥言于吴王曰。天以越赐吴勿许也。种还以报勾践。勾践欲杀妻子燔宝器触战以死。种止勾践曰。夫吴太宰噽贪。可诱以利请行告之。于是勾践乃以美女宝器令种间献吴太宰噽。噽受乃见大夫种于吴王。种顿首言。曰愿大王赦勾践之罪。尽入其宝器。不幸不赦。勾践将尽杀其妻子燔其宝器。悉五千人触战必有当也。噽因说吴王曰。越以服为臣。若将赦之此国之利也。吴王将许之。子胥进谏曰。今不灭越后必悔之。勾践贤君。种蠡良臣。若反国将为乱。吴王弗听。卒赦越罢兵而归。勾践之困会稽也。喟然叹曰。吾终于此乎。种曰汤系夏台。文王囚羑里。晋重耳奔翟。齐小白奔莒。其卒王霸。由是观之。何遽不为福乎。吴既赦越。越王勾践反国。乃苦身焦思置胆于坐。坐卧则仰胆。饮食亦尝胆也。曰汝忘会稽之耻邪。身自耕作。夫人自织。食不如肉。衣不重裘。折节下贤人。厚遇宾客。振贫吊死。与百姓同其劳。欲使范蠡治国政。蠡对曰。兵甲之事。种不如蠡。镇抚国家亲院百姓。蠡不如种。于是举国政属大夫种。而使范蠡与大夫柘稽行成为质于吴。二岁而吴归蠡。勾践自会稽归七年。拊循其士民。士民欲用以报吴。大夫逢同谏曰。国新流亡。今乃复殷给缮饰备利吴必惧。惧则难必至。且鸷鸟之击也必匿其形。今夫吴兵加齐晋。怨深于楚越。名高天下。实害周室。德少而功多。必淫自矜。为越计莫若结齐亲楚附晋以厚吴。吴之志广必轻战是。我连其权三国伐之。越承其弊可克也。勾践曰善。居二年。吴王将伐齐。子胥谏曰。未可。臣闻勾践食不重味。与百姓同苦乐。此人不死必为国患。吴有越腹心之疾。齐与吴疥癣也。愿王释齐先越。吴王弗听。遂伐齐败之艾陵。虏齐高国以归让子胥。子胥曰。王毋喜。王怒。子胥欲自杀。王闻而止之。越大夫种曰。臣观吴王政骄矣。请试尝之贷粟以卜其事请贷。吴王欲与。子胥谏勿与。王遂与之。越乃私喜。子胥言曰。王不听谏。后三年吴其墟乎。太宰噽闻之乃数与子胥争越议。因谗子胥曰。伍员貌忠而实忍人。其父兄不顾。安能顾王。王前欲伐齐。员强谏已而有功用是反怨王。王不备伍员。员必为乱。与逢同共谋谗之王。王始不从。乃使子胥于齐。闻其托子于鲍氏。王乃大怒曰。伍员果欺寡人欲反。使人赐子胥属镂剑以自杀。子胥大笑曰。我令而父霸。我又立若。若初欲分吴国半予我。我不受已。今若反以谗诛我。嗟乎嗟乎一人固不能独立。报使者曰。必取吾眼置吴东门。以观越兵入也。于是吴任噽政居三年。勾践召范蠡曰。吴已杀子胥。导谀者众可乎。对曰未可。至明年春。吴王北会诸侯于潢池。吴国精兵从王。惟独老弱与太子留守。勾践复问范蠡。蠡曰可矣。乃发习流二千教士四万人君子六千人(韦昭曰。君子王所亲近有志行者。犹吴所谓资良齐所谓士也。虞翻曰。言君养之如子)诸御千人伐吴。吴师败遂杀吴太子。吴告急于王。王方会诸侯于潢池。惧天下闻之乃秘之。吴王已盟潢池。乃使人厚礼以请成越。越自度亦未能灭吴。乃与吴平。其后四年。越复伐吴。吴士民罢弊轻锐尽死于齐晋。而越大破吴。因而留围之三年。吴师败已。越遂复栖吴王于姑苏之山。吴王使公孙雄(虞翻曰吴大夫)肉袒膝行而前请成越王曰。孤臣夫差敢布腹心。异曰尝得罪于会稽。夫差不敢逆命。得与君王成以归。今君王举玉趾而诛孤臣。孤臣惟命是听意者亦欲如会稽之赦孤臣之罪乎。勾践不忍欲许之。范蠡曰。会稽之事天以越赐吴。吴不取。今天以吴赐越。越其可逆天乎。且夫君王蚤朝晏罢非为吴耶。谋之二十二年。一旦而弃之可乎。且夫天与弗取反受其咎。伐柯者其则不远。君忘会稽之厄乎。勾践曰。吾欲听子言。吾不忍其使者。范蠡乃鼓进兵曰。王已属政于执事(虞翻曰。执事蠡自谓也)。使者去。不者且得罪。吴使者泣而去。勾践怜之。乃使人谓吴王曰。吾置王甬东君百家(杜预曰。甬东会稽句章县东海中州也)。吴王谢曰。吾老矣不能事君王。遂自杀乃蔽其面曰。吾无面以见子胥也。越王乃葬吴王。而诛太宰噽。勾践已平吴。乃以兵北渡淮。与齐晋诸侯会于徐州。致贡于周。周元王使人赐勾践胙命为伯。当是时越兵横行于江淮东。诸侯毕贺号称霸王。范蠡遂去自齐。遗大夫种书曰。蜚鸟尽良弓藏。狡兔死走狗烹。越王为人长颈鸟喙可与共患难不可与共乐。子何不去。种见书称病不朝。人或谗种且作乱。越王乃赐种剑曰。子教寡人伐吴七术。寡人用其三而败吴。其四在子。子为我从先王试之。种遂自杀。勾践卒。子王鼫与立。又五世王无强伐楚。楚威王伐越。杀王无强就除(史记)。

　　王杼

　　少康子。在位十七年。

　　王槐

　　杼子。在位二十六年。

　　王芒

　　槐子。在位十八年。索隐曰。芒音亡。邹诞生。音荒放反。

　　王泄

　　芒子。六夷服从。始加爵命之制。在位十七年。

　　王不降

　　泄子。在位五十九年。

　　王扃

　　不降弟。在位二十二年。

　　王仅

　　扃子。在位二十年。

　　王孔甲

　　仅子。不务修德。诸侯多叛。在位三十二年。

　　王皋

　　孔甲子。在位十一年。

　　王发

　　皋子。在位十三年。

　　王履癸

　　发子。是为桀。自孔甲以来。诸侯多叛。桀暴戾无道。百姓患之。伐有施氏娶其女妹喜宠之。桀自恃天命。指日曰。日亡吾乃亡。关龙逢黄图陈谏桀杀之。汤使人哭之。桀怒囚汤于夏台。既而释之。汤修德。诸侯畏服。桀起九夷之师伐汤。九夷之师不至。伊尹佐汤伐桀于鸣条。今晋宁路解州。桀战不胜。奔于三朡之国。汤又从而伐之。放于南巢而死。在位五十一年。夏氏亡。
　　右夏十七主合四百三十二年。天下归商(史记注四百七十八年)。
　　按周礼自尧已前未有郡县。舜巡五岳始见州名。尚书禹贡已来方陈州号。春秋之时县大郡小。以郡属于县。汉高已来以县属郡。典诰所明九州禹迹百郡秦并是也。

　　商
　　·帝汤
　　·外丙
　　·仲壬
　　·太甲
　　·沃丁
　　·大庚
　　·小甲
　　·雍己
　　·太戊
　　·仲丁
　　·外壬
　　·河亶甲
　　·祖乙
　　·祖辛
　　·沃甲
　　·祖丁
　　·南庚
　　·阳甲
　　·盘庚
　　·小辛
　　·小乙
　　·武丁
　　·祖庚
　　·祖甲
　　·廪辛
　　·庚丁
　　·武乙
　　·太丁
　　·帝乙
　　·受辛(纣也)


　　帝汤

　　黄帝之后。初帝喾次妃简狄。见玄鸟堕卵。取而吞之生契(音薛)。契仕事唐虞为司徒。教民有功封于商。赐姓子氏。契生昭明。昭明生相土。相土生昌若。昌若生曹圉。曹圉生冥。冥生振。振生微。微生报丁。报丁生报乙。报乙生报丙。报丙生主壬。主壬生主癸。主癸生天乙。是为成汤。为夏方伯。葛伯不祀仇饷。汤始征之。是时伊尹耕于有辛之野。汤使人以币聘之。因说汤伐夏以救民之事。汤进伊尹于桀。桀不能用。伊尹复归汤。桀之贤臣费昌亦归于汤。汤出见张网四面。汤为解其三面。更其祝曰。欲左者左。欲右者右。欲高者高。欲下者下。不用命者入吾网。汉南诸侯闻之曰。汤德及禽兽。归之者四十余国。桀暴虐万姓。伊尹相汤伐桀。费昌为御战于鸣条(解州也)桀师败绩。汤放桀于南巢。诸侯大会。汤退就诸侯之位曰。天下惟有道者可以处之。可以治之。三让。诸侯皆推汤。于是即天子位。以水德都亳(今河南府路偃师县是也)。除桀之邪虐。以宽治民。民喜远近归之。改正朔。夏之前皆以建寅之月为正月。汤既革夏命。乃以建丑之月为正月。十二寸为尺。色尚白。牲用白。以白为徽号。服旱冠而缟衣。初置二相。以伊尹仲虺为之。作乐曰大濩。在位十三年崩。寿一百岁。太子太丁早卒。次子外丙立。

　　外丙

　　汤次子在位二年　古史考伊尹生于空桑。今汴梁路陈留有空桑故城是也。

　　仲壬

　　外丙弟在位四年。

　　太甲

　　汤太子太丁之子。既即位不明厥德。颠覆汤之典刑。伊尹放之桐宫(汤墓所也)。伊尹乃摄政当国以朝诸侯。太甲居桐三年。自怨自艾处仁迁义。伊尹乃以冕服奉太甲。复归于亳。太甲增加修德。诸侯咸归。保惠庶民。不敢侮鳏寡。号为太宗。在位三十三年。

　　沃丁

　　太甲子。在位二十九年。

　　太庚

　　沃丁弟。在位二十五年。

　　小甲

　　太庚子。在位三十六年。

　　雍己

　　小甲弟。商道寖衰。诸侯或不至。在位十四年。

　　太戊

　　雍己弟。以伊骘为相。亳有祥桑谷共生于朝一暮大拱大戊问于伊骘。骘曰。妖不胜德。君之政其有阙欤。太戊于是修先王之政。明养老之礼。早朝晏退。问疾吊丧。三日而祥枯死。三年远方重译。而至者七十六国。有贤臣巫咸臣扈等共辅佐之。商道复兴。号称中宗。在位七十五年。

　　仲丁

　　太戊子。亳都有河决之害迁于嚣。蓝夷为寇。仲丁征之。在位十二年　嚣音敖(山名)有仓曰敖仓。汴梁路郑州鸿沟在焉。

　　外壬

　　仲丁弟。在位五年。

　　河亶甲

　　外壬弟。嚣有河决。迁都于相。在位十年商复衰相(河东山西道彰德路也。古相州郡名。郡冀州之域大名路滑州内黄县有河亶甲所筑之城。大名充冀二州之域)。

　　祖乙

　　河亶甲之子。相州河决。迁都子耿。商道复兴。在位十九年　耿今晋宁路河中府古蒲州也冀域。

　　祖辛

　　祖乙子。在位十六年。

　　沃甲

　　祖辛弟。在位二十年。

　　祖丁

　　祖辛子。在位三十一年。

　　南庚

　　沃甲子。在位二十九年。

　　阳甲

　　南庚弟。自仲丁已来。子弟争立。九世乱。诸侯莫朝。商复衰。在位八年。

　　盘庚

　　阳甲弟。商道寖衰。又有河决之害。复迁于亳。臣民怨迁。盘庚作书告谕之。行汤之政。商道复兴。在位二十九年　改商曰殷。

　　小辛

　　盘庚弟。殷道又衰。在位二十二年。

　　小乙

　　小辛弟。自为太子时。备知民事艰难。在位二十一年。

　　武丁

　　小乙子。居丧三年不言。梦上帝赉以良弼。乃图其形求于天下。得傅说于版筑之间。命以为相。政事修举三年。蛮夷编发重译来朝者六国。自是章服多用翟羽。鬼方无道。武丁伐之。三年乃克。殷道复兴。号为高宗。在位五十九年。
　　鬼方。契(音乞)丹也。鲜卑(山名)之遗种。北狄之国号。居黄水之南黄龙江之北。在秦汉曰匈奴。在隋唐曰突厥(音)。汉书音义。夏曰獯鬻。商曰鬼方周曰玁狁。

　　祖庚

　　武丁子。在位十七年。

　　祖甲

　　祖庚弟。殷复衰在位十七年。

　　廪辛

　　祖甲子。在位六年。

　　庚丁

　　祖甲次子。在位二十三年。

　　武乙

　　庚丁子。时东夷寖盛。分迁海岱。在位五年。猎于河渭之间被震崩　迁都朝歌。今山西卫辉路冀域。

　　太丁

　　武乙子。在位十四年。时周公季伐戎羌克之。太丁命公季为牧师(官名)。即周祖王季也。

　　帝乙

　　太丁子。殷益衰。在位四十七年。帝乙之妾有子。长曰微子启。次曰中衍。季曰受德纣也。母为后。纣尚幼。帝乙及后欲立启为太子。太史据法争之曰。有妻之子不可立妾之子。乃立纣。

　　受德

　　纣也。帝乙之子。一名辛。都朝歌。汉曰殷都。即牧野之墟(今山西卫辉路冀州之域)纣伐有苏氏。获其女妲已嬖之。惟其言是从。比干谏之。纣怒剖比干。纣始为象箸。箕子叹曰。彼为象箸。必不盛以土簋。将为犀玉之杯。玉杯象箸必不羹菽藿衣短褐而舍于茅茨之下。则锦衣九重高台广室称此。以求天下不足矣。远方珍奇之物。舆马宫至之渐。自此而始。故吾畏其卒也。纣以周侯昌及九侯鄂侯为三公。九侯进女于纣。女以礼自闲。纣不喜杀之醢九侯鄂侯争之并杀鄂侯周侯闻之叹息崇侯虎因而谮昌于纣。纣乃囚昌于羑里(今彰德路冀州之域)。闳夭散宜生之徒患之乃求有莘氏之美女骊戎之文马有熊之尤驷及珍怪奇物因殷嬖臣费仲而献之。纣大说。乃赦昌授昌曰西伯。赐弓矢斧钺。使西伯得征伐。西伯行政善。诸侯来归之。昌受西伯之命凡九年卒。又二年昌之子发会诸侯盟津伐纣。纣战不胜。入登鹿台之上。衣珠玉自燔。在位三十四年。殷亡。
　　右商三十主合六百二十八年天下归周。

　　周

　　刘恕周外纪曰。文武其先祖后稷名弃。其母有邰(音台)氏女曰姜原。为帝喾元妃。出野见巨人迹。说而践之。而身动如孕者。居期而生子。以为不祥。弃之隘巷。马牛辟之不践。徙置林中。多人迁之。又弃于渠中水上。飞鸟以翼覆之。姜原以为神。遂收养长之。初因弃之故曰弃。好耕农相地之宜谷者稼穑焉。民皆法则之。帝尧闻之举为农师。天下得其利有功封于邰。号曰后稷。别姓姬氏。后稷卒不窟立。不窟卒子鞠立。鞠卒子公刘立。公刘虽在戎狄之间。复修后稷之业。百姓怀之。多从而保焉。周道之兴。实由此。始公刘卒子庆节立国于豳(今陔西路佛州)。庆节卒子皇仆立。皇仆卒子羌弗立。羌弗卒子毁隃(容朱切)立。毁隃卒子公非立。公非卒子高圉立。高圉卒子亚圉立。亚圉卒子公叔祖立。公叔祖卒子古公亶父立(大王也)。古公亶父复修后稷公刘之业。积德行义。国人戴之。獯鬻戎狄攻焉。古公遂去豳。渡漆水逾梁山。止于岐山之下(山在扶风。今陕西风翔府)。豳人举国扶老携弱。归古公于岐下(皇甫谥曰。邑于周地故始改国曰周)。古公有长子曰太伯。次曰虞仲。其妃大姜生少子曰季历。季历娶太任皆贤妇人。太任生子曰昌。昌生有圣瑞。太伯虞仲知古公欲立季历以传昌。乃亡如荆蛮。文身断发以让季历。古公卒子季历立。季历笃于仁义。诸侯顺之。王季卒子昌立(西伯)。　　·(西伯昌文王也)
　　·武王
　　·成王
　　·康王
　　·昭王
　　·穆王
　　·共王
　　·懿王
　　·孝王
　　·夷王
　　·厉王
　　·共和
　　·宣王
　　·幽王(携王)
　　·平王
　　·桓王
　　·庄王
　　·僖王
　　·惠王
　　·襄王
　　·顷王
　　·匡王
　　·定王
　　·简王
　　·灵王
　　·景王(悼王)
　　·敬王
　　·元王
　　·贞定王(凉生思王)
　　·考王
　　·威烈王
　　·安王
　　·烈王
　　·显王
·慎靓王　　·赧王


　　文王

　　姬姓昌名。受殷命为西伯。凡九年卒。寿九十七岁。高辛氏之后也。伯夷叔齐者孤竹君之子。让国不仕。闻西伯善养老归焉。太颠闲夭散宜生鬻子辛甲之徒皆归之。吕望年八十余钓渭水。西伯猎载之归。尊为太公。虞苪争田质于西伯。入境见耕者让畔行者让路。惭而还。以所争之田让而不取。汉南诸侯闻而归者四十余国。西伯卒子发嗣位。
　　孤竹君之国今辽西之地周封箕子于朝鲜者是也隶辽阳省古肃慎地。

　　武王

　　讳发。西伯昌之子。既嗣位。以太公望为师。以弟周公且为辅。召公奭毕公高皆左右东观(音贯)。兵至于盟(音孟)津(今怀孟路孟州)。诸侯不期而会者八百。皆曰纣可伐矣。武王曰未也。乃还师而归。居二年纣暴虐滋甚。杀王子比干囚箕子。纣之兄微子乃抱其乐器而奔(音奔)周。于是武王遍告诸侯曰。殷有重罪不可以不伐。乃东伐纣。十二月戊午师毕渡盟津。诸侯咸会陈师牧野(即纣之都今河东山西道卫辉路也)。纣发兵七十万人拒武王。众倒戈无战心而溃。纣乃登于鹿台之上。衣其珠玉。自燔于火而死。武王斩纣头。悬大白之旗。于时诸侯尊武王为天子。己卯武王元年殷初定。乃使其弟管叔鲜蔡叔度相纣之子武庚治殷。命召公奭释箕子之囚。毕公释百姓之囚。表商容之间。命南宫括散鹿台之财。发钜桥(今广平路)之粟。以拯贫弱氓隶。命闳夭封比干之墓(卫辉路庸城也)。命宗祝飨祠于军。乃罢兵西归。武王追思先圣。褒封神农之后于焦(今毫州)。黄帝之后于祝。帝尧之后于苏(隶幽州)。帝舜之后于陈。大禹之后于杞。封功臣谋士。师尚父为首于营丘曰齐。周公于曲阜曰鲁。召公于蓟曰北燕。毕公高于毕。弟叔鲜于管(郑州)叔度于蔡。叔振铎于曹。叔武于郕。叔处于霍。康叔封卫。聃季载皆少未封。制天下立七十一国。封兄弟之国十有五人。姬姓之国四十人。改正朔以建子月为正月。色尚青。服以冕。王木德。以居镐。武王问箕子。以天道作洪范(尚书篇名)。封箕子于朝鲜(今辽西地)。而不臣也。余各以次受封。武王将营居于洛邑。纵马于华山之阳。放牛于桃林之野(河南府路陕西)。偃干戈振兵释旅。王二年有疾。周公为坛告太王王季文王。请代武王之死。武王迁都于鄗。文王之庙在酆(并今陕西安西路也)。武王作乐曰大武。在位七年。寿九十三。初舜肇十二州以冀州南北广大分燕北地为幽州夏殷并幽为冀。周襄王二十八年。北燕伯朝晋称北燕。盖有南燕故也。尧之后其南燕乎。北燕姬姓召公之后也。南燕姞姓后稷妃家也。
　　诗　初殷纣命西伯昌典治南国。江汉汝旁之诸侯作邑于酆。西伯命岐邦周召之地。为周公旦召公奭之采地。至武王定天下。巡狩述职陈诵诸侯之诗。以观民风。得周召二公之德教尤纯。属之太师。分而国之。曰周南国风召南国风。周公作乐。用之乡人焉。用之邦国焉。
　　文王时诗三十六篇。
　　周南　十一篇。关睢葛覃卷耳樛木螽斯桃夭兔罝芣苜汉广汝坟麟之趾。
　　召南　十二篇。鹊巢采蘩草虫采苹行露羔羊殷其雷标有梅小星江有氾野有死麇驺虞。
　　小雅　八篇。鹿鸣四牡皇皇者华伐水天保采薇出车杈杜。
　　大雅　五篇。棫朴思齐皇矣灵台旱麓。
　　武王时诗六篇。
　　召南　二篇。甘棠何彼秾矣。
　　小雅　四篇。鱼丽南陔白华华黍。
　　颂　四篇。时迈桓赉般。

　　陈

　　帝舜之后虞幕裔孙阏父之子胡公满。武王克殷。以元女太姬妻之封诸陈。赐姓妫氏。妫荡是也。国陈(今汴梁路陈州)。自满五世至慎公年不可考。慎公圉成之子幽公立而后可纪。二十四君。合六百四十五年。始武王元年己卯终敬王四十二年癸亥。
　　　　周共和元年　陈幽公宁十四年　　共和十一年　僖公孝元年　　宣王三十三年　武公灵元年
　　　　幽王□年　夷公说元年　　幽王五年　平公燮元年　　平王十七年　文公圉元年
　　　　平王二十三年　桓公鲍元年　　桓王十四年　厉公佗元年　　桓王二十四年　利公跃元年庄公楚元年
　　　　庄王五年　宣公杵臼元年　　襄王五年　穆公款元年　　襄王二十一年　共公朔元年
　　　　顷王六年　灵公平国元年　　定王九年　成公午元年　　灵王四年　哀公弱元年
　　　　景王三十六年　惠公吾元年　　敬王十五年　怀公柳元年　　敬王十九年　闵公越元年
　　　　敬王四十二年　陈为楚灭　　　　


　　齐

　　太公望生冀州。其先出于神农氏。尝为四岳伯益佐禹治水有功。赐姓姜氏封于吕。至太公望为文王武王师。号尚父。封于齐。都营丘(今山东益都路古青州也)。武王命太公曰。五侯九伯汝得征之。齐由此得征伐为上国。自尚父七世至献公年不可考。献公子武公立年始可纪。始武王元年己卯至安王二十三年壬寅。康公薨于海上。国为田氏。秦始皇帝二十六年庚辰王建降于秦。通三十一主合七百四十四年国亡。初陈敬仲十一世孙完。周惠王五年奔齐。以陈氏为田氏。五世生桓子。始大于齐。又三世成子得齐政。田常生襄子盘。盘生庄子白。白生太公和。相齐。齐康公淫于酒色不听政。安王十一年田和迁康公于海上。使食一城以奉其先祀。安王十三年田和会魏文侯楚人卫人于浊泽求为诸侯。魏文侯为之请于王及诸侯。王许之。十六年王命和为侯王十七年和薨。子桓公午立。王二十三年。齐康公薨于海上无子。田氏遂并齐而国之。是岁桓公午亦薨子。威王田齐立。田氏冒齐入战国。
　　　　周共和元年　武公寿十年　　宣王四年　厉公无忌元年　　宣王十三年　文公赤元年
　　　　宣公二十五年　成公说元年　　宣王三十四年　庄公[日*冓]元年　　平王四十一年　僖公禄父元年
　　　　桓王二十三年　襄公诸儿　元年无知　　庄王十二年　桓公小白　元年始霸　　惠王十年赐命　齐为侯伯无诡
　　　　襄王十年　孝公昭元年　　襄王二十年　昭公潘元年　　[匚@干]王元年　懿公商人元年
　　　　[匚@干]王五年　惠公元元年　　定王九年　顷公无野元年　　简王五年　灵公环元年
　　　　灵王十九年　庄公光元年　　灵王二十五年　景公杵臼元年　　敬王三十一年　孺子茶元年
　　　　敬王三十二年　悼公阳位元年　　敬王三十六年　简公壬元年　　敬王四十年　平公骜元年
　　　　贞定王十四年　宣公积元年　　威烈王二十二年　康公贷元年　　安王十一年田和　迁康公于海上
　　　　安王十三年　田和求为诸侯　　安王十六年王命　太公田和为诸侯　　安王十七年和薨　桓公午元年
　　　　安王二十四年　齐威王田齐元年　　显王三十七年　宣王　元年　　赧王二年　湣王　元年
　　　　赧王三十二年　襄王法章元年　　赧王五十一年　王建元年　　秦始皇二十六年　五建降秦国亡

　　显王四十三年。齐宣王以孟轲为上卿。赧王十七年。秦请齐孟尝君田文为相。既而不用乃囚之得亡去。赧王二十九年。齐湣王既灭宋。欲并二周为天子。燕昭王谋伐齐。诸侯害齐王之暴。皆争合谋赧王三十一年。燕以乐毅为上将军。并将秦魏韩赵之兵伐齐。齐师大败。齐王走莒。楚使淖齿弑之。赧王三十二年。齐亡臣王孙贾相与求湣王子法章立之。是为襄王。保莒三十六年。齐田单火牛复齐。始皇二十六年。秦攻齐。齐王建降秦。迁建于共(卫州共城)。饿而死。齐田氏一百八十二年。合尚父之初封共九百二十六年。

　　鲁

　　周公旦。文王子。武王弟也。佐武王克殷。封于鲁。都曲阜(而今山东济宁路兖州九州之□也)。周公留佐王。其子伯禽就受封之国。至献公之子慎公濞年世乃可纪。始武王元年己卯。终秦孝文王元年辛亥。三十四君合八百七十三年。楚考烈王灭之。迁顷公为家人。
　　　　周共和元年　慎公濞七年　　宣王十一年　武公敖元年　　宜王十三年　懿公戏元年
　　　　宣王二十二年　伯御自立　　宣王三十三年　孝公称元年　　平王三年　惠公不皇元年
　　　　平王四十九年　隐公息始元年　　桓王九年　桓公允元年　　庄王四年　庄公同元年
　　　　惠王十六年　闵公开元年　　惠王十八年　僖公甲元年　　襄王二十六年　文公兴元年
　　　　[匚@干]王五年　宣公俀元年　　定王十七年　成公黑肱元年　　简王十四年　襄公午元年
　　　　景王四年　昭公祠元年　　敬王十一年　定公宋元年　　敬王二十六年　哀公蒋元年
　　　　考王十一年　元公嘉元年　　威烈王十七年　穆公衍元年　　安王二十六年　共公奋元年
　　　　显王十五年　康公毛元年　　显王二十四年　景公偃元年　　慎靓王五年　平公旅元年
　　　　赧王十九年　湣公贾元年　　赧王四十二年　顷公　元年　　秦孝文王元年　国亡

　　　　　惠王十四年鲁庄公立叔孙氏
　　三桓　惠王十七年鲁闵公立孟孙氏
　　　　　惠王三十年鲁僖公立季孙氏

　　北燕

　　召公奭。武王弟。武王克殷。封之于北燕(蓟州冀州)。时自陕以西。召公主之。听讼治民各得其所。公卒民怀之。以其尝听事甘棠树下不敢伐。作甘棠诗以美之。召公下九世年不可考。惠侯立而后可纪。始武王元年己卯。显王三十六年入战国　周共和(元年)惠侯(元年)。
　　　　宣王二年　僖侯　元年　　宣王二十八年　顷侯　元年　　平王五年　哀侯　元年
　　　　平王七年　斳侯　元年　　平王四十三年　穆侯　元年　　桓王十年　宣侯　元年
　　　　桓王二十三年　桓侯　元年　　庄王七年　庄公　元年　　顷王二年　襄公　元年
　　　　定王六年　宣公　元年　　定王二十一年　昭公　元年　　简王十二年　武公　元年
　　　　灵王十八年　文公　元年　　灵王二十四年　懿公　元年　　景王六年　惠公　元年
　　　　景王十年　悼公　元年　　景王十七年　共公　元年　　景王二十二年　平公　元年
　　　　敬王十六年　简公　元年　　敬王二十八年　献公　元年　　贞定王五年　考公　元年
　　　　贞定王二十年　成公　元年　　考王八年　闵公　元年　　烈王四年　僖公　元年
　　　　烈王七年　桓公　元年　　显王八年　文公元年　　显王三十四年　文公卒
　　　　显王三十七年　易王　元年　　慎靓王元年　王哙　元年　　赧王四年　昭王平元年
　　　　赧王三十六年　惠王　元年　　赧王四十四年　武成王元年　　赧王五十九年　孝王　元年
　　　　秦昭襄王五十三年　王喜　元年　　始皇帝二十五年　国灭　　

　　显王三十四年。燕文公卒。合七百九十年。自后入战国也。显王四十六年。燕称王。赧王三年燕王哙十年也。哙以国让其相子之为王。燕人攻子之国大乱。齐王伐燕。取子之醢之杀燕王哙。燕人共立大子平。是为昭王。昭王筑台置千金于台上。以招延天下士。郭隗始应之。秦始皇二十五年。秦虏燕王喜国灭。燕入于战国凡一百六年。合初封共八百九十六年。

　　蔡

　　叔度文王子。武王封之使之相武庚(殷纣王子)。与管叔流言作乱。周公相成王。放叔度于郭邻。其子胡率德改行。复封于蔡(今汴梁路汝宁。有古蔡州豫州之域)。自叔度五世至厉侯年不可考。厉侯子武侯立而后可纪。始武王元年己卯。终贞定王二十二年甲午。二十五君合六百七十六年。楚惠王灭。
　　　　周共和元年　武侯二十三年　　共和五年　定侯元年　　宣王十九年　僖侯所事元年
　　　　平王十年　共侯与元年　　平王十二年　戴侯元年　　平王二十二年　宣侯楷父元年
　　　　桓王六年　桓侯封人元年　　庄王三年　哀侯献舞元年　　惠王三年　穆侯盻元年
　　　　襄王七年　庄王田牛元年　　[匚@干]王二年　文侯申元年　　定王十六年　景侯同元年
　　　　景王三年　灵侯般元年　　景王十六年　平侯卢元年　　景王二十四年　悼侯东齿元年
　　　　敬王二年　昭侯甲元年　　敬王三十年　成侯朔元年　　贞定王十三年　声侯产元年
　　　　贞定王十七年　元侯齐元年　　贞定王二十二年　国亡　　

　　初庄王十五年。蔡哀侯为楚虏。在楚九年而卒。

　　曹

　　叔振铎。文王子。武王封之于曹(济宁路曹州也。豫州之域)。五世至孝伯年不可考。孝伯之子夷伯立而后可纪。始武王元年己卯。终敬王三十三年甲寅。二十五君合六百三十六年。宋景公灭之。
　　　　周共和元年　僖伯喜二十四年　　共和八年　幽伯强元年　　宣王三年　戴伯苏元年
　　　　宣王三十三年　惠伯兕元年　　平王十二年　穆公武元年　　平王十五年　桓公终生元年
　　　　桓公十九年　庄公射姑元年　　惠王七年　僖公夷元年　　惠王十六年　昭公班元年
　　　　惠王二十五年　共公襄元年　　顷王元年　文公寿元年　　定王十三年　宣公卢元年
　　　　简王九年　成公负刍元年　　灵王十八年　武公胜元年　　景王十八年　平公须元年
　　　　景王二十二年　悼公午元年　　敬王六年　声公野元年　　敬王十一年　隐公通元年
　　　　敬王十五年　靖公露元年　　敬王十九年　曹伯阳元年　　敬王三十三年　国灭


　　吴

　　泰伯弟虞仲之后也。初古公亶父(大王也)。长子曰泰伯。次曰虞仲。少曰季历(王季也)。季历生昌(文王也)。昌生有圣瑞。泰伯虞仲知古公欲立季历以传昌。乃亡如荆蛮。文身断发以让季历。是曰勾吴。号为吴泰伯。无子。虞仲生季简。季简生叔达。叔达生周章。武王克殷求其后得周章。时已君吴矣。因封之于吴(今浙西道平乃路扬州之域也)。十三世至去齐年不可考。去齐子寿梦立。吴始大称王而后可纪。始武王元年己卯终元王三年戊辰。二十君六百五十年。越勾践灭之。
　　　　周简王元年　　寿梦元年　　灵王十一年　诸樊元年　　灵王二十五年　余祭　元年
　　　　景王元年　余昧　元年　　景王十九年　王僚　元年　　敬王六年　阖闾光元年
　　　　敬王二十五年　夫差　元年　　元王三年　国为越灭

　　寿梦(一名菜)诸樊(一名遏)余昧(一名夷末)阖闾(一名光)王[嘹-口+彳]寿梦第三子余昧之子州于也。号王[嘹-口+彳]专诸刺之。寿梦有三子。长曰诸樊。次曰余祭。少曰余昧。阖闾诸樊之长子也。

　　成王

　　诵。武王子。即位年十三周公居冢宰摄政。元年丙戌管叔蔡叔霍叔皆文王子。流言曰。公将不利于孺子。武庚从而同反。周公作大诰奉王命以讨之。二年周公居东讨武庚管叔诛之。放蔡叔于郭邻。降霍叔为庶人。东土以宁。六年周公作乐曰勺。言能勺先祖之道也。又作乐曰武。以象武王之武功也。七年初武王作邑于镐京。谓之宗周。是为西都将营成周。居于洛邑而未果。至是成王如武王之志。定鼎于郏鄏。二月使召公先相宅。三月周公至洛兴工营筑。谓之王城。是为东都。南系于洛水。北因于郏山。周公又营成周。成王居洛邑。迁殷顽民于成周。复还归西都。十二月周公归政于成王。成王在位三十七年。内七年周公摄政。
　　食货　初虞夏商之世。币金有三品。或黄或曰或赤或钱或布或刀或龟具。至是太公望乃立九府圜法。钱圜函方。轻重以铢。布帛广二尺二寸为幅。长四丈为匹。故货宝于金。利于刀。流于泉。布于布。束于帛(汉食货志)。
　　诗　成王时。雅颂五十篇。
　　小雅　十篇。棠棣崇丘由庚南山有台菁菁者莪彤弓蓼萧湛露南有嘉鱼由仪。
　　大雅　十三篇。文王大明绵下武生民行苇文王有声既醉凫鹥般乐公刘洞酌卷阿。
　　颂　二十七篇。清庙维清烈文天作我将执竞思文臣工噫嘻振鹭丰年有瞽载见有客访落敬之小毖载芟良耜丝衣闵予小子昊天有成命维天之命潜雝武酌。
　　豳国风　周公居东思公刘居豳忧念民事。序已志豳国变风作七篇。七月鸱鸮东山破斧伐柯九罭狼跋(豳今陕西开城路风翔府之邠州雍州之域也)。

　　晋

　　叔虞成王母弟。王五年削桐叶为圭。戏曰。吾以此封若。史佚请择日。王曰。吾与之戏耳。史佚曰。天子无戏言。周公成之。遂封叔虞于尧之故墟。曰唐侯。都翼。叔虞子燮改唐曰晋。都平晋县(今冀宁路即大原路古并州也。冀州之域)。至昭侯。封文侯之弟成师于曲沃号桓叔。至景公迁新田(绛邑)谓曲沃。为故绛。晋自叔虞至厉侯福五世年不可考。厉侯子靖侯立而后可纪。始成王五年庚寅。终安王二十六年乙巳。三十八君合七百四十六年。魏韩赵共废晋靖公为家人。三分其地。曲沃桓叔生庄伯。庄伯生武公。继世为曲沃之君。强盛常有灭晋之志。惠王二年。武公伐晋而灭之。当是时天子之使适在晋。故大夫为之请命于天子之使。天子之使为之请命天子。王使号父。命曲沃武公以军为晋侯。桓叔晋穆公之子也。
　　曲沃翼城二县隶绛州。闻喜安邑二县隶解州。皆属晋宁路。即平阳路古晋州也。冀州之域。
　　　　周共和元年　　靖公宜臼十八年　　共和二年　　　僖侯司徒元年　　宣王六年　　　　　献侯籍元年
　　　　宣王十七年　　穆侯费生元年　　宣王四十四年　殇叔元年　　幽王二年　　　　　文侯仇元年
　　　　平王二十六年　昭侯伯元年　　平王三十二年　孝侯平元年　　平王四十八年　　　鄂侯却元年
　　　　桓王三年　　　哀侯光元年　　桓王十一年　　小子侯元年　　桓王十六年　　　　侯缗元年武公杀之
　　　　惠王元年　　　献公说诸元年　　襄王二年　　　惠公夷吾元年　　襄王十五年　　　　怀公圉元年
　　　　襄王十六年　　文公重耳始霸元年　　襄王三十五年　襄公欢元年　　襄王二十二年　灵公提元年
　　　　定王元年　　　成公黑臀元年　　定王八年　　　景公繻元年　　简王六年　　　　　厉公寿曼元年
　　　　简王十四年　　悼公周元年　　灵王十五年　　平公彪元年　　景王十四年　　　　昭公夷元年
　　　　景王二十一年　顷公去疾元年　　敬王九年　　　定公午元年　　元王三年　　　　　出公凿元年
　　　　贞定王十三年　哀公骄元年　　考王四年　　　幽公柳元年　　威烈王七年　　　　烈公上元年
　　　　安王十年　　　考公顷元年　　安王二十五年　靖公俱酒元年　　安王二十六年　　　国灭

　　晋有六卿。曰智氏．赵氏．韩氏．魏氏．范氏．中行氏。强而专权。晋侯卑弱不能制。贞定王十一年智氏与韩赵魏共灭范氏中行氏分其地。贞定王十二年晋侯怒四卿之骄暴。告齐鲁欲伐之。四卿乃反攻公。公奔齐死之。是曰出公。乃立哀公。贞定王十三年智氏又约韩魏共伐赵。三年不能克。赵乃约韩魏。反攻智伯。灭其族三分智伯之地。

　　宋

　　武王元年封殷纣之庶子武庚治殷。既叛而诛之。周公东归。成王封殷帝乙之裔微子。以代殷后国号宋。用殷之礼乐于周为客而不臣国应天府(今沛梁路归德府豫州之域也)自微子至厉公[貝*付]年不可考。厉公子僖立公而后可纪。始成王二年丁亥。终赧王二十九年乙亥。王偃无道齐魏楚共灭之。三十二君合八百三十九年。
　　　　周共和元年　僖公举十八年　　共和十二年　惠光覸元年　　宣和二十八年　哀公　元年
　　　　宣王二十九年　戴公　元年　　平王六年　武公司空元年　　平王二十四年　穆公和元年
　　　　平王四十三年　穆公和元年　　桓王元年　殇公与夷元年　　桓王十年　庄公冯元年
　　　　庄王六年　闵公捷元年　　庄王十五年　游弑闵公自立　　僖王元年　桓公御说杀游元年
　　　　襄王二年　襄公兹父元年　　襄王十六年　成公王臣元年　　襄王三十三年　昭公杵臼元年
　　　　[匚@干]王二年　文公鲍革元年　　定王十九年　共公瑕元年　　简王十一年　平公成元年
　　　　景王十四年　元公佐元年　　敬王四年　景公头曼元年　　贞定王元年　昭公特元年
　　　　威烈王二十三年　悼公购由元年　　安王七年　休公由元年　　烈王四年　辟公辟兵元年
　　　　显王四十一年　康王偃元年　　赧王二十九年　国灭

　　诗　商颂五篇那祀成汤也。烈祖祀中宗也。玄鸟祀高宗也。长发太禘也。殷武祀高宗也。严粲诗注曰。微子为商之后。故商之礼乐皆存于宋。至七世传之戴公。其间礼乐废坏。亦非戴公之罪。自戴公而上。微子而下。其所由来者渐矣。有正考甫者。得商颂之十二篇。于周之太师。宋之礼乐虽为废坏。然正考甫得商颂于周之太师。是商之礼乐虽失之于宋。而得之于周也。周用六代之乐。乐章固常存之。故得有商颂也。然商颂十二篇。今乃有五篇。盖删诗时。又已亡其七矣(诗辑)。

　　卫

　　周公既伐管蔡。以殷民半封康叔于卫(今山西卫辉路古卫州也。冀州之域)。七世至顷侯年不可考。顷王之子僖侯立。而后可纪。始成王二年丁亥终秦二世元年壬辰。四十一主合九百单六年。懿公时狄侵卫。懿公出奔。戴公立野处漕邑。齐桓公攘戎狄。城楚丘而封之。卫文公徙居楚丘。是以卫国风木瓜美齐桓公也。
　　　　周共和元年　僖侯十四年　　宣王十六年　武公和元年　　平王十四年　庄公杨元年
　　　　平王三十七年　桓公完元年　　桓王元年　州吁元年　　桓王二年　宣公晋元年
　　　　桓王二十一年　惠王朔元年　　庄王九年　卫惠公十二年　　惠王九年　懿公赤元年
　　　　惠王十七年　戴公申元年　　惠王十八年　文公睿元年　　襄王十八年　成公郑元年
　　　　定王八年　穆公遨元年　　定王十九年　定公赃元年　　简王十年　献公衍元年
　　　　灵王十四年　殇公秋元年　　景王二年　襄公恶元年　　景王十一年　灵公元元年
　　　　敬王二十八年　出公辄元年　　敬王四十年　庄公崩愦元年　　敬王四十三年　侯起元年
　　　　贞定王元年　悼公默元年　　贞定王十七年　敬公弗元年　　考王十年　昭公紏元年
　　　　威烈王王元年　襄公亹元年　　威烈王十二年　慎公颓元年　　烈王四年　声公训元年
　　　　显王八年　成侯速元年　　显王二十二年　卫贬自侯服属三晋　　显王三十四年　平侯元年
　　　　显王四十五年　自贬曰君嗣君元年　　赧王三十三年　怀君元年　　秦昭襄王五十五年　元君元年
　　　　秦始皇十八年　君角元年　　秦二世元年灭　之废角为庶人


　　楚

　　颛顼之后裔。世居蛮荆为君长。周初有鬻熊事文王。成王时封其孙熊绎于楚。姓[(┤*├)/干]氏([(┤*├)/干]音靡)为楚子(今荆湖北道江陵路古荆州也。禹贡九州之一。后汉光武起兵绿林山。即此地是也)。熊绎九世至熊延年不可考。熊延子熊勇立。而后可纪。始成王至威烈主三十四年悼王立合七百十五年入战国。赧王十六年秦伐楚劫怀王。十八年怀王亡归。秦追及之。怀王薨于秦。赧王五十三年楚考烈王寇元年徙都寿春(今淮西安礼路)秦昭襄王五十四年。楚迁于钜阳。楚自悼王元年至始皇二十四年得一百七十九年。
　　　　周共和元年　熊勇　　共和五年　熊严元年　　宣王三年　熊霜元年
　　　　宣王元年　熊绸元年　　宣王二十九年　熊鄂元年　　宣王三十八年　若敖熊仪元年
　　　　平王八年　霄敖熊坎元年　　平王十四年　蚡胃熊眴元年　　平王三十一年武王　熊通始称王元年
　　　　庄王八年　文王熊赀元年　　惠王元年　堵敖熊艰元年　　惠王六年　成王熊浑元年
　　　　襄王二十七年　穆王商臣元年　　顷王六年　庄王侣元年　　定王十七年　共王审元年
　　　　灵王十三年　康王昭元年　　景王元年　郏敖豪元年　　景王五年　灵王虔元年
　　　　景王七年　平王疾弃元年　　敬王五年　昭王珍元年　　敬王三十一年　惠王章元年
　　　　考王十年　简王中元年　　威烈王十九年　声王当元年　　威烈王二十四年　悼王元年入战国
　　　　安王二十二年　臧肃王元年　　烈王七年　宣王元年　　显王三十年　威王元年
　　　　显王四十一年　怀王元年　　赧王十七年　襄王元年　　赧王五十三年　考烈王寇元年
　　　　秦始皇十年　幽王元年　　始皇二十年　王负刍元年　　始皇二十四年　国灭


　　康王

　　钊。成王子。修文武之业。天下安宁刑措不用。在位二十六年。

　　昭王

　　瑕康王子。王道微阙。楚人不朝。王乃南征。国人以胶船乘王。至中流胶液。王及祭公皆溺死。在位五十一年。
　　释迦牟尼佛按。明教大师正宗记曰。天地更始。阎浮洲方有王者兴曰大人。大人者没后。王因之继作而不已。古今殆不可胜数。后世有王者曰大善生。大善生出懿师摩。懿师摩出忧罗陀。忧罗陀出瞿罗。瞿罗出尼浮罗。尼浮罗出师子颊。师子颊出净饭王。然此七世皆王独懿师摩。净饭号为圣王。如来即出于净饭圣王者也。始如来以往世。会然灯佛于莲华大城。然灯授之记曰。汝后成佛如我。号曰释迦牟尼。更劫无数逮迦叶佛世。乃以菩萨成道。上生于睹史陀天。应其补处。号护明大士。及其应运适至。大士乃以迦毗罗国处阎浮提之中。白净饭王真转轮族。宜因之以生。即捐天寿。示乘白象从日中降神于其母摩耶夫人右胁而止。及其将生。摩耶乃往国苑无忧木下。其花方妍。夫人欲取之举手。圣子乃自其右胁而诞。神龙澍水以澡之。地发金莲以承之。圣子乃四方各蹈七步。以手上下指之曰。四维上下唯我最尊。王寻持之与谒天庙。天像起为之致礼还宫。大集贤者。为其名之号曰萨婆悉达。稍长命师傅。教以世书。未几立为太子。为娶太子已大洁清。虽示同世娶。而非有凡意。以夙业缘乃指其妃之腹云。却后六年。汝当生一男。一旦命驾欲游。虽更出四门。而皆有所遇。终以其老病死与沙门者感之。而出家之意愈笃。太子时年十九岁。二月八夜。乘马出自北门。至檀特山。小息林间。遂释衣冠。自以其所佩宝剑绝其须发。誓曰。愿共一切断此烦恼。净居天化人以僧伽梨致太子。因得法服服之。进入其山嘉处弥楼宝山居。其阿蓝伽蓝习不用处定。三年复进郁头蓝处。习非非想定。三年进象头山。杂外道辈为之苦行。日食麻麦。居六年。以无心意无受行。而外道亦化。圣人乃自思之曰。今此苦行非正解脱。吾当受食而后成佛。即沐浴于尼连河。受牧牛氏女所献乳麋。寻诣毕钵木下。天帝化人撷瑞草以席其坐。以二月七日之夕(周建子为正月丑为二月汉正复建寅丑为十二月)入正三昧。八日明星出时示廓然大悟。乃成等正觉。升金刚座。天帝师之请转法轮。先是憍陈如五人侍从于山中。至此首与度之。故入鹿野苑谈四谛法。然因是而得道果者亦亿计。遂独之摩竭提国。化优楼迦叶弟兄三人。时国主瓶沙王有竹林园。施佛为精舍。请如来馆之。未几王舍城舍利弗目犍连皆从受化。如来曰彼二来者当为我上足弟子。于是度之。初大迦叶入山习禅。至是趣竹林精舍。如来起迎谓众曰。吾灭后。而法被来世六万岁者此人之力也。是时如来成道已六载矣。后迎之还国。以见父王。父王大喜。因诏其族。五百贵子从之出家。及其还宫也。其子罗睺罗礼之。持圣人之衣而告众曰。此正如来也。用是为母释其群疑。其后以化期将近。乃命摩诃迦叶曰。吾以清净法眼涅槃妙心实相无相微妙正法今付于汝。汝当护持。并敕阿难。副贰传化无令断绝。而说偈曰。法本法无法。无法法亦法。今付无法时。法法何曾法。偈已复谓大迦叶曰。吾将金缕僧伽梨衣亦付于汝。汝其转授补处慈氏佛。俟其出世。宜谨守之。大迦叶敬奉佛敕。世尊一旦往拘尸那城娑罗双木之间。欲般涅槃。会纯陀长者恳献供养。如来因之复大说法。度须跋陀罗。右胁而卧。泊然大寂。内之金棺。待大迦叶至。而后三昧火燔然。自焚烬已而舍利光烛天地。天人神龙分而塔之(正宗记)。又曰。稽夫如来之生也。当此周昭王九年甲寅之四月八日。其出家也当昭王之二十七年壬申之二月八日。其成道也当昭王三十三年之戊寅。其灭度也当穆王三十六年壬申之二月十五日。化已凡一千一十七年。以汉孝明帝永平十年丁卯之岁而教被华夏。呜呼如来示同世寿凡七十九岁。以正法持世方四十九年化度有情。其不可胜数。若如来之生与灭及其出家成道。或当周昭王穆王之年。然自周武王至厉王皆无年数。及宣王方有之。旧谱乃曰。昭王九年二十七年三十三年。穆王之三十六年。或者颇不以为然。吾尝辩之。故考太史公三代世表。视其序曰。余读谍记。黄帝以来皆有年数。稽其历谱谍。终始五德之传。古文咸不同乖异。夫子之弗论次其年月岂虚哉。以此验三代已前非实无年数。盖太史公用孔子为尚书之志。故不书其年。乃作世表嵩又评曰。其付法于大迦叶者。其于何时必何以明之。曰涅槃会之初。如来告诸比丘曰汝等不应作如是语。我今所有无上正法。悉已付嘱摩诃迦叶。是迦叶者当为汝等作大依止。此其明矣(涅槃经第二卷)。正宗记又评曰。宝林传灯二书。皆书天竺诸祖入灭之时。以合华夏周秦之岁甲。然周自宣王已前未始有年。又支竺相远数万余里。其人化灭。或有更千余岁。其事渺茫隔越吾恐以重译比校。未易得其实。辄略其年数甲子。且从而存其帝代耳。唯释迦文佛菩提达磨至于中国六世之祖。其入灭年甲稍可推校。乃备书也(出明教大师正宗记)传法正宗记者宋杭州佛日禅师契嵩之所作也。师广西道藤州镡津李氏子。母钟氏。七岁出家事东山沙门。十三得度。十九游方下沅湘涉衡岳。谒神鼎諲禅师。諲与语奇之。然无所契悟。游袁筠间。受记莂于洞山聪公。遍参知识。夜则顶戴观音像诵其号。必满十万乃寝。世间经书章句不学。而能作原教十余万言。明儒释之道一贯。以抗宗韩排佛之说后居杭州灵隐永安兰若。著禅门定祖图。传法正宗记。辅教编上仁宗皇帝万言书。经开封府缴进。嘉祐七年三月十七日。赐付传法院编次入藏下诏褒宠赐号明教大师。宰相韩琦大参。欧阳修延见而尊礼之。欧曰。不意僧中有此郎既东还栖永安。神宗熙宁五年六月四日晨兴写偈曰。后夜月初明吾今喜独行不学大梅老。贪随鼯鼠声。至中夜而化。阇维不坏者五。曰顶曰耳曰舌曰童真曰念数珠。其顶骨出舍利。红白晶洁。是月八日。道俗合诸不坏者。葬于故居永安兰若之左。寿六十六岁。僧腊五十三。详见尚书屯田员外郎陈舜俞撰师行业纪。师字仲灵。号潜子。法嗣洞山聪禅师。聪嗣文殊真。真嗣德山密。密嗣云门偃禅师(五灯会元)。释迦牟尼如来贤劫第四佛也。
　　五比丘者。憍陈如。頞鞞。跋提。十力迦叶。摩男。俱利。颂曰。頞鞞跋提并俱利。此三属在父之亲。陈如十力母之亲。初转法轮先度此。
　　迦叶弟兄三人者。优楼频罗迦叶。伽耶迦叶。那提迦叶也。非大迦叶。兼其徒侣一千人。又度王舍城舍利弗目犍连。兼其徒侣各一百人。那舍长者子等五十人。是众随佛行住故。经前列众称千二百五十人俱是也。经存大数。故略五人。
　　世尊拈华。迦叶微笑。出大梵王问佛决疑经云。佛在灵鹫山中。大梵天王以金色波罗华持以献佛。世尊拈华示众。人天百万悉皆罔措。独有迦叶破颜微笑。世尊曰。吾有正法眼藏涅槃妙心。分付迦叶。详见宋神宗熙宁十年丞相王荆国公说。
　　结集法藏见一祖迦叶下。
　　四谛法者苦集灭道也。一苦谛。别则二十五有。总则六道生死。二集谛。即见思惑。又云见修。又云四住。又云染污无知。又云取相惑。又云枝末无明。又云通惑。又云界内惑。名虽不同但见思耳。三灭谛。灭前苦集显遍真理。因灭会真灭非真谛。四道谛。略则戒定慧。广则三十七道品。道品者四念处四正勤四如意足五根五力七觉支八正道。然四谛之中分世出世。前二谛为世间因果。苦果集因。后二谛为出世间因果。灭果道因。且何故世出世前果后因。盖声闻根钝。知苦断集慕果修因。是故然也。

　　穆王

　　满。昭王子。在位五十五年。寿终一百五岁。徐夷作乱。率九夷以伐宗周。西至河上。穆王畏其逼。分命东方诸侯。徐子王之。徐子嬴姓。地方五百里行仁义得朱弓矢自以为得天瑞。乃称偃王陆地而朝者三十六国。王正西巡狩乐而忘返闻徐子僭号。乃命造父为御而归以救偃王之乱。命楚伐徐。徐子北走彭城(今徐州青兖域)百姓随之者以万数。穆王乃以赵城封造父。其族由此为赵氏。

　　共王

　　繄扈。穆王子。在位十年。

　　懿王

　　艰。共王子。徙都槐里。史记载王有诗。今无之。盖逸诗也。在位二十五年　槐里。今陕西安西路兴平县雍域。老子聃所葬之地。
　　诗　齐太公五世哀公荒淫。懿王使烹焉。齐之变风始作五篇。鸡鸣还著东方之日东方未明。

　　孝王

　　辟方。懿王弟。时有诗。今无之。盖逸诗也。王在位十五年。
　　西天一祖摩诃迦叶尊者摩竭陀国人也。姓婆罗门。其父号饮泽。母号香志。生而其体金色。初名迦叶波。此曰饮光。盖取其体之金色光明照耀饮诸光明也。恳父母求出家。为沙门入山。以杜多行自修。会空中有告者曰。佛已出世。请往师之。尊者趋于竹林精舍。特申恭敬。如来乃分座命之坐。时大众皆惊。谓其何以与此。如来为众广说其夙缘。以断群疑。寻为之说法。而尊者即座成道。然其积修胜德。而智慧高远故。如来尝曰。我今所有大慈大悲四禅三昧无量功德以自庄严。而迦叶比丘亦复如是。一朝乃以正法付之。嘱其相传无令断绝。复授金缕袈裟命之转付弥勒。及如来大般涅槃。而尊者方在耆阇崛山。是时地震。光明照耀。即以天眼知之。乃谓众曰。佛涅槃矣。嗟乎正法眼灭。世间空虚。与其徒即趋拘尸那城。既至双木之间。而如来既化内于金棺。尊者大恸。遂感如来足出于棺。以慰其哀慕。寻致栴檀白[疊*毛]以资其阇维。既经七日。迦叶告五百阿罗汉。令诣十方集诸罗汉王舍城双树间。至中夏安居。于十五日结集三藏。阇王日给千人饭食。满足一夏。尔时迦叶告诸比丘。佛已茶毗。金刚舍利宜与人天为其福田。吾等比丘当务结集以惠来世为其大明。即以神通自升须弥之顶。而说偈曰。如来弟子且莫涅槃。得神通者当赴结集。遂击金钟。其偈因钟声而普闻。故应真罗汉皆会于毕钵罗岩。唯阿难以漏未尽不得即预。宿户外。终夕思之及晓乃得正证。遂扣户以告迦叶。迦叶曰。若然汝可以神通自户钥中入。阿难如其言而至。是时佥议。三藏者宜何为先。迦叶曰。宜先修多罗。因谓诸圣曰。此阿难比丘多闻总持有大智慧。常随如来。梵行清净。所闻佛法如水传器。无有遗余。佛所赞叹。聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语信受。观察众心而宣偈言。比丘诸眷属离佛不庄严。犹如虚空中众星之无月。说是偈已礼众僧足。升法座而宣是言。如是我闻一时佛在某处说某经。乃至人天等作礼奉行。时迦叶问诸比丘。阿难所言不错谬乎。皆曰不异世尊所说。次命优婆离以集毗尼藏。复命阿难集阿毗昙达磨藏。他部命迦旃延已。而迦叶尊者即入愿智三昧观其所集。果无谬者。然尊者处世方四十五年。终以结集既毕。而说法度人亦无量矣。念自衰老。宜入定于鸡足山以待弥勒。故命阿难曰。昔如来将般涅槃预以正法眼付嘱于我。我将隐矣。此复付汝。汝善传持无使断绝。乃说偈曰。法法本来法。无法无非法。何于一法中。有法有不法。阿难作礼奉命。尊者入定于山。当此周孝王之世也(正宗记)。

　　夷王

　　燮。孝王子。觐礼不明。王下堂而见诸侯。荒服不朝。命虢公帅六师伐太原之戎。至于俞泉获马千疋。王在位十六年。寿六十岁。
　　诗　卫康叔七世至顷侯政衰。卫风始变。诗一篇。[邱-丘+比]柏舟。
　　二祖阿难尊者　王舍城人也。姓刹帝利。白饭王之子。释迦如来之从弟也。始名阿难陀。此云庆喜。亦名欢喜。如来成道之夕。生王之家大庆。且喜以故名之。投佛出家。多闻博达。智慧无碍。世尊以为总持第一。有大功德。受持法藏。如水传器。乃命之以为侍者。至是垂入涅槃。至殑伽河。又念。先时所度弟子宜当来集。须臾五百罗汉自空而下。中有二罗汉。一曰商那和修。一曰末田底迦。尊者知其皆大法器。而命之曰。昔如来以正法眼藏付大迦叶。迦叶入定而付于我。我今将灭。用传汝等。汝受吾教当听偈言。本来付有法。付了言无法。各各须自悟。悟了无无法。复谓商那和修曰。汝善行化护持正法无令断绝。谓末底迦曰。昔佛记云。灭度五百岁中当汝于罽宾国敷宣大法。后宜往之以兴教化已。而尊者踊身虚空现十八变。入风奋迅三昧而灭分舍利。一分奉忉利天。一分奉娑竭罗龙宫。一分奉毗舍离王。一分奉阿阇世王。各起宝塔而供养之。当此周夷王之世也(正宗记)。
　　十八变　出文句补注章。
　　右胁出水　左胁出火　左胁出水
　　右胁出火　身上出水　身下出火
　　身下出水　身上出火　履地如水
　　履水如地　空没现地　地没现空
　　虚空中行　虚空中住　虚空中坐
　　虚空中卧　空现大身　大复现小

　　厉王

　　胡。夷王子暴虐。万民弗忍。后三年叛王出奔于彘。周公召公二相以太子静尚幼。乃相与和协。共理国事称曰共和。王崩于彘。在位四十年。
　　诗　王之变雅始作。
　　大雅　五篇。民劳板荡抑桑柔。
　　陈风始变　幽公二篇。宛丘东门之[示*分]。
　　桧风始变　四篇。羔裘素冠隰有苌楚匪风。

　　共和

　　周公召公共理国事。至十四年王崩于彘。太子静既长于召公之家。二相共立之。是为宣王。
　　释迦文佛舍利宝塔　东天竺国阿育王碎七宝末造八万四千宝塔。尽收西域及龙宫所藏世尊舍利。一一塔之。命耶舍尊者舒指放光八万四千道令捷疾鬼各随一光尽处安置一塔。遍娑婆界。震旦国者一十九所。至西晋武帝太康三年。有刘萨诃者。病死入冥见梵僧。指往会稽育王塔处。谶悔得苏。出家名慧达。至会稽遍求不见。偶一夜闻地下钟声。即诚恳经三日。忽从地涌宝塔。高一尺四寸广七寸。佛像悉具。达既见塔精勤礼忏。广瞻瑞像。今明州阿育王山广利禅寺佛舍利塔是也。育王造塔之时。当此周厉王共和之世也(阿育王山塔传)。

　　宣王

　　静。厉王子。周公召公辅王修政。法文武成康之遗风。王命召公伐平淮夷。申伯仲山甫顺天下。更失理喻德教举遗士。海内翕然向风。诸侯复宗周。周道中兴。尹吉甫作诗美之。王在位四十六年。
　　诗　宣王诗二十篇。
　　小雅　十四篇。六月采芑车攻吉日鸿雁庭燎沔水鹤鸣祈父白驹黄鸟我行其野斯于无羊。
　　大雅　六篇。云汉崧高烝民韩奕江汉常武。
　　卫国风　武公一篇。鄘柏舟。
　　陈风　厘公三篇。衡门东门之池东门之扬。

　　郑

　　宣王二十二年。封弟友于郑(今汴梁路郑州郡名荣阳豫州之域。初管叔之国也)二十二主四百三十二年韩灭之。
　　　　周宜王二十二年　桓公友元年　　平王元年　武公掘突元年　　平王二十八年　庄公寤生元年
　　　　桓王二十年　厉公突元年　　庄王元年　昭公忽元年　　庄王三年　子亹元年
　　　　惠王五年　文公捷元年　　襄王二十五年　穆公兰元年　　定王二年　灵公夷元年
　　　　定王三年　襄公坚元年　　定王二十一年　悼公费元年　　简王二年　成公踚元年
　　　　简王十四年　僖公辉元年　　灵王七年　简公嘉元年　　景王十六年　定公宁元年
　　　　敬王七年　献公虿元年　　敬王二十年　声公胜元年　　贞定王七年　哀公易元年
　　　　贞定王十五年　共公丑元年　　威烈王三年　幽公已元年　　威烈王四年　儒公骀元年
　　　　安王七年　康王乙元年　　烈王元年郑康王　二十年也为韩灭　　


　　秦

　　嬴姓。其先出高阳氏。颛帝裔孙女修子大业生柏翳曰大费。佐禹平水土。其后造父御穆王。得幸封于赵(今陕西[(工*凡)/車]昌路秦州也。雍州之域。本西戎之地)。大费十九世生非子。为孝王主马。蕃息赐邑之号嬴秦为附庸至秦仲。宣王授命作大夫。始有车马礼乐之好。秦仲之孙襄公。值幽王为西戎所败。平王东迁将兵救周有功。平王元年赐之地。始命为诸侯聘。享平王六年秦文公都陇州(隶[(工*凡)/車]昌路)始孝王赐邑之。赧王九年昭襄元年也。三十君合五百六十三年。昭襄王并周。赧王崩。
　　秦风始变诗一篇　车[粼*ㄑ]美秦仲也。
　　　　周共和元年　秦仲四年　　宣王七年　庄公元年　　幽王五年　襄公元年
　　　　平王六年　文公元年都陇　　桓王五年　宁公元年　　桓王十七年　出子元年
　　　　桓王二十三年　武公元年　　惠王二年　宣公元年　　惠王十四年　成公元年
　　　　惠王十八年　穆公任郏元年　　襄王三十二年　康公罃元年　　[匚@干]王五年　共公和元年
　　　　定王四年　桓公元年　　简王十年　景公后元年　　景公九年　哀公元年
　　　　敬王二十年　惠公元年　　敬王三十年　悼公元年　　元王元年　厉共公元年
　　　　贞定王二十七年　躁公元年　　考王十三年　怀公元年　　威烈王二年　灵公元年
　　　　威烈王十二年　简公悼子元年　　安王二年　惠公元年　　安王十六年　出公元年
　　　　安王十八年　献公元年　　显王五年献公败晋　师王赐公黻携之服　　显王八年　孝公元年
　　　　显王三十二年　惠文王元年　　赧王五年　武王元年　　赧王九年　昭襄王元年

　　显王十九年。秦商鞅筑冀阙宫庭于咸阳。徙都之。并诸小乡聚集为一县。县置令丞。凡三十一县。废井田。开阡陌。平斗桶方斛权衡丈尺。
　　显王三十年。秦入战国。显王四十五年秦惠文王改其国之十四年为元年。赧王五十九年。秦昭襄王五十一年也。并周迁九鼎(西周灭)。
　　三祖商那和修尊者　摩突罗国人也。亦名舍那婆斯。姓毗舍多。父林胜。母娇奢耶。在胎六年而生。梵语商诺迦此云自然服。即西域九枝秀草名也。若圣降生则此草生于净洁之地。和修生时瑞草斯应。持法行化寻于吒利国。得优波鞠多以为给侍。祖问之曰。汝年几耶。鞠多曰。我年十七。祖曰。汝身十七性十七耶。多曰。师发已白。为发白耶心白耶。祖曰。我但发白。非心白也。多曰。我身十七非性十七。后三载遂为剃落授具。至是付以正法偈曰。非法亦非心。无心亦无法。说是心法时。是法非心法。付法已隐于罽宾国南象白山中。后于三昧中见弟子鞠多有五百徒众常多懈慢。乃往彼现龙奋迅三昧以调伏之。而说偈曰。通达非彼此。至圣无长短。汝除轻慢意。疾得阿罗汉。五百比丘依教奉行。尊者乃现十八变火光三昧。用焚其身。鞠多收舍利。葬于梵迦罗山。当此宣王之世也(正宗记)。

　　幽王

　　宫涅。宣主子。嬖于褒姒。信虢石父之谮。废申后。放太子宜臼于申。以褒姒为后生子余。王宠信褒姒。西戎之兵杀王骊山下虏褒姒。王在位十一年虢公立王子余。国人不顺。立未经年晋文侯杀余。是曰携王。诸侯即申国。立故太子宜臼。是曰平王(已上之年月春秋前)。
　　诗　幽王之诗。
　　小雅　四十三篇。节南山正月十月之交雨无正。小旻小宛小弁巧言何人斯巷伯谷风蓼莪四月。北山无将大车小明鼓钟楚茨信南山甫田大田瞻彼洛矣裳裳者华。桑扈鸳鸯颇弁车牵青蝇宾之初筵鱼藻采菽角弓苑柳。都人士采绿黍苗隰桑白华绵蛮瓠叶渐渐之石苕之华何草不黄。
　　大雅　二篇瞻印召旻。

　　平王

　　宜臼。幽王子。在位五十一年。幽王既被害。酆鄗逼近戎狄。不可居。乃东迁都于洛邑。王室微弱。号令不行。政由方伯。齐楚秦晋渐大。
　　诗　平王桓王庄王诗通十篇。
　　贬为王国风　平王(六篇)黍离君子于役君子阳阳扬之水中谷有蓷葛藟桓王(三篇)兔爰采葛大车。庄王一篇。丘中有麻。
　　卫风　四篇。淇奥绿衣考槃硕人。
　　郑风始变　一篇缁素。
　　唐风　晋也七篇。山有枢杨之水椒聊绸缪林杜恙裘[(上/矢)*烏]羽。
　　秦风　四篇。驷铁美襄公也。始受命为诸侯有佃狩园囿焉。小戎兼葭终南。
　　陈风僖公一篇。墓门。
　　四祖优波鞠多尊者　吒利国人也。姓首陀。父善意。年十七出家。二十证果。随方行化。魔宫震动。魔波旬俟尊者定。密持缨络縻于祖颈。祖出定知魔所为。乃以人狗蛇三尸化为华鬘。酬奉波旬尸蛆臭秽。波旬厌恶。尽己神力不能去。乃趋梵王求去尸秽。梵王曰。此十力弟子所作。我不可释。汝须归心尊者。为说偈曰。若因地倒。还因地起。离地求起。终无是理。波旬乃哀露忏悔。尊者谓曰。汝可口自唱言归依三宝。魔王合掌三唱归依佛归依法归依僧。华鬘悉除。波旬大喜作礼说偈曰。稽首三昧尊。十力圣弟子。我今愿回向。勿令有劣弱。作礼而去。尊者每度一弟子。以一筹置于石室。其室纵十八肘。广十二肘。充满其间。以法付提多迦偈曰。心自本来心。本心非有法。有法有本心。非心非本法。付法已踊身虚空作十八变。却复本座。跏趺而逝。提多迦以室内筹用焚师躯。收舍利建塔供养。当此周平王之世也(正宗记)今住持以方丈曰筹室者取此。
　　十力　是处非处力。知业力。三昧力。知根力。知欲力。知性力。至道力。宿命力。天眼力。无漏力。
　　春秋　鲁史也。孔子作春秋。始鲁隐公元年。平王四十九年也。孔子以平王为东周之始王。隐公让国之贤君。始起此者。盖寓褒贬赏罚。以正一王之法(刘恕外纪)。

　　桓王

　　林平王孙。太子泄早世乃立在位二十三年。初平王东迁。晋郑来辅。诸侯宾从。王夺郑伯政郑不朝。王乃伐郑。师败王伤。自是天子威令弱矣。
　　诗　王国风三篇见平王下。
　　卫风　州吁宣公惠公二十六篇。
　　卫　竹竿伯兮有狐芃兰河广。
　　[邱-丘+比]　燕燕日月终风击鼓凯风雄雉匏有苦叶谷风式微旄丘简兮泉水北门北风静女新台二子乘舟。
　　鄘　君子偕老墙有茨桑中鹑之奔奔。
　　魏风　七篇葛屦汾沮洳园有桃陟岵十亩之间伐檀硕鼠。
　　邶鄘附卫。

　　庄王

　　佗。桓王子。在位十五年。
　　诗　王国风一篇。见平王下。
　　齐风　襄公六篇。南山甫田卢今敝笋载驰猗嗟。
　　郑风　六篇。将仲子叔于田大叔于田恙裘遵大路女曰鸡鸣。又二篇。褰裳凑洧。
　　五祖提多迦尊者　摩伽陀国人也。未详其姓。初名香众。梵语提多迦此云通真量。初香众从鞠多尊者求出家。鞠多问之曰。汝身出家心出家耶。香众曰。我来出家非为身心。鞠多曰。不为身心。复谁出家。曰。夫出家者无我我故。无我我故即心不生灭。心不生灭。则是常道诸佛亦常。心无形相。其体亦然。鞠多曰。汝当大悟心自通达。宜依佛法僧绍隆圣种。即为剃落受具足戒。名之曰提多迦。授以大法。提多迦得法已。行化至中印度。其国有大仙者八千人。其首曰弥遮迦。师众诣尊者而礼之。遂求出家。其徒仙众从之而俱求出家。尊者受之。须发自除。袈裟著体。尊者命遮迦曰。昔如来以大法眼密付大迦叶。展转而至于我。我今付汝。汝当传持勿绝。听吾偈曰。通达本心法。无法无非法。悟了同未悟。无心亦无法。偈已尊者起身大虚作十八变。用火光三昧而自焚之。弥遮迦与众收其舍利。建塔于班茶山供养之。当此周庄王之世也(正宗记)。

　　厘王

　　胡齐。庄王子。在位五年。齐桓公始霸会诸侯为盟主用管仲为政。号曰仲父。四民不使杂处。制国为二十一乡。作内政而寄军令。谨正盐筴。
　　诗　唐风晋也。武公二篇。无衣有杖之杜。
　　郑风　十一篇。有女同车山有扶苏箨兮狡童丰东门之墠风雨出其东门子衿扬之水野有蔓草。

　　惠王

　　阆。厘王子。在位二十五年。初庄王爱少子子颓。欲立为太子不克。惠王二年秋。边伯五大夫怨惠王。召燕卫伐周。王出奔温居于郑。燕卫及诸大夫立颓为王。四年郑伯虢公帅师伐王城。杀子颓及五大夫。奉惠王归周。二十四年惠王崩。襄王不敢发丧。畏叔带也。告难于齐。二十五年诸侯谋王室。既定而后发丧(史记)。
　　诗　唐风二篇。葛生采苓。
　　郑风　一篇。清人。
　　曹风　一篇。蜉蝣。
　　卫风　二篇。定之方中载驰。
　　鲁颂　鲁僖公在位三十三年。至是季孙行父请命于周。而史克作颂四篇。称僖公也。[馬*冏]有駜泮水閟宫史克鲁之史官也。

　　襄王

　　郑惠王子。在位三十三年。初惠王少子叔带有宠。惠后欲立之而不克。至是叔带欲与戎狄伐周。王知之将诛叔带。叔带奔齐。王元年齐桓公会诸侯于葵丘(今汴梁路雍州古匡城。论语子畏于[匚@干]者是也。豫州之域)八年王以戎难告齐。齐桓公使诸侯戍周。襄王九年齐桓公卒。王十七年狄人奉叔带伐周。襄王奔郑。狄人立叔带为王。是时晋文公避骊姬之难始返国。襄王告急于晋。晋文公帅诸侯伐周。而杀叔带。奉襄王归周。王赐文公为侯伯。
　　诗卫风　文公三篇。螮蝀相鼠于旄。又一篇。木瓜。美齐桓公也。
　　陈风　宣公二篇。防有鹊巢月出。
　　秦风　穆公一篇。黄鸟。康公四篇。晨风无衣渭阳权舆。
　　六祖弥遮迦尊者　中印度人也。未详姓氏。一日至北天竺国。市中一人持酒器逆祖曰。尊者何方而来。欲往何所。祖曰。从自心来。欲往无处。曰识我手中物否。祖曰。此是触器而负净者。曰尊者其识我否。祖曰。我即不识。识即不我。祖复谓之曰。汝可自道姓氏。其人遂说偈曰。我今生此国。复忆昔时日。本姓颇罗堕名字婆须密。祖摄受为其剃度。以圆戒德。寻命之曰。我方老迈将般涅槃。如来正法眼藏今以付汝。汝当传之无使断绝。听吾偈曰。无心无可得。说得不名法。若了心非心。始解心心法偈已。尊者即入狮子奋迅三昧。腾身太虚高七多罗木。却复本座化火自焚。婆须密收灵骨舍利。以七宝函贮之。建塔置其上层供养。当此周襄王之世也(正宗记)。

　　顷王

　　壬臣襄王子。在位六年。
　　诗曹风　共公三篇。候人鴖鸠下泉。
　　陈风　灵公二篇。株林泽陂。

　　匡王

　　班。顷王子。在位二十一年。

　　定王

　　瑜。匡王子。在位二十一年。
　　老子　姓李氏。名聃。字伯阳。聃谥也。定王三年丁巳九月十四日生楚国陈郡苦县赖乡曲仁里。聃之生也。释迦文佛入灭已三百四十六年矣。简王四年己卯。伯阳年二十三。仕周为守藏吏。十三年迁柱下史。自是五十四年不迁时人目为吏隐。敬王元年壬午。老子年八十六岁。去周与散关(今陕西兴元路凤州)。令尹喜西游流沙。而死于扶风郡。葬槐里(今陕西安西路兴平县也)。
　　七祖婆须蜜尊者　北天竺国人也。姓颇罗堕。遇弥遮迦出家受法。行化至迦摩罗国。忽有智有来前。称名佛陀难提。今与尊者论义。须蜜曰。仁者论即不义。义即不论。若拟论义终非义论。难提以其义胜遂求度。须蜜特命四果圣人。为其授戒。未几乃命之曰。如来正法眼藏今以付汝。汝其传之。慎无断绝。听吾偈曰。心同虚空界。示等虚空法。证得虚空时。无是无非法。已而须蜜起身作十八变。乃入慈心三昧。时梵王帝释及诸天众俱来作礼。而说偈言。贤劫众圣祖。而当第七位。尊者哀念我。请为宣佛地。须蜜从三昧起。示众曰。我所得法而非有故。若识佛地离有无故。语已还入三昧。示涅槃相。难提即于本座起七宝塔。秘其全体。当此周定王之世也(正宗记)。
　　列祖葬全身者始此。

　　简王

　　夷定王弟。在位十四年。

　　灵王

　　泄心。简王子。在位二十七年。
　　孔子　灵王二十一年庚戌十一月庚子。生鲁国陬邑平乡。母颜氏祷于尼丘而生故名丘。字仲尼。孔子之生也。释迦文佛入灭四百年。敬王四十一年壬戌孔子。卒年七十三岁。葬鲁曲阜(今济宁路兖州禹贡九州之一也。尼丘山隶兖州泗水县)。

　　景王

　　贵。灵王子。在位二十五年。王十八年太子圣卒。王少子朝王欲立之。未果王崩。周相单旗刘狄立王次子猛为王。子朝因旧官百工之丧职秩者。以逐刘子。刘子奔扬。单子奉子猛于庄宫。子朝之徒夜使人取猛以归。单子出奔。子朝之徒奉王猛以追单子。晋人帅师纳王猛于王城。猛寻卒。是曰悼王。诸大夫奉王猛母弟丐为王。是曰敬王。子朝又见敬王下。
　　八祖佛陀难提尊者　迦摩罗国人也。姓瞿昙氏。顶有肉髻。辩捷无碍。初遇婆须蜜出家得道。行化至提伽国。度弟子伏驮蜜多付法。偈曰。虚空无内外。心法亦如此。若了虚空故。是达真如理。尔时尊者即现神变。却复本座。俨然寂灭。众兴宝塔。葬其全身。当此周景王之世也(正宗记)。

　　敬王

　　丐。景王子。在位四十三年。王元年周大夫尹氏立子朝为王入王城。王如刘。王四年冬克巩逐王子朝。王入于成周。自是谓王城为西周。成周为东周王十六年。子朝之徒作乱。王出奔于晋。十七年晋侯帅师纳王。王入于王城(已上之年月春秋中)。
　　九祖伏驮蜜多尊者　提伽国人也。姓毗舍罗。八祖行化至毗舍罗家。其父长者致礼问何所须。祖曰。我求侍者。长者曰。我有一子名伏驮蜜多。年已五十。口未曾言足不曾履。祖曰。如汝所说真吾弟子。伏驮闻之。遽起礼拜而说偈言父母非我亲。谁是最亲者。诸佛非吾道。谁是最道者。祖答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子悲愿广大。虑父母爱情难舍故不言不履耳。长者遂舍令出家。祖授以具戒。付以法眼。既得法已。行化至中印度。授弟子胁尊者正法眼藏偈曰。真理本无名。因名显真理。受得真实法。非真亦非伪。法已即入灭尽三昧而般涅槃。众以香油旃檀阇维。收舍利建塔于那兰陀寺。当此周敬王之世也(正宗记)。

　　元王

　　仁。敬王子。在位八年。

　　贞定王

　　介。元王子。在位二十八年崩。子去疾立(是为哀王)立三月弟叔袭杀哀王而自立(是为思王)立五月少弟嵬攻杀思王而自立。考王也(史记)。
　　辛卯十九年。世尊入灭五百岁。天竺国无著菩萨其弟天亲菩萨。初尚小乘。造论五百部。后契悟大乘。复造大乘论五百部。号千部论师。
　　十祖胁尊者　中印度人也。本姓难生处胎六十年。父长者香盖舍其出家。执侍九祖未曾睡眠。谓其胁不至席号胁尊者焉。持化至华氏国。憩一树下告众曰。此地变金色。当有圣人入会。言讫地变金色。有长者子富那夜奢。合掌立前而说偈曰。师坐金色地。常说真实义。回光而照我。令入三摩地。祖乃度之既具戒。以如来大法眼藏付之偈曰。真体自然真因真说有理。领得真真法。无行亦无止。付法已即现神变而入涅槃。化火自焚。四众各以衣裓盛舍利。随处兴塔而供养。当此周贞定王之世也(正宗记)。

　　考王

　　嵬。贞定王子也。在位十五年崩。考王封其弟于河南是为桓公。以续周公之官职。桓公卒。子威公代立。威公卒。子惠公代立。乃封其少子于巩(徐广曰。惠公之子也)以奉王。号东周惠公。至赧王时。东西周分治。王赧徙都西周。西周武公(徐广曰。惠公之长子)之共(史记)。

　　威烈王

　　午。考王子。在位二十四年。王二十三年九鼎震。命晋大夫魏斯赵籍韩虔为诸侯(史记)。

　　魏

　　毕公高之后。与周同姓。毕万事晋献公灭魏以封万为魏大夫。至桓子与赵韩共灭智伯。三分其地。至文侯斯。以卜子夏田子方为师。都安邑(隶河东山西道解州)显王二十九年。秦破魏师虏魏公子印。魏惠王恕。使使献河西之地于秦以和。去安邑徙都大梁(今小梁也)。
　　　　周威烈王二十三年　文侯斯二十二年　　安王十六年　武王击元年　　烈王六年　惠王罃元年
　　　　显王三十五年　惠王改称后元年　　慎靓王三年　襄王元年　　赧王二十年　昭王　元年
　　　　赧王三十九年　安厘王元年　　秦始皇五年　景闵王增元年　　始皇二十年　王假元年
　　　　始皇二十一年　国亡　　　　

　　秦昭襄王五十二年。魏举国听秦令。始皇二十一年秦灭魏。八君合一百七十九年。

　　赵

　　与秦共祖。蜚廉子恶来弟季胜五世孙造父事穆王。至幽王时。周大夫赵奄父之子叔带去周如晋。事文公。始建赵氏于晋。又五世赵夙。又七世简子鞅生襄子无恤。与魏韩灭智伯。襄子卒孙浣立。浣生籍。受王命为诸侯(以今赵州隶燕南何北道真定路也。冀州之域)赧王八年。赵武灵王变胡服骑射。备四境之难。赧王十六年。赵王自称主父。赧王十七年。赵惠文王元年。封其弟胜为平原君。赧王三十二年。赵王得楚和氏璧。赵十一君一百八十二年。秦始皇二十五年秦灭之。赵代玉嘉悼襄王长子幽穆王兄也。秦既虏其赵君。嘉乃自立于代(蔚州也。隶今上都路腹里。禹贡冀州之域)寻为秦所灭。
　　　　周威烈王二十三年　烈侯籍元年　　安王三年　武侯元年　　安王六十年　敬侯　元年
　　　　烈王二年　成侯种元年　　显王二十年　肃侯元年　　显王四十四年　武灵王元年
　　　　赧王十七年　惠文王向元年　　赧王五十年　孝成王丹元年　　秦始皇帝元年　悼襄王元年
　　　　始皇十二年　幽穆王迁元年　　始皇二十年　代王嘉元年　　始皇二十五年　秦灭之


　　韩

　　与周同姓。曲沃庄伯之弟曰韩万。其孙简为定伯。生子舆。事晋。封曰韩武子。三世韩献子厥始姓韩为晋卿。自厥六世至康子与赵魏灭智伯。自康子二世至虔。始受王命为诸侯。国颖昌府。周烈王元年韩灭郑徙都之(今汴梁路郑州)周显王四十六年。韩称王赧王元年韩以太子质秦。秦始皇十四年。韩王纳地于秦。请为藩臣。韩公子曰韩非者聘秦。至始皇十七年秦灭韩。十一君合一百七十四年。
　　　　周威烈王二十三年　景侯虔元年　　安王三年　烈王取元年　　安王十六年　文侯　元年
　　　　安王二十六年　哀侯　元年　　烈王六年　懿侯　元年　　显王十一年　昭侯　元年
　　　　显王三十七年　惠侯　元年　　显王四十六年　韩称王　　赧王四年　襄王仓元年
　　　　赦王二十年　僖王　元年　　赦王四十三年　桓惠王元年　　秦始皇帝九年　王安元年
　　　　始皇十七年　国亡　　　　


　　安王

　　骄。威烈王子在位二十六年。
　　十一祖富那夜奢尊者　华氏国人也。姓瞿昙氏。父宝身既得法于胁尊者。至波罗奈国。有马鸣大士归依求度。祖为众曰。此大士者。昔为毗舍利国王。其国有一类人。如马裸露。王运神通分身为蚕。彼乃得衣。后复生中印度。马人感恋悲鸣。因号马鸣。是时大士以偈慰彼众曰。我见汝无衣。心生保善护。示化于窠围。当得诸济度。既而祖谓大士曰。如来记云吾灭度后六百年。当有贤者马鸣。于波罗奈国摧伏异道。度人无量。继吾传化。今正是时。即告之曰。如来大法眼藏。今付于汝。听吾偈曰。迷悟如隐显。明暗不相离。今付隐显法。非一亦非二。付法已。即现神变。湛然圆寂。众兴宝塔。以閟全身。当此周安王之世也(正宗记)。

　　烈王

　　喜。安王子。在位七年。

　　显王

　　扁烈王子。在位四十八年。王七年河山以东强国六淮泗之间小国十余楚魏与秦接界魏筑长城。自郑滨洛以北有上郡。楚有汉中南有巴黔(音宸)中。皆以夷翟遇。秦摈斥之。不得与中国之会盟。邹人孟轲见魏惠王(魏迁梁因曰梁)。王曰。叟不远千里而来。亦有以利吾国乎。孟子曰。君何必曰利。仁义而已矣。初孟子师孔子之孙子思。尝问牧民之道何先。子思曰。先利之。孟子曰。君子所以教民。亦仁义而已矣。何必利。子思曰。仁义固所以利之也。上不仁则下不得其所。上不义则下乐为诈也。此为不利大矣　故易曰。利者义之和也。又曰。利用安身以崇德也。此皆利之大也(孔丛子)。宋丞相司马温国公光曰。子思孟子之言一也。夫惟仁者为知仁义之利。不仁者不知也。故孟子之对梁王。直以仁义而不及利者。所与言之人异故也(通鉴)。显王三十二年孟轲为魏卿。四十三年为齐上卿(兖州曲阜有孟轲墓)王四十四年夏四月秦初称王。四十六年韩燕皆称王。赵武灵王独曰无其实敢处其名乎。令国人谓己曰君。四十八年齐封田婴于薛。号曰靖郭君。君有子四十余人。其贱妾之子曰文。文倜傥饶智略。宾客请靖郭君以文为嗣靖郭君卒。文嗣为薛公。孟尝君也。
　　十二祖马鸣大士波罗奈国人也。亦名功胜。盖以其夙有功德。又以有作无作诸功德最为殊胜故名焉。既受法已。阐扬于华氏国。有魔名迦毗摩罗。眷属三千。向祖作诸神变。祖曰。汝尽神力化性海得乎。魔曰。何谓性海。祖曰。性海者。山河大地皆依建立三昧。六通由兹发现迦毗摩罗闻言。愈加问难。知祖理胜。遂发信心。与徒三千俱求剃度。祖乃召五百应真。与授具戒。大士因之乃大造论议。寻告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然后复本座示寂。四众以真体閟之龙龛。当此周显王之世也(正宗记)。

　　慎靓王

　　定。显王子。在位七年。

　　赧王

　　延。慎靓王子。在位五十九年。周东西分理。为诸侯所侵。赧王五十九年。秦昭襄王五十一年也。秦将军樛(居由切)伐韩伐赵。赧王恐乃倍秦。与诸侯约从。将天下锐师出伊阙攻秦。令无得通阳城。秦使将军樛攻西周。赧王入秦顿首。尽献其邑三十六。秦受其献。归赧王于周。是岁赧王崩(已上之年月春秋后)。
　　右周三十六王合八百六十七年天下归秦。
　　十三祖迦毗摩罗大士　华氏国人也。未详其姓。初为外道。有大幻术。徒侣三千。通诸异论既得法于马鸣大士。行化至西印度。彼国太子名云自在。请宫中供养。祖不允。太子曰。城北大山有一石窟。可住禅寂。祖诺。行数里逢一大蟒。祖与授三归依。蟒脱去至石窟。又北十里有大树荫覆五百大龙。其树王名龙树常为龙众说法。迎祖曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念曰。此师得决定性明道眼否。是大圣继真乘否。祖曰。汝虽心语我已意知树闻悔谢求度祖即度之。未几乃命之曰。今以如来大法眼藏付嘱于汝。听吾偈曰。非隐非显法。说是真实际。悟此隐显法。非愚亦非智。付法已。即显神变化火焚身。龙树收五色舍利建塔焉。当此周赧王之世也(正宗记)三归依者归依佛归依法归依僧也。

　　秦

　　嬴姓。水德王。都咸阳(安西路也。京兆雍州之域)建国元起。见周宣王下　秦颛顼苗裔孙曰女修。女修织玄鸟陨卵。女修吞之生大业。大业生大费。与禹平水土。舜赐羸姓氏。　　·昭襄王
　　·孝文王
　　·庄襄王
　　·始皇帝
·二世　　·子婴


　　昭襄王

　　则又曰瑕秦武王之母弟。惠文王之子也。立五十一年。并周迁九鼎。在位五十六年。

　　孝文王

　　戊昭襄王子。立三月薨。

　　庄襄王

　　楚。孝文王子。在位四年。元年东周君与诸侯谋伐秦。秦使相国吕不韦帅师讨之。东周灭封相国为文信侯。

　　始皇帝

　　政。庄襄王子。嗣位年十三。国事皆委文信侯称仲父。始皇二年天下冠带之国七而三国边于戎狄。秦自陇以西有绵诸绲戎翟[豸*原]之戎。岐梁经漆之北有义渠大蕊乌氏朐(求于切)衍之戎。而赵北有林胡楼烦之戎。燕北有东胡山戎。各分散居溪谷。秦灭义渠始于陇西北地上郡。筑长城以拒胡。赵武灵王北破林胡楼烦。筑长城自代并阴山下至高阙为塞。置云中雁门代郡。燕破东胡却千余里。筑长城自造阳。至襄平置上谷渔阳右北平辽东郡以拒胡。及战国之末而匈奴始大。始皇二十六年初并天下。自以为德兼三皇。功过五帝。乃更号曰皇帝。除谥法以谓下议上也。命为制令为诏。自称曰朕。又曰。朕为始皇帝。后世以计数。二世三世至于万世。承运以水德。初齐威宣王时。邹衍论著终始五德之运。齐人奏之。始皇采用其说。始改年朝贺。皆以十月朔衣服旌旄节旗皆尚黑。数以六为纪改腊为嘉平。分天下为三十六郡。曰。三川．河东．南阳．南郡．九江．障郡．会稽．颖川．砀郡．泗水．薛郡．东郡．琅玡．齐郡．上谷．渔阳．右北．平辽．西辽．东代郡．钜鹿．邯郸．上党．太原云中．九原．雁门．上郡．陇西．北地．汉中．巴郡．蜀郡．黔中．长沙。凡三十五。与内史为三十六郡。郡置守尉监。收天下兵聚咸阳。销以为钟鐻金人十二。帝三十四年。丞相李斯上书。谓史官非秦记皆烧之。有偶语诗书。弃市以古非今者。族所不去者。医药卜筮种树之书。若欲有学法令以吏为师。制曰可。侯生卢生相与亡去。始皇怒使人廉问。诸生相告。引犯禁者四百六十余人。皆坑之咸阳。三十六年冬十月。始皇出游左丞相斯从少子胡亥请从。西至平原津而病。七月丙寅。始皇崩于沙丘平台。在位三十七年寿五十岁。中车府令行符尔事。赵高乃与丞相斯诈谋。受诏立胡亥为太子。归至咸阳。始乃发丧。袭位。九月葬始皇骊山下。
　　十四祖龙树大士　西天竺国人也。亦名龙胜。得法后至南印度。彼国之人多信福业。祖为说法。彼相谓曰。人有福业世间第一。徒言佛性。谁能睹之。祖曰。汝欲见佛性。先须除我慢。彼曰。佛性大小。祖曰。非大非小。非广非狭。无福无报。不死不生。彼闻理胜。悉回初心。彼众中有长者子名迦那提婆。并彼众等咸愿出家。祖为剃落。命诸圣与授具戒。其国先有外道五千余众。作大幻术。众皆宗仰。祖悉化之令归三宝。祖因之造大智度论中论十二门论。垂之于世。不啻其千万偈。悉皆方便。开释正法。以应其机宜。于后乃命迦那提婆曰。如来以大法眼付嘱迦叶。乃至于我。我今付汝。听吾偈曰。为明隐显法。方说解脱理。于法心不证。无嗔亦无喜。付法已入月轮三昧。广现神变。复就本座。凝然禅寂。迦那提婆与诸四众共建宝塔以葬焉。当此奏始皇帝之世也(正宗记)。

　　二世

　　胡亥。始皇帝少子也。元年秋阳城人陈胜(字涉)。阳夏人吴广。起兵淮西。蕲州下相人项梁。起兵于吴。狄人田儋起兵于齐。胜广诈称大楚。胜自立为将军。广为都尉入据陈。陈中父老请立胜为楚王。九月刘季兵起于沛。是曰沛公。天下豪杰皆起争应立六国后。项梁者楚将项燕之子也。项籍(字羽)梁兄之子。二年赵高害李斯死。二世以高为丞相。沛公还攻丰拔之。项梁召诸别将会薛计事。居巢人范增年七十。说梁立楚后。求得楚怀王之孙曰心。夏六月立心为楚王。从民望也。三年关东皆叛。赵高恐二世怒诛及其身。乃谢病不朝。阴与其婿咸阳令阎乐。谋易上更立王子婴乐乃将吏卒千余人。入望夷宫。二世曰。吾愿得一郡为王弗许。又曰。愿为万户侯弗许。曰愿与妻子为黔首比诸公子。阎乐曰。臣受命丞相。为天下诛足下。麾其兵进。二世乃自杀。赵高乃悉召诸大臣公子曰。秦故王国。始皇君天下故称帝。今六国复自立。秦地益小。乃以空名为帝。不可宜为王如故。乃立始皇故太子扶苏之子婴为秦王。令子婴斋。当庙见受玉玺。子婴为其二子谋曰。丞相高杀二世。恐群臣诛之。佯以义立我我称病不行。丞相必来。来则杀之。已而果自来。子婴遂刺杀高于斋宫。三族其家。子婴立。在位四十六日。十月。沛公至灞上。子婴降。
　　二世元年壬辰
　　　　魏　王咎　元年　　赵王　武臣　元年　　齐王　田儋　元年
　　　　楚隐王陈胜　　燕王韩广元年　汉五年汉灭之　　

　　二年癸巳
　　　　魏王　豹元年　汉二年九月灭之　　赵王　歇元年　汉三年汉灭之　　齐王田佐元年　汉四年汉灭之
　　　　夏六月项梁立楚怀王孙心为楚王　　韩王　成　　

　　二世三年甲午汉元年也
　　　　韩王　郑昌　汉三年汉灭之　　


　　子婴

　　始皇太子扶苏之子。立四十六日。十月。沛公至灞上。子婴素车白马系颈以组。封皇帝玺符节。降轵道旁。沛公西入咸阳。
　　右秦自昭襄王至子婴。合五十年。天下归汉。

　　西汉
　　·高祖
　　·惠帝
　　·吕后
　　·文帝
　　·景帝
　　·武帝
　　·昭帝
　　·昌邑王
　　·宣帝
　　·元帝
　　·成帝
　　·哀帝
　　·平帝
　　·孺子婴

　　刘姓。以火德王。都长安(今安西路京兆即秦之咸阳也。雍州之域。高祖改曰长安)。汉初用秦正。以十月为正月。至武帝太初元年。始用夏正建寅为正月。汉五年天下既定。娄敬戍陇西过洛阳。因虞将军见上曰。秦地被山带河四塞以为固。宜都之。上问群臣。张良曰。娄敬说是也。即日车驾西都长安。拜娄敬为郎中。赐姓刘。

　　高祖

　　讳邦字季沛。丰邑中阳里人。在秦为泗上亭长(兖州也)送徒役骊山。徒多道亡。邦纵其囚自匿于沛。秦二世元年。沛父老立季为沛公。萧何曹参等收沛子弟得三千人以应之。秦二世三年十月。先入关至灞上。秦子婴降居。数日项羽屠咸阳。杀秦降王子婴。烧秦宫室。秦民大失望。项羽阳尊楚怀王心为义帝。都郴(今桂阳邑。荆州之域)分天下王诸将。羽自立为西楚霸王。都彭城(河南府路徐州)。立沛公为汉王。都南郑(今陕西兴元路郡名汉中)。二分关中王。秦降将章邯等三人。以距塞汉路。汉王怒欲攻项羽。周勃灌婴樊噌皆劝之。萧何谏之。乃遂就国称汉元年。以何为丞相。次拜韩信大将。引兵出袭雍。雍王章邯战败走。塞王欣翟(直格反)王翳皆降。以其地为渭南河上上郡。汉二年冬十月。项王密使九江王栾布等击义帝杀之江中。汉王南渡平阴津至洛阳。新城三老董公遮说王曰。顺德者昌。逆德者亡。兵出无名事故不成项羽无道放杀其主。大王宜率三军之众为之素服以告诸侯而伐之。于是汉王为义帝发丧以告诸侯。赵王陈余遣兵助汉。项王虽闻汉东欲遂破齐而后击汉。汉王以故得率诸侯兵凡五十六万人伐楚。遂入彭城。项王闻之。自以精兵二万人至彭城。大破汉军围汉王三匝会。大风折木发屋。窈冥昼晦。楚军大乱坏散。汉王乃得与数十骑遁去审食其从太公(汉王父也)吕后间行求汉王。反遇楚军。项王常置军中为质。汉四年汉遣侯公说项王羽请太公。羽乃与汉约中分天下。割洪沟(今郑州也)以西为汉。以东为楚。九月楚归太公吕后。乃引兵而东归。汉王欲西归。张良陈平曰。汉有天下太半。楚兵食尽。此天亡之时也。今释弗击。所谓养虎自遗患也。汉王从之。五年冬十月。汉王追项王至固陵(今汴梁路汝宁府光州固始地)十二月。项王至垓(音该沛郡)下夜闻汉军四面皆楚歌。遂溃围南出驰至乌江(今淮西和州地)。乌江亭长舣船待项王笑曰。天之亡我。我何渡焉。且籍与江东子弟八千人渡江而西。今无一人还纵江东父兄怜而王我。我何面目见之。纵彼不言。籍独不愧于心乎。乃自刎而死。汉王即皇帝位于氾(敷剑反)水之阳(今济汉界)。更王后曰皇后。太子曰皇太子。六年夏尊大公为太上皇。天下既定。命萧何次律令。韩信申军法。张苍定章程(章者历数之章术。程者权衡丈尺斛斗也。历家至朔同日谓之章。十九年七闰为一章也。程如称石程书谓律度量衡之则也。文中子孝宣以章程练名实。谓法令成章之品式尔)叔孙通制礼仪。陆贾造新语。封功臣为列侯。剖符作誓。丹书铁契金匮石室藏之宗庙。誓曰。使黄河如带泰山若砺。国以永存。爰及苗裔。帝在位十二年。五十三岁崩。

　　惠帝

　　盈。高祖太子。在位七年。寿二十四岁。

　　吕后

　　讳雉姓吕氏。惠帝母。惠帝崩。太后取后宫美人子为太子立之。太后临朝称制。四年少帝知而言之。太后遂幽少帝永巷中。立恒中王义为帝。更名弘不称元年。以太后制天下事故也。至文帝立。皆灭之于邸。八年秋七月太后崩。寿七十二(在位八年)吕禄吕产欲作乱。太尉周勃等诛诸吕。诸大臣相与阴谋。使人召代王。上天子玺符代王。让者五。遂乃即天子位。

　　文帝

　　讳恒。高祖第三子。封代王。陈平周勃既诛诸吕。遣使迎王至长安即帝位十六年。又后元七年在位。共二十三年寿四十六崩。帝除去肉刑。务行宽大。身衣弋绨。帷帐无文绣。治灞陵(葬所)皆瓦器。不得以金银铜铁为饰。因山不起坟帝专务以德化民海内殷富。天下断狱数百。几致刑措。
　　十五祖迦那提婆大士　南天竺国人也。姓毗舍罗。谒龙树龙树先以满钵盛水置座前。提婆以一针投之。欣然契会。既得法至迦毗罗国。彼有长者曰梵摩净德。园树生耳如菌。取而食之。随取随长。祖至其家。长者问菌所自。祖曰。汝家曾供养一比丘道眼不明。虚沾信施。报为木菌。乃说偈曰。入道不通理。复身还信施。汝年八十一。其树不生耳长者年八十一。树果不生菌。长者舍第二子罗睺罗多随祖出家。祖度之。至巴连弗城。有诸外道掩抑佛法。祖往化之。有不从者。发百千难问。祖恣其无碍之辩。一皆折之。由是广造论议。若有百论之类是也。胜事既集。以法付罗睺罗多。偈曰。本对传法人。为说解脱理。于法实无证。无终亦无始。已而入奋迅三昧。体放八光而趣寂灭。众兴塔葬焉。当此汉文帝之世也(正宗记)。

　　景帝

　　启。文帝太子。即帝位七年。又中元七年。又后元三年共十七年。寿四十八。帝以笞法五百三百太重乃更灭笞法。遵文帝之业。移风易俗。黎民淳厚。周云成康。汉称文景。

　　武帝

　　彻。景帝子。在位五十四年。寿终七十一。罢黜百家表章以六经兴太学修郊祀定音律作诗乐建封禅礼百神绍周后号令文章焕然。帝雅好儒术丞相窦婴。太尉田蚡。御史大夫赵绾。请立明堂以朝诸侯。荐其师申公。时年八十余。以为太中大夫。舍鲁邸议明堂巡狩改历服色。帝招四方贤材之士。庄助最先进(汉书作严助避明帝讳也)后得吴人朱买臣。赵人吾丘寿王。蜀人司马相如。平原东方朔。吴人牧皋。济南终军。并在左右。太初元年十一月甲子朔冬至。命司马迁造汉太初历。以寅为正月岁首。色尚黄。数用五。然而行兵用武。外开四夷。至于榷酒酤管盐铁。铸白金造皮弊。帝时始有年号。自古帝王未有也。即位初曰建元元年建元(六)元光(六)元朔(六)元狩(六)元鼎(六)元封(六)太初(四)天汉(四)太始(四)征和(四)后元(二)。
　　十六祖罗睺罗多大士　迦毗罗国人也。行化至室罗筏城。谓徒众曰。此有圣者当绍祖位。至金水河于石窟。见僧伽难提安坐入定。伺之三七日。方从定起。祖问曰。汝身定耶心定耶。提曰。身心俱定。祖曰。身心俱定何有出入。提曰。虽有出入不失定相。知金在井金体常寂。祖曰。若金在井若金出井。金无动静何物出入。提曰。言金动静何物出入。言金出入金非动静。祖曰。若金在井出者何金。若金出井在者何物。往返征诘。难提豁然即求度脱。祖以右手擎金钵。举至梵宫。取彼香饭。大众有郤。即命难提分座同食。众复疑之。意其师弟子混而无品。祖知之曰。汝不得食皆由此故。今与吾分座之者。乃过去娑罗王如来也。应物而降迹耳。难提知众有慢。乃曰。佛灭度后人无至信。正念轻微不信真如。唯爱神力。言讫以右手渐展入地。至金刚轮际。取其露水。以琉璃器持至会所。大众见之即生钦慕悔过作礼。于是祖命僧伽难提而付法眼。偈曰。于法实无证。不取亦不离。法非有无相。内外云何起。付法已安坐归寂。四众建塔。以閟全身。当此前汉武帝之世也(正宗记)。

　　昭帝

　　弗陵。武帝子。在位十三年。寿二十二岁。大司马大将军霍光。车骑将军太仆金日磾。左将军上官桀受武帝顾命遗诏政政。百姓充实举贤良文学议罢搉酤。始元元年。遣王平等持节行郡国。问民疾苦冤夫职者始元(六)元凤(六)元平(一)。
　　十七祖僧伽难提大士　室罗筏城宝庄严王之子。生而能言。常赞佛事。年七岁以偈告父母曰。稽首大慈父和南骨血母。我今欲出家。幸愿哀愍。故父母许其在家出家。复命沙门禅利多为之师积。十九年舍离王宫。入定金河大岩石窟。又十年得法已行化至摩提国。至山峰下。见一童子持圆鉴直造祖前。祖问。汝几岁耶。曰百岁。祖曰。汝年尚幼。何言百岁。曰我不会理正百岁耳。祖曰。汝善机耶。曰佛言若人生百岁不会诸佛机未若生一日而得决了之祖曰。汝手中者当何所表。曰诸佛大圆鉴。内外无瑕翳。两人同得见。心眼皆相似。彼父母闻其子语。即舍令出家。祖度之授具戒。名之曰伽耶舍多。他时风吹殿铃声。祖问曰。铃鸣耶风鸣耶。舍多曰。非风铃鸣我心鸣耳。祖曰。心复谁乎。舍多曰。俱寂静故。祖曰。善哉善哉。继吾道者非子而谁。即付法眼。偈曰。心地本无生。因地从缘起。缘种不相妨。华果亦复尔。祖付法已。右手攀树而化。众议奉全身塔于高原。众力不能举。即树下阇维。收舍利起塔。当此汉昭帝之世也(正宗记)。

　　昌邑王

　　贺。哀王之子。武帝孙元平元年四月。昭帝崩无嗣大将军霍光与群臣议立王。王素狂纵。六月受皇帝玺绶。尊皇后曰皇太后。帝每不受谏。在位二十七日。皇太后诏废之送昌邑邸。迎立武帝曾孙病已于民间。为昭帝嗣更名询(本纪)。

　　宣帝

　　询。初名病已。武帝戾太子。据生史皇孙。史皇孙生询武帝曾孙也。即位年十八。在位二十五年寿终四十三。帝兴自民间。知民疾苦。自大将军霍光薨后。始亲政事。魏相丙吉为相。黄霸龚遂董为太守。信赏必罚。吏称其职。民安其业。地节三年。丞相韦贤以老病罢就第。丞相致仕自贤始五凤四年。大司农中丞耿寿昌奏置常平仓。谷贱增价。粜以利农。谷贵减价。粜民便之。赐寿昌爵关内侯。甘露三年。上以戎狄宾服思股肱之美。乃图画其人于麒麟阁。法其形貌署其官爵名。惟霍光不名。但曰太司马大将军博陆侯姓霍氏。其次张安世韩增赵充国魏相丙吉杜延年刘德梁丘贺萧望之苏武凡十一人。皆有功德。知名当世。是以表而扬之。明著中兴辅佐。列于方叔召虎仲山甫焉。诏诸儒讲五经同异。萧望之等平奏其议。上亲称制临决焉。乃立梁丘易大小夏侯尚书谷梁春秋博士。黄龙元年崩　本始(四)地节(五)元康(四)神爵(四)五凤(四)甘露(四)黄龙。
　　东汉光武建武十九年。追尊宣帝曰中宗。

　　元帝

　　奭。宣帝子。在位十六年。寿四十三。班彪赞曰。臣外祖兄弟为元帝侍中。语臣曰。元帝多材艺善书史。少而好儒。及即位征用儒生。委之以政。上牵制文义。优游不断。帝宽弘尽下出于恭俭。号令温雅有古之风烈。竟宁元年五月崩　初元(五)永光(五)建昭(五)竟宁(一)。

　　成帝

　　骜。元帝太子。在位二十六年。寿四十五。建始元年封舅王崇为安成侯。赐谭商立根逢时爵关内侯。王氏专政。五侯骄奢并作威福。永始元年封王莽为新都侯。绥和元年十一月。大司马王根荐莽自代莽为大司马。时年二十八。莽折节散财交士以立名誉。绥和二年三月帝崩　建始(四)河平(四)阳朔(四)鸿嘉(四)永始(四)元延(四)绥和(二)。
　　十八祖伽耶舍多大士　摩提国人也。姓郁头蓝。父天盖。母方圣娠。凡七日而诞。童时持鉴出游。遇难提得度。行化至大月氏国至一婆罗门舍。舍主鸠摩罗多年三十学梵志。适见祖问曰。是何徒众。祖曰。是佛弟子。彼闻佛号心神竦然。即时闭户。祖良久扣其门。罗多应曰。此舍无人祖曰答无者谁。罗多闻语知是异人。据开门延接。祖指其舍檐之下犬宿之处为罗多曰。汝父埋金于此今为犬以守之。遂掘地果得金。乃发宿命智。投诚出家。祖度之授具已。祖以法眼付之。偈曰。有种有心地。因缘得发萌。于缘不相碍。当生生不生。祖付法已。踊身虚空现十八变化火自焚。众以舍利起塔供养。当此前汉成帝之世也(正宗记)。

　　哀帝

　　欣。元帝孙。成帝弟。定陶共王之子。在位六年。寿二十五。帝屡诛大臣。欲强主威。王莽辞以病免。帝崩无嗣。元后召王莽为大司马。迎中山王衎而立之　建平(四)元寿(二)。

　　平帝

　　衎。元帝孙。中山王箕之子。在位五年。即帝位年九岁。太后临朝。大司马王莽秉政。元始元年赐莽号安汉公。四年夏加安汉公为宰衡。五年夏五月策命安汉公莽。以九锡摄行天子事。十冬二月。莽因腊日上椒酒。置毒酒中。帝有疾。莽诈作策请命于泰畤。愿以身代藏策金縢置于殿前。敕诸公莫敢言。丙午帝崩。寿十四　元始(五)。
　　九锡　一车马　二衣服　三乐则　四朱户　五纳陛　六虎贲　七斧钺　八弓矢　九秬鬯

　　孺子婴

　　宣帝玄孙。年二岁立之。有司奏。武功长孟通浚井得白石。上圆下方。有丹书著石文曰。告安汉公莽为皇帝。符命之起自此始。大后怒而力不能沮莽。如周公故事称摄皇帝。吏民皆称臣。礼仪皆如天子。元年五月诏莽称假皇帝。以居摄三年。为初始元年。即真天子位。定有天下之号曰新。以是冬十二月为明一正月。商正也。时孺子未即皇帝位。玺藏长乐宫。及莽即帝位请玺。太后不肯授莽。莽使安阳侯舜谕旨以胁太后。太后出汉玺投之于地。策命孺子婴为定安公　初始元年戊辰王莽纂位。
　　右西汉十四君合二百十四年。

　　新室

　　王莽。字巨卿。元城人。孝元皇后弟王曼之子。既移汉祚。封太皇太后王氏曰新室文母。去汉号莽恃其诈慝烦民玩兵罪盈怨积。天下怒之起兵诛莽。汉兵推立刘玄为帝。三辅豪杰共杀莽。莽篡位十四年。三辅者京兆左冯翊(同州也)右扶风(凤翔府)建国(五)天凤(六)地皇(三)。

　　更始

　　刘姓。玄名。字圣公。舂陵戴侯曾孙。即位。以刘秀(光武)为司隶校尉。继立为萧王。赤眉入关立刘盆子。而更始亡。更始在位二年。后汉光武建武元年。诏封玄为淮阳王。

　　刘盆子

　　城阳景王章之后。王莽末。樊崇起兵于莒。崇卢其众与莽军相乱。皆朱其眉以相认破莽军。更始二年以盆子为天子。后汉建武三年降光武以盆子为赵王郎中。因病失目　右新室更始合一十六年。复为东汉。
　　　　癸未更始元年　○王莽灭　　梁王刘永据　睢阳称帝元年　　淮南王李宪据　九城称帝元年
　　　　甲申　更始二年　　刘永二年　　李宪二年
　　　　成公孙迷据成都称帝龙兴元年　　宁朔王隗嚣　据秦州　　乙酉东汉光武　建武元年
　　　　刘永三年　　李宪三年　　成　龙兴二年
　　　　隗嚣　　　　


　　刘永

　　梁王刘永。据睢阳称帝。东汉光武建武四年戊子刘[糸*干]元年。次年己丑汉灭之。

　　李宪

　　淮南王李宪。据九城称帝。至庚寅光武建武六年。汉灭之。

　　公孙述

　　据成都称帝。始甲申终于丙申。建武十二年汉灭之。

　　隗嚣

　　宁朔王隗嚣公孙述立之据秦州。始甲申终甲午。汉建武十年隗纯元年。光武灭之。

　　卢芳

　　据安定(今典元路泾州)号汉称帝。始乙酉年曰元年。东汉建武十六年降于光武。

　　彭宠

　　渔阳守。据檀蓟二州称燕王。始建武丁亥终建武五年己丑。光武灭之。

　　张步

　　齐王。东汉建武三年丁亥。刘永立之。建武五年己丑。光武灭之。
　　十九祖鸠摩罗多大士　大月氏国婆罗门子。既得法眼。至中天竺国。有大士名阇夜多。问曰。我家父母素信三宝。而常萦疾瘵。凡所营作皆不如意。而我邻家久为旃陀罗行。而身常勇健所作和合。彼何幸而我何辜。祖曰。何足疑乎。且善恶之报有三时焉。凡人但见仁夭暴寿逆吉义凶。便谓无因果虚罪福。殊不知影响相通。毫厘靡忒。纵经百千万劫亦不磨灭。佛说业通三世者。盖以前世所作善业而报在此生。此生苟为不善。则应在来世。故人有此生虽为善而不得其福者。前恶之报胜也。今世虽作恶而不受其殃者。前善之胜也。苟以今生非得福报复务为恶。而来世益堕恶趣也。苟以此世得其福报。复务为善。而来世益得善趣也。又前世为善。其德方半。而改志为恶。及此生也。先福而后祸。此生为恶。其事方半。而变行为善。及来世也。先祸而后福。今汝父与汝之邻。其善恶之应不以类至盖先业而致然也。岂可以一世求之耶。时阇夜多闻是语已。顿释所疑祖曰。汝虽以信三业。而未明业从惑生。惑因识有。识依不觉。不觉依心。心本清净。无生灭无造作。无报应无胜负。寂寂然灵灵然。汝若入此法门。可与诸佛同矣。一切善恶有为无为皆如梦幻。阇夜多承言领旨。即发宿慧恳求出家。既受具。祖曰。汝当绍行化迹。乃付法眼偈曰。性上本无生。为对求人说。于法既无得。何怀决不决。又云。此是妙音如来见性清净之句。汝宜传布后学。言讫即于座上以指爪[(牙*又)/(厂@力)]面如红莲华。出大光明照耀四众而入寂灭。阇夜多起塔供养。当此王莽新室之世也(正宗记)。

　　东汉(都洛阳。今河南府路)
　　·光武
　　·明帝
　　·章帝
　　·和帝
　　·殇帝
　　·安帝
　　·北乡侯
　　·顺帝
　　·冲帝
　　·质帝
　　·桓帝
·灵帝　　·献帝


　　世祖光武皇帝

　　讳秀。字文叔。南阳人。汉景帝七世孙。长沙定王发之后南顿令刘钦之子。癸未更始元年为偏将军行大司马事。甲申更始二年立之为萧王。击铜马贼。关西号为铜马帝。初光武兵起绿林山(今江陵路荆门荆州湖北道也。禹贡制州之域)。乙酉诸将议上尊号。帝不许者三。四军行到南平棘。诸将复固请之。耿纯进曰。不正号位。士大夫望绝散去难可复合。行至鄗(京兆也)。乃命有司设坛场于鄗南千秋亭五成陌。六月即皇帝位。改元建武。大赦。帝在位三十三年。寿六十二岁崩。帝以仁厚之德济英雄之志。即位十六年而天下为一。精勤为治。保全功臣。尊尚儒术。百姓又安。幸太学修文教。非警急不言军旅。聘隐逸以为不宾之臣　建武(三十一)中元(二)。
　　世尊释迦文佛　入灭至建武二十七年得一千载矣。

　　显宗明皇帝

　　讳庄。光武第四子。帝遵建武法度。后妃之家不使预政。临幸辟雍。养三老五更。至于羽林之士。悉通孝经。文教为盛。法令分明。永平三年图画中兴功臣。列二十八将于南宫云台。又益以王常李通窦融卓茂。合三十二人。独马援以椒房之亲不与焉。永平四年。东平王苍来朝。帝问。居家何者最乐。对曰为善最乐。帝叹曰。此言甚大可以保国二十八将者邓禹为首。次马成吴汉王梁贾复陈俊耿弇杜茂寇恂傅俊岑彭坚镡冯异王霸朱祐任光祭遵李忠景丹万修盖延邳肜铫期刘植耿纯臧宫马武刘隆　永平(十八)。
　　佛教流通东土之始　永平七年。帝梦金人长大项有日光。飞至殿庭。旦问群臣。太学闻人傅毅奏曰。周昭王时。西域有佛出世。其形长一丈六尺。而黄金色。陛下所梦将必是乎。博士王遵推周书异记佐之。帝遂遣中郎蔡愔博士秦景等一十八人。使西域求佛法。蔡愔等至天竺邻境月氏国。遇梵僧摄摩腾竺法兰二人奉佛经像来震旦(东土也)。遂同东还(永平十年至京)。摩腾入阙献经像。帝大悦馆于鸿胪寺。兰亦间行而后至。帝于城西雍门外别立一寺。腾兰居之。以白马驮经而来遂名白马寺。永平十四年。五岳道士费叔牙褚善信等忌之。斥言虚伪。腾兰白于帝曰。吾佛出世间。法水火不能坏请与方士验之。帝敕叔牙等。尽出所有奇经秘诀。与沙门所持来经像就焚之。正月十五日火作。而沙门诸经完然不烬。方士稽首钦服。帝益异之。由是腾兰习汉言。久之译四十二章经十地断结佛本生法海藏佛本行等五经。帝尝幸其寺。腾兰进曰。寺东何馆。帝曰昔有阜无因而起。夷之复然。夜有光怪。民呼为圣冢。因祀之疑洛阳神也。腾曰。按天竺金藏诠所志。阿育王藏如来舍利于天下。凡八万四千所。今支那震旦境中十有九处。此其一也。帝大惊。即日驾幸圣冢。而腾兰随往拜起。忽有圆光现冢上。三身现光中。侍卫呼万岁。帝喜曰。不遇二大士。安知上圣遗祐哉。诏塔其上受制度于腾兰。塔成九层。高二百尺。明年光又现。有金色手出塔顶尺许。如琉璃中见。天香郁然。帝驾幸拜瞻。光随步武旋绕。自午及申而灭。于时皇弟楚王英喜为浮图斋戒。尝奉缣赎缱。帝还之以助伊蒲塞桑门之盛馔(见汉书并费长房三宝纪)。永平十六年摄摩腾示寂。竺法兰自译经五部凡十三卷。帝在位十八年。寿四十八岁。永平十八年八月帝崩(本纪)。
　　二十祖阇夜多大士　中天竺国人也。既得法。行化至罗阅城。彼有辩论之师婆修盘头。常一食不卧。六时礼佛。清净无欲。祖欲度之。言以激之。盘头发无漏智。忆念七劫前生安乐国。年垂老行当证果。见大光明菩萨。以策杖靠壁。礼拜菩萨。不知策杖倚拖画壁佛面。成大我慢。遂失二果。今获见师。愿垂慈诲。祖即告曰。汝久积德本。当继吾宗。听吾偈曰。言下合无生。同于法界性。若能如是解。通达事理竟。祖付法已倒立奄然而寂。阇维舍利建塔。当此后汉明帝之世也(正宗记)。

　　肃宗章帝

　　烜。明帝太子。务从宽厚。除惨酷之科。深元元之爱。著胎养之令。尽心孝道。平徭简赋。人赖其庆。在位十三年寿三十三。元和二年春正月。诏曰。令云民有产子者。复勿算三岁。今诸怀妊者赐胎养谷人三斛。复其夫勿算一岁。著以为令。乙丑帝耕于定陶。进幸鲁祠孔子于阙里。及七十二弟子。作六代之乐。大会孔氏男子二十以上者六十二人。帝谓孔僖曰。今日之会。宁于卿宗有光荣乎。对曰。臣闻明王圣主莫不尊师贵道。今陛下亲屈万乘。辱临敞里。此乃崇礼先师。增辉圣德。至于光荣非所敢承。帝大笑曰。非圣者子孙焉有斯言乎。拜僖郎中(汉书)　建初(八)元和(二)章和(二)。

　　和帝

　　肇。章帝第四子。在位十七年。寿二十七。窦太后临朝。以兄宪为侍中。永元四年。窦氏父子兄弟充满朝廷专权。帝以中常侍郑众定议诛宪。宦官用权自此而始(汉书)　永元(十六)元兴(一)。

　　殇帝

　　隆。和帝少子。元兴元年十二月生。始百日和帝崩。帝即位。邓太后临朝。邓骘为车骑将军。改元延平。八月帝崩。太后迎清河王庆之子祐为和帝嗣。即皇帝位　延平(一)。

　　恭宗安帝

　　祐。在位十九年。太后临朝。建光元年三月。皇太后邓氏崩。凡邓氏皆免官归故里骘自杀。帝始亲政事。宦者江京樊丰等。及乳母王圣与阎后妄造虚无。构谗太子。九月废皇太子保为济阴王。延光四年三月帝崩。寿三十二岁　永初(七)元初(六)永宁(一)建光(一)延光(四)。
　　二十一祖婆修盘头大士　罗阅国人也。姓毗舍佉。父光盖。母严一年十一礼光度罗汉。出家受戒。寻遇阇夜多大士。激发大慧。乃得付法。行化至那提国。彼国王名当自在。王有次子名摩拏罗。王舍出家。祖曰。善哉大王。能舍其子。即与授具。付法偈曰。泡幻同无碍。如何不了悟。达法在其中。非今亦非古。祖付法已。踊身高半由旬。屹然而住。四众瞻仰。虔请复座跏趺而逝。荼毗得舍利建塔。当此后汉安帝之世也(正宗记)。

　　北乡侯

　　懿济北惠王之子。延光四年三月。安帝后阎氏立之。后临朝。十月北乡侯薨。十一月中常侍孙程王康等十九人斩江京等。迎济阴王保即皇帝位。时年十二。

　　顺帝

　　保。安帝太子。既即位。遣侍御史持节。收阎显及其弟耀晏诛之。迁大后离宫。封孙程等皆为列侯。是为十九侯。立皇后梁氏。在位十九年。寿三十岁　永建(六)阳嘉(四)永和(六)汉安(二)建康(一)。
　　正一道教　永和六年。四川西道成都路崇庆州鹤鸣山有士曰张道陵。自号天师。造符水醮箓之术。著道书二十四卷。百姓求其道咸归焉。道陵死传之子衡。衡死传之子鲁盛行于世。道家醮祷宗此。而始传嗣及今。天下宗仰。是曰正一教焉。

　　冲帝

　　炳。顺帝子。建康元年八月即帝位。太后梁氏临朝。永嘉元年正月崩。在位一年。寿三岁　永嘉(一)。

　　质帝

　　缵。章帝玄孙。初冲帝崩。梁太后征清河王蒜及渤海孝王鸿之子缵。皆至京师。清河王年二十余。为人严重。动止有法。太尉李固欲立之。大将军梁冀不从。与太后谋罢蒜归国立帝。年八岁。帝聪慧目冀曰。此跋扈将军也。冀恶之。夏六月冀使左右置毒煮饼进之。帝苦烦甚崩。在位一年。寿九岁　本初(一)。

　　桓帝

　　志。章帝曾孙。年十五。太后犹临朝政。立皇后梁氏。太后之妹也。帝在位二十一年。寿三十六。和平元年正月。太后诏归政于帝。二月太后崩。延熹二年梁冀秉政几二十年。威行内外。天子拱手常不平。呼中常侍单超徐璜黄门令具瑗(即具独坐)小黄门史左悺唐衡。定议诛冀。悉收梁氏。百姓莫不称庆。封单超徐璜等五人为县侯世谓之五侯也。建和(三)和平(一)元嘉(二)永兴(二)永寿(三)延熹(九)永康(一)。
　　建和二年。西域月氏国沙门支娄迦谶亦名文谶至洛阳。译佛经凡二十一部计六十三卷。
　　永兴二年。帝铸黄金浮图老子像。覆以百宝盖。宫中身奉祀之。世人以金银作佛像。自此而始也(三宝纪)。
　　二十二祖摩拏罗大士　那提国常自在王之子。年三十遇婆修大士出家传法。至西印度。彼国王名得度。瞿昙种族。于佛乘勤行精进。一日行道处见一小塔。高一尺四寸。其色青玄。众莫能举。王即大会梵行禅观咒术三众。问塔所因。众莫能辩祖为王曰。此塔阿育王所造佛舍利塔也。四面示相。前则尸毗王割股饲鹰救鸽。后则慈力王[剜-夗+死]身然灯。左则萨埵太子投崖饲虎。右则月光王捐舍宝首。四面皆是释迦世尊宿世修道之迹。今王有缘故出现耳。言已举之。王说即传位太子。投祖出家。是为得度比丘。祖乃往月氏国。受彼王宝印并尊者鹤勒那供养。鹤勒那问祖曰。我有何缘鹤众随我。祖曰。汝昔尝为比丘赴会龙宫。汝弟子众咸欲随从。汝观五百众中。无有一人堪受妙供。时诸子曰。师常说法。于食等者于法亦等。今既不然。何圣之有。时汝即令其众赴会。是诸弟子福薄德微。堕于羽族。然已五劫。今乃转受鹤身。曰以何方便令彼解脱。祖曰。我有无上法宝。汝当听受化未来际。而说偈曰。心随万境转转处实能幽。随流认得性。无喜亦无忧。时诸鹤众闻偈。飞鸣而去。祖跏趺寂然奄化。鹤勒那与宝印王阇维之。敛舍利起塔供养。当此后汉桓帝之世也(正宗记)。

　　灵帝

　　宏。章帝玄孙。河间孝王曾孙也。年十二。窦太后立之。陈蕃多力焉帝乳母赵娆(音袅)及诸女。尚书中常侍曹节王甫等谄事太后。浊乱四方。帝在位二十二年。寿三十四崩　建宁(四)熹平(六)光和(六)中平(六)。
　　光和三年。帝遣中使。洛阳佛塔寺饭诸沙门。悬缯烧香。散华然灯(三宝纪)。
　　江淮寺塔之始　安息国沙门安清。字世高。本世子当嗣位。让之叔父出家。桓帝建和二年至洛阳。译佛经二十九部凡一百七十六卷。至是建宁四年。因附舟浮游至庐山[邱-丘+共](音恭)亭庙。神灵其能分风送往来之舟会舣舟奉牲请福。神降语曰。舟有沙门可与来。高至。神曰。吾昔与子俱出家学道。吾好施然而多嗔报形极丑。家此湖千里皆所辖。旦夕且死必入地狱。我有缣段绢杂宝物。可为立法营塔。使我生善处。因泣下。高许之。高徐曰。能出形相劳苦乎神曰。形恶奈何。高曰。第出之。于是出其首帐中。盖巨蟒也。悲泪如雨。高取绢物至豫章为建太安寺。乃江淮寺塔之始也。神报之曰。生善处已。后人于山西泽中。见死蟒头尾数里。今浔阳县有大蛇村是也(自镜录)中平元年黄巾贼灭初钜鹿人。今顺德路也。张角以妖术教授号大平道。咒符水以疗疾病。众共神之角弟子周游四方十余年。徒众数十万。自青徐幽冀荆扬兖豫八州之人莫下毕应。凡三十六方。方犹将军也。大方万余人。小方六七千人。角弟子唐周上书告之。有诏逐捕角等。角敕诸方俱起皆着黄巾以为标帜。故时人谓之黄巾贼。旬月之间天下响应京师震动。发天下精兵。遗中郎将卢植讨之。垂当拔之。宦官诬植。诏皇甫嵩讨角嵩与角弟梁战。大破之斩梁。角先已病死。剖棺戮尸传首京师。

　　少帝

　　辩。灵帝子。中平六年四月灵帝崩。帝即位。年十四。何太后临朝。封皇弟协为陈留王。宦官蹇硕欲诛大将军何进而立协。中军校尉袁绍因劝何进悉诛宦官进白太后。太后不听。绍又曰。多召四方猛将。使引兵向京城以胁太后。进然之并州牧董卓即时就道。中常侍张让段圭。诈以太后诏何进。斩进于嘉德殿前。袁绍何苗闻进被害。乃引兵屯朱雀阙下。捕得赵忠等斩之。宦官死者二千余人。让圭劫帝幸小平津。让圭急赴水死。卓胁太后废帝为弘农王。帝在位一百八十日。立其弟陈留王协。杀何太后。卓自为相国。
　　灵帝中平六年四月。帝即位。改元永汉。又改光熹。又改昭宁。后仍作中平。六年十月帝废。

　　献帝

　　协。灵帝中子。董卓逼帝迁都长安。焚毁洛阳宗庙。初平元年正月。关东州郡皆起兵讨卓。推渤海太守袁绍为盟主。典军校尉曹操。长沙太守孙坚。亦皆兵起讨卓。自是孙坚起江浙。袁绍据幽并。刘表据荆楚。刘璋据蜀汉。董卓忍于诛杀。人不聊生。初平三年司徒王允司隶校尉黄琬等。密谋诛卓。中郎将吕布膂力过人。卓常以布自卫。允因告以诛卓布许之。四月帝有疾新愈。大会未央殿。卓朝服乘车而入。布持矛刺卓。趣兵斩之。百姓相庆歌舞于道建安元年曹操迎帝都许。今汴梁路许州。以操为司空。以刘备为豫州刺史天下纷然兵起。建安二年。袁术称帝于寿春。今淮西安丰路建安。十八年五月。封曹操为魏公。加九锡(九锡见前汉平帝下)七月。魏始建社稷宗庙。十一月魏初置尚书侍中六卿。十九年。刘备围成都刘璋开城降。建安二十一年二月。魏公操还邺。今山西彰德路。五月进操爵为王。二十二年诏魏王操设天子旌旗。出入称警跸。冕十有二旒。乘金根车驾六马。设五时副车。立其子丕为太子。建安二十四年己亥七月。刘备自称汉中王。曹操表孙权为骠骑将军假节。领荆州牧。封南昌侯。庚子年正月。操至洛阳薨。寿六十六岁。太子丕嗣王位。年曰延康。十一月受汉禅。改元黄初。封汉帝为山阳公。帝在位三十年。寿五十四岁。至魏明帝青龙二年薨。谥曰孝献皇帝　初平(四)兴平(二)建安(二十四)。
　　译经　自永平年至建安末。缁素十二人。译佛经律二百九十三部计三百九十五卷(闻元释教录)。
　　右东汉十三帝。合一百九十五年禅于魏。三分天下。
　　理惑　兴平二年。牟子者未详名字。世称牟子。避世隐居。著理惑。设问答凡三十七篇。见梁僧祐律师弘明集。今略出其八篇。节其文句。设问曰。何以正言佛。佛为何谓乎。牟子曰。佛者觉也。犹言三皇神五帝圣也。问曰。佛经众多。欲得其要而弃其余。直说其实而除其华。牟子曰否。夫日月俱明各有所照。二十八宿各有所主。百药并生各有所愈。孤裘备寒。絺绤御暑。舟舆异路俱致行旅。孔子不以五经之备。复作春秋孝经者。欲博道术资人意耳。佛经虽多其归为一也。犹七典虽异其贵道德仁义亦一也。孝所以说多者。随人行而与之。子张子游俱问一孝。而仲尼答之异攻其短也。何弃之有哉。问曰。佛有三十二相八十种好。何其异于人也甚矣。殆富耳之语非实之云也。牟子曰。谚云少所见多所怪。睹骆驼言马肿背。尧眉八彩。舜目重瞳。皋陶鸟喙。文王四乳。禹耳三漏。周公背偻。伏牺龙鼻。仲尼反頨。老子日角目渊鼻有双柱。手把十文。足蹈二五。此非异于人乎。佛之相好奚疑哉。问曰。孝经言。身体发肤受之父母不敢毁伤。曾子临没曰。启予手启予足。今沙门剃头何。其违圣人之语。不合孝子之道也。牟子曰。孝经言。先王有至德要道。太伯断发文身。自从吴越之俗。违于身体发肤之义。然孔子称之。其可谓至德矣。仲尼不以其断发毁之也。豫让吞炭漆身。聂政皮面自刑。伯姬蹈火高行截容。君子为勇而死义。不闻讥其毁没也。问曰。夫福莫逾于继嗣。不孝莫过于无后。沙门弃妻子捐财货。终身不娶。何违其福孝之行也。牟子曰。许由栖巢木。夷齐饿首阳。圣孔称其贤。曰求仁得仁者也。不闻讥其无后无货也。问曰。佛道言人死当更复生。仆不信此言之审也。牟子曰。人临死其家上屋呼之。死已复呼谁乎。问者曰。呼其魂魄。牟子曰。神还则生。不还则神何之乎。曰成鬼神。牟子曰。是知魂神固不灭矣。但身自朽烂耳。身譬五谷之根叶。魂神如五谷之种实。根叶生而必死种实岂有终乎。问曰。为道亦死。不为道亦死。有以异乎。牟子曰。所谓无一日之善而问终身之誉者也。有道虽死神归福堂。为恶既死神当其殃。愚夫闇于成事。贤智预于未萌。道与不道。如金比草。祸之与福如白方黑。安得无异乎。问曰。孔子云。未能事人焉能事鬼。未知生焉知死。此圣人之所纪也。今佛家辄说生死之事鬼神之务。殆非圣哲之语也。牟子曰。若子之言。所谓见外而未识内者也。孔子以子路不问本末乃抑之耳。孝经曰。为之宗庙以鬼享之。春秋祭祀以时思之。又曰。生事爱敬。死事哀戚。岂不教人事鬼神知生死哉。周公为武王请命曰。且多才多艺能事鬼神夫何为也。佛经所说生死之趣非此类乎。
　　二十三祖鹤勒那大士　月氏国人也。姓婆罗门。父千胜。母金光。年二十二出家。三十岁遇摩拏罗得法。行化至中印度。为王说法。王欣然归敬。初大士上足曰龙子。早世。龙子之兄曰师子。依大士得度。一日指东北问众曰。是何气象众不谙。师子曰。我见气如白虹。复有黑气五道。横亘其中。大士曰。吾灭后五十年。北天竺国当有难起。婴在汝身。吾将灭矣。今将法眼付嘱于汝。善自护持。汝往他国。难累汝躬。慎早付授无令断绝。听吾偈曰。认得心地时。不说不思议。了了无可得。得时不说知。付法已。大士即腾身太虚作十八变。复其座寂然迁化。四众阇维将分其舍利务各塔之。大士显灵降迹而说偈曰。一法一切法。一法一切摄。吾身非有无。何分一切塔。众即合一浮图而供养之。当此后汉献帝之世也(正宗记)。

　　三国


　　魏
　　·文帝(年)黄初(七)
　　·明帝(年)太和(六)青龙(四)景初(三)
　　·邵陵厉公(年)正始(九)嘉平(五)
　　·高贵乡公(年)正元(三)甘露(四)
　　·元帝(年)景元(四)咸熙

　　曹姓。以土德。都邺。古相州(今河东山西道彰德路也。禹贡冀州之域)后迁洛阳。初武王操字孟德。山东沛国谯人。父嵩官至太尉。祖腾汉灵帝中常侍。嵩乃腾之养子。操于汉末为东郡太守。董卓乱关中。操迎汉帝都许州(今隶汴梁路也)后进操爵为魏王。子丕为太子。汉帝建安二十四年己亥。明年庚子正月魏王操自邺至洛阳薨。时太子丕在邺即魏王位。改元延康。十一月受汉禅即皇帝位。改元黄初。大赦。国号魏。追尊父王操武皇帝。庙号太祖。改相国为司徒。御史大夫为司空。魏五主合四十五年。
　　蜀
　　先主(年)章武(二)。
　　后主(年)建兴(十五)延熙(二十)景曜(五)炎兴(一)。
　　刘姓。备名。字玄德。汉中山靖王胜之后。都成都(四川西道)。魏文帝黄初二年。备即皇帝位于成都西武担之南。建元章武。在位三年。寿六十三。后主在位四十年。二主合四十二年。
　　吴
　　权(在位三十年)黄武(七)黄龙(二)嘉禾(六)赤乌(十三)太元(一)。
　　亮(在位六年)建兴二五凤(二)太平(三)。
　　休(在位六年)永安(六)。
　　皓(在位十七年)天兴(一)甘露(一)宝鼎(三)建衡(三)凤凰(三)天册(一)天玺(一)天纪(四)。
　　孙姓。名权。字仲谋。坚之子。策之弟也。魏文帝黄初二年。魏拜权为吴王。加九锡。权自公安徙都鄂。更鄂曰武昌(江南湖北道武昌路荆域)。壬寅年建元黄武。己酉年四月。权即皇帝位。大赦。改元黄龙。九月迁都建业(江东道建康路古升州也扬域)立子和为太子。鲁王霸谋去太子求己代之。权怒废和为庶人。赐霸死。立少子亮为太子。乙酉年冬皓迁都武昌。丁亥年十二月还都建业。庚子晋武帝太康元年二月。晋伐吴。皓出降至阙。夏四月晋帝诏赐皓爵归命侯。吴四主合五十九年。

　　魏文帝

　　丕。武帝太子。庚子年正月即魏王位。建元延康十一月受汉禅。即皇帝位改元黄初黄初(七)。
　　　　庚子　魏　黄初元年七　　蜀刘氏　　吴孙氏
　　　　辛丑　　　黄初二年　　备即皇帝位章武元年二　　魏拜权为吴王加九锡权在位三十年
　　　　壬寅　　　黄初三年　　章武二年　　黄武元年七
　　　　癸卯　　　黄初四年　　四月先主殂子禅立建兴元年十五　　黄武二年

　　蜀　章武三年四月。先主备殂于永安。丞相诸葛亮奉丧还成都。谥曰昭烈。五月太子禅即皇帝位。改元建兴。
　　吴　黄武二年。西域月氏国优婆塞支谦。字恭明。博览经籍游洛邑。黑瘦眼多白睛黄。时语曰。支郎眼中黄。形虽小是智囊。避地归吴。吴主悦之拜为博士。译佛经一百二十九部凡一百五十二卷。谦受业于支亮。亮字纪明。亮受业于支谶。世谓天下博知不出三支(弘明集)。
　　　　甲辰　黄初五年　　禅　建兴二年　　黄武三年
　　　　乙巳　黄初六年　　建兴三年　　黄武四年

　　魏　陈思王曹植。字子建。武帝中子。十岁诵诗书十万余言。善属文。每读佛经留连嗟玩。以为至道之宗极。转读七声升降曲折之响。世皆讽而则之。游鱼山闻有声特异。清飏哀婉。因效其声为梵赞。今法事有鱼山梵。即其余奏也(弘明集)。
　　　　丙午　黄初七年　　建兴四年　　黄武五年

　　魏　平原王睿。甄夫人生。文帝子也。郭后无子。帝使后养之。甄夫人被诛未建为嗣。黄初七年帝与平原王睿猎。见子母鹿。帝亲射杀其母。命睿射其子。睿泣曰。陛下已杀其母。臣不忍复杀其子。帝即放弓矢为之恻然。夏五月帝疾笃。乃立睿为太子。丙辰召曹真陈群司马懿。并受遗诏辅政。丁巳帝殂。寿四十六岁。

　　魏明帝

　　睿。文帝太子。黄初七年五月即帝位太和(六)青龙(四)景初(三)。
　　　　丁未　魏　太和元年　　蜀　建兴五年　　吴　黄武六年
　　　　戊申　　　太和二年　　建兴六年　　黄武七年
　　　　己酉　　　太和三年　　建兴七年　　吴权四月即皇帝位黄龙元年迁都建业
　　　　庚戌　　　太和四年　　建兴八年　　黄龙二年
　　　　辛亥　　　太和五年　　建兴九年　　黄龙三年
　　　　壬子　　　太和六年　　建兴十年　　嘉禾元年
　　　　癸丑　　　青龙元年　　建兴十一年　　嘉禾二年
　　　　甲寅　　　青龙二年二月汉山阳公薨谥孝献皇帝　　建兴十二年二月诸葛亮卒　　嘉禾三年
　　　　乙卯　　　青龙三年　　建兴十三年　　嘉禾四年
　　　　丙辰　　　青龙四年　　建兴十四年　　嘉禾五年

　　魏　青龙四年。诏公卿举才德兼备者各一人。司马懿以州兖刺史王昶应选。昶为人谨厚。名其兄之子曰默曰沈。子曰浑曰深。为书戒之曰。吾以四者为名。欲使汝曹顾名思义不敢违越也。夫物速成则疾亡。晚就则善终。朝华之草夕而零。落松柏之茂隆冬不衰。是以君子戒于阙党也。夫能屈以为伸。让以为得。弱以为强。鲜不遂矣。夫毁誉者爱恶之原。而祸福之机也。孔子曰。吾之于人谁毁谁誉。以彼圣人之德犹尚如此。况庸庸之徒而轻毁誉哉。人或毁己。当退而求之于身。若己有可毁之行则彼言当矣。若己无可毁之行则彼言妄矣。当则无怨于彼。妄则无害于身。又何反报焉。谚曰。救寒莫如重裘。止谤莫如自修。斯言信矣(魏志)。
　　　　丁巳　魏　景初元年　魏改蜀正朔　　建兴十五年　　吴　嘉禾六年

　　魏　景初元年正月。山茌(什之反又音淄)县言黄龙见高堂隆。以为魏得土德故其瑞黄龙见。宜改正朔易服色以神明其政变民耳目。帝从其议。三月下诏改元。以是月为孟夏四月。服色尚黄。牺牲用白。从地正也。更命太和历曰景初历。三年复寅为正。
　　　　戊午　景初二年　　延熙元年　　赤乌元年
　　　　己未　景初三年帝崩复寅为正　　延熙二年　　赤乌二年

　　魏　景初三年正月。帝手诏召司马懿于汲。帝执其手曰。吾以后事属君。君与曹爽辅少子。指齐王芳谓懿曰。此是也。是日立齐王为皇太子。帝寻殂。寿三十六。正月太子即位。年八岁。加曹爽司马懿侍中都督中外诸军录尚书事。并州刺史毕轨及邓飏季胜何晏丁谧皆有才名。曹爽辅政。骤加引擢。晏等使爽发诏转司马懿为太傅。外以名号尊之。内欲令尚书奏事先来由己。二月以司马懿为太傅。以爽弟羲为中领军。其余诸弟皆以列侯。侍从贵宠莫比。七月帝始亲临朝。十二月诏复以建寅之月为正月。

　　魏邵陵厉公

　　芳。明帝养子。立为太子。即位年八岁。大将军曹爽专政。势倾四方。正始八年。大将军爽用何晏邓飏丁谧之谋。迁太后于永宁宫。太傅懿不能禁。与爽有隙。称疾不与政事。嘉平元年春正月。帝谒高平陵。大将军爽与弟中领军羲武卫将军训等皆从太傅懿。以皇太后令闭诸城门。勒兵据武库授兵。出屯洛水浮桥。召司徒高柔行大将军事据爽营。太仆王观行中领军事据羲营。因奏爽罪恶于帝。爽奉帝还宫。爽兄弟归家。懿发洛阳吏卒围守之。有司奏。爽与何晏邓飏丁谧毕轨季胜等阴谋反逆。收爽等劾。以大逆不道夷三族。嘉平三年八月。太傅司马懿卒。诏以其子师为抚军大将军录尚书事　正始(九)嘉平(五)。
　　　　庚申　邵陵厉公在位十五年　正始元年　　延熙三年　　赤乌三年
　　　　辛酉　正始二年　　延熙四年　　赤鸟四年

　　吴　赤乌四年。康居国三藏康僧会至吴。营立茅茨。设像行道。国人初见沙门惊异之。有司以闻。孙权曰。是汉明帝所梦佛道之遗风耶。诏至问状。会进曰。如来大师化已千年。然灵骨舍利神应无方。昔阿育王奉之为八万四千塔。此其遗化也。权以为夸己曰。舍利可得当为塔之。苟其无验国有常刑。会请期七日无验。乃展二七日无验。权曰。趣烹之。会默念。佛名真慈。夫岂违我哉。更请展期又七日。五鼓矣。闻锵然有声。起视瓶中。光明错发。黎明进之。权与公卿聚观叹曰。希世之瑞也。会又言。舍利威神。一切世间无能坏者。权使力士捶之。砧碎而光明自若。权乃为建塔于建业之佛陀里。又为寺奉会居焉。额曰建初。江南寺塔此为始也。僧会康居国大丞相之长子也(弘明集)。
　　吴王权。问太傅阚泽曰。汉明何年佛教入中国。何缘不及东方。泽曰。永平年佛法初至。计今赤乌四年则一百七十年矣。永平十四年五岳道士褚善信等乞与西僧粗法。于是善信负妄惭而死。其徒以尸归葬南岳。凡中国人例不许出家。无人流布。加之罹乱岁深方至本国。权曰。孔子制术典训。教化来叶。老庄修身。自玩放浪山林。归心澹泊。何事佛为。泽曰。孔老二教法天制用不敢违天。佛教诸天奉行不敢违佛。以此言之。优劣可见也(弘明集宗炳明佛论)。阚泽字德润。会稽山阴人。好学居贫。为人佣书自给。所写既毕。则能诵记。由是博览群籍。虞翻见而称之曰。阚生矫杰仲舒子云流也泽官至太子太傅(吴志)。
　　　　壬戌　魏　正始三年　　蜀　延熙五年　　吴　赤乌五年
　　　　癸亥　正始四年　　延熙六年　　赤乌六年
　　　　甲子　正始五年　　延熙七年　　赤乌七年
　　　　乙丑　正始六年　　延熙八年　　赤乌八年
　　　　丙寅　正始七年　　延熙九年　　赤乌九年
　　　　丁卯　正始八年　　延熙十年　　赤乌十年
　　　　戊辰　正始九年　　延熙十一年　　赤乌十一年
　　　　己巳　嘉平元年　　延熙十二年　　赤乌十二年
　　　　庚午　嘉平二年　　延熙十三年　　赤乌十三年

　　戒律　魏嘉平二年。天竺沙门昙柯迦罗。此云法时。至洛阳。译僧祇戒本。时比丘特剪发而已。未有律仪。迦罗始出戒本。而以戒心为日用。时西域梵僧昙无德赍四分律至洛阳。迦罗请昙无德等立羯磨法。有安息国沙门昙谛至。亦善律学。遂同译出戒经一卷。由是疏决其源。法道遂兴焉中。国戒法自此而始(紫芝通论戒律仪轨)。
　　　　辛未　魏　嘉平三年　司马懿卒　　蜀　延熙十四年　　吴　太元元年
　　　　壬申　嘉平四年　　延熙十五年　　吴王四月殂子亮立　建兴元年
　　　　癸酉　嘉平五年　　延熙十六年　　建兴二年

　　二十四祖师子尊者　中天竺国人也。姓婆罗门。少依婆罗僧出家习定。晚师鹤勒那大士得法。既受悬记。遂乃往于他国。行化至罽宾国。其国先有沙门。曰婆黎迦。专习小乘禅观。黎迦之后。其徒承其法者。遂分为五家。其学有曰禅定。有曰知见。有曰执相。有曰舍相。有曰持不语。然竞以其能相胜。尊者皆往正之。首谓持不语者曰。佛教勤演般若。孰为不语而反佛说耶。次谓舍相者曰。佛教威仪具足梵行清白。岂舍相耶。次谓执相者曰。佛土清净自在无著。何执相耶。次谓知见者曰。诸佛知见无所得故。此法微妙觉闻不及。无为无相何知见耶。然四者之众皆服其教。其五禅观之众。其首者名达磨达。号有知识众皆尊之。以前四众之屈愤然不甘。遂造尊者欲相问难。尊者谓曰。仁者习定何乃来此。若此来也何尝习定。答曰。我来此处心亦不乱。定随人习岂在处所。祖曰。仁者之来其习亦至。既无处所岂在人习。答曰。定习人故非人习定。我虽去来其定常习。祖曰。人非习定定习人故当自来去其定谁习。答曰。如净明珠内外无翳。定若通达乃当如此。祖曰。定若通达必似明珠。今见仁者非珠所类。答曰。其珠明彻。内外悉定。我心不乱犹若是珠。祖曰。其珠无内外。仁者何能定。秽物非动摇。此定不是净。达磨达义屈。遂礼之曰。我于学道盖虚劳耳。非闻斯言几不知至。尊者当容我师之。祖乃谓之曰。诸佛禅定无有所得。诸佛觉道无有所证。无得无证是真解脱。酬因答果世之业报。而此法之中悉不如是。汝若习定乃当然也。达磨达忻然奉教。祖既摄五众名闻遐迩。其国一长者子曰斯多。年仅二十常握左手。其父求祖医之。其父先有梦感(梦感缘起具传灯录)祖谓斯多曰。可还我珠。童子遽开手奉珠。长者欣然舍之出家。祖即与授具。以前缘故名婆舍斯多。祖曰。此国加难于我。然我衰老岂更苟免。而我所传如来大法眼藏今以付汝。汝宜奉之。自务传化。或遇疑者即将我僧伽黎衣为之信验。听吾偈曰正说知见时。知见俱是心。当心即知见。知见即于今。婆舍斯多奉命。即日去之居无何。其国果有兄弟二人。兄曰魔目多。弟曰都洛遮。相与隐山学外道法。一旦都洛遮谓其兄曰。我将窃入王宫作法杀王以夺其国。遂易其徒皆为僧形。其法无效为国擒之。兵者以沙门奏。王大怒曰。我素重佛。何以为此大逆遂敕诛沙门。其王弥罗崛。自仗剑诣尊者曰。师得无相法耶。曰得。王曰生死有惧乎。祖曰。已离生死何有惧也。王曰。不惧可施我头。祖曰。身非我有岂况于头。王即斩之。尊者首堕白乳涌高丈许。王之右臂即截然自绝。寻病七日而死。王方疾时。太子光首大募力士为父悔谢。有仙者自象白山来谓光首曰。此夙对不必忧也。太子忧解。塔师子尊者遗骇于被害处。当此魏邵陵厉公齐王芳之世也(正宗记)。
　　魏　帝在位十四年。与左右谋诛大将军司马师不克。甲戌年九月。大将军师乃谋废帝。召群臣会议。奏太后收帝玺绶。归藩于齐。使郭芝入白太后。授帝齐王印绶。为筑宫于河内。迎立东海王之子髦。至晋受魏禅。封齐王曰邵陵公。晋泰始十年薨。谥曰厉。寿四十三岁。

　　魏高贵乡公

　　髦。东海王霖之子。文帝孙也。甲戌年九月。司马师迎帝立之。正元二年正月。司马师卒于许昌。二月诏其弟昭为大将军录尚书事。甘露元年四月。赐大将军昭兖冕之服。赤舄副焉。三年五月诏以司马昭为相国封晋公。加九锡。昭让乃止。甘露四年春正月。黄龙二见宁陵井中。帝曰。龙者君德也。上不在天。下不在田。而屈于井中。非嘉祥也。作潜龙诗以自讽。司马昭见而恶之。在位七年　正元(二)甘露(五五月帝殂)。
　　　　甲戌　魏　正元元年　九月改　　蜀　延熙十七年　　吴　五凤元年
　　　　乙亥　正元二年　正月司马师卒　　延熙十八年　　五凤二年
　　　　丙子　甘露元年　　延熙十九年　　太平元年
　　　　丁丑　甘露二年　　延熙二十年　　太平二年

　　魏　许州(隶汴梁路郡名颖川豫域)朱士衡弃俗出家。为汉地沙门之始。于洛阳讲道行经。为此土讲经之始。经有疑。士衡直往西域。求梵夹证之(本传)。
　　　　戊寅　甘露三年　　蜀　景曜元年　　吴景帝休权第六子　永安元年

　　吴　吴主亮权之少子也。年九岁即位。在位六年。为人聪伟。孙琳惮之不朝。亮乃与全尚谋诛琳。事泄。九月。琳夜以兵围宫。废亮为会稽王。迎立琅玡王休。琳复有怨言。休[銜-金+缶]之。密与张布丁奉谋。因腊会诛琳夷琳三族。休景帝也。在位六年(吴志)。
　　　　己卯　魏　甘露四年　　蜀　景曜二年　　吴　永安二年

　　魏　庚辰年正月。帝见威权日去。不胜其忿。五月召侍中王沈。尚书王经。散骑常侍王业谓曰。司马昭之心。路人所知也。吾不能坐受废辱。今日当与卿自出讨之。王经曰。昔鲁昭公不忍季氏败走失国为天下笑。今权在其门为日久矣。陛下一旦如此。无乃欲除疾而更深之邪。祸殆不测宜见重详。帝乃出怀中黄素投地曰。行之决矣。遂拔剑升辇。率殿中宿卫苍头官僮鼓噪而出。中护军贾充自外入。逆与帝战于南阙下。太子舍人成济问充曰。事急矣当云何。充曰。司马公畜养汝等。正为今日。济即抽戈刺帝殒于车下。寿二十岁。昭入殿中召群臣会议。尚书左仆射陈泰不至。昭使其舅尚书荀顗召之。泰入见悲恸。昭亦对之泣曰。玄伯卿何以处我。泰曰。独有斩贾充少可以谢天下耳。昭久之曰。卿更思其次。泰曰。泰言惟有进于此。不知其次。昭乃不复。更言。太后下令罪状高贵乡公废为庶人。收王经及其家属付廷尉。经谢其母。母怡然笑而应曰。人谁不死。正恐不得其所。以此并命何恨之有。太傅司马孚等。请以王礼葬高贵乡公。太后许之。使中护军司马炎迎燕王宇之子常道乡公璜于邺。为明帝嗣。六月太后诏常道乡公。更名奂即皇帝位。时年十五。

　　魏元帝

　　奂。武帝孙。在位五年。禅于晋封帝。为陈留王。宫于邺。至惠帝太安元年薨。寿五十八。谥曰魏元皇帝。景元(四)成熙(一)。
　　　　庚辰　魏六月改　景元元年　　蜀　景曜三年　　吴　永安三年
　　　　辛巳　景元二年　　景曜四年　　永安四年
　　　　壬午　景元三年　　景曜五年　　永安五年

　　谯郡嵇康。文辞壮丽。好言庄老。而尚奇任侠。与陈留院籍．籍兄子咸．河内山涛．河南向秀．琅玡王戎．沛人刘伶。特相友善。号竹林七贤。
　　　　癸未　魏分益州为梁州　景元四年　　蜀改炎兴元年后主禅降魏封扶风王　　吴　永安六年
　　　　甲申　咸熙元年　　　　吴主休五月殂皓立　元兴元年

　　吴永安七年五月休死。谥曰景皇帝。丞相濮阳与左将军张布说朱太后。不立休子[雨/單]乃立皓。皓权太子和之子。改元元兴　[雨/單](音湾)。
　　西域沙门至魏译佛经凡六人。曰昙柯迦罗．昙无德．康僧铠．支强梁接．白延．支强梁接。出经律论十二部。
　　魏咸熙元年三月。进晋公昭爵文王。五月追命舞阳文宣侯司马懿为晋宣王。忠武侯司马师为景王。乙酉年五月加文王世子曰太子。八月文王司马昭卒。太子嗣为相国晋王。十二月帝禅位于晋王。
　　右魏五主。合四十五年。天下归晋。
　　[雨/單]　按吴主诏曰。太子名[雨/單]。[雨/單]音如湖水湾奥之湾字也。
　　晋
　　姓司马氏。河内人。世执魏政。受魏禅。王金德。都上洛曰西晋。移都建康曰东晋。

　　西晋
　　·武帝
　　·惠帝
　　·怀帝
　　·愍帝


　　武皇帝

　　讳炎。字安世。文帝昭之子也。受魏禅即皇帝位。封魏帝为陈留王。追尊晋宣王懿为高祖宣皇帝(懿字仲达)景王师为世宗景皇帝(师字子元)宣帝长子也。寿四十八岁。文王昭为太祖文皇帝(昭字子上)景帝母弟也。寿五十五岁。武帝在位二十五年。寿五十五岁○泰始(十)咸宁(五)太康(十)。
　　　　乙酉　晋　泰始元年　十帝崇重佛事广造伽蓝方志　　吴　甘露元年　徙都武昌

　　吴主皓始即位。遍毁神祠。波及梵宇。臣僚谏曰。先帝感瑞创寺不可毁也。皓乃遣张昱往告康僧会。会挫其辞。理辩锋出。昱不能屈。归以会才高闻。皓召至。问曰。佛言善恶报应可得闻乎。会曰。明主以孝慈治天下。则赤鸦翔而老人(星名)见。以仁德育万物。则醴泉洌而嘉禾茁。善既有应。恶亦如之。故为恶于隐鬼得而诛之。为恶于显人得而诛之。易称积善余庆。诗美求福不回。虽儒典之格言。即佛教之明训。皓曰。然则周孔既明安用佛教。会曰。周孔不欲深言故略示其迹。佛教不止浅言故详示其要。皆为善也。圣人惟恐善之不多。陛下以为嫌何也。皓无以酬之遂罢。皓有疾请会说法悔罪。会为开示玄要。及授五戒。少顷疾愈。由是奉会为师。崇饰寺塔(法苑珠林)。
　　　　丙戌　泰始二年　　吴　宝鼎元年

　　炖煌菩萨　月氏国沙门竺昙摩罗察。晋言法护。至洛阳。护学究三十六国道术兼通其事。及自天竺大赍梵本婆罗门经达于玉门。因居炖煌。世号炖煌菩萨初译法华经。曰正法华者是也。后游洛邑及之江左。晋怀帝永嘉中随处译经。未尝暂停。时优婆塞聂承远执笔助翻。垂四百卷。及承远卒。其子道真诟禀咨承法护笔授。道真亦自译经六十余卷。时晋沙门释法炬．法立．支敏度．及优婆塞卫仕度等译出众经。炬与立等每相参合。广略同异。编次部类。凡一百四十余卷。复有沙门疆良楼至．安法钦．竺叔兰．白法祖．支法度等各出众经。所以西晋已来宣译增盛。教相广流此土者。法护有殊功。护所译经凡一百七十五部。至晋愍帝建兴元年绝笔不译。护尝于炖煌(今甘肃省沙州路。古流沙地。禹贡雍州之域也)建立伽蓝。精进行道　秦筑长城西不过临洮则未有此地汉为炖煌郡。阳关玉门关洼水在焉。汉武帝尝得奇马于水边是也(图经)。
　　　　丁亥　晋　泰始三年　　吴宝鼎二年　还都建业
　　　　戊子　泰始四年　　宝鼎三年
　　　　己丑　泰始五年　　建衡元年
　　　　庚寅　泰始六年　　建衡二年
　　　　辛卯　泰始七年　　建衡三年
　　　　壬辰　泰始八年　　凤凰元年
　　　　癸巳　泰始九年　　凤凰二年
　　　　甲午　泰始十年　　凤凰三年
　　　　乙未　咸宁元年　　天册元年
　　　　丙申　咸宁二年　　天玺元年
　　　　丁酉　咸宁三年　　天纪元年
　　　　戊戌　咸宁四年　　天纪二年
　　　　己亥　晋　咸宁五年　　吴皓　天纪三年
　　　　庚子　太康元年　四月灭吴　　天纪四年四月祚终

　　夏四月。孙皓归晋。赐爵归命侯。吴四主合五十九年。译经道俗四人。出经一百八十九部凡四百一十七卷(译记)。
　　法师康僧会。是年九月入灭。会译经十四部凡三十卷(本传)。
　　辛丑太康二年。壬寅太康三年。
　　世尊舍利　是年出现明州(今浙东道庆元路也)今阿育王山广利禅寺(初见周共和时)。
　　癸卯(四年)甲辰(五年)乙巳(六年)丙午(七年)丁未(八年)戊申(九年)。
　　朱士衡。初魏高贵乡公甘露二年讲道行经。有疑难直往西域求梵本证之。至是丁未年。得梵本于于阗国。将发归程。于阗小乘众白其国王曰。汉人欲以婆罗门书惑乱正典。王若不禁将盲聋汉地。士衡愤慨曰。此佛经也。乃求烧经为证。王积薪纵火。火烬经在。光明错发。王众骇服。王乃津遣送达洛阳。士衡复至许昌。又二年于阗国尊者无叉罗所译放光般若经三十卷是也(本传)　己酉太康十年。

　　惠帝

　　讳衷。字正度。武帝第二子。泰始二年立为皇太子。为人戆騃。母杨皇后保护之。武帝亦以皇孙遹聪慧故不忍废。武帝崩。太子即位。尊杨皇后曰皇太后。立妃贾氏为皇后。八月立广陵王遹为皇太子。至丙寅光熙元年也。十一月帝食饼中毒崩。在位十七年。四十八岁。帝于洛下造兴圣寺。常供千僧(弘明集)永熙(一)元康(九)永康(一)永宁(一)大安(二)永兴(二)先熙(一)。
　　庚戌永熙元年四月武帝崩。帝即位改元。
　　辛亥元康元年正月改永平。又改元康(帝纪)。
　　皇后贾氏。险悍多权。略不肯以妇道事太后。欲干预政事。为太傅杨骏所抑。二月后密与殿中郎孟观李肇谋。诛骏夷三族。死者数千人。后矫诏送太后永宁宫(竟卒于金墉城)征宣帝子汝南王亮为太宰。与太保卫瓘皆录尚书事。执政竟瓘恶卫军将军楚王玮(帝之弟也)刚愎好杀。罢其军。权遣之国玮忿怨。六月后使帝手诏赐玮。免亮及瓘官。玮遂勒本军矫诏执亮瓘杀之。太子少傅张华使董猛说贾后。宜以玮专杀之罪诛之。后亦欲杀玮。华白帝遣殿中将军王宫赍驺虞幡麾众曰。楚王矫诏勿听也。众释仗走执玮下廷尉斩之。于是贾后专朝矣(帝纪)。
　　元康六年丙辰。西竺沙门耆域。初来交广。既达襄阳。此年至洛阳。见比丘衣服华丽乃曰。大违戒律非佛意也。太守滕永文两腿挛屈。经年不能起行。求域治之。域以净衣杨枝拂之者三。滕即能行。域知世之将乱。乃辞归天竺。有僧乞言为诫。域令会众。众集。域升座曰。守口摄身意。慎勿犯众恶。修行一切善。如是得度世。言讫便默。众遮道请中食者数百人。域许之。明日域分应其家。各喜其来。及发洛南徐行。而追者莫及。域以杖画地曰。于此诀矣。是日有出长安者。见域在大寺。有贾胡湿登者。其夕会域宿于流沙(本传)。
　　己未元康九年。贾后计谋废太子遹。以帝弟成都王颖镇邺。以宣帝弟之孙河间王颙镇关中。
　　庚申永康元年正月。贾后杀太子遹于许昌。四月赵王伦(宣帝第九子也)以孙秀计讨贾后。废为庶人。斩贾谧。伦阴与孙秀谋篡位。先除朝望且报宿怨。执张华裴頠解系等斩之。伦矫诏赐贾后死谥故太子遹曰愍怀。秋八月。孙秀以宿恨害石崇。诏加相国伦九锡。
　　辛酉永宁元年正月。相国伦使散骑常侍义阳王威逼夺帝玺绶。使禅位于伦。伦备法驾入宫。即皇帝位。改元建始。帝出居金墉城。惠帝弟齐王冏。成都王颖河间王颙。常山王又等。四月起兵讨伦。斩孙秀等于中书省。迎帝于金墉城复位。赐伦死并收其子荂(妨无切)诛之。六月诏齐王冏为大司马加九锡(九锡见王莽下)。常山王改封长沙。
　　壬戌大安元年。齐武闵王冏既得志颇骄奢擅权。中外失望。主簿顾荣东曹掾张翰皆虑祸及翰因秋风起思菰菜莼羹鲈鱼脍叹曰。人生贵适志耳。富贵何为。即引去荣故酣饮不省府事。河间王颙上表陈冏罪状。且言。勒兵十万。欲与成都王颖．新野王歆．范阳王虓会洛阳。请长沙王乂。废冏还第。以颖代冏辅政。颙遂举兵。帅张方等趍。洛阳。遣使邀颖。十二月颙表至。冏大惧。张方帅兵二万军新安。檄长沙王乂使讨冏。乂将左右百余人入宫闭诸门。奉天子攻大司马府。连战三日。冏众大败。大司马长史赵渊执冏以降。冏至殿前。帝恻然欲活之。乂叱牵出斩于阊阖门外。同党皆夷三族。长沙王乂虽在朝廷。事无巨细皆就邺。咨大将军颖。颖以孙惠为参。将陆云为右司马是岁陈留王薨。谥曰魏元皇帝。
　　　　癸亥　大安二年　　成李特建　初元年　　前凉　张轨　　慕容廆始出仕　　代拓跋禄官后曰昭帝九年

　　大将军颖恃功骄奢。百度弛废甚于齐王冏。时嫌长沙王乂在内不得逞其欲。八月颖与河间毛颙共表乂专擅朝廷。起兵诛之。颙以张方为都督。将兵自函谷东趍洛阳。以平原内史陆机为前将军。督石超等军南向洛阳屯于河桥。诏以乂为太尉都督中外诸军事以御之。十月大尉乂奉帝与陆机战于建春门。机军大败赴七里涧。死者如积水为之不流。石超遁去。颖收机杀之。并其弟云张方兵逼京师。
　　　　甲子　晋　永兴元年　　汉刘渊据平阳　元熙元年　　成雄即成都王位　建兴元年
　　　　　　前凉　张轨　　慕容廆　廆户贿切　　代　拓跋十年

　　长沙厉王乂。屡与大将军颖战。正月东海王越(宣帝弟之孙也)虑事不济。潜与殿中诸将夜收乂送别省启帝。下诏免乂官置金墉城。越欲杀乂以绝众心。乃遣人密告张方。方取乂至营杀之。大将军颖入京师。复还镇于邺。诏颖为丞相。加东海王越守尚书令。颖表卢志为中书监参署丞相府事。河间王颙还镇长安。二月丞相颖表废皇后羊氏幽于金墉城。废皇太子覃为清河王。诏以颖为皇太弟。乘舆服御皆迁于邺。颖僭侈日甚。嬖幸用事。大失众望。司空东海王越与乂故将右卫将军陈胗等谋讨之。河间王颙遣张方镇洛阳颖拒之。由是颙颖有隙。七月戊戌复皇后羊氏及太子覃。己亥越等奉帝讨颖。颖遣石超帅众五万拒战。乘舆败绩于荡阴。百官侍御。皆散侍中嵇绍朝服下马登辇。以身卫帝。颖兵斫绍。血溅帝衣。帝堕草中亡六玺。帝如邺幸颖营司空越奔下邳。八月复废太子贾及羊氏。司空越弟东瀛公腾王浚合兵击颖将王斌大破之。邺中大震。百僚奔走。士卒分散。庐志劝颖奉帝还洛阳。颙将张方拥兵专制朝政。太弟颖不得复预事。张方在洛既久。兵士剽掠众情喧喧。十一月张方劫帝迁都长安。军人分争府藏。魏晋以来蓄积扫地无遗。帝入长安复皇后羊氏。诏太弟颖以成都王还第。更立豫章王炽为皇太弟。帝兄弟二十五人。时存者唯颖炽及吴王晏。晏材质庸下。炽冲素好学。故太宰颙立之(帝纪)。
　　　　乙丑　晋　永兴二年　　汉　元熙二年　　成　建兴二年　　前凉　张轨
　　　　　　慕容廆　　代　　

　　东海中尉刘洽。以张方劫迁车驾。劝司空越起兵讨之。七月越传檄山东征镇云。欲紏率义旅奉迎天子还复旧都。于是范阳王虓(许支切)及王浚等。共推越为盟主。浚遣其将祁弘。帅突骑鲜卑乌桓为越先驱。太宰颙大惧。斩张方首送越。
　　　　丙寅　晋　光熙元年　　汉　元熙三年　　大成雄即皇帝位　晏平元年　　前凉　张轨
　　　　　　容慕廆　　代　　

　　夏五月。祁弘等西入关。太宰颙单马逃入太白山。弘等入长安奉帝东还洛阳。以司空越为太傅录尚书事。范阳王虓镇邺。南阳王模镇许昌。王浚幽州刺史。颖为刘舆所杀。颙为南阳王模所杀　十一月帝崩。

　　怀帝

　　讳炽。字丰度。武帝第二十五子。永兴元年立为皇太弟。光熙元年十一月惠帝崩。皇太弟即帝位。永嘉五年为汉兵所执。迁帝及六玺于平阳(今晋宁路冀州之域)。汉主聪封帝为特进左光录大夫平阿公。壬申年又封曰会稽郡公。癸酉年二月帝遇害。寿三十岁　(永嘉六)。
　　　　丁卯　晋　永嘉元年　　汉刘渊　元熙四年　　大成李雄　晏平二年　　前凉　张氏　　慕容廆
　　　　　　代　拓跋　　
　　　　戊辰　永嘉二年　　汉渊即皇帝位　永凤元年　　晏平三年　　前凉　　
　　　　　　代　　
　　　　己巳　永嘉三年　　河瑞元年　　晏平四年　　前凉　　
　　　　　　代　　
　　　　庚午　永嘉四年　　渊七月卒子聪立　光兴元年　　晏平五年　　前凉
　　　　　　代猗庐居代称公后尊之曰穆帝　　
　　　　辛未　永嘉五年汉兵执帝　　汉聪　嘉平元年　　大成　玉衡元年　　前凉　　
　　　　　　代公　　
　　　　壬申　本纪书　永嘉六年　　嘉平二年　　玉衡二年　　前凉　　
　　　　　　代公　　


　　愍帝

　　讳邺。字彦旗。吴王晏之子。武帝之孙也。洛阳不守。怀帝蒙尘。荀组等奉帝为太子建行台于长安立社稷。癸酉年二月。怀帝遇害。四月凶问至长安。群臣奉帝即位。改元建兴。四年九月。汉大司马刘曜逼长安。十一月帝谓群臣曰。今厄如此。当忍耻出降以活士民。群臣号泣攀车执帝手。刘曜使宗敞奉帝还宫。丁酉迁帝及公卿以下于其营。辛丑送至平阳。汉主聪以帝为光禄大夫封怀安侯。丁丑年十二月遇害。寿十八岁　帝长安造通灵。白马二寺(弘明集)　建兴(四)。
　　　　癸酉　晋　建兴元年　　汉　嘉平三年　　大成　玉衡三年　　前凉　张氏　　慕容廆
　　　　　　代公　　

　　三月有二佛石像浮海入吴松江扈渎。士民共瞻其浮游。巫师士庶争往迎之。风涛[漓-禸]涌。吴县朱膺者素奉佛。往迎像接之登舟。其轻如羽。佛之背题名。一曰维卫。一曰迦叶。奉安通玄寺(今平江路开元寺也)梁简文皇帝制记作赞(寺记碑文)。
　　　　甲戌　晋　建兴二年　　嘉平四年　　玉衡四年　　前凉　　
　　　　　　代公　　
　　　　乙亥　建兴三年　　汉拜石勤为陕伯　建元元年　　玉衡五年　　前凉　　
　　　　　　代公　　
　　　　丙子　晋建兴四年　汉兵执帝　　汉刘聪　麟元元年　　大成李　玉衡六年　　前凉　张寔袭位　　慕容廆
　　　　　　代公　拓跋　　

　　西晋华戎译经道俗十二人。出经律六百卷。建寺一百八十所。度僧尼三千七百人(弘明集)。
　　右西晋四帝合五十二年移都建康　初曰建业。避愍帝讳改曰建康。
　　杂处中夏接于晋魏之国者　开横历列于系统甲子之下方。冉魏不在十六国数。
　　汉刘渊赵刘曜见东晋成帝咸和三年。
　　前凉张轨见东晋武帝太元元年。
　　成李特后改曰汉见东晋穆帝永和三年。
　　后赵石勒见东晋穆帝永和五年。
　　前燕慕容廆初自惠帝大安二年出仕见东晋废。
　　帝太和五年。
　　前秦符氏见东晋武帝太元十九年。
　　后秦姚氏见东晋安帝义熙十三年。
　　后凉吕光见东晋安帝隆安五年。
　　西秦乞伏国仁见宋文帝元嘉五年。
　　后燕慕容垂见东晋安帝义熙三年。
　　南凉秃发乌孤见东晋安帝义熙十年。
　　西凉李皓见宋武帝永初三年。
　　北凉沮渠蒙逊见宋文帝元嘉十六年。
　　北燕冯氏见宋文帝元嘉十三年。
　　大夏赫连勃勃见东晋安帝义熙二年。
　　南燕慕容德见东晋安帝义熙五年。
　　元魏西东分理之后　东魏禅于齐。周灭齐。西魏禅于周。周禅隋。

　　释氏稽古略卷一



　　释氏稽古略卷二

　　　　乌程职里宝相比丘释　觉岸　宝洲(编集再治)

　　东晋(司马氏都建康)
　　·元帝
　　·明帝
　　·成帝
　　·康帝
　　·穆帝
　　·哀帝
　　·海西公
　　·简文帝
　　·武帝
　　·安帝
　　·恭帝


　　中宗元皇帝

　　讳睿。琅玡王觐之子。宣帝曾孙也。年十五嗣封琅玡王。怀帝永嘉元年为安东将军镇建业。愍帝建兴四年长安不守。愍帝蒙尘。王乃出师北征。丁丑年二月即晋王位于建康。始备百官立宗庙建社稷。大赦。改元建武。十二月愍帝遇害。戊寅年三月凶问至建康。王斩衰居庐。既而即皇帝位。大赦。改元大兴。立王太子绍为皇太子。是时承丧乱之后。江东草创。刁协久宦中朝谙练旧事。贺循为世儒宗明习礼乐。凡有疑议皆取决焉。帝在位六年。四十七岁。
　　帝于建康造瓦棺龙兴二寺集丹阳建业千僧(弘明集)　武建(一)太兴(四)永昌(一)。
　　　　丁丑　晋　建武元年　　汉刘氏　麟嘉二年　　大成李氏玉衡七年　　前凉　张寔　　
　　　　　　慕容　　代平文帝郁律元年　　
　　　　戊寅　大兴元年　　聪卒刘曜立光初元年　　玉衡八年　　　　康凉
　　　　　　　　代　二年　　

　　汉主刘聪。至是戊寅年卒。太子粲即位。为靳准所杀。丞相刘曜即皇帝位。年曰光初。还都长安。改国号曰赵。石勒进爵为赵王(刘聪载记)。
　　　　己卯　晋　大兴二年　　赵刘曜　光初二年　　成　玉衡九年　　后赵石勒元年　　前凉
　　　　　　前燕慕容廆督东夷　　代　三年　　
　　　　庚辰　大兴三年　　光初三年　　玉衡十年　　二年　　前凉
　　　　　　燕　　代　四年　　
　　　　辛巳　大兴四年　　光初四年　　玉衡十一年　　三年　　前凉　张茂袭位
　　　　　　燕　　代贺　傉元年　　
　　　　壬午　晋永昌元年七年帝崩　　光初五年　　玉衡十二年　　四年　　前凉
　　　　　　前燕　　代　二年　　

　　孔雀经　天竺尸黎蜜多罗(此云吉友)尊者让王位出家(如吴之太伯也)西晋怀帝永嘉中到华夏。至是抵建康止建初寺。丞相王导见之曰。我辈之人。太尉庾亮．光禄周觊．廷尉桓彝。一时名公皆造门结友。声名著搢绅间。善说法要。时人呼为高座法师。又善咒诵作梵呗。清响凌云。译孔雀等诸经(本传)。

　　肃宗明帝

　　绍。元帝长子。幼而聪哲。年数岁属长安使来。帝因问曰。汝谓日与长安孰近。对曰。长安近。但闻人从长安来。不闻从日边来。元帝异之。明日宴群僚。又问之。对曰。日近。元帝失色曰。何乃异间者之言乎。对曰。举目即见日。不见长安。由是益奇之。立为皇太子。性至孝有文武才略。钦贤爱客。雅好文辞。当时名臣自王导庾亮温峤桓彝阮放等。咸见亲待。习武艺善抚将士。于时东朝济济远近属心焉。永昌元年春正月。王敦于武昌上疏。罪状刀协刘隗。元帝劝协隗避祸。协行为人所杀。送首于敦。隗奔后赵石氏。官至太子太傅而卒。敦进兵据石头。元帝以敦为丞相。敦谋废太子不果。遂不朝天子而还武昌。十一月元帝忧愤成疾崩。太子即位。改元太宁。三月王敦谋篡位再兴兵。帝出师讨敦。二年五月敦疾甚。王含战败。敦寻卒。敦党秘不发丧。裹尸以席。蜡涂其外。埋于江宁厅事中。敦党既平。有司发敦瘗。出尸焚其衣冠跽而斩之。帝在位三年。寿二十七岁　帝崇斋兴福。造皇兴道场二寺(义楚六帖)　太宁(三)。
　　　　癸未　晋　太宁元年　　赵刘曜　光初六年　　成　玉衡十三年　　后赵石勒五年　　前凉
　　　　　　前燕　　代拓跋氏三年　　
　　　　甲申　太宁二年　　光初七年　　玉衡十四年　　六年　　子骏袭位
　　　　　　　　代王贺傉四年　　
　　　　乙酉　太宁三年七月帝崩　　光初八年　　玉衡十五年　　七年　　
　　　　　　　　代炀帝纥那元年　　

　　沙门竺法乘。神悟超绝。玄鉴过人。师于法护。护甚嘉之。后到炖煌立寺。延其学侣。大化于西者乘之力也(高僧传)。
　　二十五祖婆舍斯多尊者　罽宾国人也。姓婆罗门。父寂行。母常安乐。胜冠从师子尊者出家。受具既得法。欲诣南印度。初至中天竺国。其王曰迦胜。礼迎之。时王宫殿俄有异香。尊者肃然曰。我师谢矣。遂北面作礼。寻辞王。王曰。尊者少留容有所问。此苑有泉热不可探。愿为决之。祖曰。此为汤泉。有三缘所致。其一神业。其二鬼业。其三热石。热石者其色如金。其性常炎故。其出泉如荡。鬼业者谓其鬼方出罪所游于人间。以余业力煎灼此泉。以偿其夙债。神业者谓神不守其道妄作祸福。以取飨祀。恶业贯盈冥罚役之。亦使煎灼此泉以偿滥祭。王曰。幸尊者验之三缘。此果何者而致之。尊者曰。此神业所致也。即命爇香临水。为其忏悔。须臾濒水现一长人。前礼尊者曰。我有微祐得遇尊者。即生人中故来辞耳。已而遂隐。后七日其水果清冷如常泉。尊者辞王。王躬罗御仗以送之。至南印度。其王曰天德。逆而礼之。王有二子。一名德胜。二名不如蜜多。后德胜嗣位。信向外道致难于祖。遽问祖曰。予闻师子比丘不免于戮。何能传法。祖曰。我师难未起时授我信衣法偈以显师承。王曰。其衣何在。祖探囊中出衣示王。王命焚之。五色相鲜薪烬如故。王即敬礼曰。师子真嗣。王弟不如蜜多遂求出家。侍祖六年。于王宫受具。羯磨之际大地震动。祖命之曰。吾已衰朽。安可久留。汝当善护正法眼藏普济群有。听吾偈曰。圣人说知见。当境无非是。我今悟真性。无道亦无理。不如蜜多闻偈已。启祖曰。法衣宜传授邪。祖曰。此衣为难故假以为证。汝身无难。何假其衣。化被十方人自信向。祖乃现于神变。化三昧火自焚其身。平地舍利可高一尺。德胜王创浮图而秘之。当此东晋明帝之世也(正宗记)。

　　显宗成帝

　　衍。明帝长子。太宁三年八月即帝位。年五岁。庾太后临朝。咸和二年冠军苏峻拒命谋逆。三年四月苏峻劫帝幸石头。京城宫室悉皆煨烬。独太宁殿壁明帝手画佛像屹然不坏。人皆嗟美称其神异。陶侃温峤攻石头。峻战坠马。斩首脔割之焚其骨。峻余众立峻弟逸为王。闭门自守。四年二月诸军攻石头。建威长史腾含击苏逸大破之。西军获逸斩之。滕含部将曹据抱帝奔温峤船。群臣见帝号泣请罪。是时宫阙灰烬。以建平园为宫。温峤欲迁都豫章。三吴之豪欲迁会稽。二论纷纭未决。司徒王导议之不复迁都。咸康元年正月庚午朔帝加元服。大赦改元。八年五月帝不豫。帝二子丕奕皆在襁褓。中书监庾冰自以兄弟秉权日久。恐易世有间。每说帝以国有强敌宜以长君。请以同母弟琅邪王岳为嗣。帝许之。六月帝崩。二十二岁。在位十七年。
　　帝造中兴鹿苑二寺。集翻经义学千僧(六帖)　咸和(九)咸康(八)。
　　　　丙戌　晋　咸和元年　　赵　光初九年　　成　玉衡十六年　　后赵石氏八年　　前凉
　　　　　　前燕　　代　二年　　

　　飞来峰　西天竺国惠理法师。是年来游震旦。至浙西杭州。见山岩秀丽曰。吾国中天竺灵鹫山之一小岭。不知何年飞来。佛在世时多为仙灵所隐。今此亦复尔耶。有洞旧有白猿遂呼之。白猿应声而出。人始之信飞来。由是得名。师即地建两刹。先灵鹫后灵隐。师宴坐之岩号理公岩。今瘗塔存焉(寺记碑刻)。
　　　　丁亥　晋　咸和二年　　赵　刘氏　光初十年　　成　李氏　玉衡十七年　　后赵石勒九年　　前凉张氏
　　　　　　前燕代　　三年　　
　　　　戊子　咸和三年　　刘耀石勒灭之合二十六年　　玉衡十八年　　石氏据中原太和元年　　前凉
　　　　　　前燕　　四年　　


　　汉赵

　　汉刘渊。字元海。新兴匈奴人。汉以宗女妻冒顿。故子孙冒姓刘氏。西晋惠帝甲子永兴元年立成都王司马颖为皇太弟。颖表匈奴左贤王刘渊为冠军将军。监五部军事。将兵在邺(今彰德路郡名邺郡冀域)渊子聪骁勇绝人。博涉经史。善属文。弯弓三百斤。弱冠游京师。名士莫不与交。颖以聪为积弩将军。渊从祖右贤王刘宣。谓其族人曰。自汉亡以来。我单于徒有虚号无复尺土。今吾众虽衰犹不减二万。奈何敛手受役奄过百年。左贤王英武超世。天苟不与兴匈奴。必不虚生此人也。今司马氏骨肉相残。四海鼎沸。复呼韩邪之业此其时也。乃相与谋推渊为大单于。使其党呼延攸诣邺告渊。渊白颖请归会葬。颖弗许。及王浚东嬴公腾讨颖。渊说颖曰。请为殿下还说五部以赴国难。颖悦拜渊为北单于参丞相军事。渊至左国城。刘宣等上大单于号。二旬之间有众五万渊。都左国城。谓群臣曰。昔汉有天下恩结于民。吾汉氏之甥。乃建国号曰汉。即汉王位。年曰元熙。以右贤王宣为丞相。晋怀帝永嘉二年。汉王渊取山西。平阳(今晋宁路古晋州也)太守宋抽弃郡走渊。徙都平阳蒲子上郡即皇帝位。改元永凤。晋永嘉四年七月渊寝疾。以楚王聪为大司马大单于。安昌王盛．安邑王钦．西阳王浚．皆领武卫将军。分典禁兵。渊卒。太子和即皇帝位。西昌王锐耻不预顾命。乃相与谋说和曰。先帝不惟轻重之势。使三王拥强兵于内。大司马拥十万众屯于新郊。陛下宜早为之计。和召盛告之。盛曰。陛下信谗夫之言以疑兄弟。锐怒命左右刃之。帅兵攻楚王聪于单于台(今西京路即大同路也。郡名云中。汉高困白登是也。冀域)聪反攻西明门克之。杀和于光极西堂。收锐枭首于衢。聪即皇帝位。改元光兴。以北海王乂为皇太弟。封其子粲为河内王。以石勒为并州刺史(太原也。今改冀宁路)辛未汉嘉平元年。聪遣前军大将军呼延晏始安王刘曜王弥石勒。攻洛阳克宣阳门。晋怀帝出欲奔长安。汉兵追执之。迁帝及六玺于平阳。聪以帝为特进左光录大夫。封平阿公。壬申聪之嘉平二年。封怀帝为会稽郡公。次年二月怀帝遇害。四月怀帝凶问至长安。晋愍帝即位。改元建兴。建兴四年九月汉大司马刘曜攻长安。十一月晋帝曰当忍耻出降以活士民。曜送晋帝至平阳。汉主聪以晋帝为光禄大夫。封怀安侯。丁丑年十二月愍帝遇害。戊寅年汉主聪卒。太子粲即位。为靳封所杀。丞相刘曜即皇帝位。年曰光初。还都长安。改国号曰赵。以单于为祖。石勒进爵为赵王。至是东晋成帝咸和三年赵主曜围守洛阳。十一月石勒引兵救洛阳。战擒赵王曜。载以马舆至襄国杀之。己丑年正月赵太子熙闻曜被擒。遂帅百官走上邽(音圭郏西巩昌路古邽戍地也)关中大乱。将军蒋英辛恕据长安。遣使降于石勒。九月后赵中山公石虎大破赵兵于义渠。乘胜追击执赵太子刘熙及其将王公卿校以下三千余人皆杀之。秦陇悉平。汉赵刘氏。起自晋惠帝大兴甲子。终成帝咸和己丑。二十六年。
　　　　己丑　晋　咸和四年　　成　玉衡十九年　　后赵　太和二年　　前凉　　前燕
　　　　　　代翳槐元年追尊曰烈帝　　
　　　　庚寅　咸和五年　　玉衡二十年　　石勒即帝位　建平元年　　
　　　　　　二年　　
　　　　辛卯　咸和六年　　玉衡二十一年　　建平二年　　　　
　　　　　　三年　　
　　　　壬辰　咸和七年　　玉衡二十二年　　建平三年　　　　
　　　　　　四年　　
　　　　癸巳　咸和八年　　玉衡二十三年　　勒建平四年七月卒　　　　燕慕容皝立
　　　　　　代五年　　
　　　　甲午　咸和九年　　玉衡二十四年　雄卒　　海阳王弘立延熙元年　　　　
　　　　　　六年　　
　　　　乙未　咸康元年　　汉改成曰汉期玉恒元年　　虎立　建武元年　　　　
　　　　　　七年　　
　　　　丙申　咸康二年　　玉恒二年　　建武二年　　　　
　　　　　　八年　　
　　　　丁酉　咸康三年　　玉桓三年　　建武三年　　　　前燕皝称王
　　　　　　代　后元年　　
　　　　戊戌　咸康四年　　李寿立　汉兴元年　　建武四年　　　　
　　　　　　拓跋什昱健建国元年追尊曰成帝　　

　　学箴　晋司徒王导以李充为丞相掾。充以时俗崇尚浮虚。乃著学箴。以为老子云。绝仁弃义民复孝慈。岂仁义之道绝。然后孝慈乃生哉。盖患乎情仁义者寡而利仁义者众。将寄责于圣人而遣累乎陈迹也。凡人见形者。众及道者鲜。逐迹逾笃。离本逾远。故作学箴。以祛其蔽曰。名之攸彰。道之攸废。乃损所隆。乃崇所替。非仁无以长物。非义无以齐耻。仁义固不可远。去其害仁义者而已(晋书李充传)。
　　晋光禄勋颜含以老逊位。致仕二十余年。至是十月卒。寿九十三岁。郭璞尝过含欲为之筮。含曰。年在天位在人。修己而天不与者命也。守道而人不知者性也。自有性命。毋劳耆龟。
　　　　己亥　晋　咸康五年　　汉李氏　汉兴二年　　后赵石氏建武五年　　前凉张氏　　前燕
　　　　　　代　建国二年　　

　　晋司徒王导卒。导有弟曰道宝。辞荣为僧。以学行显(高僧传)。
　　　　庚子　咸康六年　　汉兴三年　　建武六年　　　　
　　　　　　三年　　
　　　　辛丑　咸康七年　　汉兴四年　　建武七年　　　　
　　　　　　四年　　
　　　　壬寅　咸康八年六月康帝即位　　汉兴五年　　建武八年　　
　　　　　　五年　　


　　康帝

　　岳。成帝母弟。自琅玡王即帝位。在位二年。寿二十三岁。亮阴不言。委政庾冰封。成帝子丞为琅玡丕。奕东海王　建元(二)。
　　　　癸卯　建元元年　　汉兴六年　　建武九年　　　　
　　　　　　六年　　
　　　　甲辰　建元二年九月帝崩　　执　太和元年　　建武十年　　前凉　　前燕
　　　　　　代　七年　　


　　孝宗穆帝

　　聃。康帝太子。二岁即位。褚太后临朝。中外无事。升平元年正月朔帝加元服。太后归政。寿十九　永和(十二)升平(五)。
　　　　乙巳　年在位一十七年　永和元年　　李执　太和二年　　建武十一年　　前凉称王　　前燕　皝
　　　　　　代　　
　　　　丙午　永和二年　　嘉宁元年　　建武十二年　　重华立　　
　　　　　　代　　
　　　　丁未　永和三年　　桓汤灭之　合四十五年　　建武十三年　　　　
　　　　　　代　　

　　大成改曰汉　李持巴西人。少仕晋。西晋惠帝太安二年据益州(四川西道成都路也。梁州之域郡名锦城)国号曰成。年曰建初。特卒子雄。晋惠帝永与元年十月。雄即成都王位。改元建兴。以其叔父骧为太傅。追尊父特为成都景王。晋惠帝先熙元年。成都王雄即皇帝位。年曰晏平。国号大成。尊特曰景皇帝。东晋成帝咸和九年雄卒。太子班即位。其弟安东将军李期谋作乱。因班夜哭弑之于殡宫。期即皇帝位。谥雄曰武皇帝。庙号太宗。晋成帝咸康元年。幽公期改年曰玉恒改国号曰汉。晋咸康四年。汉中穆文帝李寿杀期自立。改元汉兴。晋咸康七年。汉主寿以其子执领大将军录尚书事。晋康帝建元二年李执立。年曰太和。至是晋永和二年。汉年曰嘉宁十一月。晋安西将军桓温伐汉。晋永和三年三月。温兵至成都。纵火烧其城门。汉人惶惧无复斗志。执自称洛阳李执诸军门降。温送执及其宗室十余人。时建康封归义侯国灭。成起自西晋惠帝太安二年癸亥。终于东晋穆帝永和三年丁未。五主合四十五年。
　　　　戊申　晋　永　四年　　　　后赵石氏　建武十四年　　前凉张氏　　前燕慕容皝卒隽立元年
　　　　　　代　　

　　佛图澄和尚　天竺国人也。西晋怀帝永嘉四年至洛阳。自言百岁余。服气自养。积日不食。善诵咒役使鬼神。腹旁有孔以绵塞之。夜则拔绵出光以自照。每临溪从孔出肠胃洗濯。还纳腹中。会洛阳寇乱。潜伏草野。时石勒屯葛陂多残杀。澄杖锡谒勒。勒命试以道术。澄取满钵水咒之。俄青莲华生钵中。勒神敬之延于军中。东晋成帝咸和三年刘曜围守洛阳。勒自救之扣澄。澄曰。佛塔无风。一铃独鸣。曰秀支替戾冈仆谷劬秃当此羯语也。军出获刘曜。勒战果获曜。载之襄国。咸和五年勒称大赵天王。行皇帝事。奉澄弥如笃敬。号曰大和向。勒爱子斌病死将殡。勒叹曰。朕闻虢太子死。扁鹊能生之。今可得效乎。乃令告澄。澄取杨枝沾水洒之。执斌手曰可起矣。斌乃稣遂起。自是勒诸子多在澄寺中养之。晋咸和八年七月勒殂。弟虎字季龙袭位。徙都邺(今彰德路冀州之域)尤倾心事澄。至是晋永和四年澄将去世。诣辞季龙。惊曰。大和尚遽弃我国有难乎。澄曰。出生入死道之常也。修短分定无由增损。但道贵行全德贵不怠。苟道德无玷。虽死如生。咸无焉千岁尚何益哉。然可恨者。国家存心佛理。建寺度僧当蒙福祉。而布政猛虐。赏罚交滥。特违圣典。致国祚不延也。季龙号恸呜咽。十二月八日澄安坐而逝。寿一百七十岁。入道一百九年。度弟子道安法师等七千余人。自大教东来至澄而盛(僧传)。
　　　　己酉　晋　永和五年　　　　后赵大宁元年　虎殂国乱　　前凉　　前燕慕容　隽元年
　　　　　　代　　


　　后赵

　　石勒上党人(今晋宁路潞州郡名上党冀域)初与八骑归汉刘氏。西晋怀帝永嘉四年。汉主刘聪即皇帝位。以勒为并州刺史(并州太原也。今曰冀宁路冀州之域)勒杀汉将王弥。聪大怒然犹加勒镇东大将军。东晋元帝大兴元年汉主聪卒。丞相刘曜即皇帝位。进勒爵为赵王。大兴二年勒据燕蓟号襄国称元年。晋成帝咸知三年勒年曰太和。赵主刘曜围守洛阳。十一月勒救洛阳。曜为勒将石堪所执。舆至襄国杀之。晋咸和五年。勒称大赵天王。行皇帝事。九月即皇帝位。改元建平。建平二年四月勒如邺将营新营。建平四年七月勒卒。太子弘即位。是为海阳王。改元延熙。夜以勒丧潜瘗山谷莫知其处。备仪卫虚葬于高平陵。谥曰明帝。庙号高祖。八月赵主弘以中山王虎丞相魏王加九锡。总摄百揆。为弘在位一年。明年九月赵魏王虎立。改元建武。都于邺。至是晋帝永和五年正月赵主虎改元太宁。既而病卒。太子世(虎之少子也)即位。彭城王遵(虎之长子也)废世为谯王寻杀之。遵即位。以义阳王鉴为侍中。武兴公闵都督中外诸军事。初赵主遵许以武兴公闵为太子。十月遵立太子衍闵益恨望。十一月闵帅甲士。执遵于南台杀之。立义阳王鉴。以闵为大将军。封武德王。晋永和六年正月武德王冉闵即皇帝位。改元永兴。国号大魏。后赵始东晋元帝大兴二年己卯。终穆帝永和七年辛亥。六主合三十三年(石勒载记)。
　　闵大名路滑州内黄县人。本姓冉。赵主勒获之。命弟虎养以为子。闵至是复姓冉。庚戌年三月后赵石只闻冉闵篡位于邺。乃即帝位于襄国。改元永宁。十月冉闵伐襄国。明年辛亥石只将刘显杀只自立称帝。壬子年冉闵攻杀刘显。闵在位三年。前燕慕容隽进兵攻闵获之国灭。冉魏不在十六国占据之列(冉闵载记)。
　　　　庚戌　晋　永和六年　　秦符洪赵将也据长安　　魏冉闵　永兴元年　　前凉张氏　　前燕慕容氏
　　　　　　代　　

　　二月有佛金像现于荆州。司马桓温迎之不动。时江陵滕畯舍宅为寺。命法师昙翼主之。翼率众拜请捧之。飘然轻举安奉本寺(感应传并图经)。
　　　　辛亥　晋　永和七年　　洪卒子健称天王　皇始元年　　永兴二年　　　　
　　　　　　代　　
　　　　壬子　晋　永和八年　　健即皇帝位皇始元年一　　永兴三年　　前凉　　前燕隽即帝位元玺元年
　　　　　　代　　

　　方外交　法师支遁。字道林。业精般若。时谢太傅安王右军羲之与之厚善。谢安守吴兴。日书抵遁。略曰。思君日积比辰尤甚。知欲还剡自治为之怆然。人生如寄耳。自顷风流得意事殆磨灭都尽。唯终日戚戚迟君一来。以晤言消遣之。一日千载也。东晋哀帝兴宁二年十月。沙门竺潜辞阙还剡山。诏遁继讲法于禁中。一时名士殷浩郗超孙绰桓彦表王敬仁何充王坦之袁彦伯并与结方外交。天下想见其标致也。晋废帝太和二年。遁杭表辞阙还山。有诏资给。敦遣诸公祖饯于征虏亭。投迹越之剡山。于沃州小岭立寺行道。僧众禀学。时有惰者。遁著铭以勖之。有曰勤之勤之。至道非弥。茫茫三界。渺渺长羁。谨守明禁。抗志无为。云云。有遗其马者。畜之曰。吾爱其骏耳。有遗其鹤者。纵之曰。冲天之物。岂耳目玩哉。君子多其达。后出山阴讲维摩经。许询为都讲。难义数反。听者钦服寿五十三入灭。戴逵过其塔叹曰。德音未远。而拱木已繁计。神理绵绵不与气运俱尽也(本传)。
　　　　癸丑　晋　永和九年　越阑亭序　　前秦符氏皇始三年　　前凉祚立和平元年　　前燕二年　　代
　　　　甲寅　晋　永和十年　　前秦符氏皇始四年　　前凉称王和平二年　　前燕　元玺三年　　代

　　沙门帛法桥。诵经乏声忏悔七昼夜。祷观世音菩萨以求显报。至七日喉内豁然。自是昼夜讽咏声彻里许。年逾九十。声通婉响(本传)。
　　　　乙卯　永和十一年　　健卒生立　寿光元年　　靓立　建兴元年　　元玺四年　　
　　　　丙辰　永和十二年　　寿光二年　　建兴二年　　元玺五年　　
　　　　丁巳　升平元年　帝加坚立元服　　生卒　永兴元年　　建兴三年　　迁都子邺　光寿元年　　代
　　　　戊午　升平二年　　永兴二年　　建兴四年　　光寿二年　　
　　　　己未　升平三年　　甘露元年　　建兴五年　　光寿三年　　
　　　　庚申　升平四年　　甘露二年　　建兴六年　　隽卒讳立　建熙元年　　代
　　　　辛酉　升平五年　五月帝崩　　甘露三年　　玄靓奉晋正朔　　建熙二年　　


　　哀帝

　　丕。成帝长子。封琅玡王。穆帝无嗣。皇太后以王奉大统即位。饵长生药。药发不能亲政。褚太后临朝。寿二十五　隆和(一)兴宁(三)。
　　　　壬戌　帝在位四年　隆和元年　　甘露四年　　　　建熙三年　　代
　　　　癸亥　兴宁元年　　甘露五年　　天锡　　建熙四年　　
　　　　甲子　兴宁二年　　甘露六年　　　　建熙五年　　
　　　　乙丑　兴宁二年　二月帝崩　　建元元年　　　　建熙六年　　代

　　晋王坦之舍园宅为安乐寺。释慧受化之也(弘明集寺记)。

　　废帝

　　奕。哀帝母弟。哀帝无子。太后命之为嗣即位。桓温畜不臣之志讽褚太后。废帝为东海王。又封海西公。寿四十五岁　太和(五)。
　　　　丙寅　帝在位六年　太和元年　　前秦　建元二年　　前凉　　前燕暐　建熙七年　　代

　　十诵戒本三部　秦西域沙门昙摩持(此云法海)译出(律藏本传)。
　　　　丁卯　晋　太和二年　　前秦符氏建元三年　　前凉张氏　　前燕慕容氏建熙八年　　代

　　沙门竺道猷。即帛道猷也。初止剡之石城山。是年又移台州。始丰赤城山(今台州天台山)坐禅石室。有群虎蹲于前。猷诵经。一虎独睡。猷以如意扣其头。云何不听经。轻毕虎皆去。寻有大蛇十围。竟来环绕举头向猷。半日而去。一日有男子来前曰。弟子夏帝之子。居此二千余年。今往寒石山。辄推室以相奉。遂鸣鞞改角凌云而去。猷于东晋武帝太元八年入寂(本传)。
　　　　戊辰　太和三年　　建元四年　　前凉　　前燕　建熙九年　　代

　　释慧常译比丘尼传六卷　晋安西将军桓温主簿王珣及弟珉舍宅为寺。平江路虎丘山是也(图经寺记)。
　　医术　沙门于法开。是年入寂。开兰公弟子也。善放光般若经。尤精医法。穆帝尝召之。视脉知其不起乃不医。或问曰。师高明刚简。何以医术经怀。开曰。明六度以除四魔之病。调九候以疗风寒之疾。自利利人不亦可乎(本传)。
　　　　己巳　太和四年　　建元五年　　前凉　　建熙十年　　
　　　　庚午　晋　太和五年　　前秦　建元六年　　前凉　　前燕暐　建熙十一年国灭
　　　　　　代　　

　　晋辛未年十一月。桓温自广陵诣建康。讽褚太后请废帝立丞相会稽王昱。诏进温丞相大司马留京师辅政。温乃辞仍请还镇姑孰(帝纪)。

　　前燕

　　慕容廆(户贿反)昌黎鲜卑人。世受晋封号。东晋元帝大兴二年廆都督东夷置僚属。晋成帝咸和八年慕容皝(胡广反)立。至丁酉年皝称王。皝雅好文学。亲临庠序。讲授考校。晋穆帝永和四年十一月皝卒。世子隽即位。遣使诣建康告丧。晋帝诏遣谒者陈光拜隽为燕王。隽以戊申岁称元年。壬子年隽灭石赵。十一月隽即皇帝位。称元玺元年。丁巳年隽迁都邺(彰德路古相州冀域)即石虎之都也。改元光寿。庚申年正月昭帝隽卒。大司马慕容恪受遗诏。辅太子暐即位。改元建熙。暐曰幽帝是也。己巳建熙十年燕太傅上容王慕容评忌吴王慕容垂威名。又与评廷争怨隙。太后可足浑氏与评密谋诛垂。垂与子弟侄俱奔秦。秦王符坚大喜郊迎。乃以垂为冠军将军封宾从侯。初晋攻燕。燕求救于秦。许割虎牢以西赂秦。晋兵既退。燕人悔之。秦主坚大怒。帅兵伐燕。十二月进攻洛阳。建熙十一年正月。燕荆州刺史武威王筑。以洛阳降秦。六月再伐燕。燕败。十一月秦主坚入邺。燕主暐出降。十二月秦主坚迁慕容暐及燕后妃王公百官于长安。封暐为新兴侯。其余封授各有差。廆起自晋惠帝太安二年癸亥。终东晋废帝太和五年庚午。四主合六十八年。

　　太宗简文帝

　　昱。元帝少子也。封会稽王。康帝崩。太后诏王总万机。进位司徒丞相录尚书事。桓温废海西公以太后命。王入承大统。桓温擅权。帝以仁恕处之。寿五十三岁　帝造佛像立寺建斋度僧。建康长干寺建佛塔壮丽(弘明集)　咸安(二)。
　　　　辛未　晋十一月帝立改曰咸安元年　　前秦符氏奄有中原　建元七年　　前凉张氏　　
　　　　　　代　　

　　晋沙门竺法汰。止建康瓦棺寺。帝深敬重。请讲放光般若经。帝亲临幸。公卿毕集。缁素钦敬。武帝太元十二年汰入寂。寿六十八。武帝诏曰。汰法师道播八方。奄尔丧逝。可赙钱十万。丧事有司悉办(本传)。
　　　　壬申　咸安二年　七月帝崩　　前秦　建元八年　　前凉　　　　代

　　晋许询。字玄度。帝重敬甚。每与清谈。询后身为僧名昙彦。浙东绍兴建塔。彦寿一百二十岁(本传塔记)。

　　烈宗孝武帝

　　曜。简文第三子。即位年十一。太元元年正月朔。帝加元服。太后归政。在位二十四年。寿三十五　宁康(三)太元(二十一)。
　　　　癸酉　晋　宁康元年　　秦　建元九年　　前凉　　　　代

　　七月南郡宣武公桓温疾笃。以弟冲领其众薨。冲称温遗命。以少子玄为嗣。时方五岁。袭封南郡公。冲代温居任尽忠王室。八月太后复临朝摄政。
　　　　甲戌　宁康二年　　建元十年　　前凉　　　　代

　　敕葬沙门　法师竺法潜。哀帝兴宁二年诏讲般若经于禁中。潜著屐至殿中。人聚观叹道德高风之盛。帝尝强以衣冠。潜不允辞还剡山。其后支遁寓书求买沃州小岭以归隐。潜答曰。欲来当给。未闻巢由买山而隐也。至是年入寂。武帝下诏曰。法师理悟虚远。风鉴清高。弃宰辅之荣。袭染衣之素。山居世外。笃勤匪懈方。赖宣道以济苍生。奄从迁谢。用痛于怀。其赐缗钱十万。助建茔塔。凡中国敕葬沙门自潜而始也(僧传)。
　　　　乙亥　晋　宁康三年　　前秦　建元十一年　　前凉　　　　代
　　　　丙子　晋　太元元年正月朔帝加元服　　前秦符　氏建元十二年　　前凉张氏秦灭之合七十四年　　代拓跋圭是年筑城邑


　　前凉

　　张轨。字士彦。安定人(今陕西庄浪路泾州雍州之域)仕晋为散骑常侍。惠帝永宁元年正月为凉州刺史。轨以时方多难。阴有保据河西之志。故求为凉州。癸亥年据之。愍帝建兴二年轨称凉州牧西平公。建兴四年张寔袭位。东晋元帝大兴四年弟茂袭位。晋明帝太宁二年子骏袭位。晋穆帝永和元年称王。永和二年五月西平忠成王张骏薨。官属上世子重华为凉州牧西平公假凉王。永和九年十一月西平敬烈公张华卒。世子曜灵才十岁。右长史赵长等建议立长宁侯祚。重华庶兄也。废曜灵为凉宁侯。立祚为凉州牧。改元和平。晋永和十年正月张祚自称凉王。置百官郊祀天地用天子礼乐。永和十一年冲公靓立。年曰建兴。至晋哀帝兴宁元年。凉绰公张天锡杀靓而自立。至是武帝太元元年符秦灭之。合七十四年。
　　凉州隶今甘肃省。雍州之域。
　　　　丁丑　晋　太元二年　　前秦　建元十三年　　晋书曰至是九州之地秦有其八晋唯东南一隈耳　　代

　　庐山西林寺　晋释慧永。初与远公法师同依道安法师。至是永公先至浔阳。刺史陶范留之憩庐山。舍宅栖止之。乃创寺曰西林。岭上一室曰香谷(本传)。
　　　　戊寅　晋　太元三年　　前秦　建元十四年　　代

　　都维那　沙门竺道壹从竺法汰学晋简文帝俱深敬重壹后止平江虎丘山又适越州若耶溪顷之郡守王荟建嘉祥寺请居僧首时号九州都维那(孙绰赞传)　毗奈耶律十卷　是年竺法念法师译之成。
　　　　己卯　晋　太元四年　　前秦　建元十四年　秦取晋襄阳得道安法师并习凿齿　　代
　　　　庚辰　太元五年　　建元十六年　　代

　　沙门竺法义。王道孔敷。承风敬友。帝尝遣使征请殿中。讲说经典。武帝每从而听。是年入寂。帝赐钱十万。营塔葬新亭冈。今天安寺也(本传)。
　　　　辛巳　太元六年正月帝立精舍殿内延诸沙门讲道　　建元十七年　　代
　　　　壬午　晋　太元七年　　建元十八年　　吕光据姑臧即凉州也　　代

　　前秦主坚遣左将军吕光伐龟兹。迎鸠摩罗什法师。吕光遂据于姑藏(即凉州也)。号后凉。
　　　　癸未　晋　太元八年　　前秦　建元十九年　　　　　　吕光
　　　　　　　　代拓跋圭
　　　　甲申　太元九年　　建元二十年　　后秦姚苌白雀元年　　西秦乞伏国仁据金城　　吕光
　　　　　　后燕慕容垂元年　　代

　　雁门远公法师。是年抵江州路庐山。
　　　　乙酉　太元十年　　坚遇弑子丕立太平元年　　白雀二年　　西秦　建义元年　　吕光
　　　　　　垂据中山建兴元年　　代圭
　　　　丙戌　太元十一年　　丕卒登即位陇东　太初元年　　苌入长安即位建初元年　　建义二年　　三河王吕光太安元年
　　　　　　建兴二年　　圭即魏王位　登国元年　　
　　　　丁亥　太元十二年　　太初二年　　建初二年　　建义三年　　麟嘉元年
　　　　　　建兴三年　　魏王圭　登国二年　　
　　　　戊子　太元十三年　　太初三年　　建初三年　　建义四年　　麟嘉三年
　　　　　　建兴四年　　登国三年　　

　　二十六祖不如蜜多尊者　南印度天德王之次子也。既得度受法至东印度。彼王名坚固。奉外道师长爪梵志。王睹白气贯于上下。王曰。此何瑞也。梵志曰。魔来之兆。即集其徒曰。不如蜜多将入都城。谁能挫之。其弟子曰。我等各有咒术。可以动天地入水火。何患哉。祖至。王曰。师何为来。祖曰。将度众生。王曰。以何法度。祖曰。各以其类度之。时梵志即以幻法化大山于祖上。祖指之还压其众。梵志怖惧投祖。祖愍之再指化山。山随指灭。祖为王演说法要。俾趣真乘。时有婆罗门子年二十许。不知名氏。或自言璎珞。人故谓之璎珞童子。王与祖同辇而出见璎珞。祖指谓王曰。此童子大势至菩萨也。此圣之后复出一人。一人化南印度。一人缘在震旦。以昔因故名般若多罗。吾今以正法眼藏付之。偈曰。真性心地藏。无头亦无尾。应缘而化物。方便呼为智。付法已辞王曰。吾归寂灭。愿王于最上乘毋忘外护。即跏趺而逝。化火自焚。王为收舍利建塔瘗之。当此东晋武帝之世也(正宗记)。
　　　　己丑　晋　太元十四年　　前秦符氏太初四年　　后秦姚氏建初四年　　西秦干归太初元年　　吕氏　麟嘉三年
　　　　　　后燕　垂　建兴五年　　魏王　登国四年　　

　　释道安法师　常山扶柳卫氏子。世业儒。早失恃怙依表兄。年十一出家师事佛图澄。读书日记万言。才辩无敌。性聪而貌丑。时语曰漆道人惊四邻。及澄卒率徒众渡河依陆浑山。木食涧饮。至是武帝宁康元年于襄阳立檀溪寺。建浮图铸铜佛像。武帝闻安名诏曰。法师以道德照临天人。使大法流行为苍生依赖。宜日食王公禄。所司以时资给。安固辞不受。己卯晋太元四年二月。秦主坚攻取襄阳。得安而喜。谓左右曰。吾以十万师取襄阳。得一人半耳。左右问为谁。曰安公一人。习凿齿半人也。安至长安。沙门万数各随其师为姓。安曰师莫如佛世尊也。应沙门宜以释为氏。及增一阿含经至乃云。四河入海无复异名。四姓出家同称释氏。与经符合。世益重之。己丑年正月晦日命门徒具浴。忽有异僧出入隙中。安以生处问之。僧指西北。云即开见楼阁如幻出。曰彼兜率天也。是夕有数百小儿皆就浴而去。识者以为应真之侣也。二月八日跏趺而逝。安每疏经义必求圣证。安左臂有肉方寸隆起如印。时号印手菩萨。著僧尼轨范及法门清式二十四条。世遵行之(本传)　秀紫芝编年论曰。佛教之盛由佛图澄而得安。由安而得远公。是三大士化仪全伟。
　　　　庚寅　晋　太元十五年　　前秦苻氏太初五年　　后秦姚氏建初五年　　西秦乞伏太初二年　　吕氏　麟嘉四年
　　　　　　后燕　建兴六年　　魏　登国五年　　

　　庐山净土念佛　始起此年详见远法师下。
　　　　辛卯　太元十六年　　太初六年　　建初六年　　太初三年　　麟嘉五年
　　　　　　建兴七年　　登国六年　　
　　　　壬辰　太元十七年　　太初七年　　建初七年　　太初四年　　麟嘉六年
　　　　　　建兴八年　　登国七年　　
　　　　癸巳　太元十八年　　太初八年　　长卒太子兴立　　太初五年　　麟嘉七年
　　　　　　建兴九年　　登国八年　　
　　　　甲午　太元十九年　　符崇灭　延和元年　　后秦兴　皇初元年　　太初六年　　麟嘉八年
　　　　　　建兴十年　　登国九年


　　前秦

　　符健。略阳氐人。父洪仕后赵为都督。因石氏之乱据有关右。东晋穆帝永和六年洪卒。十一月第三子健入长安。秦雍夷夏皆附之。次年正月健即天王位。国号大秦。称大单于。建元皇始。分遣使者问民疾苦。搜罗俊异。宽重敛之税。罢无用之器。凡赵之苛政民不便者皆除之。壬子年正月健即皇帝位。甲寅年东海王雄卒。雄子坚袭爵。坚至孝博学多能。乙卯年六月健卒。谥曰景明皇帝。庙号高祖。太子生即位。改元寿光。生暴虐饮酒无昼夜。乘醉视事多所杀戮。群臣得保一日如度十年。丁巳年六月太史令康权言于生曰。昨夜三月并出。孛星入太微连东井。将有下人谋上之祸。生怒以为妖言。扑杀康权。生夜对侍婢曰。阿法兄弟亦不可信。明当除之。婢以告坚及坚兄清河王法。法与特进梁平老及特进强汪帅壮士数百。潜入云龙门。坚与尚书吕婆楼帅麾下三百人鼓噪继进。宿卫将士皆舍仗归坚。坚兵引生置别室。生犹醉寐。废生为越王寻杀之。谥曰厉王。坚以位让兄法。法曰。汝嫡嗣且贤宜立。坚乃去皇帝之号。称大秦天王。改元永兴。追尊父雄为文桓皇帝。母苟氏为皇太后。世子宏为皇太子。以兄清河王法都督中外诸军事。丞相录尚书事诸王皆降爵为公。弟融为阳平公。子丕为当乐公。举异才修废职。课农桑恤困穷。礼百神立学校。旌节义继绝世。秦民大悦。己未年改元甘露。己丑年改元建元。癸未东晋武帝太元八年秦建元十九年也。大举攻晋。坚大败而归。乙酉年五月西燕慕容冲攻长安。坚自督战。飞矢满体流血淋漓。冲纵兵暴掠关中。道路断绝千里无烟。坚出奔五将山。后秦王姚苌遣骁骑将军吴忠执坚。谥之于新平(邠州也)佛寺。坚子丕自邺奔长安至晋阳。始知长安不守坚已死。乃发丧即皇帝位。改元太平。追谥坚曰宣昭皇帝。庙号世祖。丙戌年九月燕之慕容永遣使于丕假道东归。丕弗许。丕永战于襄陵。丕败谋袭洛阳。时为扬威将军凭该自陕邀击杀丕。十一月秦南安王符登。为丕发丧行服即皇帝位。改元太初。谥丕曰哀平皇帝。至是甲午年实晋武帝太元十九年也。七月后秦主姚兴自陕西泾州如泾阳。与登战于山南。执登杀之。登太子崇奔湟中。即皇帝位。改元延和。谥登曰高皇帝。崇为后秦姚氏所灭。合四十五年。
　　　　乙未　晋　太元二十年　　后秦姚氏皇初二年　　西秦乞伏太初七年　　三河王吕光　麟嘉九年
　　　　　　后燕慕容　建兴十一年　　魏　登国十年　　
　　　　丙申　晋　太元二十一年　六月帝被弑　　皇初三年　　西秦乞伏　　后凉即大王位龙飞元年
　　　　　　慕容宝　永康元年　　魏建天子旌旗　皇始元年　　


　　安帝

　　讳德宗。武帝太子。大元二十一年九月即位。在位二十二年。寿三十七岁　隆安(五)元兴(三)义熙(十四)。
　　　　丁酉　晋　隆安元年　　南燕　慕容德　　南凉秃发乌孤　　后秦姚氏皇初四年　　西秦乞伏
　　　　　　西凉李高　　后凉吕光龙飞二年　　后燕　永康二年　　北凉沮渠神玺元年　　魏　皇始二年
　　　　戊戌　隆安二年　　武帝德　元年　　据广武　太初元年　　皇初五年　　西秦
　　　　　　西凉　据箴　　后凉吕氏龙飞三年　　后燕盛　建平三年　　北凉　神玺三年　　魏即帝位天兴元年


　　魏

　　太祖下诏曰。佛法之兴其来远矣。济益之功冥及存没。神踪遗法信可依凭。敕有司于京城建饰容范修整寺舍。令信向之人有所依止(魏史)。太祖于虞地造十五级浮图。又造开泰定国二寺。写佛经论。造千金像。每日法集三百名僧(弘明集)。
　　　　己亥　隆安三年　　据广固　　南凉　太初二年　　后秦隆帝号称王　弘始元年　　西秦乞伏
　　　　　　西凉　　后凉篡　咸宁元年　　后燕长乐元年　　北凉　天玺元年　　魏　天兴二年
　　　　庚子　隆安四年　　南燕即帝位建平元年　　南凉利鹿孤建和元年　　后秦　弘始二年　　西秦乞伏
　　　　　　西凉皓元年　　后凉　咸宁二年　　后燕　长乐二年　　北凉　天玺二年　　魏　天兴三年
　　　　辛丑　晋　隆安五年　　南燕　建平二年　　南凉　建和二年　　后秦姚氏弘始三年　　西秦乞伏
　　　　　　西凉皓二年　　后凉隆　神鼎元年　　后燕熙　光始元年　　北凉蒙逊永安元年　　魏拓跋　天兴四年


　　后凉

　　吕光。略阳氐人。仕符秦为左将军。东晋武帝太元十一年元有将曰王穆。据肃州酒泉。自称凉州牧。光进攻酒泉克之。光即三河王位。建元太安。据姑臧(甘肃省凉州也雍域)。改年曰麟嘉。晋太元二十一年六月。三河王光即天王位。是为武帝。国号大凉。改元龙飞。以世子绍为太子。至是晋隆安三年十二月光卒。太子绍即位。大原公纂杀之。纂即天王位。是为灵帝。改元咸宁。纂嗜酒好猎。隆安五年吕超杀之而立吕隆。改元神鼎。明年隆降于后秦。姚氏三主合一十七年。
　　鸠摩罗什法师　龟兹国人。初东晋武帝太元七年。前秦主符坚遣骁骑将军吕光伐龟兹国取师。光回闻秦乱。遂据姑臧。至是后秦主姚兴灭吕隆而迎师。师少时日诵三万二千言。随母出家遍游西域。淹贯群籍尤善大乘。在龟兹日。邻国诸王会同。每请师说法。必跪伏座前。命师践其肩而登座居后秦。大阐经论。秦主以师为国师。奉之如神。亲帅群臣及沙门。听师讲经。又请师翻译西域经论。凡震旦宣译师出者三百八十卷。大营塔寺。坐禅者常以千数。公卿以下率皆奉佛。州郡化之。癸丑晋帝义熙九年秦弘始十五年也。四月十三日师入灭。寿七十岁。师之弟子曰生．肇．融．睿。谓之什门四圣。加昙影．慧严．慧观．僧[契-大+石]．道常．道标谓之什门十哲。又有僧导．僧因。皆当世名匠也。师入灭日谓众曰。所译唯十诵律未及删繁。若义契佛心。焚身之日舌不焦坏。言讫而逝。阇维舌果不坏若红莲色。师名鸠摩罗什。翻曰童寿(高僧传)。
　　山神请戒　释昙邕。初仕符秦为卫将军。坚南败。遂从道安法师出家。次事庐山远公。后于庐山之西营立茅茨。偕弟子昙果沉思禅门。忽有男子丰姿端雅从者二十人。来请五戒。邕知是山神。乃为秉炉授之三归五戒。为说法要。神嚫邕外国七箸礼拜辞别。倏忽不见。三归者归依佛归依法归依僧。五戒者不杀不盗不淫不饮酒不妄语也(高僧传)。
　　　　壬寅　晋　元兴元年　　南燕　建平三年　　南凉傉檀　弘昌元年　　后秦　弘始四年　　西秦乞伏
　　　　　　西凉皓三年　　　　后燕　光始二年　　北凉　永安二年　　魏　天兴五年
　　　　癸卯　晋　元兴二年　　南燕　建平四年　　南凉　弘昌二年　　后秦　弘始五年　　西秦乞伏
　　　　　　西凉四年　　　　后燕　光始三年　　北凉　永安三年　　魏　天兴六年
　　　　甲辰　晋　元兴三年　　南燕　建平五年　　南凉　弘昌三年　　西秦　弘始六年　　西秦乞伏
　　　　　　西凉五年　　　　后燕　光始四年　　北凉　永安四年　　魏　天赐元年

　　晋隆安三年。南郡公桓玄(大司徒温之子)豪横既克荆雍。表求领荆江二州。朝廷不能违。元兴元年朝廷以尚书令元显镇北将军刘牢之谯三尚之。将兵讨玄于江陵。玄大惊。长史卞范之为玄定议。整兵至新亭。元显兵溃。玄入京。总百揆斩元显等。二年二月以玄为大将军。九月侍中殷仲文散骑常侍卞范之阴撰九锡文及册命。命玄相国总百揆封十郡为楚王。加九锡。十一月诏楚王玄行天子礼乐。卞范之为禅诏。使临川王宝逼帝书之。司徒王谧奉玺绶禅位于楚帝。出居永安宫。百官诣姑孰(江东道太平路扬州之城)劝进。十二月玄即皇帝位。国号楚。建元永始。封帝为平固王。玄入建康宫登御座床忽陷侍中殷仲文曰将由圣德深厚地不能载。玄大悦。玄迁帝于浔阳(江州也)。元兴三年二月下邳太守刘裕何无忌刘毅。青州主簿孟昶兴复晋室。进兵罗落桥。玄潜使殷仲文具舟于石头。浮江南走。裕入建康。帅百官奉迎乘舆。诛玄宗族在建康者。玄至浔阳逼帝西上。四月刘毅何无忌袭破浔阳城。玄挟帝单舸西走入江陵欲奔汉中。城内乱。玄仅得至船。荆州别驾王康彦奉帝入南郡府舍。太守王腾之帅文武为侍卫。玄入蜀至枚回洲。遇宁州刺史毛璠丧迎玄战。矢下如雨。益州督护凭迁抽刀击玄斩之。义熙元年二月留台备法驾。迎帝于江陵至建康。以刘裕都督中军事。刘毅左将军。何无忌豫州刺史。刘道规荆州刺史。四月裕旋镇京口。义熙十二年十二月诏以刘裕为相国。总百揆扬州牧封十郡为宋公。备九锡之礼。裕不受。
　　　　乙巳　晋　义熙元年　　南燕超　太上元年　　南凉　弘昌四年　　后秦　弘始七年　　西秦乞伏
　　　　　　西凉李皓　建初元年　　　　后燕　光始五年　　北凉　永安五年　　魏　天赐二年

　　僧正悦众僧录后秦法师道[契-大+石]罗什弟子。奉律精苦。秦主重之。自什公入关僧尼以万数。遂置僧正诏曰。大法东流于今为盛。僧尼寖多。宜设纲领宣授远规以济颓绪。[契-大+石]法师早有学諠。晚以德称。可为国僧正。给与吏力资侍中秩。传轺羊车各二人。又以僧迁禅慧为悦众。以法钦慧斌为僧录。班秩有差。日加亲信。仗身白从各三十人(僧史略)。
　　　　丙午　义熙二年　　太上二年　　弘昌五年　　弘始八年　　西秦乞伏
　　　　　　建初二年　　夏赫连　龙升元年　　后燕　光始六年　　北凉　永安六年　　魏　天赐三年

　　华严经　天竺北印度罽宾国尊者佛驮跋陀(此云觉贤)来游华夏。至是丙午岁抵长安。鸠摩罗什倒屣迎之。以相得迟暮为恨。秦太子姚泓。延至东宫。对什公论法。什公问曰。法云何空。答曰。众微成色。色无自性。故色即空。又问。既以极微破色空。复云何破一微。答曰。以一微故众微空。以众微故一微空。沙门宝云译出此语不省其意。皆谓跋陀所计微尘是常。更申请之。跋陀曰。法不自生。缘会故生。缘一微故有众微。微无自性则是空矣。宁当言不破一微乎。不契。跋陀既渡江入匡山。见远公议论远高之请出禅数诸经。义熙十四年戊午。因适江陵。宋王刘裕请归京都止谢司空道场寺。三月吴郡内史孟顗等请尊者于寺译华严经成六十卷。宋高祖永初元年庚申六月毕。译经之时。感二青衣童子每且自庭沼中。出炷香添瓶水不离座侧。暮则潜入沼中。译经毕绝迹不现(秀紫芝编年华严感应记)。
　　法华经　是年五月。罗什法师译出成七卷。什又出维摩经三卷。华手经十三卷。又于草堂寺译出梵网经二卷(译传)。
　　　　丁未　晋　义熙三年　　南燕　太上三年　　南凉　弘昌六年　　后秦　弘始九年　　西秦乞伏
　　　　　　西凉　建初三年　　夏勃勃　龙升二年　　后燕云　正始元年　　北凉　永安七年　　魏　天赐四年　　


　　后燕

　　慕容垂。前燕主慕容皝第五子。在燕封吴王。聪敏智勇。威名日振。太傅慕容评与垂廷争怨隙。太后与评密谋诛垂。东晋废帝太和四年垂与子弟侄俱奔秦。秦主符坚大喜郊迎。以垂为冠军将军。封宾从侯。东晋武帝太元八年。秦主坚为晋败归至渑池。垂言于坚曰。北鄙之民闻王师不利。轻相扇动。臣请奉诏书以镇慰安集之。垂至安阳(邺郡古相州也)。潜与燕之故臣谋复燕祚。会丁零翟斌叛秦。次年正月斌等奉垂为盟主。乙酉年吴王垂始定都真定中山府(古定州也冀域)。即皇帝位。建元建兴。是时拓跋魏叛燕侵逼附塞诸部。丙申晋太元二十一年也。三月燕主垂亲伐魏。四月卒于上谷之沮阳。还至中山乃发丧。太子宝即位。曰闵帝。改元永康。戊戌年武帝慕容盛即位。年曰建平。次年改曰长乐。辛丑年昭帝熙光始元年。至是丁未年懿帝高云。年曰正始。国乱为凭跋篡灭之。合二十四年。凭跋号北燕。
　　天竺佛驮耶舍(此云觉明)尊者　至姑臧(今肃州路雍州之域)。后秦弘始九年遣使请至长安。秦主郊迎别创院处之。供设如王者。尊者一无所受。时至分卫一食而已(自行乞而食也)善毗婆沙论而髭赤。时号赤髭毗婆沙。后至晋游匡山。为远公所重。甲寅晋安帝义熙十年也。尊者躬自负铁于紫霄峰顶铸塔。以如来真身舍利藏其中。是时佛驮跋陀尊者。亦以佛舍利五粒建塔于庐山东林寺北之上方。逮今皆存焉(高僧传庐山记)。
　　　　戊申　晋　义熙四年　　南燕　太上四年　　南凉　嘉平元年　　后秦　弘始十年　　西秦
　　　　　　西凉　建初四年　　夏赫连　龙升三年　　北燕北凉　据昌黎永安八年　　魏　天赐五年

　　律师　天竺尊者名卑摩罗叉(此云无垢眼)。至秦数年。今出游关左。盛阐毗尼。鸠摩罗什所译十诵戒本律藏大行者叉之力也。其所制内外禁轻重二卷今行于世。叉为人眼青。时号青眼律师(本传)。
　　　　己酉　晋　义熙五年　　南燕　灭　　南凉　嘉平二年　　后秦　弘始十一年　　西秦乞伏　更始元年
　　　　　　西凉　建初五年　　夏赫连　龙升四年　　北燕凭跋　太平元年　　北凉　永安九年　　魏　嗣　永兴元年


　　南燕

　　丁酉年(晋安帝隆安元年也)南燕慕容德。前燕主皝之少子也。据广固(古汴日今青州)。戊戌岁称元年。庚子年德更名备德。即皇帝位(武帝也)。年曰建平。乙巳年南燕主超太上元年己酉年(晋义熙五年也)。晋徐州刺史刘裕抗表伐南燕。明年正月燕尚书悦寿说超降。超不从。悦寿开门纳晋师。超走追获之送建康。南燕平。合十三年。

　　魏

　　太祖道武帝圭。为少子绍弑之。太宗明元帝嗣立。敕于京邑四方建立佛像。仍令沙门敷导民俗(魏史)。
　　　　庚戌　义熙六年　　　　嘉平三年　　弘始十二年　　更始十二年
　　　　　　建初六年　　龙升五年　　太平二年　　永安十年　　永兴二年
　　　　　　辛亥　义熙七年　　　　嘉平四年　　弘始十三年　　更始十三年
　　　　　　建初七年　　龙升六年　　太平三年　　永安十一年　　永兴三年
　　　　壬子　义熙八年　　　　嘉平五年　　弘始十四年　　炽盘　永康元年
　　　　　　建初八年　　龙升七年　　太平四年　　迁都　元始元年　　永兴四年

　　古树禅定　释慧持。庐山远法师之弟也。当晋隆安二年。辞远公入蜀。止嘉州龙渊寺。白黑恭敬。升持之堂者皆号登龙门。至是义熙八年壬子垂诫门徒。遂入定于龙渊龛树。至宋政和三年风折其树。持乃出定。徽宗有赞偈三首。见政和年(僧传并系年录)。
　　　　癸丑　晋　义熙九年　　　　南燕　嘉平六年　　后秦　弘始十五年　　西秦乞伏　永康二年
　　　　　　西凉　建初九年　　夏赫连　凤翔元年　　北燕　太平五年　　北凉　元始二年　　魏　永兴三年

　　竖石听讲　罗什法师弟子道生。初涅槃经后品未至。生熟读久之曰。阿阐提人自当成佛。此经来未尽耳。于时文字之师交攻之。诬以为邪说。于律当摈。生袖手来晋入平江虎丘山。竖石为听徒讲涅槃经。至阐提有佛性处曰。如我所说义契佛心否。群石皆首肯之。后游匡山居销景岩。闻昙谶在北凉重译涅槃后品。至南京。果言阐提皆有佛性。生喜慰不胜(本传)。
　　　　甲寅　义熙十年　　　　南凉　灭　　弘始十六年　　永康三年
　　　　　　建初十年　　凤翔二年　　太平六年　　元始三年　　神瑞元年


　　南凉

　　秃发乌孤。河西鲜卑人。至是晋帝隆安元年据广武(今陕西巩昌路兰州。古雍州之地也)。号南凉。戊戌年乌孤建元太初。庚子年利鹿孤建和元年正月欲称帝。安国将军鍮勿嵛曰。吾国上世以来被发左衽无冠带之饰。逐水草迁徙。无城廓室庐。故能雄视沙漠抗衡中夏。利鹿孤从之。乃更称河西王。改元建和。以广武公傉(奴笃切)檀为都督中外诸军事凉州牧。壬寅年景王傉檀立。年曰弘昌。戊申年四月后秦王姚兴欲取傉檀。使尚书郎韦宗往岘之。论当世大略纵横无穷。宗退叹曰。奇才英器不必华夏。明智敏识不必读书。吾乃今知九州之外五经之表。复自有人也。归言于兴。凉州未可图也。兴不听遣兵袭傉檀。后秦兵大败。十一月傉檀称凉王。大赦改元嘉平。置百官。甲寅晋义熙十年也。傉檀为西秦乞伏炽盘所杀。南凉灭。三主一十八年。
　　　　乙卯　晋　义熙十一年　　　　后秦　弘始十七年　　西秦　永康四年
　　　　　　西凉　建初十一年　　夏　凤翔二年　　北燕　太平七年　　北凉　元始四年　　魏　神瑞二年

　　庐山远法师　讳慧远。出雁门(今去同路)贾氏。少为儒生。博极群书。尤邃周易庄老。尝与其弟慧持造道安法师。闻出世法。而悦之叹曰。儒道九流特秕糠耳。遂出家焉。安时门徒数千。远居第一座。安尝曰。使道流东国其在远乎。晋武帝甲申太元九年也。前秦国乱来游于晋。抵江西见庐山爱之。乃止江州龙泉精舍。次寓慧永之西林寺。复于山东建东林寺。经营之际山神降灵。愿加资助信宿风雷夜作晦冥。大雨明发。就观良木殊材骈罗其处。时晋将军桓伊。初临此牧惊其神异。奏立寺焉丙戌年寺成。时晋天下奇才多隐居不仕。闻庐山远公之道。皆来从之。庚寅年师谓刘程之等曰。诸君倘有心净土之游。当加勉励。遂同发志于无量寿佛前。建斋立誓期生净土。由是僧俗凡一百二十三人。慕道同盟。栖心物外。谢灵运于东林凿二池以栽莲华。远公每送客不过虎溪。庚戌义熙六年也。道士陆修静偕陶渊明。入山见师送之执手共话不觉过虎溪。三人相顾大笑。今人图之为三笑图。渊明嗜酒入山久之。以山无酒攒眉而去之。至是乙卯岁八月初六日。远公合掌面西而逝。寿八十四岁。谢灵运制碑。社众数千人。名迹尤著者十八人焉(高僧传)。
　　莲华漏　远公之门有僧慧要。患山中无刻漏。乃于水上立十二叶芙蕖。因波而转。以定十二时。晷景无差。今曰远公莲华漏是也。
　　　　丙辰　义熙十二年　　　　　　泓立　永和元年　　西秦　永康五年
　　　　　　西凉散嘉兴元年　　夏　凤翔四年　　北燕　太平八年　　北凉　元始五年　　魏　太常元年
　　　　丁巳　义熙十三年　　　　　　永和二年灭　　永康六年
　　　　　　嘉兴二年　　凤翔五年　　太平九年　　元始六年　　太常二年


　　后秦

　　姓姚氏。名苌。字景茂。赤亭羌人弋仲第二十四子。兄襄既战死。苌率诸弟降秦为秦将。东晋武帝大元八年。秦主符坚攻晋。以兖州刺史姚苌为龙骧将军。督益梁州诸军事。坚败。慕容垂谋复燕绪。次年三月秦北地长史慕容泓叛奔关东。秦以左将军窦冲为长史。龙骧将军姚苌为司马。讨泓。又讨平阳太守慕容冲。秦兵大败。苌惧奔渭北。马牧天水尹纬尹详南安庞演等。纠扇羌豪帅其户口归苌者五万余家。推苌为盟主。苌自称后秦王。建元白雀。丙戌(东晋大元十一年也)四月。苌自陕西凤翔庄浪路泾州入长安。即皇帝位。改元建初。国号大秦。史以后秦别之。立子兴为皇太子。置百官。癸巳建初八年十二月苌卒(晋大元十八年也)。太子兴秘不发丧。自称大将军。帅众伐秦。秦主符登大败。次年五月兴始发丧即皇帝位。年曰皇初。谥苌曰昭皇帝。己亥年(晋安帝隆安三年也)九月。兴以灾异屡见降号称王。改元弘始。丙辰弘始十八年正月兴卒。太子泓即帝位。年曰永和。晋伐秦。晋帝义熙十三年五月泓将妻子群臣降于晋。后秦三主合三十四年。
　　　　戊午　晋义熙十四年十二月弑帝　　　　　　　　西秦乞伏　永康七年
　　　　　　西凉　嘉兴三年　　夏　昌武元年　　北燕　太平十年　　北凉　元始七年　　魏　太常三年


　　恭帝

　　讳德文。字德文。安帝母弟也。封琅玡王。义熙十四年十二月。宋公刘裕矫遗诏奉王即位。在位二年。禅于宋。寿三十七岁　元熙(二)。
　　　　己未　元熙元年　　　　　　　　永康八年
　　　　　　嘉兴四年　　真兴元年　　太平七年　　元始八年　　太常四年

　　沙门法果。魏太宗敬之。前后授以辅国宜城子忠信侯。号曰僧统。果固辞不受。太宗幸其居。以其门巷狭小更广大之。至是己未年入灭。八十三岁。太宗三临其丧。追赠老寿将军赵胡灵公(魏书僧传)。
　　七月宋公裕进爵为王。次年帝禅位于宋王。裕奉帝为灵陵王。后使人杀之。西东晋凡一十五帝合一百五十五年。
　　右东晋十一主。合一百三年归于宋。

　　南北朝


　　宋

　　刘姓。都建康。　　·高祖武皇帝
　　·少帝
　　·太祖文帝
　　·武帝
　　·废帝
　　·太祖明帝
　　·废帝
　　·顺帝
　　·八主禅于齐


　　高祖武帝

　　讳裕。字德舆。彭城人(徐州也)汉楚元王交之后。庚申年六月受晋禅。在位三年。寿六十七岁。永初(三)。
　　　　庚申　宋　永初元年　六月改元　　西秦太祖　建始元年　　西凉恂　永建元年　　夏　真兴二年
　　　　　　北燕　太平十二年　　北凉沮渠　元始九年　　魏　太常五年　　
　　　　辛酉　永初二年　　建始二年　　永建二年　　真兴三年
　　　　　　太平十三年　　元始十年　　太常六年　　
　　　　壬戌　永初三年　五月帝崩少帝即位　　建始三年　　永建三年灭　　真兴四年
　　　　　　太平十四年　　元始十一年　　太常七年　　


　　西凉

　　李皓。字玄盛。丙申年(晋武帝大元二十一年)据姑臧(今甘肃省西凉州也)。庚子年(晋安帝隆安四年)皓称元年。乙巳年(晋安帝义熙元年)西凉公皓。徙都酒泉(今甘肃省肃州路也)。年曰建初丙辰年(晋义熙十二年)凉主歆立。改元嘉兴。宋高祖永初元年。凉主李恂。永建元年。至永建三年为北凉灭之。合二十二年。皓尝手令戒诸子。以为从政者当审慎赏罚勿任爱憎。近忠正远佞谀。勿使左右窃弄威福毁誉之来。当研核真伪。听讼折狱必和颜任理。慎勿逆诈亿。勿轻视声色。务广咨询勿自专用。吾莅事五年。虽未能息民。然含垢匿瑕。朝为寇仇。夕委心膂。粗无负于新旧。事任公平。坦然无类。初不为怀有所损益。计近则如不足。经远乃为有余。庶亦无愧前人也(载记)。

　　少帝营阳王

　　义符。武帝长子。居丧无礼。司空徐羡之等废而弑之。在位一年。寿十九岁　景平。
　　　　癸亥　宋　景平元年　　西秦　建始四年　　　　夏赫连　真兴五年　　北燕　太平十五年
　　　　　　北凉　元始五年　　魏筑长城太宗殂　　


　　魏

　　嵩山道士寇谦之。修张天师之术。自言。尝遇老子降。授以辟谷轻身之术及科戒二十卷。使之清整道教。谦之奉其书献于魏主。朝野未之信。左光禄大夫崔浩独师事之。从受其术。且上书赞明其事。魏主欣然。使谒者奉玉帛牲牢祭嵩岳。迎致谦之(北史)。

　　太祖文帝

　　义隆。武帝第三子。封宜都王。少帝既废。徐羡之等遥奉王即位于江陵。在位三十年。寿四十七岁(帝纪)　元嘉(三十)。
　　帝造禅灵寺供千僧(弘明集)。沙门杯渡。丙寅年九月入灭。葬建康覆舟山。渡初出冀州。阐化四十余年(高僧传)。
　　　　甲子　宋　元嘉元年三十　　西秦　建始五年　　　　夏赫连　真兴六年　　北燕　太平十六年
　　　　　　凉　元始十三年　　魏焘立　始光元年　　

　　八月吐谷浑威王阿柴卒。有子二十人。疾病召诸子弟谓之曰。我死汝曹当奉慕瑰为主。瑰阿柴母弟也。又命诸子各献一箭取一箭授其弟慕利延使折之。又取十九箭一束使折之不能折。阿柴谕之曰。孤则易折。众则难摧。汝曹当戮力一心。可以保国安家。言终而卒。慕瑰抚纳秦凉失业之民。部众转盛。续汉书曰。阿柴羌三苗姜姓之别种也。
　　　　乙丑　宋　元嘉二年　　西秦　建始六年　　　　夏昌　承光元年　　北燕　太平十七年
　　　　　　北凉　元始十四年　　魏太武帝始光二年　　
　　　　丙寅　元嘉三年　　建始七年　　　　承光二年　　太平十八年
　　　　　　元始十五年　　始光三年　　
　　　　丁卯　元嘉四年　　建始八年　　　　承光三年　　太平十九年
　　　　　　元始十六年　　始光四年　　

　　靖节先生　陶元亮在晋名渊明。在宋名潜。世号靖节先生。侃之曾孙也。宅边树五柳。著五柳先生传。以自况。为彭泽县令。是年卒。寿六十三岁。居江州路德化县柴桑山近栗里。尝著搜神录载佛灵迹。有子五人。俨俟份佚佟祖茂武昌太守父姿城太守史逸其名。
　　　　戊辰　宋　元嘉五年　　西秦篡末永弘元年　　　　夏昌　定胜元年　　北燕　太平二十年
　　　　　　北凉　承玄元年　　魏太武帝神麚元年　　


　　西秦

　　乞伏国仁。鲜卑人。仕符秦。东晋武帝癸未太元八年七月。秦主坚攻晋。以国仁为前将军。会国仁叔父步颓反于陇西。坚遣国仁还讨之。国仁步颓共僭一方众至十余万。甲申年国仁据金城(陕西巩昌路兰州也)。乙酉年建国号秦(西秦)。年曰建义。己丑年西秦武元王干归。年曰太初。晋安帝己酉义熙五年。西秦年曰更始。壬子年西秦主太祖炽盘。年曰永康。宋高祖永初元年。西秦年曰建始。至是元嘉五年纂末年曰永弘。为赫连夏所灭。四主合四十五年。

　　大夏

　　匈奴左贤王之后曰勃勃。丙午年(东晋安帝义熙二年也)据朔方号大夏。明年建元曰龙升。癸丑年夏主勃勃乃以吒干阿利领将作大监。发岭北夷夏十万人。筑都城于朔州(隶河东山西道西京路郡名马邑冀州域)曰朕方统一天下君临万邦。宜名新城曰统万。改年曰凤翔。勃勃自谓其祖从母姓为刘非礼也。古人氏族无常改姓赫连氏。谓帝王系天为子。其徽赫与天连也。至宋元嘉二年(乙丑年也)昌立。年曰承光。承光三年元魏奚斤与夏平原公定相持于长安。戊辰年昌改元定胜。魏帝寿乘虚攻统万。夏主昌兵溃。昌奔上邽(音圭)。魏主入统万。获夏公卿后妃宫人以万数。马匹。牛羊数千万头。府库珍宝不可胜计。至是宋元嘉五年二月。魏平北将军尉(纡勿切)眷攻昌于上邽擒之。送昌至平城(魏都)魏主馆昌于西宫门内。器用给乘舆之副。以妹初平公主妻之赐爵会稽公。夏合二十四年国灭。赫连氏即屈丐也。
　　　　己巳　元嘉六年　　　　　　
　　　　　　北燕　太平二十一年　　北凉　承玄二年　　魏　神麚二年　　
　　　　庚午　元嘉七年　　　　　　
　　　　　　太平二十三年　　承玄三年　　神麚三年　　
　　　　辛未　元嘉八年　　　　　　
　　　　　　北燕弘　大雅元年　　北凉　义和元年　　神麚四年

　　宋帝诏促求那跋摩尊者(中印度人)赴京。至是正月至建康引对。文帝迓劳殊勤问以佛道。一日问曰。寡人常欲持斋不杀。以身应物不获所。愿师幸教之。尊者曰。道在心不在事。法由己不由人。且帝王所修与匹夫异。匹夫倘不克己苦节。何以为用。帝王以四海为家。万民为主。出一嘉言则士庶咸悦。布一善政则人神以和。刑不夭命。役不劳力。则风雨时若百谷滋繁。以此持斋。斋亦大矣。以此不杀。利亦多矣。安在辍半日之餐至一禽之命然后为弘济耶。须贻勤俭尔。帝抚几叹曰。俗迷远理。僧滞近教。如师之言可论天人之际矣。帝自是尊之为师。命居祇洹寺供给隆厚继。于寺讲法华经并十地品。帝率公卿日集座下以听法。法席之盛前此未有也(弘明集)。
　　　　壬申　宋　元嘉九年　　北燕　大雅二年　　北凉　义和二年　　魏太武帝延和元年
　　　　癸酉　　　元嘉十年　宋谢灵运死　　大雅三年　　牧犍　承和元年　　延和二年
　　　　甲戌　　　元嘉十一年　　大雅四年　　承和二年　　延和三年
　　　　乙亥　　　元嘉十二年　　大雅五年　　承和三年　　太延元年
　　　　丙子　　　元嘉十三年　　大雅六年灭　　承和四年　　太延二年


　　北燕

　　凭跋。冀州人(燕南河北道真定路冀州郡名信都。禹贡九州之一)仕后燕。丁未年(东晋安帝义熙三年)后燕国乱。跋遂篡灭之。乃据昌黎(今平栾路郡名北平冀域)。号北燕。己酉年曰太平元年。至是宋帝元嘉八年。北燕昭帝弘立。年曰大雅。大雅六年为元魏所灭。合二十八年。
　　　　丁丑　元嘉十四年　　　　北凉　承和五年　　魏　太延三年
　　　　戊寅　元嘉十五年　　　　承和六年　　太延四年


　　宋

　　文帝谓其臣丹阳尹何尚之曰。适见颜延之宗炳著论。发明佛法甚为名理。并是开奖人意。若使率土之滨皆感此化。朕则垂拱坐致太平矣。夫复何事尚之因进曰。夫百家之乡。十人持五戒则十人淳谨。十室之邑。百人修十善则百人和睦。持此风教以周寰区。编户亿千则仁人百万。夫能行一善则去一恶。去一恶则息一刑。一刑息于家万刑息于国。则陛下之言坐致太平是也(帝纪何传)。
　　　　己卯　元嘉十六年　　　　北凉　承和七年灭　　太延三年


　　北凉

　　假蒙胡人。东晋安帝丁酉隆安元年据张掖。号北凉。称河西王。年曰神玺。己亥年改元天玺。辛丑年武宣王沮渠蒙逊立。改元永安。壬子年迁都姑臧。改年曰元始。戊辰年改元承玄。庚午年蒙逊遣贡于元魏。辛未年改元义和。壬申年元魏遣安西将军李顺使凉还。魏主问以凉事。顺曰。蒙逊经涉艰难。粗识机变。然礼者德之兴。敬者身之基也。蒙逊无礼不敬。以臣观之不复年矣。癸酉年蒙逊卒。子炖煌太守牧犍即河西王位。改元承和。牧犍虽外修臣礼。内实乖悖。己卯年三月魏主讨凉。六月魏主至姑臧。九月牧犍兄之子万年帅所领降魏。姑臧城溃。牧犍帅其文武五千人面缚请降。魏主释其缚而礼之。三主合四十三年。张掖今甘州路也。姑臧凉州也。炖煌凉州路也。并隶甘肃省。雍州之域(图经)。
　　　　庚辰　宋　元嘉十七年　　魏世祖太武皇帝焘　大宗长子癸亥年立　太平真君元年
　　　　辛巳　　　元嘉十八年　　太平真君二年
　　　　壬午　元嘉十九年西域献帝火浣布袈裟帝时自衣之　　太平真君三年
　　　　癸未　　　元嘉二十年　　太平真君四年
　　　　甲申　元嘉二十一年太子率更始令何承天撰元嘉新历　　太平真君五年
　　　　乙酉　　　元嘉二十二年　　太平真君六年毁残佛教
　　　　丙戌　　　元嘉二十三年　　太平真君七年
　　　　丁亥　　　元嘉二十四年　　太平真君八年
　　　　戊子　　　元嘉二十五年　　太平真君九年
　　　　己丑　　　元嘉二十六年　　太平真君十年
　　　　庚寅　　　元嘉二十七年　　太平真君十一年　族司徒崔浩等
　　　　辛卯　　　元嘉二十八年　　正平元年　正平二年二月太武遇弑

　　白足沙门　讳昙始。一曰惠始。魏书佛老志云。沙门惠始清河张氏子。始师鸠摩罗什法师。晋刘裕灭后秦。复为夏赫连屈丐追取长安。道俗被坑戮。而始接刃无伤。屈丐大怒召始于前。以佩刀自击之。又不能害。乃惧而谢罪。百姓赖始慈力。免诸酷毒。魏太武平赫连昌。白足归魏。初魏太平真君六年。太武讨盍吴之乱至长安。见僧寺有兵仗。武怒。司徒崔浩因而劝太武。尽诛沙门毁诸经像。太平真君十一年。崔浩自恃才略撰国史。书魏之先世事列于衢路。刊石立于郊坛。北人无不忿恚。太武以浩暴扬国恶大怒。使有司按浩及秘书郎吏等罪状。凡一百二十八人皆夷五族。是时白足谒太武。武怒命斩之不能伤。武自抽佩刀斩之。又不能伤。投诸虎槛。虎皆弭服。武惊延始上殿悔谢归敬。先是景穆太子为政精察。中常侍宗爱性憸恶多不法构扇太子。太子以忧卒。大武徐乃知之。追悼不已。宗爱惧诛。正平二年二月弑太武。尚书源贺陆鹿勒兵诛爱。奉皇孙浚即帝位。改元(魏书)白足跣行泥滓不染故名(高僧传)。
　　　　壬辰　宋　元嘉二十九年　　魏高宗文成皇帝浚景穆太子之子　兴安元年

　　魏兴安元年。群臣多请复释氏之教。诏曰。夫为帝王者。必只奉明宪显彰仁道。其能惠著生民济益群品。虽在往古犹序其风烈。是以春秋喜崇明之礼。祭典载功施之族。况释教如来功济大千。惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪。开演正觉。故前代已来莫不崇尚。亦我国家常所尊事。今制诸州郡县众居之所。各听建佛图。其有好乐佛法欲为沙门者听出家。大州五十人小州四十人。于是向所毁佛图。率皆修复(魏书又僧史略)又敕有司。于五级大寺为太祖已下五帝铸铜佛像。各一丈六尺。帝亲为沙门师贤等五人下发。以师贤为道人统(魏书僧史)。
　　　　癸巳　元嘉三十年二月太子劭谋逆帝殂武陵王讨劭斩之　　魏　兴安二年


　　世祖孝武帝

　　骏。文帝第三子。封武陵王。刺江州。三月王会兵讨元凶劭。四月王即帝位于新亭。在位十一年。寿三十五岁。帝博该学问。省读书奏七行俱下(宋书帝纪)　孝建(三)大明(八)。
　　　　甲午　孝建元年　正月改元　　魏　兴光元年

　　宋分扬州浙东五郡。置东阳州治会稽。分荆湘江豫州之八郡。置郢州治江夏(宋书)。
　　　　乙未　孝建二年诏沙门道猷为安镇寺法主　僧传　　太安元年
　　　　丙甲　孝建三年　　太安二年

　　华严经释疏　释元畅。魏灭教。归宋来扬州。止明因寺。作华严经释疏传讲迄今。畅其始也(僧传)。
　　　　丁酉　大明元年　　魏　太安三年

　　二十七祖般若多罗尊者　东印度人也。得法已行化至南印度。王名香至。崇奉佛乘。迎祖尊重供养。施以宝珠。王有三子。曰月净多罗。曰功德多罗。曰菩提多罗。祖以施珠问三王子。此珠圆明有能及否。第一第二王子同曰。此珠七宝中尊固无逾也。第三王子菩提多罗曰。此是世宝未足为上。于诸宝中法宝为上。此是世光未足为上。于诸光中智光为上。此是世明未足为上。于诸明中心明为上。此珠光明不能自照。要假智光光辩于此。既辩此已即知是珠。既知是珠即知其宝。若明其宝宝不自宝。若辩其珠珠不自珠。珠不自珠者要假智珠。而辩世珠宝不自宝者。要假智宝以明法宝。然则师有其道其宝即现众生有之。心宝亦然。祖叹其辩慧。乃复问曰。于诸物中何物无相。曰于诸物中不起无相。又问于诸物中何物最高。曰于诸物中人我最高。又问于诸物中何物最大。曰于诸物中法性最大。适香至父王厌世。众皆号绝。维菩提多罗于柩前入定七日而出。遂求出家。既受具戒。祖告之曰。如来以正法眼付大迦叶。如是展转乃至于我。戒今嘱汝。听吾偈曰。心地生诸种。因事复生理。果满菩提圆。华开世界起。祖付法已。即于座上起立。舒左右手各放光明二十七道。三色晃耀踊入虚空高七多罗树。化火自焚。空中舍利如雨。取以建塔。当此宋孝武帝之世也(正宗记)。尊者尝因东印度国王请斋。王问曰。诸人尽转经。师何不转经。尊者曰。贫道出息不随众缘。入息不居蕴界。常转如是经百千万亿卷。不但一卷两卷。
　　　　戊戌　宋　大明二年　　魏　太安四年　禁酒犯者斩凶吉二事容酿　北史
　　　　己亥　　　大明三年　　太安五年
　　　　庚子　　　大明四年　路昭皇太后造普贤像成　　和平元年
　　　　辛丑　　　大明五年　　和平二年
　　　　壬寅　　　大明六年　　和平三年
　　　　癸卯　　　大明七年　　和平四年
　　　　甲辰　　　大明八年　五月庚申帝崩太子即位　　和平五年


　　废帝

　　宋太子讳子业。即皇帝位年十六岁。改元景和。又改永光。乙巳年十一月。主衣阮佃夫姜产之等弑帝(前废帝也)。在位一年。湘东王彧即位。

　　太宗明帝

　　彧。文帝第十一子。封湘东王。寿寂之等既弑废帝。奉王即位。在位七年。寿三十四岁　泰始(七)泰豫(一)。
　　　　乙巳　宋　泰始元年十一月改元即废帝永光年也　　魏　和平六年五月帝殂帝度僧尼三万余人兴佛教修旧寺　北史
　　　　丙午　泰始二年　　显祖献文皇帝弘高宗长子即位年十二凭太后临朝天安元年　六月开酒禁

　　湘东王既即帝位。袁顗奉表劝晋安王子勋即大位。建牙于桑尾。移檄建康。至是刘琬帅将佐上尊号。晋安王子勋即皇帝位于浔阳(江州)。改元义嘉。四方贡计皆归浔阳。朝廷所保唯丹阳淮南等数郡。朝廷以建安王休仁都督征讨诸军事。沈攸之为浔阳太守。将兵讨子勋。既而刘琬为荆州前军长史。张悦诈而杀之。诸军至浔阳。斩晋安王子勋。传首建康。子勋年十一岁。
　　宝公大士　讳宝志。世称宝公。尊之也。手足鹰爪。初建康东阳民朱氏之妇。闻儿[口*帚]鹰巢中。梯树得之。举以为子。七岁依钟山僧俭出家。专修禅观。至是显迹。以剪尺拂扇挂杖头。负之行聚落。尝遇食鲙者。从而求食。啖者遗而薄之。志即吐水中皆成活鱼。今江中回鱼是也。居多神异。至梁武帝天监十三年十二月六日入灭。寿九十三岁。梁武皇帝以金二十万易建康钟山之独龙冈葬之。建浮图五级于其上。敕王筠勒碑。葬之日车驾亲临祭奠。道俗奉祀。奇瑞显应为天下第一。凡大士所作偈句。多著南史。为学者述大乘赞十篇科颂十四篇并十二时歌。盛行于世。宋太宗太平兴国七年。帝遣使致斋钟山。亲洒制文赞敬。诏曰。自今宜显尊异。赐号道林真觉菩萨(碑记)。法师昙宗入灭。宋武帝大明二年正旦谓宗曰。朕何罪劳卿忏。宗曰。舜称子违尔弼。禹曰万方有罪在予一人。陛下宁得有异。帝大悦(统纪)。
　　　　丁未　泰始三年　　皇兴元年

　　魏丁未年。凭太后还政。魏主始亲国事。改元勤于为治。赏罚严明。拔清节黜贪污。魏国称治。于长安北台起永宁寺。塔七级高。三十丈。又于天宫寺作佛像。四十三尺。用铜七万斤黄金六百斤(北史帝纪)。
　　　　戊申　泰始四年　帝造湘宫寺成　　皇兴二年
　　　　己酉　泰始五年　　皇兴三年
　　　　庚戌　宋　泰始六年　　魏　皇兴四年
　　　　辛亥　泰始七年　　魏　高祖孝文皇帝宏献文长子五岁受禅位　延兴元年

　　魏辛亥年六月。显祖献文皇帝弘。聪慧夙成。刚毅有断。雅好黄老浮图之学。常有遗世之心。欲禅位于叔父中都大官京兆王子推。任城王云子推之弟也。对曰。父子相传其来久矣。若授旁支。恐非先帝之意。乃奉皇帝玺绶。传位于太子宏。太子生五岁。改元延兴。群臣奏曰。昔汉高祖称皇帝。尊其父为太上皇。明不统天下也。今皇帝幼冲。万机大政犹宜陛下总之。谨上尊号曰太上皇帝。徙居崇光宫。宫在北苑中。建鹿野浮图于苑中之西山。与僧居之时谈禅理(魏书帝纪)。
　　　　壬子　泰豫元年　四月帝崩太子立方十岁　　延兴二年　上皇讨蠕蠕破之柔然也

　　宋明帝。尝造佛丈六金像。旦食常斋。日诵般若。爰感舍利。造弘普寺(六帖)。

　　苍梧王

　　昱。明帝太子。生十岁即位。在位五年。数出游行。小有忤意。即加屠剖。一日不杀则惨然不乐。殿省忧惶食息不保。丁巳年七月戊子夜。帝令左右扬玉夫伺织女渡河。见当报我。不见将杀汝。是夕玉夫伺帝熟寝。与扬万年弑帝。寿十五岁。右卫将军萧道成以皇太后令追封昱为苍梧王。迎安成王准即皇帝位。时年九岁　元徽(五)。
　　　　癸丑　元徽元年　　魏　延兴三年
　　　　甲寅　元徽二年　　延兴四年

　　魏囚狱或积年。群臣颇言之。上皇曰。滞狱诚非善治。不犹愈于仓猝而滥乎。夫人忧苦则思善故。智者以囹圄为福堂。朕特苦之。欲其改悔而加矜恕耳(北史)。
　　　　乙卯　元徽三年　　延兴五年
　　　　丙辰　元徽四年　　承明元年　二月太上皇崩冯太后复临朝

　　魏显祖献文皇帝。云中造建明寺。四方诸寺一千余所。度僧尼七万七千人(北史并弘明集)。

　　顺帝

　　准。字仲谋。明帝第三子。封安成王。即位年九岁。以萧道成为司空录尚书事。在位三年。寿十二　升明(三)。
　　　　丁巳　宋　升明元年　元徽五年也七月改升明　　魏　太和元年
　　　　戊午　　　升明二年　　太和二年

　　升明二年。右长史王俭知萧道成意。乃唱议使中书舍人虞整作诏。进道成假黄钺大都督中外诸军事太傅领扬州牧。
　　已未年三月。以太傅萧道成为相国。总百揆封十郡为齐公。加九锡。四户进爵为王。诏禅位于齐王。帝不肯出宫。王敬则勒兵殿庭。以版舆入迎帝。帝泣而禅。誓曰。愿后身世世勿复生天王家。宫中大哭。帝乘画轮车出就东邸。司空褚渊等奉玺绶诣斋宫。劝进齐王即皇帝位于南郊。奉宋顺帝为汝阴王。筑宫丹阳置兵守卫。卫士杀王以疾闻。
　　右宋八主合五十九年禅于齐。

　　齐(萧姓都建康)
　　·太祖高皇帝
　　·武帝
　　·郁林王
　　·海陵王
　　·明帝
　　·东昏侯
　　·和帝

　　七主合二十三年

　　太祖高皇帝

　　讳道成。字绍伯。兰陵人。汉萧何二十四世孙。受宋禅。在位四年。寿五十六　建元(四)。
　　　　己未　齐　建元元年　宋升明三年也六月改元　　魏　太和三年
　　　　庚申　　　建元二年　　太和四年
　　　　辛酉　　　建元三年　　太和五年
　　　　壬戌　　　建元四年三月帝殂　　太和六年

　　齐帝诵持般若。书写法华经。四月八日铸佛金像。七月十五日普寺供僧造陟屺正观二寺(方志并弘明集)。

　　世祖武帝

　　讳赜。字宣远。高帝长子。壬戊年三月即位。在位十一年。寿五十四岁　永明(十一)。
　　　　癸亥　永明元年　　太和七年
　　　　甲子　永明二年　　太和八年

　　齐以竟陵王子良为护国将军兼司徒。领兵置佐镇西州。子良清尚倾意宾客才俊之士。笃重佛氏。每招致僧侣讲论佛法。尊法之盛。江左未之有也。亲为众僧赋食行水(齐书方志)。
　　　　乙丑　齐　永明三年　　魏　太和九年
　　　　丙寅　　　永明四年　　太和十年
　　　　丁卯　　　永明五年　　太和十一年
　　　　戊辰　　　永明六年　　太和十二年
　　　　己巳　　　永明七年　　太和十三年
　　　　庚午　　　永明八年　　太和十四年
　　　　辛未　　　永明九年　　太和十五年　文明冯太后崩帝依古礼服丧三年
　　　　壬申　　　永明十年　　太和十六年

　　魏帝命群臣议行次。中书监高间议以为。帝王莫不以中原为正统。不以世数为与夺善恶为是非。故桀纣至虐不废夏商之历。厉惠至昏无害周晋之箓。晋承魏为金。赵承晋为水。燕承赵为木。秦承燕为火。秦之既亡。魏乃称制玄朔。且魏之得姓出于轩辕。臣愚以为宣为土德。秘书丞李彪著作郎崔光等议。以为神元与晋武往来通好。至于桓穆。志辅晋室。是则司马祚终于郏鄏。而拓跋受命于云代。昔秦并天下。汉犹比之共工。卒继周为火德。况刘石符氏地褊世促魏承其弊。岂可舍晋而为土邪。司空穆亮等皆请从彪等议。于是诏承晋为水德丙子年魏太和二十年。诏以为北人谓土为拓氏为跋。魏之先出于黄帝。以土德王故为拓跋氏。夫土者黄中之色。万物之元也。宣改姓元氏。诸功臣旧族自代来者姓或重复。皆改之。于是始改拔拔氏为长孙氏。逮奚氏为奚氏。乙旃氏为叔孙氏。丘穆陵氏为穆氏。步六孤氏为陆氏。贺赖氏为贺氏。独孤氏为刘氏。贺楼氏为楼氏。勿忸于氏为于氏。尉迟氏为尉氏。其余所改不可胜纪。至西魏恭帝廓。去年号但称元年。复姓拓跋氏。凡九十九姓改为单者皆复其旧。甲戌年魏帝南过比干墓。祭以太牢。自为文曰。呜呼介七胡不我臣。
　　　　癸酉　齐　永明十一年七月帝殂　　魏　太和十七年帝以平城地寒六月下雪十月如邺议迁都洛阳平城今西京路也

　　齐郁林王　皇太孙也。讳昭业。文惠太子之长子。癸酉年七月立。甲戌年正月改元隆昌。不亲政事狂纵。西昌侯鸾谏之不从。乃欲诛鸾。七月鸾乃引兵入云龙门。弑帝于西弄。以太后令追废为郁林王。迎文惠第二子新安王昭文即帝位。时年十五岁。改元延兴。封鸾为宣城郡公。进爵太傅宣城王。十月太后令曰。太傅宣城王宜入承宝命。帝可降封海陵王十一月海陵殒。

　　高帝明帝

　　鸾。太祖兄始安真王之子。少孤高。帝抚育如己子。封西昌侯。在位五年。寿四十建武(四)永泰(一)。
　　　　甲戌　建武元年十月改元　　太和十八年十一月帝至洛阳
　　　　乙亥　建武二年　　太和十九年

　　魏帝如鲁祠孔子。选孔氏宗子一人封崇圣侯。奉孔子祠幸徐州白塔寺。寺有道登法师入灭。下诏伤悼。施绢千疋斋一切僧。京城七日行道(魏书)。
　　　　丙子　建武三年　　太和二十年魏改姓元氏

　　齐释慧基。明皇帝两诏不起。就于会邑龟山立宝林精舍。尝为文宣王著法华疏义。十一月入寂。寿八十五岁(高僧传)。
　　　　丁丑　建武四年　　太和二十一年　帝立子恪为皇太子

　　魏西竺中印度佛陀禅师(此云觉首)志爱嵩岳。帝敕就少室山立少林寺居。师度弟子僧稠慧光(僧传寺记)。
　　　　戌寅　永泰元年　七月帝崩　　太和二十二年

　　齐帝在位。持斋修十善。诵法华般若二经。建归依寺。造千金像。写佛经(方志)。

　　东昏侯

　　宝卷。明帝第三子。建武元年十一月立为皇太子。即帝位而失德。在位二年被弑。寿十九永元(二)。
　　　　己卯　永元元年　　太和二十三年四月孝文帝殂

　　魏帝建寺奉斋造安养寺于邺。六宫侍女持六斋精进诵经慕道者放令出家。帝度僧尼万四千人(北史辩正)。
　　　　庚辰　齐　永元二年十二月帝遇害　　魏世宗宣武帝恪孝文第二子立　景明元年

　　是时崔慧景据广陵反。荆州刺史萧懿举兵入援。击斩慧景。以懿为尚书令。嬖臣茹法珍等惮懿威权谮懿。十月赐懿死。懿曰。家弟在雍。深为朝廷忧之。萧衍刺雍州在襄阳。闻兄懿死即日建牙集众。帝使萧颖胃讨之。颖胃乃与衍合。次年辛巳三月奉南康王即皇帝位于江陵。改元中兴。加萧衍征东大将军都督征讨诸军事。假黄钺直抵建康。十二月帝遇害。衍以宣德太后令废为东昏侯。

　　和帝

　　讳宝融。明帝第八子。封南康王。出刺荆州。辛巳年春三月即皇帝位。壬午年春正月诏进大司马萧衍位相国总百揆。扬州牧封十郡为梁公备九锡。一月进爵为王。帝东归至姑熟(江东太平路也)。下诏禅位于梁王即皇帝位。奉帝为巴陵王寻杀之。在位一年。寿十六岁。
　　　　辛巳　中兴元年　帝三月即位明年二月禅于梁　　魏　景明二年

　　右齐七主合二十三年禅于梁。

　　梁(萧姓都建康)
　　·高祖武帝
　　·大宗简文帝
　　·世祖元帝
　　·敬帝

　　四主

　　高祖武帝

　　讳衍。字叔达。兰陵人。仕齐封梁王。受齐禅。在位四十八年。寿八十六　天监(十八)普通(七)大通(二)中大通(六)大同(十一)中大同(一)天清(三)。
　　　　壬午　梁　天监元年　二月改元　诏宝公大士阙下行化不许禁止本传　　魏　景明三年
　　　　癸未　天监二年　　景明四年

　　建康法云寺云光法师。凡讲经天雨花如雪片。帝于含光殿焚疏讲云光志公。翌日斋志公至焉。帝诏曰大士宝志。迹拘尘垢。神游冥寂。水火不能燋濡。蛇虎不能侵惧。语其佛理则声闻以上。谈其隐沦则遁仙高者。岂可以俗法常情空相疑忌。自今中外任使宣化(南史又圣感传)。
　　慈悲忏法　梁帝初为雍州刺史时。夫人郗氏性酷妒既亡。至是。化为巨蟒入后宫。通梦于帝求拯拔。帝阅佛经为制慈悲道场忏法十卷。请僧忏礼。夫人化为天人。空中谢帝而去。其忏法行于世。曰梁皇忏。
　　　　甲申　天监三年　　魏　正始元年

　　梁帝四月八日率道俗升重云殿。披露忏悔。亲制愿文。奉佛三宝。于本第立光宅寺。铸金铜佛大像奉祀(弘明集)。
　　　　乙酉　梁　天监四年　　魏　正始二年

　　金山水陆大斋　初梁帝梦僧告之曰。六道四生受大苦恼。何不为作水陆大斋而救拔之。帝扣诸沙门。宝志公曰。寻经必有因缘。帝取佛经躬盲披览。创造仪文。三年乃成。于夜捧文停烛白佛曰。若此文理协圣轨。愿拜起时此灯自明。或仪式未详。灯暗如故。言讫投地一礼。灯烛皆明。至是二月十五日于今镇江金山寺依仪修设。帝临地席。诏祐律师宣文。利洽幽明。至今遵行焉(见苇江文集)。
　　　　丙戌　天监五年　梁太子统生五岁能遍诵五经　　正始三年
　　　　丁亥　天监六年　　正始四年

　　梁帝假宝公神力见地狱苦相。问何以止之。宝公曰。唯闻钟声其苦暂息。于是诏天下寺院击钟舒徐其声(本纪)。
　　　　戊子　天监七年　　永平元年
　　　　己丑　天监八年　　永平二年

　　魏西竺沙门菩提流支。此云觉希。诏居紫极殿译论。魏帝于式干殿讲维摩经。时魏朝专尚释氏。洛阳中国沙门之外西域来者三千余人。帝别立永明寺。房舍千余间居之。延昌时。凡郡州佛寺一万三千余所。僧至二百万(北史)。
　　　　庚寅　天监九年　帝敕沙门宝唱撰名僧传八十一卷　　魏　永平三年

　　梁帝为太祖文皇帝钟山建大爱敬寺。供给千僧。献太后青溪西岸起大智度寺。诸尼师四时讲诵(弘明集)。
　　　　辛卯　天监十年　　永平四年

　　梁帝遣郝骞等。往天竺国迎佛旃檀像。其王模刻一像付骞。是年至建康。帝迎奉太极殿建斋度僧。大赦断杀。帝从是蔬食断欲(感通录)。
　　　　壬辰　天监十一年　　延昌元年

　　傅大士　齐明帝建武四年五月八日生婺州义乌县双林乡傅宣慈家。名翕。字玄风。号善慧。至是壬辰十六岁。娶刘氏有子二人。曰普建普成。梁普通元年年二十四。溯水于稽亭塘下。西域沙门嵩头陀引之临水观影。圆光宝盖法从甚盛。心感悟之。遂于松山之顶。因双稠树创庵而居。名曰双林。自号双林树下当来解脱善慧大士。种植蔬果。为人佣作。昼作夜归。与妻妙光敷演佛法。苦行七年。至大通二年。弟子日众大士欲导群品。乃化妻子鬻身昉设大会。中大通六年大士遣弟子傅暀诣阙奉书。有诏赴阙。闰十二月到建康。帝闻大士神异。预锁诸门。大士以木槌扣一门诸门悉启。直入善言殿。帝问师事从谁。答曰。从无所从。师无所师。事无所事。帝为设食竟。上钟山定林寺。诏令资给。大同五年大士再入都。三月帝召见寿光殿。共论真谛。大士曰。息而不灭。帝又请讲金刚经。大士挥按一拍而起。帝不喻再请讲。大士乃索拍版升座。唱四十九颂遂便去。逮今颂行于世。大士一日顶冠披衲靸履。帝问是僧邪。士以手指冠。帝曰是道邪。士以手指靸履。帝曰是俗邪。士以手指衲衣辞阙而还。大同十年大士设大法会。普为众生忏灭罪苦。速得解脱。大士以佛经目繁多人或不能遍阅。乃建大层龛。中心立一柱。启八面而实诸经。谓之轮藏。立愿曰。登吾藏门者。生生世世不失人身。发菩提心者。能推轮藏。即与持诵诸经功德无异。今之轮藏设大士像始此也。大士于陈宣帝大建元年四月告普建普成二法师等曰。我从第四天来。为度众生。汝等慎护三业。精勤六度。行忏悔法。免堕三涂。至二十四日入于涅槃。寿七十三。阇维收舍利。顶骨葬双林。今成大道场。大士偈语并行于世。尝著心王铭。其辞曰。观心空王。玄妙难测。无名无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。了此安心。明心大士。悟此玄音。身心性妙。用无能改。是故智者。放心自在。莫言心王。空无体性。能使色身。作邪作正。非有非无。隐显不定。心性虽空。能凡能圣。是故相劝。好生防慎。刹那造作。还复漂沈。清净心智。如世黄金。般若法藏。尽在身心。无为法宝。非浅非深。诸佛菩萨。了此本心。有缘遇者。非去来今。
　　　　癸巳　梁　天监十二年　　魏　延昌二年
　　　　甲午　天监十三年　　延昌三年
　　　　乙未　梁　天监十四年　　魏延昌四年正月帝崩太子诩立年六岁母尊胡氏为皇太后临朝

　　诵经延寿　梁释智藏法师。初游建康。帝召见深加敬礼。帝为宝志大士建塔寺曰开善。敕藏居焉。遇异人曰。师寿止三十一岁。藏乃竭精修道。专诵金刚般若波罗蜜经。至厄之年俄空中曰。承般若力得倍寿矣。果然寿终六十二岁。敕葬独龙山宝公寺之左。由是江左道俗皆持诵金刚般若经(感应传)。
　　　　丙申　天监十五年　　魏肃宗孝明帝诩宣武第二子　熙平元年

　　魏世宗宣武帝作瑶光寺未就。是岁胡太后建永宁寺。皆在宫侧。又作石窟寺于伊阙口。金像高丈六尺者一。如中人者十。玉像二。为九层浮图。高九十丈。上刹复高十丈。静夜铃铎声闻十里。自佛法入中国。塔庙之盛未之有也(北史)。
　　石像　梁越州隐岳寺十丈石佛像。初齐明帝建武中僧护造成面朴而亡。次有僧淑袭其未成。至是建安王舍金。委僧祐成之(石佛记)。
　　　　丁酉　天监十六年　　熙平二年

　　佛名　梁帝敕法师僧绍撰众经目录四卷。敕沙门宝唱撰比丘尼传四卷。又撰众经佛名三卷。
　　梁三月帝敕织官。文锦不得为仙人鸟兽之形。裁剪有乖仁恕(帝纪)。
　　素馔　四月梁武皇帝诏以宗庙用牲牢有累冥道。宜皆以面为之。八座朝议以大脯代一元大武。十月诏以宗庙犹用脯修更议代之。于是以大饼代大脯。其余尽用蔬果(帝纪)。今之茹素办食者本此也。
　　　　戊戌　天监十七年　　神龟元年

　　弘明集　梁沙门僧祐律师。自齐初大弘律法。至是帝深加礼敬。祐年衰脚疾。敕肩舆入内殿为六宫受戒。五月二十六日入寂。寿七十四岁。师有三藏记．法苑记．世界记．释迦谱．弘明集等。并行于世(高僧传)。
　　　　己亥　天监十八年　　神龟二年

　　慧约法师别号　梁帝曰。道资人弘。理无虚授。事藉躬亲。民信乃立。慧约法师。德高人世。道被幽冥。四月八日延师于等觉殿受菩萨戒。复设无遮大会。帝自受戒后。日唯一食。食止蔬菜。寝居殿所。净如沙门。帝普通四年制中外毋斥法师慧约名。别号智者。沙门别号自法师始。帝大同元年九月六日智者慧约国师入灭。寿八十四。夏六十三。帝素服临丧。哭之辍朝一七日。其月二十九日诏葬独龙山志公墓左。从师得戒者四万八千人服缌麻哭送葬所。帝大同二年敕改法师所居竹山里为智者里(梁帝本纪又师塔记)。
　　高僧传　梁帝敕御史裴子野撰名僧传二十卷。会稽释慧皎著高僧传十四卷。始汉永平终于是岁凡四百五十余载。二百五十七人。附见者二百余人。入大藏流行(苇江集)。
　　魏胡太后令诸州各建五级浮图。诸王贵宦各建寺于洛阳。太后勤设斋施(北史)。
　　　　庚子　梁　普通元年　　正光元年

　　魏帝　帝加元服。命沙门昙无最道士姜斌讲道于禁中(北史又辩正录)。
　　西天二十八祖。东土初祖菩提达磨尊者　南天竺国香至王第三子。姓刹帝利。本名菩提多罗。二十七祖般若多罗至其国。受其父王供养。得所施珠试其所言。祖谓之曰。汝于诸法已得通量。夫达磨者通大之义也。宜名菩提达磨。磨咨之曰。我既得法。当往何国而作佛事。祖曰。汝虽得法未可远游。且止南天待吾灭后六十七载。当生震旦(东土也)设大法乐。护菩提者不可胜数。磨于是恭禀教义。服勤左右垂四十年。殆祖顺世。演化本国。时有二师。一名佛大先。一名佛大胜多。俱同学于佛陀跋陀小乘禅观。佛大先既遇般若多罗尊者。舍小趣大。与达磨并化。号二甘露门。而佛大胜多更分徒为六宗。一曰有相宗。二曰无相宗。三曰定慧宗。四曰戒行宗。五曰无得宗。六曰寂静宗。各封己解。别展化源。达磨叹彼六宗缠于邪见。一一诣彼开化之。六众开悟。咸誓归依。时国王名异见。磨之侄也。初信外道。达磨化之归正。既而念震旦缘熟行化时至。辞于侄王。王为具大舟。实以珍宝泛重溟。三周寒暑达于南海。当此梁普通元年九月二十一日也(传灯曰七年。今从正宗记)。广州刺史萧昂迎礼表闻。武帝览奏遣使迎请。次年十月一日至建康。帝问曰。朕即位以来造寺写经度僧不可胜纪。有何功德。祖曰。此但人天小果。如影随形。虽有非实。帝曰。如何是真功德。祖曰。净智妙圆体自空寂。帝曰。如何是圣谛第一义。祖曰。廓然无圣。帝曰。对朕者谁。祖曰。不识。帝不领悟。祖知机不契。是月十九日潜之江北。十一月二十三日届洛阳。当魏孝明帝正光二年也。寓止嵩山少林寺。面壁而坐。魏明帝三诏之。祖终不起。就赐磨衲袈裟。祖亦不受使三返。帝强授之时有僧神光者。博览群书。善谈玄理。闻祖住止乃往参承。是年十二月九日夜天大雪。光坚立庭中迟明积雪过膝。祖悯之问曰。久立雪中。当求何事。光泣曰。愿和尚慈悲开甘露门。广度群品。至于断臂哀恳。祖因以易名曰慧可。可乃曰。诸佛法印可得闻乎。祖曰。诸佛法印匪从人得。可曰。我心未宁乞师安心。祖曰。将心来与汝安。可良久曰。觅心了不可得。祖曰。我与汝安心竟。久之祖为慧可等略辩大乘入道四行。其辞曰。夫入道多涂。要而言之不出二种。一理入。二行入理。入者谓藉教悟宗。深信含生同一真性。但为客尘妄想所覆。不能显了。若舍妄归真。凝住壁观无自无他。凡圣一等坚住不移。更不随于文教。此即与理冥符。无有分别。寂然无为名之理入。行入者有四一报冤行二随缘行三无所求行四称法行。谓报冤行者。凡修道人若受苦时当念。我从往昔无数劫中弃本逐末。流浪诸有多起冤憎。违害无限今虽无犯。是我宿殃恶业果熟。非天非人所能见与。甘心忍受。都无怨恨。作是观时与理相应。体冤进道故名报冤行。随缘行者。众生无我并缘业所转。苦乐齐受皆从缘生。若得胜报荣誉等事。皆是过去夙因所感。缘尽还无何喜之有。得失从缘心无增减。喜风不动冥顺于道。名随缘行无所求行者。世人长迷处处贪著。智者悟真安心无为。万有皆空无所希冀。三界久居犹如火宅。有身皆苦谁得而安。了达此处息念无求。故经云有求皆苦。无求乃乐。是则无求真为道行。故名。无所求行称法行者。性净之理因之为法。此理众相斯空。无染无着无此无彼。经云法无有我。离我垢故。智者信解此理。应当称法而行。法体无悭于身命财。行檀舍施心无悭惜。达解三空。不倚不着。但为无垢称化众生而不取相。此为自行。亦复利人庄严菩提之道。檀施既尔。余五亦然。为除妄想修行六度而无所行。是名称法行。是后祖欲返西竺。命门人曰。时将至矣。汝等盖各言所得。时诸参侍各陈所见。最后慧可出礼三拜。依位而立。祖乃顾慧可而告之曰。昔如来以正法眼付迦叶大士。展转嘱累而至于我。我今付汝。汝当护持。并授汝袈裟以为法信。各有所表宜可知矣。可曰。请师指陈。祖曰。内传法印以契证心。外付袈裟以定宗旨。虑后代之疑竞。指吾西天之人。言汝此方之子。凭何得法。以何证之。汝今受此衣法。却后难生。但出此衣并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬勿轻未悟。一念回机便同本得。听吾偈曰。吾本来兹土。传法救迷情。一花开五叶。结果自然成。楞伽经四卷者。盖如来极谈法要。亦可以与世开示悟入。今并付汝。吾本离南印来此东土。为法求人。际会未谐。如愚若讷。今得汝传授。吾意已终。乃与徒众往禹门千圣寺止三日。有期城太守杨炫之。问祖曰。西天五印师承为祖。其道如何。祖曰。明佛心宗。行解相应名之曰祖。又问。此外如何。祖曰。须明他心知其今古。不厌有无于法无取。不贤不愚无迷无悟。若能是解故称为祖。又曰。弟子归心三宝亦有年矣。适听师言罔知攸措。愿师慈悲开示宗旨。祖知恳到。即说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。炫之闻偈悲喜交并曰。愿师久住世间化导群有。祖曰。吾即逝矣不可久留。炫之礼辞而去。祖于是奄然长逝。魏幼主钊与孝庄帝废立之际。当梁大通之二年十月五日也。其年十二月二十八日葬洛阳嵩州之熊耳山。起塔于定林寺。魏遂以其丧告梁。梁武皇帝即赐宝帛。悉诏宗子诸王。以祭礼而供养之。太子为之文。其略曰。洪惟圣胄大师。荷十力之智印。乘六通而泛海。运悲智于梵方。拯颠危于华土。后三岁。魏使宋云者奉使西域回遇。祖于葱岭手携只履翩翩独逝。云问之。答曰。西天去。云归具说之。门人起圹。空棺只履存焉。诏取遗履供养于少林寺。梁武帝闻祖化迹。亲为制碑。至唐代宗皇帝。谥号圆觉大师。塔曰空观(正宗记)。
　　　　辛丑　普通二年　九月帝建同泰寺　　正光二年　帝造大觉寺于邺都
　　　　壬寅　梁　普通三年　　魏　正光三年　行正光历

　　魏胡太后。于丙申熙平元年遣宋云偕比丘惠生往西域求未至经。自洛阳西行四千里至赤岭乃出魏境。又西行再期至干罗国而还。得佛经一百七十部。至此二月回达洛阳。魏国通有佛经四百十五部合一千九百一十九卷(魏书佛老志并经目)。
　　　　癸卯　普通四年　　正光四年
　　　　甲辰　普通五年　　正光五年
　　　　乙巳　普通六年　　孝昌元年
　　　　丙午　普通七年　　孝昌二年

　　梁昭明太子统。创惠义殿于东宫。招天下名僧居之。帝赐法师慧超。为寿光学士(梁纪僧传)。
　　　　丁未　梁　大通元年　帝建同泰寺成　　魏　孝昌三年　孝昌四年三月帝遇弑改年曰永安
　　　　戊申　大通二年　　魏敬宗孝庄帝子攸　永安元年

　　魏戊申年正月。帝恶郑俨徐纥等。密诏尔朱荣举兵内向。荣以高欢为前锋。行至上党。帝复以私诏止之。郑俨徐纥恐祸及己谋酖帝。三月帝暴殂。太后立皇女为帝。复下诏称实皇女。改立故临洮王宝晖世子钊。始生三岁。尔朱荣闻之大怒。谓元天穆曰。主上晏驾春秋十九。海内犹谓之幼君。况奉未言之儿以临天下。欲求治安可乎。三月尔朱荣元天穆迎彭城宣武王之子长乐王子攸于河桥即皇帝位。是曰敬宗。改元永安。荣遣骑害太后及幼主于河阴(北史)。尔朱覆姓。其先契胡部落太人。代为酋帅。居尔朱川。因之以为姓也。
　　　　己酉　梁　中大通元年　　魏　永安二年七月帝始入宫

　　梁三月二十七日。法云法师迁寂。寿六十三。二宫悲恸。敕给东园秘器。凡百丧事皆从王府。敕葬定林寺侧。立铭志焉(本传)。
　　梁九月。帝幸同泰寺设四部无遮大会。行清净大舍。群臣祈白三宝。奉表请帝还宫(梁帝本纪)。
　　　　庚戌　中大通二年　　魏十月立长广王改建明元年十二月尔朱兆害庄帝

　　魏孝庄帝。既外逼于尔朱荣恒怏怏。又惩河阴之难。密有图荣之意。八月荣与元天穆入朝。帝手刃之。天穆俱死。内外喜噪声满洛阳。百僚入贺。十月汾州刺史尔朱兆闻兄荣死。自汾州帅骑据晋阳。尔朱世隆兆共推大原太守长广王晔即皇帝位。改元建明。十二月兆轻兵倍道兼行扣宫门。执庄帝迁晋阳缢杀之(北史)。
　　　　辛亥　中大通三年四月太子统卒　　魏　节闵帝恭普泰元年　安定王朗中兴元年

　　魏二月。广陵王恭好学有志度。关西大行台薛孝通。说尔朱世隆立之。是时世隆镇洛阳。乃以长广王之命禅位于广陵王恭。献文帝之孙。是曰节闵帝。改元普泰。封长广王晔为东海王。高欢起兵讨尔朱兆。以兆弑孝庄也。孙腾说欢曰。今朝廷隔绝。号令无所禀。不权有所立。则众将沮散。欢乃立渤海太守安定王元朗为帝。即位于信都(今真定路冀州也。高欢所生之地也)。改元中兴。以欢为侍中丞相。都督中外诸军事。欢以安定王元朗疏远。乃使仆射魏兰根慰谕洛阳。观节闵帝之为人。欲复奉之。兰根以节闵神采高明于后恐难制。因而与高干兄弟乃崔陵共欢废之。欢遂幽节闵帝于崇训佛寺。更立孝庄孙广平王之子平阳王修。是为孝武帝。使安定王元朗作诏策而禅位。欢酖节闵于门下省。葬用殊礼。并害元朗。高欢信都(冀州郡名)人也。初自魏孝明帝孝昌三年刘贲荐之于讨虏大都督尔朱荣。荣擢用之。初葛荣部众流入并颖者二十余万。为契胡陵暴。皆不聊生谋乱不止。尔朱兆患之。问计于高欢。欢曰宜选王腹心使统之。兆遂以其众委欢。欢以兆醉言恐醒而悔之。遂出宣言受委统镇兵。可集汾东受号令。乃建牙阳四川军士素恶兆而乐属欢莫不皆至。及欢之讨兆也。永熙二年。兆奔彰德路韩陵山投林中。杀所乘白马自缢于树。高欢亲临而厚葬之(魏书)。
　　　　壬子　梁　中大通四年　　魏孝武帝修史曰出帝　永熙元年四月改元
　　　　癸丑　中大通五年　　永熙二年

　　梁二月二十六日。帝幸同泰寺。讲金刚经三七日。设道俗无遮大会。三十一万九千六百四十二人(义楚六帖)。
　　　　甲寅　中大通六年　　西魏永熙三年　帝奔长安　　东魏孝静帝　天平元年

　　魏孝武帝永熙三年正月。中军将军王思政言于武帝曰。高欢之心昭然可知。洛阳非用武之地。宜就宇文泰于长安。帝深然之。乃广征州郡兵。东郡太守裴侠帅所部诣洛阳。王思政问曰。今权臣擅命。王室日卑奈何。侠曰。宇文泰为三军所推。居百二之地。所谓已操戈矛肯授人以柄。虽欲投之恐无异避汤而入火也。思政曰如何而可。侠曰。图欢有立至之忧。西巡有将来之虑。且至关右徐思其宜。七月欢觉其变。引兵渡河。孝武遂帅南阳王宝炬清河王亶广阳王湛(直深反)。以五千骑西奔。宇文泰备仪卫迎帝。遂入长安。高欢入洛阳。舍于永宁寺。十月魏丞相欢又奉表于孝武帝曰。陛下若远赐一制许还京洛。臣当师勒文武式清宫禁。若返正无日则七庙不可无主。万国须有所归。臣宁负陛下不负社稷。帝亦不答。欢乃集百官耆老。立清河王亶之世子善见为帝。孝文帝之曾孙也。年十一即位于城东北。改元天平。迁都于邺。孝武都长安。与仆射宇文泰有隙。十二月饮酒遇鸩殂。年二十五。泰奉太宰南阳王宝炬即皇帝位(魏书)。

　　元魏

　　姓拓跋氏。其祖本北狄鲜卑(山名)胡人也。秦汉之前。未尝与中国通。魏明帝景初年间。始与之和亲。晋初有拓跋猗庐。出居楼烦。惠帝太安二年乃拓跋禄官之九年也。拓跋居代郡。尝佐刘琨拒石勒。晋封之为代王。世有代北及部落分散经六十余年。至东晋时。秦主符坚伐代拾翼健。健为子实所弑。实亦卒。其孙圭走依独孤部。是曰庐孙。东晋武帝太元元年。庐孙拾翼涉圭魏书云圭即太祖道武皇帝也。出据朔州东三百里筑城邑号恒安。为秦护军故羁属符秦。晋太元八年十一月符坚败于晋。太元十一年春正月。圭乃大会部落宗族于牛川。即代王位。年曰登国元年。徙居定襄之盛乐(定襄乃冀宁路忻州之郡名也。冀域)。务农息民。国人悦之。圭寻改称魏王。丙申晋太元二十一年。圭始建天子旌旗出警入跸。改年曰皇始。戊戌年迁都平城(今西京路大同也。郡名云中。单于台白登在焉。冀域)。始营宫室。建宗庙立社稷。岁五祭宗庙。用分至及腊也。十二月圭即皇帝位。改年曰天兴。命朝野皆束发加帽。追尊远祖毛以下二十七人皆为皇帝。始依效古制定郊庙朝飨礼乐。置五经博士。增国子大学生员合三千人。己酉年十月。圭为贺兰氏夫人所生子清河王绍所弑。圭历位二十四年。寿三十九岁。圭长子嗣杀绍而立。明元帝也。泰常八年拔洛阳衮豫皆平。是时天下唯二国。谓之南北朝。柔然寇魏边。魏筑长城。自赤城西至五原延袤二千里。备置戍卒以备柔然。五月明元还平城。十一月殂。在位十五年。寿三十二。太子世祖太武帝焘立。毁残释教在位二十九年。寿三十五。皇孙高宗文成帝浚立。诏复释氏之教尊敬之。在位十三年。寿二十六。长子显祖献文帝弘立。在位五年。逊位于子宏。群臣上尊号曰太上皇帝。总军国大事。高祖孝文帝宏即位。年五岁。在位二十九年。迁都洛阳。去胡衣冠。绝虏语。尊华风。初服衮冕朝飨。定户籍。制五等公服。起明堂辟雍。太和十五年冯太后崩。孝文依古礼服丧三年。太和十六年命群臣议行次。承晋。为水德。太和二十年诏谓土者黄中之色。万物之元。改姓元氏。寿三十三岁。第二子世宗宣武帝恪立。在位十六年。寿三十三。宣武第二子肃宗孝明帝诩立。在位十二年。寿十九。敬宗孝庄帝立。在位三年。寿二十四。节闵帝恭平安定王元朗立。二俱被害。孝武帝修避高欢西奔长安。自是西东分理。
　　右元魏十二主一百四十九年分曰西东(西三王二十二年禅于周东一王十七年禅于北齐)。
　　魏译佛经师十九人。出经律论四百十九部凡一千九百余卷。僧至二百万。国家大寺四十七所。三公等寺八百四十所。百姓所造寺院三万一千所(魏书又辩正录)。柔然者夷狄国名。姓郁久间氏。始元魏神元之末。掠骑得一奴。发始齐眉忘本姓名。其主字之曰木骨闾。木骨闾者首秃也。木骨闾与郁久间声相近。得以为氏。木骨闾在代猗庐时坐后期当斩。亡匿广汉溪谷间。有众百余人。至其子车鹿会雄健。始有部众。自号柔然。魏太武帝焘。以其无知状类于虫故。改其号蠕蠕(北史)。
　　　　乙卯　梁　大同元年　　西魏文帝宝炬　大统元年　　东魏　天平二年

　　西魏文帝造般若寺。帝每运慈悲。常行信施。拯溺扶老。供给病僧。口诵法华。身持净戒。丞相宇文泰兴隆释典。讲摩诃衍。命释昙显撰众经要二十二卷。及一百二十门(辩正录)。西魏进丞相泰为安定公。
　　　　丙辰　大同二年梁通事舍入刘勰表求出家帝嘉之赐僧洪名目慧地南史　　大统二年　　天平三年

　　梁三月。丹阳陶弘景卒。弘景尝诣明州育王佛舍利塔。誓受五戒(本传)。
　　东魏以定州刺史侯景兼尚书右仆射南道行台督诸将侵建康(北史)。
　　　　丁巳　大同三年　　大统三年　　天平四年

　　高王观世音经　东魏定州民孙敬德者。事观世音菩萨甚虔。后为贼横引妄伏承罪。夜梦僧教诵救苦观音经。敬德诵之。有司行刑。刀三斫而刀三折。监司具状闻丞相高欢。欢审扣其故。为表请免其死。孙还家所奉观音像项三刀痕。因之称高王经也(感应传)。
　　　　戊午　大同四年　帝改造长干寺幸寺设无碍大斋梁纪　　大统四年佛寺三万余区僧尼二百万北史　　大象元年
　　　　己未　大同五年　　西魏　大统五年　　东魏　兴和元年

　　西魏沙门道臻。博通经义。文帝尊之为师傅。长安立大中兴寺居臻。为魏国大统。大立科条。由是佛教再兴。帝复起大乘．陟岵二寺。臻入灭。帝哀之废朝。其丧事所资并出天府(北史)。
　　　　庚申　大同六年　　大统六年　　兴和二年　诏邺城旧宫为天平寺
　　　　辛酉　大同七年　　大统七年　　兴和三年　毗目智仙译经于邺郡
　　　　壬戌　大同八年　　大统八年　　兴和四年
　　　　癸亥　大同九年梁黄门侍郎顾野王撰玉篇成　　大统九年　　武定元年
　　　　甲子　大同十年　　大统十年　　武定二年
　　　　乙丑　梁　大同十一年　　西魏　大统十一年　　东魏　武定三年

　　西魏丞相宇文泰。长安立追远．陟屺．大乘．魏国．安定．中兴六寺。度一千僧。又造天保寺供养玮法师。安州造寿山．梵云二寺。造大福田寺。供养实国师。基所造福田寺。为大可汗大伊尼造突厥寺(辩正录)。
　　丙寅中大同元年三月。帝幸同泰寺。讲三慧经。夏四月止大赦改元　大统(十一年)武帝(四年)　梁帝自天监中事佛。长斋不听音乐。造光宅同泰等五寺。常供千僧。帝作净业赋。其序云。朕不啖鱼肉。不与嫔侍同处。四十余年矣。既不食众生。无复杀害障。既不御内。无复欲恶障。除此二障意识稍明。乃作净业赋。今略其辞曰。观人生之天性。抱妙气而清静。感物外以动欲。心攀缘而成眚。过常发于外尘。累必由于前境。怀贪心而不厌。纵内意而自骋。耳流连于丝竹。眼转移于五色。香气[酉*孛]起触鼻发识。舌之受味甘口啖食。身之受触以自安怡。细腰纤手弱骨丰肌。附身芳洁触体如脂。狂心迷惑倒悬自欺。如是六尘同障善道。方紫夺朱如风靡草。抱惑而生与之偕老。随逐无明莫非烦恼。由是外清眼境内净心尘。与德相随与道为邻。见净业之可爱。以不杀而为因。离欲恶而自修。故无障于精神。患累已除障碍亦净。如久澄水如新磨镜。外照内像内见众病。既除客尘反还自性。心清若冰志洁如雪。结缚既除忧畏亦灭。与恩爱而长违。顾生死而永别(辩正录)。
　　　　丁卯　太清元年　　西魏　大统十三年　　东魏　武定五年

　　正月东魏勃海献武王高欢卒。世子澄嗣位。侯景与高氏有隙。叛归西魏。西魏以景为太傅。景又遣丁和奉表归梁。梁帝纳景。以景为太将军封河南王。太清二年(戊辰年也)二月。东魏大将军高澄求通好于梁。由是侯景有疑乃反。梁帝以临贺王正德为平北将军。都督京师诸军事屯丹阳郡。正德密以数十大艘济景。正德守宣阳门。帅众迎景至阙下。正德即皇帝位。改元正平大赦。太清三年(己巳年也)正月。京师城陷。侯景入见武帝。纵兵掠乘舆服御。更以临贺王正德为侍中大司马。五月丙辰梁武皇帝崩。寿八十六岁。侯景秘不发丧。殿外文武皆莫之知。辛巳始发丧。升梓宫太极殿。是日侯景迎太子纲即帝位。六月临贺王正德怨侯景卖己。密书召鄱阳王范使以兵入。景遮得其书。缢杀正德。八月东魏勃海文襄王高澄为膳奴兰京所弑。弟太原公高洋讨贼杀之。十二月始兴太守陈羁先结郡中豪杰讨侯景。郡人侯安都张偲等各率众千余人归之。遣使间道诣江陵。受湘东王绎节度(梁纪)。
　　　　戊辰　梁　太清二年　　西魏　大统十四年　　东魏　武定六年
　　　　己巳　太清三年五月帝崩　　大统十五年　　武定七年


　　太宗简文皇帝

　　讳纲。高祖武帝第三子。在位二年。寿四十九岁　大宝(二)。
　　　　庚午　大宝元年　　大统十六年　北齐高氏受禅　天保元年


　　北齐

　　正月东魏进太原公高洋位丞相齐郡王。五月进齐王位相国总百揆备九锡。侍中张亮等讽帝禅位于齐王洋。帝出云龙门。遣太尉彭城王韶等奉玺绶。齐王即帝位于南郊。改元天保。封魏帝为中山王。十二月鸩之。谥曰魏孝静帝(葬于邺西障北。东魏一主十七年灭)。追谥父王欢高祖神武皇帝(欢姓高氏冀州人也)欢初事尔朱荣。荣弟兆委欢军事。封至勃海王。五十一岁殂。追谥兄澄(神武子)世宗文襄皇帝。显祖文宣皇帝洋(神武次子)。至是受东魏禅。建国曰齐。改元天保。都邺(彰德路古湘州)。在位十年。寿三十一岁。太子殷立。废帝也。寿十七岁。肃宗孝昭帝演(神武第六子也)。以废帝乾明元年改皇建。皇建二年演猎坠马绝肋殂。寿二十七岁。世祖武成帝湛(神武第九子也)立。以皇建二年十月改太宁。在位四年。禅位于太子。自称太上皇(后主大统四年殂年四十二岁)。后主纬(武成长子)在位十三年。播迁青州。周师追擒之。并太后幼主恒送长安。封纬温公。五主合二十八年。
　　　　辛未　大宝二年　世尊入灭得一千五百年　　大统十七年三月帝殂太子钦立　　北齐　天保二年

　　梁三月侯景逼帝传位豫章王栋。改元天正。废帝为晋安王。九月弑之(年四十九)。栋加侯景备九锡。汉国置丞相以下官。栋禅位于景。景即皇帝位于南郊。还登太极殿。改年曰太始(梁纪)。壬申年正月。梁湘东王绎命王僧辩等东击侯景。二月诸军发浔阳。陈霸先帅甲骑十万舟舰二千自南江出湓口。会僧辩于白茅湾。筑坛歃血为盟。景遣侯子鉴以兵拒西师。合战中江。子鉴大败。仅以身免。收散卒走还建康。景大惧涕下覆面。僧辩督诸军乘潮入淮。进军招提寺北。侯景帅众陈于西州之西。陈霸先王琳杜龛等以铁骑乘之。僧辩以大兵继进。景兵大溃。与百余骑东走。僧辩等迎简文梓宫升朝堂。帅百官哭踊如礼。命侯瑱(吐甸反)等追景及于松江。瑱进击败之。景单舸走。为其小妻兄羊鹍所杀。以盐纳景腹中。送尸建康。僧辩传首江陵枭之于市三日。煮而漆之。乃以付武库。十一月帝即位(梁纪)。

　　世祖孝元皇帝

　　绎。武帝第七子。封湘东王。为荆州刺史。尝以高祖崩舍宫造天宫寺。请法聪禅师居之。修崇佛事。壬申年十一月即皇帝位于江陵。在位三年。寿四十七　承圣(三)。
　　　　壬申　承圣元年　　西魏废帝钦　元年　　北齐　天保三年

　　三月益州刺史武陵王纪在蜀。十七年闻侯景陷台城。湘东王绎讨之。谓僚佐曰。七官文士岂能匡济。适纪内寝柏殿柱绕节生华。以为获瑞。四月即皇帝位。改元天正。以子圆照为皇太子。承圣二年三月。元帝闻纪来。以书请魏伐蜀。纪闻有魏兵。遣前梁州刺史谯淹还军救蜀。七月纪自峡口不获退。复顺流东下。梁游击将军樊猛追击斩纪。及其幼子圆满圆照圆正下廷尉狱死。八月圆肃以成都降魏(梁纪)。
　　北齐诏僧稠禅师至京齐王洋郊迎扶接入内。稠年过七十。神宇清旷。齐主拜受禅道。从受菩萨戒法。断酒禁肉。放舍鹰鹞。去官佃渔。又敕天下。三月六日民间断屠杀。劝令斋戒。官园私菜荤辛悉除。留师禁中四十余日。敕于邺城建云门寺以居师。兼为石窟大寺主。洋专务禅学。敕诸州别置禅肆。令达定慧者居之。就传教授。大起塔寺。僧尼满于诸州。佛法东流此焉盛矣(僧史)。
　　　　癸酉　梁　承圣二年　　西魏废帝钦二年　　北齐　天保四年
　　　　甲戌　承圣三年十二月帝降魏　　西魏恭帝廓元年　　天保五年

　　西魏不立年号。谋诛太师泰。事泄泰废钦置之雍州。立其弟齐王廓。恭帝也(文帝第四子)。亦去年号复拓跋氏。九十九姓改单者皆复其旧(北史)。
　　十一月西魏兵逼江陵。帝与太子王褒谢答仁朱买臣退保金城。帝入东合竹庭。命舍人高善宝。焚古今图书十四万卷。又以宝剑斫柱令折。叹曰。文武之道今夜尽矣。去羽仪文物。白马素车出降。十二月帝为魏人杀之。立梁王察为梁主。资察荆州之地。是曰后梁(梁纪)。

　　敬帝

　　方智。武帝第九子。封晋安王。元帝被害。王僧辩陈霸先奉之为梁王。乙亥年二月。梁王至自浔阳即王位。时年十三。以太尉王僧辩为都督中外诸军事。加陈霸先征西大将军。北齐主遣书王僧辩。以为嗣主冲藐贞阳侯以年以望堪保金陵。五月僧辩遣使。奉告于贞阳侯渊明。定君臣之礼。庚子遣龙舟法驾迎之。癸卯渊明入建康。丙午即皇帝位。改元天成。以梁王为皇太子。王僧辩为大司马。陈霸先为侍中。初僧辩霸先共灭侯景。情好甚笃。及僧辩纳贞阳侯。霸先遣使苦争之。往返数四。僧辩不从。霸先举兵袭僧辩。执而缢杀之。贞阳侯逊位出就邸。百僚上晋安王表劝进。十月晋安王即皇帝位。改元绍泰。在位三年。以贞阳侯渊明为司徒(梁纪)　绍泰(一)太平(二)。
　　　　乙亥　梁　绍泰元年　　后梁　宣帝察　大定元年　　西魏　恭帝二年　　北齐　天保六年


　　后梁

　　正月梁主察即皇帝位于江陵。宣帝也。昭明第三子。初封岳阳王。与元帝不平。遂求附庸于西魏。至是国曰梁。年曰大定。追尊父太子曰昭明皇帝。庙号高宗。察在位七年。上疏于魏则称臣。奉魏正朔。明帝岿在位二十四年。太子琮立。莒公也。在位二年。国归于隋。
　　八月北齐主如晋阳还邺。以佛道二教不同。欲去其一。集二家学者。论难于前。遂敕道士。皆剃发为沙门。诏曰。得仙者可飞腾远举。不能尔者并宜改习归正诣昭玄上统剃度出家。有不从者杀四人乃奉命。由是齐境皆无道士(北齐纪。南山宣律师论衡)。
　　　　丙子　梁　太平元年　　后梁　大定二年　　西魏　三年十二月禅于周　　北齐　天保七年

　　梁译经师四十二人。出经论七百八十卷。寺二千八百四十六所。僧尼八万三千人(辩正录)。
　　右梁四主合五十五年归于陈。

　　陈(陈姓都建康)
　　·高祖武帝
　　·世祖文帝
　　·废帝
　　·高宗宣帝
　　·后主

　　合三十三年。

　　高祖武帝

　　讳霸先。字兴国。湖州长兴人。仕梁灭侯景有功。丁丑年八月进位相国总百揆封陈公备九锡。陈国置百司。十月进爵为王受禅。封梁敬帝为江阴王。帝在位三年。五十七岁　永定(三)。
　　　　丁丑　陈永定元年十月改元　　大定三年　　周宇文觉元年八月废觉立毓　　北齐　天保八年


　　周

　　宇文姓。代郡武川人。父泰仕魏封周公。第三子觉袭封。丙子年十二月受魏禅。至是正月即天王位。国号周。追尊父泰曰太祖文皇帝。都长安。不立年号称元年。封魏恭帝为宋公。以木德承魏水。行夏之时。服色尚黑。觉性刚果恶大司马晋公宇文护之专权。八月谋诛护。事泄。护废王为略阳公。月余弑之。在位八月。年十六。迎立岐州刺史宁都公毓。即天王位。文帝长子也。曰世宗明帝。在位四年。先二年不立年号。己卯年正月太师太宗伯宇文护上表归政毓始亲万机。凡军旅之事护犹总之。其都督州军事之名。改为总管。八月御正中大夫崔猷建议。以为圣人沿革因时制宜。今天子称王不足以威天下。请遵秦汉旧制。称皇帝建年号。周王乃称皇帝。改元武成帝明敏有识。晋公护惮之。武成二年四月。置毒于糖锤。帝食而殂。寿二十七。武帝邕立。文帝第四子。在位十八年。废释道二教。寿三十六。宣帝斌武帝长子。在位二年。禅位皇太子阐。自称天元皇帝。寿二十二岁。静帝后改名衍。隋公杨坚为相。复释道二教。在位一年。禅位于隋王坚。
　　　　戊寅　陈　永定二年　　后梁　大定四年　　周世宗明帝毓　二年　　北齐　天保九年

　　陈五月。帝幸大庄严寺舍身。群臣表请还宫。设无遮大会供僧布施。放生宥罪。扬州造东安寺。又造兴皇天宫等四寺。
　　周帝奉佛乘亲宗族。为先皇造卢舍那织成像二菩萨。各高二丈六尺。造等身檀像一十二躯各二菩萨金刚狮子等。妙丽天成(辩正录)。
　　　　己卯　永定三年六月帝崩　　大定五年　　周八月称皇帝　武成元年　　天保十年十月帝殂

　　陈帝写经一十二藏。造金铜像百万躯。修故寺三十二所。度僧尼七千人(辩正录)。
　　北齐显祖宣帝洋在位十年。佛法大盛。所度僧尼八千人(律师论衡)。

　　世祖文帝

　　讳茜。字子华。武帝兄昭烈王之长子也。封临川王。太后以遗诏立之。在位七年。寿四十五　天嘉(六)天康(一)。
　　　　庚辰　天嘉元年　　大定六年　　周武成二年　四月帝殂　　北齐乾明元年　十一月皇建元年

　　北齐二月。太子殷立。改元乾明。八月太后废之为济南王。常山王演立。十一月改皇建元年。皇建二年十月帝畋猎坠马绝胁殂。遗命弟湛入继大统。改皇建二年为太宁元年。演湛皆宣帝之弟。
　　二祖慧可大师尊者　洛京武牢姬氏子。初名神光。博涉诗书。尤精玄理。幼年抵洛阳龙门香山。依宝静禅师出家。受具于永穆寺。其师指之。见达磨于少室山(少林寺也)。得法机缘列达磨章下。祖之继阐玄风也博求法嗣。至北齐有一居士。年逾四十不言名氏。聿来设礼而问祖曰。弟子身缠风恙。请和尚忏罪祖曰。将罪来与汝。忏士良久曰。觅罪不可得。祖曰。与汝忏罪竟。宜依佛法僧住。士曰。今见和尚已知是僧。未审何名佛法祖曰。是心是佛。是心是法。法佛无二。僧宝亦然。士曰。今日始知。罪性不在内不在外不在中间。如其心然佛法无二也。祖深器之云。是吾宝也。即为剃落宜名僧粲。于光福寺受具。执侍经二载。祖乃告之曰。菩提达磨远自竺干。以正法眼藏并信衣密付于吾。吾今授汝。汝当守护无令断绝。听吾偈曰。本来缘有地。因地种华生。本来无有种。华亦不曾生。付衣法已。又曰。汝受吾教。宜处深山。未可行化。恐罹世难。然吾亦有宿累。今要酬之。祖即往邺都。随宜说法。积三十四年。后于管城县匡救寺山门下谭无上道。时有辩和法师者。于寺中讲涅槃经。学徒稍稍引去。和愤谤祖於邑宰翟仲侃。翟罪于祖。祖乃委顺。时年一百七岁。当隋文帝开皇十三年三月十六日也。葬磁州滏阳县东北七十里。唐德宗谥曰太祖禅师(正宗记)。
　　　　辛巳　陈　天嘉二年　　后梁　大定七年　　周武帝邕保定元年　　北齐皇建二年十一月改大宁元年
　　　　壬午　天嘉三年　　察卒子岿立受周命称帝天保元年　　保定二年　　河清元年
　　　　癸未　天嘉四年帝设无碍大会于太极殿　　明帝岿　天保二年　　保定三年　　河清二年

　　法上法师　北齐世祖成帝湛。筑坛于内。请上法师授归戒。帝布发于地。令法师践其发而升座。帝受戒毕。次授八座重臣后妃戚属菩萨戒法。创报德寺以居法师。谚曰。四海僧望道场法上(寺记碑铭)。
　　僧实禅师　周帝王臣克尽礼敬一日。谓僧众曰。急修法事诵观世音。救江南讲堂崩厄。是时杨都讲堂听法众集。道俗充满。忽闻西北异香空中伎乐。合堂惊出瞻睹。堂歘摧倒。大众无损。奏闻梁主。移闻于周。乃知禅师之祐也。是年七月十八日禅师入寂。寿八十八岁。帝哭之恸。敕图其像于大福田寺供养之(感应传)。
　　　　甲申　天嘉五年　　天保三年　　周初令百官执笏　保定四年　　北齐　河清三年
　　　　乙酉　天嘉六年　　天保四年　　保定五年　　帝禅位太子纬　大统元年四月改
　　　　丙戌　天康元年四月帝殂　　天保五年　　保定六年　　大统二年

　　陈文帝修治故寺六十所。写佛经五十藏。度僧尼二万人(义楚六帖)。

　　临海王

　　讳伯宗。史曰废帝。文帝长子。在位二年。安成王顼以章太后令废帝。为临海王。寿十九岁。顼即帝位　光大(二)。
　　　　丁亥　光大元年　　天和六年　　天和二年　　北齐　大统三年

　　释亡名　周武帝敕亡(音无)名为夏州三藏。寻欲官之。天和二年五月。冢宰宇文护以书勉之。名答以收迹岩中摄心尘外此本志也。因著金人箴息心铭。文曰。法界有如意宝人焉。缄其身铭其膺(其辞略曰)。多知多事不如息意。多虑多失不如守一。虑多志散知多心乱。心乱生恼志散妨道。英贤才艺是为愚弊。一技一能日下孤灯。一能一技空中蚊蚋(续高僧传)。
　　南岳思大禅师　讳慧思。武津李氏子。初北齐慧闻禅师。尝抽藏经得中观论。妙悟其旨。即遥礼西天第十四祖造论大士龙树尊者为师。开空假中三观论之。元文曰。因缘所生法。我说即是空。一名为假名。一名中道义(智者大禅师智顗遂大典其教观焉)。梁元帝承圣三年。思依慧闻悟入法华三昧及旋陀罗尼门。奉菩萨三聚净戒。不衣丝绵。寒则以熟艾敷其座。道行著闻。时称思大和尚。尝有疾念之曰。病由业生。业由心起。心缘不起。外境何状。业病与身都如云影。作是观己身遂轻安。及领徒南迈值梁之乱。暂止太苏山。陈废帝光大元年来南岳。谓其徒曰。吾前生曾居此处。指林泉曰古寺也。掘地得殿宇基址僧用器皿。得遗骸于两石下。乃建塔曰三生塔。当岳心建般若寺。虎跑地出泉以供学侣。陈宣帝大建元年。岳祠道士密告陈帝诬师。北僧受齐国券。斸断岳心钉石兴妖。陈帝遣使追师。师飞锡而至。帝异之迎以供养。安置栖玄寺。问辩佛理。帝乃罪道士以欺罔欲诛之。师为奏免之。帝乃敕诸道士以供师役。师奏还南岳。帝饯以殊礼。久之师示众曰。道源不远。性海非遥。但向己求。莫从他觅。觅即不得。得亦不真。陈大建九年六月二十二日入灭。寿六十四岁。师所著述并行于世。师为法华三祖也(行状本传)。
　　　　戊子　陈光大二年十一月帝废　　后梁　天保七年　　周　天和三年　　北齐大统四年十一月上皇殂


　　高祖宣帝

　　顼。昭烈王第二子。封安成王。受遗诏辅政。至是十一月废小帝帝立。在位十四年。寿五十二。帝修佛寺五十所。扬州造太皇寺。寺造七级大塔。造金铜佛二万躯。造崇皇寺。修故像百三十万躯。写佛经十二藏。度僧尼万人(辩正录)。
　　大建(十四)。
　　　　己丑　陈大建元年四月傅大士卒　　天保八年　　天和四年　　大统五年

　　三祖僧璨大师尊者　不知何许人也。初以处士见二祖慧可尊者于北齐。可祖器之。为剃度受具得法。是年自北齐来司空山。遂隐于舒州皖公山。今所谓山谷山寺也。三十年其迹寖显。学者知求其道。隋开皇间。乃有沙弥道信者。福拜曰。乞大师发我解脱法门。祖曰。谁缚汝。曰无人缚。祖曰。既无人缚汝即是解脱。何须更求解脱。道信即悟。愿为弟子。久之信往江西吉州受戒既还。祖曰。汝今已戒。道亦备矣。吾即往之。昔如来大法眼藏今以付汝。并其衣钵汝皆将之。听吾偈曰。花种虽因地。从地种花生。若无人下种。花地尽无生。复曰。汝善传之。无使其绝。吾往游罗浮。非久乃还。更二载遂复山谷月余。盛会州人与其说法已而立化于大树之下。当隋大业二年十月十五日也。是时人民不安。未遑塔之。至唐玄宗天宝五载。赵郡李常移官于舒。乃发圹焚之得舍利。立塔于其化所闻于朝。玄宗谥曰鉴智禅师。塔曰觉寂。其后代宗朝。相国房管为碑序之甚详也(正宗记)。祖尝作信心铭行于世。
　　信心铭　其文略曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆。又曰。圆同太虚。无缺无余。良由取舍。所以不如。又曰。二由一有。一亦莫守。一心不生。万法无咎。又曰。真如法界。无他无自。要急相应。唯言不二。不二皆同。无不包容。十方智者。皆入此宗。又曰。一即一切。一切即一。但能如是。何虑不毕。信心不二。不二信心。言语道断。非去来今(全文载士英集)。
　　　　庚寅　陈　大建二年　　后梁　天保九年　　周　天和五年　　北齐　武平元年

　　齐昭玄上统　法师昙延。敕进位为昭玄上统。
　　　　辛卯　陈　大建三年　　后梁　天保十年　　周　天和六年　　北齐　武平二年

　　律师僧正　陈宣帝再为孝太妃母氏也。于太皇寺建灵刹。高一十有五丈。下安佛爪。贮于宝函。诏国内僧员。初受戒未满五年者。皆参律部。于都邑大寺广置听场。仍敕瑗律师总知监检。明示科举。有司供给衣膳。又敕瑗律师为国僧正(僧史略)。
　　　　壬辰　大建四年　　天保十一年　　建德元年　　武平三年

　　九月陈帝诏仆射徐陵撰婺州双林傅大士碑。诏仆射周弘正撰慧和阇黎碑(陈纪寺记)。
　　周帝诏禅师僧玮至京。亲禀戒诲。敕后妃公卿咸受十善。敕住京城天宝寺及东归。敕为安州三藏。周帝尝奉佛笃敬。造寺建塔度僧。写佛经千余部。忽为道士张宾之惑。始怀毁教之志。甲午年五月十七日下诏废佛教。俄有旨兼废道教。法师静霭诣阙见帝引对。极陈毁教之不宜。及祸福报应之说。周帝为改容。顾业已成。诏旨既颁行。且不可返。因谢遣之。霭退入太乙山。撰三宝录二十卷行于世(方志)。
　　　　癸巳　陈　大建五年　　后梁　天保十二年　　周　建德二年　　北齐　武平四年

　　释僧安住王屋山讲涅槃经。有一雌雉伏听。是年安至越州。一家有女发如雉毛。见安如旧相识。是知其女乃雉也(感应记)。
　　　　甲午　大建六年　　天保十三年　　建德三年　废佛道教　　武平五年

　　　　乙未　大建七年　　天保十四年　　建德四年　　武平六年

　　后梁明帝岿。荆州造天皇陟屺大明宝光四望等寺(辩正录)。
　　天台智者大师　此年至建康。禅师讳智顗。字德安。生荆州华容陈氏。年十八出家。初谒大苏山慧思禅师。即示普贤道场。为说四安乐行。大师诵法华经。至药王品曰。是真精进。是名真法供养如来。乃悟法华三昧。获旅陀罗尼。见灵山一会。俨然未散。及辞思游化。思曰。汝于陈国有缘。往必利益。至是乙未年抵建康瓦棺寺。创弘禅法。仆射徐陵尚书毛喜等贵望并禀禅旨。尝梦登高山见一僧以手招之。是年九月至天台山。定光出迎曰。忆昨相招否。大师惊异而礼之。乃创庵行道。陈宣帝诏师还都居光宅寺。隋文帝开皇九年陈国灭。大师乃憩庐山。开皇十一年晋王广任总江淮。十一月二十三日于杨州总管金城。请大师设僧会。授菩萨戒。奉师号曰智者。久之还庐山。晋王再请出山。为萧妃救患。建斋七日行光明忏。疾瘳再还庐山。过衡峰届荆部留王泉寺。开皇十七年十一月二十四日归寂于台山石城寺。寿六十七。僧腊四十。大师造大寺三十六所。命写经一十五藏。著经疏百余卷。造金铜土木等像八十万躯。度僧一万五千人。五十余州道俗受菩萨戒者不可胜纪。大师谓法华为一乘妙典。开方便之权门。示真实之妙理。会众善之小行。归广大之一乘。遂出玄义。曰释名辩体明宗论。用判教相之五重也。后世宗之曰天台教。
　　天台九祖。初南岳慧闻禅师探藏经。得西天龙树大士所造中观论悟旨。遂遥礼龙树为师。开空假中三观止观法门。以法华宗旨授慧思大禅师。思授智者大禅师智顗。顗授灌顶章安尊者也。顶授缙云威。缙云传东阳威。东阳传左溪元朗。朗传湛然荆溪尊者也。通为九祖。学者宗之。谓之四教法性观行宗天台教。荆溪尊者入灭于唐德宗兴元元年。翰林梁肃题其碑阴。命世亚圣云。
　　　　丙申　陈　大建八年　　后梁　天保十五年　　周　建德五年　　北齐　隆化元年改　曰德昌元年

　　周建德三年十月。周主自将伐齐克晋州。齐主忧惧自晋阳还邺口。州将帅请于安德王延宗曰。王不为天子。诸人实不能为王出死力。延宗不得已即皇帝位。周军围晋阳攻东门克之。延宗战方屈走至城北。周人擒之。周主下马执其手曰。两国天子非有怨恶。直为百姓来耳。终不相害勿怖也。使复衣帽而遣之。周主大赦削除齐制。取礼文武之士。周师趣邺。齐主引诸贵臣入朱雀门。问以御周之策。人人异议。齐主不知所从。望气者言当有革易。齐主引尚书令高元海等议。依大统故事禅位皇太子恒　丁酉年正月乙亥朔。齐太子恒即皇帝位。改元承光。尊齐主为大上皇帝。壬辰周师至邺下围之。齐人出战大败。齐上皇从百骑东走。齐王帝以下皆降。甲午周主入邺。乙未齐上皇渡河入济州。是日幼主禅位于大丞相任城主湝。湝诏尊上皇为无上皇。幼主为宋国天王。丙申齐上皇留胡太后于济州。自与穆后凭淑妃幼主韩长鸾等数十人奔青州欲入陈。周师奄至。上皇与后妃幼主等十余骑南走。尉迟勤追及尽擒之。并胡太后送于邺。北齐五主合二十八年灭。四月周主还至长安。封齐主为温公(周纪)。
　　　　丁酉　陈　大建九年　　后梁　天保十六年　　周　建德六年　　北齐　幼主恒承光元年国灭

　　北齐译经师六人。出经论五十二卷。僧二百万余人。建寺院四万余所(方志)。
　　　　戊戌　大建十年　　天保十七年　　周帝殂长子赟立宣政元年也　后传位太子自称天元皇帝

　　周建德七年三月。突厥寇幽州。周武帝帅诸军伐突厥。五月不豫。六月还长安殂。寿三十六。太子赟即皇帝位。
　　　　己亥　陈　大建十一年　　后梁　天保十八年　　周帝阐改名衍　大成元年改曰大像元年

　　正月。周宣帝赟受朝于露门。始与群臣服汉魏衣寇。大赦改元大成。置四辅官。以大冢宰越王盛为大前疑。相州总管蜀公尉迟迥为大右弼。中山公李穆为大左辅。大司马隋公杨坚为大后丞。宣帝传位于大子阐。改名衍。改大成年曰大像元年。宣帝自称天元皇帝。十月复佛像及天尊像。大像二年正月诏内外命妇皆执笏其拜宗庙及天台。皆俯仰如男子。天元五月不豫。召刘昉(分两反)颜之仪入卧内。欲嘱以后事。喑不复能言。昉见静帝衍幼冲以后父杨坚有重名。遂与柱国沛公郑绎柳裘等谋。引坚辅政。是日天元殂。寿二十二。秘不发丧。昉绎矫诏以坚总知中外兵马事。坚革宣帝苛酷之政。更为宽大。天元造像一万余躯。命写般若经三千部。大斋八戒念佛不替(辩正录)。
　　陈是年帝诏禅师智顗迁都居光宅寺。隋文帝开皇十一年任总江淮。晋王广炀帝也。十一月二十三日于杨州总管金城请师设僧会授菩萨戒。师为王立法名总持。王奉师号智者。智者大师称由此始。师居常以五时八教判释东流一代圣教罄无不尽。言五时者。一华严时。二鹿苑时说四阿含。三方等时说维摩思益楞伽金光明胜鬘等经。四般若时说摩诃般若光赞般若。金刚般若诸般若经。五法华涅槃时。言八教者。顿渐秘密不定藏通别圆顿等四教是化仪。如世药方。藏等四教名化法。如辩药味。第一顿教者。华严经譬如日出先照高山。第一时。涅槃经云譬如从牛出乳。此从佛出十二部经。第二渐教。此下三时三味。总名为渐。初在鹿苑说四谛十二因缘事六度等教。约时则日照幽谷。第二时。约味从乳出酪。此从十二部出九部修多罗。次明方等部净名等经。弹偏折小叹大褒圆。四教俱说。藏为半字教。通别圆为满字教。约时则食时。第三时。约味从酪出生酥。此从九部出方等。次说般若。约时则禺中时。第四时。约味从生酥出熟酥。此从方等之后出摩诃般若。第三秘密教者。如来三轮不思议故。或为此人说顿或为彼人说渐。彼此互不相知。能令得益故言秘密。第四不定教者。由前四味中。佛以一音演说法。众生随类各得解。不思议力能令众生于渐说中得顿益。于顿说中得渐益。得益不同故言不定教也。次说法华。开前顿渐会入非顿非渐故言开权显实。又言废权立实。又言会三归一。经云十方佛土中唯有一乘法无二亦无三。正直舍方便。但说无上道。约时则日轮当午。罄无侧影。第五时。约味从熟酥出醍醐。此从摩诃般若出法华。开示悟入佛之知见。授三乘人及一切众生成佛记。次说大涅槃者有二义。一为未熟者更说四教。具谈佛性。令具真常入大涅槃。故名捃拾教。二为末代钝根于佛法中起断灭见夭伤慧命亡失法身。说三种权扶一圆实。故名扶律谈常教。论时论味与法华同。化法四教。第一三藏教者。一修多罗藏四阿含等经。二阿毗昙藏俱舍婆沙等论。三毗尼藏五部律。此之三藏名通大小。今取小乘三藏。言苦集灭道等。次明通教。通前藏教通后别圆故名通教。第三别教者。明界外独菩萨法教理知断行位因果。别前三教别后圆教故名别也。第四圆教者。圆名圆妙圆满圆足圆顿故名圆教也。所谓圆伏圆信圆断圆行圆位圆自在庄严圆建立众生。诸大乘经论说佛境界。不共三乘位次。总属此教也。谓法华妙典荡化城之执教。释草庵之滞情。开方便之权门。示真实之妙理。会众善之小行。归广大之一乘。遂出玄义曰释名辩体明宗论。用判教相之五重也。名则法喻齐举。谓一乘妙法。即众生本性在无明烦恼不为所染。如莲华处于淤泥而体常净。故以为名。此经开权显实。废权立实。会权归实。如莲之华有含容开落之义。华之莲有隐现成实之义。亦谓从本垂迹因迹显本。夫经题不越法譬人单复具足凡七种。单三复三具足者一摄一切。名妙法莲华经即复之一也。法譬为复。名以召体体即实相。谓一切相离实相无体故。宗则一乘因果。开示悟入佛之知见可尊尚故。用则力用。以开废会之义有其力故。然后判教相以如来一代之谈。判为五时八教也。教理既明。非观行无以复性。乃依三谛之理空假中。亦三止三观。一一观心。念念不可得。先空次假后中。离二边而观一心。如云外之月者。此乃别教之行相也。又云破一切惑莫盛乎空。建一切法莫盛乎假。究竟一切性莫大乎中故。一中一切中无假无空而不中。空假亦尔。即圆教之行相也。如摩醯首罗天之三目。非纵横并别故。三观圆成。法身不素。尚虑学者昧于修性或堕偏执。复创六即之义以绝斯患。一理即佛者。十法界众生下至蟭螟。同禀妙性。从本以来常住清净觉体圆满一理齐平故。二名字即佛者。虽理性坦平。而随流者日用不知。必假言教外薰。得闻名字生信发解故。三观行即佛者。既闻名开解。要假前之三观而返源故。四相似即佛者。观行功深发相似用。五分真即佛者。三心开发得真如用位位增胜故。六究竟即佛者。无明永尽。觉心圆极证无所证故。如上六位。既皆即佛不屈不滥。通具法报化三身为正随居四土为依。四土者。一常寂光法性土也。法身居之。二实报无障土。摄二受用也。自受用土报佛自居。他受用土登地菩萨居。三方便有余。四净秽同居。并为应化土也。地前菩萨二乘凡夫所居。其实则非身非土。无优无劣。为对机缘故假说身土而分优劣。师得身土互融权实无碍。故三十余年昼夜宣演。生四种益。具四悉檀。悉遍也。檀翻名施也。师之法遍施有情。随根得益。如云世界悉檀生欢喜益(云云)。师生缘见乙未年　天台第九祖荆溪尊者始终心要曰。夫三谛者天然之性德也。中谛者统一切法。真谛者泯一切法。俗谛者立一切法。举一即三。非前后也。含生本具非造作之所得也。悲夫秘藏不显。盖三惑之所覆也。故无明翳乎法性。尘沙障乎化导。见思阻乎空寂。然兹三惑乃体上之虚妄也。于是大觉慈尊。喟然叹曰。真如界内绝生物之假名。平等慧中无自他之形相。但以众生妄想不自证得莫之能返也。由是立乎三观破乎三惑。证乎三智成乎三德。空观者破见思惑。证一切智成般若德。假观者破尘沙惑。证道种智成解脱德。中观者破无明惑。证一切种智成法身德。然兹三惑三观三智三德非各别也。非异时也。天然之理具诸法故。然此三谛性之自尔。迷兹三谛转成三惑。惑破藉乎三观。观成证乎三智。智成成乎三德。从因至果非渐修也。说知次第。理非次第。大纲知此。纲目可寻。
　　　　庚子　陈　大建十二年　　后梁　天保十九年　　周衍　大像二年　　

　　二月。周帝诏曰。佛法弘大前古共崇。讵宜隐沈舍而不行。自今应王公下至黎庶。并宜修事知朕意焉(周纪)。
　　　　辛丑　大建十三年　　天保二十年　　正月改元大定二月禅位于隋　　隋受周禅　开皇元年

　　周静帝大像二年十二月。以大丞相隋公杨坚为相国。总百揆进爵为王。以安陆等二十郡为隋国。赞拜不名备九锡之礼。坚受爵十郡而已。辛丑年正月静帝改元大定。二月通直散骑庾季才劝隋王宜应天受命。太傅李穆大将军卢贲亦劝之。于是周主下诏逊位居别宫。命杞公椿奉皇帝玺绂禅位于隋。周五主合二十五年祚终。隋王受册玺入临光殿。服兖冕如元会之仪。大赦建元开皇。除周六官。依汉魏之旧封周帝为介公。九岁薨(隋书)。

　　隋

　　帝杨姓坚。名弘农。华阴人。汉太尉震十四代孙。父忠初事周文屡立战功。官至太傅。隋国公坚袭封也。周武聘坚女为太子妃。太子宣帝也。静帝立坚辅政。受周禅。以火德。都长安。开皇元年三月。诏于五岳之下各置僧寺一所(三宝记)。七月制曰。伏惟。太祖武元皇帝间关三代造我帝基。追仰神猷事冥真寂。思欲广崇宝刹经始伽蓝。增长福因微副幽旨。其襄阳隋郡江陵晋阳。并宜立寺一所建碑颂德。每年至国忌日设斋行道。八关忏悔奉资神灵。八月制曰。昔岁周道既衰群凶鼎沸。朕出车练卒荡涤妖丑。节义之徒轻生忘死。干戈之下每闻殂落。永念群生蹈兵刃之苦。有怀至道兴度脱之心。思建福田法力冥助。庶死事之臣善根增长。悖逆之侣从暗入明。并究苦空咸拔生死。可于相州战地建伽蓝一所(开皇录)。帝又于民有犯法处尽者率为营斋。是冬沙门智周等自西域还。进梵本经二百六十部。敕付有司。召人翻译。隋帝在位二十四年。寿六十四岁(隋书帝纪)。
　　　　壬寅　陈　大建十四年　正月帝崩　　后梁　天保二十一年　　隋　开皇二年

　　六月。隋帝诏以长安龙首山宜建都邑。城曰大兴城。殿曰大兴殿。寺曰大兴善寺。诏境内之民任听出家。仍计口出钱营造经像。以法师昙延为昭玄统。敕对译经。又敕法师僧猛住大兴善寺。寻进为隋国大统三藏法师。帝昔龙潜所经四十五州。至是同起大兴国寺(开皇录)。

　　后主

　　讳叔宝。宣帝长子。壬寅年正月即帝位。九月设无碍会于大极殿。舍身及乘舆服御(辩正录)。在位七年。寿五十二　至德(四)。
　　　　癸卯　陈　至德元年　　后梁　天保二十二年　　隋　开皇三年　三月迁于新都

　　隋正月。帝诏曰。朕钦崇圣教念存神宇。其周朝所废之寺咸可修复。又敕曰。好生恶杀王政之本。佛道垂教善业可凭。禀气含灵唯命为重。宜劝励天下同心救护。其京城及诸州官所立寺。正月五月九月。常起八日至十五日当寺行道。其日远近民庶凡是有生之类悉不得杀(开皇纪)。帝又敕法师明赡翻译经文住大兴善寺。又敕释慧远为洛州沙门统(辩正录开皇纪)。
　　　　甲辰　至德二年　　天保二十三年　　开皇四年

　　三月。陈国僧统宝琼入寂。寿八十一。敕有司给葬具。仍以天子卤簿仗借为饰(辩正录)。
　　隋帝以初生因出般若尼寺故基。为太祖武元皇帝元明皇太后造大兴国寺(辩正录)。
　　　　乙巳　至德三年　　天保二十四年五月岿殂太子琮嗣立　　开皇五年

　　隋帝请经法师受菩萨戒。诏曰。朕夙膺多祉恭嗣宝命。方欲归依正觉钦崇圣果。今请经法师于大兴善殿受菩萨戒。然菩萨之教以解脱为先。戒行之本以慈悲为始。今囹圄幽闇有动于怀。自流罪以下悉可原放。又敕曰。佛以正法付嘱国王。朕是人尊受佛付嘱。自今以后讫朕一世。每月常请二七僧。随番上下转经。经师四人大德三人。于大兴善殿读一切经文(辩正录)。
　　　　丙午　至德四年　　后梁琮莒公也广运元年　　开皇六年　蜀王秀及妃姬请释法进禀授戒法
　　　　丁未　祯明元年　　广运二年灭　　开皇七年

　　陈年祯明。宋资治通鉴避仁宗皇帝庙讳作祥明。今从旧。
　　隋八月。征梁主入朝。梁主帅其群臣发江陵。隋帝以梁主在外。遣武乡公崔弘度将兵戍江陵。梁主叔父安平王岩等恐弘度袭之。驱文武男女十万口奔陈。隋帝闻之。废梁国。拜梁主琮柱国赐爵莒公。后梁三主并崇信佛法广造塔寺。寺一百八所。僧尼三千二百人(辩正录)。
　　陈法师慧布。至德间于建康摄山建栖霞寺。陈帝诸王并受布戒。奉之如佛。是年十一月二十三日入寂(行实碑记)。
　　隋帝召迁法师。诏曰。皇帝敬问徐州昙迁法师。承勤精大教利益无边。承风餐德实怀虚想。愿即来仪以沃劳望。迁至京大弘法化(开皇纪)。
　　　　戊申　陈　祯明二年　五月废太子胤为吴兴王立张贵妃子深为太子　　隋　开皇八年十月大举伐陈

　　李士谦　开皇八年卒。谦宗约少丧父事母以孝闻。其族长伯玚每叹曰。此子吾家颜子也。谦施药散谷积三十年。雅好佛举止约以戒定。有谓其修阴德。谦笑曰。夫阴德其犹耳鸣。惟己自知人无得而知者。今吾所作仁者皆知。何阴德之有。谦最善玄言。有疑佛报应之说。士谦喻之曰。不闻易经乎。积善余庆积恶为殃。岂非休咎之征邪。客又问三教优劣。士谦曰。佛日也。道月也。儒五星也。客有省焉(北史)。
　　　　己酉　祯明三年灭　　开皇九年　天下一统

　　正月。陈帝为隋庐州总管韩擒虎所得。隋帝诏建康城邑宫室平荡耕垦。更于石头城置蒋州班师。以长史右仆射司马王韶镇石头。三月陈主与其王公百官发建康。四月至长安。隋帝给赐陈主甚厚。数得引见。班同三品。仁寿四年卒。赠大将军长城县公。谥曰炀(隋书)陈译师三人。出经论二百卷。寺一千二百三十二所。国家新寺一十七所。百官造者六十八所。廓内大寺三百所。僧尼三万二千人(辩正录)。
　　右陈五主合三十三年归于隋。

　　隋(杨姓以火德都长安)
　　·高祖文皇帝
　　·炀帝
　　·恭帝
·越王侗(恭帝之弟)　改皇　泰元年

　　高祖文帝

　　讳坚。受周禅。见辛丑年下　开皇(二十)仁寿(四)庚戌开皇十年春。帝幸晋阳。敕曰。自开皇十年已前。诸有僧尼私度者并听出家。寻下敕为第四皇子蜀王秀于京置胜光寺。诏迁法师徒众居之。受王供养。禅师智舜。初事稠禅师居白鹿山。十年北入赞皇山。声誉远播。是年诏曰。皇帝敬问赵州章洪山智舜禅师。道体清胜教导苍生。使早成就。朕甚嘉焉。朕弘护正法夙夜无怠。今遣开府卢元寿指宣往意。并送香物如别(本传)　十一年帝制曰。如来设教义存平等。菩萨用心本无差别。故能津梁庶品济度群生。朕位在人王。绍隆三宝。永言至理。弘阐大乘。诸法豁然体无彼我。况于福业乃有公私。自今凡是营建功德。普天之内混同施造随其意。愿勿生分别。庶一切法门同归不二。十方世界俱至菩提(开皇纪)。时法师昙延入灭。延为三朝帝师。临终以表辞帝。托以外护。帝哭之哀。百僚缟表送葬。内史薛道衡为祭文。略曰。往逢道丧玄纲落纽。栖心幽岩确乎不拔。高位厚禄不能回其意。严威峻法不足惧其心。圣皇启运。像法再兴。卓尔缁衣郁为称首。屈辰极之重。申师资之义。三宝由之弘护。二谛藉以宣扬。信足以追踪澄什超迈安远矣(辩正录)　十三年春二月诏营仁寿宫于陕西凤翔府政州之北。蜀王秀猎政州之野。马突入一古窑。满窑皆佛菩萨故像。帝闻乃诏。诸像仰所在官司。精加检括。运送近寺。率土苍生各施一文委官庄饰。立疏文曰。十二月八日。隋皇帝佛弟子杨坚敬白十方三宝。仰惟如来慈悲弘道济度含生。断邪恶之源。开仁善之路。自朝及野咸所依凭。属周代乱常侮懱圣迹。塔寺毁废。经像沦亡。致愚者无以导昏迷。智者无以寻灵圣。弟子往藉三宝因缘。今膺昌运。作民父母思拯黎元。重显尊容。再崇神化。颓基毁迹更事庄严。废像遗经悉令雕撰。弟子今于三宝前至心忏悔。周室毁像残经慢僧破寺。如此重罪悉为忏悔。敬施一切毁废经像绢十二万疋。愿三宝证明受我忏悔。皇后施绢亦十二万疋。王公已下台官主将。以至州县佐史。诸寺僧尼京城宿老。下逮黔黎。一一施钱。再日设斋奉庆经像(开皇纪)。又诏于诸州名山之下各置僧寺一所。并赐庄田　十四年敕率土之内但有山寺。一僧已上皆听给额。私度者附贯。又敕沙门法经二十大德撰众经目录七卷。总标九录。区别品类。昙崇法师造佛塔。高十一级。十月三十日无疾而化。十月诏以北齐后梁陈宗祀废绝。命高仁英萧琮陈叔宝。以时修祭。所须器物有司给之。陈叔宝从帝登洛阳邙山侍饮赋诗曰。日月光天德。山河壮帝居。太平无以报。愿上东封书。并表请封禅。帝优诏答之　十五年帝以僧尼时有过失。内律佛制不许俗看。敕有司依大小乘经。有禁约沙门语。悉令录出。为众经法式十卷。奖导出家。遏恶弘善(开皇纪)　帝及皇后于京师法界尼寺造连基浮图。其下安佛舍利。七月放大光明。帝请法纯禅师入内。为皇后受戒(三宝纪)。帝赐婺州双林寺沙门慧则等书。略曰。朕君临天下重兴教法。欲使三宝永崇四生蒙福。想师等宣扬圣道。殊应劳德　十六年敕请洪遵律师为讲律。众生时惟尚僧祇。师乃弘四分。渐皆宗附焉　十七年正月沙门宝贵。以开皇已来新所译经奏上。帝亲制序。翻经学士费长房成都人也。初为僧。周武废教返俗。隋兴仍习白衣。时预参译笔受词义。是年十二月二十三日奏其所撰历代三宝纪一部十五卷。下敕行之。其纪备载历代翻译之经译师道俗首末。是年括天下僧尼私度者。并令得戒　十八年帝又赐婺州双林寺沙门慧则书曰。朕受天命抚育黎元。尊崇三宝。情深救护。望十方含灵蒙兹福业俱登仁寿。汝等普为群生宣扬圣教。精诚苦行深慰朕怀。利益宏多勿辞劳也　十九年二月智文律师卒　二十年诏有毁佛道像者。以恶逆论(三宝纪)。
　　辛酉仁寿元年。帝潜龙时遇梵僧。授佛舍利一裹。是年三月。敕以岐雍泰华嵩衡州等三十处。各建舍利塔(开皇录)。六月诏曰。仰惟正觉大慈大悲救护众生津梁庶品。朕归依三宝。重兴圣教。思与四海共修福业。永作善因同登妙果。宜请沙门三十人谙解法相堪宣导者。各将侍者二人散官一人薰陆香百二十斤。分道送舍利。往三十州建塔。每州僧三百六十人。为朕及内外臣民。七日行道。限十月十五日午时。同下石函宣忏悔文。菩萨戒弟子皇帝坚。敬白三宝。坚蒙三宝力为苍生君父。今故分布舍利起塔。愿为众生忏悔重罪。帝于十月十五日午时御大兴殿。西向执圭而立。延请佛像及沙门三百六十人幡盖音乐。自大兴善寺迎来至殿烧香礼拜。率文武百僚斋食。及舍利入塔时毕。帝曰。佛法重兴必有感应。时高丽百济新罗三国使者将还。各请舍利于本国起塔供养。诏许之。十二月二日敕送舍利三十颗。贮以金合盛琉璃瓶。于长安大兴善寺起塔。道俗万亿迎引至寺。设无遮大会。虔诚忏礼焉(开皇录)　二年正月帝复分布舍利于岐陕恒杭等五十三州。建塔一如前式。期用四月八日午时。同下石函。五月十五日雍州天雨金屑宝华。七月十五日长安延兴寺铸丈六金铜佛像。天雨宝屑银华。西竺阇那崛多三藏。是年出护国等经。总三十九部合一百九十二卷。敕请兴善寺翻经学士沙门。撰众经目录五卷。总为五录。随类区辩也(释教录)　三年帝以皇后崩。乃于京邑西南置禅定寺。建塔七级。敕有司迎迁禅师主之。召海内名德禅师一百二十人。同居行道(释教录)。
　　文中子　王通。西游长安。见帝太极殿。奏太平十二策。尊王道推霸略。稽古验今。帝大悦曰。得生几晚。下其议于公卿。公卿不悦。通知谋之不用也。作东征歌而归。乃续诗书正礼乐。修元经赞易道。九年而六经大就。门人自远而至者。河南董常．太山姚义．京兆杜如晦．赵郡李靖．南阳程元．扶风窦威．河东薛收．中山贾琼．清河房玄龄．钜鹿魏征．太原王圭．温彦博．颖川陈叔达等咸称师。北面受王佐之道。余往来受业者盖千余人。贾琼问息谤。通曰无辩。问止怨。曰不争。通曰。闻谤而怒者谗之囮(夷周反捕鸟媒)也。见誉而喜者佞之媒也。绝囮去媒谗佞远矣。炀帝初累征不就。大业十三年有疾。闻炀帝被害。泫然而兴曰。生民厌乱久矣。其或者将启尧舜之运。吾不与焉命也遂卒。门人谥曰文中子。子尝为中说以拟论语。其周公篇曰。诗书盛而秦世灭。非孔子之罪也。玄虚长而晋室乱。非老庄之罪也。斋戒修而梁国亡。非释迦之罪也。易不云乎。苟非其人道不虚行。或问佛。子曰圣人也。曰其道何如。曰西方之教也。中国则泥之。又曰。观皇极谠议。三教于是乎一矣。子之弟王绩亦著书。号东皋子。文中子讲道于白午之溪。弟子捧书北面环堂成列。讲罢程生退省于松下。语及周易。薛收叹曰不及伏牺氏乎何辞之多也。俄而有负苓者。皤皤然委担而息曰。吾子何叹也。薛收曰。叟何为者而征吾叹。负苓者曰。夫丽朱者赤。附墨者黑。盖渐而得之也。今吾子所服者道而犹叹。是六腑五脏不能受也。吾是以问。薛收曰。收闻之师。易者道之蕴也。伏牺画封而文王系之。不逮省文矣。吾是以叹。负苓者曰。文王焉病伏牺氏病甚者也。昔者伏牺氏之未画卦也。三才其不立乎。四序其不行乎。百物其不生乎。万象其不森乎。何营营而费画也。自伏牺氏泄道之密漏神之几。分张太和。磔裂元气。使天下之智者诡道逆出。曰。我善言象而识物情。阴阳相磨。远近相取。作为刚柔同异之说以骇人志。于是知者不知而大朴散矣。则伏牺氏始兆乱者。安得羸叹而嗟文王。负其苓而行。追而问之居与姓名不答。文中子闻之曰。隐者也欤　通龙门人。
　　甲子仁寿四年正月。诏曰。朕只受肇命抚育生民。遵奉圣教重兴善法。如来大慈覆护群品。咸见舍利开导含生。朕已分布远近皆起灵塔。其间诸州犹有未遍。今更请大德奉送舍利各往诸州。依前造塔。当与苍生同斯福业。乃敕法遵律师等。送舍利往博绛等三十余州。一依前式。用四月八日期同下塔(释教录)。帝将避暑仁寿宫。术士章仇(覆姓)大翼(名也)谏止之。帝不听。遂幸仁寿宫。四月不豫。七月崩(帝纪)。太子广即位。帝在位写佛经四十六藏。凡十三万卷。修治故经四百部。造金铜檀像六十余万躯。修治故像一百五十万九千余躯。宫内造刺绣并织成像及画像五彩珠幡不可称计。崇缉寺宇五千余所。译经道俗二十四人。所出经论垂五百余卷(释教录)。

　　炀帝

　　讳广。高祖文帝第二子。封晋王。开皇二十年废太子勇立广为皇太子。仁寿四年七月即帝位。在位十三年。为令狐行达缢于江都。寿三十九岁　大业(十二又二)。
　　乙丑大业元年正月。帝为高祖造西禅定寺。又于高阳造降圣寺。赐婺州傅大士双林寺书。略曰。朕钦承宝命抚育万方。思弘德化覃被遐迩(句文崇敬见大士传)。始置进士科。三月戊申诏曰听采舆颂谋及庶民故能审刑政之得失。今将回历淮海观省风俗。敕宇文恺与内史舍人封德彝等。营显仁宫。南接卓湘。北跨洛滨。发大江之南五岭以北奇材异石输之洛阳。又求海内嘉木异草珍禽异兽以实园苑。又命尚书右丞皇甫仪。发河南淮北诸郡民前后百余万。开通济渠。自西苑引谷洛水达于河。复自板渚引河历荣泽入汴。又自大梁之东引汴水入泗达于淮。又发淮南民十余万。开[邱-丘+千]沟通渠(安州)。自山阳至杨子入江。渠广四十步。渠旁筑御道树以柳。自长安至江都置离宫四十余所。又遣黄门侍郎王弘等往江南。造龙舟及杂船数万艘。五月筑西苑周二百里。其内为海周十余里。为方丈蓬莱诸山。高出水面百余尺。台观宫殿罗络山上。向背如神。海北有龙鳞渠。萦纡注海内。沿渠作十六院。门皆临渠。每院以四品夫人主之。堂殿楼观穷极华丽。宫树秋冬雕落则剪彩为花叶缀于枝条。色渝则易以新者。常如阳春。沼内亦剪彩为荷芰菱芡。乘舆游幸则去水而布之。上好以月夜从宫女数千骑游西苑。作清夜游曲马上奏之。八月上行幸江都发显仁宫出洛口御龙舟。龙舟四重高四十五尺长二百尺。上重有正殿内殿东西朝堂。中二重有百二十房。皆饰以金玉。下重内侍处之。皇后乘翔螭舟。制度差小而装饰无异。挽船士皆以锦绵为袍。又有浮景漾彩朱鸟苍螭等数千艘(苏刀切)。挽船士八万余人。舳舻相接二百余里。照耀川陆。骑兵翊两岸而行。旌旗蔽野。帝每出游幸。羽仪亘二十余里。文物之盛近世莫及也(隋书)　二年三月帝发江都。四月入东京。立道场设无遮大会。度士女百二十人为僧尼。奉为文帝造金铜释迦佛坐像一躯。并州(太原也)造弘善寺。傍龙山作弥陀坐像。高百三十尺。杨州立慧日道场。长安造清禅寺日严寺香台寺。又舍九宫为九寺。于泰陵庄陵俱各造寺。为文皇献后于长安造二寺二塔。别立寺二所。修治故经六百十二藏。计九十万三千五百八十卷。故像十万一千躯。铸造新像三千八百五十六躯。度僧一万六千二百人。帝出巡幸。常以僧尼道士女冠自随。谓之四道场(帝纪并辩正录)　三年正月二十八日帝设斋具疏称。皇帝菩萨戒弟子广白三宝。谨于率土之内建立胜缘。请僧七日行道。度僧一千人。以此功德普为众生清净罪垢同至菩提(辩正录)。三月帝还长安。以高祖末年法令峻刻。诏改修律令。民久厌严刻喜于宽政。旅骑尉刘炫预修律令。吏部尚书牛弘从容问炫曰。周礼事多而府史少。今令史百倍于前。减则不济。其故何也。炫曰。古人委任责成岁终考其殿最(下功曰殿上功曰最)。案不重校。文不繁悉府史之任掌要目而已。今之文簿恒虑覆治。若锻炼不密则万里追证。百年旧按此之由也(隋书)。改州为郡。改度量权衡并依古式。改上柱国以下官为大夫。置殿内省于尚书门下。内史秘书为五省。增谒者司隶台与御史为三台。分太府寺置少府监与长秋国子将作都水为五监。又增改左右翊卫等为十六府。废伯子男爵唯留王公侯三等。诏发丁男百余万筑长城。西距榆林。东至紫河。尚书左仆射苏威谏。帝不听。筑二旬而毕。八月车驾发榆林历云中溯金河。时天下承平。百物丰实。甲士五十余万。马十万匹。九月至东都　四年诏于汾州之北。汾州之源营汾阳宫　五年正月改东京为东都。诏天下均田。三月车驾西巡　六年敕穿江南河。自京口至余杭八百余里广十余丈。使可通龙舟。并置驿官。欲东巡会稽　七年二月帝自江都行幸涿郡。壬午下诏讨高丽。天下骚动。邹平民王薄拥众据长白山。剽掠齐济之郊。自称知世郎。作毋向辽东浪死歌以相感劝。避征役者多往归之　八年四方兵至高丽平壤凡一百一十三万三千八百人。军驾度辽。高丽诸城各坚守不下。初九军之度辽也凡三十万五千人。及帝之还至辽东城惟二千七百人。资储器械失亡荡尽　九年四月帝以卫尉少卿李渊为弘化郡留守。关右十三郡兵皆受征发　十年二月诏百僚议伐高丽。数日无敢言者。戊子诏复征天下兵百道俱进。高丽亦自困弊。遣使乞降。帝乃班师还西京　十一年正月增秘书省官百二十员。并以学士补之　十一年正月诏以右骁卫将军唐公李渊为大原留守。以王威高君雅为之副。车驾至江都。时饥馑其民采树皮叶。或捣藁为末煮而食之。诸物皆尽。乃自相食。帝卒遇弑于江都。
　　丁丑大业十三年十一月改义宁元年。恭帝之立也。

　　恭帝

　　讳侑。元德太子招之子。炀帝孙也。封代王。炀帝巡幸命代王留守长安。时年十三岁。晋阳留守唐公李渊兵起。王命诸将御之皆败走。十一月渊克长安。奉代王即皇帝位于天兴殿。改大业十三年为义宁元年。遥尊炀帝为太上皇。渊自长乐入长安。以渊假黄钺使持节。大都督内外诸军事尚书令大丞相。寻封唐王。以武德殿为丞相府立官属。以裴寂为长史。刘文静为司马。渊子建成为唐世子。次子世民为京兆尹曰秦公。第三子元吉为齐公(隋书)。
　　　　魏公李密据洛口　永平元降于唐　　夏窦建德　丁丑元　　凉李轨据凉州　安集元
　　　　梁萧铣据巴陵　天凤元　　秦薛举据金城　秦兴元　　定杨可汗刘武周据马邑　天兴元
　　　　吴李子通据江都　　梁梁师都据朔方　永隆元　　楚朱粲　称帝

　　戊寅义宁二年大业十四年也。正月炀帝留江都。见天下危乱。无心北归。乃命治丹阳宫。将徙都之。时江都粮尽。从驾骁果多关中人。久客思乡里。见帝无西意多谋叛归。司马德戡元礼裴虔通谋曰。骁果若亡不若与之俱去。以谋告宇文智及智及曰。今天实丧隋。英雄并起。同心叛者已数万人。因行大事此帝王之业也。德戡等然之。以宇文化及为主。德戡悉召骁果军吏。谕以所为。皆曰唯将军命。三月丙辰天未明。德戡授虔通兵以伐诸门卫士。虔通自门将数百骑至成象殿。德戡等引兵自玄武门入。帝闻乱易服逃于西阁。虔通与元礼进兵。校尉令狐行达拔刀直进因扶帝下阁至寝殿。虔通德戡等拔白刃侍立。帝叹曰。我何罪至此。贼党马文举曰。陛下违弃宗庙巡游不息。外勤征讨内极奢淫。使丁壮尽于矢刃女弱填于沟壑。四民丧业盗贼峰起。专任佞谀饰非拒谏。何谓无罪。贼欲弑帝。帝索鸩酒不许。令狐行达缢杀之。萧后与宫人撤漆版为小棺殡于西院流珠堂。化及自称大丞相总百揆。以皇后令立秦王浩为帝。居别宫。令发诏画敕书而已。宇文化及唐武德二年死。宇文志及与封德彝降于唐(化及传)。隋恭帝诏以十郡益唐国。仍以唐王为相国总百揆。唐国置丞相以下官又加九锡。唐王不受。但改丞相府为相国府。其九锡殊礼皆归有司。四月炀帝凶问至长安。五月至东都。留守官奉越王侗(恭帝弟也)即帝位。改元皇泰。以王世充为左仆射。总督内外诸军事。世充势震内外。皇泰主拱手而已。世充本从炀帝在江都(扬州也)。李密乱。炀帝遣世充将江淮劲卒赴东都助讨密因留东都(田充传)。五月戊午隋恭帝禅位于唐王。逊居代邸。甲子唐王渊即皇帝位于太极殿。大赦改元。改郡为州。改太守为刺史。六月奉隋帝为酅国公(酅户圭切东海之邑)。诏曰。近世以来时运迁革。前代亲族莫不诛夷。兴亡之效岂伊人力。其隋蔡王智积等子孙并付所司。量才选用(唐书)。
　　右隋三主合三十七年(天下混一二十九年)归于唐。

　　释氏稽古略卷二



　　释氏稽古略

　　　　乌程职里宝相比丘释　觉岸　宝洲(编集再治)

　　唐

　　李姓。以土德。都长安。玄宗改长安曰京兆府。至肃宗改曰上都。　　·高祖
　　·太宗
　　·高宗
　　·则天
　　·中宗
　　·睿宗
　　·玄宗
　　·肃宗
　　·代宗
　　·德宗
　　·顺宗
　　·宪宗
　　·穆宗
　　·敬宗
　　·文宗
　　·武宗
　　·宣宗
　　·懿宗
　　·僖宗
　　·昭宗
　　·景宗曰哀宗
濮王
　　朱全忠立之。又鸩之。在位一年。曰天寿元年。本纪不载濮王一年事。

　　高祖

　　讳渊。字叔德。陇西成纪人。其祖虎与李弼等八人佐西魏。皆为上柱国。周闵帝受西魏禅。追封唐国公。虎生昞。昞生渊。皆袭封唐公。渊仕隋。至炀帝大业九年。帝以卫尉少卿李渊为弘化郡留守。关右十三郡皆受征发。十二年正月。诏以右骁卫将军唐公李渊为大原留守。十三年十一月。李渊克长安立恭帝。戊寅年三月。隋恭帝诏唐王。置丞相以下官。加九锡。隋炀帝江都凶问至长安。五月恭帝禅位于唐。唐玉即皇帝位。在位九年。寿七十岁武德(九)。
　　戊寅。武德元年五月改元　罢郡置州。以太守为刺史。
　　五月。帝于朱雀门南衢建道场。设无遮大会。六月命僧道各六十九人。太极殿七日行道。散日设千僧斋供(辩正录)。
　　八月。金城薛举卒。太子仁杲立。唐秦王世民以兵围之。仁杲出降。薛氏灭。
　　九月。李密降于唐。初密据山东之地国号魏。至十二月复叛去。熊州行军总管盛彦师邀击之。斩密及正伯当。
　　　　燕高开道据渔阳　　郑　王世充　　夏窦建德称王　五凤元　　凉李轨　安集二年　　梁萧铣称帝　　秦薛仁杲
　　　　定扬可汗天兴二年　　吴　　梁梁氏　二年　　楚朱氏

　　己卯武德二年。
　　　　燕　　郑　开明元年　　夏　五凤二年　　凉　唐灭之　　梁萧氏　　秦仁杲　唐灭之
　　　　定扬　吴兴三年　　吴　明政元年　　梁　三年　　楚　　

　　庚辰武德三年。
　　　　燕高氏　　郑王世充开明二年　　夏　五凤二年　　　　梁萧铣　　
　　　　定扬可汗　唐灭之　　吴杜伏成　元年　　梁梁氏　永隆四年　　楚朱氏　　

　　帝造灵仙寺。敕庶子李百药撰碑。敕造佥昌胜业慈悲证果四大集仙尼寺。书经造像。舍晋阳旧第为兴圣寺。并州造义兴寺。为太祖元皇帝元贞皇太后造栴檀像三躯。于慈悲寺制十大德。统举僧尼(辨正录)。
　　辛巳。武德四年　行开元通宝钱。学士欧阳询撰文并书。其文回环可读也。
　　　　燕　　郑　唐灭之　　夏　唐灭之　　　　梁　唐灭之　　
　　　　汉东王　刘黑闼　　吴杜氏　二年　　梁　　楚

　　六月。太史令傅奕上废佛法事十一条。法师法琳对诏论之。奕状遂寝(辨正录)。
　　壬午武德五年。
　　　　燕　　　　　　　　
　　　　汉　天造元年　　吴　三年　　梁　　楚　张善安　　　　

　　癸未。武德六年。
　　　　燕　　　　　　　　
　　　　汉　唐灭之　　吴　四年　　梁　唐灭之　　楚　唐灭之　　　　

　　甲申。武德七年。
　　　　燕　唐灭之　　　　　　　　　　
　　　　　　吴　唐灭之　　　　　　

　　武德七年二月。改大总管为大都督府。三月初定令以太尉司徒司空为三公。次尚书门下中书秘书殿中内侍为六省。次御史台次太常至太府为九寺。次将作监次国子学次天策上将府次左右卫至左右领卫为十四卫。东宫置三师三少詹事及两坊三寺于率府。王公置府佐国官。公主置邑司。并为京职事官。州县镇戍为外职事官。自开府仪同三司至将仕郎二十八阶为文散官。骠骑大将军至陪戎副尉三十一阶为武散官。上柱国至武骑尉十二等为勋官。四月庚子朔颁新律令。比隋开皇旧制增新格五十三条。初定均田租庸调法。凡民赀业分九等。百户为里。五里为乡。四家为邻。四邻为保。在城邑者为坊。田野者为村。食禄之家无得与民争利。工商杂类无预士伍。男女始生为黄。四岁为小。十六为中。二十为丁。六十为老。岁造计帐。三年造户籍(唐书)。
　　乙酉武德八年二月。帝释奠于国学。置三座拟叙三宗。召三教学者云集。释慧乘高张义网辩论。王臣悦服。举朝属目。
　　丙戌武德九年二月。太史令傅奕构道士李仲卿上十异九迷论贬量佛圣。前后凡七上疏以毁教。宰相萧瑀庭斥傅奕。四月帝以奕疏颁示诸僧。有法师释明概。作决破傅奕谤佛毁僧事八条。法师法琳著十喻九箴。破李仲卿十异九迷之说。门下典仪李师政著内德论三篇。盛陈佛化之益。五月诏下兼汰二教之滥者(唐书旧史)。
　　六月四日。秦王世民以府兵平内难。帝以秦王为皇太子。大赦。停前沙汰二教。诏八月帝逊位太子。太子即皇帝位于东宫显德殿。高祖称太上皇帝(本纪)。

　　太宗文皇帝

　　讳世民。高祖第二子。在位二十三年。寿五十二　贞观(二十三)。
　　丁亥贞观元年春正月。帝命京城僧尼。并各于当寺七日行道。斋供所须有司准给。散斋之日。总就大兴善寺供养(辨正录)。
　　帝谓傅奕曰。佛道徼妙。圣迹可师。且报应显然。屡行征验。卿独不悟其理何也。奕对忤旨。帝恶之。自是终身不齿(唐旧史)。
　　断屠置寺　帝是年舍终南山太和旧宫。为高祖置龙田寺。后为翠微寺。帝以释明瞻善识治方。诏入内殿赐斋。对诏广陈帝王制御之术。叙释门慈救为宗。帝大悦。因下敕年三月六日普断屠杀。于行阵之所皆置佛寺(辨正录)。
　　戊子二年三月。帝追念初平天下诛戮多人。乃以御服施诸寺僧忏礼荐度。诏曰。自隋末创义心存拯溺。北征东伐凡所伤殪难可胜纪。手所诛剪将近一千。切以如来圣教深尚仁慈。禁戒之科杀害为重。受命有司京城诸寺。为建斋行道七日七夜。竭诚礼忏。所有衣服并用檀舍。冀三涂之难因斯解脱。万劫之苦藉此弘济(唐史)。九月帝诏曰。今百谷资茂。万宝将成。犹恐风雨失时。子养无寄。敢藉聪明外慈多祉。宜为溥天亿兆。仰祈加祐。可于京城及天下诸州寺观僧尼道士等七日七夜转经行道。每年正月七月例皆准此(辨正录)。
　　戒律　法师玄琬。是年帝诏入宫。为妃嫔及皇太子诸王等授菩萨戒。琬入灭于贞观十年十二月。遗表曰。圣帝明王恭敬三宝。沙门或者犯法不应与民同科。乞付所属以僧律治之。并上安养论三德论。帝嘉纳之。有诏伤悼。遣太子临吊。敕有司给葬具。唐敕葬沙门由琬始也。仍于葬所建佛塔一区。敕庶子李伯药撰碑(高僧传)。
　　已丑三年正月。帝敕京城僧尼于当寺每月二七日行道。转仁王大云等经以为常式(辨正录)　三月诏大兴善寺创开传译。沙门玄谟等译语。崛多律师证译。法琳慧月等执笔承旨。慧乘等证义。敕仆射房玄龄给事杜正伦尚书李孝恭参助诠定。光禄大夫太府卿萧璟总知监护。百司供给(释教录)　六月诏密州明净禅师入京祈雨。有旨度僧三百人(统纪)　诏以通义宫皇家旧宅宜为尼寺。兴圣为名(弘明集)　十一月敕胜光寺主僧珍。就宫迎释迦佛菩萨圣僧金刚绣像。供养于胜光寺。六年正月。命诸寺大德四十九人三七日行道。庆诸绣像散日斋供千僧。王公行香(辨正录)。
　　建寺　闰十二月。帝念隋氏以来幽魂滞魄。诏曰。有隋失道。九服沸腾。朕亲总元戎致兹明罚。切恐九泉之下尚沦鼎镬。八难之间永缠冰炭。所以树立福田济其魂魄。可于建义以来交兵之处。为义士凶徒殒身灭阵者各建寺刹。招延胜侣。望法鼓所震变炎火于青莲。清梵所闻易苦海于甘露。所司量定处所并立寺宇。具为事条。以闻称朕矜哀之意(旧史)　次年壁垒咸置伽蓝。破薛举幽州立昭仁寺。破王世充洛州立昭觉寺。破刘武周汾州立弘济寺。破宋金刚晋州立慈云寺。破霍老生吕州立普济寺。破窦建德郑州立等慈寺。破刘黑闼洛州立昭福寺。敕虞世南李伯药褚遂良颜师古岑文本许敬宗朱子奢分撰新寺碑志。贞观二十年帝征辽回。为阵亡荐度。幽州创闵忠阁寺(大典录)。庚寅。帝谓常服未有差等。八月诏自今三品以上服紫。四品五品服绯。六品七品服绿。八品服青。妇人从其夫色(唐书)。
　　三藏玄奘法师　贞观三年冬往西域。取未至佛经。诣阙陈表。帝不允。师私遁自原州出玉关。抵高昌叶护等国而去。贞观七年至中印度。遇大乘居士受瑜伽师地。入王舍城。止那兰陀寺。从上方戒贤论师受瑜伽唯识宗旨。留十年。归自王舍城。贞观十九年正月丙子至京师。长安留守房玄龄表闻。壬辰法师如洛阳(东都也)三月己亥见于仪鸾殿。帝曰。师去何不相报。曰当去时表三上不蒙谅许。乃辄私行。帝曰。师能委命求法惠利苍生。朕甚嘉焉。师因奏西域所护梵本经论六百五十七部。乞就洛阳嵩山少林寺为国宣译。帝曰。朕顷为穆太后创弘福寺。可就彼翻译。敕平章房玄龄专知监护。资备所须一从天府。贞观二十二年六月。帝制法师新译经大唐三藏圣教序。时皇太子治睹圣序遂撰述圣记。诏皇太子撰菩萨藏经后序。八月帝赐法师百金磨衲并宝剃刀。法师奉表谢。略曰。忍辱之服彩合流霞。智慧之刀铦逾切玉。谨当衣以降烦恼之魔。佩以断尘劳之网。高宗永徽三年。法师于慈恩寺将建大塔奉安西取经论梵本。表奏。敕赐大内及东宫掖庭等七宫亡人衣物助师营办。法师授以西域制度。塔成高二百尺。显庆四年十月制以玉华宫为寺。追崇先帝诏法师居之。次年师于玉华译般若经。麟德元年二月。法师命弟子大乘光抄录所译经论凡七十五部一千三百三十五卷。又召门人造像设斋与众辞决。令左右念弥勒如来。初五日中夜右胁安卧而逝。寿六十五。帝辍朝三日。敕敛以金棺银椁。四月塔于浐东原。弟子神泰栖元会隐慧立明浚义褒大乘光皆法门龙象。法师以西域戒贤论师处所得瑜伽师地唯识宗旨授窥基(本传)。
　　牛头山　法融禅师。润州延陵人也。姓韦氏。年十九学通经史。寻阅大部般若晓达真空。忽一日叹曰。儒道世典非究竟法。般若正观出世舟航。遂隐茅山。投师落发。后入建康牛头山幽栖寺北岩之石室宴坐观心。有百鸟献华之异。虎狼围所居。四祖摄度之(传灯录)。
　　辛卯五年。帝为穆太后于庆善宫造慈德寺。及于昭陵立瑶台寺。敕法师玄琬。于苑内德业寺为皇后写佛藏经。又于延兴寺更造藏经。并委琬监护。壬辰六年。诏以太原旧第为天宫寺。追奉穆太后。于台城西真安城内为穆太后又造寺。亦名弘福(辨正录)　癸巳七年敕禁堰寨取鱼者。并断屠杀。度僧尼三千人(辨正录)。
　　贞观九年四月。太上皇崩。十一月诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道理叶至仁。妙果胜因事符积善。朕钦若金轮恭膺宝命。至德之训无远不思。大圣之规无幽不察。欲使人免盖缠家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁良用怃然。其天下诸州有寺之处。宜度僧尼数以三千为限。其州有大小。地有华夷。当处所度多少。有司详定务取德业精明。其往因减省还俗。及私度白衣之徒。若行业可称通在取限。必无人可取亦任其阙数比闻多有僧徒溺于流俗。或假托鬼神妄传妖怪。或谬称医巫左道求利。或灼钻肤体骇俗惊愚。或造诣官曹嘱致赃贿。凡此等类大亏圣教。朕情在护持。必无宽贷。自今宜令所司依附内律参以金科明为条制(唐书旧史)。
　　丙甲贞观十年。皇太子承干问张士衡曰。事佛营福其应如何。对曰。事佛在清净仁恕。如贪惏(力南反)骄虐。虽倾财事之无损于祸。且善恶必报若影赴形。圣人之言备矣。为君明。为臣忠。为子孝。则福祚永。反是则祸至矣。士衡以此言矫太子心。太子承干终于失德。贞观十七年废承干为庶人。立晋王治为皇太子。
　　氏族志　贞观十二年正月。吏部尚书高士廉黄门侍郎韦挺礼部侍郎令(卢丁反)狐德棻中书侍郎岑文本撰氏族志成。以黄门侍郎崔民干为第一。帝不允。乃更命刊定。专以今朝品秩为高下。于是以皇族为首。外戚次之。降崔民干第三凡二百九十三姓。千六百五十一家。颁于天下(唐书)。
　　杜顺和尚　名法顺。生壅州杜氏。少时隋文帝敬重给月俸供之。至是帝素敬重。常引入宫奉之如佛。顺集华严法界观。弟子智俨传其教。贞观十四年五月顺示寂(本传)。
　　壬寅贞观十六年五月。帝为太穆皇后追福于弘福寺。手疏愿文曰。圣哲之所尚者孝也。仁人之所爱者亲也。朕幼荷鞠育之恩。长蒙教养之训。蓼莪之念何日云忘。罔极之情昊天匪报。兴言永慕但切深哀。欲报靡因唯凭冥助。敬以绢二百疋奉慈悲大教。倘至诚有感。冀消过往之愆为善有因。庶获后缘之庆(弘明集)。又敕为穆太后写佛大藏经。敕选法师十人挍正。
　　癸卯贞观十七年二月。帝问谏议大夫褚遂良曰。舜造漆器谏者十余人。此何足谏。对曰。奢侈者危亡之本。漆器不已。将以金玉为之。忠臣爱君必防其渐。若祸乱已成无所复谏矣。帝曰。然朕有过。卿亦当谏其渐。帝曰。人主唯有一心。而攻之者甚众。或以勇力。或以辩口。或以謟谀或以奸诈。或以嗜欲。辐辏攻之。各求自售以取宠禄。人主少懈而受其一则危亡随之。此其所以难也(帝纪)。
　　凌烟阁　帝命图画功臣。赵公长孙无忌。赵郡元王李孝恭。莱成公杜如晦。郑文贞公魏征。梁公房玄龄。申公高士廉。鄂公尉迟敬德。卫公李靖。宋公萧瑀。褒忠壮公段志玄。夔公刘弘基。蒋忠公屈突通。郧节公殷开山。谯襄公柴绍。邳襄公长孙顺德。郧公张亮。陈公侯君集。郯襄公张公谨。庐程知节。永兴文懿公虞世南。渝襄公刘政会。莒公唐俭。英公李世绩。胡壮公秦叔宝于凌烟阁(忠义传)。
　　丰干禅师寒山拾得　丰干垂迹天台山国清寺。庵于藏殿西北隅。乘一虎游松径。见一子可年十岁。扣之无家无姓。师引之归寺养于厨所。号曰拾得。有一贫士。从寒岩来。曰寒山子。三人相得欢甚。是年丰干云游。适闾丘胤来守台州。俄患头风。丰干至其家。自谓善疗其疾。闾丘见之。师持净水洒之即愈。问所从来。曰天台国清。曰彼有贤达否。干曰。寒山文殊拾得普贤宜就见之。闾丘见之。三日到寺访丰干遗迹。谒二大士。闾丘拜之。二士走曰。丰干饶舌弥陀。不识礼我何为。遁入岩穴。其穴自合。寒拾有诗散题山林间。寺僧集之成卷。版行于世(国清寺记碑刻)。
　　遗教经　贞观十八年。帝敕曰。如来灭度以末代浇浮付嘱国王大臣护持佛法。然僧尼出家戒行须备。若纵情放逸触途烦恼。关涉人间动违经律。既失如来玄妙之旨。又亏国王受付之义。遗教经是佛涅槃所说。戒勒弟子甚为详要。末俗缁素并不崇奉。大道将隐微言且绝。永怀圣教用思弘阐。宜令所司差书手十人。多写经本务尽施行。其京官五品以上及诸州刺史各付一卷。若见僧尼业行与经文不同。宜公私劝勉必使遵行(见唐书旧史并文馆辞林)。
　　十九年二月。帝自将伐高丽不克。九月班师。二十年三月车驾至长安。释智则者止辩才寺。房居萧然众呼为狂者。智则曰。道他狂者不知自狂。出家离俗只贪衣食。行住遮障锁门锁柜。种种聚敛役役不安。此而非狂更无狂者。乃抚掌大笑遽然而去(僧传)。
　　风泾高王　释法聪说法于浙西之苏杭嘉兴县。有神曰高王。降其祝曰。为我请聪法师来。受菩萨戒。居人依其言而请之戒讫。又降祝曰。自今以往酒肉五辛一切悉断。后若祈福可请僧众在庙设斋行道。历二年。秀州海盐县神曰。鄱阳府君因常祭降祝曰。为我请聪法师讲涅槃经。众乃迎师就讲。神又降祝曰。神道业障多有苦恼。自听法来身鳞甲内已息细虫啖苦。愿为我请师更讲大品。师复为讲之。神降祝谢(高僧传)。
　　贞观二十二年。帝自伐辽而还气力不逮。乃留神大教。八月问玄奘法师曰。欲植法门之益。何所宜先。奘曰。众生寝惑非慧莫启。慧芽抽植法为之资。弘法须人度僧为最。帝曰。赐奘磨衲衣并宝力。奘表谢具前本传下。九月乙卯诏曰。隋季失御。天下分崩。四海涂炭。八埏鼎沸。朕属当戡乱亲履兵锋。亟犯风霜宿于马上。顷加药饵犹未痊除。比日以来方遂平复。岂非福善之致耶。京城及天下诸州寺各度僧五人。时天下寺三千七百余所。度僧凡一万七千余人(唐旧史)。
　　皇太子治居春宫。适天时阴晦体倦凄感。追念母仪昊天罔极。慈恩无际。遂鸠材择地创大慈恩寺。为文德皇后追崇冥福。至是十二月成。又建浮图。诏选京城宿望五十大德。各度侍者六人居新寺。是月丙辰太子备宝车五十乘迎诸大德。并彩亭宝刹数百具。奉安新得梵夹诸经及瑞像舍利等。敕太常九部乐及长安万年音乐京城诸寺华幡导引入寺。帝御安福门楼执罏致敬。经像过尽始罢。皇情大悦。高宗既即位。亲制大慈恩寺碑(唐典)。
　　己酉贞观二十三年。夏四月。帝有疾。五月崩。六月大子即位。八月葬文皇帝于昭陵。庙号太宗(本纪)。

　　高宗

　　治。字为善。太宗第九子。初封晋王。在位三十四年。寿五十六岁　永徽(六)显庆(五)龙朔(三)麟德(二)干封(二)总章(二)咸亨(四)上元(二)仪凤(三)调露(元)永隆(一)开耀(一)永淳(一)弘道(一)。
　　庚戌永徽元年辛亥二年。
　　四祖道信大师尊者　姓司马氏。世居河内。徙居蕲州广济县。今淮西也。生而超异。幼慕空宗诸解脱门。宛如宿习。既嗣祖位。胁不致席仅六十年。唐高祖武德七年住蕲之破头山。今双峰山也。贞观中太宗闻其风三诏。尊者不起。又诏之。帝谓使臣曰。今复不从吾命即取首来。使道上意。师引颈待刃。使者还奏之。帝嘉叹慰谕甚厚。至是尊者居山已二十载矣。一日往黄梅县。路逢一小儿。可七岁许。问之曰。汝何姓。儿曰姓即有非常姓。祖曰。是何姓。儿曰是佛性。祖曰。汝无姓耶。儿曰姓空故无。祖默识其法器。令侍者至其母所。乞令出家。母以其宿缘故遂舍之。祖为剃度名弘忍。其后乃命曰。昔如来传正法眼转至于我。我今付汝并于衣钵。听吾偈。曰。华种有生性。因地花生生大缘与信合。当生生不生。至是永徽二年闰九月四日。诫门人曰。一切诸法悉皆解脱。汝等各各护念流化未来。言讫安坐而逝。寿七十二。塔于本山。明年四月八日塔户自开。仪相如生。代宗大历中谥曰大医禅师。塔曰慈云(正宗记)。尊者尝至建康牛头山。摄融禅师列派曰旁出。
　　甲寅永徽五年。帝特旨度沙弥窥基为大僧。入大慈恩寺。参译经正义。基鄂忠武公尉迟敬德犹子也。居长安。初玄奘法师就其父求之出家。基每览疏记过目成诵。义亦顿解善大小乘。从奘师受瑜伽唯识宗旨。著论凡百部。时号百本论师。性豪侈每出必治三车。经书食馔。时呼之曰三车法师。永淳元年入灭。寿五十一。有诏伤悼。御制画像赞。敕葬樊川北渠。近奘法师之茔。京兆终南山宣律师持律精严感天厨供养。每薄基三车之玩。基访律师。日过午天馔不至。基辞去天乃来。律师责以后时。天曰。适大乘菩萨在此。翊卫严甚故无自而入。律师闻之大惊。于是遐迩增敬。基公启宗曰慈恩(本传)。
　　慈恩教　初天竺国无著大士。频升知足天宫。咨参慈氏唯识宗旨。及其弟天亲菩萨生西度罗阅国。发明大乘。遂相与制论。天竺代有圣贤出弘其教。至正法藏戒贤论师。西天中印度人。年一百有三岁。居王舍城国之那兰陀寺。会三藏玄奘至。贤遂以瑜伽师地唯识宗旨授。奘东归。奘以授窥基。基乃网罗旧说广制疏论。学者宗之。谓之三车法相显理宗慈恩教。
　　乙卯永徽六年十月。帝命司空李绩赍玺绶。册宸妃武氏为皇后。废王皇后。初贞观二年。太宗召荆州都督武士[穫-禾+(尋-口+几)](郁缚反)女入后宫为才人。时年十四。太史奏有女主之兆出之。于感业寺为尼。永徽五年帝召之入宫为昭仪。今册为皇后。
　　丙辰显庆元年。五月。敕天下僧尼有犯国法者。以僧律治之。不得与民同科。十一月天后生子。号曰佛光王。即中宗也。十二月五日为佛光王度僧七人。仍请玄奘法师。为佛光王剃发为出家(唐书旧史)。
　　千岁宝掌和尚　西竺中印度人也。生而拳左手。七岁祝发乃展。因名宝掌。东汉献帝建安二十四年来至此土。魏晋间东逝。西入蜀礼普贤。留大慈日诵般若等经。有咏之者曰。劳劳玉齿寒。似迸寒泉急。有时中夜坐。阶前鬼神泣。一日谓众曰。吾有愿住世千岁。故以千岁称之。次游五台。徙居祝融峰之华严．黄梅之双峰．庐山之东林。寻抵建康会达磨入梁。掌就扣其旨而有悟。武帝高其道腊。延之内庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷至天竺。往鄮峰登太白。穿雁宕盘礴于翠峰七十二庵。[竺-二+面]赤城憩云门法华诸暨渔浦赤符大岩。太宗贞观十五年。返杭之飞来峰栖止之。今中天竺寺也。有行尽支那四百州此中偏称道人游之句。后居浦江之宝岩。至是丁巳显庆二年正旦。手塑一像九日像成。问其徒慧云曰。肖谁。云曰与和尚无异。即沐浴趺坐谓云曰。吾住世已□千七十二年。今谢世。听吾偈曰。本来无生死。今亦示生死。我得去住心。他生复来此。言讫而逝。后五十四年。刺浮长老自云门至塔所。礼曰。冀塔户开少选塔户果启其骨连环若黄金。浮即持往秦望山建塔焉。玄宗开元中。慧云门人宗一者。尝勒石识其行实云(传灯录)。
　　戊午显庆三年六月十二日。帝创西明寺成。十三日帝出绣像长幡送寺次奉。寻召僧道各七人入百福殿。共谈名理以相启沃。复各赐坐论议。全文备载南山宣律师论衡。七月诏迎玄奘法师入居西明寺。四年十月。帝以玉华宫为寺。追崇先帝。诏奘法师居之。五年帝幸东都。敕召僧义褒慧立等赴洛京。见帝于合壁殿。叙论称旨。留住东都净土寺(僧传)。
　　辛酉龙朔元年九月。帝幸高祖旧第天宫寺。设斋僧侣(方志)。
　　释彦悰撰大唐京寺录传十卷。铺述三宝灵迹焉(弘明集)。
　　明解　长安普光寺僧明解者。姓姚氏。性聪敏。琴诗书画为时独绝。每欣俗网不乐道门。殢酒荒情。显庆三年帝造西明寺成。敕灵润法师择人居之。时有僚采数人。共荐明解。润法师曰。公等宜求戒定慧学增长福田。何乃酒客画师以当洪寄。官采愧退。明解怀憾。俄而帝征四科。不问道俗。明解应诏。自举射策升第。喜不自胜。遂乃归俗颇有余言。未几染疾。见数十人执猛炬迎解。明解大怖言未终而卒。是年八月也。后托梦于相州净土寺僧智整曰。明解宿无福业。不遵内教。今受大罪非常饥乏。傥有故人之情。颇能惠一餐否。智整许诺。及寤遂为设食。至夜才卧。即见明解来愧谢之。逾二年。又托梦于画工张生曰。我以不信佛法。今大受苦痛。努力为我写三二卷经。执手殷勤。赋诗言别。教画工读十八遍令记之。寤乃忆其诗曰。握手不能别。抚膺还自伤。痛矣时阴短。悲哉泉路长。松林惊野吹。荒隧落寒霜。言离何以赠。留心内典章。其画工素不识字。乃倩人录之示明解知友。皆曰。是明解文体不惑。见闻者莫不测然哀感(见法苑珠林并冥报录)。
　　壬戌龙朔二年。二月改百官名。以门下省为东台。中书省为西台。尚书省为中台。侍中为左相。中书令为右相。仆射为匡正。左右丞为肃机。尚书为大常伯。侍郎为少常伯。其余二十四司御史台九寺七监十六卫。并以义训更其名。职任如故(唐书)。
　　并州大像　并州是太原路。今改冀宁路。帝及后初幸并州童子寺。大像高十七丈。七月遣使送袈裟于像。像放光明。帝悦(法苑珠林)。
　　善导和尚　入京化人修净士业。念阿弥陀佛。说法光明寺。是年入灭。
　　泗洲僧伽大士　初自碎叶国游于西凉。是年显化洛阳。或问师何姓。士曰姓何。曰何国人。士曰何国人。则天万岁通天元年。诏番僧有乐住者。所在配住。时大士不欲异凡。乃隶名楚州(今淮安路)龙兴寺。澹如也或宴坐于深房。或振锡于长路。中宗景龙二年。诏大士自准寺入宫。帝称第子。三台问法。百辟归心。馆于荐福寺。在京数月。天时忽大早。帝请大士内殿祈雨。甘泽随沾。帝为度慧俨慧岸木叉三人为侍者。帝为书大士所居寺额。曰普光王。先送归淮。睿宗景云元年三月。大士示寂。寿八十三。敕奉全身归泗洲普光王寺。塑身建塔。帝问圣士万回曰。僧伽何如人。回曰观音大士化身耳。大士初三十年在于本国。五十三年行化此方。显应度缘凡二十七处。神迹灵异人共瞻仰。殿宇塔庙在处供养(本传碑志)。
　　乙丑麟德二年。益州法聚寺有张僧繇所画地藏菩萨像。至是七月寺僧传本放光。展转图者悉放光明(大藏法苑珠林)。
　　九世同居　麟德二年十月。车驾幸东都(洛阳也)。祀昊天上帝于泰山。十一月至筹张。幸张公艺宅。公蓻九世同居。北齐隋唐皆旌表其门。帝问所以共居之故。公蓻书忍字百余以进。帝善之乃赐以缣帛(唐书)。寿张隶大原。今冀宁路也。
　　终南山宣律师　丁卯干封二年十月初三日。律师入灭于长安西明寺。律师讳道宣。生京兆钱氏。父吏部尚书申。母梦月轮贯怀而孕。又梦梵僧语之曰。所孕者梁之祐律师也。及长出家以律自持。感天送馔侍卫。暮年以戒坛未合律躬白负土准律新之。律师行道中夜临砌蹶且仆。有少年介胄拥卫之。律师问汝为谁。曰弟子博叉天王子张琼也。以师戒德故来给卫耳。律师问以世尊在世及灭度时事。琼一一为言之。及别授律师以佛牙饵药修合之方。今市肆天王补心圆是也。忏筵行人日用之。天神降灵不一传流问答。律师集之。题曰感天侍应传。律师撰内典录三宝感应录．佛道论衡．释迦谱．四分羯磨．续高僧传．广弘明集．八部八十一卷。并行于世。律师示寂。高宗有诏伤悼。敕天下寺图形塑像。以为标范奉祀。穆宗制赞曰。代有觉人。为如来使。龙魔归降。岳神奉事。声飞五天。辞惊万古。金乌西沈。佛日东举。稽首归依。肇律宗主。懿宗咸通十一年。谥号曰澄照律师(本传)。
　　南山教　始自优婆离尊者。于世尊灭后。集四部众结集毗尼藏。优婆离口诵圣言十番。众证无差。然后宣布。三国魏邵陵厉公嘉平二年。西竺沙门昙柯罗至洛阳。始出僧祇戒本。东晋安帝义熙三年。天竺沙门佛陀耶舍尊者以十诵律来。自是中夏律仪始备。拓跋魏聪律师等世禀传之。至是宣律师持守奉谨。诸天送食护卫。弘其仪度律藏。遂赫奕天下。谓之行事防非止恶宗。
　　弘道之师。中印度优婆离尊者。南天竺昙柯罗尊者。中印度佛陀耶舍尊者。聪律师。光统律师。云晖愿律师。乐洪云律师。隋洪遵律师。文帝师之。智首律师。南山宣律师。文纲律师唐光州人。道岸律师中宗尊之。图形林光宫。御制赞语见景龙三年。太亮律师昙一律师南阳张氏唐道澄律师。德宗赐号曰大圆律师。慧钦律师洪州徐氏。
　　戊辰总章元年　己巳二年。
　　庚午咸享元年　辛未二年。
　　水陆仪文　咸享二年三月。长安法海寺英禅师有异人来谒曰。弟子知有水陆斋。可以利益幽冥。自梁武殁后。因循不行。今大觉寺有吴僧义济。藏此仪文。愿师往求。以来月十五于山北寺如法修设。苟释狴牢敢不知报。英寻诣义济果得仪文。即以所期日山北寺如法修设。次日昏暮向者。异人与十数辈来谢曰。弟子秦庄襄王也。指其徒曰。此范睢。此穰侯。此白起。此王剪。此张仪。此陈轸。皆秦臣也。各坐本罪幽囚阴府。大夜冥冥无能救护。昔梁武帝于金山寺设此斋。时前代纣王之臣皆免所苦。弟子尔时亦暂息苦。然以狱情未决不得出离。今蒙吾师设斋。弟子与此徒辈并列国诸侯众等。皆乘善力将生人间。虑世异国殊故此来谢。言讫遂灭。自是仪文布行天下。作大利益([(厂-一)*臣*責]禅师苇江集)。
　　万回法云公　太宗贞观六年五月五日。生虢州阌乡张氏。至是咸享四年帝度之为沙门。回幼时致兄书六千里外。朝往暮回。因号万回。则天垂拱四年。太后延回入宫。赐以锦衣。令宫女给侍。长安二年回所至显化。玄宗在藩邸。尝私谒回。回抚其背曰。五十年太平天子可自爱。中宗神龙二年。赐回号法云公。睿宗景云二年十月。诏回入宫馆于集贤院。给二美人奉事之。十二月忽求阌乡河水。左右不可得。回曰穴堂前地可得也。回饮水毕湛然而逝。寿八十岁。赐司徒虢国公。敕图形集贤院(本传)。
　　甲戌上元元年。帝称天皇。后称天后。秋八月敕文武官。三品以上服紫金玉带。四品服深绯金带。五品服浅绯金带。六品服深绿。七品服浅绿并银带。八品服深青。九品服浅青并[石*俞]石带。庶人服黄铜铁带。自非庶人不听服黄(唐者车服志)。
　　五祖弘忍大师尊者　蕲川黄梅县人也。先为破头山栽松道者。尝请于四祖曰。法道可得闻乎。祖曰。汝已老。脱有闻其能广化邪。傥若再来吾尚可迟汝。道者去行水边。见一女子浣衣揖曰。寄宿得否。女曰。我有父兄可往求之。道者曰。诺。我则敢往求。女首肯之。道者回策归山而化。其女周氏季子辍孕。父母大恶逐之。女无所归。日庸纺里中夕止众馆下。已而生一子。以为不祥。抛浊港中。明日溯流而上。大惊遂举之。成童随母乞食。里中逢一智者。叹曰。此儿缺七种相不逮如来。后遇四祖得度。受其传法。嗣化于破头山。至是咸亨二年有一居士卢慧能者。自新州来参祖。问曰。何来。卢曰岭南。祖曰。欲须何事。曰唯求作佛。祖曰。岭南人无佛性若为得佛。曰人有南北。佛性岂然。祖呵曰。着槽厂去。卢礼而退。便入碓坊。服劳杵臼间经余八月。祖知付授时至。令众各随意见以述一偈。时会下七百余僧。上座神秀者学通内外众所尊仰。咸推称曰。若非尊秀畴敢当之。神秀闻誉书一偈于廊壁曰。身是菩提树。心如明镜台。时时勤拂拭。莫使惹尘埃。祖见之赞叹曰。依此修行亦得胜果。卢闻之乃曰。美则美矣。了则未了。至夜卢躬秉烛请张日用别驾。书一偈于秀偈之侧曰。菩提本无树。明镜亦非台。本来无一物。何处惹尘埃。祖见偈已潜往碓坊问曰。米白也未。卢曰白也未经筛。祖以杖三击于碓。卢即以三鼓入室。祖告之曰。诸佛出世以大事因缘故随机大小而引导之。遂有十地三乘顿渐等旨。为之教门。然以无上微妙秘密圆明真实正法眼藏付于上首大迦叶尊者。展转传授二十八世至菩提达磨祖师。乃以东来。东之益传适至于我。我今以是大法并其所受僧伽黎衣宝钵皆付于汝。善保护之。无使法绝。听吾偈曰。有情来下种。因地果还生。无情既无种。无性亦无生。卢受法已。作礼问曰。法则闻命。衣钵复传授乎。祖曰。昔达磨来自异域。恐世未信其师承。故以衣钵为验。今天下已知信矣。可止于汝矣。且当远隐俟时行化。所谓受衣之人命如悬丝也。卢曰当往何所。祖曰。逢怀即止遇会且藏。卢礼足已即夕去之。众疑祖三日不上堂扣之。祖曰。吾道行矣。问曰。衣钵谁得耶。祖曰。能者得之。众议卢名能。必彼得而往矣。祖付衣法已复经四载。当上元二年告众曰。吾今事毕。时可行矣。入室安坐而逝。寿七十四。建塔于黄梅之东山。代宗谥号曰大满禅师。塔曰法雨(正宗记)。
　　丙子仪凤元年　己卯调露元年。
　　庚辰永隆元年　辛巳开耀元年。
　　壬午永淳元年。隐士孙思邈卒。孙善庄老阴阳医药之术。尤尊释典。称孙真人。
　　癸未弘道元年。十二月。帝有疾。丁巳崩。甲子中宗即位。尊天后为皇太后。政事咸取决焉　中宗立而废之。太后称制。
　　佛顶尊胜陀罗尼　西域北印度罽宾国沙门佛陀波利尊者。此云觉护。初仪凤元年来五台清凉山逢一叟。问之曰。尔何为来。曰欲礼文殊。叟曰。曾持佛顶尊胜咒来否。曰未也。叟曰。此土众生犯杀盗淫妄四业者多。能回取咒以流此土作大利益。弟子当示师文殊所在。言已忽不见。波利乃返本国取咒至是。弘道元年至长安。有旨命杜行顗及日照三藏翻译讫。波利又将梵本。访西明寺僧顺贞。贞奏闻共译之。名尊胜陀罗尼。乃第三出也。与杜令译者大同小异。比诸众译此最弘布。波利继入五台。后不知其所终(高僧传)。
　　法苑珠林　凡一百卷。赐入经藏流行。法师玄晖所撰。晖字道世。至是弘道元年入寂。

　　则天

　　讳[昍/(宋-木+生)](之少反)姓武氏。高宗后。生中宗睿宗太平公主三人。高宗崩中宗立。尊为皇太后。中宗元年二月戊午。后废中宗为庐陵王幽于别所。己未立豫王旦(睿宗也)为皇帝。政事决于太后。居帝于别殿。夏四月迁庐陵王于房州。又迁均州。九月甲寅赦天下。改元光宅。旗帜皆从金色。八品以下旧青者更服碧色。东都(洛阳也)改为神都。宫名太初。又改尚书省为文昌台。左右仆射为左右相。六曹为天地四时六官。门下省为鸾台。中书省为凤阁。侍中为纳言。中书令为内史。御史台为左肃政台。增置右肃政台。其余省寺监率之名悉以义类改之。太后称制二十一年。寿八十一岁(唐史)　光宅(一)垂拱(四)永昌(一)天授又改曰载初(二)长寿(二)延载(一)天册万岁又改证圣(一)万岁通天又改万岁登封(一)神功(一)圣历(二)久视(一)长安(五)。
　　甲申正月。中宗年曰嗣圣。二月豫王立。年曰文明。九月甲寅改年曰光宅　光宅元年。
　　乙酉垂拱元年。丙戌二年。泉州黄守恭宅园桑树忽生白莲华。因舍其宅为寺。今开先寺是也(图经)。
　　垂拱三年。天竺沙门地婆诃罗此云日照。高宗仪凤初至长安。译密严等经。至是共译十八部凡三十四卷。太后亲制序(本传)。
　　己丑永昌元年　庚辰天授元年。
　　国号周　天授元年九月。侍御史傅游蓻帅关中百姓诣阙上表。请改国号周赐皇帝姓武氏。太后可之。乃御则天楼赦天下。以唐为周。改元。上尊号曰圣神皇帝。以皇帝且为皇嗣赐姓武。立武氏七庙于神都。十一月庚辰朔日南至太后享万象神宫赦天下。始用周正。以永昌元年十一月为载初元年正月。以十二月为腊月。夏正月为一月。秦宗客改造天地等十二字以献。丁亥行之。太后自名曌。改诏曰制。二月辛酉太后策贡士于洛城殿。贡士殿试自此始。至久视元年冬十月。制复以正月为十一月。一月为正月。中宗神龙元年二月。复国号唐。郊庙社稷陵寝百官旗帜服色文字。皆如永淳以前故事。复以神都为东都。北都为并州。新造十二字者。照为曌。天为西。地为[永/土]。日为[○@乙]。月为囝。星为○君为[了-(丁-一)+(夙-歹+(王/口))]。臣为惠。载为风。年为[十/((坐-(人*人)+(刀*刀))-土+十)]。初为[夙-歹+熏]。正为缶　令宰相撰时政记。月送吏馆。时政记自此而始(唐书)。
　　壬辰长寿元年。四月。诏仁俭禅师入见。师视太后。良久云。会么。后云不会。师云。老僧持不语戒。言讫而去。翌日进短歌十九首。后览而嘉之。厚加锡赉。今唯了元歌一首存传灯玉英集。师即腾腾和尚也。嗣嵩岳慧安国师。国师嗣五祖(传灯)。
　　宝积经　南天竺国沙门达磨流支。此云法希。初高宗闻其风。开耀元年因西域使者诏敦请之。至是来长安。太后召见。为改其名菩提流志。此云觉爱。敕于佛授记寺译经一十九部凡二十八卷。中宗神龙二年。志遂驾还京。敕于西崇福寺译宝积经。帝亲笔受。睿宗景云元年。帝复于北苑白莲花亭别开宝积会首。帝亦亲躬笔受。王瑨贺知章等润色。中书陆象先魏知古监护。御笔制序标于经首。玄宗开元元年。志以所译宝积经并旧译合成一部百二十卷功毕。志不复译经。专持诵修习禅观。开元十五年入灭。寿一百五十六岁。葬之日特给卤簿羽仪。塔于龙门西原。追赠鸿胪大卿。赐谥曰开元一切遍知三藏。名德之重古未有也。志前后译经五十三部合一百一十八卷(旧唐史具载之)。
　　甲午延载元年。
　　乙未天册万岁元年。正月辛巳。太后加号慈氏。改元证圣。又加号天册金轮大圣皇帝。改年曰万岁通天(唐书)。
　　法师义净　讳义净。字文明。茫阳(涿州也)张氏子。髫龀出家为僧。弱冠具戒。高宗咸亨二年。三十七岁往西域求佛经。孤征二十五年。历三十余国。至是乙未五月还至河洛。得梵本经律论近四百部合五十万夹。金刚座真容一铺。舍利三百粒。太后亲迎于上东门外。奉安佛授记寺。敕令翻译。初与实叉难陀翻华严经。长安三年译金光明最胜王等经百一羯磨等。成均(大学名)助教许观监护。太后制新翻圣教序。中宗神龙元年。于东洛内道场译孔雀王等经。帝制序。号大唐龙兴三藏圣教序。二年随驾回长安。敕于大荐福寺别置翻经院。译一切庄严王等经。兵部侍郎崔湜给事中卢粲润文正字。秘书监附马都尉杨慎交监护。中宗景龙二年。召师入内同翻经。僧九旬坐夏。帝念居房州时祈念药师。乃命法师于大佛光殿译药师经二卷。睿宗景云元年。师留大荐福寺。译浴像等经论二十部凡八十八卷。学士李峤张说等润色。仆射韦巨源苏瑰监护。玄宗开元元年七月法师入寂。寿七十九。僧腊五十九。敕给葬事。塔洛京龙门北之高原。法师前后译经律论五十六部凡二百三十卷。又别撰仪传等九卷。师虽遍翻三藏。而偏攻律部教授学者(本传)。
　　是年敕沙门明佺等刊定经目撰录十五卷。随大藏流行(本传)。
　　华严经　太后闻于阗国有梵本华严大经。遣使往求之。并请善梵学者一人随经。于是于阗国主以尊者实叉难陀此云觉喜。妙善华严宗旨遣应旨太后大悦。是年三月。诏入大遍空寺。同菩提流志复礼法师等翻译。次移佛授记寺。太后时幸其寺。亲究笔削。施供食馔。至圣历二年十月译新经成八十卷。太后亲制序文。御太极殿宣示百官。长安四年。实叉难陀出楞伽经七卷。比之诸本尤为详明。难陀总译经论一十九部凡一百七卷。辞还于阗。诏遣御史霍嗣光送还本国(并见唐书旧史)。至中宗景龙二年。再诏难陀至京。帝亲迎劳备法仪。送止荐福寺讲演经旨。睿宗景云元年十月师入灭。阇维舌根不坏。诏送归于阗建塔(本传)。
　　丙申万岁通天元年腊月甲申改元万岁登封贤首教　释法藏号贤首。姓康。康居国人。风度奇正利智绝伦。来长安寻应名僧义学之选。属玄奘法师译经始预其间。后因笔受证义润文见识不同而出译场。初炖煌杜顺法师。隋文帝笃敬之。传华严法界观与弟子智俨。此晋译华严也。藏侍俨尽得其教。至是传译。藏首登其数。实叉难陀译于阗华严梵夹。藏同义净法师复礼法师皆预焉。万岁通天元年。诏沙弥法藏于太原寺开示新译华严宗旨。白光自口而出。有旨命京域十大德为藏授满分戒。赐号贤首。诏入大遍空寺参译。长安元年。诏贤首于东都佛授记寺讲新华严经。至华藏世界品大地震动。即日召对长生殿问帝网十重六相之义。藏敷宣有绪。夫天帝网义十重玄门海印三昧门六相和合义门普眼境界门。此诸义章皆是华严总别义网。太后于此茫然未决。藏乃指镇殿金狮子为喻。因撰义门径捷易解。号金狮子章。列十门总别之相。太后遂开悟其旨。藏又为学不了者设巧方便。取鉴十面八方安排。上下各一相去一丈余。面面相对。中安一佛像。燃一炬以照之。互影交光。学者因晓刹海涉入无尽之义。藏尝著般若心经疏。为时所贵。天下流行。又号康藏国师。清凉大统国师澄观。以命世亚圣之才追宗贤首。著华严疏论凡数百万言。圭峰宗密嗣之。是为华严五祖。大法渊源。沛然洽于天下。目为一念圆融具德宗贤首教(高僧传)。
　　清凉国师。法名澄观。姓夏侯氏。越州山阴人也。年十一依今应天山宝林寺霈禅师出家。诵法华经。十四岁遇恩得度。隶名宝林。肃宗乾元中。依润州栖霞寺醴律师学相部律。依昙一隶南山律。诣金陵玄璧法师传关河三论。三论之盛于江表师之力也。代宗大历中。于瓦棺寺传起信涅槃。又于淮南法藏受海东起信疏义。温习华严覆寻三论。仅二十年。就苏州从湛然法师习天台止观法华杂摩等经疏解。又谒牛头山忠禅师。径山钦禅师。洛阳亡名禅师。咨决南宗禅法。复见慧云禅师了北宗玄理。以至翻习经传子史小学苍雅．天竺悉昙．诸部异执四韦五明秘咒仪轨篇颂书踪。一皆博综。大历十一年。礼文殊于五台。往峨眉拜普贤。却还五台居大华严寺。专行方等忏法。慨华严旧疏文繁义约。惙然长想。况文殊主智。普贤主理。二圣合为毗卢遮那。万行兼通。即大华严之义。遂撰疏成二十卷。德宗贞元七年。河东节度使李自良。请师于崇福寺讲新疏。德宗闻其风。降中使李辅光宣诏入都。与罽宾三藏般若译乌茶国所进华严后分四十卷。次年五月。遣中使霍仙鸣传宣催入。德宗敦重延居译场刊正。又诏令造疏。编成十卷进呈。顺宗在春宫。尝接师言。请述了义一卷心要一卷并食肉得罪因缘。师疏义纲要富有著作。弟子传法者一百许人。又见宪宗元和十二年并文宗开成三年(赞宁僧统宋高僧传)。
　　终南山圭峰禅师宗密。果州西充人。姓何氏。世业儒。宪宗元和二年。将赴贡举。偶造遂州圆禅师法席味其道法。遂求披剃。当年取具。一日随众僧斋于府吏任灌家居末座。以次授经得圆觉十二章。未终轴而感悟。归告于圆。圆曰。汝当大弘圆顿之教。此诸佛授汝耳。行矣无自滞于一隅。遂奉命辞去。谒荆南忠禅师洛阳照禅师。皆蒙记莂。抵襄汉因病僧付华严疏。即上都澄观大师之所撰也。览之欣然曰。吾禅遇南宗。教逢圆觉。一言之下心地开通。一轴之中义天朗耀。今复得兹绝笔。寻诣上都礼见清凉国师。未几复入终南圭峰兰若。文宗太和中。征入内赐紫衣。帝累问法要。朝士归慕。唯相国裴休深入堂奥。受教为外护。师以禅教学者互相非毁。遂著禅源诸诠。写录诸家所述诠表禅门根源道理文字句偈。集为一藏。以贻后代。武宗会昌元等正月六日。于兴福院诫门人。令舁尸施鸟兽。焚其骨而散之。言讫坐灭。道俗奉全身于圭峰。茶毗得舍利。藏之石室。宣宗追谥定慧禅师。塔曰青莲。寿六十三。嗣遂州圆。六组下五世荷泽派也。
　　诏嵩岳慧安禅师并神秀禅师至都。肩舆入殿。太后亲加跪礼。奉于宫禁。朝夕问道。尊安为国师。时王公已下闻风来谒。望尘拜伏(传灯录)。
　　北宗秀禅师　讳神秀。五祖旁出之嗣。生开封李氏。少业儒。博综多闻忽思出家。至蕲州双峰寺遇五祖。乃叹服而事之。樵汲供役以求其道。祖乃度之。五祖入灭。师住江陵当阳山。太后闻之召至都下。同慧安国师于内道场供养。特加钦礼。命于当阳山置度门寺以旌其德。中宗既立。尤加礼重。大臣张说尝闻法要执弟子礼。师示众曰。一切佛法自心本有。将心外求舍父逃走。中宗神龙二年二月入灭于东都天宫寺。谥大通禅师。敕葬龙门。葬日给羽仪卤簿。帝送至便桥。敕中书令张说为制碑文。师生于隋末百有余岁。僧腊八十。时岐王范及征君卢鸿一皆勒碑制诔。旧唐书有传。赐僧谥号自师而始。门人普寂义福等皆嗣袭师位(僧传)。
　　嵩岳安国师　讳慧安。荆州枝江卫氏子。幼年出家披剃。隋文帝开皇十七年遁居山谷。炀帝大业中开济渠丁夫之饿殍也。师为乞食以活之。炀帝闻而征师。不赴潜入太和山。登衡岳行头陀行。太宗贞观间至蕲州黄梅谒五祖。遂得心要。高宗麟德元年。游终南山石壁因止焉。高宗诏之不起复至嵩少。乃云是吾终焉之地也。禅者辐辏。太后遣使召师入见。偕北秀禅师同膺钦礼。太后尊师为国师。至中宗神龙二年赐紫袈裟。为度弟子二七人。延入禁中供养。是时中宗遣内侍薛简诏六祖。祖不赴诏逾三年。中宗又赐师磨衲僧衣。辞归嵩岳。景龙三年三月三日。嘱门人曰。吾死矣将尸向林中。待野火焚之。至八日偃身而寂。春秋一百二十八。门人遵旨。果野火自然阇维。得舍利八十粒。内五粒大而紫色。进留宫禁。睿宗先天元年门人建塔焉。世称老安国师。嗣法弟子仁俭破灶堕嵩岳圭(传灯录)。
　　丁酉神功元年　戊戌圣历元年。
　　皇嗣(睿宗也)固请逊位于庐陵王。九月立庐陵王哲为皇太子。复名显大赦天下　己亥圣历二年。
　　庚子久视元年冬十月。制复以正月为十一月。一月为正月。
　　辛丑长安元年　壬寅二年　癸卯三年　甲辰长安四年。

　　中宗

　　讳显。高宗第七子。立为皇太子。初高宗崩太子即位。正月尊天后为太后。立妃韦氏为皇后。擢后父韦玄贞豫州刺史。帝以玄贞为侍中。裴炎固争不从。炎白太后密谋。二月戊午废帝为庐陵王迁房州。又迁均州。流玄贞钦州。则天圣历元年。复立为皇太子。至是乙巳年正月乙巳天后传位太子。丙午帝即位。丁未太后徙居主阳宫。帝帅百官上尊号曰则天大圣皇帝。十一月壬寅崩。神龙元年二月复唐国号。郊庙社稷旗帜百官皆如永淳以前故事。以神都(洛阳也)为东都。北都为并州。帝在位六年。寿五十五岁　神龙(二)景龙(四)。
　　乙巳神龙元年四月。帝降御札召曹溪六祖入京。其辞曰。朕延宗秀二师宫中供养。每究一乘二师并推让云。南方能禅师密受忍大师衣法。可就彼问。今遣内侍薛简驰诏迎请。愿师慈念速赴上京。祖表谢辞以疾。简曰京城禅德皆云欲得会道当习禅定。若不因禅定而得解脱者未之有也。未审师所说法如何。祖曰。道由心悟岂在坐耶。简曰。弟子回朝主上必问。愿师指示心要令得明道。祖曰。道无明暗。简曰明喻智慧。暗况烦恼。倘不以智慧照破烦恼生死凭何出离。祖曰。若以智慧照烦恼者。此是二乘小机。简曰何谓大乘见解。祖曰。明与无明其性无二。无二之性即是实性。实性在凡不减。在圣不增。住烦恼而不乱。居禅定而不寂。性相如如名之为道。简曰师说不生不灭何异外道。祖曰。外道将灭止生。以生显灭。灭犹不灭。生说无生。我说本自不生。今亦无灭。所以不同外道。汝欲知心要。但一切善恶都莫思量。自然得入清净心体。湛然常住妙用恒沙。简礼辞归阙表上祖语。帝咨美久之。寻遣使赐祖磨衲袈裟鉼钵绢五百匹。谕天子向慕之意(传灯)。
　　楞严经　天竺沙门般剌蜜谛此云极量。是年至广州居制止道场。五月于灌顶部中诵出一品。名楞严经。弥伽烁法此云云峰。译成一部十卷。宰相房融笔受。融时贬流高州。因得以寓于译所。沙门怀迪证译。传经事毕。朝廷责以私译。蜜谛遂泛舶携梵夹归天竺(译记)。丙午神龙二年僧范等加五品阶(唐旧史)。
　　试经度僧　八月诏天下试童行经义。挑通无滞者度之为僧。试经度僧从此而始(唐旧史)。
　　沙门智严。于阗国王之子。幼年来唐。早居荣禄。授大将军封郡公。是年五月请舍宅为寺。敕允其请。又固请出家。十二月二十四日墨制云。人之情也莫不贪禄惜位。卿之愿也乃欲弃俗出家。忽省来奏。差赏兼怀。特遂所祈。式成高志。仍请住终南山至相寺。多预翻译(释教录)。
　　丁未景龙元年二年三月朔方道大总管张仁愿。筑三受降城于河上。属丰州。
　　岳神乞戒　嵩岳元圭禅师。生伊阙李氏。幼岁出家。高宗永淳年间受具戒隶闲居寺习毗尼。谒安国师顿悟玄旨。遂庐于嵩岳之庞坞。是年一日有异人。峨冠裤褶(音习)而至。从者极多伟甚称谒大师。师睹其非常乃谕之曰。善来仁者胡为而至。彼曰师宁识我耶。师曰。吾观佛与众生等。吾一目之岂分别邪。彼曰我此岳神也。能生死于人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾邪。神稽首曰。我亦聪明正直于余神。讵知师有广大之智辩乎。愿授以正戒令我度世师曰。汝既乞戒即既戒也。所以者何。戒外无戒。又何戒哉。神曰此理也。我闻茫昧止求师戒。我身为门弟子。师即为张座秉炉正几曰。付汝五戒。若能奉持即应曰能。不能即曰否。神曰谨受教。师曰汝能不淫乎。曰我亦娶也。师曰。非谓此也谓无罗欲也。曰能。师曰汝能不盗乎。曰何乏我也焉有盗取哉。师曰非谓此也谓飨而福淫不供而祸善也。曰能。师曰。汝能不杀乎。曰实司其柄焉曰不杀。师曰非谓此也谓有滥误疑混也。曰能。师曰。汝能不妄乎。曰我正直焉有妄乎。师曰非谓此也谓先后不合天心也。曰能。师曰。汝不遭酒败乎。曰能。师曰如上是为佛戒也。师又曰。以有心奉持而无心拘执。以有心为物而无心想身。能如是则先天地生不为精。后天地死不为老。终日变化而不为动。毕尽寂默而不为休。信此则虽娶非妻也。虽飨非取也。虽柄非权也。虽作非故也。虽醉非惛也。若能无心于万物则无戒。无戒则无心。无佛无众生。无汝及无我。孰为戒哉。神曰我神通亚佛。师曰。汝神通十句五能五不能。佛十句七能三不能。神悚然避席跪启曰。可得闻乎。师曰。汝能戾上帝东天行而西七曜乎。曰不能。师曰。汝能夺地祇融五岳而结四海乎。曰不能。师曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导无缘。佛能度无量有情而不能尽众生界。是为三不能也。定业亦不牢久。无缘亦是一期。众生界本无增减。廓无一人能主其法。有法无主是谓无法。无法无主是谓无心。如我解佛亦无神通也。但能以无心通达一切法尔。神曰我诚浅昧。未闻空义。师所授戒我当奉行。今愿报慈德效我所能。师曰。吾观身无物。观法无常。块然更有何欲邪。神曰师必命我为世间事展我小神功。使已发心初发心未发心不信心必信心五等人自我神踪知有佛有神有能有不能有自然有非自然者。师曰。无为是无为是。神曰佛亦使神护法。师宁堕叛佛邪。愿随意垂诲。师不得已而言曰。东岩寺之障莽然无树。北岫有之而背非屏拥。汝能移北树于东岭乎。神曰已闻命矣。然昏夜必有喧动。愿师无骇。即作礼辞去。师门送而且观之。见仪卫逶迤如王者之状。岚霭烟霞纷纶间错。幢幡环佩凌空隐没焉。其夕果有暴风吼雷奔云掣雷栋宇摇荡宿鸟声喧。师谓众曰。无怖无怖。神与我契矣。诘旦和霁。则北岩松栝尽移东岭。森然行植。师谓其徒曰。吾没后言莫及之。若为口实人将妖我。至玄宗开元四年。师嘱门人曰。吾始居寺东岭。我今入灭。可置吾骸于彼。言讫而化。师嗣慧安国师。国师嗣五祖大满禅师(传灯录)。
　　己酉景龙三年。年召道岸律师入宫。为妃主受归戒。图戒形林光宫御制赞曰。戒珠皎洁。慧流清净。身局灵篇。心融入定。学妙真宗。观通实性。维持法务。纲纪德政。律藏冀其传芳。像教因而光盛。玄宗开元五年师入灭。

　　睿宗

　　讳旦。高宗第八子。初封豫王。又封相王。景龙四年六月。中宗遇弑。韦后秘不发丧。立温王重茂为皇太子。发丧即位。年曰唐隆。相王子隆基平内难。奉相王辅少帝。少帝寻逊位于相王。相王乃即帝位。在位三年。立隆基为皇太子。玄宗开元二年七月重茂薨。谥曰殇皇帝。寿二十岁。开元四年六月睿宗崩。寿五十五岁　景云(二)先天(一)。
　　庚戌六月。改元景云元年。八月以左武卫大将军薛讷兼幽州都督节度使。节度使之名始自讷也。百官赐爵。普度僧道万数(旧唐史)。
　　壬子先天元年七月。帝传位于太子。

　　玄宗

　　讳隆基。睿宗第三子。初封楚王。改封临淄王。景云初立为皇太子。先天元年八月即位。在位四十三年。寿七十八。尊睿宗为太上皇　开元(二十九)天宝(十四)。
　　癸丑开元元年　秋七月帝与岐王范薛王业郭元振及王毛仲高力士等。诛宰相谋废立恶逆者。曰萧至忠窦怀贞岑羲崔湜常元楷李慈等。赏功臣官爵。宦官之盛自始于此。十二月赦天下改尚书。左右仆射为左右丞相。中书省为紫微省。门下省为黄门省。侍中为监。雍州为京兆府。洛州为河南府。长史为尹。司马为少尹。
　　六祖慧能大士尊者　俗姓卢氏。名能。其先本籍范阳(今豕州也冀域)。父行[啗-口+王]高祖武德年谪官新州生能。遂为新兴人也。甫三岁而父丧母守节育之。及长家益贫。祖乃采薪鬻而供母。一日过市廛。闻客读经应无所住而生其心。问客曰。此法得于何人。客曰。此名金刚经。得于黄梅忍大师。祖遽告其母。即趋。五祖抵韶州。尼无尽藏者读涅槃经。尼问经字。祖曰。字则不识。义则请问。尼曰字尚不识。曷能会义。祖曰。诸佛妙理非关文字。尼惊异之。谓人曰。能是有道之人宜供养之。近处宝林古寺旧基。众请营茸而延居之。四众云集俄成宝坊。祖念大法。直造黄梅之东山。即高宗咸亨二年也。既得法已。机语列于五祖章下。丙子仪凤元年正月八日。回届南海法性寺。二僧论风动幡动。祖曰。不是风动不是幡动仁者心动。印宗法师闻之竦异。遂邀祖扣其所自。乃知其为卢居士也。正月十五日会诸名德为祖剃落。二月八日法性寺就智光律师受具戒。既得戒遂开东山法门。明年二月八日归宝林寺。韶州刺史韦据请于大梵寺转妙法轮。并受无相心地戒。门人纪录目为坛经。后返曹溪雨大法雨。中宗神龙元年四月。帝遣内侍薛简诏师不起。简以所资法要回奏。帝叹美诏赐磨衲袈裟钵绢。十二月十九日敕改韶州古宝林为中兴寺。丁未十一月十八日又敕韶州刺史重加崇饰。赐额为法泉寺。祖新州旧居为国恩寺。睿宗先天元年一日。忽谓众曰。吾忝于忍大师处受其法要并及衣钵。今为汝等信根纯熟。但说法要无有疑者。衣钵不须传也。听吾偈曰。心地含诸种。普雨悉皆生。顿悟华情已。菩提果自成次年七月一日吾返新州国恩寺。至是度人说法已。四十年八月三日。沐浴跏趺而化。寿七十六。十一月十三日归塔于曹溪。今南华寺是也。前刺史韦据碑之(正宗记)。肃宗上元元年。帝慕祖之道。遣使诏取其所传西竺衣钵。就内瞻礼。代宗嗣位。承泰元年五月五日。帝梦祖请衣钵还。帝即遣使驰送曹溪。宪宗元和十年。南海经略。马总以曹溪六祖未有谥请于朝。帝赐谥曰大鉴禅师。塔曰灵照。总又请柳子厚为师撰行业碑(传灯录。又子厚文集)。
　　帝问佛恩　开元二年。帝宣问左街僧录神光法师曰。佛于众生有何恩德。致舍君亲妻子而师事之。说若有理朕当建立。说若无理朕当削除。神光曰。佛于众生。恩过天地明逾日月。德重父母义越君臣。帝曰。天地日月具造化之功。父母君臣具生成之德。何以言佛并过此乎。光曰。天能盖不能载。地能载不能盖。日则照昼不照夜。月则照夜不照昼。父只能生不能养。母则能养不能生。君有道则臣忠。君无道则臣佞。以此而推德则不全。佛于众生恩则不尔。言盖则四生普覆。论载则六道俱承。论明则照耀十方。论朗则光辉三有。论慈则提拔苦海。论悲则度脱幽冥。论圣则众圣中王。论神则六通自在。所以存亡普救。贵贱皆携。唯愿陛下留心敬仰。帝悦曰。佛恩如此。非师莫宣。朕愿回心生生敬仰(唐旧史)　甲子十二年　开元十三年。
　　破灶堕　破灶堕禅师。不称名氏。得法于慧安国师。隐居嵩岳。山坞有庙。灵甚。殿中唯安一灶。远近祭祀不辍。师一日引侍僧入庙。以杖敲灶三下曰。咄此灶只是泥瓦合成。圣从何来。灵从何起。恁么烹宰物命。又打三下。灶乃倾堕。须臾一人青衣峨冠设拜师前。师曰。是甚么人。曰我本此庙灶神。久受业报。今日蒙师说无生法。得脱此处。生在天中。特来致谢。师曰。是汝本有之性非吾强言。神再拜而没。由是时人呼师曰破灶堕和尚(传灯录)。
　　律至日本　开元十四年。日本国沙门荣睿等至扬州。奉僧伽黎衣十领。其上缀以山川异物之状。盖其国主附之。以施中国沙门。时鉴真律师受其衣。叹外国人有佛种性。欲往化之。会睿等劝请。律师遂附舶而东至日本。彼王枉驾迎劳。馆于毗卢殿。未几请真授归戒。夫人群臣皆以次禀受。日本自是始有律宗焉(本传)。
　　一行禅师　高僧传曰。释一行。俗姓张。钜鹿人也(今顺德路冀州之域)。本名遂。则太宗朝郯国公公谨之支孙也。丱岁不群博于记诵。读书不再览。遇禅师普寂于嵩山。乃悟世幻。遂礼之为师出家剃染。隶中岳嵩阳寺。专勤精进。久之往荆州当阳山。依慧悟律师习毗尼。抑详究于阴阳谶纬之书。寻访算术。未至天台国清寺。得尽寺僧之所蕴。自此声名籍甚。睿宗景云二年三月。诏之赴阙。辞疾不行。玄宗开元三年八月。帝遣礼部郎中张洽赍诏诣当阳山。起之至京。帝谓曰。师有何能。对曰。略能记览。帝命中官取官籍示之。师周览方毕。覆其本记唱数幅。帝不觉降榻稽首曰。师实圣人也。叹嗟久之。留光泰殿。诏对无恒。占于灾福若指于掌。开元九年四月。朝廷以麟德历不验。诏师改撰新历。师推大衍数立术以应之。曰开元大衍历五十二卷。编入唐书历律志。邢和璞者道术人也。谓尹愔曰。一行和尚真圣人也。汉洛下闳造太初历云。八百岁后当差一日。则有圣人定之。今年观毕矣。属大衍历出正其差谬。则洛下闳之言可信。非圣人孰能预于斯矣。师学陀罗尼秘印于金刚智三藏。开元十一年十月。师制水运浑天黄道仪成。古未之有也。帝悦亲为制铭。诏安武成殿以示百官。
　　浑天黄道仪　其仪准圆天之像。具列宿赤道度数。注水激轮令其自转。一昼夜而天运周。外络二轮缀以日月令得运行。每天西行一周。日东行一度。月行十三度。以木匮为地平。以仪半在地下。晦明朔望有准。立木人二于地平。其一前置鼓。候至一刻则自击之。其一前置钟。候至一辰则自撞之(见唐旧史)。帝于大明宫从容问师社稷运祚。师曰。銮舆有万里之行。社稷毕终得吉。安禄山反。帝幸蜀至万里桥成都而还。僖宗崩。皇弟吉王长而贤。群臣属望。中尉杨复恭请立其弟寿王杰。梁移其祚。师言验也。开元十五年十一月八日。师更衣端坐而逝。春秋四十五。帝哭之哀甚辍朝三日。停龛三七日。颜容怡然。敕葬铜人原。出内库钱五十万建塔。谥大慧禅师。帝亲制文立碑。书之于石。敕东宫已下京官九品以上并送至铜人原。设斋蓝田。开元十六年三月。驾幸温汤。道由师之塔所。驻跸令品官告以出豫之意。赐帛五十匹令莳塔前松柏。师嗣嵩山普寂禅师。寂嗣北宗神秀。秀五祖旁出之嗣也。宋赞宁僧统撰师传曰。师随驾幸新丰。驾前辞帝东来嵩山。谒礼本师寂禅师。入灭于罔极寺(唐旧史并僧传)。
　　春游　开元十八年二月。始令百官于春月旬休选胜行乐。自宰相至员外郎凡十二筵。各赐钱五十缗。帝御花萼楼。邀其归请留饮。迭使起舞尽欢而去。是时天下奏死罪止二十四人(唐书)。
　　经卷　沙门智升撰开元释教录二十卷。诠次佛经律论凡五千四十八卷。升又撰续内典录一卷续译经图记一卷续佛道论衡一卷。帝御花萼楼。召释道二教论义。法师道氤与道士尹谦对辩。谦义负。有旨编所论入藏。题曰开元佛道论衡(唐旧史)。法师道氤。俗姓长孙。长安高陵人也。父容殿中侍御史。母马氏。开元十八年于华萼楼对御定二教优劣。氤雄论奋发河倾海注。道士尹谦对答失次。理窟辞殚论宗乖舛。帝再三叹羡赐绢五百匹充法施。另集对御论衡一本。盛传于代。开元二十八年有疾上遗表入寂。帝览表恻怛。遣中使内给事贾文瑰。将绢五十匹就院吊赠。俗寿七十三。僧腊五十三。以其年八月十三日葬终南山阴逍遥园侧(唐旧史并本传)。
　　注经　开元十九年。御注金刚经颁行天下(大藏流行众经目录)。
　　太公庙　三月始令两京诸州各置太公庙(吕望也)。以张良配飨。选古名将以备十哲。每岁二月八月上戊日致祭如孔子礼。肃宗上元元年追谥望为武成王(唐书)。
　　秘密教　西天此土传流凡七世。初金刚萨埵于毗卢遮那前亲受瑜珈五部苏悉轨范。萨埵传龙猛大士。龙猛传龙智阇黎。住世皆数百年。龙智传金刚智跋日罗菩提也。金刚智始来东土。传之不空三藏。不空玄宗开元间复往天竺入师子国。从普贤阿阇黎受十八会金刚灌顶及大悲胎藏建坛之法。天宝五载还至京师。以所得法授慧朗法师。由朗而下南方厥嗣寖微降及末代。特所谓瑜珈佛事者存焉。
　　金刚智　籍洛阳广福寺。梵名跋日罗菩提。此云金刚智。天竺南印度摩赖耶国人也。父婆罗门善五明为建支王师。智生数岁。日诵万言。年十五开悟佛理。遂出家随师中印度那兰陀寺学阿毗达磨等。洎登坛法律听十八部律。又诣西印度学小乘诸论。十余年全通经律论三藏。闻支那(此东土时事也)佛法崇盛。乃泛舶而来。开元七年达于广府。次年至京。敕迎舍大慈恩寺广弘秘密。建曼荼罗法。寻徙荐福寺。大智(道也)氤大慧(一行也)二禅师。不空三藏皆师事之。智所译经一行多预焉。一行尝禀其坛法仪制。开元二十年八月十五日于洛阳广福寺命门人曰。白月圆时吾当去矣。遂礼毗卢遮那佛旋绕七匝。退归本院焚香发愿。顶戴梵夹并新译教法付嘱讫。寂然而化。寿七十一。腊五十一。十一月七日葬龙门南伊川之右。弟子不空奏。奉敕谥灌顶国师。敕中书侍郎杜鸿渐撰纪德碑(唐旧史并赞宁僧统僧传)。
　　不空三藏　籍京兆大兴善寺。梵名阿目佉跋折罗。华言不空金刚。北天竺婆罗门族。幼孤随叔父观光东国。年十五师事金刚智。蒙授教法。洎登具戒仪范。善解一切有部。金刚智入寂已。开元二十五年十二月。携弟子三七人。附昆仑舶返五天印度。历彼诸国。广求密藏及诸经论五百余部。天宝五载还京。奉敕权止鸿胪。六载诏入内立坛为帝灌顶。赐号智藏国师。移居净影寺。夏祈雨有应。帝自持宝箱赐紫袈裟。洛阳北邙山有巨蟒。毒气远喷。闻者立死。帝召师咒而毙之。天宝十二载。西番大石康居三国兵围凉州。帝请空祈阴兵救之。空结坛诵仁王密语。帝亲秉炉。有神介胄而至。帝视之问曰。此何神也。空曰北方毗沙门天王长子也。空诵密语遣之。四月二十日西凉奏报。二月十一日城东北三十许里。云雾间神兵长伟。城北门楼有光明天王。怒视番帅。鼓角凌云而至。西番畏惧卷甲遁去。帝览奏。因敕诸道城楼置天王像此其始也。肃宗乾元中诏空入内建道场护魔法。为帝受转轮王位七宝灌顶。上元末空表请入山。李辅国宣敕令于终南山智炬寺修功德。代宗立思渥弥厚。永泰元年诏译密严仁王二经。帝为制序。十一月一日制授特进试鸿胪卿。大历三年诏空大兴善寺建坛。为近侍大臣及诸镇将帅悉授灌顶。帝亲署加号太广智三藏。大历六年空进所译经凡一百二十卷七十七部。九年示寂。上表辞帝。敕使劳问赐医药。加开府仪同三司封萧国公食邑三千户。固让不已。且曰。白月圆满吾当逝矣。奈何临终更窃名位。乃以五股金刚铃杵先师之所传者以银盘置菩提子水精数珠留别。附中使李宪诚进。六月十五日香水澡浴。东首倚卧北面瞻望阙庭。以大印身定中而寂。享年七十。僧腊五十。弟子慧朗次绍灌顶之位。余知法者数人。帝辍朝三日。赐绢布杂物钱四十万。造塔钱二百余万。敕功德使李元琮知护丧事。七月六日茶毗。诏朝品刘仙鹤就寺置祭赠司空。谥太辩正广智三藏。收舍利数百粒。以八十粒进内。其顶骨不坏。中有舍利一颗半隐半现。敕于本寺别院起塔。御史大夫严郢为碑。徐浩书树于本院(唐书旧史续高僧传)。
　　宋(赞宁僧统)系传曰。传教相轮者。东夏以金刚智为始祖。不空金刚为二祖。慧朗为三祖。自后岐分派别。咸曰。传瑜珈大教多则多矣。而少验者何。亦犹羽嘉生应龙应龙生凤凰凤凰已降生庶鸟。矣欲无变革其可得乎。
　　癸酉开元二十一年分天下为京畿都畿关内河南河东河北陇右山南东道山南西道剑南淮南江南东道江南西道黔(音琴)中岭南凡十五道。各置采访使。方士张果老自言。已数百岁。帝召之至阙。恳辞归山。制赐银青光禄大夫号通玄先生入常山不知所终。
　　华严合论　开元二十二年。太原李长者。名通玄。日食一柏叶枣小饼。因呼枣柏大士。初开元七年。太原孟县高仙奴馆之斋中造论。逾三年迁马氏古佛堂侧。阅十年负经书而去之。山行二十里偶一虎。长者抚之曰。吾著华严论。能为择栖止处否。即以经囊负其背。行至神福山原下土龛前驻止。长者乃于龛著论。每夕口出白光以代灯烛。日有二女子汲水炷香。每食时具馔。斋毕撤而去。如是五载。长者著论毕。遂灭迹不见也。论成四十卷。开元二十八年三月长者卒。寿九十五岁。又著决疑论．会释．十门玄义．缘生解．迷十明等论．十玄六相．百门义海．偈赞语等。并传于世。
　　药王　姓韦氏。名古。字老师。疏勒国人。开元二十五年至京。纱巾毳袍杖藜而行。腰悬数百葫芦。普施药饵。以一黑犬自随。凡有患者。古视之即愈。帝敬礼为药王菩萨。皇后图其形而供养之(出本草序及神仙传)。
　　开元二十六年。诏天下州郡各建一大寺。以纪年为号。额曰开元寺。六月立皇太子玙改名亨(唐书)。
　　文宣王　二十七年八月。追谥孔子为文宣王。先是祀先圣先师。周公南向。孔子。东向。制自今孔子南向被王者服。追赠弟子皆为公侯伯(唐书)。
　　青原　吉州青原山静居寺行思禅师。本州安城刘氏子。幼岁出家得法于六祖。归住青原。至是开元二十八年十二月十三日升堂告众跏趺而逝。僖宗谥弘济禅师。塔曰归真。嗣六祖尊者。
　　普寂禅师　京都唐兴寺普寂禅师。旧唐史云。寂生河东马氏。少时遍参高僧学经律。师事神秀凡六年。秀奇之尽以道授之。秀入京因荐之于则天得度为僧。秀殁天下好释氏者咸师事之。中宗闻其高行。特下制令代神秀统其法众。玄宗开元十三年有旨移居都城。时王公士庶争来礼谒。寂严重少言。难见其和悦之容。远近尤以此重之。至是开元二十八年入寂。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送。市易几废。师嗣秀。秀嗣五祖。嗣子惟政一行。
　　南岳　禅师。讳怀让。金州杜氏子。年十五辞亲往荆州玉泉寺。依弘景律师出家。受具戒习毗尼。诣曹溪参六祖。逾八年乃领法要。祖谓师曰。西天二十七祖般若多罗谶汝足下出一马驹踏杀天下人。师侍祖一十五年。睿宗先天元年往衡岳居般若寺。至是开元中接马祖道一。付偈曰。心地含诸种。遇泽悉皆萌。三昧华无相。何坏复何成。天宝三载八月十一日圆寂于衡岳。寿六十八。敕谥大慧禅师。塔曰最胜轮之塔。师嗣六祖　天宝三年改年曰载。至肃宗乾元元年复称年。
　　祠部牒　天宝五载五月制天下度僧尼。并令祠部给牒。今谓之祠部者始起于此。
　　戊子天宝七载。大将军高力士于西京建宝寿寺成铸洪钟。办斋以庆之。举朝毕集。约以击钟一杵。施钱百缗。有乐施者至二十杵(唐旧史)。
　　庚寅天宝九载五月。赐安禄山爵东平郡王。唐将帅封王自禄山始。安禄山者本营州柳城胡。初名阿荦山。突厥所谓斗战神者是也。本姓康。母阿史德。为觋居突厥中。祷子于干荦山。及禄山生有光照穹庐。野兽皆鸣。望气者言其祥。父死。母携之再适突厥安延偃。会其部落破散。与延偃兄子思顺俱逃来唐。故冒姓安氏名禄山也。又有史宰(苏骨反)于者。以禄山同里闬骁勇闻。累遇将军赐名思明。自后俱反。
　　壬辰天宝十一载三月改吏部为文部邢部为宪部(唐书)。
　　乙未天宝十四载十一月安禄山反。肃宗乾元二年安灭。代宗广德元年史灭。

　　肃宗

　　讳亨。玄宗第三子。开元二十六年立为皇太子。丙申年六月安禄山攻陷潼关。玄宗幸蜀。太子即位于灵武。改元至德乃七月也。尊玄宗曰太上皇。改扶风为凤翔府。在位七年。寿五十二岁　至德(二)乾元(二)上元(二)宝应(一)。
　　丙申七月改至德元年。安禄山自称大燕皇帝。建元圣武。兵入长安。次年安禄山为其阉竖李猪儿执刃斫其腹死。其子安庆绪立。丁酉至德二载九月克复西京。十月克复东京。丁卯帝入西京。十二月上皇还至咸阳居兴庆宫。肃宗立子广平王俶为楚王。加封功臣。加郭子仪司徒。李光弼司空。以蜀郡为南京。凤翔为西京。西京为中京(唐书)。
　　戊戌乾元元年。大赦改元。复以载为年。帝于禁中立内道场。讲诵赞呗。寻敕五岳各建寺。选高行沙门主之。听白衣能诵经五百纸者度为僧。或纳钱百缗请牒剃度。亦赐明经出身。及两京既平。又于关辅诸州纳钱度僧道万余人。因而始有进纳之名。立楚王为太子。
　　放生池　乾元二年三月。诏天下诸州各置放生池。十月敕升州刺史颜真卿。撰有唐天下放生池碑铭。其序云。我皇举天下以为池。罄域中而蒙福。乘陀罗尼加持之力。竭烦恼海生死之津。揆之前古曾何仿佛。八月命司徒郭子仪讨安庆绪。以宦官开府仪同三司鱼朝恩为观军容宣慰处置使。观军容之名自此始史思明杀安庆绪。自立为大燕皇帝　庚子上元元年。
　　荷泽　神会禅师。襄阳高氏子。年十四为沙弥。谒六祖即得法。寻往西京受戒。中宗景龙二年归曹溪。祖灭后二十年间。曹溪顿宗沉废于荆吴。嵩狱渐门盛行于秦洛。师于天宝四载入京著显宗记。以订两宗南能顿宗北秀渐宗也。至是上元元年师辞众奄然而化。葬于龙门。敕建塔院。赐号真宗般若。师嗣六祖(传灯)　荷泽山东昌路曹州也。荷(音哥)兖州之域。
　　辛丑上元二年八月。制去年号但称元年。去尊号但称皇帝以建子月为岁首月。皆以所建之辰为数。明年复如初。史思明爱少子朝清立为太子。欲杀其长子朝义。朝义部将骆悦。囚史思明杀之。朝义朝义即帝位。
　　南阳国师　名慧忠。生浙东越州诸暨冉氏。受六祖心印。居南阳白崖山党子谷。四十余年不下山。肃宗闻其道行。上元二年敕中使孙朝进诏征赴京。待以师礼。居于福寺西禅院。帝问师在曹溪得何法。师曰。陛下还见空中一片云么。帝曰见。师曰。钉钉著悬挂著。帝又问如何是十身调御师。乃起立曰。会么。帝曰不会。师曰。与老僧过净瓶来。帝又曰如何是无诤三昧。师曰。檀越踏毗卢顶上行。帝曰此意如何。师曰。莫认自己清净法身。帝又问。师乃不之视。帝曰朕是大唐天子。师何以殊不顾视。师曰。还见虚空么。帝曰见。师曰。他还贬目视陛下否。帝领解。至代宗大历十年。师以化缘将毕乃辞帝。代宗曰。师灭度后弟子将何所记。师曰。告檀越造取一所无缝塔。帝曰就师请取塔样。师良久曰会么。帝曰不会。师曰。贫道去后有侍者应真。却知此事乞诏问之。十二月十九日右胁而逝。塔于党子谷。谥大证禅师。代宗诏应真问前语。真良久曰。圣上会么。帝曰不会。真述偈曰。湘之南潭之北。中有黄金充一国。无影树下合同船。琉璃殿上无知识。应真住江西吉州耽源山。嗣南阳国师(传灯录)。
　　壬寅宝应元年建巳月。楚州刺史崔侁表称。有尼真如恍惚登天见上帝。赐以宝玉十三枚。云中国有灾以此镇之。群臣表贺。因曰宝应。甲寅上皇崩。帝以寝疾发哀于内殿哀慕疾转剧。乃命太子监国。甲子制改元。复以建寅为正月。月数皆如其旧。丁卯帝崩。戊辰发大行皇帝丧。己巳太子即帝位。楚州今淮安路。

　　代宗

　　讳豫。初名俶。肃宗长子。封广平王。为元帅。与郭子仪等克复二京。乾元元年立为皇太子。至是即位。在位十七年。寿五十三岁　广德(二)永泰(一)大历(十四)。
　　癸卯广德元年　史朝义战败走范阳。穷蹙缢死林中。冬十月吐蕃陷京师。帝出陕。郭子仪克复之。帝还宫。十二月诏修五台文殊菩萨殿。铸铜为瓦。涂以黄金。
　　甲辰二年。诏内道场选三百僧。百人为番诵仁王般若经。出入乘马。五月行道。
　　乙巳永泰元年。诏天下官司。毋得撞辱僧尼(旧史)。
　　盂兰盆　丙午大历元年七月壬午。帝作盂兰盆会于禁中。设高祖太宗已下七圣位。建巨幡。各以帝号标其上。自太庙迎入内道场。是日立仗百僚于光顺门迎拜导从。自是岁以为常。癸未太庙二室生灵芝。帝赋诗美之。百僚皆和(见唐旧史)。经云。佛大弟子目犍连尊者神通第一。适母氏命终堕饿鬼中。目连往见之。白佛救度之。佛命以七月十五僧自恣日备设斋供。供佛斋僧念读诸经。母乃脱离饿鬼。丁未大历一年七月。观军容鱼朝恩。奏以先所赐庄为章敬寺。以资太后冥福。
　　精进　法华辅行云。于法无染曰精。念念趣求曰进。相国杜鸿渐出抚巴蜀。是年至益州(西川成都府也)。遣使诣白崖山。请无住禅师入城。问法要曰。弟子闻金和尚说无忆无念莫妄三句法门。未审是一是三。师曰。无忆名戒。无念名定。莫妄名慧。然一心不生则具戒定慧。非一非三也。公曰。后句妄字莫是从心之忘乎。师曰从女者是也。公曰。有据乎。师曰。法句经云。若起精进心。是妄非精进。若能心不妄。精进无有涯。公荡释疑情。时有鸦鸣。公问师闻否。师曰。闻与不闻非关闻性。有声之时是声尘自生。无声之时是声尘自灭。而此闻性不随声生。不随声灭。悟此闻性则免声尘流转。乃至色香味触亦复如是。公喜跃称敬。详见传灯录。师嗣益州无相禅师。无相嗣资州寂。寂嗣资州侁。侁嗣五祖大满禅师。为旁出派也。
　　甲寅大历九年。道士史华者以术得幸。因请立刃梯与沙门粗法。有旨两街选僧应之。沙门崇慧常诵首楞严咒。表请挫之。帝帅百僚临观。史华履刃而上。招崇慧登之。慧乃蹑之而升。往复无伤。慧乃命薪烈火聚于庭。慧入以呼华。华惭汗不敢正视。帝大悦而罢。赐崇慧号护国三藏。后不知其所终(出宣律师佛道论传)。
　　三生石　沙门圆泽寓洛阳慧林寺。与隐士李源厚善。慧林即源旧第也。父憕守东都。为安禄山所害。源以故不仕。常居寺中。一日偶相率游峨眉山。源欲自荆州溯峡以往。泽欲由长安斜谷。源以为久绝人事。不欲复入京师。泽不能强。遂自荆州舟次南浦。见妇人锦裆负罂而汲者。泽望而泣曰。所不欲由此者为是也。源惊问故。泽曰。妇子孕三稔矣。迟吾为之子。不逢则已。今既见之无可逃者。公当以符咒助我令速生。三百浴儿。愿公临顾。以一笑为信。后十三年于杭州天竺寺外当与公相见。源悲哀具浴。至暮而泽亡。妇乳三日。源往视之。儿见源果轩渠而笑。即具以语其家。葬事讫。源返寺中。后如期自洛之吴。赴其约也。果于杭州西山下天竺寺前葛洪井畔闻有牧童。扣牛角而歌曰。三生石上旧精魂。赏月吟风莫要论。惭愧情人远相访。此身虽异性常存。源曰。泽公健否。答曰。李君真信士。然世缘未尽。且勿相近。惟勤修不惰。乃复相见又歌曰。身前身后事茫茫。欲话因缘恐断肠。吴越江山寻已遍。却回烟桌上瞿塘。遂隐不见。源复归慧林。至穆宗长庆初。年八十矣。御史中丞李德裕表荐之。穆宗下诏以源守谏议大夫。源不赴(唐书旧史)。
　　戊午大历十三年。诏两京律师详定新旧律条。开列持犯。颁行天下。时禅化大行。江西主大寂马祖也。湖南主石头憧憧凑二大士之门。
　　己未大历十四年五月帝崩。太子即位。诏尊郭子仪为尚父。加太尉兼中书令。

　　德宗

　　讳适。代宗长子。初封奉节郡王。为天下兵马大元帅。广德二年立为皇太子。在帝位二十六年。寿六十四岁(本纪)　建中(四)兴元(一)贞元(二十一)。
　　庚申建中元年　辛酉建中二年。汾阳忠武王郭子仪薨。寿八十五岁。
　　癸亥建中四年十月李希烈围襄城。帝发泾原等道兵救之。泾原节度使姚令言至京师。其部兵求赏不遂。鼓噪劫令言。反奉朱泚为主。帝乃出幸奉天。守备单弱。泚遣泾原兵马使韩旻。将锐兵袭奉天。大司农假秀实谓岐灵岳曰。事急矣。使灵岳诈为姚令言符令旻且还。当与大军俱发。窃令言印未至秀实乃倒。用司农印。印符追及韩旻。旻得符而还。朱泚自称大秦皇帝。建元曰应天。
　　甲子兴元元年。朱泚更国号曰汉。改元天皇。李希烈即皇帝位于许州。国号大楚。建元武成。置百官。帝自奉天急幸梁州至城。固神策河北行营节度使李晟改复京城。六月朱泚将奔吐蕃。为其将梁庭芬等斩之。传首行在。诏改梁州为兴元府。帝至长安。进李晟爵西平王。
　　乙丑贞元元年丙寅二年。五月诏律师道澄入宫。为妃嫔内侍授归戒。赐号大圆律师。制诸寺宣讲。复作盂兰盆会。依代宗时。
　　贞元三年分浙江东西道为三浙。浙西治润州(今镇江路)。浙东治越州。宣歙池治宣州。各置观察使以领之(唐书)。
　　贞元四年诏迎岐州无忧王寺佛指骨。入禁中供养。
　　马祖　江西禅师(法名道一)汉州什邡县人。姓马氏。故称马祖。出家本邑罗汉寺。依资州唐和尚落发。渝州圆律师授具足戒。玄宗开元间习定南岳山中。遇让和尚度之。即得心印。始自建阳佛迹岭迁临川(今江西抚州路)次至南康龚公山。代宗大历四年。隶名钟陵开元寺。时连帅路嗣恭聆风景慕。亲授宗旨。由是四方学者云集座下。洪州廉使问师曰。吃酒肉即是。不吃即是。师曰。若吃是中丞禄。不吃是中丞福。丞有省。师入室弟子一百三十九人。各为一方宗主。转化无穷。师至是贞元四年正月中登建昌石门山。于林中经行。见洞壑平坦。谓侍者曰。吾之朽质。当于来月归兹土矣。言讫而回。既而示疾。院主闻和尚。近日尊候如何。师曰。日面佛月面佛。二月一日沐浴。跏趺而逝。宪宗元和八年赐谥大寂禅师。塔曰大庄严之塔(见景德传灯录)。
　　石头　庚午贞元六年。南岳石头和尚入寂。讳希迁。瑞州高要陈氏。励志劲敏。既冠直造曹溪。得法未具戒。属祖圆寂。禀遗命谒青原山思禅师。玄宗天宝初荐之衡山南寺。寺东有石。状如台。乃结庵其上。时号之曰石头和尚。著草庵歌参同契。盛行于世。至是圆寂。塔于东岭。帝赐谥无际大师。塔曰见相。师嗣青原思。思嗣六祖(传灯录)。
　　国一　壬申贞元八年十二月国一禅师入寂。师讳道钦。苏州昆山朱氏子。初业儒。年二十八遇润州鹤林素禅师。勉之剃落。乃戒之曰。汝乘流而行。逢径即止。师遂南迈。玄宗天宝三载抵临安东北一山。樵者曰。此径山也。乃驻锡焉。山有龙渊。龙王首化身为人。献其地于师。乃成伽蓝(在今淅西道杭州路余杭县径山禅寺是也。禅宗十方第一刹)。僧问。如何是道。师曰。山上有鲤鱼。井底有蓬尘。崔赵公问。弟子今欲出家得否。师曰。出家乃大丈夫事。非将相之所能为。公有省。代宗大历三年诏至阙下。帝亲瞻礼。帝谓忠国师曰。朕欲赐钦师一名。国师欣然奉诏。乃赐号国一禅师。后辞归径山。至是十二月示疾。说法而逝。帝赐谥大觉禅师。师嗣鹤林素。素嗣建康牛头山威禅师。威嗣牛头持。持嗣牛头方。方嗣牛头岩。岩嗣牛头融。融嗣四祖。乃四祖旁出之派也(传灯)。
　　癸酉贞元九年正月。监铁使张滂请税茶。九州县产茶。及茶山皆估。其直什税一。茶税初于此　寿州毛罕妻。兴元元年产一子。名毛债。猪头象耳骡足鱼腮人身。既长每以铁杖自鞭其身。持篠帚金田扫地。谓人曰。夙因盗常住钱金故扫地以偿也。后越州云门有赞之者曰。常住分文不可偷。日生万倍恐难酬。猪头骡脚分明见。佛地今生扫未休。至是庚酉年毛债死(佛祖通载并感业传)。
　　释皎然　名昼一。作字。湖州人。有逸才。为颜鲁公真卿于頔吴季德诸公所敬。陆羽至则清谈终日。士大夫服其标致。然耻以文章名世。尝叹曰。使有宣尼之博识胥臣之多闻。终日目前矜道侈义。适足以扰其性。岂若松岩云月。禅坐相偶。无言而道合。至静而性同。吾将入杼山矣。于是裹所著诗文火之。后中丞李洪刺湖州。枉驾杼山。请及诗文。昼曰。贫道役笔砚二十余年。一无所得。冥搜物累。徒起我人。今弃之久矣。洪搜之民间仅得十卷。昼卒。相国于頔序之进于朝。德宗诏藏秘阁。后人为之称曰。[濡-而+言]之昼能清秀(高僧传)。
　　宦官得专军政者。始自窦文场。初文场恶左神策大将军柏良器。贞元八年十二月。左迁良器为右领军。因而宦官得志。至是贞元十一年五月。河东节度使李自良薨。监军王定远奏。以行军司马李说为留后。说深德定远请铸监军印。监军有印自定远始。
　　律师灵澈　字源澄。居越州云门寺。一时公卿负才望。若刘长卿严维皇甫曾皆投刺结友。澈诗与皎然僧标齐名。澈著律宗行源二十一卷。蚤游京师。声誉显著。终老于越焉。相国权德舆作序饯之。有观其容鉴其词知其心不待境静而静之之语。宪宗元和十一年入灭。有文集二十卷。尚书刘禹锡为序。后人称之曰。越之澈洞冰雪(本传)。
　　丙子贞元十二年四月。帝生日故事命沙门道士讲论于麟德殿。至是始命以儒二参之。帝悦赐法师瑞甫紫方袍。命入官辅导皇太子。
　　僧标　沙门名僧标。幼而神宇清茂。首中肃宗乾元元年。试通经之选为僧。后习毗尼有高行。至是贞元十四年结庵杭州之西岭上。大雅与之游。如李吉甫韦皋孟简。皆与结尘外交。吴人语曰。杭之标摩云霄。越之澈洞冰雪。[濡-而+言]之昼能清秀。竟陵陆羽见标曰。日月云霞吾知为天标。山川草木吾知为地标。推能归美吾知为德标。闲居趣寂得非名实在公乎。杭人尊之而不名。但呼曰西岭和尚(高僧传)。
　　塔记　己卯贞元十五年四月。庾承宣作福州无垢净光塔铭。略曰。观察使柳公监军使鱼公相与言曰。报君莫大于崇福。崇福莫大于树善。树善莫大于佛教。教之本其在浮图欤。夫塔者上参诸天。下镇三界。影之所荫。如日月之照破昏为明。铃之所响。如金石之奏闻声生善。如是诸福尽归人王。谋之既臧。相顾踊跃。食王禄者乐于檀施。荷帝力者悦而献工。役无告劳。功用斯毕。皇帝嘉焉。御札题额。锡名贞元无垢净光之塔(唐书旧史)。
　　宝林传　贞元十七年。建康沙门慧炬。天竺三藏胜持。编次诸祖傅法记谶及宗师机缘。为宝林传。
　　癸未贞元十九年。东都圣善寺大师凝公示寂。翰林白乐天作八渐偈吊之。其序曰。居易尝求心要于师。师赐教焉。曰观觉定慧明通济舍。由是入于耳贯于心有得也。师今云亡。以八字作偈哀悼之(八偈留传灯录)。
　　甲申贞元二十年九月。太子诵得风疾不能言。
　　贞元二十一年正月辛未朔。诸王亲戚入贺。太子独以疾不能来。帝涕泣悲叹由是得疾日益甚。凡二十余日中外不通。莫知两宫安否。
　　癸未帝崩。甲午宣遗诏。太子即帝位于太极殿。

　　顺宗

　　诵。德宗长子。失音不能决事。居深宫施帘帷。独宦官李忠言昭容牛氏侍左右。百官奏事。自帏中可其奏。在位一年。寿四十六。
　　乙酉永贞元年八月庚子。制令太子即皇帝位。朕称太上皇。徙居兴庆宫。乙巳宪宗即位于宣政殿　永贞(一)。
　　九月。太尉中书令韦皋薨。皋治蜀二十一年。封南康忠武王。四川奉祀之以为土神。礼重释氏法。嘉州镌山为石佛像成。皋为记有曰。头围千尺。目广二丈。其余相好一一称是。又尝训一鹦鹉念佛。鹉毙。皋曰是念佛者。官以桑门礼阇维之。果得舍利二颗。皋为记。略曰。元精以五气授万类。虽鳞介毛羽必有感清英纯粹者矣。聿彼禽类习乎能言。了空相于不念。留真骨于已毙。殆其元圣示现感于人心。

　　宪宗

　　纯。顺宗长子。初封广陵王。永贞元年三月立为皇太子。八月受诏即位。在位十五年。寿四十五　元和(十五)。
　　丙戌元和元年春正月上皇崩。十月诏天下有道行僧。赴上都阐扬法化。
　　丁亥元和二年。诏信州(江东道)鹅湖山大义禅师。入麟德殿设斋。召诸大德论道。帝临听论义。有法师问。何谓四谛。师曰。圣上一帝三谛何在。又问欲界无禅。禅居色界。此土凭何而立。师曰。法师只知欲界无禅。不知禅界无欲。曰如何是禅义。以指点空。法师无对。帝曰。法师讲无穷经论。只这一点尚不奈何。义却问众。师曰。毕竟以何为道。有对知者是道。师曰。不可以智知。不可以识识。安得知者是道。有对无分别是道。师曰。善能分别诸法相。于第一义而不动。安得无分别是道。有对四禅八定是道。师曰。佛身无为不堕诸数。安得四禅八定是道。复有数人致对。义皆乘机为晓之。帝问曰。何者是佛性义。曰不离陛下所问。帝默契。由是益重禅宗。师衢州须江徐氏。嗣马祖。元和十三年正月入寂。敕谥慧觉禅师(旧唐书传灯录)径山旧祖图曰。大义滏禅师。姓吴氏。
　　僧录　元和二年二月。制法师端甫掌内殿法事仪。注录左右街僧事。僧录自甫而始(唐书旧史)。荆南城东天皇寺道悟禅师。唐协律郎符载撰碑曰。道悟。姓张氏。婺州东阳人。年十四出家。依明州大德祝发。二十五受戒于杭州竹林寺。初参国一于径山。留五年。代宗大历十一年隐于四明大梅山。德宗建中初谒江西马祖。二年参石头乃大悟。遂隐当阳紫陵山。后于荆南城东天皇废寺。僧灵鉴者请居。至是元和二年四月十三日。以背痛入灭。寿六十坐。三十五夏。法嗣三人。曰慧真。曰文贲。曰幽闲。今荆南城东有天皇巷存焉(五灯)。
　　戊子元和三年。诏怀晖禅师居京兆章敬寺。每召对麟德殿论道。是年入寂。敕谥大觉禅师。师泉州谢氏子。嗣马祖(传灯录)。
　　荆南城西天王寺　道悟禅师。唐正议大夫户部侍郎平章事荆南节度使丘玄素撰师碑曰。道悟渚宫人。姓崔氏。子玉之后胤也。年十五依长沙寺昙翥律师出家。二十三诣嵩山受戒。三十参石头。赖沐指示曾未投机。次谒忠国师。年三十四与国师侍者应真南还。谒马祖。祖曰。识取自心本来是佛。不属渐次不假修持。体自如如万德圆满。师于言下大悟。祖嘱之曰。汝往住持莫离旧处。师蒙旨已便返荆门。去郭不远结草为庐。后节使顾问左右申其端绪。节使亲往访问。见其路隘车马难通。极目荒榛曾未修整。因之怒其令人持师抛于流水。旌旆旋归。居第火发莫可近向。闻空中声曰。我是天王神。我是天王神。节使谢过拜礼。烟焰顿息。亟趍江际。见师水涯重伸忏悔。迎请在衙供养。于府西造寺。额曰天王。师居常称云。快活快活临将入寂。乃称苦苦阎罗王来取伊也。院主云。和尚被节使抛向水中。神色不动如今何得恁么地。师举枕子云。汝道当时是如今是。院主无对。师掷下枕子而逝。当此元和五年十月十三日也。寿八十二。坐六十三夏。嗣法一人。曰崇信(见五灯会元录)。
　　庚寅元和五年三月。敕谏议孟简补阙萧俯。于醴泉寺监护译经润文(唐书旧史)。
　　庞居士　襄州居士庞蕴者。衡州衡阳县人也。字道玄。世本业儒。少悟尘劳。志求真谛。德宗贞元初谒石头迁禅师。乃问不与万法为侣者是甚么人。头以手掩其口。豁然有省。后与丹霞天然禅师为友。一日石头问曰。日用事作么生。士曰。若问日用事即无开口处。乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。头然之。既而头曰。子以缁邪素邪。士曰愿从所慕。遂不剃染。后参马祖问曰。不与万法为侣者是甚么人。祖曰。待汝一口吸尽西江水即向汝道。士于言下顿悟玄旨。遂厕祖之门徒焉。乃留驻参承二载。有偈曰。有男不婚。有女不嫁。大家团栾。头共说无生话。机辩捷出。诸方向之。至是元和六年北游襄汉随处而居。有女名灵照。卖竹漉篱以供朝夕。士坐次问灵照。古人道明明。百草头明明。祖师意如何会。女曰。老老大大作这个语话。士曰。尔作么生。女曰。明明百草头。明明祖师意。士乃笑。士因下桥被搂。女见亦去士边倒。士曰。尔作甚么。女曰。见爷倒地。灵照相扶。士将入灭。谓灵照曰。视日早晚及午以报。照遽报日已中矣而有蚀也。士出户观。灵照即登父座合掌坐亡。士笑曰。我女锋捷矣。于是更延七日。州牧于公頔闻之来问。士谓之曰。但愿空诸所有。慎勿实诸所无。好住世间皆如影响。言讫枕公膝而化。遗命焚弃于江湖中。庞婆走田中。谓其子庞大曰。汝父死矣。庞大笑曰。嗄倚锄亦脱去。婆曰。汝更愚痴。既为焚烧毕。婆乃遍别乡闾。归隐之自后。莫知其所自。有诗偈三百余篇传于世。缁白伤悼。谓禅门庞居士。即毗耶净名也(传灯庞传)。
　　壬辰元和七年夏六月。大水为阴盈之象。帝出宫女三百车(唐书)。
　　办食飞走　元和八年。法师智辩悟解绝伦。然寡徒侣。偶有耆宿阅辩著述乃曰。汝识至高颇符佛意。今寡徒众盖缺人缘耳。佛犹不能度无缘。况初心者乎。可办食布施飞走。却后二十年当自有众。辩如其教炊米散郊外。感鸟大集搏饭。辩祝曰。食吾饭者愿为法侣。后二十年辩往邺城开讲。座下有众千余人。皆年少比丘(本传并感应录)。
　　北山录　北山法师神清著。盛行于世。至是元和九年清入寂。
　　百丈山　江西隆兴路(古洪州也)禅师名怀海。福州长乐王氏子丱岁离尘。三学该练。属马祖阐化江西。乃倾心依附。与西堂智藏南泉普愿同号入室。时三大士化门为角立焉。师上堂曰。灵光独耀迥脱根尘。体露真常不拘文字。心性无染本自圆成。但离妄缘即如如佛。师创立丛林仪轨。名曰清规。至是元和九年正月十三日归寂。寿九十五岁。敕谥大智禅师。塔曰大宝胜轮。师嗣马祖(传灯)。
　　清规　百丈山大智海禅师创立也。犹佛之律条。动静云为折旋俯仰莫可犯也。丛林尊行之。又有日用小清规。永明寿禅师所作也。
　　元和九年正月。柳子厚作南岳大明律师碑。其略曰。儒以礼立仁义。无之则坏。佛以律持定慧。去之则丧。是以离礼于仁义者不可与言儒。异律于定慧者不可与言佛。达是道者惟大明师。凡浮图之道衰。其徒必小律而去经。大明恐焉。于是究戒律而大法以立。通经教而奥义以修。凡衣服器用动有师法。言语行止皆为物轨。全文载柳集。
　　鸟窠禅师　讳道林。杭州富阳潘氏子。母朱氏诞时异香光明满室。因名曰香光。九岁出家。二十一于荆州果愿寺受戒。后诣长安西明寺复礼法师。学华严经起信论。礼示以真妄颂。俾修禅那。师问曰。初云何观。云何用心。礼久而无言。师三礼而退。属代宗诏径山道钦禅师至阙。师就得以谒之。契悟心要。及南归钱塘孤山永福寺。有辟支佛塔。时道俗共为法会。师振锡而入。有灵隐寺韬光禅师曰。此之法会何以作声。师曰。无声谁知是会。后见西湖之北秦望山有长松枝叶繁茂盘屈如盖。遂栖止其上。故时人谓之鸟窠禅师。有鹊巢于侧。人又曰鹊巢和尚。至是元和间。白侍郎居易由中书舍人出刺杭州。闻师之道。因见师栖止巢上。乃问曰。师住处甚险。师曰。大守危险尤甚。曰弟子位镇山河何险之有。师曰。薪火相交识性不停得非险乎。曰佛法大意如何。师曰。诸恶莫作众善奉行。曰三岁孩儿也解恁么道。师曰。三岁孩儿虽道得。八十翁翁行不得。侍郎钦叹。数从问道。乃起竹阁于湖上近师之居。以便朝夕之参益。竹阁者今曰广化寺。侍郎遗像存焉。师於穆宗长庆四年二月十日告侍者曰。吾今报尽。言讫跏趺而化。敕谥圆修禅师。师嗣国一钦禅师。四祖旁派(传灯)。
　　布氏侍者　法名会通。姓吴(俗名元卿)为供奉官。元和十年一日奏帝曰。臣幼不食荤。志愿从释浃旬蒙诏许出家。寻母患归杭州乡里。趍谒鸟窠禅师于湖上。愿求剃度。窠曰。今时为僧鲜有精苦者。行多浮滥。卿曰。本净非琢磨。元明不随照。窠曰。汝若了净智妙圆体自空寂。即真出家。元卿确请。窠乃与披剃具戒。法名会通。侍窠年久。忽辞窠曰。诸方学佛法去。窠曰。佛法此间亦有些子。通曰。请和尚佛法。窠于身上拈起布毛吹之。通顿悟玄旨。遂不游行。雅号布毛侍者。建伽蓝于喜鹊寺之东葛岭之西坞曰招贤(传灯录)。
　　丙申元和十一年。江州归宗寺智常禅师目有重瞳。用药手按摩。久而目眦俱赤。因号赤眼归宗。江州刺史李渤问曰。芥子纳须弥莫妄谈否。师曰。人传使君读万卷书是否。李曰然。师曰。使君自顶至踵如椰子大。万卷向甚处著。渤俯首有省。师殁。有嗣法者甚盛师嗣马祖。
　　马郎妇　观世音也。元和十二年。菩萨大慈悲力欲化陕右。示现为美女子。乃之其所。人见其姿貌风韵欲求为配。女曰。我亦欲有归。但一夕能诵普门品者事之。黎明彻诵者二十辈。女曰。女子一身岂能配众。可诵金刚经。至旦通者犹十数人。女复不然。其请更授以法华经七卷。约三日通至期。独马氏子能通经。女令具礼成姻。马氏迎之。女曰。适体中不佳。俟少安相见。客未散而女死。乃即坏烂葬之。数日有老僧。仗锡谒马氏。问女所由。马氏引之葬所。僧以锡拨之。尸已化唯黄金锁子之骨存焉。僧锡挑骨谓众曰。此圣者。悯汝等障重故垂方便化汝耳。宜善思因免堕苦海。语已飞空而去。自此陕右奉佛者众。泉州粲和尚赞曰。丰姿窈窕鬓欹斜。赚杀郎君念法华。一把骨头挑去后。不知明月落谁家(观世音菩萨感应传)。
　　清凉国师　清凉大统国师澄观。始见于则天万岁通天元年。至顺宗在东宫之时。闻法解悟。以心要问于国师。师答之。略曰。至道本乎其心。心法本乎无住。无住心体灵知不昧。性相寂然包含德用。迷现量则惑苦纷然。悟真性则空明廓彻。虽即心即佛唯证者方知。然有证有知则慧日沉没于有地。若无照无悟则昏云掩蔽于空门。若一念不生则前后际断。照体独立。物我皆如。直造心源无智无得。然迷悟相依真妄相待。若求真去妄如弃影劳形。若体妄即真似处阴影灭。若无心忘照则万虑俱捐。若任运寂知则众行爰启。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂真知无知。以知寂不二之一心。契空有双亡之中道。帝之元和四年五月。敕有司别铸金印。加清凉国师号僧统国师。主教门事。帝问师曰。华严所诠何谓法界。师曰。法界者众生身心之本体也。从本以来虚明广大唯一真境而已。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目离念之明智。不能见自心如此之灵通也。故世尊初成正觉叹曰。奇哉一切众生。具有如来智慧德相。但以妄想执著而不证得。于是称法界性。说华严经。全以真空简精。事理融摄周遍凝寂。帝听于玄谈。廓然自得(旧唐书师文集。开成三年入寂)。
　　护国真身佛骨　己亥元和十四年正月。帝遣中使杜英奇。持香华往凤翔府法云寺护国真身塔所。请释迦文佛指骨入内。帝御安福门迎拜留禁中供养。三日五色光现。百僚称贺。历送诸寺。释部威仪太常长安万年音乐。旌幡鼓吹伟盛殊特。刑部侍郎韩愈上表陈谏引古言今。称帝寿国祚之不延永。帝大怒。以表示宰辅。将抵以死。裴度崔群为解之贬潮州刺史。愈倒郡之初。以表哀谢劝帝。东封泰山。久而无报。郁郁不乐。闻郡有大颠禅师。道德名重。以书招之。三招而大颠至。颠之言论超胜。留数十日。或入定数日方起。愈甚敬焉。师辞去。愈祀神海上。乃登灵山造师之庐。问曰。弟子军州事繁省要处乞师一句。师良久不顾。公罔措。时三平为侍者乃敲床一下。师云作么。平云先以定动。后以智拔。公乃拜三平而谢曰。和尚门风高峻。愈于侍者处得个入路。师问愈曰。子之貌郁然似有不怿何也。对曰。愈之用于朝享禄厚矣。一旦以忠言不用。窜逐八千里。播越岭海丧吾女孥。毒雾瘴气日夕发作。今黜于无人之地。其生讵可保乎。愈之来也道出广陵庙而祷之。幸蒙其力而卒以无恙。以主上有中兴之功已奏章道之。使东巡泰山奏功皇天。倘有意于此。则庶几召愈。述作功德而荐之郊庙焉。愈早夜待之而未至。冀万一于速归。愈安能有怿乎。颠曰。子直言于朝也。忠于君而不顾其身耶。抑尚顾其身而强言之以徇名耶。言用则获忠直之名。享报言之利。不用而逐事之必至。何介介于胸中哉。苟患乎逐则盍勿言而已。吾闻之为人臣者不择地而安。不量势而行。今子遇逐而不怿。趍时而求徇。殆非人臣之正也。且子之死生祸福岂不悬诸天乎。子姑自内修而外任命可也。彼广陵其能福汝耶。主上以奸臣负国而讨之不暇。仅能克乎。而疮痍未瘳。方此之际。而子又欲封禅告功以骚动天下。而属意在乎己之欲归。子奚忍于是耶。且夫以穷自乱而祭其鬼。是不知命也。动天下而不顾以便己。是不知仁也。强言以干忠遇困而抑郁。是不知义也。以乱为治而告皇天。是不知礼也。而子何以为之。且子之遭黜也所言何事。愈曰。主上迎佛骨入大内。愈以佛者夷狄之法耳。三代无佛而年祚永久。晋宋梁魏事佛不夭则乱。愈恐主上惑于此。是以不顾其身而斥之。颠曰。若是则子言谬矣。佛也者覆天人之大器也。其道则妙物而为言。其言则尽性命之理。其教则舍恶而趍善。去伪而归真。其视天下犹父之于子也。而子毁之。是犹子而刃父也。吾闻。善观人者观其道之所存。而不较其所居之地。桀纣之君。跖跷之臣。皆中国人也。然不可法者以其无道也。舜生东夷。文王生西夷。由余生于戎。季礼出于蛮。彼二圣二贤岂可谓之夷狄而不法乎。今子不观佛之道。而徒以为夷狄。何言之陋也。子以上古未有佛而不法耶。则孔孟生衰周。而蚩尤瞽叟生上古矣。岂可舍衰周圣贤而法上古凶顽哉。子以五帝三王之代未有佛而长寿也。外丙二年。仲壬四年。何其夭耶。书无逸曰自时厥后亦罔或克寿。或十年或四五年也。以汉晋之间人主夭且乱。则汉明为一代之英主。梁武寿至八十六。岂必皆夭且乱耶。愈曰。余谓佛者口不道先王之法言。而妄倡乎轮回生死之说。身不践仁义忠信之行。而诈造乎报应祸福之故。无君臣之义。无父子之亲。贼先王之道。愈安得默而不斥之乎。颠曰。甚哉子之不达也。有人于此。终日数十而不知二五。则人必以为狂矣。子之终日言仁义忠信。而不知佛之言常乐我净。诚无以异也。且子诵佛书。其疑与先王异者可道之乎曰愈何暇读彼之书。颠曰。子未尝读佛之书。则安知不谈先王之法言耶。无乃以尝读孔子之书而遂疑彼之非乎。抑闻人以为非而遂非之乎。苟以尝读孔子之书而疑彼之非是舜犬也。闻之以为非而遂非之是妾妇也。昔舜畜犬。犬所见者惟舜。一日尧过而吠之。非爱舜而恶尧。以所常见者舜未尝见尧也。又闻。女子之嫁也母送之。巨往之汝家必敬必戒无违夫子。然则从人者妾妇之事。安可从人之非而不考其所以非之者乎。夫轮回生死非妄造也。此天地之至数。幽明之妙理也。以物理观之。草木根荄槁而复生。则其往复又何怪焉。孔子曰。原始要终。故知死生之说。庄子曰万物出于机入于机。贾谊曰。化为异类兮又何足患。此皆轮回之说。不俟于佛而明也。焉得谓之妄乎。且子又以祸福报应为诈造。此尤足见子之非也。夫善恶之报皆神理自然之应。易曰。积善有余庆。积恶有余殃。又曰。鬼神害盈而福谦。曾子曰。戒之戒之出乎尔者反乎尔者也。此皆报应之说也。唯佛能隐恻乎人之祸福。是以彰明较著言其必至之理。使不自陷乎此耳。岂诈造哉。又言。佛无君臣之义父子之亲。此固非子之所及也。事固有在方之内者。有在方之外者。方之内者众人所共守之。方之外者非天下之至神莫之能及也。故圣人之为言也。有与众人共守而言之者。有尽天下之至神而言之者。彼各有所当也。孔子之言道也极之则无思无为寂然不动感而遂通。此非众人所共守之言也。众人而不思不为。则天下之理几乎息矣。佛与人臣言必依于忠。与人子言必依于孝。此众人所共守之言也。及其言之至则有至于无心非唯无心也。则有至于无我非唯无我也。则又至于无生矣。则阴阳之序不能乱。而天地之数不能役也。则其于君臣父子固有在矣。此岂可为单见浅闻者道哉。今吾告汝。以佛之理盖无方者也。无体者也。妙之又妙者也。其比则天也有人于此。终日誉天而天不加荣。终日诟天而天不加损。然则誉之诟之者皆过也。夫自汉至于今历年如此其久也。天下事物变革如此其多也。君臣士民如此其众也。天地神明如此其不可诬也。而佛之说乃行于中无敢议而去之者。此必有以蔽天地而不耻。关百圣而不惭。妙理存乎其间然后至此也。子盍深思之乎。今吾告汝。以学者必考乎道之远者焉。道之远则吾之志不能测者矣。则必亲夫人之贤于我者。彼之贤于我者以此为是矣。而我返见其非则是我心有所未尽知者也。是故深思彼之所是。而力求之则庶几乎有所发也。今子屑屑于形器之内。奔走乎声色利欲之间。少不如志则愤郁悲躁。若将不容其生。何以异于蚊虻争秽壤于积藁之间哉。于是愈瞠目而不收。气丧而不扬。茫然有若自失。逡巡谓大颠曰。言尽于此乎。颠曰。吾之所以告子者。盖就子之所能而为之言。非至乎至者也。曰愈也不肖。欲幸闻其至者可乎。颠曰。诚尔心尽尔性。穷物之理极天之命。然后可闻也。尔去吾不复言矣。愈趍而出(韩子外传)。
　　八月。帝与宰臣语。及愈有可怜者。授袁州刺史。复造颠庐施衣二袭而请别曰。愈也将去师矣。幸闻一言卒以相愈。颠曰。吾闻易信人者必其守易改。易誉人者必其谤易发。子闻吾言而易信之矣。庸知复闻他说不复以我为非哉。遂不告。愈知其不可有闻。乃去至袁州。孟简尚书知愈与大颠游。以书抵愈嘉其信向。愈答简书称。大颠颇聪明识道理。实能外形骸以理自胜。不为事物侵乱。虽不尽解其语要。且自胸中无滞碍。因与之往还也(韩子文集)潮州灵山大颠禅师。讳宝通。潮州扬氏子。嗣南岳石头希迁禅师。迁嗣吉州青原行思。思嗣六祖大鉴禅师。是年柳子厚卒。
　　庚子元和十五年正月庚子帝崩。闰月皇太子即位于太极殿。

　　穆宗

　　讳恒。宪宗第三子。元和七年立为皇太子。在位四年寿三十岁　长庆(四)。
　　辛丑长庆元年三月。庐龙节度使刘总举幽燕二十余郡归朝乞为僧。诏赐僧衣号大觉大师。署所居第为报恩寺(唐史)。
　　壬寅长庆二年三月。帝遣左街僧录灵阜。赍诏起汾州无业禅师赴阙。阜至宣诏毕稽首曰。主上此度恩旨不同。愿师起赴。师笑曰。贫道何德累烦人主。汝可先行吾即往矣。遂沐浴敷座。告门人慧愔等曰。汝等见闻觉知之性与太虚同寿。一切境界本自空寂。迷者不了即被境惑。一为境惑流转不穷。常了一切空无一法当情。是诸佛用心处。言讫端坐至中夜而逝。阜回奏其事。帝钦叹久之赐谥大达国师。师蒙宪宗两朝敬重。凡三诏不赴。师商州(今陕西安西路雍州之域)杜氏子。嗣马祖(传灯)。
　　十月帝幸善因寺。施僧缗钱一百万。十一月诏立景王湛为皇太子(唐书)。
　　癸卯长庆三年八月。帝幸长庆宫。遇持钵僧施绢三百匹(唐书旧史)。
　　湖东寺如会禅师入寂。寿八十。韶州人。嗣马祖一禅师(传灯录)。
　　甲辰长庆四年冬。帝崩于寝殿。敬宗即位于太极东序。十二月徐泗观察使王智兴以帝生日请于泗州置戒坛度僧尼以资福。帝许之。杭州永福寺刊石壁法华经。元稹为记(唐书旧史图经)。

　　敬宗

　　湛。穆宗长子。在位二年。寿十八　宝历(二)。
　　乙巳宝历元年　丙午宝历二年十二月帝崩。

　　文宗

　　昂。穆宗第二子。初封江王。敬宗无子立江王。在位十三年。寿三十三　太和(九)开成五(正月帝崩)丁未太和元年。
　　随州大洪山(隶山南江北道陕州路豫州域)慈忍灵济大师。名善信隆兴(江西洪州)张氏。宪宗元和中隶洪州开元寺僧籍。参马祖一禅师。密契心要。敬宗宝历二年抵随州太湖山侧居焉。属时亢旱乡人张武陵具羊豕以祈湖龙。师见而悲之曰。害命济命。重增乃罪。可且勿杀。小须三日。吾为尔祈。师即入山北之岩穴宴坐冥祷。雷雨大作。数日后武陵迹而求之。师方在定。武陵即施其山兴建精舍。以二子给侍左右。学侣依向遂成法席。至是太和元年五月二十九日。师密语龙神曰。吾前以身代牲辍汝血食。今舍身偿汝可享吾肉。即引刀截右膝复截左膝。门人奔持其刀。白液涌流俨然入寂。山南东道奏上其状。帝嘉之赐所居额幽济禅院。石晋天福中改为奇峰寺。宋神宗元丰元年。又改曰灵峰寺。哲宗元祐二年九月。诏改为十方禅寺。移洛阳少林寺长老报恩住持(寺记碑文)师嗣马祖一禅师(传灯)。
　　药山　禅师惟俨。绛州韩氏。年十七依潮阳西山慧照禅师出家。纳戒于衡岳希操律师。博通经论。严持戒律。首造石头头指之见马祖。复还石头领悟心要。后住澧州药山。海众云合。尚书李翱字习之刺朗州(常德路也)慕师之道入山谒之。山诵经不顾李曰。见面不如闻名。师呼之。李应诺。山曰。何得贵耳贱目。李谢之乃问曰。如何是道。山以手指上下云。会么。李曰不会。山云。云在青天水在瓶。李忻然答以偈曰。炼得身形似鹤形。千株松下两函经。我来问道无余说。云在青天水在瓶。又问。如何是戒定慧。山云。这里无此闲家具。李领解辞去。师嗣石头迁禅师。至是太和二年入寂寿八十四。敕谥弘道大师。塔曰化城(传灯录)。
　　龙潭　澧州龙潭崇信禅师。渚宫人(今荆潮北道荆门州)家居荆南城天皇寺巷。礼道悟禅师出家。既受具服勤左右。领悟玄旨。后诣澧阳龙潭栖止焉。师嗣天皇道悟禅师。悟嗣石头迁。迁嗣青原思禅师。思嗣六祖尊者。信接弟子。曰德山宣鉴(传灯录)。
　　石壁经　太和三年。苏州重玄寺刊石壁经成。白侍郎居易为碑。略曰。夫开示悟入诸佛知见。以了义度无边。以圆教垂无穷。莫尊于法华经。凡六万九千五百五言。证无生忍。造不二门。住不思议解脱。莫极于维摩经。凡二万七千九十二言。摄四生九类。入无余涅槃。实无得度者莫先于金刚经。凡五千二百八十七言。坏罪集福。净一切恶道。莫急于尊胜陀罗尼经。凡三千二十言。应念随愿生极乐土。莫大于弥陀经。凡一千八百言。用正见观真相。莫出于普贤行法经。凡六千九百九十言。诠自性认本觉。莫深于实相法密经。凡二千一百五言。空法尘依佛智。莫过于般若心经。凡二百五十八言。是八种经具十二部三乘之要旨万佛之秘藏尽矣(详见乐天文集)般若心经凡有三译。二百五十八言者。太宗贞观间玄奘三藏法师之译也。译之第三者也(详见大藏目录)。
　　丹霞　邓州丹霞天然禅师。六月入寂。寿八十三。敕谥智通禅师。初师本业儒。将应举长安。偶禅者于旅邸。禅者问曰。仁者何往。曰选官去。禅者曰。选官何如选佛。曰选佛当往何所。禅者曰。今江西马大师出世。是选佛之场。霞乃直造江西见祖。以手拓幞头额。马祖视之曰。南岳石头是汝师也。遽抵石头。以手拓幞头额石头曰。著槽厂去。霞礼谢入行者房。随次执爨役凡三年。忽一日石头告众曰。来日刬佛殿前草及期。凡大众诸童行各备锹钁刬草。霞独以盆水洗头跪石头前。石头笑而为之剃落。从而为之说戒。霞遂掩耳而趍去。再谒马祖入僧堂坐圣僧颈。马祖曰。我子天然。即拜马祖谢师赐与法号。因名天然也。今之僧堂曰选佛场本于此也。师嗣石头(五灯作长庆四年入寂)。
　　观世音菩萨现像　帝嗜蛤蜊。沿海官吏先时递进。人亦劳止。至是太和五年一日。御馔蛤蜊有擘不开者。一闻于帝。焚香祝之。乃张菩萨形仪梵相具足。帝贮以金粟檀香合。赐兴善寺令众瞻礼。因问群臣。斯何祥也。或奏太乙山惟政禅师深明佛法博闻知见。乞诏问之。即诏师至。帝问其说。政曰。物无虚应。此乃启陛下信心耳。契经云应以此身得度者即现此身而为说法。帝曰。菩萨身已现。且未闻说法。政禅师曰。陛下睹此为常耶非常耶。信耶非信耶。帝曰。希有之事朕深信焉。师曰。陛下心信闻说法竟。皇情悦豫得未曾有。诏天下寺院。各立观音像以答殊休。留师于内道场。累辞归山。诏令住圣寿寺。师平原人。姓周氏。受业本州延和寺之诠澄法师。得法于嵩山普寂禅师。隐居太乙山。学者盈室。武宗初入居终南山。终后阇维。收舍利四十九粒建塔焉。嵩山寂嗣北宗秀禅师(传灯)癸丑太和七年十月。帝诞节召法师知玄与道士。入麟德殿论道。
　　南泉　池州南泉禅师。名普愿。郑州新郑王氏子。幼慕空宗。肃宗至德二年。依大隗山大慧禅师受业。诣嵩岳受具足戒。初习相部旧章。究毗尼篇聚。游诸讲肆。历听楞伽华严。入中百门观。精练玄义。后入马祖之室。顿忘筌蹄。悟明心地。德宗贞元十一年憩锡池阳。不下南泉三十余载。至是太和初。宣城廉史陆亘大夫请师下山。伸弟子礼。请振玄纲以说法要。太和八年十二月示疾。告门人曰。星翳灯幻亦久矣。勿谓吾有去来也。言讫而逝。师嗣马祖(传灯录)。
　　道吾　潭州道吾山禅师。名宗智。龙兴海昏张氏子。幼依槃和尚受教。登戒参扣药山。密契心印。到镇江鹤林指夹山见船子诚禅师于华亭。至此太和九年九月七日入寂。阇维得灵骨数片舍利。建塔道吾山。寿六十一。敕谥修一大师。塔曰实相。后雷迁其塔于石霜山之阳。师嗣药山俨。俨嗣石头迁(传灯录)。
　　船子　华亭朱泾船子和尚。名德诚。遂宁府人。得法于药山。至华亭泛小舟。随缘度日。人莫知其高行。因号曰船子和尚。富有词句。后因道吾指夹山会禅师来参。山既解悟。别去已频频回顾。师遂唤阇黎。山回首。师竖起桡曰。汝将谓别有耶。乃覆舟入水而逝。师嗣药山丙辰开成元年。衢州子湖岩禅师。名利踪。澶州人。姓周氏。出家幽州开元寺。依年受具入南泉室。抵衢州马蹄山。至是开成二年。邑人翁迁贵施山下子湖创院以居师。师于门下立牌曰。子湖有一只狗。上取人头中取人心下取人脚。拟议则丧身失命。临济会下二僧参才揭帘。师喝曰。看狗。僧回顾。师使归方丈。僖宗广明元年入寂。塔于本山。师嗣南泉愿(传灯录)。
　　戊午开成三年三月。清凉国师澄观入寂。寿一百二岁。腊八十三。加大统国师。帝谓以祖圣宗仰。特辍朝三日。重臣缟素奉全身塔终南山。未几有梵僧至阙表称。于葱岭见二使者凌虚而过。问之答曰。北印度文殊堂神也。东取华严菩萨大牙归国供养。有旨启塔。果失一牙。遂阇维舌根不坏如红莲色。舍利光明莹润。塔之赐塔曰妙觉。相国裴休奉敕撰碑。敕写师真奉安大兴唐寺(唐旧史)。宋太宗时。赞宁僧统撰大宋高僧传称。国师宪宗元和间入寂。春秋七十余二说不同。今并存之。唐旧史曰。德宗贞元十五年四月帝诞节敕有司备仪辇。迎教授和尚澄观入内殿。阐扬华严宗旨。观升高座曰。大哉真界万法资始。包空有而绝相。入言词而无迹。妙有不有。真空不空。我佛得之。妙践真觉廓净尘习。寂寥于万化之域。动用于一空之中。融身刹以相含。流声光而遐烛。我皇得之。灵鉴虚极。保合大和。圣文掩于百王。淳风扇于万国。敷玄化以觉梦。垂天真以性情。是知华严教旨寂廓冲邃不可得而思议矣。失其旨也徒修因于旷劫。得其门也等诸佛于一朝。帝顾谓群臣曰。朕之师言雅而简。辞典而富。能以圣法清凉朕心。仍以清凉赐为国师之号。朕思从来执身心我人及诸法定相。斯为颠倒。群臣再拜稽首顶奉明命。由是中外台辅重臣咸以八戒师礼之。
　　庚申开成五年春正月帝崩。帝之弟武宗立。九月召道士赵归真等。入禁中修金箓道场。十月武宗升玄坛。亲受法箓。左拾遗王哲谏曰。王业之初不宜崇信太过。

　　武宗

　　炎。穆宗第五子。初封颖王。先是文宗太子永薨无子。立敬宗子陈王成美为皇太子。及文宗崩。中尉仇士良等矫诏废太子。立颖王为皇太弟即位。在位六年。寿三十二　会昌(六)。
　　辛酉会昌元年六月。以衡山道士刘玄静为光禄大夫。充崇玄馆学士。六祖下五世圭峰宗密禅师入寂(传灯录)。
　　云岩　潭州云岩禅师。名昙晟。钟陵建昌王氏。少出家于石门。参百丈海禅师二十年。因缘不契。后造药山。山曰。百丈说甚么法。师曰。一日上堂大众立定。以柱杖一时趁散。复召大众众回首。丈曰是甚么。山曰今日因子得见海兄。师于言下顿悟。便礼拜。至是会昌元年十月二十六日。唤主事令备斋。来日有上座发去。至二十七夜入寂。荼毗得舍利一千余粒。瘗于石室。敕谥无住大师。塔曰净胜。师嗣药山俨禅师。接弟子洞山价。曹洞宗本于师也(传灯录)。
　　九座山　癸亥会昌三年。正觉大师。讳智广。兴化军仙游人。宪宗元和二年示生。初参盐官安国师及鄂州无等禅师有省。遂南归止泉州。常持铁钵以一白犬自随。至是武宗将废教。乃遁岩谷。宣宗复教复出南山。懿宗咸通六年柢此九山之所。逢巨蟒欲来吞师。师锡先飞撑拄蟒口。师入蟒口趺坐。逮师出定蟒化为石矣。既而雷雨涌沙成院基址。由是山之神移山八维。院居其中成九座焉师僖宗乾符三年示寂。昭宗乾宁二年。敕谥正觉大师。
　　甲子会昌四年三月。诏以道士赵归真为左右街道门教授先生。帝锐意求仙。归真乘宠。每排释氏。帝然之。复请与释氏辩论。有旨追僧道于麟德殿谈论。法师知玄登论座。辩捷精壮。道流不能屈。玄因奏曰。王者本礼乐一宪度。吐纳服食盖山林匹夫独擅之事。愿陛下不足留神。帝色不平。侍臣讽玄。赋诗以自释。玄立进五篇。有鹤背倾危龙背滑君王且住一千年之句。帝知其刺(唐书旧史)。
　　乙丑五年。赵归真荐举邓元超。偕刘玄靖等愈排释氏。五月敕并省天下佛寺选汰僧人。福州龟洋智真禅师慧忠作十偈。今出其三篇。明月分形处处新白衣宁坠解空人。谁言在俗妨修道。金粟(维摩居士)曾为长者身。忍仙林下坐禅时。曾被歌王割截肢。况我圣朝无此事。只令休道亦何悲。形容虽变道常存。混俗心源亦不昏。试读善财巡礼偈。当年岂例是沙门。忠扬州柳氏子嗣草堂义。义嗣抚州曹山耽章禅师本寂寂嗣洞山价(传灯)。
　　丙寅会昌六年。帝饵方士金丹疽发背。旬日不能言。三月崩。宣宗即位。夏四月辛未朔宣宗始听政。

　　宣宗

　　忱。宪宗第十三子。封光王。为人严重寡言。宫中咸以为不慧。武宗不豫。中尉马元贽立之为皇太叔即帝位。在位十三年。寿五十岁。复佛之教。以右常侍李景让为浙西观察使。初景让母郑氏性严明。早寡家贫居洛阳。诸子皆幼。母自教之。一日宅后古墙因雨溃。陷得钱盈船。奴婢喜走告母。母往焚香祝之曰。吾闻无劳而获身之灾也。天必以先君余庆矜其贫而赐之。则愿诸孤他日学问有成乃其志也。此钱不敢取。遽命掩而筑之。三子景让景温景庄皆举进士及第。景让宦达发已班白小有过。不免母之捶楚也(唐书李景让传)　太中(十三)。
　　丁卯大中元年闰二月诏曰。会昌季年并省寺宇。虽云异方之教有资为理之源。中国之人久行其道。厘革过当事体乖谬。其灵山圣境应会昌五年所废寺宇。诸宿旧僧可仍旧修复住持。有司毋得禁止(唐书旧史)。
　　画弥陀佛　是年太子少傅白居易薨。年七十五。赠尚书左仆射。白与弟行简敏中友爱。所居洛阳履道里。疏沼种树架石楼。香山凿八节滩。号醉吟先生。又自称香山居士。与胡景等九人宴集。皆高年不仕人。慕之绘为九老图。既卒以其所居第施为佛寺。少傅尝画阿弥陀佛像礼事之。自为之记。略曰。我本师释迦如来说言。西方有世界号极乐。以无八苦四恶道故也。其国号净土。以无三毒五浊业故也。其佛号阿弥陀。以寿无量愿无量功德相好光明无量故也。谛观此娑婆世界。众生无贤愚无贵贱无幼艾。有起心归佛者举手合掌必向西方。有怖厄苦恼。开口发声必先念阿弥陀。又范金合土刻石绣纹。乃至印水聚沙。童子戏者莫不率以阿弥陀佛为上首。不知其然而然由是而观。是彼如来有大誓愿于此众生。众生有大因缘于彼国土明矣。不然南北东方过现未来佛多矣。何独如是哉。唐中大夫太子少傅白居易。当衰暮之岁。中风痹之疾。乃舍俸钱三十万。命工画西方世界一部。阿弥陀佛坐中央。观音势至二大士侍左右。人天瞻仰功德成就。弟子居易稽首跪于佛前。愿此功德回施众生。众生有如我老者如我病者。愿离苦得乐断恶修善。不越南部便睹西方。青莲上品随愿往生。现在未来常得亲近。欲重宣此义而说赞曰。极乐世界清净土。无诸恶道及众苦。愿如我身老病者。同生无量寿佛所(乐天文集)。
　　戊辰二年。观察使裴休守宣城。常与名缁讲道。门人谓公曰。敢问三界之言未立。人不知修行。不见因果。介景福者不为之少。洎斯教也行乎中国。愚人畏罪损其恶。贤人望福增其善。增之不已则至今当尽善矣。损之不已至今当无恶矣。何昏迷暴虐无减于秦汉之前。福慧聪明不增于魏晋之后归之者。殊途辐凑立之者万法云兴。宜使吾人尽升觉路。不宜蚩蚩庶类。由古至今若斯之迷也。由之之用庸非溺乎。公笑谓之曰。大明肇启法不斋备。圣人继出代天为工。结网画卦文质滋改。一圣立一法生。天道人事显若符契。夫燧人氏之未有火也。则天无火星。人无火食。龟无火兆。物无火灾必矣。少昊氏之未理金也。则天无金星。人无金用。龟无金兆。物无金灾必矣。及圣人攻木出火锻石取金。于是乎精芒主宰腾变上下。则知世法时事随圣人也。考精神之源。穷性命之表。作大方便护于群生。群生受之而不知。盖犹天道运行物以生茂。皆谓自己孰知其然也。于是问者廓然自得佛味。及诏许立寺。而宣城士民相鼓以万。请先立之于宣郛。遂复新兴寺焉。休乃礼迎黄檗希运禅师至郡。寓开元寺朝夕受法(传灯录)。
　　己巳三年。湖南观察使裴休谒潭州华林觉禅师。问有侍者否。师曰。有一两个。使云。在甚么处。觉乃唤大空小空。二虎自庵后而至。使惊惧焉。觉潭州人。嗣马祖一禅师(传灯录)。
　　黄檗　洪州(江西隆兴也扬州之域)黄檗山禅师。名希运。闽人也。幼于福州黄檗山出家。受具游京师。往江西参百丈海禅师。契悟心要。相国裴休镇宛陵建大禅苑。请师说法。还以黄檗名其寺。休既契心。集师所说法语类之成帙。题曰黄檗心要。入大藏流行。至是大中四年八月师入灭敕谥断际禅师。塔曰广慈。师嗣百丈海海嗣马祖道一禅师(传灯录)。
　　辛未大中五年正月。诏京兆大荐福寺弘辩禅师入内。帝问。禅宗何有南北之名。师奏曰。禅门本无南北。自诸祖至弘忍大师有二弟子。一慧能受衣法居岭南。一神秀在北扬化。得法虽一而开导发悟有顿渐之异。故曰南顿北渐。非禅宗有南北之号也。帝曰。何名戒定慧。对曰。防非止恶名戒。六根涉境心不随缘名定。心境俱空照览无惑名慧。帝曰。何名方便。对曰。隐实覆相权巧之门也。被接中下曲施诱进。谓之方便。设为上根。言舍方便但说无上道者。斯亦方便之谈。以至祖师玄言忘功绝谓。亦无出方便之迹。帝曰。何为佛心。对曰。佛者西天之语。唐言觉。谓人有智慧觉照为佛心。心者佛之别名。有百千异号。体唯其一。如陛下日应万机。即是陛下佛心。帝曰。有人念佛如何。对曰。如来出世随根器而说。为上根者开最上乘顿悟至理。中下根者未能顿晓。是以佛开观门令念佛生于极乐。帝曰。有持经咒求佛如何。对曰。如来种种说法皆为一乘。如百千众流莫不朝宗于海。如是差别诸缘皆归萨婆若海。帝曰。祖师既传心印。金刚经云。无所得法如何。对曰。佛之一化实无一法与人。但示各各自性同一法藏。当时然灯如来但印释迦本法而无所得。方契然灯本意。帝曰。禅师既会祖意。还礼佛看经否。对曰。沙门礼佛诵经。盖是住持常法有四种焉。依佛戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性与佛无二。然有无始染习故假渐修对治。令顺性起用。如人吃饭非一口便饱。是日便对漏下七刻。帝悦赐号圆智禅师。继有诏旨增修天下祖塔。应未经赐谥者所在以闻。太常考行颁赐(旧唐书)。弘辩京兆人也。嗣章敬寺怀晖禅师。晖泉州人。姓谢氏。宪宗元和十三年入寂。谥大觉禅师。嗣马祖(传灯录)。
　　壬申大中六年。诏复江州庐山东林寺。刺史崔黯为碑。诏加谥远法师辩觉二字(庐山记)。
　　沩仰宗　潭州沩山禅师。名灵祐。福州长溪人。姓赵氏。年十五出家。依本郡建善寺法常律师剃发受具于杭州龙兴寺。究大小乘教。二十三游江西。参百丈海禅师悟明心法。有司马头陀者。自湖南来。言于百丈曰。沩山一千五百人善知识所居之地也。师于百丈会中应命而往。营构梵宇。值武宗毁教。裹头隐于民。大中初。观察使裴休请师复至所居。连帅李景让奏额曰同庆寺。禅会特盛缁侣辐辏。师敷扬宗教凡四十余年。达其道者不可胜数。入室弟子四十一人。至是大中七年正月九日。盥漱趺坐怡然而逝。寿八十三。腊六十四。塔于本山。敕谥大圆禅师。塔曰清净。相国郑愚为碑。师嗣百丈海禅师。海嗣马祖一禅师(传灯录)。
　　仰山属江西袁州路(扬州之域)。禅师名慧寂。韶州怀化人。姓叶氏。年九岁于广州和安寺投通禅师出家。十四披剃未登具。即游方初谒耽源。耽忠国师侍者应真也。已悟玄旨。耽源曰。国师当时传得圆相。九十七个。乃六代祖师所留也。授与老僧记之曰。吾灭后三十年。南方有一沙弥到来。大兴此教。次第传授无令断绝。今适子来当以付之无令断绝。师既领玄旨。后参沩山遂升堂奥。师卧次梦入天宫弥勒内院居第二座。有一尊者白槌云。今当第二座说法。师起白槌曰。摩诃衍法离四句绝百非。谛听谛听众皆散去。一日忽有梵僧从空而至。师问曰。近离甚么。曰西天。曰几时离彼。梵曰今早。师曰太迟生。曰游山玩水。师曰。神通游戏则不无阇黎。梵曰特来东土礼文殊。却遇小释迦。遂出梵书贝多叶数十与师。作礼乘空而去。自此号师小释迦焉。梁贞明二年丙子岁。师再迁东平。说偈曰。年满七十七。无常在今日。日轮正当午。两手抱屈膝。言讫以两手抱膝而终。阅明年嗣法弟子南塔光涌禅师迁灵骨归仰山。塔于集云峰下。敕谥智通禅师妙光之塔。师嗣沩山祐禅师。法道盛化。人皆宗之曰沩仰宗　寂初住王莽山。僖宗乾符六年。山神请曰。东南有大仰山。福地也。师乃迁焉。
　　甲戌大中八年。终南山初有一僧结庵习定。一日有猴窃其伽黎衣。披而宴坐。随有群猴皆习定坐。有脱去者今有五猕猴塔。至是宣宗御制赞曰。嗟汝猕猴能入定。心猿不动几千春。罢攀红树三冬果。休弄碧潭孤月轮。双眼已随青嶂合。两眉犹对百花颦。自从坐脱终南(山名永兴军今京兆)后。悟了浮生多少人(林间录)。
　　受戒给牒　丙子大中十年。敕法师辩章为三教首座。初令僧尼受戒给牒(唐书旧史)。
　　戊寅十二年冬十月。司空门下侍郎同平章事令(平声)狐绹拟李远杭州刺史。帝曰。吾闻远诗长日唯消一局棋安能理人。绹曰。诗人托此为高兴耳。未必实然。帝曰。且令往试观之(唐书本传)。
　　三世同居　万敬孺庐州人。三世同居丧亲庐墓。刺指血书佛经。郡守改其所居里。曰成孝乡广孝聚。至是大中十二年有司申闻帝。敕旌表其家(唐书)。
　　藤萝尊者　温州瑞安本寂禅院僧无绎。因武宗会昌沙汰隐于东北谷。结庵禅定。阅十年藤萝缠绕。俨然不动。人号之藤萝尊者。后人立嗣至今奉祀之(出永宁编)。
　　己卯大中十三年八月帝崩。宣宗性明察沉断。用法无私。从谏如流。重惜官赏。恭谨节俭惠爱民物故。大中之政讫于唐亡。人思咏之谓之小太宗(唐书本纪)。

　　懿宗

　　讳漼。宣宗长子。始封郓王。在位十四年。寿三十一岁。咸通(十四)。
　　庚辰咸通元年。
　　普化　镇州普化和尚。不知何许人也。事盘山密受真诀。唯振一铎佯狂街市或居冢间。至是咸通元年振铎凌空隐隐而逝。莫测其由。师嗣盘山积禅师。积嗣马祖(传灯录)。
　　壬午咸通三年二月。杭州大慈山寰中禅师入灭。寿八十三。敕谥性空禅师。师蒲阪人。姓卢氏。嗣百丈海禅师。夏四月敕两街四寺。各置戒坛。剃度僧流二七日(唐书旧史)。
　　水忏　匡宗大德。讳知玄。姓陈氏。咸通四年制署号悟达国师。总教门事。十二年五月。帝幸安国寺。赐师沉香装饰宝座。高二丈余珍丽绝甚。僖宗中和二年。驾幸蜀避黄巢至成都。遣御史郭遵。赍玺书召师赴行在。次年师自成都行宫。辞还九陇山。一珠隆起于左股楚甚。是曰人面疮。遇异僧引水洗疮。知为晁错袁盎冤对也。今之水忏三卷者缘起于师也。师亦自知时谢。右胁安然而逝。师三学洞贯名盖一时。世称陈菩萨(唐书旧史)。
　　德山　朗州德山禅师。名宣鉴。简州人。姓周氏。丱岁出家。依年受具。精究律藏于性空寺。通贯诸经旨趣。常讲金刚般若。时谓之周金刚。不信南方宗禅之道。乃曰。出家儿千劫学佛威仪。万劫学佛细行。不得成佛。南方魔子敢言。直指人心见性成佛。我当搂其窟穴灭其种类以报佛恩。遂檐青龙疏钞出蜀至澧阳。路上买油糍点心。婆子指其檐曰这个是甚么。师曰。青龙疏钞。婆曰讲何经。师曰。金刚经。婆曰我有一问。若道得我当供上座油糍。若道不得不与油糍。婆乃问曰。经中道过去心不可得。未来心不可得。现在心不可得。未审上座点那个心。师无语乃不得油糍而去。遂之澧州龙潭寺。至法堂曰。久向龙潭及乎到来。潭又不见。龙又不现。潭隐身曰。子亲到龙潭。师无语求栖止焉。一夕侍立。潭曰更深何不下去。师便出却回。曰外面黑潭点纸烛度与师拟接。潭即吹灭之。师当下大悟便礼拜。潭曰子见个甚么。师曰。从今向去更不疑天下老和尚舌头也。来日将所携疏钞。于法堂前焚之。举火曰。穷诸玄辩若一毫置于太虚。竭世枢机。似一滴投诸巨壑。辞去抵沩山。复还住澧阳三十年。属武宗废教。隐于独浮山之石室。宣宗大中初。武陵刺史薛廷望再葺德山精舍。号古德禅院。请师住持不肯下山。廷望设诡计。以茶盐诬师致之入州。礼敬坚请。然后居之以阐玄化。至是咸通六年十二月三日谓众曰。扪空追响劳汝心神。梦觉觉非竟有何事。言讫安坐而化。敕谥见性禅师。嗣龙潭崇信禅师(传灯录)　武陵唐为朗州今常德路荆域。
　　临济宗　镇州真定路也。临济禅师。名义玄。生曹州南华刑氏。自幼剃落。初到黄檗。时睦州陈尊宿为首座。问师在此几时。师曰。在此三年。州指其问佛法的的大意。檗便打。三度问三度打。师乃辞睦州曰。自恨障缘不领深旨。今且辞去。州曰须辞和尚。睦州语檗曰。问话上座若来辞方便接伊。已后为一株阴凉大树覆荫天下人去在。师辞檗。檗曰往高安参大愚去。师至高安。愚曰。甚处来。师曰黄檗。愚曰。黄檗有何言句。师曰某甲三度问佛法的的大意。三度被打。不知有过无过。愚曰。黄檗与么老婆心切。师于言下大悟。乃曰。元来黄檗佛法无多子。愚搊住曰。这尿床鬼子。适来道有过无过。如今却道佛法无多子。尔见个甚么道理。速道速道。师于大愚肋下筑三拳。愚拓开曰。汝师黄檗。非干我事。却回黄檗。檗曰来来去去有甚了期。师曰。只为老婆心切。便人事了侍立。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来即今便打。遂掌黄檗。檗曰。这风颠汉来这里捋虎须。师便喝。檗云。侍者引之参堂去。师后住镇州临济。学侣云集。乃曰。大凡演畅宗乘。一句中须具三玄门。一玄门须具三要。有权有实有照有用。汝等诸人作么生会。后居大名府兴化寺东堂。至是咸通八年四月十日说偈曰。沿流不止问如何。真照无边说似他。离相离名人不禀。吹毛用了急须磨。端坐而逝。塔全身于府西北隅。敕谥慧照禅师。塔曰澄灵。嗣黄檗运。运嗣百丈海。缁林尊仰曰临济宗(传灯录)。
　　戊子咸通九年。诏康承训讨庞勋等于徐州。承训奏乞沙陀三部落使朱耶赤心帅其众以自随。败勋于徐州。勋死。帝嘉朱耶赤心之功。置大同军于云州。以赤心为节度使。赐姓李名国昌。国昌子克用。克用子存勖后唐庄宗也。初太宗贞观间破西突厥(音屈)。置十三州都督府。未尝有沙陀府也。有处身处密诸部。又其小者也。朱耶者处身别部之号也。至宪宗时始有朱耶尽忠及子执宜见于中国。自号沙陀。以朱耶为姓。盖沙陀大碛也。自处身以来。世居此碛。号沙陀突厥至尽忠孙。赐姓李氏。李氏复大。而夷狄遂以沙陀为贵种(克用灭黄巢功第一)。
　　曹洞宗　江西瑞州洞山禅师。名良价。为越州会稽俞氏。幼岁出家。从师念般若心经。至无眼耳鼻舌身意处。忽以手扪面问其师曰。某甲有眼耳鼻舌等。何故言无。其师骇异曰。吾非汝师。指其往五泄山礼默禅师披剃。年二十一诣嵩山具戒。游方首谒南泉。次参沩山。沩山指之曰。此去丰陵攸县石室相连。有云岩道人。若能拨草瞻风必为子之所重。由是径造云岩便问。无情说法甚么人得闻。岩曰无情得闻。师曰。和尚闻否。岩曰我若闻汝即不闻吾说法也。师曰。某甲为甚么不闻。岩竖起拂子曰还闻么。师曰。不闻。岩曰我说法汝尚不闻。岂况无情说法乎。师曰。无情说法该何典教。岩曰岂不见。弥陀经云水鸟树林悉皆念佛念法。师于此有省。乃述偈曰。也大奇也大奇。无情说法不思议。若将耳听终难会。眼处闻时方得知。辞去。宣宗大中末年。于新丰山接诲学侣。盛化豫章高安之洞山。权开五位。善接三根。大阐一音。广弘万品。横抽宝剑剪诸见之稠林。妙叶弘通截万端之穿凿。又得曹山深明的旨妙唱嘉猷道合君臣偏正回互。由是洞上玄风播于天下。故诸方宗匠咸共推尊之曰曹洞宗。至是咸通十年二月入寂。寿六十三。腊四十二。敕谥悟本禅师。塔曰慧觉(传灯)。
　　江西抚州路曹山禅师。名本寂。生泉州莆田黄氏。少业儒。年十九岁往福州灵石出家。二十五登戒谒洞山。山问。阇梨名甚么。师曰本寂。山曰。那个聻。师曰不名本寂。山深器之。自此入室。盘桓数载乃辞去。山遂密授洞上宗旨。直趋曹溪礼六祖塔回吉水。众向师名请开法。师志慕六祖。遂名山曰曹。寻值贼乱乃之宜黄。有信士王若一。舍何王观请师住持。师更何王为荷玉。由是法席大兴。学者云萃。洞山之宗至师为盛。昭宗天复元年六月十五日谓众白。曹山明日辰时行脚去。及时焚香宴坐而化寿六十二。腊三十七。葬全身于山之西阿。敕谥元证禅师。塔曰福圆。寂嗣洞山良价禅师。价嗣云岩晟。晟嗣药山俨。俨嗣石头迁。迁嗣青原思。思嗣六祖大鉴禅师(传灯录)。
　　庚寅咸通十一年十一月帝诞节。召两街大德僧人入内讲道。帝悦赐昙显等十人紫衣。赐永兴军终南山道宣律师号澄照律师(本传)。
　　相国裴公　至是咸通庚寅薨。寿七十四岁。执弟子礼事黄檗运禅师。悟明心要。公讳休。字公美。河东孟州间喜人。儿时与兄弟偕隐。昼讲经夜著书。有馈鹿者。休不食曰。蔬食犹不足。今一啖肉。后何以继。擢进士第。累迁职任刺洪州日。入龙兴寺观画壁曰。容仪可观。高僧何在。众无对者。公曰。此间有禅僧否。属运禅师于岭南黄檗山舍众。来大安精舍混迹洒扫。人莫之识。或曰有一禅者。公延之至。理前语问之。运朗声曰。裴休。公曰诺。运曰。在甚么处。公豁然契会。遂迎之入府。朝夕问道公移镇宛陵(宣州也)请运与俱。公于宣宗时执政。
　　云居　禅师。名道膺。幽州玉田人。姓王氏。童丱出家于涿州延寿寺。二十五岁成大僧。其师令习声闻篇聚。非其好弃之。游方至翠微。闻洞山法席遂造焉。契悟宗旨。结庵三峰经旬不赴堂。价禅师觇之。每有天人送食。洞山谓之曰。我将谓汝是个人犹作这个见解。高声呼曰膺庵主。师应诺。山曰。不思善不思恶是甚么。师有省回庵宴坐。天神寻之不见三日乃绝。山勉师随方接人。遂乃焚其庵。去海昏登欧阜庐山西北崦冠世之绝境也。就树缚屋而居号云居。衲子亦追求而集。散处山间树下。久成苫架。至是咸通十三年遂成法席。学侣至一千五百众。唱洞山之道居三十年。道遍天下。南昌王钟傅师尊之。师于昭宗天复元年十二月二十八日为众开最后方便。叙出世始末。次年正月三日端坐而逝。敕谥弘觉禅师。塔曰圆寂(传灯录)。
　　帝于宫中日斋万僧。御制赞呗(唐书旧史)。
　　癸巳咸通十四年三月。诏迎凤翔法门寺佛骨。以四月八日至京。帝御安福门楼迎拜。引入内道场三日供养。送京城诸寺。七月帝崩。太子即位。明年四月诏送佛骨归于凤翔。都人耆耋辞饯。皆呜咽流涕(旧唐书)。

　　僖宗

　　儇。懿宗第五子。初封晋王。懿宗不豫。立为皇太子。在位十五年。寿二十七　乾符(六)广明(一)中和(四)光启(三)文德(一)。
　　甲午乾符元年(六)。
　　时东昌路濮(音卜)州人王仙芝。始聚众数千人起于长垣。二年黄巢亦聚众千余人应王仙芝。巢少时与仙芝皆以贩私盐为事。巢善骑射喜任侠粗涉书传。屡举进士不第。遂为盗与仙芝攻剽州县横行山东。民之困于重敛也争归之。数月之间众至数万。乾符五年。招讨使曾元裕大破王仙芝于黄梅追斩仙芝。黄巢方攻毫州。仙芝余党尚让者帅其余众归巢。推巢为主。号冲天大将军。称王霸元年署官属陷福建。乾符六年冬巢来襄阳。十一月山南东道节度使与江西招讨使曹全晸(时正切)合兵。屯荆门以拒之。战败北至江陵俘斩其什七八。巢与尚让收余众渡江东走。巢势复振。转掠饶信池宣歙杭等十五州。众至二十万。广明元年十一月巢陷东都(洛阳也)。十二月壬午巢兵攻潼关。关上兵皆溃。中官田令孜奉帝自金光门出。惟福穆泽寿四王及妃嫔数人从行。百官皆莫之知。巢入长安。帝幸兴元乃入蜀。庚寅巢杀唐宗室在长安者。壬辰巢即皇帝位。国号大齐。称金统元年。中和二年。巢所署同州防御使朱温屡请巢益兵以捍河中。不报。温见巢兵势日蹙知其将亡。亲将胡真谢瞳劝温归国。九月温杀其监军严实举州降。诸道行营都统王铎承制以温为同华节度使。未几赐名全忠。河中留后王重荣行营都监杨复光东面宣慰使王徽诸道行营都统王铎议讨贼。复光曰。雁门李仆射(克用也)骁勇有强兵召之来贼不足平也。时王铎在河中。乃以墨敕召李克用。十一月克用将沙陀(始见懿宗感通九年)万七千人趣河中。中和三年三月。克用进军渭桥与巢军战于渭南。贼兵大败奔走。四月克用自光泰门入京师。巢力战不胜焚宫室遁去。克用时年二十八岁。破巢复长安功第一。诏以克用为河东节度使。中和四年春二月巢走围陈州。李克用率汴徐[六/衣]之军以救之。五月巢引兵东北趣汴州。克用追及巢于中牟奋击大破之。巢将尚让帅其众降克用。克用追至冤句(巢居之邑)粮尽乃还汴州营于城外。朱全忠固请入城馆于上原驿。全忠置酒克用乘酒语颇侵之。全忠不平发兵围驿而攻之。克用缒城得出。六月武宁将李师悦等追巢至瑕丘败之。巢众殆尽走至狼虎谷巢甥林言斩巢兄弟妻子首以降。巢始起于乾符二年至中和四年七月灭(唐书)。
　　睦州(今淅西道建德路也)陈尊宿。名道明。江南陈氏之后也。幼出家本州开元寺。持戒精严学通三藏。游方契旨于黄檗。延充首座。众请住观音院。常有百余众经数十载。诸方归慕咸以尊宿称。后归开元房居。织蒲鞋以养母。故有陈蒲鞋号天使至问师。三门俱开从那门入。师唤尚书使应诺。师曰。从信门入。师看经。次陈操尚书问和尚看甚么经。师曰金刚经。尚书曰六朝翻译此当第几。师举起经曰。一切有为法。如梦幻泡影。至是乾符四年召门人曰。此处缘息吾当逝矣。乃跏趺而逝。郡人以香薪焚之。舍利如雨。收灵骨塑像于寺。寿九十八。腊七十六。嗣黄檗运禅师。运嗣百丈海禅师(传灯录)。
　　己亥乾符六年　庚子广明元年　辛丑中和元年。
　　澧州洛浦山禅师名元安。凤翔麟游人丱岁。出家。具戒持律通经论。是年参临济玄禅师充侍者。后往夹山卓庵。昭宗光化元年八月诫门人曰。出家之法长物不留。况其他哉。切须在念。时光迅速大道深玄。苟或因循曷由体悟。至十二月一日安坐而寂。嗣夹山会禅师(传灯)。
　　夹山　澧州夹山禅师。名善会广。州廖氏子。幼岁出家。依年受戒。听习经论。该练三学。出住润州(浙西道镇江路扬州之域)鹤林。因道吾指之。见船子诚禅师。于华亭契悟心要。恭禀遗命遁世忘机。懿宗咸通年间。栖迟丰州。学侣云集。相从卜居于夹山。遂成院宇。至是中和元年十一月七日入寂。葬本山。谥传明大师。嗣船子诚禅师(传灯)。
　　壬寅中和二年。钟传据江西(唐书)。
　　癸卯中和三年。李克用复京师。
　　拓跋思恭以兵赴国难。黄巢之乱也。朝廷命思恭权夏绥节度使赐姓李(见宋仁宗宝元元年)。
　　甲辰中和四年黄巢既灭。秋七月李克用至晋阳遣使奉表。极言朱全忠妒功嫉能终为国患。凡八上表请诛讨之。帝谓方事之殷姑存大体。诏奖谕克用且解之。于时浙东饥疫明州普贤忏院幼璋禅师收瘗台温明三郡饿殍遗骸数千。时人呼师曰增悲菩萨(高僧传)。
　　乙巳光启元年二月。帝还至京师改元。中官田令孜愈纵威权。河中节度使王重荣累表数令孜罪恶。重荣启李克用引兵赴之。十二月克用进逼京城。田令孜夜奉帝自开远门出幸凤翔。光启二年春正月田令孜请帝幸兴元。帝不从。是夜令孜引兵入宫劫帝幸宝鸡。宰相朝臣皆不知。及发宝鸡留杨晟(时正切)守散关(兴元路之口也)乘舆才入散关。邠宁节度使朱玫已围宝鸡。嗣襄王熅肃宗玄孙也。有疾从上不及留遵涂驿。为玫所得与之俱还凤翔。三月车驾至兴元。朱玫逼百官奉襄王熅权监军国事。长安百官太子太师斐璩等劝进于襄王熅监即皇帝位。改元建贞。遥尊帝为太上元皇帝。观军容使杨复恭传檄关中称。得朱玫首者以静难节度使赏之。玫将王行瑜擒玫斩之。襄王奔河中。王重荣诈为迎奉执熅杀之。诏以行瑜为静难军节度使(唐书本纪)。
　　灵云　禅师。名志勤。福州长溪人嗣长庆安。安嗣百丈海。勤在沩山。时见桃花悟道。后返福州居灵云(传灯录)。
　　钱镠(吴越王也)是年讨董昌有功授杭州刺史。
　　岩头　鄂州岩头禅师。名全奯。泉州柯氏子。少礼青原谊公落发。禀戒于长安宝寿寺。习经论诸部。忧游禅苑。后参德山契旨住岩头。值武宗汰教乃于湖边隐作渡子。后庵于洞庭卧龙山。徒侣臻辐。至是光启三年四月八日入寂。门人为焚之获舍利四十九粒。起塔供养。敕谥清岩禅师嗣德山鉴。鉴嗣龙潭信(传灯录)。
　　石霜　潭州石霜山禅师。名庆诸。江西吉州新滏陈氏。依洪井西山绍銮禅师落发。诣洛下习毗尼教。抵沩山充米头。一日沩山拾一粒米谓师曰。莫轻这一粒。百千粒从这一粒生。师曰。百千粒从这一粒生。未审这一粒从甚处生。沩山呵呵大笑便归方丈。至晚上堂曰米里有虫。诸人好看。后参道吾智禅师。密契心要。后因避世混俗于长沙刘阳陶家坊。人莫识者。因僧举洞山解制上堂。秋初夏末兄弟东去西去。直须向万里无寸草处去。师曰。出门便是草。洞山闻之乃云。此是一千五百人善知识语。师因此声名驰露。帝闻师道誉赐紫衣。辞不受。至是光启三年入寂。葬院之西北隅。敕谥普会大师。嗣道吾宗智智嗣药山俨。俨嗣石头迁。迁嗣青原思(传灯录)。
　　戊申文德元年二月。帝自凤翔归京。三月不豫。壬寅大渐。皇弟吉王保长而贤。群臣属望。十军观军容使杨复恭请立其弟寿王杰为皇太弟。癸卯帝崩。遗制太弟杰。更名敏。即皇帝位　王建据有西川。

　　昭宗

　　懿宗第七子。初封寿王。名杰。更名敏。龙纪元年改名晔。在位十六年。寿三十八　龙纪(一)大顺(二)景福(二)乾宁(四)光化(三)天复(四)。
　　己酉龙纪元年十一月。帝改名晔。帝将祀圜丘。中尉枢密皆[袖-由+癸](睽桂反)衫侍从故事也。僖宗之世已具襕笏。至是又令有司制法服。孔纬及谏官皆以为不可。帝出御礼谕之曰。卿等所论至当事有从权。勿以小瑕遂妨大礼。于是宦官始服剑佩侍祠。
　　庚戌大顺元年　辛亥大顺二年。杨行密据扬州。
　　杭州千顷山禅师。名楚南。福州张氏子。得旨于黄檗。初抵姑苏报恩寺。精修禅定二十余年。足不逾阈。寻住钱塘支硎山慈云。虽应缘无倦。常住禅定。或逾月或浃旬。僖宗光启年间。刺史钱镠请师下山供养。僖宗闻其道化就赐紫衣。僖宗文德元年五月入寂。寿七十六。塔于院之西隅。师著破邪论行于世。嗣黄檗运禅师。至是大顺二年。宣州孙儒寇钱塘发塔睹师。全身爪发俱长。拜谢修塔而去(传灯录)。
　　壬子景福元年八月。以杨行密为淮南节度使。宣明历寖差。太子少詹事边冈造新历成。十二月帝命之曰景福景玄历。
　　癸丑二年以渝州刺史柳玭为泸州刺史。柳氏自公绰以来。世以孝悌礼法为士大夫。所宗玭为御史大夫。上欲以为相。宦官恶之故久谪于外。玭尝诫其子弟曰。凡门地高可畏不可恃也。立身行己。一事有失则得罪重于他人。死无以见先人于地下。此其所以可畏也。门高则骄心易生。族盛则为人所嫉。懿行实才人未之信。小有玭颣众皆指之。此其所以不可恃也。故膏梁子弟学宜加勤行宜加励。仅得比他人耳玭(玉病)颣(丝节)。
　　王朝据福州称留后。王镕帅镇定称赵王。刘仁恭是时为幽州卢龙节度使称燕王。
　　甲寅乾宁元年。沙门贯休(婺州人也)入蜀。以诗谒王曰。一瓶一钵垂垂老。万水万山特特来。蜀王待以殊礼加以官资。禅月大师号亦其赐也。至后唐庄宗同光三年入寂。高僧齐巳蜀人也。幼捐俗依沩山祐禅师。时慧寂禅师(仰山也)住豫章观音院。巳总辖庶务。有粥疏曰。粥名良药。佛所赞扬。义冠三檀。功标十利。更祈英哲。各遂愿心。既备清晨。永资白业。其后居西山金鼓示寂。塔存焉。龙盘乃其书堂也(云外纪谈)。
　　乙卯乾宁二年。次年马殷据湖南杭州。钱镠兼镇东西两浙。李茂贞犯京师。帝幸华州。茂贞入长安。宫室市肆燔烧俱尽。
　　丙辰三年正月九峰玄禅师戒其徒曰。无虚度光阴。无虚消信施。既已出家唯道是履名大丈夫。云已寂然入定。至三月二十日而入灭。
　　丁巳乾宁四年闽帅王朝薨弟审知嗣据其地。
　　赵州　禅师。名从谂。曹州郝乡人也。姓郝氏。童稚于本州扈通院从师披剃。未纳戒抵池阳参南泉愿禅师。泉器之。一日问泉曰。如何是道。泉曰平常心是道。师曰。还可趣向也无。泉曰拟向即乖。师曰。不拟争知是道。泉曰道不属知不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。师于言下悟理。乃往嵩岳琉璃坛纳戒。仍返南泉。久之众请住赵州(隶真定路)观音院。一曰东院道化甚盛。作十二时歌。偈颂机缘语录流行于世。新到师问曰。曾到此间么。僧曰未曾到。师曰。吃茶去。又问僧曰。曾到此间么。僧曰曾到。师曰。吃茶去。院主问曰。为甚么曾到也吃茶去。未曾到也吃茶去。师召院主。主应诺。师曰。吃茶去。时真定帅王镕称赵王。庐王节度使刘仁恭称燕王。二王争相重敬。至是乾宁四年十一月二日卧右胁而寂。寿一百二十岁。敕谥真际大师。嗣南泉愿。愿嗣马祖(传灯)。
　　戊午光化元年赦李茂贞。八月车驾自华州还京师。
　　己未光化二年。华岳禅师玄伟编次德宗贞元以来禅宗机缘。为圣胄集。
　　杭州无着禅师。名文喜。嘉兴朱氏。年七岁依本邑常乐寺国清出家剃染。习律听教。属武宗汰教反服韬晦。宣宗初再度于盐官齐峰寺。往五台礼文殊。遇一老翁牵牛而行。邀师入寺。翁纵牛引师升堂。翁踞床指绣墩命坐。翁曰。近自何来。师曰南方。翁曰。南方佛法如何住持。师曰。末法比丘少奉戒律。翁曰。多少众。师曰或三百或五百师。却问此间佛法如何。住持翁曰。龙蛇混杂。凡圣同居。师曰。多少众。翁曰前三三后三三。翁呼童子均提致茶。又进酥酪。翁拈起玻璃盏问曰。南方还有这个否。师曰无。翁曰。寻常将甚么吃茶。师无对辞别。翁令童子相送。师问童子前三三后三三是多少。童召大德师应诺。童曰是多少。师曰。此为何处。童曰此金刚窟般若寺也。师凄然悟彼翁者文殊也。即稽首童子愿乞一言为别。童说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫均提与寺俱隐。懿宗咸通三年师至洪州(龙兴)观音。参仰山寂禅师。顿悟心法。后回浙西住龙泉寺(杭州)。钱王奉赐紫衣署无着禅师。至是光化三年十月三日。告众曰。三界心尽。即是涅槃。言讫跏趺而逝。寿八十岁。塔于鹫峰灵隐之西坞。哀帝天祐二年叛兵发师塔。肉身不坏爪发俱长。钱王谬闻之。遣裨将邵志重加封瘗。宋宁宗嘉定十三年迁葬净慈山智觉寿禅师塔左。师嗣仰山寂。寂嗣沩山祐禅师(五灯会元)。
　　庚申光化三年初。崔胤与上密谋尽诛宦官。流枢密使宋道弼景务修等皆赐自尽。宦官益惧。中尉刘季述王仲先枢密使王彦范薛齐偓等阴谋废立。帝猎苑中夜归。季述扶帝与后同辇。嫔御侍者才十余人。适少阳院锁其门。季述矫诏令太子裕监国寻使即皇帝位。以帝为太上皇。季述遣其养子希度诣朱全忠许以唐社稷输之。天平节度副使李振劝全忠诛季述。全忠乃囚希度遣振如京师。崔胤密遣人说神策指挥。使孙德昭诛季述等。时十二月也。
　　辛酉大复元年正月朔。王仲尼入朝。孙德昭擒斩之。崔胤迎帝御长乐门楼。帅百官称贺。周承晦擒刘季述王彦范继至。方诘责已为乱挺所毙。薛齐偓赴井死。出而斩之灭四人之族。时朱全忠李茂贞各有挟天子令诸侯之意。全忠欲帝幸洛阳。茂贞欲帝幸凤翔。朱全忠至河中表请车驾幸东都。十一月中尉韩全诲逼帝幸凤翔。遂火其宫城。
　　壬戌天复二年十一月。朱全忠进攻凤翔钱镠进爵越王。
　　癸亥天复三年春正月。李茂贞请帝诛韩全诲等。与朱全忠和。遣使囊全诲等首以示全忠。甲子车驾出凤翔幸全忠营。己巳入长安。
　　甲子天祐元年　春正月朱全忠请帝迁都洛阳。壬戌车驾发长安。甲子至华州。朱全忠屡章促发遂至洛阳。改元天祐。朱全忠遣李振至洛阳。与蒋玄晖等。八月弑帝立辉王为皇太子。柩前即位。时年十三岁。哀帝也　钱镠加封吴王。

　　哀帝

　　柷。昭宗第九子。在位四年。禅于梁。梁封帝为济阴王。迁于曹州。戊辰年鸩杀济阴王于曹州。追谥曰唐哀皇帝。号景宗　一云。朱全忠弑昭宗立哀帝。逾四年使刘霸鸩哀帝。葬温陵。立少帝濮王紃。一名继。昭宗子也。年号天寿。朱全忠又鸩之。议以天祐四年禅位于梁云。本纪不载濮王一年事　紃(松伦反)天祐(四)。
　　乙丑天祐二年淮南杨行密薨。子渥嗣位。
　　丙寅三年南平钟傅薨。子匡时立。寻为秦虏。荆南节度高季昌据荆南。闽王会雪峰玄沙二禅师问曰。将何为道作何修行见性成佛。雪峰曰。宜先忏悔涤除障垢。所以获心见性。一切业障海。皆从妄想生。若欲忏悔者端坐念实相。愿大王识取实相。自然成佛(本传)。丁卯天祐四年三月。帝逊于梁王。梁受禅改元开平元年。
　　右唐二十一主合二百八十八年禅于梁。

　　五代


　　梁

　　受唐禅都汴州开平二年迁都洛阳均王仍都大梁。　　·太宗
　　·末帝

　　二主合十六年而归后唐。

　　太祖

　　姓朱氏。宋州人。本名温。唐僖宗时从黄巢作乱。巢署温同州防御使。温叛巢归唐。天子赐名全忠拜宣武军节度使。昭宗光化三年进封梁王。哀帝天祐四年三月受唐禅。更名晃。被衮冕即皇帝位。改国号曰梁。在位六年。寿六十一岁。以汴州为开封府。命曰东都。以故东都(洛阳也)为西都是时惟河东凤翔淮南称天祐年号。西蜀称天复。寻亦自立。改元武成。余皆禀梁正朔称臣奉贡　开平(四)乾化(二)。
　　丁卯开平元年四月改元。以河南尹兼河南节度使张全美为魏王。镇海镇东节度使吴王钱镠为吴越王。加清海节度使刘隐。威武节度使王审知兼侍中。仍以刘隐为大彭王。以权知荆南留后高季昌为节度使。
　　　　赵王　王镕　　燕王　刘仁恭　　晋王　李克用　　岐王　李茂贞　　吴越王　钱镠　　楚　马殷
　　　　　　荆南　高季昌　　淮南　杨渥　　闽王　王审知　　蜀即帝位　王建　　南平　刘隐　　

　　王镕帅镇州真定也称赵王。刘仁恭幽州卢能节度燕王。
　　晋王李克用称天祐年号。克用本沙陀人。见唐懿宗咸通九年。
　　岐王凤翔李茂贞深州博野人。本姓宋。名文通。为博野军戍卒。黄巢犯京师。茂贞以功补扈跸都头。僖宗赐姓李名茂贞。拜凤翔陇右节度使。昭宗时封为岐王。称天祐四年。
　　吴越王钱镠。字具美。杭州临安人。唐僖宗时为董昌偏将。杀退黄巢兵。昌以镠为都指挥。董昌寻亦叛。昭宗以镠为浙东招讨使平昌。进封天下兵马都元帅寻封王。至是梁开平元年封吴越王。后唐庄宗赐玉册金印。镠居杭州二十一年。八十一薨。
　　楚王马殷。字霸图。许州鄢陵人。唐昭宗乾宁中拜武安军节度使镇潭州。尽有湖南之地。梁大节开平二年处湖南。听民自采茶卖于北客。收其征以赡军。七月殷奏汴荆襄唐郢复州置回图务运茶河南北卖之以易缯纩战马。诏许之。湖南由是富赡。梁封之为楚王。
　　荆南节度使高季昌。字赂孙。陕州人(隶今洛阳)。梁初镇荆南节度十州后为诸道所侵。季昌有江陵一城而已。至后唐庄宗时。封为南平王。
　　淮南号吴杨渥称天祐四年。渥父行密。字化源。庐州合肥人。家世微贱。有膂力能举千斤。日行三百里。为本州步健。破黄巢功。大唐昭宗景福元年八月为淮南节度使。淮南王进封楚王。唐哀帝天祐二年行密薨。寿五十四。据庐州十二年。子渥嗣位。梁太祖封之为吴王。
　　闽王王审知。字信通。光州固始人。唐僖宗时黄巢寇乱。因有闽岭五州之地。梁开平元年以威武节度使王审知兼侍中。审知自唐昭宗时已受封为闽王矣。至其子延钧。后唐明宗长兴四年改名璘即皇帝位。建元龙启。国号大闽。
　　蜀王王建。字光图。许州舞阳人。唐僖宗初。陈钦瑄节制西川中尉日令孜为监军。召建欲致麾下。钦瑄疑止之。建怒以兵攻成都杀钦瑄等。昭宗授以西川节度使。梁受唐禅。开平元年九月。王建即皇帝位。国号大蜀。明年改元武成。
　　南平刘隐。上蔡人。今汝宁古蔡州也。其祖安仁徙居闽中。商贾南海因家焉。父谦为广州牙将。破黄巢有功。升封州刺史卒。州人表隐代之。累有勋烈。唐昭宗封隐南海王。哀帝天祐二年进封安南都护清海节度使。次年封南平王。今梁加隐侍中文封南海王。乃以隐为大彭王。乾化元年卒。寿三十八。其弟岩袭位。尽有岭表之北。岩更名龑。梁末帝贞明三年即帝位。国号汉。年曰乾亨立二十五年。寿五十四。
　　戊辰开平二年正月。晋王李克用卒。子存勖十一月立。梁迁都洛阳。鸩济阴王于曹州。谥曰唐哀皇帝。
　　　　赵　王镕　　燕　刘仁恭　　晋　存勖天祐五年　　岐王　李茂贞　　吴越　钱镠　　楚　马殷
　　　　　　荆南　高季昌　　淮南吴　杨渥　　闽　王审知　　蜀王建　武成元年　　南平　刘隐

　　福州雪峰禅师。名义存。泉州南安曾氏子。年十二从莆田玉涧寺庆玄律师出家。年十七落发。往幽州宝刹寺受戒。久历禅会。三登投子。九到洞山。后仍缘契德山。唐懿宗咸通中回闽雪峰创院。徒侣翕然。僖宗赐号真觉禅师。仍赐紫衣。师之法席常有千五百众。至是开平二年三月示疾。闽帅命医来。师曰吾非疾也。遗偈付法讫。五月二日出游蓝田暮归。澡浴中夜入寂。寿八十七。师嗣德山鉴。鉴嗣龙潭信。
　　福州玄沙宗一禅师。名师备。闽之谢氏子。幼泛小艇于南台江。狎诸渔者年三十忽慕出家。投芙蓉训禅师剃落。往豫章开元寺受具。布衲芒屡。食才接气终日宴坐。雪峰以其苦行呼为头陀。一日雪峰召之曰。何不遍参去。师曰。达磨不来东土。二祖不往西天。峰然之。住后提振宗网遐迩推敬。闽主待以师礼。学侣余八百众。当梁太祖开平二年十一月入寂。寿七十五。闽主为师树塔。师嗣雪峰存禅师。
　　己巳开平三年十月。蜀州刺史王宗辨称疾杜门。蜀主疑其矜功怨望。加检校太保不受。谓人曰廉者足而不忧。贪者忧而不足。吾小人致位至此足矣。岂可求进不已乎。蜀主嘉其志。
　　　　赵　　燕　　晋王　天祐六年　　岐王　天祐六年　　吴越　　楚
　　　　　　荆南　　淮南　天祐六年　　闽　　蜀王建　武成二年　　南平　　

　　庚午开平四年。
　　续宝林传　南岳惟劲头陀集唐昭宗光化年以来宗师机缘。为续宝林传四卷。
　　　　赵　　燕　　晋王　天祐七年　　岐王　天祐七年　　吴越　　楚
　　　　　　荆南　　淮南　天祐七年　　闽　　蜀　武成三年　　南平　　

　　辛未乾化元年　　　　　　　龑。
　　　　赵　王镕　　燕　帝位应天元年　　晋王　天祐八年　　岐王　天祐八年　　吴越王　　楚
　　　　　　荆南　　淮南吴　天祐八年　　闽　　蜀　　南平　刘岩　　

　　三月。静海节度使南平襄王刘隐既卒。其弟岩袭位。后名龚。又改龑八月燕王刘仁恭之子刘守光即皇帝位。国号大燕。改应天元年。
　　壬申二年二月湖州道场山如讷禅师。卓庵于山乘虎游行。讷湖州人。师嗣翠微无学禅师。学嗣丹霞然。然嗣石头希迁禅师。
　　　　赵　　燕　应天二年　　晋　天祐九年　　岐王　天祐九年　　吴越王　　楚
　　　　　　荆南　　淮南吴　天祐九年　　闽　　蜀　永平二年　　南平　　

　　二月帝疾增甚。诛戮无常。又议出征。从官多畏惮。帝长子郴王友裕早卒。次假子搏王友文帝特爱之。郢王友圭心不平。帝出友圭为莱州刺史。友圭微行入左龙虎军。见统军韩勍以情告之。勍以牙兵五百人从友圭。杂控鹤士入伏禁中。中夜斩关入至寝殿。友圭仆夫冯廷谔刺帝。秘不发丧。矫诏称。朕躬危殆宜令友圭权主军国之务。发丧即皇帝位。乾化三年正月改元凤历。是时均王友贞处大梁讨友圭。友圭自度不免。令冯廷谔先杀妻张氏次杀己。廷谔亦自刭。均王即位于大梁。称乾化三年。

　　均王

　　太祖第三子。初名友贞。封均王。镇大梁。汴州也。乾化三年正月诛大逆友圭。遂即皇帝位。于大梁就都之。追废友圭为庶人。三月帝更名锽。久之又名瑱。在位十一年。寿三十六岁。谥曰末帝　乾化(又二)贞明(六)龙德(三)。
　　癸酉乾化三年。
　　　　赵　　燕　应天三年　　晋　天祐十年　　岐王　天祐十年　　吴越王　　楚
　　　　　　荆南　　淮南吴　天祐十年　　闽王　　蜀　永平三年　　南平

　　金光明道场　杭州瑞应幼璋禅师。请吴越王每年于天台山建金光明道场。诸郡黑白大会。逾月而散。光明大会始于师也。
　　甲戌乾化四年正月。晋主既克燕。以练[糸*斥](习着反)刘仁恭并守光。凯歌入晋阳。献于太庙斩守光。械仁恭至代州。祭先王墓斩之。
　　　　赵　　燕　晋灭之　　晋　天祐十一年　　岐王　天祐十一年　　吴越王　　楚
　　　　　　荆南　　淮南吴天祐十一年　　闽　　蜀　永平四年　　南平

　　舒州投子山禅师。名大同。本州怀宁刘氏子。幼岁依洛下保唐寺满禅师出家。初习安般观。次阅华严发明性海。谒翠微学禅师顿悟宗旨。由是故意周游。后从故里隐投子山。结茅而居。至是乾化四年四月六日入寂。敕谥慈济大师。师嗣翠微学禅师。
　　乙亥贞明元年。
　　　　赵　　　　晋王　天祐十二年　　岐王　天祐十二年　　吴越王　　楚
　　　　　　荆南　　淮南吴天祐十二年　　闽　　蜀　永平五年　　南平

　　丙子贞明二年　契丹太祖阿保机神册元年。
　　　　赵　　　　晋王　天祐十三年　　岐王　天祐十三年　　吴越王　　楚
　　　　　　荆南　　淮南吴天祐十三年　　闽王　　蜀　通正元年　　南平　　


　　契丹

　　鲜卑山之遗种在商。高宗之伐鬼方者是也。自梁末帝贞明二年太祖阿保机称帝建国立年。传嗣凡九主在位首末二百一十五年。实历二百单九年(辽志)。太祖皇帝讳亿番。名阿保机。乃斡里小子也。父斡里为夷离巾。犹中国刺史也。先是契丹部落分而为八。各有大人相与推约一人为王。建旗鼓以号令诸部。每三年则以次相代。及阿保机为王尤雄。勇恃其强不肯受代。五姓奚及七姓室韦咸服属之。击黄头室韦还七部劫之于境上求如约。阿保机曰。我为王九年。得汉人多请师种落居古汉城。与汉人守之自为一部。七部许之古汉城者拓跋魏之滑盐县也。地宜五谷。有盐池之利。其后阿保机击灭七部并为一国。又北伐室韦女真。西取突厥故地。击奚灭之。复立奚王使契丹监其兵。东北诸夷皆畏服之。初唐懿宗咸通末年有习尔者为王。土宇始大。其后钦德为王。乘中原多故时人侵边。燕帝刘守光末年衰困。遣参军韩延徽求援于契丹。契丹主怒其不拜。留之久乃礼而用之。延徽始教契丹。建牙开府。筑城廓立市里。以处汉人。使各有配耦垦蓻荒田。契丹由此威盛强大。至是贞明二年。阿保机始自称皇帝。国号大契丹。年曰神册。国人谓之天皇王。姓耶律氏。以妻述律氏为皇后。置百官。治国十一年。卒于夫余城。谥曰太祖。
　　布袋和尚。名契此。示迹明州奉化县。常以杖荷一布袋携破席。凡供身之具尽贮袋中。入市见物则乞。或醯醢鱼菹。才接入口分少许投囊中。时号长汀子。至是贞明二年三月三日坐于岳林寺廊下说偈曰。弥勒真弥勒。分身千百亿。时时示时人。时人自不识。偈已安然而化。其后他州复见其负囊而行。竞图其像而奉祀之。
　　丁丑贞明三年　契丹神册二年。南平刘岩即皇帝位于番隅。国号大越。改元乾亨。次年冬十一月郊天。改国号曰汉(司马通鉴)。
　　　　赵　　　　晋王　天祐十四年　　岐王　天祐十四年　　吴越王　　楚
　　　　　　荆南　　淮南吴天祐十四年　　闽　　蜀帝　天汉元年　　汉即帝位　乾亨元年　　

　　戊寅贞明国年　契丹阿保机神册三年。
　　　　　　赵　　　　晋王　天祐十五年　　岐王　天祐十五年　　吴赵王　　楚
　　　　　　荆南　　淮南吴天祐十五年　　闽　　蜀帝　光太元年　　汉　乾亨元年　　

　　蜀帝太子衍立。三月吴越王镠初立元帅府置官属。淮南吴以徐知诰为淮南节度行军副使。知诰事吴主尽恭。知诰以宋齐丘为谋主。
　　龙湖　邵武龙湖禅师。名普闻。唐僖宗第二子也。幼不茹荤。长无经世意。僖宗钟爱之。僖宗中和元年黄巢乱。帝幸蜀。亲王宗室皆逃亡。师断发逸游。谒石霜诸禅师问。如何是教外别传。诸曰待案山点头。即向汝道。师因省悟。依止数年乃请游山。诸曰。逢干即止。遇陈便住。遂辞行过邵武抵大干。遥望山颠郁然深秀问父老。彼有居者否。老曰有一陈嗣者。久隐其中。师至嗣遂分坐同住。师庐茅谷口。陈乃去之。庵址存焉。其宝乘禅院者师茅庐基也。僖宗文德元年三月。师乃掷锡杖于山。杖止处建立道场。缁素向心遂成巨刹。一日有老人来前曰。我龙也。家于此山。行雨不职将有天罚。愿师救护。师曰。汝可易形来。俄一小蛇在座。师引之入净瓶。良久风雷挟座山峦摇震。达且开霁。蛇自瓶出。老人来谢曰。非师法力则腥秽此地矣。观师道场阙水。当以报德。遂斸地成穴。涌泉衍溢乃为一湖。在今半山是曰龙湖。至是贞明四年一日。师集众僧曰。吾将他适。以院事付聪教二禅人。乃说偈曰。我逃世难来出家。宗师指示个歇处。住山领众三十年。对人不欲轻分付。今日分明说似君。我敛目时齐听取。既而跨虎凌晨抵信州开元寺。龙湖僧追之。师曰。山中已有聪禅师。吾不复归矣。故龙湖无开山祖师塔。惟有跨虎庵基。为古今之证。敕谥圆觉禅师。五灯会元谓师示寂于龙湖殆非也。师嗣潭州石霜禅师庆诸。诸嗣道吾宗智。智嗣药山俨禅师。诸吉州人。姓陈氏。
　　己卯贞明五年　契丹神册四年。
　　　　赵　　　　晋王　天祐十六年　　岐王　天保十六年　　吴越王　　楚
　　　　　　荆南　　淮南吴　武义元年　　闽　　蜀衍　乾德元年　　汉　乾亨元年

　　夏四月。淮南杨氏即吴国王位。改元武义。建宗庙社稷。置百官宫殿。文物皆用天子礼乐。
　　庚辰贞明六年　契丹神册五年。
　　　　赵　　　　晋王　天祐十七年　　岐王　天祐十七年　　吴越王　　楚
　　　　　　荆南　　吴弟溥立　　闽　　蜀　乾德二年　　汉　乾亨四年　　

　　辛巳龙德元年　契丹天赞元年。
　　　　赵　　　　晋王　天祐十八年　　岐王　　吴越王　　楚
　　　　　　荆南　　吴　顺义元年　　闽　　蜀　乾德三　　汉　乾亨十五年　　

　　壬年龙德二年　契丹天赞二年。
　　　　赵　　　　晋王　　岐王　　吴越王　　楚
　　　　　　荆南　　吴　顺义二年　　闽　　蜀　乾德四年　　汉　干享六年　　

　　越州镜清顺德怤禅师。得法于雪峰。吴越钱王尊其道德。请居天龙寺。又创龙册寺以居师。学侣奔凑。由是吴越盛于玄学。晋高祖天福二年八月入寂。寿七十四。
　　癸未龙德三年。同光元年　契丹天赞三年。
　　　　赵　　　　唐即帝位同光元年　　岐王　　吴越王　　楚
　　　　　　荆南　　吴　顺义三年　　闽　　蜀　乾德五年　　汉　乾亨七年　　

　　春二月。梁帝遣使册命吴越王钱镠为吴越国王。夏四月己巳。晋王李存勖即皇帝位于魏州牙城之南。国号大唐。改元同光。唐所有凡十三节度五十州。帅兵取梁。梁帝谓皇甫麟曰。李氏吾世仇理难降。首不可俟彼刀锯。吾不能自裁。卿可断吾首。麟泣遂弑梁帝。麟因自杀。十月唐帝入大梁。
　　右梁二主合一十六年而归于唐。

　　唐

　　李姓。以土德王。都邺。今彰德路古相州也。后迁都于洛阳。　　·庄宗
　　·明宗
　　·闵帝
　　·潞王


　　庄宗

　　讳存勖。本沙陀人。唐懿宗咸通九年赐其祖。姓李。名国昌。帝父名克用。破黄巢复京师功第一。拜河东节度使。累封晋王。薨存勖嗣王位。灭梁建国曰唐。追尊父王克用曰武皇帝。帝在位三年。寿三十五岁　同光(三)。
　　同光元年即癸未岁也。十月灭梁改元。十一月迁都洛阳。
　　甲申同光二年　契丹天赞四年。
　　　　赵　　　　　　秦王　茂贞薨　　吴越王　　楚
　　　　　　荆南　　淮南吴　顺义四年　　闽　　汉　乾德六年　　蜀　乾亨八年　　

　　正月。岐王李茂贞遣子继曮上表入贡称臣。帝尊礼之改封秦王。四月秦忠敬王茂贞薨。子继曮权知凤翔军府事。
　　魏府今大名路也。兴化禅师。名存奖。本府人。帝诏入内。执弟子礼以事师。一日问曰。朕收复中原得一明珠。未有人酬价。师曰。请陛下珠看。帝以手舒幞头脚。师曰。君王之宝谁敢酬价。帝悦赐紫衣师号。师皆不受。乃赐马使乘之。坠地损一足。帝复赐医。师唤院主与我做个木[柺-力+(万-一)]子。师接得绕院行。问僧曰。汝等还识老僧么。众曰争得不识和尚。师曰。跛脚法师说得行不得。至法堂令维那声钟众集。师曰。还识老僧么。众无对。师掷下[柺-力+(万-一)]子端坐而逝。敕谥广济禅师。师嗣临济玄禅师(传灯录)。
　　汝州宝应南院禅师名慧颙河北人嗣兴化奖。
　　乙酉同光三年　契丹天赞五年。淮南吴溥于石头城建清凉寺。礼请悟宗住持。
　　　　赵　　　　　　秦　　吴越王　　楚
　　　　　　荆南　　淮南吴　顺义五年　　闽　延翰嗣位　　蜀王衍降唐以授孟知祥　　汉　白龙元年　　

　　九月。帝以子魏王继岌枢密使郭崇韬伐蜀。蜀主王衍舆榇衘璧出降。孟知祥者字保盛。邢州龙冈人。枢密使郭崇韬于知祥有引荐旧恩。将行言于帝曰。孟知祥信厚有谋。此行得四川而求帅。无逾此人者。帝可之。大军乃西行入散关倍道而进攻蜀降。崇韬乃以知祥为西川节度使镇成都。明宗长兴四年封蜀王。潞王清泰元年即皇帝位而殂。子昶嗣立。建元明德。国号蜀。至宋太祖乾德三年降于宋。合四十一年国除。
　　汉有白龙现于汉宫。汉主改元白龙。更名龚(司马通鉴)。

　　明宗

　　讳亶。本名嗣源。北狄人。庄宗养以为子。从庄宗征伐。屡立大功。丙戌年正月。赵在礼反于邺。庄宗命李嗣源讨之。三月嗣源至邺都。从马直军士张破败作乱。兵逼中军。嗣源叱问之。对曰。主上弃恩任威云克城之后尽坑魏搏之军。我辈畏死耳。今众议请主上帝河南。令公帝河北。嗣源泣谕之。众军不从。嗣源婿石敬塘曰。夫事成于果决而败于犹豫。嗣源乃令安重诲移檄会兵。军势大盛。李绍荣请庄宗幸关东招抚之。驾至万胜镇。闻嗣源已据大梁。诸军离叛。即命旋师归入洛阳。四月从马直指挥使郭从谦。不知睦王存义已死。欲奉之作乱。帅所部兵攻兴教门。缘城而入。近臣宿将释甲潜遁。独李彦卿何福进王全斌等十余人力战。庄宗中流矢。鹰坊人善友扶庄宗自门楼下至绛霄殿庑下抽矢渴懑须臾殂。李彦卿等恸哭而去。左右皆散。善友焚帝尸。己丑嗣源入洛阳止于私第。拾庄宗骨于灰烬中而殡之。百官三上笺请嗣源监国许之。有司议即位礼。李绍真孔循以唐运尽宜自建国号。监国不从。吏部尚书李琪曰。若改国号则先帝遂为路人。梓官安所托乎。前代以旁支入继多矣。宜用嗣子柩前即位之礼众从之。监国乃于柩前即皇帝位。年已六十岁。改元天成。每夕于宫中焚香告天。愿早生圣人为生民主。天成二年春正月更名亶。在位八年。寿终六十七天成(四)长兴(四)。
　　丙戌天成元年　契丹天赞六年。蜀禅月大师贯休是年卒。
　　　　赵　　　　　　凤翔　继曮　　吴越国　宝正元年　　楚
　　　　　　荆南　　吴　顺义六年　　闽国延钧天宝元年　　蜀节度　孟知祥　　汉　白龙二年　　

　　昭武节度王延翰自称大闽国王。立宫殿置百官。威仪文物皆效天子之制。追尊其父王审知曰昭武王。是岁审知养子延禀弑延翰。众推其弟延钧为留后。
　　丁亥天成二年　契丹太祖阿保机殂　德光天显元年。
　　　　赵　　　　　　凤翔　　吴越　宝正二年　　楚建国
　　　　　　荆南　　吴即帝位乾贞元年　　闽　天宝二年　　蜀　　汉　白龙三年　　

　　契丹太祖崩于天赞六年秋七月。在位十一年。太宗立。讳德光。太祖第二子。母曰述律氏。治二十二年。立晋灭唐。改契丹曰大辽。尝于所居大部落建天雄寺以奉佛。有契丹太祖阿保机像。
　　秋八月。楚王马殷始建国。立宫殿置百官皆如天子。或微又改。其翰林学士曰文苑学士。知制诰曰知辞制。枢密院曰左右机要司。陛下称之曰殿下。令曰教。
　　十一月淮南吴王杨氏即皇帝位。吴丞相徐温卒。吴主以其子知诰都督中外诸军事。知诰本姓李。唐昭宗乾宁二年。杨行密攻濠州。军士掠徐州得之。生八岁。行密养以为子。行密长子渥憎之。行密谓其将徐温曰。此儿质状伟识颇异于人。吾度渥必不能容。今赐汝为子。温名之曰知诰。知诰事温勤孝过于诸子。温是以爱之使掌家事。及长喜书善射。识度英性。行密谓温曰。知诰俊杰诸将子皆不及也。至晋高祖天福二年受吴禅。
　　戊子天成三年　契丹天显二年。
　　　　赵　　　　　　凤翔　　吴越　宝正三年　　楚
　　　　　　荆南　高季兴卒　　吴　乾贞三年　　闽延钧　　蜀孟氏　　汉　大有元年　　

　　闽主延钧度民二万为僧。由是闽中多僧(见五代旧史闽世家)　是年十二月。荆南节度使高季兴卒。命其子从诲权知军府事。从诲上表求内附。诏以从诲为荆南节度使。
　　漳州罗汉院禅师。名桂琛。生常山李氏。隶本府万岁寺无相大师披剃。登戒得法于玄沙备禅师。师秘重大法痛自韬晦。漳州牧王公请住城西石山地藏十余年。迁止罗汉院。破垣败箦。师处之恬如也。援法眼益。至是天成三年入寂。寿六十二。荼毗舍利建塔于院之西隅。敕谥真应禅师(传灯录)。
　　己丑天成四年　契丹天显三年。
　　　　赵　　　　　　凤翔　　吴越　宝正四年　　楚
　　　　　　荆南　　吴　太和元年　　闽　　蜀　　汉　大有二年　　

　　九月帝与平章事冯道从容语及年谷屡登四方无事。道曰。臣常记。昔在先皇幕府。奉使中山历并陉(山名)之险。臣忧马蹶(居月反僵也)执辔甚谨。幸而无失逮至泽潞。放辔自逸俄至颠陨。凡为天下者亦犹是也。帝深以为然。帝又问。今岁虽丰百姓赡足否。道曰。农家岁凶则死于流殍。岁丰则伤于谷贱。丰凶皆病死惟农家为然。臣记进士聂夷中诗。二月卖新丝。五月籴新谷。医得眼前疮。剜却心头肉。语虽鄙俚曲尽田家之情状。农于四人之中最为勤苦。人主不可不知也。帝悦命左右录其诗。常讽诵之。幽州宛平窦禹钧。仕至左谏议太夫致仕。生五子。皆宦显。侍中冯道赠以诗。燕山窦十郎。教子有义方。灵椿一株老。仙桂五枝芳。周世宗显德二年。大师中书令瀛文懿王冯道薨。
　　庚寅长兴元年　契丹天显四年。
　　　　赵　　　　　　凤翔　　吴越　宝正五年　　楚殷卒
　　　　　　荆南　　吴　太和二年　　闽　　蜀　　汉　大有三年　　

　　十一月楚王马殷卒。子希声袭位。称遗命。去建国之制。复藩镇之旧。诏以希声为武安静江节度使。
　　云门宗　广东道韶州云门山光奉院禅师。名文偃。生浙西秀水。今嘉兴路也。姓张氏。幼依空王寺志澄律师出家。及冠落发。禀具于毗陵坛。侍澄数年探穷律部。以已事未明。往参睦州陈尊宿。拶门而入。州擒住云道道。师拟议。州推之出曰。秦时[車*度]轹钻遂掩门损师一足。师从悟入。州乃指之见雪峰存禅师。既得以密契心宗。遂出岭遍谒诸方。后抵广中灵树敏禅师。初不请首座。有劝之请第一座者。灵树曰。我首座生也出家也。久之曰。我首座行脚也悟道也。久之又曰。我首座至矣。一日令击钟接首座。师适至。敏笑曰。奉迟甚久何来暮邪。即命之。师不辞而就职当此庚寅长兴元年也。俄而广主刘王将兴兵。就灵树决可否。敏知之。手封奁子语侍者曰。王来出以俟之。适有僧问。如何是祖师西来意。敏乃就座而逝。王至闻敏已化。王大惊叹。侍僧以奁呈。发之书曰。人天眼目堂中上座。王乃请师继主灵树。迎之至府开法。久之迁住韶阳云门山。戊申年。广主屡请入内问法。待以师礼。赐号匡真禅师。七月迎之王府供养。九月辞王还山。明年四月十日。师表辞广主。垂诫学徒端坐而逝。塔全身于方丈后。丙寅岁。赵太祖乾德四年。广主天宝九年也。师示梦阮绍庄曰。与吾寄语秀华官使特进李托。托遂奏请开塔。奉敕迎请灵躯内庭供养。逾月方还。因改寺额为大觉。加谥大慈云匡真弘明禅师。师嗣雪峰存禅师。存嗣德山鉴。鉴嗣龙潭信禅师。师之法道世宗仰之。目之曰云门宗。
　　辛卯长兴二年　契丹天显五年。
　　　　赵　　　　　　凤翔　　吴越　宝正六年　　楚
　　　　　　荆南　　吴　太和三年　　闽　　蜀孟氏　　汉　大有四年　　

　　壬辰长兴二年　契丹天显六年。
　　　　赵　　　　　　凤翔　　吴越　元瓘立　　楚
　　　　　　荆南　　吴　太和四年　　闽　　蜀　　汉　大有五年　　

　　春二月。初令国子监校定九经雕印。至周广顺三年版成印行。
　　三月。吴越武肃王钱镠薨。年八十一岁。中子传瓘立。更名元瓘。以遗命去国仪用藩镇法。
　　秋七月。武安静江节度使马希声卒。六军似袁[言*余]潘约等迎希声之弟希范于朗州而立之。治十五年。寿四十九岁。
　　癸巳长兴四年帝殂　契丹天显七年。
　　　　赵　　　　　　凤翔　　吴越元瓘文穆王也　　楚
　　　　　　荆南　　吴　太和五年　　闽璘　龙启元年　　蜀孟氏　封王　　汉　大有六年　　

　　春正月。闽主王延钧即皇帝位。国号大闽。年曰龙启。更名璘　二月唐命孟知祥。为东西川节度使蜀王。
　　十一月。帝不豫。诏立第三子宋王从厚。帝寻殂。十二月宋王从厚即皇帝位闵帝也。甲午年正月改元应顺。时凤翔节度使兼侍中潞王从珂与朝廷[彳*青]阻。三月潞王建大将旗鼓整众而东。闵帝闻潞王至陕。忧骇不知所为。以五十骑出玄武门至卫州。依刺史王弘贽。潞王至蒋桥。冯道等皆上笺劝进。潞主入谒太后太妃诣西宫。伏梓宫恸哭。太后下令废少帝为鄂王。令潞王即皇帝位于柩前。王弘贽迁闵帝于州廨。潞王遣弘贽之子殿直峦往鸩之。闵帝知其有毒不肯饮。峦缢杀之。

　　潞王

　　讳从珂。明宗养子也。姓王氏。镇州人。今真定路也。明宗略地日。并其母获之。养为己子。时年十岁封潞王为凤翔节度使。闵帝即位。以洋王从琸往伐之。由是举兵。闵帝出奔。潞王以太后命即位。在位三年。寿三十岁。
　　甲午四月改清泰元年　契丹天显八年。
　　　　赵　　　　　　凤翔　　吴越　　楚
　　　　　　荆南　　吴　太和六年　　闽　龙启二年　　蜀昶　明德元年　　汉　大有七年　　

　　闰正月。蜀王孟知祥即皇帝位于成都。改元。秋七月殂。太子仁赞即皇帝位。更名昶。明德元年。
　　天台国清寺静上座。初得悟于玄沙备禅师言下。居天台山三十余年。有问者曰。心念纷飞未明摄伏。静曰。却将纷飞之心以究纷飞之处。究之无处则纷飞之念何存。返究究心则能究之心安在。静因睹教中幻义述偈曰。若道法皆如幻有。造诸过恶应无咎。云何所作业不忘。而藉佛慈兴接诱。有小静上座者答之曰。幻人兴幻幻轮围。幻业能招幻所治。不了幻生诸幻苦。觉知如幻幻无为。二静上座遗踪。国清存焉(寺记碑刻)。
　　乙未清泰二年　契丹天显九年。
　　　　赵　　　　　　凤翔　　吴越　　楚
　　　　　　荆南　　吴　天祥元年　　闽　龙启三年　　蜀　明德二年　　汉　大有八年　　

　　荆南节度使高从晦。性明达亲。礼贤士委任梁震。震披鹤氅自称荆台隐士。每诣府跨黄牛至厅事。
　　吴加徐知诰尚父太师大丞相大元帅。进封齐王备殊礼。以升(建康)润(镇江)宣池歙(失涉反徽)常江饶信海十州为齐国。
　　清泰三年六月。河东节度使北面总管石敬瑭。既还镇晋阳。阴有自全之计。初帝欲使敬瑭移镇郓州。今东平路也(兖域)。给事中李崧吕琦等皆力谏以为不可。帝从枢密直学士薛文遇之言。以敬瑭为天平节度使制出。两班相顾失色。敬瑭曰。我不兴乱。朝廷发之。安能束手死于道路乎。都押衙刘知远曰。明公据形胜之地。士马精强。若称兵传檄帝业可成。掌书记桑维翰曰。公能推心契丹何患无成。敬瑭意遂决。表帝养子不应承祀请传位许王。帝怒手裂其表抵地。制削夺敬瑭官爵。以张敬达兼大原四面排陈使。率诸将讨之。敬瑭表契丹称臣。以父礼事之。许以割地请授。九月契丹主太宗德光也。将五万骑号三十万至晋阳战。唐兵大败。十一月契丹主作册书。命敬瑭为大晋皇帝。筑坛于柳林即位。大赦制改长兴七年(明宗年号)。为天福元年。潞王知石敬瑭即皇帝位。遂与曹太后刘皇后雍王重美及宋审虔等。携传国宝登玄武楼。自焚而死。皇后积薪欲烧官室。重美谏曰。新天子至必不露居。他日重劳民力。死而遗怨将安用之。乃止。后与重美(潞王子也)俱死。是日晚晋高祖入洛阳止于旧第。唐兵解甲待罪。晋帝慰而释之。乃命刘知远部署京城。知远分汉军使还营。馆契丹主于天宫寺。城中肃然无敢犯令。十二月晋帝追废潞王为庶人。以冯道同平章事。
　　右唐四主合一十四年而归于晋。

　　晋

　　石姓。以金德王。迁都汴州　　·高祖
　　·齐王


　　高祖

　　讳敬瑭。石姓。本西夷人。勇力善战。唐明宗爱之。妻以女永宁公主。累迁至河东节度使。清泰元年镇太原。徙天平节度使不受命。遂乃称兵求援于契丹。即帝位入洛阳。割幽蓟瀛莫涿檀顺新沩儒武云应寰朔蔚十六州以与契丹。在位七年。寿五十一　天福(七)丙申十一月改天福元年　契丹天显十年。
　　　　赵　　　　　　凤翔　　吴越　　楚
　　　　　　荆南　　吴　天祥二年　　闽　通文元年　　蜀　明德三年　　汉　大有九年　　

　　高丽当唐之末其王姓高。唐庄宗同光二年。高丽遣使来中国。史失不记其王之姓名。至明宗长兴三年。权知国事王建遣使者来。明宗封王建高丽国王。至是丙申年。高丽举兵击破新罗百济。于是东夷诸国皆附之。有二京六府九节度百二十部焉。
　　丁酉天福二年　大辽会同元年。
　　　　赵　　　　　　凤翔　　吴越复建国　　楚
　　　　　　荆南　　唐受禅　升元元年　　闽　通文二年　　蜀　明德四年　　汉　大有十年　　

　　大辽太宗德光既立晋室。受其所献之十六州。春正月乃以幽州为南京。改契丹国号大辽。年曰会同。公卿庶官皆仿中国。参用中国人。
　　二月。北归以赵延寿为极密使兼中书令。
　　三月。晋议迁都大梁。四月至汴州。吴越王元瓘复建国。如同光故事。
　　八月。吴主下诏禅位于齐王。徐知诘即皇帝位于建康。大赦国号曰唐(南唐也)。年曰升元。尊吴主曰让皇。宫室乘舆服御皆如故。宗庙正朔徽章服色悉从吴制。明年让皇殂。唐主废朝二十七日。追谥曰睿皇帝。唐升元三年。知诰复姓李。更名昪(始见唐明宗天成二年丁亥岁)。
　　汝州风穴禅师。讳延沼。钱塘余杭人。姓刘氏幼不茹荤。习儒应进士。一举不第乃出家。依本州开元寺智恭披剃。受具习天台止观。年二十五谒镜清。参南院颙禅师悟旨。依止六年辞去。后唐明宗长兴二年至汝水。草屋数椽依山如逃亡家。问之父老。田父曰。古风穴寺世以律居僧物故众弃去。师曰。我居之可乎。父曰可师乃留止。日乞村落。夜然松脂单丁者七年。至是天福二年州牧李使君闻师之道尽礼致之。上元日开堂说法。禀嗣南院颙。汉隐帝乾祐二年李君移守郢州。师避寇往依之馆于郡斋。汝州有宋太师者施第为宝坊号新寺。延师住持。法席雄冠。周太祖广顺元年。赐其寺额曰广慧。师住二十二年。当余百众。僧问如何是佛。师曰。杖林山下竹筋鞭。宋太祖开宝六年八月旦日。登座说偈曰。道在乘时须济物。远方来慕自腾腾。他年有叟情相似。日日香烟夜夜灯。至十四日手书别诸檀越。十五日跏趺而逝。寿七十八。夏五十九。师嗣南院颙。颙嗣兴化奖。奖嗣临济玄禅师。
　　戊戌天福三年　大辽会同二年。
　　　　赵　　　　　　凤翔　　吴越　文穆王元瓘　　楚
　　　　　　荆南　　唐　升元二年　　闽　通文三年　　蜀　广政元年　　汉　大有十一年　　

　　八月。晋帝上尊号于大辽主及太后。以平章凭道刘煦为册礼使。备卤簿仪仗车辂诣辽主行礼。帝事辽甚谨。奉表称臣。曰父皇帝。
　　十月。帝以大梁舟车所会便于漕运。乃建东京于汴州。复以汴州为开封府。以东都(洛阳)为西京。以西都(长安)为晋昌军节度。
　　敕听公私自铸铜钱。文曰天福元宝。
　　己亥天福四年　大辽会同三年。
　　　　赵　　　　　　凤翔　　吴越　　楚
　　　　　　荆南　　唐李升　升元三年　　闽　永隆元年　　蜀　广政二年　　汉　大有十二年　　

　　春正月。南唐群臣累表请唐主徐知诰复姓李。立唐宗庙。唐主许之。更名昪(皮变反)。群臣又请上尊号。不受。唐主不以外戚辅政。宦者不得预事。他国所不及也。
　　秋闰七月闽主为拱宸控鹤军使连重遇所弑。其叔父延义自称威武节度使闽国王。更名曦。谥闽主。曰唐宗。
　　观世音菩萨　杭州上天竺僧道翊。一夕见山间光明。往视之得奇香木。命良工刻成观世音菩萨像。白光焕发继以昼夜。汉高祖乾祐二年。有僧从勋者。以古佛舍利置菩萨毫相中。舍利时现冠顶　又庆元路(浙东道明州也)海中补怛洛伽山。乃菩萨示现之地。唐宣宗大中年间。西域天竺僧至洞中燔指祈祷。亲睹观世音菩萨妙相。与说法要。名迹始著。其后日本国僧慧锷者。自燕北五台山得菩萨画像。舍于山侧土人张氏。张奉之捐所居为观音院。昌国志云。梁贞明二年始建寺也。宋神宗元丰三年。遣使王舜封往三韩。舟抵洞。黑风骤起龟负舟。舜封祷之。菩萨现相舟稳还朝。以闻朝廷。颁金帛移寺。建于梅岑山之阳。赐额宝陀。今之寺也。
　　庚子天福五年。大辽会同四年。闽王曦度民为僧万一千人(闽纪载)。
　　　　赵　　　　　　凤翔　　吴越　　楚
　　　　　　荆南　　唐　升元四年　　闽曦　永隆二年　　蜀　广政三年　　汉　大有十四年

　　辛丑天福六年　大辽会同五年。
　　　　赵　　　　　　凤翔　　吴越　子弘佐立　　楚
　　　　　　荆南　　唐　升元五年　　闽　永隆三年　　蜀　广政四年　　汉　大有十三年　　

　　八月。吴越国文穆王钱氏元瓘薨。其子弘佐即王位。弘佐温恭明断。好书礼士躬勤政务。治七年。寿二十。
　　十一月唐分遣使者按行民。旧以肥瘠定其税。民咸称其平允。汉十二月戊戌。汉主寝疾。有梵僧谓曰名龚不利。汉主自造龑字名之。义取飞龙在天。读若俨通。闽主于城南西阜建石塔七层。功未半发如盖者三夕既成。光耀际天又三夕。王慰幸遂额之曰净光。而于其下又建寺宇焉(长乐集)。
　　壬寅天福七年六月帝殂　大辽会同六年。
　　　　赵　　　　　　凤翔　　吴越忠献王弘佐　　楚
　　　　　　荆南　　唐　升元六年　　闽　永隆四年　　蜀　广政五年　　汉玢立　光天元年　　

　　南汉即南平广州也。高祖刘龑四月殂。秦王弘度即皇帝位。更名玢(悲巾反)。

　　齐王

　　史曰出帝。讳重贵。高祖兄敬儒之子也。封齐王。高祖五子皆早卒。重睿尚幼。天福七年六月高祖殂。七月守司徒兼侍中凭道与天平节度使侍卫马步都虞候景延广议。国家多难宜立长君。乃奉广晋尹齐王重贵为嗣。即皇帝位。大臣议奉表称臣告哀于辽。景延广请致书称孙不称臣。李崧谏之不从。凭道依违其间。帝卒从延广议。辽主大怒遣使来责让。延广答以不逊。丙午岁开运三年也。十一月辽大举灭晋。辽主命张彦泽迁齐王于开封府。顷刻不得留。帝在位四年。远迁辽地。寿年不载　称天福八年开运(三)。
　　癸卯天福八年　大辽会同七年。
　　　　赵　　　　　　凤翔　　吴越国　　楚
　　　　　　荆南　　唐璟　保大元年　　闽　天德元年　　蜀　广政六年　　汉弘熙立　乾和元年　　

　　唐主饵方士药浸成躁急。群臣奏事往往暴怒。问道士王栖霞。何道可致太平。对曰。王者治心治身乃治家国。今陛下尚未能去。饥虞饱喜何论太平。宋后称叹以为至言。唐主凡所赐予。栖霞皆不受。二月唐主疽发背。召齐王璟入侍疾。谓璟曰。吾饵金石欲益寿。乃更伤生。汝宜戒之。是夕殂。元宗璟即位。
　　闽族王氏延政称帝于建州国号大殷。初天福四年曦既立。骄淫苛虐猜忌宗族。其弟建州刺史王延政以书谏之。曦怒。由是兄弟积相猜恨战斗。至是延政称帝。
　　汉殇帝。骄奢不亲政事。晋王弘熙欲图之。乃盛饰声伎娱悦其意以成其恶。顷之乘其醉而弑之。弘熙即皇帝位。中宗也。改年曰乾和。
　　法眼宗　建康清凉寺禅师。名文益。生余杭鲁氏。七岁依新定智通院同伟禅师落发。弱龄禀具於越州开元寺。究毗尼探儒典。振锡南参抵福州。见长庆棱禅师不大发明。乃欲出岭过漳州。阻雪于城西石山。地藏院禅师桂琛问曰。上座学解说三界唯心万法唯识。乃指阶前石曰。此石在心内在心外。师曰在心内。琛曰。行脚人着甚来由。安片石在心头走。师窘无以对。即放包依席下。求决择一月余。呈见解说道理。琛语之曰。佛法不恁么。师曰。某甲词穷理绝也。琛曰。若论佛法一切见成。师于言下大悟。遂依止久之。时唐潞王清泰二年也。辞行至江西抚州。州牧重师之道。请住崇寿院。南唐有国。唐主迎师住金陵报恩禅院。署号净慧禅师。迁任清凉寺。大阐法化。唐主邀师观牡丹花。请师赋诗。师应声曰。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。唐主顿悟玄旨。至周显德五年。唐之交泰元年也。七月十七日师示疾。唐主亲加礼问。闰月五日辞众跏趺而逝。寿七十四。腊五十四。公卿李建勋以下素服奉全身。塔于江宁县之丹阳。敕谥大法眼禅师。塔曰无相。再谥曰大智藏大导师。师入室弟子四十三人。各导一方。随根悟入者不可胜纪。师嗣地藏琛。琛嗣玄沙备。备嗣雪峰存禅师。宗门尊仰其道曰法眼宗。
　　甲辰开运元年　大辽会同八年。
　　　　赵　　　　　　凤翔　　吴越国　　楚
　　　　　　荆南　　唐　保大二年　　闽　朱文进　　蜀　广政七年　　汉　乾和二年　　

　　刘煦授司空平章事撰旧唐史。佛祖异迹皆载之。宋欧阳修撰唐书。始皆删去。
　　春正月。闽拱宸都指挥使朱文进。阁门使连重遇弑闽王曦。召百官告之曰。太祖光启闽国。今子孙淫虐其坠厥绪。天厌王氏。宜更择有德者立之。众莫敢言。重遇乃推朱文进。升殿被兖冕帅群臣北面再拜称臣。文进自称闽王。谥闽主曦曰景宗。是年文进为其下所杀。函首送于建州殷王延政。明年南唐兵取建州。延政降闽合五十年而国除。
　　钟声息苦　南唐江南上元县一民暴死三日复苏云。至一殿庭。忽见先王缧械甚严。近问之曰。主何至此。曰吾为宋齐丘所误。杀和州降者千余人。冤诉囚此。汝得还可语嗣君。凡寺观鸣钟须延其声。受苦闻钟得暂休息。或能为造一钟尤善。吾在位尝交聘于阗国。彼王遗吾一玉天王像。吾常置于髻中。后藏于瓦棺寺佛左膝无知者。汝以此像为验。民既还具奏之。唐主亲诣瓦棺寺。果得玉像于佛膝。感泣造一钟于建康清凉寺。其文曰。荐烈祖孝高皇帝。脱幽出厄以玉像。建塔葬于蒋山(法苑珠林)。
　　乙巳开运二年　大辽会同九年。
　　　　赵　　　　　　凤翔　　吴越国　　楚
　　　　　　荆南　　唐　保大三年　　闽灭　　蜀　广政八年　　汉　乾和三年　　

　　丙午开运三年　大辽会同十年。
　　　　赵　　　　　　凤翔　　吴越　　楚
　　　　　　荆南　　唐　保大四年　　　　蜀　广政九年　　汉　乾和四年　　

　　丁未开运四年　大辽会同十一年。
　　　　赵　　　　　　凤翔　　吴越国　弘佐薨　　楚　希广立
　　　　　　荆南　　唐　保大五年　　　　蜀　广政十年　　汉　乾和五年　　

　　四月辽太宗殂。在位二十二年。五月世宗立。讳阮番。名兀欲。东丹王突欲之子。太祖孙也。戊申年改元天禄。天禄四年辛亥秋九月。为燕王述轧等弑于新州之火神淀。在位五年。
　　五月。楚文昭王希范卒。将佐奉其弟希广立之。
　　六月吴越忠献王弘佐薨。遗令以丞相弘倧为镇海镇东节度使。是岁为内牙统军使胡进思所废。更立其弟弘俶。忠懿王也。王留心释教。嗣位之初。凡两浙诸郡名山圣迹之处。皆赐金帛创建伽蓝。福州支提山乃天冠菩萨道场。王施七宝。铸天冠像一千身。仍创寺宇。宏丽甲于七闽焉。
　　丁未年春正月。辽兵至大梁。晋帝与太后已下上表乞降。迎于封丘门外。辽主辞不见。封晋帝为负义侯。置于黄龙府。即慕容燕之和龙城也。辽主改服中国衣冠。百官起居皆如旧制。迁晋帝李太后凭后北行。后宫左右从者百余人。契丹三百骑援送之。二月辽主还国。以萧翰为大梁节度使。翰述律太后兄之子。其妹复为辽主后。翰始以萧为姓。自是契丹后族皆称萧氏。述律太祖阿保机之后也。夏四月辽主回至临城得疾。及栾城病甚。丙子至杀胡林而卒。国人为剖其腹实盐数斗载之北去。晋人谓之帝羓。初河东节度使刘知远。闻辽主入汴。分兵守四境以防侵轶。于是将佐劝知远正尊号号令四方。知远不许。军士皆曰。今契丹执天子天下无主。番汉孔目官郭威都押牙杨邠劝进。知远从之。二月辛未即皇帝位。乃更称天福十二年。改国号曰汉。契丹萧翰闻汉帝拥兵南来。遂欲北归。恐中国无主。时有唐明宗子李从益。与母王淑妃在洛阳。翰迎而立之。以为帝。帅诸酉长拜之。百官谒见。淑妃泣曰。吾母子卑弱如此。而诸公所立是祸吾家也。翰留燕兵千人守诸门为从益宿卫。翰乃辞行。汉帝至洛阳。命郑州防御使郭从义。先入大梁清官杀李从益及王淑妃。汉帝至大梁。复以汴州为陈京。国号汉。
　　右晋二主合一十一年归于汉。

　　汉

　　刘姓以水德王都汴　　·高祖
　　·隐帝


　　高祖

　　讳知远。改名皓。沙陀部人。世居太原。与晋高祖俱事唐明宗。晋高祖即位。以知远为保义军节度使。迁河东节度使。开运二年封北平王。晋帝北迁。帝即位于晋阳。在位二年。寿五十四　称天福年(二)乾祐(一)。
　　戊申乾祐元年　大辽世宗天禄元年。
　　　　赵　　　　　　凤翔　　吴越　弘俶　　楚
　　　　　　荆南　保融立　　唐　保大六年　　　　蜀　广政十一年　　汉　乾和六年　　

　　正月。帝更名皓(古老子)甲子不豫。丁丑殂于万岁殿。秘不发丧。二月立皇太子丞祐为周王。即帝位时年十八岁。
　　冬十月。荆南节度使南平文献王高从诲卒。其子保融知留后。治十年。寿四十一岁。

　　隐帝

　　讳氶祐。高祖第二子。在位三年。寿二十岁　称乾祐年。
　　己酉乾祐二年　大辽天禄二年。
　　　　赵　　　　　　凤翔　　吴越　　楚　希广被弑
　　　　　　荆南　　唐　保大七年　　　　蜀　广政十二年　　汉　乾和七年　　

　　韶国师　名德韶。处州龙泉陈氏子。年十五出家。十七岁依本州龙归寺受业。十八纳戒于信州开元寺。后唐庄宗同光年中。游方首谒投子山同禅师。次谒龙牙疏山。如是参历五十四员善知识。最后至江西抚州。谒法眼益禅师。倦于参问但随众而已。一日僧问法眼。如何是曹源一滴水。眼曰。是曹源一滴水。师于座侧闻之。豁然开悟。白于法眼。眼曰。汝向后当为国王所师致祖道光大。寻回本道。游天台山。睹智者顗禅师遗踪。有若宿契。初止白沙。时吴越忠懿王弘俶为王子刺台州。向师之名延请问道。至是乾祐二年。王已嗣吴越位。遣使迎师伸弟子之礼。尊为国师。有传天台智者之教沙门义寂者。即螺溪法师也。屡言于师曰。智者之教年祀寝远。卒多散落惟。新罗国其本甚备。请和尚慈力为致之。师乃闻于越王。王为遣使赍师之书往彼国。缮写备足而还。迄今台宗教文获全者。师有力焉。师有偈曰。通玄峰顶不是人间。心外无法满目青山。法眼闻云。即此一偈可起吾宗。宋太祖开宝五年六月二十八日集众言别。跏趺而逝于莲华峰。寿八十二岁。腊六十五。师嗣法眼益禅师。
　　庚戌乾祐三年　大辽天禄三年。
　　　　赵　　　　　　凤翔　　吴越　　楚
　　　　　　荆南　　唐　保大八年　　　　蜀　广政十三年　　汉　乾和八年　　

　　武平节度使马希萼希广之兄也。捕楚王希广杀之。希萼自称武安静江宁远等军节度使降于唐。唐封之为楚王。终为唐灭。迁马氏于金陵。夏四月。汉制以郭威为邺都留守天雄节度使。枢密如故。以右监门卫将军郭荣为天雄衙内都指挥使。荣本姓柴父守礼郭威妻兄也。威未有子。养荣以为子。五月威受命辞行言于帝曰。太后从先帝久多历天下事。陛下富于春秋。有事宜禀其教而行之。亲迓忠信。放远邪佞。善恶之间所宜明审。枢密使右仆射同平章事杨邠总机政。枢密使兼侍中郭威主征伐。归德节度使侍卫亲军都指挥使兼中书令史弘肇典宿卫。三司使同平章事王章掌财赋。邠等公忠帝信宠内客省使阎晋卿枢密承旨聂文进飞龙使后匡赞翰林茶酒使郭允明谗谮执政。帝年益壮。厌为大臣所制。遂与枢密聂文进匡赞允明。于十一月丙子旦。杀邠弘肇章于广政殿东庑下。帝遣供奉官孟业。赍密诏诣澶州及邺都杀王殷。又令邺都行营马军都指挥使郭崇威步军都指挥使曹威杀郭威及监军宣徽使王峻。郭威乃名郭崇威曹威及诸将。告以邠等冤死。且曰。吾与诸公披荆棘。从先帝取天下。受托孤之任。竭力以卫国家。今诸公已死。吾何心独生。君辈当奉行诏书取吾首以报天子。庶不相累。郭崇威等泣曰。天子幼冲。此必左右群小所为。愿从公入朝自诉荡涤鼠辈以清朝廷。不可为单使所杀。郭威乃留其养子荣镇邺都。命郭崇威将骑兵前驱。自将大军继之至封丘。十一月帝遣慕容彦超等将兵拒之。彦超等战败奔还。是日帝出劳军。兵败独与从宫数十人宿于七里寨。余皆逃溃。乙酉旦帝策马将还宫至玄化门。刘铢在门上问帝。左右兵马何在。因射左右。帝回辔西北至赵村。追兵已至。下马入民家。为乱兵所弑。郭威自迎春门入。丁亥郭威帅百官诣明德门。起居太后具奏称军国事请立嗣君。太后诰策河东节度使刘崇之子武宁节度使赟即皇帝位。威奏遣太师凭道。诣徐州奉迎。庚寅威帅群臣上言。皇帝到阙动涉浃旬。请太后临朝听政。壬辰太后始临朝。郭威渡河馆于澶州。癸丑将士大噪立威拥威南行。威乃上太后笺。请奉汉宗庙事。太后为母。武宁节度使赟已至宋州。郭威遗赟书云为诸将所逼。召凭道先归赟曰今何以为计。道默然。十二月己未。太后诰废赟为湘阴公。以侍中郭威监国　辛亥年春正月丁卯。汉太后下诏授监国符宝即皇帝位。监国威自皋门入宫。即位于崇元殿。制曰。朕周室之裔[(采-木+ㄎ)*(后-口+(一/巾))]叔之后。国号宜曰周。是月戊寅杀湘阴公于宋州。
　　右汉二主合四年归于周。

　　周

　　郭姓木德王都大梁　　·太祖
　　·世宗
　　·恭帝


　　太祖

　　讳威。字仲文。刑州尧山人。父简事晋为顺州刺史。威少孤依潞州人常氏。潞州留后李继韬募敢死士为军卒。威年十八以勇力应募。晋天福二年范延光以魏州反。威为军士。尝从杨光远北征。威旧隶刘知远。自知远乞留。人问其故。威曰。杨公有奸诈之才。无英雄之气。得我何用。能用我者其刘公乎。后事知远为侍卫都虞侯。知远即帝位。威赞佐有功拜同中书门下平章事。汉隐帝之世屡立战功。为邺都留守。汉乾祐三年十一月隐帝遇弑。帝即位。在位三年。寿五十二岁　广顺(三)。
　　辛亥广顺元年　大辽天禄四年九月穆宗立。
　　应历元年　释迦文佛入灭一千九百年。
　　　　赵　　北汉建国称乾祐四年　　　　凤翔　　吴越　　
　　　　　　荆南　　唐　保大九年　　　　蜀　广政十四年　　汉　乾和九年　　


　　北汉

　　初河东节度使兼中书令刘崇。汉高祖母弟也。高祖即位。以崇为太原尹北京留守。汉隐帝遇害欲起兵南向。闻迎其子赟为帝乃止。曰吾儿为帝。吾又何求。及周太祖代汉杀赟于宋州。崇大怒。是日即皇帝位于晋阳。国号汉。称乾祐四年。二月辽主闻北汉立遣招讨使潘聿捻。遗其子刘承钧书。汉主使承钧复书言。本朝沦亡。欲循晋室故事求援请兵。辽主大喜。夏四月汉主使郑珙致辽书称侄请行册礼。辽帝命燕王述轧。册命汉为大汉神武皇帝。更名旻。
　　辽帝九月亲行援汉。至新州之火神淀。燕王述轨及伟王之子大宁王沤僧等率兵作乱弑帝。而述轧自立。太宗之子齐王述律逃于南山。诸大臣奉之以攻述轧沤僧杀之。并其族党立述律为帝。改元应历。葬帝医巫闾山。庙号世宗。在位凡五年。
　　辽穆宗天顺皇帝。讳璟。番名述律。后更名明。太宗之长子也。初太宗攻石晋。留帝侍述律太后。太宗崩。诸将立世宗。世宗遇弑。诸将迎帝即位。自火神淀入幽州。帝年少好游戏不亲国事。每夜酣饮。达旦乃寐。日中方起。国人谓之睡王。在位十八年。
　　永明　杭州永明寺禅师。名道潜。河中府人。姓武氏。初谒法眼益禅师。眼问曰。子于参请外看甚么经。师曰华严经。眼曰。总别同异成坏六相是何门摄属。师曰文在十地品中。据理则世出世间一切法皆具六相也。眼曰。空还具六相也无。师懵然无对。眼曰。汝问我。师乃问。空还具六相也无。眼曰空。师于是开悟。异日因士女到院。眼问师曰。律中道隔壁间钗钏声即名破戒。见睹金银合杂朱紫骈阗是破戒不是破戒。师曰。好个入路。眼曰。子向后有五百毳徒。为王侯所重在。师寻礼辞驻锡衢州古寺。阅大藏经。至是广顺元年吴越忠懿王弘俶延师入府受菩萨戒。署号慈化定慧禅师。建大伽蓝于南山。曰慧日永明。请师居之。师请塔下罗汉过新寺。符王之先梦也。于是又加应真二字于师号。师于周显德五年入寂师嗣法眼益禅师。
　　杭州慧日永明智觉禅师。名延寿。余杭王氏。总角之岁归心佛乘不茹荤。日唯一食。持法华经七行俱下。才六旬悉能诵之。感群羊跪听。年二十八为华亭镇将。志慕真乘。吴越文穆王元瓘知师在道。乃从其志礼龙册寺翠岩参禅师剃染。执劳供众都忘身宰。衣不缯纩食无重味。野蔬布襦以遣朝夕。寻往天台山天柱峰。九旬习定。斥鷃巢衣褶中。暨谒韶国师。一见而深器之。悟于玄旨。乃谓师曰。汝与元帅有缘。他日大兴佛事。师初住雪窦。尝有偈曰。孤猿叫落中岩月。野客吟残半夜灯。此境此时谁会意。白云深处坐禅僧。吴越忠懿王弘俶。请师开山灵隐新寺。明年迁永明大道场。众盈二千。僧问。如何是永明妙旨。师曰。更添香著。僧曰谢师指示。师曰。且喜没交涉。僧礼拜。师曰。欲识永明旨。门前一湖水。日照光明生。风来波浪起。师居永明十五年。度弟子一千七百人。常与七众授菩萨戒。夜施鬼神食。放诸生类不可称算。六时散花行道。余力念法华经计万三千部。著宗镜录一百卷。吴越王为制前后两序。颁入大藏流行。今净慈方丈曰宗镜堂。师之诗偈赋咏凡千万言播于海外。高丽国王览师言教。遣使赍书叙弟子之礼。奉金线织成僧伽黎衣紫水晶念珠金澡罐。彼国之僧三十六人承印可记莂。前后归高丽各化一方。宋太祖开宝七年。师入天台山度戒约万余人。明年十二月二十六日辰时焚香辞众跏趺而逝。世寿七十二。僧腊四十二。次年建塔于大慈山。宋太宗赐额曰寿宁禅院。师嗣天台韶国师。韶嗣清凉法眼益禅师。六祖青原派也。嗣寿之法者。杭州乾明津禅师。富阳子蒙和尚(径山旧相图行业碑)。
　　壬子广顺二年　大辽穆宗应历二年。
　　　　赵　　北汉　称乾祐五年　　　　凤翔　　吴越　　楚唐灭之合五十六年
　　　　　　荆南　　唐　　　　蜀　广政十五年　　汉　乾和十年　　

　　六月朔。周帝如曲阜。谒孔氏祠命葺之。禁孔林樵采。访孔子颜渊之后。为曲阜令及主簿。
　　癸丑广顺三年　大辽应历三年　旃檀佛像。
　　自此下一百七十七年在汴京。
　　　　赵　　北汉刘氏乾祐六年　　　　凤翔　　吴越　　
　　　　　　荆南　　唐　保大十一年　　蜀　广政十七年　　汉　乾和十一年　　

　　初后唐明宗长兴三年。宰相凭道李愚请刻九经版。此年六月版成献之。传布甚广刊字印之始也。
　　甲寅正月帝殂。显德元年　大辽应历是年太师中书令瀛文懿王凭道薨。
　　　　赵　　北汉主殂乾祐七年　　　　凤翔　　吴越　　
　　　　　　荆南　　唐　保大十二年　　　　蜀　广政十七年　　汉　乾和十二年　　

　　周帝不豫。正月加晋王荣兼侍中判内外兵马事。帝屡诫晋王曰。昔吾西征见唐十八陵。无不发掘者。此无他惟多藏金玉故也。我死亡衣以纸衣。敛以瓦棺。速营葬勿久留宫中。勿置守陵官人。勿作石羊虎人马。惟刻石置陵前云周天子平生好俭约遗令用纸衣瓦棺。嗣天子不敢违也。壬辰宣制毕。是日帝殂。丙申晋王荣即皇帝位。
　　十一月。北汉主旻殂。子承钧更名钧即帝位。孝和帝钧性孝谨既立。勤于为政爱民礼士。境内粗安。

　　世宗

　　讳荣。太祖圣后柴世兄之子也。太祖养以为子。封晋王。即帝位。在位六年。寿三十九显德(六)。
　　乙卯显德二年　大辽应历五年。
　　　　赵　　北汉刘钧乾祐八年　　　　凤翔　　吴越　　
　　　　　　荆南　　唐　保大十三年　　　　蜀　广政十八年　　汉　乾和十三年　　

　　二月。周帝诏并省天下无敕额寺院。令郡府岁造僧帐。凡死亡者以时开落之。僧帐自此而始。
　　丙辰显德三年　大辽应历六年。
　　　　赵　　北汉　乾祐九年　　　　凤翔　　吴越　　
　　　　　　荆南　　唐　保大十四年　　　　蜀　广政十九年　　汉　乾和十四年

　　初周宿卫将赵匡胤(宋太祖也)战北汉有功。至是以为定国节度使兼殿前都指挥使。匡胤表渭州军事判官苏州人赵普为节度推官。
　　正月。周下诏。帝亲征淮南(唐也)。帝召华山隐士真源陈搏。问以飞升黄白之术。搏对曰。陛下为天子。当以治天下为务。安用此为。乃辞还山。
　　丁巳显德四年　大辽应历七年。
　　　　赵　　北汉　天会元年　　　　凤翔　　吴越　　
　　　　　　荆南　　唐　保大十五年　　　　蜀　广政二十年　　汉　乾和十五年　　

　　戊午显德五年　大辽应历八年。
　　　　赵　　北汉刘钧天会二年　　　　凤翔　　吴越　　
　　　　　　荆南　　唐弘　中兴元改交泰元年　　　　蜀　广政二十一年　　汉鋹　天宾元年

　　三月。周帝济江伐唐。唐主耻于降称藩。乃遣兵部侍郎陈觉奉表。请传位于太子弘。献庐舒蕲黄四州之地。画江为境以求息兵。五月唐主弘避周讳更名昱。下令去帝号称国主。凡天子之仪制皆有降损。去年号用周正朔。乃告干太庙。
　　秋七月初行大周刑统。帝欲均田租。以元稹均田图遍赐诸道。南汉中宗刘弘熙殂。长子卫王继兴即皇帝位。更名鋹。年十六。
　　己未显德六年　大辽应历九年。
　　　　赵　　北汉钧　天会三年　　　　凤翔　　吴越　　
　　　　　　荆南　　唐国主　　　　蜀　广政二十二年　　汉　天宝二年　　

　　周殿庭钟磬有设而不系者。帝问乐工皆不能对。枢密使王朴素晓音律。帝以乐事询之。朴上疏曰。礼以检形。乐以治心。形顺于外心和于内。然而天下不治未之有也。是以礼乐修于上。而万国化于下。圣人之教不肃而成其政。不严而治用此道也。夫乐生于人心而声成于物。物声既成。复能感人之心。昔者黄帝吹九寸之管得黄钟正声。半之为清声。倍之为缓声。三分损益之。以生十二律。十二律旋相为宫以生七调为一均。凡十二均八十四调而大备。遭秦灭学。历代治乐者罕能用之。唐太宗之世祖孝孙张文收考正大乐备八十四调。安史之乱器与工什亡八九。至于黄巢荡尽无遗。时有太常博士殷盈孙。按考工记。铸镈钟十二编钟二百四十。处士萧承训校定石磬。今之在县者是也。虽有钟磬之状。殊无相应之和。其镈钟不问音律。但循环而击。编钟编磬徒县而已。丝竹匏土仅有七声。名为黄钟之宫。其存者九曲。考之三曲协律。六曲参涉诸调。盖乐之废缺无甚于今。陛下武功既著切意礼乐。以臣尝学律吕宣示古今乐录。命臣讨论。臣谨如御当以秬(日许反)黍(黑黍也)定尺。长九寸径三分为黄钟之管。与今黄钟之声相应。因而推之得十二律。以为众管互吹用声不便乃作律。准十有三弦其长九尺皆应黄钟。律声以次设柱为十一律。及黄钟清声旋用七律以为一均。为均之主者官也。征商羽角变官变征次焉。发其均主之声归乎本音之律。迭应不乱乃成其调凡八十一调。此法久绝出臣独见。乞集百官校其得失。诏从之。百官皆以为然乃行之。注曰镈钟者(镈伯各反)十有二架以当十二辰之位。匏(蒲交反)八音之数。匏笙也。土埙也。
　　立皇子宗训为梁王。领左上将军。帝北征疽发背。六月癸巳殂于道。甲午宣遗诏梁王即皇帝位。

　　恭帝

　　宗训。世宗子。封梁王。即位年七岁。庚申年正月。镇定驿告北汉结戎人入寇。帝命指挥使赵匡胤北征。即日出师晚至陈桥驿。是夜五鼓军士露刃列于庭曰。诸君无主。愿策太尉为天子。拥逼南归。自仁和门入。太尉归公署。宰相范质等诣崇元殿。召文武百僚至晡班定。帝自内降制曰。天生蒸民树之司牧。二帝惟公而禅位。三王乘时而革命。其揆一也。予末小子遭家不造。人心已去。国命有归。咨尔归德。军节度使殿前都点检赵匡胤。禀上圣之资。有神武之略。佐我高祖格于皇天。逮事世宗功存纳祐。东征西怨厥绪懋焉。天地鬼神享于有德。讴歌讼狱归于至仁。应天顺人法尧禅舜。如释重负。予其作宾。呜呼钦哉。只畏天命。宣徽使引匡胤就墀听命讫。宰相掖之升殿由东序服御服登座。群臣朝贺。诏改周显德七年为建隆元年。国号大宋。正月四日也。封恭帝为郑王。绍周祀迁居西京(洛阳)。开宝六年殂。
　　右周三主合九年而天下归宋。

　　释氏稽古略卷三



　　释氏稽古略卷四

　　　　乌程职里宝相比丘释　觉岸　宝洲(编集再治)

　　宋

　　赵姓。以土德王。都汴。今汴梁路。　　·太祖
　　·太宗
　　·真宗
　　·仁宗
　　·英宗
　　·神宗
　　·哲宗
　　·徽宗
　　·钦宗
　　·高宗(南渡)
　　·孝宗
　　·光宗
　　·宁宗
　　·理宗
　　·度宗
　　·幼主


　　太祖

　　讳玄朗。初名光胤。曰匡胤。西京洛阳人。赵姓。仕周至归德军节度使殿前都点简。受周禅。年三十四岁。即皇帝位。以二月十六日为长春节。在位十六年。寿终五十岁。帝屡造佛寺。每岁度僧八千人(系年录)。系年录者(上天竺寺讲经首座慧鉴之所编也)　建隆(三)乾德(五)开宝(八)。
　　庚申建隆元年　大辽应历十年迁郑王(周帝也)居西京(洛阳也)。开宝六年正月殂于房州。谥曰恭帝。
　　　　赵　　北汉刘钧天会四年　　　　凤翔　　吴越　　
　　　　　　荆南高氏保勖立　　唐　　　　蜀　广政　　汉鋹　天宝三年　　

　　九月帝征李重进于淮南。十二月诏于广陵(今扬州)战地造寺。额曰建隆。赐田四顷。拔荐战亡军士。命沙门道晖主之(系年录)。
　　辛酉建隆三年　大辽应历十一年。
　　　　赵　　北汉承钧　　　　凤翔　　吴越　　
　　　　　　荆南高氏　　唐炬立　　　　蜀　　南汉　天宝四年　　

　　春二月十六日圣诞。罢三教论讲。始自开宝已后。乃召三学僧入殿庭试义。凡自京师普天之下岁遇圣诞节。则命僧升座说法祝圣。递代传流之实本于试义也(宋僧史略容斋三笔)。
　　壬戌建隆三年　大辽应历十二年。
　　　　赵　　北汉　　　　凤翔　　吴越　　
　　　　　　荆南高氏兄子继冲立　　唐　　　　蜀　　南汉　天宝五年　　

　　诏僧门童行。每岁经本州考试入京师。执政重监试。所业其妙法莲华经七卷。通者奏名下祠部给牒披剃。若特诏疏恩。如建隆太平兴国普度僧尼。不限此例也(系年录)。
　　癸亥乾德元年　大辽应历十三年。荆南高继冲奉表纳土归宋。合五十七年国除。
　　　　赵　　北汉刘氏承钧　　　　凤翔　　吴越　　
　　　　　　荆南国除　　唐　　　　蜀孟昶　　南汉鋹　天宝六年　　

　　甲子乾德二年　大辽应历十四年。
　　　　赵　　北汉　　　　　　吴越　　
　　　　　　唐　　　　蜀　　南汉　天宝七年　　

　　乙丑乾德三年　大辽应历十五年。
　　　　赵　　北汉　　　　　　吴越　　
　　　　　　唐　　　　蜀灭　　南汉　天宝八年　　

　　丙寅乾德四年　大辽应历十六年。
　　　　　　北汉　　　　　　吴越　　
　　　　　　唐　　　　　　南汉　天宝九年　　

　　诏。秦凉既通。遣僧百人往西域。求佛经法(宋僧史略)。
　　丁卯乾德五年　大辽穆宗应历十七年。
　　　　　　北汉承钧　　　　　　吴越　　
　　　　　　唐　　　　　　南汉　天宝十年　　

　　戊辰十一月改开宝元年　大辽穆宗被弑。景宗立保宁元年。
　　　　　　北汉继元立　广运元年　　吴越　　唐　　南汉十一年

　　九月二十七日诏成都府造金银字佛经各一藏。敕兵部侍郎刘熙古监视。冬十一月郊祀毕。肆赦改元。

　　北汉

　　秋七月。承钧寝疾。召平章事郭无为。执继恩手付以后事。继恩嗣位。谧承钧曰孝和皇帝。经六十余日。九月侯霸荣郭无为弑继恩迎继元而立之。改元广运。初汉主刘旻婿曰薛钊。甚贤生子曰继恩。而钊卒。其妇再适何氏生子曰继元。何氏夫妇卒。定王承钧无子。旻以二子命承钧养之。至是弑继恩而立继元(纪载)。

　　大辽

　　穆宗末年残忌猜忍。人人屏息虞祸。会醉索食不得。欲斩庖人。掌膳者恐祸及。因捧食以进。挟刃弑帝于黑山下。九月也。谥曰天顺皇帝。庙号穆宗。景宗立。讳明记。更名贤。世宗元欲子也。初世宗被弑之时。帝年九岁。御厨尚食刘解里以毡束之藏于积薪中得免。至是即位。婴风疾多不视朝。壬午乾亨九年十二月崩。谥孝成皇帝。庙号景宗。
　　己巳开宝二年　辽景宗保宁二年。
　　　　　　北汉继元　广运二年　　吴越　　唐　　南汉

　　春二月十六日。帝长春节。诏许四海僧上表入殿庭比试三学。下开封府功德使差僧证经律论义十条。全通者赐紫衣。号手表僧。至太宗大平兴国四年。功德使奏。天下一家不须手表。自此皇帝诞日宰辅亲王监司刺史各荐所知三学僧。惟两街僧录所荐者。是日入内授门下牒。谓之帘前师号。仍给紫衣。谓之帘前紫衣。分赐讫便同赐斋。自余王侯荐者。间日方出。节制廉问。牧守则又转降而赐焉(僧史略)。
　　庚午开宝三年　辽保宁三年。
　　　　　　北汉　广运三年　　吴越　　唐　　南汉　鋹降

　　南汉　岭南广也。刘鋹举国降宋。鋹鋹恩赦侯合六十七年国除。是岁敕修京师旧封禅寺为开宝寺。前临官街。北镇五丈河。屋数千间。连数坊之地极于钜丽(李焘长编皇朝事实)。
　　辛未开宝四年　辽保宁四年。
　　　　　　北汉　广运四年　　吴越　　唐　　

　　六月十一日敕成都再造金字佛经一藏(宋僧史略并系年录)。
　　壬申开宝五年　辽保宁五年。
　　　　　　北汉　广运五年　　吴越　　唐　　

　　帝自用兵平列国。前后凡造金银字佛经数藏。今年敕雕佛经印一藏。计一十三万版(北山录外信篇)。
　　癸酉开宝六年　正月周辽恭帝殂　保宁六年。
　　　　　　北汉继元　广运六年　　吴越　　南唐李氏　　

　　甲戌开宝七年　辽乾亨元年。
　　　　　　北汉　广运七年　　吴越　　唐　　

　　帝命曹彬与潘美曹翰征江南(南唐也)。十一月济师。彬尝面奉帝旨毋杀人。明年冬攻之垂克。彬称疾不视师。潘美帅诸将省之。彬曰。予病非药石能治。须诸公共誓。城破不杀人则自愈矣。诸将诺。共焚香为誓。是日拔金陵(建康也)。李氏降。城中按堵。彬位至使相。父子配食清庙。贵盛累世。实不杀之报应也(李焘长编东都曹彬本传)。
　　乙亥开宝八年　辽乾亨二年　三月往聘宋。宋乃初通使于辽。
　　　　　　北汉　广运八年　　吴越　　南唐李煜降宋封违命侯合三十九年而国除

　　丙子年夏四月。上幸西京。有事于南郊。是岁十二月二十二日。改为太平兴国元年(容斋续笔)。

　　太宗

　　讳炅。太祖母弟。封晋王。开宝九年太祖崩。帝即位。年三十八。偃武修文。改讲武殿为崇政殿。选用贤良谨择刺史。谓刺史最为亲民。苟非其人民受其祸。求言纳谏。风俗醇厚。在位二十一年。寿五十九岁。崩以十月十七日。为乾明节　太平兴国(八)雍熙(四)端拱(二)渟化(五)至道(三)。
　　丙子十二月改太平兴国元年　辽乾亨三年。
　　　　　　北汉　广运九年　　吴越

　　丁丑太平兴国二年　辽乾亨四年。
　　　　　　北汉　广运十年　　吴越

　　京师旧龙兴寺。周世宗废之为龙兴仓。至是主僧击登闻鼓诉复寺。帝感叹诏复之。赐名太平兴国寺仍为营葺。极宏壮之制(皇明事苑)。
　　戊寅太平兴国三年　辽乾亨五年。
　　　　　　北汉　广运十一年　　吴越奉表入朝纳土

　　三月。吴越忠懿王钱俶上表归宋入朝。尽献十三州之地。
　　四月。陈洪进奉表献漳泉两郡。秋八月十三日翰林学士知制诰李昉(妃两反)中书舍人扈蒙直史馆李穆宋白郑邻几徐铉奉敕表进太平广记。帙成五百卷。录佛法者列三十卷。
　　沙门赞宁随吴越王入朝。帝赐号通慧大师。敕住左街天寿寺。命修僧史。明年诏宁乘驿。进明州阿育王山释迦文佛真身舍利。入禁中供养。得舍利一颗。因之以开宝寺西北阙地造浮图十一级。下作天宫以葬之(皇朝事苑)。太平兴国七年十月。敕宁编修大宋高僧传。听归浙东秉笔。初梁武帝天监十八年。嘉祥寺沙门慧皎作高僧传。始后汉明帝永平十年至天监成十四卷。唐太宗贞观十九年。终南山西明寺道宣律师作续高僧传。始天监之来迄贞观成三十卷。宁作始自唐贞观二十年至此端拱元年成三十卷。用梁唐义例开十科。一译经科。二慧解科。三禅定科。四戒律科。五护法科。大感通科。七遗身科。八读诵科。九兴福科。十杂科声德。正传者五百三十三人。附见者一百三十人。端拱元年冬十月。遣弟子显忠智轮诣阙上表以进。玺书赐帛奖谕。敕入大藏流通。十一月诏宁赴阙。淳化元年奉旨著鹫岭圣贤录一百卷。淳化二年。诏宁充史馆编修(帝王年运诠要)。至道二年。诏除宁掌洛京教门事(宋僧传后序)。戊戌真宗咸平元年。诏擢宁汴京右街僧录。主管教门公事。次年进左街。己亥咸平二年春二月。东京左街僧录史馆编修主管教门公事通慧大师赞宁归寂。寿八十二。三月葬全身于天寿寺。己巳仁宗天圣七年。宁曾孙宗盛启塔荼毗之。收遗骸舍利。归葬钱塘故里。宁生杭州临安县。后唐明宗天成中出家杭州祥符寺。潞王清泰初入天台具探律部。博通三藏。吴越忠懿王补宁两街僧统。号明义宗文大师。所作僧史僧传并行于世(钱塘塔记)。
　　己卯太平兴国四年　辽乾亨六年。
　　　　　　北汉五月太原刘继元降宋封彭城公合二十九年国除

　　庚辰太平兴国五年　辽乾亨六年。
　　译经　河中府传显密教沙门法进。请西域法天三藏译经于蒲津。诏入京师。初兴译事。诏童子五十人习梵学(译经总录)。
　　辛巳太平兴国六年　辽乾亨八年。
　　诏立右街副僧录。诏致祭建康钟山宝志大士。赐号道林真觉菩萨(大士碑记)。
　　壬午太平兴国七年　辽乾亨九年。十二月帝崩。治十五年。谥孝成皇帝庙号景宗。
　　诏立译经传法院于东京太平兴国寺之西。如唐故事。以宰辅为译经润文使。设官分职。西天中印度惹兰陀罗国密林寺天息灾三藏。与法天施护等译大乘庄严宝王经帝制大宋新译三藏圣教序。诏普度天下童行为僧。不限有司常例。自太平兴国元年至八年度僧一十七万余人(僧史略)。

　　大辽

　　圣宗立。讳隆绪。景宗长子。年十二即位。改元统和。尊母萧氏为承天太后。临朝种制凡二十七年。乃归政于帝。癸丑改元开泰。复国号大契(音乞)丹。太平十年六月三日崩于上京。谥曰天辅皇帝。治四十九年。
　　癸未太平兴国八年　辽圣宗立。统和元年。
　　御赞舍利　初太祖迎洛阳。唐高宗显庆年间。大沙门宣律师天王太子所献佛牙舍利。于东京相国寺灌顶院安奉。至是帝亲以烈火煅试。晶明坚固光彩五色照人。帝制赞曰。功成积劫印文端。不是南山(宣律师本传)得恐难。眼睹数重金色润。手擎一片玉光寒。炼时百火精神透。藏处千年莹彩完。定果熏修真秘密。正心莫作等闲看。改灌顶院为法华院。建重阁。以智照大师慧温主香火(南山舍利碑)。
　　甲申雍熙元年　辽统和二年。
　　春三月日本国僧奝然入朝。因言其国传世八十。历年三千二百矣。帝谓辅臣曰。中国自唐末五代分裂。不但其君朝成夕败。臣亦诛死相寻。朕兢兢求治。冀上穹鉴祐为子孙长久计。卿等亦保世禄(出十三朝圣政录)。诏修泗州僧伽塔。加谥大圣二字。寺曰照普(本传)。
　　十月诏隐士陈抟入见。赐号希夷先生。寻请归华山。
　　乙酉雍熙二年　辽统和三年。
　　丙戌雍熙三年　辽统和四年。
　　秋八月二十五日。秀水高僧晤恩端坐面西而逝。初天台宗。元自唐德宗建中三年荆溪尊者灭后五传而至清竦。竦有二弟子。曰羲寂。曰志因。寂以教观正脉传义通。通传知礼(四明尊者)遵式(下竺忏主)。源源授受。志因传晤恩。恩名著僧史。恩传洪敏源清。清传智圆(孤山法师)庆昭。昭传继齐咸润。境观解行各师其说。四明知礼辞而辟之。衡岳家世斥之为山外宗(天台教部)。
　　丁亥雍熙四年　辽统和五年。
　　十月。天台教荆溪尊者下六世螺溪传教定慧院净光法师羲寂入寂。义通嗣之(本传)。
　　四川西路益州(成都路也)香林院禅师名澄远。二月入灭。师生西川汉州绵竹上官氏。嗣云门偃禅师(传灯)。
　　戊子端拱元年　辽统和六年。
　　义通法师　传天台教。是年十月十八日入寂于明州宝云院。通本高丽王种。初出家传华严起信有声。石晋天福中渡海来谒螺溪羲寂。顿悟开显十法界圆融之旨。嗣法流通。逾二纪得知礼遵式高弟。益大其传(塔记)。
　　己丑端拱帝建开二年宝寺成　辽统和七年庚寅淳化元年　辽统和八年。
　　诏参知政事苏易简。撰三教圣贤事迹。易简奏。天寿寺通慧大师赞宁。大乙官道士韩德纯分领其事。通慧赞宁著鹫岭圣贤录一百卷。
　　辛卯淳化二年　辽统和九年。
　　壬辰淳化三年　辽统和十年。
　　癸巳淳化四年　辽统和十一年。
　　首山　汝州首山禅师。名省念。莱州狄氏子。受业本郡南禅寺。才具戒遍游丛席。常密诵法华经。众目之曰念法华。受风穴沼禅师记莂。开法首山为第一世。次住汝州叶县广教及宝应。于昨淳化三年十二月四日午时上堂说偈曰。今年六十七老。病随缘且遣日。今年却记来年事。来年记著今朝日。至今年十二月四日辞众上堂。仍说偈曰。白银世界金色身。情与非情共一真。明暗尽时俱不照。日轮午后示全身。言讫泊然而逝。荼毗收舍利建塔。师嗣风穴延沼。沼嗣南院慧颙。颙嗣兴化存奖。奖嗣临济义玄禅师。其嗣师之法道者。汾阳善昭叶县归省神鼎洪諲谷隐蕴聪广慧元琏丞相王随公等凡一十二人。省传浮山法远。远传净因道臻等。法道昌盛于后(僧传)。
　　甲午淳化五年　辽统和十二年。
　　乙未至道元年　辽统和十三年。
　　御制　秘藏诠二十卷。缘识五卷。逍遥咏十卷。命两街僧笺注。入释氏大藏颁行(大藏目录)。
　　丙申至道二年　辽统和十四年。
　　丁酉至道三年三月帝崩　辽统和十五年。

　　真宗

　　太宗第三子。讳恒。二十九岁即位。务从简易。作文武七条以赐臣僚。转运知州并带劝农事。东封泰山。西祀汾阴。以文理太平治二十五年。寿五十四岁。以十二月二日为承天节　咸平(六)景德(四)大中祥符(九)天禧(五)乾兴(一)。
　　戊戌咸平元年　辽统和十六年。
　　己亥咸平二年　辽统和十七年。
　　庚子咸平三年　辽统和十八年。
　　夏大旱。浙东天台讲宗知礼(四明尊者)遵式(下竺忏主)同修护国金光明三昧忏三日乃雨。明州太守苏为以碑颂其德(忏主行业记。四明教行录)。浙西自春涉夏亦不雨。给事中知杭州张去华率僚属具幡盖鼓吹。迎天竺圆通大士祷于梵天寺。继时雨霔四境沛足。此观世音菩萨出应民望慈悲灵感之始也(上竺纪实灵感传)。
　　辛丑咸平四年　辽统和十九年。
　　天竺三藏朝散大夫试光禄卿明教大师法贤进新译经帝制序(大藏经驱字函)。
　　壬寅咸平五年　辽统和二十年。
　　西天译经三藏朝奉大夫试光禄卿传法大师施护译给孤长者女得度因缘。经请帝制继圣教序(天竺教藏荐字函)。
　　癸卯咸平六年　辽统和二十一年。
　　帝敕右街僧录。备仪仗音乐华幡。迎大相国寺佛牙舍利。供养于开宝寺塔。下帝制赞曰。西方有圣释迦文。接物垂慈世所尊。常愿进修增胜果。庶期饶益富黎元(三朝御赞舍利序)。
　　甲辰景德元年　辽统和二十二年。
　　传灯录　吴僧道原集释迦世尊初祖迦叶以至东土禅宗传嗣诸祖机缘。为景德传灯录三十卷进呈。帝览之嘉赏。敕翰林学士杨亿等刊正。撰序颁入大藏。天下流行(经目)。
　　日本国僧寂照。赍本国禅师源信所陈经论义目二十七条。问疑于四明法师知礼。受教归国(教行录)。
　　四明大法师知礼著十不二门指要二卷。开明南岳天台所证一心三观之妙(教行录)。
　　乙巳景德二年　辽统和二十三年。
　　丙午景德三年　辽统和二十四年。
　　丁未景德四年　辽统和二十五年。
　　戊申大中祥符元年　辽统和二十六年。
　　冬十月帝东封泰山祀上帝。十一月朔幸曲阜祭孔子。加谥曰玄圣文宣王。追谥齐太公曰昭烈武成王。周文王曰文宪王。各立庙。寻以圣祖讳改玄圣为至圣。己酉年二月诏许曲阜先圣庙立学(帝纪)。
　　己酉大中祥符二年　辽统和二十七年。
　　禅师名遇贤。姑苏长洲林氏子。七岁出家依嘉兴永安可依大德。年三十剃落圆具。往参龙华球禅师。发明心印。回居明觉院。唯事饮酒。醉则成歌警世道俗。号之酒仙。歌曰。扬子江头浪最深。行人到此尽沈。吟。他时若到无波处。还似有波时用心。曰。金斝又闻泛。王山还报颓。莫教更漏捉。趁取月明回。曰。一六二六其事已定。一九二九我要吃酒。长伸两脚眠一寤(音忽)。起来天地还依旧。曰。门前绿树无啼鸟。庭下苍苔有落花。聊与东风论个事。十分春色属谁家。曰。秋至山寒水冷。春来柳绿花红。一点动随万变。江村烟雨蒙蒙。有不有空不空。箍篱捞取西北风。曰。生在阎浮世界。人情几多爱恶。秖要吃些酒子。所以倒街卧路。死后却产娑婆。不愿超生净土。何以故。西方净土且无酒酤。至是祥符二年上元日。师凌晨索浴罢就室。握拳以右举左张其口而化(平江域东禅院)。师嗣龙华彦球。球嗣长庆棱。棱嗣雪峰存禅师。存嗣德山鉴禅师(五灯录)。诏诸州路置天庆观(帝纪)。
　　申国长公主。太宗第七女。生不茹荤。至是恳求为僧。进封吴国。赐名清裕。号报慈正觉大师。都城西为建崇真资圣禅院。嫔御三十人。诏两禁送之入寺。赐斋申国。俗寿三十八。尼夏十六而入灭(皇朝事苑)。
　　庚戌大中祥符三年　辽统和二十八年。
　　冬十月。有旨改明州保恩院为延庆院。敕改华亭陆机别业大明寺额曰普照。敕改义兴函亭乡禅林院。额曰圣感禅寺。传十方住持。奉祠山祀典神祇(寺记碑文)。
　　辛亥大中祥符四年　辽统和二十九年。
　　诏译经润文使参知政事赵安仁翰林学士杨亿撰大藏目录(皇朝类苑)。
　　壬子大中祥符五年　辽统和三十年。
　　天竺酤兰古国刹帝利种沙门觉称至京师馆于译院。年始四十许通四十余本。经论润文使丁晋公(名谓)嘉其敏慧。遣译者导之见。杨翰林亿(名也)设茗果与之语。觉称曰。愿至五台山拜文殊即还本土。入此国见屠杀猪羊市肆悬肉。痛不忍观。西竺举国不食肉。他日晋公问。数万里远来更何所为。曰并欲礼宣律师塔耳(皇朝类苑若杨文公谈苑)。
　　癸丑大中祥符六年　大契丹开泰元年。
　　春三月帝赐御制法音集。付传法院笺注(藏经目录)。
　　帝赐译经院修心偈曰。初祖安心在少林。不传经教但传心。从人若悟真如性。密印由来妙理深(明教正宗记第十二卷)。
　　大辽复号大契丹。以幽州为析津府。改元曰开泰。至丙午咸雍二年。复称大辽。
　　甲寅大中祥符七年　大契丹开泰二年。
　　天竺三藏朝散大夫试鸿胪卿传教大师法天译金刚大教宝王经。冬十一月。京师建王清昭应宫成。起自大中祥符二年四月。至是年十一月毕工。总二千六百一十区。丁晋公(名谓)为修宫使。土木金石丹漆之用搜材选胜于天下。沈存中笔谈曰。温州雁宕山诺矩罗尊者所居。前世人所不见。因昭应采木。此境始露(洪迈容斋三笔)。
　　乙卯大中祥符八年　大契丹开泰三年。
　　大法师遵式。讲于天台东掖山十有二年矣。至是始西渡居杭州古灵山寺(今下天竺)。初西晋天竺慧理法师居焉。隋高僧真观讲法华之地。唐道标继成之。至僖宗时为寇所毁。西岩有桧枯株。存于焚败之余。法师以水洒而祝之。枝叶重荣。力行四种三昧。建金光明忏堂。一椽一甃。必诵大悲咒七遍。殿宇全备。奏蒙朝廷赐天竺灵山寺额传天台教观(忏主衍业记)。
　　丙辰大中祥符九年　大契丹开泰四年。
　　丁巳天禧元年　大契丹开泰五年。
　　诏天下立放生池。明州大法师知礼。自丙辰春偕十僧。誓修法华三昧。三年满。如药王故事烧身供养妙法莲华经以生净土。翰林学士杨亿闻知。邮置长书坚请住世。仍委郡守李夷庚保护。天禧四年宰相寇。准翰林杨亿以知礼行业及遗身事奏闻。帝曰。但传朕意请留住世。特赐师号法智大师(教行录)。
　　秋七月太尉文正公王且薨。公在政府十八年。病革。嘱翰林学士杨亿曰。吾深厌烦恼。愿未来世为苾刍林间宴坐。观心为乐。至易箦时。君为我剃须发。著坏色三衣。用火葬礼。营骨塔于先茔之侧。亿曰。公三公也。敛赠公衮岂可加于僧体乎。与诸孤议。但以三衣置柩中。不藏宝玉而已(文莹湘山录)。
　　戊午天禧二年　大契丹开泰六年。
　　己未天禧三年　大契丹开泰七年。
　　庚申天禧四年　大契丹开泰八年。
　　辛酉天禧五年　大契丹开泰九年。
　　诏殿头俞源清。往明州延庆院为国修忏三昼夜。法智大师知礼著修忏要旨一卷(教行录)。壬戌乾兴元年。二月帝崩　大契丹太平元年。
　　帝特赐杭州天竺寺法师遵式号慈云大师。章献明肃皇后刘氏遗使至天竺为国修忏。法师著护国金光明三昧仪一卷上进(忏记)。
　　春二月。杭州西湖孤山法慧法师智圆号中庸子。十七日自作祭文挽诗。十九日入灭。圆撰通经十疏。处士林逋和靖为邻。天竺法师遵式为友。寿四十七岁。腊三十九。葬以陶器(缶也)。仁宗景祐三年。因积雨山颓启其封。全体如生爪发俱长。唇红微开齿如珂雪。为袭新衣散众名香瘗之。高宗绍兴中。孤山建四圣观。迁师塔于北山玛瑙坡(孤山闲居编忏主行业记)。

　　仁宗

　　祯。真宗第六子。年十三即帝位。帝务仁厚。裁抑侥幸。委任贤良。专置谏官六员。纳谏不倦。置学校创广惠院以处穷民。自奉甚薄利泽施民。号为极治。以四月十四日为乾元节行崇天历。在位四十一年。寿五十五岁天圣(九)明道(二)景祐(四)宝元(二)康定(一)庆历(八)皇祐(五)至和(二)嘉祐(八)。
　　癸亥天圣元年。行崇天历　大契丹太平二年。
　　甲子天圣二年　大契丹太平三年。
　　临济下五世汾阳太子院禅师。名善昭。太原俞氏子。剃发受具。杖策游方。所至少留随机叩发。历参知识七十一员。后见首山念禅师。契悟玄旨。游衡湘及襄沔间。每为郡守以名刹致师。凡历八请。师皆不赴。洎首山没。西河道俗遣僧契聪迎请住持。师闭关高卧。聪排闼而入。让之曰。佛法大事靖退小节。先师弃世今何时而欲安眠哉。师曰。非公不闻此语乃赴其请。至是天圣二年。龙德府尹李侯致师住承天。价三返不起。价再至辟函。师曰。老病业已不出山。借往当先后之。价曰。唯师所择。师令具馔且趣装曰。吾先行矣。停箸而化。阇维收舍利建塔。师嗣首山念禅师。有曰十智同真者。师之语也(本传)。
　　乙丑天圣三年　大契丹太平四年。
　　丙寅天圣四年　大契丹太平五年。
　　诏天台教部入大藏流行。初天竺寺僧思悟求教藏流行。自乙丑春祷于大悲观音。至是行愿克遂。乃焚身于日观庵前。用报佛恩(天竺别集)。
　　丁卯天圣五年　大契丹太平六年。
　　九月光禄大夫太子少傅文元公晁迥撰法藏碎金十卷。皆理性自得之学也。
　　戊辰天圣六年　大契丹太平七年。
　　春正月五日明州法智尊者知礼趺坐集众而言曰。吾建延庆道场。誓在流通法华三昧。尔等莫作最后断佛种人。生必有死犹旦暮然。精修无间世世生生相逢有在。语毕骤称阿弥陀佛而寂。露龛二七日。爪发俱长。仪容如生。阇维(火北也)舌根不坏。舍利五色莫知数。资政殿大学士兼太子少保清献公赵抃著法师行业碑(教行录)。
　　己巳天圣七年　大契丹太平八年。
　　禅宗广灯录　附马都尉李遵勖撰三十卷。帝制序赐之。都尉薨附见慈明圆禅师章下。
　　庚午天圣八年　大契丹太平九年。
　　楞严经疏　嘉兴(秀州也)长水法师。名子璇。秀州人。初依本州洪敏法师学楞严经。至动静二相了然不生有省。闻滁州琅玡山觉禅师道望。趋往参见。及门值其升座。遂问曰。清净本然云何忽生山河大地。觉厉声曰。清净本然云何忽生山河大地。璇当下豁然大悟。拟禀嗣之。觉禅师谓之曰。汝宗不振久矣。宜励志扶持以报佛恩。璇如教。后住长水。众几一千。以贤首宗教疏楞严经十卷。御史中丞王随序之行于世(长水疏记)。琅玡山广照禅师。名慧觉。嗣汾阳昭禅师。
　　辛未天圣九年　大契丹太平十年　六月三日帝崩。谥曰天辅皇帝。庙号圣宗。在位四十九年。
　　夏四月。诏迎韶州曹溪南华禅寺六祖大鉴禅师衣钵。入禁中清净堂供养。八月十五日。遣使送还赐南华长老普遂号智度大师(续灯录)。大契丹兴宗即帝位。讳宗真。番名木不孤。顺圣元妃所生。圣宗第八子也。在位二十五年崩。
　　壬申明道元年　天契丹兴宗景福元年。
　　章献明肃太后刘。氏修京师景德寺成(通鉴长编)。西夏赵元昊封西平王。
　　冬十月八日。杭州天竺灵山寺慈云灵应尊者遵式入寂。遗命卧全身于还遐榻。葬寺东月桂峰下。嗣法明智大师祖韶。韶有二弟子。曰慧辩即海月禅师也。曰元净。即辩才法师也。海月华亭人。受业普照寺元净。字无象。生杭州於潜徐氏。赐紫衣。号辩才。元丰六年入寂(本传碑记)。
　　癸酉明道二年　大契丹重熙元年。
　　甲戌景祐元年　大契丹重熙二年。
　　敕试经通者度为僧。宋宣献公绶夏英公。竦在政府。同试童行。有行者诵法华经不通。问其习学几年。曰十年。二公笑且悯之。各取法华经七轴诵之。宋公十日。夏公七日。不遗一字。人性相远也如此(欧阳修归田录)。
　　乙亥景祐二年　大契丹重熙三年。
　　丙子景祐三年　大契丹重熙四年。
　　丁丑景祐四年　大契丹重熙五年。
　　　　戊寅　宝元元年　　大契丹　重熙六年　　西夏僭帝号　大庆元年


　　西夏

　　初唐太宗贞观三年冬闰十二月乙丑。党项酋长细封步赖并别部拓拔氏等来降。僖宗中和元年夏四月。拓跋思恭以兵赴国难。战黄巢有功。帝命思恭权知夏绥节度使。八月升思恭为夏绥节度使。赐姓李氏。昭宗乾宁二年八月癸巳。思恭弟保大节度使李思孝攻王行瑜梨园寨有功。癸卯以保大节度使李思孝为北面招讨使。定难节度使李思谏为东面招讨使。至是宋太宗太平兴国七年壬午岁十月。李继捧来朝。献州四夏银绥宥县八。其西夏自天福(石晋年号)以来未尝入觐。继捧来。太宗嘉之。继捧且自陈语兄弟多相怨怼。愿留京师。诏授彰德军节度。留京师奉朝请。赐姓赵氏名保忠。锡夏绥银宥密五州使。淳化元年(庚寅岁)夏四月。李继迁寇边。命将出师败继迁于夏州。淳化二年秋七月继迁降。赐姓赵氏名保吉。授银州观察使。保忠阴与保吉为唇齿。虽外示归顺。而潜结羌戎侵寇不止。先是赵保忠奏继迁诱蕃戎入寇乞师。帝命翟守义帅师屯夏州。继迁恐乃奉表归顺。淳化五年(甲午岁)春正月。李继捧与李继迁叛。帝遣李继隆率兵讨之。进攻夏州。李继捧狼狈出降就擒。继捧以归。帝诘责数四。诏释之留京师。继迁终反覆不臣卒为国衅。至道元年(己未岁)九月。李继迁犯边寇灵州。至道二年(丙申岁)九月。帝复命李继隆。分五路讨李继迁。丁酉年二月。继迁遁去。十二月继迁遣使修贡。求备边任。时真宗初登位。方在谅阴。姑从其请。加继迁定难节度。封以夏绥银宥静五州。咸平四年(辛丑岁)九月。继迁陷清远军。诏讨之。壬寅年三月。李继迁陷灵州。咸平六年十二月。李继迁陷西凉府。潘罗支邀击之。继迁中流矢死。子德明袭位。天禧元年(丁巳)赵德明以民饥上表乞粮数百万。诏许之。丁卯仁宗天圣五年也。五月赵德明寇边。明道元年封赵元昊(德明子也)西平王。至是宝元元年十二月。赵元昊僭号。先是元昊欲南侵。恐唃厮罗制其后。复举兵攻兰州诸羌至马衘山。遂筑瓦川会城。元昊既悉有夏银绥静宥灵盐会胜甘凉瓜沙肃之地。仍居兴州。阻河依贺兰山为固。始大补伪官。创十六司以统众务。又置十八监军司委酋豪。分统其众为镇守。总十五万人。又选豪族善弓马三千。迭直号六班直。元昊制番书。改元大庆。卒用其党杨守素之谋。筑坛受册。号始文英武兴法建礼仁孝皇帝。国称大夏。改大庆二年曰天授。遣使来告僭号。纳旌节敕告上表。略曰。臣父德明嗣奉世封。勉从朝命三十年。边情善守五千里。职贡常输。臣偶因端闲辄生狂裴。制小番之文字。改大汉之衣冠。不期历运在兹军民同请。伏望皇帝陛下许以西郊之礼。册为南面之君。敢竭愚庸常敦欢好。朝廷议讨之。元昊从此猖獗寇陷军州或顺或逆。至理宗宝庆三年国灭。
　　　　己卯　宝元二年　　大契丹　重熙七年　　西夏　大庆二年改曰天授
　　　　庚辰　康定元年　　大契丹　重熙八年　　西夏　寇宋

　　慈明　潭州石霜山慈明禅师。名楚圆。全州李氏子。少为书生。年二十依湘山隐静寺出家。其母有贤行使之游方。谒汾阳昭禅师。昭默器之。经十年未许入室。每见必诟骂。或毁诋诸方。及有所训皆流俗鄙事。一夕欣之曰。至法席再夏不蒙指示。但增世俗尘劳。岁月飘流已事不明失出家之利。语未竟。昭骂曰。是恶知识敢禆贩我。怒举杖逐之。师拟伸救。昭遽掩其口。师乃大悟曰。是知临济道出常情。遂服役七年辞去。依唐明嵩禅师。嵩谓师曰。杨大年内翰知见高入道稳实。子不可不见。师乃往见大年。大年问曰。对面不相识。千里却同风。师曰。近奉山门请。大年曰。真个脱空。师曰。前月离唐明。大年曰。适来悔相问。师曰。作家。大年便喝。师曰。恰是。大年复喝。师以手划一划。大年吐舌曰。真是龙象。师曰。是何言欤。大年顾令别点茶曰。元来是家里人。师曰。也不消得。良久又曰。如何是圆上座为人句。师曰切。大年曰。作家作家。师曰放内翰二十柱杖。大年抚膝曰。这里是甚么处所。师拍手曰。不得放过。大年大笑。又问记得唐明悟得因缘否。师曰。唐明闻僧问首山佛法大意。首山曰。楚王城畔水东流。大年曰。只如此语意如何。师曰。水上挂灯毬。大年曰。与么则辜负古人去。师曰。内翰疑则别参。大年曰。三脚虾蟆跳上天。师曰。一任[跳-兆+孛]跳。大年乃又笑馆干斋中。日夕质疑智证。因闻前言往行恨见之晚。大年(讳亿)入朝。见附马都尉李公(遵勖)曰。近得一道人。真西河狮子。李公曰。我以拘文不能就谒奈何。大年默然归语师曰。李公佛法中人。闻道风远至有愿见之心。政以法不得与侍从过从。师黎明谒李公。李公阅刺使童子问之曰。道得即与上座相见。师曰。今日特来相著。又令童子曰。碑文刊白字。当道种青松师曰。不因今日节。余日定难逢。童子又出曰。都尉言与么则与上座相见去也。师曰。脚头脚底。李公乃出。坐定问曰。我闻西河有金毛狮子是否。师曰。甚么处得此消息。李公便喝。师曰野犴鸣。李公又喝。师曰恰是。李公大笑。既辞去问临行一句。师曰。好将息。李公曰。何异诸方。师曰。都尉又作么生。曰放上座二十柱杖。师曰。专为流通。李公又喝。师曰瞎。李公曰好去。师曰诺诺。自是往来杨李之门。以法为友。久之辞还河东。大年曰。有一语寄唐明。师明月照见夜行人。大年曰。却不相当。师曰。更深犹自可。午后更愁人。大年曰。开宝寺前金刚。近日因什么汗出。师曰知。大年曰。上座临行岂无为人句。师曰。重叠关山路。大年曰。与么则随上座去也。师作嘘声。大年曰。真狮子儿。师还唐明(唐明即太原路承天院三交智嵩禅师也。嗣首山念)。李公遣两僧讯师。师于书尾画双足写求僧名以寄之。李公作偈曰。黑尾千里余。全椁示双趺。人天浑莫测。珍重赤须胡。师时以母老南归至瑞州(今江西也)。首众于洞山聪禅师会中。依止三年。先是汾阳曰。我遍参雪门儿孙。特以未见聪为恨。师故依止焉游仰山。袁州太守黄宗且请住南源山广利寺。迁潭州道吾。移住石霜山崇胜寺。迁南岳庄严寺移潭州兴化寺。宝元元年附马都尉李公遵勖遣使邀师曰。海内法友惟师与杨大年耳。大年弃我而先仆年来衰落忍死以一见。师乃东下至京师。见李公月余。公画一圆相书偈遗师曰。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。师曰。如何是本来佛性。公曰。今日热如昨日随声便问师临行一句作么生。师曰。本来无挂碍。随处任方圆。公曰。晚来困倦更不答话。师曰。无佛处作佛。公于是泊然而逝。仁宗皇帝闻都尉之化与师问答。嘉叹久之。师临圹而别。有旨赐师官舟南归。至是康定元年正月五日师人寂。世寿五十四岁僧腊三十二夏。铭行实于兴化寺。塔全身于石霜山。师嗣汾阳昭。临济六世也。嗣师者分宗。曰黄龙南杨岐会(续登录僧宝传)。
　　琅玡　滁州琅玡山(今淮东道)广照禅师。名慧觉。西洛人也。弱冠扶父衡阳太守柩归洛。过澧州药山古寺。宛若宿契。缘此出家。既得度游方参学。得法汾阳。应缘滁水。与明州雪窦显禅师(云门宗派)同时唱道。四方谓之二甘露门。逮今淮南遗化如在。师嗣汾阳昭禅师(续灯录)。
　　　　辛巳　庆历元年　　大契丹　重熙九年　　西夏

　　湖州净觉法师仁岳撰楞严经集解十卷说题一卷熏闻记五卷。翰林侍读学士知制诰胡宿序之曰。室中千灯。多光互入。堂下六乐。正声相宣。鼓吹妙经。藻火圆教。法施岂方法哉。师英宗治平元年三月二十四日入寂。葬全身何山(本传)。
　　　　壬午　庆历二年　　大契丹　重熙十年　　西夏
　　　　癸未　庆历三年　　大契丹　重熙十一年　　西夏来宋请和

　　西夏赵元昊。夏四月遣使来宋称臣请和。又复遣使称男不称臣。但称臣于契丹(宋鉴)。
　　译经院朝散大夫试鸿胪卿光梵大师惟净见执政裁省译经之务。预自奏疏乞罢。帝曰。三圣崇奉朕而敢罢。且琛贡所籍名件皆异域文字。非鸿胪谁识不允。未几御史中丞孔道辅等果乞罢译馆。帝出净疏示之。道辅之论遂止(湘山录)。
　　御赞佛牙　夏旱损稼。六月诏迎相国寺佛牙祷于禁中。随时大雨。其佛牙舍利。祖宗御封。帝手启之。灌以海上蔷薇水。得舍利一颗。五色光发。帝贮以琉璃瓶。制赞曰三皇掩质皆归土。五帝潜形已化尘。夫子域中称至圣。老君世上亦言真埋躯。只见空遗冢。
　　何处将身示后人。惟有吾师金骨在。曾经百炼(太宗试以烈火)色长新。以七宝庄严金盠贮之。藉以白[疊*毛]。覆以璎珞龙凤之衣。供养逾月。造金殿四门以象天宫而归之。详见翰林知制诰王圭三朝御赞佛牙舍利序(寺记)。
　　　　甲申　庆历四年　　大契丹　重熙十二年　　西夏　宋册赵元昊为国主

　　十二月宋册元昊为夏国主岁赐银绢二十三万元昊更名囊霄(宋鉴)。
　　　　乙酉　庆历五年　　大契丹　重熙十三年　　西夏

　　欧阳公修自谏院除河北都转运使。左迁滁州。游庐山东林圆通寺。遇祖印禅师居讷。谈论大教。折中儒佛。与韩文公见大颠相类(欧阳外传)。
　　　　丙戌　庆历六年　　大契丹　重熙十四年　　西夏

　　杨歧　袁州杨歧山禅师。名方会。郡之宜春冷氏子。弱冠至瑞州九峰。恍若旧游。遂投师剃落。每阅经心融神会。参慈明圆禅师。圆自南源迁道吾赴石霜。师皆佐之总院务。依之虽久然未有省发。每咨参圆曰。库司事繁且去。他日又参。圆曰。监寺异时儿孙遍天下在。何用忙为。圆适出雨忽作。师侦之小径搊住曰。这老汉今日须与我说不说我便打。圆曰。监寺知是般事便休。语未卒师大悟。即拜于泥途。来日具威仪诣方丈礼谢。圆呵曰。未在师自是契会。辞归九峰。道俗迎居杨岐。至是迁云盖示寂焉。皇祐元年建塔于本山。嗣慈明(五灯会元)。
　　　　丁亥　庆历七年　　大契丹　重熙十五年　　西夏

　　贝州王则反。则元隶宣殷军小校。以妖术惑众。据贝州僭号东平王。国曰安阳。改年号曰德胜。寻灭之(长编)。
　　　　戊子　庆历八年　　大契丹　重熙十六年　　西夏
　　　　己丑　皇祐元年　　大契丹　重熙十七年　　西夏

　　汴京自周朝毁寺。太祖建隆间复兴。两街止是南山律部慈恩贤首疏钞义学而已。士大夫聪明超轶者。皆厌闻名相因果。而天台止观达磨禅宗未行也。淳化(太宗年号)以来。四明尊者知礼。天竺忏主遵式。行道东南。而观心宗眼照耿天下。翰林杨亿晁迥首发明之。至是内侍李允宁奏施汴宅一区创兴禅席。帝赐额曰十方净因禅院。帝留意空宗。下三省定议。召有道者住持。欧阳公修陈公师孟奏请庐山圆通寺居讷允宁。亲自驰诏下江州。讷称目疾不起。常益敬重听举自代。讷乃以怀琏应诏(僧宝传)。
　　江西湖东道江州路庐山圆通禅寺禅师。名居讷。梓州东川蹇氏子。生而英伟。读书过目成诵。年十一出家。十七试法华经。得度成业讲肆。会禅者南回勉其参请。于是遍历荆楚间迄无所得。至襄州荣禅师处。密契心要。留止十年游庐山。道望日重。南康守程师孟请住归宗迁圆通。至是净因诏之不起。举怀琏以自代。天下贤讷为知人。既老休居宝积岩。神宗熙宁四年二月八日无疾端坐而逝。寿六十二。腊四十五。塔于岩坞。师禅坐。初叉手自如。至中夜渐升至膺。侍僧每侯之以待晓色。师嗣襄州子荣禅师。荣嗣智门祚。祚嗣香林远远嗣云门偃禅师(僧宝传)。
　　　　庚寅　皇祐二年　　大契丹　重熙十八年　　西夏

　　大觉琏　禅师。名怀琏。福建道漳州龙溪陈氏子。龆龀出家。丱角圆顶。笃志学道即慕参寻。造泐潭法席投机承印可。事之十余年。游庐山掌讷禅师记室于圆通院。皇祐元年诏圆通居讷禅师住持左街十方净因禅院。讷举师代己。至是庚寅二月十九日。召对化城殿。问佛法大意。奏对称旨。赐号大觉禅师。斋毕传宣。效南方禅林仪范开堂演法。又宣左街副僧录慈云大师清满。启白偈曰。帝苑春回。皇家会启。万乘既临于舜殿。两街获奉于尧眉。爰当和煦之辰。正是阐扬之日。宣谈祖道。上副宸衷。问答罢乃曰。古佛堂中曾无异说。流通句内诚有多谈。得之者妙用无亏。失之者触途成滞。所以溪山云月处处同风。水鸟树林头头显道。若向迦叶门下。直得尧风浩荡舜日高明。野老讴歌渔人鼓舞。当此之时纯乐无为之化。焉知有恁么事。皇情大悦。后遣中使问曰。才去竖拂。人立难当。师即以颂回进曰。有节非于竹。三星绕月宫。一人居日下。弗与众人同。帝览大悦。诏入对便殿赐罗扇。御题元寂颂于上。帝与师问答诗颂书以赐之凡十有七篇。至和二年三月。师乞老山居。进颂曰。六载都唱祖机。两曾金殿奉天威。青山隐去欣何得。满箧唯将御颂归。御和颂曰。佛祖明明了上机。机前荐得始全威。青山般若如如体。御颂收将甚处归。仍遣使宣谕曰。山即如如体也。将安归乎。且住京国作兴佛法。师再进颂谢曰。中使传宣出禁围。再令臣住此禅扉。青山未许藏千拙。白发将何补万机。霄露恩辉方湛湛。林泉情味苦依依。尧仁况是如天阔。应任孤云自在飞。帝初阅投子山禅师语录。僧问如何是露地白牛投云叱叱。由此有契。乃制释与颂十四首。今以一赐师曰。若问主人公。真寂合太空。三头并六臂。腊月正春风。师进和曰。若问主人公。澄澄类碧空。云雷时鼓动。天地尽和风。帝览之宣赐龙脑钵盂。师谢恩罢。乃曰。佛法以坏色衣。以瓦铁器。此钵非法。遂焚之。中使回奏。帝叹讶久之。修撰孙觉莘老以书问宗教。师答之。其略曰。妙道之意。圣人尝寓之易。至周衰先王之法坏礼义亡。然后奇言异术间出而乱俗。迨我释迦入中土。醇以第一义示人。而始末说为慈悲以化众生。亦所以趣时也自生民以来。淳朴未散。则三皇之教简而素春也。及情窦日凿。则五帝之教详而文夏也。时与世异。情随日迁。故三王之教密而严秋也。昔商周之诰誓。后世学者有所难晓。彼当时人民听之而不违。则俗与今如何也。及其弊而为秦汉也。则无所不至而天下有不忍愿闻者。于是我佛如来一推之以性命之理。教之以慈悲之行冬也。天有四时循环以生成万物。而圣人之教迭相扶持以化成天下。亦犹是而已矣。至其极也皆不能无弊。弊迹也道则一耳。要当有圣贤者世起而救之也。自秦汉至今千有余岁。风俗靡靡愈薄。圣人之教裂而鼎立。互相诋訾不知所从。大道寥寥而莫知返。良可叹也。师以禅寂自任持律严甚。于都城之西构精舍。舜老夫禅师。名晓舜。住庐山栖贤。为郡吏临以事民其衣。依师而住。师馆之于正寝而自处偏室。执弟子礼甚恭。王公贵人来候者怪之。师具以实对曰。吾少尝问道于舜。今其不幸其可以像服二吾心哉。帝知之赐舜再落发。仍住栖贤寺。舜瑞州人。住南康云居。嗣洞山晓聪禅师。聪嗣文殊应真。真嗣德山缘密。密嗣云门偃禅师。舜于琏昆季也。英宗治平二年。师上疏丐归。帝附以札子曰。大觉禅师怀琏受先帝圣眷。累锡宸章。屡贡款诚。乞归林下。今从所请。俾遂闲心。凡经过小可庵院随他住持。或十方禅林不得逼抑坚请。师携之东归。鲜有知者。既渡江少留金山西湖。四明郡守以阿育王山广利禅寺虚席迎之。九峰韶公作疏劝请。师乃赴之(九峰鉴韶嗣泐潭澄)。四明之人相与出力建大阁。藏所赐御制诗颂。榜之曰宸奎。翰林学士兼侍读端明殿学士苏轼为记。轼以书问之曰。承意作宸奎阁碑。谨已撰成。衰朽废学不知堪上石否。见参寥说。禅师出京日。英庙赐手诏。其略云。任性任持。不知果有否。如有切请录示全文。欲添入此一节。师终藏而不出。逮委顺后获于箧笥。江西莹仲温罗湖录称之曰。大觉之不暴耀。足以羞挟权恃宠者之颜。若夫仁庙万机之暇与琏唱酬。发挥宗乘以资至治。所以宸奎阁所谓得佛心法。古今一人而已。诚哉斯言也。大觉年八十二岁。哲宗元祐五年无疾而化。师嗣泐潭澄。澄嗣五祖戒。戒嗣双泉宽。宽嗣云门偃禅师(五灯会元)。
　　浮山九带　禅师讳法远。郑州王氏子。年十九游并州(太原今冀宁路)。投三交嵩公出家。为沙弥侍嵩有省。进具后谒汾阳昭叶县省。皆蒙印可。尝与达观颖薛大头七八辈游蜀。几遭横逆。师以智脱之。众以师晓吏事故号远录公。住舒州(今淮西安庆路)浮山。号圆鉴禅师。欧阳公修闻师奇逸。造其室未有以异之。与客棋。师坐其旁。文忠遽收局请因棋说法。师即令挝鼓升座曰。若论此事。如两家著棋相似何谓也。敌手知音当机不让。若是缀五饶三又通一路。始得有一般底。只解闭门作活不能夺角冲关。硬节与虎口齐彰。局破后徒劳绰斡。所以道肥边易得。瘦肚难求。思行则往往失粘。心粗而时时头撞。休夸国手谩说神仙。赢局输筹即不问。且道黑白未分时。一著落在甚么处。良久曰。从来十九路。迷悟几多人。文忠嘉叹久之。从容谓同僚曰。修初疑禅语为虚诞。今见此老机缘所得所造。非悟明于心地。安能有此妙旨哉。范文正公请师开山。住持平江路苏州天平寺。暮年归休会圣岩。叙佛祖奥义作九带。年七十余而归寂。自称柴石野人。师嗣汝州叶县广教院禅师归省。省嗣首山念。念嗣风穴沼。沼嗣南院颙。颙嗣兴化奖。奖嗣临济玄禅师(九带全文见僧宝传塔碑)。
　　夏五月十八日。台州东掖山神照法师本如入寂。师从法智悟经王。而继慈云东掖三十年。嗣子揸庵有严白莲处咸神悟处谦(教行录金圈集)。
　　心经　李觏字泰伯。盱江人。时称大儒。至是皇祐二年。范文正公以表荐之。就门除一官。复差充太学说书。未几而卒。泰伯初尝著潜书。又广潜书。力于排佛。明教大师嵩公携所著辅教编谒之辩明。泰伯方留意读佛经。乃怅然曰。吾辈议论尚未及一卷般若心经。佛道岂易知耶。其门下士黄汉杰者。以书诘其然。泰伯答之。略曰。民之欲善盖其天性。古之儒者用于世。必有以教导之。民之耳目鼻口心知百体皆有所主。其异端何暇及哉。后之儒者用于世。则无以教导之。民之耳目鼻口心知百体皆无所主。舍浮图何适哉(中温文事)。心经凡三译皆行于世。今泰伯所称者乃唐太宗诏三藏法师玄奘所译之本。五十四句二百六十七字。
　　　　辛卯　皇祐三年　佛示寂二千年　　大契丹　重熙十九年　　西夏
　　　　壬辰　皇祐四年　　大契丹　重熙二十年　　西夏

　　侬智高陷雍州。即州建大南国。僭号仁惠皇帝。改元启历。据南诏。南诏去蜀二千余里(宋鉴)。
　　雪窦　明州雪窦山禅师。名重显。字隐之。太平兴国五年四月八日生遂宁府李氏。幼依益州普安院仁铣上人出家。受具出蜀浮沉。荆渚间。尝典宾大阳北游至复州。北塔祚禅师爱师精锐。留止五年尽得其道。将造钱塘。值曾学士于淮南。曾以书荐师于灵隐珊禅师。师至陆沈已三年。曾公奉使浙西访师于灵隐。堂僧千余人无识之者。检床历物色得之。曾问向所附书。师袖而纳之。曾大笑。珊益以奇之。师出世苏州翠峰。迁明州雪窦。宗风大振。至是皇祐四年六月十日(一作七月七日)沐浴。出杖屦衣盂散及徒众。摄衣北首而逝。寿七十三。夏五十。全身塔于寺之西坞。赐号明觉大师。得法上首。天衣怀禅师等。师暮年悲学者寻流失源。作为道日损偈曰。三分光阴二早过。灵台一点不揩磨。贪生逐日区区去。唤不回头争奈何。其敷扬宗旨妙语偈颂。遍播丛林。师嗣智门祚。祚嗣香林远。远嗣云门偃禅师(传灯)。
　　　　癸巳　皇祐五年　　大契丹　重熙二十一年　　西夏

　　知制诰吕溱出知杭州。首请法智下第一世实相法师梵臻。以天台教观主天竺看经院(上竺纪胜)。
　　　　甲午　至和元年　　大契丹　重熙二十二年　　宋封孔愿曰衍圣公
　　　　乙未　二年　　大契丹二十三年八月改元清宁　　西夏

　　八月。契丹主崩。在位二十五年。寿四十一岁。谥曰文成皇帝。庙号兴宗。子洪基立。改重熙二十三年为清宁元年。
　　　　丙申　嘉祐元年　　大契丹　清宁二年　　西夏
　　　　丁酉　嘉祐二年　　大契丹　清宁三年　　西夏
　　　　戊戌　嘉祐三年　　大契丹　清宁四年　　西夏

　　定祖图　明教大师契嵩。明道年间从龙兴西山欧阳氏昉(妃两反)。借其家所藏之书。读于奉圣院。遂以佛五戒十善通儒之五常。著为原教。是时欧阳文忠公修慕韩文公昌黎排佛。盱江李泰伯亦其流。师乃携所业谒泰伯。以论儒释吻合。且抗其说。泰伯爱其文之高。服其理之胜。因致书誉师于文忠公。既而师居杭州灵隐。撰正宗记定祖图。至是嘉祐三年。赍往京师。经开封府。投状府尹王公素仲仪。以札子进之曰。臣今有杭州灵隐寺僧契嵩。经臣陈状称。禅门传法祖宗未甚分明。教门浅学各执传记。古今多有争竞。故讨论大藏经。备得禅门祖宗所出本末。因删繁撮要。撰成传法正宗记一十二卷并画祖图一面。以正传记谬误。兼注辅教编四十篇。印本一部三卷。上陛下书一封。并不干求恩泽。乞臣缴进。臣于释教粗曾留心。观其笔削注述。故非臆论颇亦精致。陛下万机之暇深得法乐。愿赐圣览。如有可采乞降中书看详。特与编入大藏目录取进止。帝览其书可其奏。乃送中书。丞相韩魏公琦参政欧阳文忠公修相与观叹。欧阳公曰。不意僧中有此郎。探经考证既无讹谬。于是朝廷旌以明教大师号。赐书入藏中。书札子曰。权知开封府王素奏。杭州灵隐寺僧契嵩撰成传法正宗记并辅教编三卷。宜令传法院于藏经内收附。札付传法院准此(出莹仲温罗湖文集。初见周昭王四年佛正宗记下)。仲温莹公赞之曰。嵩之高丈至论。足以寄宣大化。既经进献获收附于大藏。则维持法门之功。日月不能老矣。嗟夫吾徒有终身不过目者。岂知潜利阴益所自耶。
　　　　己亥　嘉祐四年二月弛茶禁　　大契丹　清宁五年　　西夏

　　欧阳公修宋公祁修唐书成。修又撰五代史七十四卷。洪迈容斋三笔曰。旧唐书五代史二书。关佛氏处。新书史删尽矣。
　　四月帝以周恭帝子崇义公给田千顷令奉周祀(帝纪)。
　　　　庚子　嘉祐五年　　大契丹　清宁六年　　西夏

　　达观禅师。名昙颖。杭州钱塘丘氏子。年十三依龙兴寺为大僧。二十游京师。师为人奇逸。智识敏妙。书史无不观。词章尤雅丽。夏文庄公竦王文康公曙欧阳文忠公修节度使李端悫端愿咸扣玄关。敬以师礼。殊相乐也。时录其语。目之曰登门集。师初谒大阳明安禅师。次谒石门聪公。侍之日久。尽契玄奥。东游初住舒州(今安庆路)香炉峰。迁润州(今镇江路)因圣太平之隐静明州雪窦。再迁润之金山。至是嘉祐四年除夕。遣侍者持书别扬州刁景纯学士曰。明旦当行不暇相见厚自爱。刁惊曰当奈何。乃复书诀别。驰书吏至岸。师遽命击鼓升座。叙出世本末勉众勿怠。又曰吾化当以贤监寺补次(金山怀贤禅师)。下座读景纯书毕归方丈。大众拥随之。跏趺良久乃化。寿七十二。夏五十三。师嗣襄州谷隐山慈照禅师蕴聪。聪嗣首山念。念嗣风穴沼。临济派也(续灯)。达观尝作性辩。其文曰。今古圣贤言性者只得情也。脱能穷理不能尽性何也。不知三才万物皆性也。天性上。地性下。金利水湿木直火热土厚。此五行性也。统而论之。精而察之。万物之性皎然可见矣。就中最灵者人也。阴阳交遘而生。变化而动者情也。约人情纯粹者也。其所以可上可下为贤为愚受性上者君子也。外情不能惑性。虽混于小人犹金玉之土石耳。至于尧舜禹汤垂名万古。乃当时保高位守常道。而察人情随性立法也。桀纣幽厉惑富贵失大宝。纵自性被情迁也。天地虽无情。风云四时易其候。山川万物乱其形。唯人居中。度天时随地利而不失其节。所以人为天地心也。情意识皆本乎性也。随物所显故外有多名耳。余不可备叙也。情者心也牵于用。意者志也记于事。识者知也辩于物。爱恶喜怒皆情也。夫为大圣人者性决定也。不被外惑不为情牵。性制于情也。所以我教谓之正觉者也。易唯知穷理尽性之说。而未见乎出古入今之道者也(僧宝传)。
　　越州天衣禅师名义怀。温州乐清陈氏子。长游京师。依景德寺为童行。天圣年间试经得度。师七坐道场。晚年以疾居池阳杉山庵。门弟子杭州临平山佛日禅师智才迎归侍奉。至是嘉祐五年。才往苏州。师速其归。才至。师说偈曰。红日照扶桑。寒云封华岳。三更过铁围拶折骊龙角。才曰。卵塔既成如何是毕竟事。师举拳示之。遂就寝推枕而寂。塔全身寺东之原。师嗣雪窦显禅师。徽宗崇宁中谥振宗禅师。
　　　　辛丑　嘉祐六年　　大契丹　清宁七年　　西夏

　　文潞公彦博。以使相镇魏府(曰北京今大名路也)。文慧禅师。名重元。居天钵寺。一日言别。公曰师老矣。复何往。师曰入灭去。公语其子友甫曰。元公道韵深稳。言笑有味。非常僧也。往候之。果已坐脱。方盛暑香风袭人。火化烟色白莹舍利无数。公执上所赐白琉璃瓶祝曰。舍利可得乎。烟即入瓶中。舍利填满。公愈信重。留心内典。师生青州千乘孙氏。年十七出家。冠岁圆具。游方至天衣法席。顿悟玄旨。天衣曰。此吾家千里驹也。师四易名蓝。在处缁白仰慕。嗣天衣怀禅师(传灯录)。
　　会正记　堪律师所作。师名允堪。钱塘人。幼从天台崇教大师慧思祝发。学无不通。专精律部。庆历皇祐以来。依律建戒坛于杭之大昭．庆苏之开元．秀之精严。岁岁度僧祝延圣寿。师著会正记等文十二部。讲续南山宣律师之律藏。自其后有灵芝律师元照。继嗣其宗焉。师是年十一月二十六日入寂于昭庆。移塔西湖菩提。号真悟智圆大律师(塔铭)。
　　　　壬寅　嘉祐七年　　大契丹　清宁八年　　西夏

　　云峰禅师。名文悦。生隆兴徐氏。七岁剃发于龙兴寺。粹美有精识。年十九遍参江淮。意诣荆州金銮瑞州大愚。先至大愚见芝禅师。屋老僧残荒凉如传舍。芝自提笠。日走市井。暮归闭关高枕欲去之。芝适上堂曰。大家相聚吃茎齑。唤作一茎齑。入地狱如箭射。下座师骇焉。夜造丈室。芝曰。来何所求。曰求佛心法。芝曰。我忍饥不暇。何暇为汝说法。汝可为众乞饭去。师即请行。未几芝迁西山翠岩。师从之诣丈室。芝曰。又欲求佛心法耶。汝不念乍住。屋壁疏漏且寒雪。我忍寒不能。何能为汝说法。佛法未到烂却。可为众营炭。师奉命及还。维那阙职。师造丈室。芝曰。佛法不怕烂却。堂司一职今以烦汝。师有难色欲弃去。自念勤劳日久何得中止。然抑有恨于芝适后架。架上桶箍爆桶堕地。乃大悟顿。见芝从前用处。亟著伽黎走至寝堂。芝迎笑曰。维那且喜大事了毕。师再拜汗下。服勤八年而芝殁。师东游三吴。所至丛林改观。雪窦显禅师尤敬畏之。每集众茶。必横设特榻示礼异之。南昌移文请住翠峰。又迁云峰。上堂曰。语不离窠臼。焉能出盖缠。片云横谷口。迷却几人源。所以道言无展事语不投机。承言者丧。滞句者迷。汝等诸人到这里凭何话。会良久曰。欲得不招无间业。莫谤如来正法轮。上堂。有情之本依智海以为源。含识之流总法身而为体。只为情生智隔想变体殊。达本情忘知心体合。诸禅德会么。古佛与露柱相承。佛殿与灯笼斗额。若也不会单重交折。至是嘉祐七年七月八日。升座辞众说偈曰。住世六十六年。为僧五十九夏。禅流若问旨归。鼻孔大头向下。遂泊然而逝。阇维五色舍利塔于禹溪北。师嗣大愚禅师守芝。芝嗣汾阳善昭。昭嗣首山念禅师(僧宝传)。
　　　　癸卯　嘉祐八年三月帝崩　　大契丹　清宁九年　　西夏


　　英宗

　　讳曙。濮王子。太宗孙也。即位年三十三。在位四年。寿三十七岁　治平(四)。
　　　　甲辰　治平元年　　大契丹　清宁十年　　西夏　寇宋边
　　　　乙巳　治平二年三月行明大历　　大契丹　咸雍元年　　西夏

　　秋八月三日。都城大雨水泛涨水。诏求直言(归田录)。宰相曾公亮。尝因敷陈知杭州沈文通奏。天竺看经院(上竺寺也)观世音菩萨。始自石晋至今治平。福天下泽生民。前后灵迹甚著。蒙旨赐曰天竺灵感观音院。端明殿学士礼部侍郎蔡襄继守是邦。一新院宇用揭新额(上竺纪胜)。
　　　　丙午　治平三年　　大辽咸雍二年　契丹复号曰辽　　西夏　寇宋边
　　　　丁未　治平四年正月帝崩　　咸雍三年　　西夏

　　正月。诏民间私造寺院屋宇及三十间者悉存之。普赐额曰寿圣(朱绘年通诠要)。

　　神宗

　　讳顼。英宗子。年二十即位。锐意求治卒于凋弊。在位十八年。寿三十八岁。熙宁(十)元丰(八)大教东被一千年矣。
　　　　戊申　熙宁元年　　大辽　咸雍四年　　西夏
　　　　己酉　熙宁二年　　大辽　咸雍五年　　西夏　宋册秉常为夏国主

　　隆兴府黄龙禅师。名慧南。信州章氏子。依泐潭澄禅师分别座接物。名振诸方。偶同云峰悟禅师游西山。夜话云门法道。峰曰。澄公虽是云门之后法道异矣。师诘其所以异。峰曰。云门如九转丹砂点铁成金。澄公药永银徒可玩入煆则流去。师怒以枕投之。明日峰谢过。又曰。云门气宇如王甘死语下乎。有法授人者死语也。死语能活人乎。师曰。若如是则谁可汝意。峰曰。石霜圆手段出诸方。子宜见之。师即造焉。中途闻慈明不事事忽丛林。遂登衡岳谒福严贤。命师掌书记。俄贤卒。郡守以慈明补席。入院贬剥诸方件件数为邪解。师为之气索遂造其室。明曰。书记领徒游方。借使有疑可坐而商略。师哀恳愈切。明曰。公学云门禅必善其旨。如云放洞山三十棒。是有吃棒分。是无吃棒分。师曰。有吃棒分。明色庄曰。从朝至暮鹊噪鸦鸣皆合吃棒。师遽炷香作礼。明端坐受之。复问之曰。赵州道台山婆子。我为汝勘破了也。且那里是他勘破婆子处。师汗下不能加答。次日又诣。明诟骂不已。师曰。骂岂是慈悲法施耶。明曰。尔作骂会那。师于言下大悟。作颂曰。杰出丛林是赵州。老婆勘破有来由。而今四海清如镜。行人莫与路为仇。呈慈明。明颔之。后开法同安。初受请日。泐潭来僧审提唱之语有曰。智海无性因觉妄而成凡。觉妄元虚即凡心而见佛。便尔休去将谓同安无折合。随汝颠倒所欲南斗七北斗八。僧举似澄澄不怿。师住黄龙。室中设三转语。人人有个生缘。举手曰。我手何似佛手。垂足曰。我脚何以驴脚。丛林目曰黄龙三关。迁黄檗。师嗣慈明圆禅师。至是熙宁二年三月十七日午刻馔客罢。起至寝室前。大众肃侍跏趺端坐而逝。阇维火化舍利五色。塔于前山。谥普觉禅师。传嗣弟子真净克文东林常总晦堂祖心等(普灯录)。
　　佛印禅师。名了元。字觉老。饶州浮梁林氏子。世业儒。幼岁出家宝积寺。礼沙门日用为师。试法华经。受具游庐山。谒开先暹禅师。暹称赏之。年十七谒圆通讷禅师。讷以书记怀琏应诏虚其职。以师补之。年二十八住江州承天。为开先之嗣。自承天迁淮之斗方．庐山之开先．归宗．润之金山．焦山．江西袁州之大仰。住云居四十年间。德洽缁素。苏翰林轼谪黄州。师住庐山。归宗与黄州对岸。相兴酬酢章句。哲宗元符元年正月四日。谈话别众。一笑而化。世寿六十七岁。僧夏五十有二。师嗣开先善暹。暹嗣德山远。远嗣双泉郁。郁嗣云门偃禅师(续灯)。
　　　　庚戌　熙宁三年　　大辽　咸雍六年　　西夏

　　富郑公弼。以使相镇亳州。迎至颖州华严禅院证悟禅师修颙。咨决心法。及致仕居洛阳。以颂寄苏州圆照本禅师曰。曾见颙师悟入深。因缘传得老师心。东南谩说江山远。目对灵光与妙音。仍有书曰。弼留心祖道为日已久。常恨不遇明眼人开发蒙陋。虽久闻盛德而无由瞻谒。昨幸出守亳社。与颖州接境。因里人张比部景山请得颙师。下访相聚几一月。以慈悲方便之力令有悟处。会结夏逼日。四月初遽且归颖。其于揩磨淘汰则殊未有功。衰病相仍昏钝难入。昔古灵师所谓不期。临老得闻极则事。见之于弼今日矣。天幸天幸。弼虽得法于颙师。然本源由老和尚而来。宗派甚的必须亦欲成持。更望垂慈摄受。远赐接引未至令至。则为南岳下庞蕴百丈下裴休也(云卧纪谈)。
　　赵清献公抃平居以北京(今大名路)天钵重元禅师(嗣天衣怀)为方外友。而咨决心法。暨牧青州日。闻雷有省。即说偈曰。退食公堂自凭几。不动不摇心似水。霹雳一声透顶门。惊起从前自家底。举头苍苍喜复喜。刹刹尘尘无不是。中下之人不得闻。妙用神通而已矣。已而答富郑公书。略曰。近者旋附节本传灯三卷。当已通呈。今承制宋威去余七轴上纳。抃伏思西方圣人教外别传之法。不为中下根机之所设也。上智则顿悟而入。一得永得。愚者则迷而不复千差万别。唯佛与祖以心传心。其利生接物而不得已者。遂有棒喝拳指扬眉瞬目拈椎竖拂语言文字种种方便。去圣逾远。诸方学徒忘本逐末。弃源随波滔滔皆是。斯所谓可怜悯者矣。抃不佞去年秋初在青州。因有所感既已稍知本性无欠无余。古人为安乐法门。信不诬也。比蒙太傅侍中俾求禅录。抃素出恩纪。闻之喜快不觉手舞而足蹈之也。伏惟执事富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。今兹又复于真性有所悟入。抃敢为贺于门下也。清献公至是元丰二年以太子少保致政归衢州。与里民不间位貌。筑居曰高斋。有偈见意曰。腰佩黄金已退藏。个中消思也寻常。时人要识高斋老。只是柯村赵四郎。又志其寿莹曰。吾政已致。寿七十二。百岁之后。归此山地。彼真法身。不即不离。充药大千。普现悲智。不可得藏。不可得置。寿茔之说。如是如是。公元丰七年秋八月薨(罗湖集录)。
　　　　辛亥　熙宁四年　　大辽　咸雍七年　　西夏　十一月夏请和于宋

　　夏六月。欧阳公修以观文殿学士太子少师致仕居颖州。公以文章道德为儒者宗。心虽一贯言必排佛氏。仁宗嘉祐五年为枢密副使。六年闰八月参知政事兼译经润文使。既登二府。多病。尝梦至一所。十人冠冕环坐。一人曰。参政安得至此。宜速反舍。公出门数步。复往问之。君等岂非释氏所谓十王者乎。曰然。因问世人饭僧造经果有益乎。曰安得无。既寤病良已。自是深信佛法。丹阳葛胜仲得此说于简斋陈与义。与义得于公之孙恕昭然也(吴充作欧公行状。又韵语阳秋)。
　　　　壬子　熙宁五年　　大辽　咸雍八年　　西夏

　　实相法师梵臻。是岁居杭州南屏兴教寺。通守苏轼敬之(教苑遗事)。
　　舒州(今安庆也)白云禅师。名守端衡阳葛氏子。幼事翰墨冠依茶陵郁禅师披剃。往参杨歧。歧一日忽问。受业师为谁。师曰茶陵郁和尚。歧曰。吾闻伊过桥遭蹎有省作偈能记否。师诵曰。我有明珠一颗。久被尘劳关锁。今朝尘尽光生。照破山河万朵。歧笑而。趋起。师愕然通夜不寐。黎明咨询之。适岁暮。歧曰。汝见昨日打驱傩者么。曰见。歧曰。汝一筹不及渠。师复骇曰。意旨如何。歧曰。渠爱人笑汝怕人笑。师大悟。巾侍久之辞游庐山。圆通讷禅师举师住承天。声名籍甚。又逊居圆通。次徙法华龙门兴化海会。所至众如云集。至是熙宁五年入寂寿四十八岁。嗣杨岐会。会嗣慈明圆禅师(僧宝录)。
　　　　癸丑　熙宁六年　　大辽　咸雍九年　　西夏　三月夏寇秦州

　　秋七月十七日。天竺灵山寺海月大师慧辩。晨起盥洁谢众趺坐而寂。杭州通守苏轼吊以三诗。序而赞之。辩之后慧净大师思义。义有四弟子。德贤仲元永湛慧日。皆相踵主法。元之弟子曰慈明大师慧观。又继日师住持。观收慈云忏主诗文。为灵苑金园天竺三集(天竺事迹)。
　　　　甲寅　熙宁七年　　大辽　咸雍十年　　西夏
　　　　乙卯　熙宁八年○行奉元历　　大辽　咸雍十一年　　西夏
　　　　丙辰　熙宁九年　　大辽　咸雍十二年　　西夏
　　　　丁巳　熙宁十年　　大辽　咸雍十三年　　西夏

　　荆国公王安石。临川人。至是熙宁三年冬十二月拜相。七年夏四月不雨。安石罢相。八年二月再相(帝纪)。九年本用月安石罢政归建康。十年奏施建康旧第为禅寺。请克文住持。帝赐额曰报宁。赐文号真净禅师。文隆兴宝峰云庵禅师也。名克文。生陕府郑氏。参黄龙南禅师。深得玄奥。嗣南禅师。至徽宗崇宁元年十月十五日。出道具散诸徒。中夜沐浴更衣趺坐而逝。烟焰五色所至皆舍利。分骨葬渤潭新丰焉(碑记本传)。荆公谓蒋山(建康)佛慧泉禅师曰。世尊拈花。迦叶微笑。顷在翰苑。偶见大梵王问佛决疑经三卷有云。梵王在灵山会上。以金色波罗华献佛。请佛说法。世尊登座拈华示众。人天百万悉皆罔措。独迦叶破颜微笑。世尊曰。吾有正法眼藏涅槃妙心。分付迦业(梅溪集)。
　　佛慧禅师。名法泉。生随州时氏(随州隶峡州路荆湖北道)。幼岁出家。群书博览过目成诵。雅号泉万卷。遍参知识。玄机颖悟。应世住持。屡迁太刹。住蒋山日(江东建康)因雪上堂。召大众曰。还有过得此色者么。良久曰。文殊笑普贤嗔。眼里无筋一世贫。相逢尽道休官去。林下何曾见一人。上堂。快人一言。快马一鞭。若更眼睛。定动未免。纸里麻缠。脚下是地。头上是天。不信但看。八九月纷纷黄叶满山川。晚年诏住京城大相国智海禅寺。上堂问众曰。赴智海留蒋山如何即是众莫知对。便归方丈索笔书偈曰。非佛非心徒拟议。得皮得髓谩商量。临行珍重诸禅侣。门外青山正夕阳。掷笔跏趺而逝。使回奏。帝讶之。敕谥佛慧禅师。师嗣云居晓舜禅师(舜号尧夫)。舜嗣洞山聪。聪嗣文殊真。真嗣德山密。密嗣云门偃禅师(联灯录)。师尝作北邙行(洛阳山名)。其文曰。前山后山高峨峨。丧车辚辚日日过。哀歌幽怨满岩谷。闻者潜悲薤露歌。哀歌一声千载别。孝子顺孙徒泣血。世间何物得坚牢。大海须弥竟磨灭。人生还如露易晞。从来有会终别离。苦乐哀感不暂辍。况复百年惊梦驰。去人悠悠不复至。今人不会古人意。栽松起石驻墓门。欲为死者长年计。魂魄悠扬形化土。五趣(天人鬼狱畜生)茫茫井轮度。今人还葬古人坟。今坟古坟无定主。洛阳城里千万人。终为北邙山下尘。沉迷不记归时路。为君孤坐长悲辛。昔日送人哭长道。今为孤坟卧芳草。妖妖穿穴藏子孙。耕夫拨骨寻珠宝。老木萧萧生野风。东西壤冢连晴空。寒食已过谁享祀。冢畔余花寂寞红。日月相催若流矢。贫富贤愚尽如此。安得同游常乐乡。纵经劫火无生死(仲温云卧纪谈)。夏京辅大旱。帝斋祷甚力。夜梦。一僧驰马空中口吐云雾。既而沛然雨足。帝大悦使以像求之。得于京城相国寺山门阁五百罗汉中第十三尊者也。宰相王圭贺以诗曰。良弼为霖承空望。神僧作雾应精求。参政元绛曰。仙骥乘云穿仗下。佛花吹雨匝天流。人争诵之(东车笔录)。
　　　　戊午　元丰元年　　大辽　咸雍十四年　　西夏

　　杭州南山法师。慧才解行。入四明法智尊者之室。每持大悲咒。必百八遍而后止。尝梦观世音菩萨脱袈裟以衣之。至是春三月为灵芝元照及道俗千人授菩萨大戒于雷峰。方羯磨。观音像放光明。初贯宝焰渐散。讲堂灯炬月光皆为映夺。净慈法真禅师守一作证戒光记。米芾书。龙井辨才法师元净立石(灵芝塔铭)。
　　　　己未　元丰二年　　大辽　咸雍十五年　　西夏

　　冬十月二十日。慈圣光献太皇大后曹氏崩。宣净因禅师道臻。入庆寿宫升座说法。僧问。慈圣仙游定归何处。师曰。水流元在海。月落不离天。宫庭无不加敬襧之曰善。帝悦赐与甚厚。及神宗上仙。哲宗诏师福宁殿登高座说法。诏曰。禅师道臻素有德行。可赐号净照禅师。
　　禅师名道臻。字伯祥。生福州古田戴氏。幼不茹荤。十四岁出家上生院。又六年为大僧。阅大小经论置之曰。此方便说耳。即持一钵走江淮。遍参知识。得旨于净山远禅师。游京师谒大觉琏禅师于净因。琏使首众僧于座下。琏公归吴。众请师继住净因。开堂日。英宗遣中使降香赐紫方袍徽号。京师四方称庆。至哲宗元祐八年八月十七日。沐浴更衣。说偈已跏趺而化。寿八十岁。僧腊六十一。师嗣浮山法远禅师。远嗣叶县省。省嗣首山念。念嗣风穴沼。沼嗣南院颙。颙嗣兴化奖。奖嗣临济玄禅师(东都事略并僧宝传)。
　　　　庚申　元丰三年　　大辽　咸雍十六年　　西夏

　　译经官制。自唐以来至是元丰。译经僧官皆授试光禄卿少卿试鸿胪卿少卿。今改赐试卿曰三藏大法师。试少卿曰三藏法师(容斋三笔)。
　　文同。字与可。东州梓潼人。尝守洋州浙西湖州历馆职。文行高洁。画竹精妙。至是一夕沐浴冠带正坐而逝。馆职崔公度闻之惊曰。昨别与可于州南。意翛翛然曰。明日复来乎与公画。公度携宾往候观其画也。与可不答。明日独往。与可曰。与公话遂左右顾恐有听者。与可徐曰。吾闻人不妄语者舌可过鼻。即吐舌引至眉间。三叠如饼状。今言其死与可信异人也(东都事略本传)。
　　　　辛酉　元丰四年　　大辽　咸雍十七年　　西夏

　　苏州(平江路也)瑞光寺禅师宗本。移住杭州净慈。奔走天下禅子道场甚盛。灵芝照律师送布三衣(僧伽黎衣九条七条五条)瓦钵。致书于师曰。佛制是物上中下根悉令遵奉。事因时举。道藉人弘。勉其受持为后学劝。师受之终身。食用瓦钵。升座说法。服此大布之衣(照律师行业记)。
　　丞相张无尽居士(讳商英)平居与庐山南林照觉总禅师为方外侣。当是辛酉秋。以序送羽士蹇。拱辰。字翊之。往参问于总曰。成都道士蹇翊之来言于余曰。吾乡羽衣之族。世相与为婚姻。娶妻生子。与俗流无异。拱辰因观道藏神仙传记。翻然觉悟。当吾血气刚强视听聪明。喔咿哇鸣顺吾耳。青黄赤白炫吾目。甘脆膏腴爽吾口。馨香馥烈适吾鼻。滑泽纤柔佚吾体。欢欣动荡感吾意。此六冠者乘吾瞀乱。昼夜与吾相亲而未尝相释也。一旦吾之形耗而羸。气耗而衰。精耗而萎。神耗而疲。八风寒暑之所薄。百邪鬼祟之所欺。阴魄欲沈。阳魂欲飞。则六冠者曾莫吾代。而天下之至苦。吾独当之。房闼之恋莫如妇。血肉之恩莫如女。拱辰于是悉囊中之所有。与之而谢去。给以他事。出游百里。遂泛涪江下濮水。历缙重出涂山。访岑公之洞府。瞻神女之祠睹。而达于渚宫也。将泛九江入庐山。结茅于锦绣之谷。长啸乎香炉之顶。抚陶石以遥想。挹远溪以濯足。盖吾之术以炷为基。以命为衣。始乎有作终乎无为。窃闻先生究离微之旨。穷心迹之归。奏无弦之由。驾铁牛之机。故不远而来见先生也。当试为余言之。余曰。壮哉子之志乎难行能行。难弃能弃。吾弗及子矣。余适有口疾不能答子。吾有方外之侣。曰常总居于东林。必能决子之疑。请持吾之说而往问焉(见莹伸温云卧纪谈)。
　　　　壬戌　元丰五年　　大辽　咸雍十八年　　西夏　五月冠鄜延

　　诏中使梁从政。辟汴京相国寺六十四院。为二禅八律。起自元丰庚申成是壬戌之秋。以东西序为慧林智海二巨禅刹。驿诏杭州净慈禅师宗本住慧林。江州庐山东林禅师常总住智海。总辞之固。诏容之就赐号广慧禅师(僧宝传)。
　　冬十月八日。温州法师继忠沐浴更衣结印坐脱。红光亘空而西去。忠得法于广智尚贤。述广智传法智十类之义成十卷扶宗记一卷。嗣法二子。曰从义。有天台三大部补注一十四卷。曰处元。有义例随释六卷辅赞记三卷。元传之道渊。渊传道琛。即圆辩法师是也(释僧传)。
　　东京慧林圆照禅师。名宗本(世称大本)。生常州(浙西道)无锡管氏。年十九依苏州(平江也)承天永安道升禅师出家。巾侍十年剃度受具。又三年礼辞。游方至池阳。谒天衣怀禅师悟旨。漕使李公复圭请师开法平江瑞光。法席日盛。杭州守陈公襄以承天兴教二刹命师择居。苏人拥道遮留。又以净慈为请移文谕道俗曰。借师三年。为此邦植福。不敢久占。至是元丰五年。诏辟相国慧林禅刹召师为第一祖。既至开法。翌日召对延和殿问道赐坐。师即跏趺。帝悦赐茶。师举盏长吸。荡而撼之辞退。帝目送之。谓左右曰。真福慧僧也。元丰七年驾幸相国慧林寺。诏长老宗本禅众无烦出迎。帝升遐。召师说法福宁殿赐号圆照禅师。乞老林下。得旨任便。云游州郡不得抑令住持。乃辞众曰。本是无家客。那堪任意游。顺风加橹桌。船子下扬州。晚居平江灵岩。其嗣法传道者不可胜纪。哲宗元符二年十二月二十八日甲子将入灭。沐浴而卧。门弟子环拥请曰。和尚道遍天下。今日不可无偈。师熟视之曰。痴子我寻常尚懒作偈。今日特地图作甚么。寻常要卧便卧。不可特地今日坐也。乃索笔大书曰。后事付守荣。掷笔憨卧若熟睡众撼之已去矣。门人塔全身于灵岩山。阅世八十五岁。坐五十二夏。师嗣天衣怀禅师。嗣师之法道者。曰修颙省聪崇信守一等。再传如颙之有富郑公弼。聪之有苏黄门辙。信之有慈受禅师怀深(五灯会元碑志)。
　　江州东林禅师。名常总。生剑州尤溪施氏。年十一依宝云寺文兆法师出家。又八年落发诣建州大中寺契思律师受具。初至吉州禾山。闻南禅师之道。往归宗依之经二十年。尽得玄奥。洪州太守荣公修撰请住泐潭。或谓马祖再来。元丰三年。诏革江州东林律居为禅刹。观文殿学士王公韶出守南昌。欲延宝觉心禅师主东林。心举师自代。师闻之宵遁去千余里。王公檄诸郡必得之。得于新滏殊山穷谷中。遂乃应命。学士苏轼初游庐山与师契会。乃师之名达京师。天子有诏住相国智海禅院。州郡敦请急于星火。师固辞。诏容之。就赐紫衣徽号广慧禅师。哲宗元祐三年徐王奏号照觉禅师。座下衲众常盈七百。元祐六年九月示疾。二十五日沐浴安坐而逝。十月八日葬全身雁门塔(远公葬所)之东。世寿六十七岁。坐四十九夏。嗣黄龙南禅师(续灯录)。
　　　　癸亥　元丰六年　　大辽　咸雍十九年　　西夏　正月夏众数十万奄至兰州

　　宋九月。夏人纳款。仍乞还侵地撤边戍长为蕃臣。乃赐秉常。诏略曰。其地界已令鄜延经略司旨挥保安军牒宥州施行候疆界了日岁赐依旧(宋录)。宋封孟轲曰邹国公。
　　　　甲子　元丰七年　　大辽　咸雍二十年　　西夏　二月夏人又寇延州十一月上表来贡

　　冬十月。越国大长公主集庆军节度观察留后附马都尉张敦礼建法云禅刹于国城之南既成。诏法秀开山。赐号圆通禅师(续灯传)。
　　汴京法云寺圆通禅师。名法秀。生秦州陇城辛氏。随应干寺鲁和尚学经。乃称鲁氏。年十九为大僧。讲大经。章分句析机锋不可触。京洛著闻。怪圭峰学禅。唯敬北京天钵元禅师。元雅号元华严。恨元不讲曰。教尽佛意如元公者不应远教。禅非佛意如圭峰者不应学禅。世尊教外以法私大迦叶者吾不信也。谓同列曰。我将南游穷其窟穴。楼取其种类抹杀之。以报佛恩乃已耳。初至随州护国读净果禅师碑。僧问报慈。如何是佛性。慈曰谁无。又问净果。果曰谁有。其僧因有悟。秀大笑曰。岂佛性敢有无之。矧又因以有悟哉。去至无为军铁佛。谒怀禅师。怀貌寒危坐涕垂沾衣。秀易之。怀问曰。座主讲何经。秀曰华严。怀曰。华严以何为宗。秀曰法界为宗。怀曰。法界以何为宗。秀曰以心为宗。怀曰心以何为宗。秀莫知为答。怀曰。毫厘有差。天地悬隔。秀退而自失。悚然敬服。愿留左右日夕受法。久之乃获证悟。怀禅师迁住池阳柤林。移吴及广教景德。秀皆从之。秀初住淮西四面山。至栖贤蒋山长芦。常有千众。至是元丰七年。诏住京城法云寺为第一祖。开堂日帝遣中使降香。赐磨衲僧衣。传圣旨表朕亲至。皇弟荆王致敬座下。至哲宗元祐五年八月示疾。诏以医诊。师挥去之。乃更衣说偈曰。来时无物去时空。南北东西事一同。六处住持无所补。乃良久监寺慧当进曰。和尚何不道末后句。师曰珍重珍重。言讫而逝。寿六十四岁。坐四十五夏。师嗣天衣义怀禅师。怀嗣雪窦显。显嗣智门祚。祚嗣香林远。远嗣云门偃禅师(续灯录)。元丰间枢密蒋公颖叔与师为方外友。公平日虽究心宗。亦泥于教乘。因撰华严经解三十篇。颇负其知见。漕淮上至长芦访秀。而题方丈壁曰。余凡三日遂成华严解。我于佛法有大因缘。异日当以此地比觉城东际。唯具佛眼者当知之。秀于时辩之曰。公何言之易耶。夫华严者圆顿上乘乃现量所证。今言比觉城东际则是比量。非圆顿宗。又云异日。且一真法界无有古今。故云十世古今始终不移于当念。若言异日。今日岂可非是乎。又云。具佛眼者方知。然经云。平等真法界无佛无众生。凡圣情尽。彼我皆忘。岂有愚智之异。若待佛眼则天眼人眼岂可不知哉。公于是悔谢。及秀之示寂也。公祭之侑以文曰。方外之友唯余与师。念昔相见一语投机。师来长芦我漕淮沂。亦复交臂笑言熙怡。我论华严师为品题。陷虎机缘脱略径畦。曷为舍我先其往而。蔬奠致诚庶其歆之(罗湖录)。
　　十一月司马温国公光居洛十五年矣。上表进所编书赐名资治通鉴。帝制序赐之。
　　　　乙丑　元丰八年　二月帝崩　　大辽　咸雍二十一年　　西夏

　　春三月。哲宗即帝位。四月诏法云秀禅师诣先帝神御说法。赐号圆通禅师。冬十月葬神宗永裕陵。诏净因道臻慧林宗本。入福宁殿说法。赐臻号净照禅师本号圆照禅师(僧宝传)。
　　五月司马光除门下侍郎。
　　义天僧统　高丽国君文宗仁孝王第四子。出家名义天。是冬航海至明州。上表乙游中国询礼。诏以朝奉郎杨杰(杰字次公)馆伴。所至二浙淮南京东诸郡。迎饯如行人礼。遍访三学宗工。初抵鄞师事明智。中立而友法邻。请跋教乘(草庵教苑遗事)。入天台山拜智者塔。渡浙造杭州上竺。以弟子礼事慈辩从谏。受天台教观(祠山观经疏注)。次灵芝拜大智元照禀律藏(灵芝行业碑)。历慧因(今高丽寺)。从晋水净源问贤首宗乘(华严阁记)。过润州金山以禅规大展拜佛印禅师了元。元据座受礼。馆伴杨杰以为疑。佛印曰。众姓出家同名释子。义天抑僧耳。不如是何以示华夏师法乎。朝廷闻之以元为知大体(佛印本传)。义天朝京师。礼部郎中苏轼接伴。谒拜慧林圆照禅师宗本。有司馆遇甚厚(圆照禅师本传)。
　　衣蒲童子　是时太尉吕惠卿。字吉甫。学通内外。尝注华严法界观。及出新意解庄子。因戍边。暇日游五台山至中台。忽云雾四合暴风雷雨声振林壑。从者惊竦潜伏。斯须有物。状若苍虬。半出云雾间。太尉骇甚移时稍霁。外望见一童子体黑而披发。以蒲自足缠至肩。袒右膊手执梵夹。问太尉曰。官人何见而震骇如此。太尉曰。夙有障缘遇兹恶境。童子曰。今皆灭矣。官人何求而来。太尉曰。愿见大士。童子曰。欲见菩萨何为。曰尝览华严大教旨深意广。欲望大士发启解心。庶几笺释流行世间。使幽夜顿获光明。大心者即得开悟。童子曰。诸佛妙意善顺事理简易明白。先德注意可解。如十地一品。释文不过数纸。今时枝蔓注近百卷。而圣意逾远。真所谓破碎大道也。太尉曰。童子貌若此。而敢呵前辈乎。童子笑曰。官人谬矣。此间一草一木无非文殊境界。在汝日用触事不迷。此真文殊耳。曷以凡情乱于思虑。太尉悔前言之谬即顿首下拜。才起之间。童子现大士形。夸狮于隐隐云中不见。太尉自尔惋恨心神恍惚。家人问故。太尉曰。吾欲竭诚悔过期再见衣蒲童子。即严具香火。晨夕以之。志于必见。而后已久之忽见童子于香几上。呵曰。胡为住相贪著之甚耶。太尉曰。正欲世人咸见大士示化之真容耳。即命画工图之。顷刻不见(华严感应录。并紫芝佛运编年)。

　　哲宗

　　煦。神宗第六子。十岁即位。宣仁太后高氏临朝听政。相司马光吕公著。元祐之治盛焉。绍圣之后政不逮矣。在位十五年寿二十五　元祐(八)绍圣(四)元符(三)。
　　　　丙寅　元祐元年　　大辽　咸雍二十二年　　西夏

　　春二月。司马光拜左相。三月程颐为崇政殿说书。一日言闻陛下宫中盥而避蚁有是乎。帝曰然深恐伤之耳。颐曰。推此心以及四海。帝王之要道也(圣政录)。夏四月。吕公著拜右相。文彦博太师平章军国重事(帝纪)。秋九月。温国文政公司马光薨于相位(帝纪)。
　　冬十月敕改衍圣公。为奉圣公。仍置教授一员。教孔氏子弟(宋鉴)。
　　台州白莲寺法真大师处咸。七月二十三日与众言别。跏趺而逝。嗣法二弟子。曰智涌了然。曰真教智仙。仙传圆智。上竺证悟大师也(释统)。
　　净土　汴京有曦法师者。定中游净土。见大莲华光明黄色。题名其上曰宋比丘宗本之座。既而定起。往述其事。是时圆照请老归苏州灵岩。曦问曰。禅师何故位归净土。圆照曰。宗本修禅时心在极乐世界。无二相也(人天宝鉴)。
　　　　丁卯　元祐二年　　大辽　咸雍二十三年　　西夏　春正月宋册李干顺为夏国主

　　秀州崇德界有车溪。僧因唐世青镇古塔建寿圣院。请法师择卿开山住持。卿慈辩之子。南屏之孙。法智下第三世也。入寂于徽宗大观间。塔葬院南芙蓉浦上。有嗣子。曰可观有朋齐璧如湛善荣。灯灯相续学侣皆龙象。岁建法华三昧期忏。高宗居德寿宫。改寿圣为广福院。吴越讲宗多车溪之派系(寺记)。
　　　　戊辰　元祐三年　　大辽　咸雍二十四年　　西夏　四月寇塞门寨

　　杭州南山慧因寺法师。名净源。生晋江杨氏。先世泉之晋水人故。学者以晋水称师。受具参方。受华严于五台承迁。学合论于横海明覃。南还听楞严圆觉起信于长水法师子璇。四方宿学推为义龙。因省亲于泉。泉主请住清凉。复游吴住报恩观音。杭守沈文通置贤首院于祥符寺以延之。迁秀州青镇密印宝阁。移华亭普照之善住。左丞蒲宗孟抚杭。愍其苦志于宗。奏慧因寺以居师。高丽义天僧统之来也。申弟子礼以见师。初华严一宗疏钞久矣散坠。因义天持来咨决逸而复得。义天之还国也。以金书华严三译本一百八十卷自高丽遣使遗师。建大阁安奉之。故俗呼慧因为高丽寺。至是元祐三年十一月己酉师乃入灭。世寿七十八岁。塔舍利于寺西北隅。其宗称为中兴教主。太尉吕惠卿。字吉甫。为建行业碑。仍作华严阁记。蒋之奇立石(本传)。华严经(晋译六十卷。唐译八十卷。唐又译后分四十卷)。
　　　　己巳　元祐四年　　大辽　咸雍二十五年　　西夏

　　灵芝律师元照。普劝道俗归命西方极乐世界阿弥陀佛。是时龙图阁学士知杭州苏轼。乃以舍其母蜀郡太君程氏遗留簪珥采画净土佛像。以荐父母。仍作颂赞之(东坡文集)　冬十月真州长芦院禅师宗颐。与当时名胜盛结莲华净土念佛社(苇江集)。
　　冬十一月三日。高丽国义天僧统遣其徒寿介至杭。祭晋水于坟塔(行业碑)。
　　　　庚午　元祐五年　　大辽　咸雍二十六年　　西夏

　　西湖　唐白侍郎居易刺杭州。浚理为胜概。至是龙图阁学士苏轼守杭州。奏杭有西湖犹人之有眉目。而葑生已翳。乃浚湖之旧。环三十里际山为岸。积其葑于湖旁。直通南北为长道。杨柳木芙蓉间值其上。杭人名曰苏公堤(坡集奏议)。
　　　　辛未　元祐六年　　大辽　咸雍二十七年　　西夏

　　太史黄公讳庭坚。字鲁直。号山谷道人。至是丁家艰馆黄龙山。从晦堂禅师祖心游。与死心新草堂清尤笃方外契。晦堂因语次举。孔子谓弟子。以我为隐乎。吾无隐乎尔。吾无行而不与二三子者是丘也。请公诠释而至于再。晦堂不然其说。公怒形于色。沉默久之。时当暑退凉生秋香满院。晦堂曰。闻木犀香乎。公曰闻。晦堂曰。吾无隐乎尔。公欣然领解。及在黔南致书死心新曰。往日尝蒙苦口提撕。常如醉梦。依俙在光影中。盖疑情不尽命根不断。故望崖而退耳。谪官在黔州道中昼卧。觉来忽然廓尔寻思。平生被天下老和尚懑了多少。惟有死心道人不肯。乃是第一相为也(感山莹仲温罗湖录)。
　　秋八月。汴京法云寺禅师法秀入寂。诏杭州净慈寺禅师善本继席住持。赐号大通禅师。师名善本。姓董氏。汉仲舒之裔也。大父琪父温皆官于隶。遂为隶人。甫及长博极群书。无仕宦意。仁宗嘉祐八年。与弟善思往京师地藏院试经得度。习毗尼。东游至苏州(今平江路)。礼圆照本禅师于瑞光。发明悟真。执侍五年。圆照令师依圆通秀公。又尽其要。神宗元丰七年渡淮留太守岩。久之出住双林。迁净慈。至是诏住法云。赐大通号。师凡所住见佛菩萨像之行立者。终不敢坐。斋食以鱼胾名者不食。其真诚敬事防心离过类如此。元祐七年秋。师丐老归杭州西湖。制可。至徽宗大观三年十二月甲子。屈三指谓左右曰。止有三日已。而果殁。塔全身于上方。世寿七十五岁。僧腊四十五夏。师嗣圆照本禅师。世谓大小本焉。圆照嗣怀禅师(续灯)。
　　九月二十日。杭州龙井山辩才法师入寂。师名元净。自仁宗嘉祐末历治平熙宁三朝。住上天竺一十七年。道满朝野。元丰间辞而复住又三年。晚居龙井。饮食起居之际。眉间流光。皆舍利。谓参寥子道潜曰。吾净业已成。越七日无疾右胁而逝。门下侍郎苏辙铭其塔。龙图阁学士知隶州苏轼祭之。文曰。孔老异门。儒释分宫。又于其间禅律相攻。我见大海有南北东。江河虽殊其至则同。维大法师自戒定通。律无持破垢净皆空。讲无辩讷事理皆融。如不动山。如常撞钟。如一月水。如万窍风。八十一年生虽有终。遇物而应。施则无穷。我初适吴尚见五公。讲有辩(海月也)臻(南屏也)禅有琏(大觉也)嵩(明教也)。后二十年独余此翁。此又去矣。后生谁宗(东坡文集龙并碑记)。
　　江西隆兴府(今降兴路)兜率寺禅师。名从悦。生赣州熊氏。初首众于道吾。谒云盖智和尚。智指之见洞山文禅师。深领奥旨。出世鹿苑。至是元祐六年冬十一月辛卯。师澡浴集众说偈曰。四十有八。圣凡尽杀。不是英雄。龙安路滑。奄然而化。领法要悟心者。无尽居士商英张公。公遣使持祭且曰。老师于祖宗门下有大道力。不可使来者无所起敬。俾塔于龙安之乳峰。后为奏谥师号。嗣真净文禅师。与法云杲同禀。
　　无尽张公。蚤负禅学。犹欲寻诸宗师与之决择。因朱给事世英语。及兜率悦禅师禅学高妙聪敏出于流类。至此元祐六年。公漕江西按部分宁。五禅住持逆于旅亭。顾问至兜率。公曰。闻师聪敏之名久矣。悦遽对曰。从悦临济儿孙。若以聪敏说文章。定似都运谈禅。公虽壮其言而意不平。遂作偈命五禅举扬曰。五老机缘共一方。神锋各向袖中藏。明朝老将登坛者。便请横矛战一场。悦当其末提纲之语尽贯前者。公因喜之。乃游兜率相与夜谈。及宗门事。公曰。比看传灯录。一千七百尊宿机缘。唯疑德山托钵话。悦曰。若疑托钵话。其余则是心思意解。何曾至大安乐境界。公愤然就榻。屡寝屡起。夜将五鼓。不觉趯翻溺器。忽大省发。甚喜。即扣悦丈室门。谓悦曰。已捉得贼了也。悦曰。赃物在甚么处。公拟议。悦曰都运且寝。翌旦公有颂曰。鼓寂钟沈托钵回。岩头一拶语如雷。果然只得三年活。莫是遭他受记来。别去未几。悦遂归寂。公登右揆之明年。当徽宗宣和辛卯岁二月奏请悦谥号。遣使持文祭于塔祠曰。昔者仰山谓临济曰。子之道他日盛行于吴越间。但遇风则止。后四世而有风穴延沼。沼以谶常不怿。晚得省念而喜曰。正法眼藏今在汝躬。死无遗恨矣。念既出世首山。荒村破寺衲子才三十余辈。然其道大振天下。师于念公为六世孙。于云庵为嫡嗣。住山规范足以追媲首山。机锋敏妙初不减风穴。余顷岁奉使江西按部西安。相识于龙安山中。抵掌夜语。尽得其末后大事正宗显决。方以见晚为叹。而师遽亦化去。惜其福不逮慧。故缘不胜。喜其德不可掩。故终必有后。有若疏山了常兜率慧照慈云明鉴清溪志言者。皆说法一方。有闻于时。有若罗汉慧宜杨岐子圆广慧守真赣川智宣者。皆遁迹幽居。痛自韬晦。风穴得一省念。遂能续列祖寿命。今龙安诸子乃尔。其盛岂先师灵骨真灰烬无余耶。盖其道行实为丛林所宗向。有光佛祖。有助化风。思有以发挥之。为特请于朝蒙恩追谥真寂大师。呜呼余惟与师神交道契。故不敢忘外护之志。虽其死生契阔之异。而蒙被天子之殊恩则幸亦共之。仰惟觉灵只此荣福(莹仲温罗湖录)。仲温赞曰。夫蔚为儒宗而崇佛道未有如公者。然非敏手安能激发。苟非上根未易承当。至于岳立廊庙展大法施。既不忘悦之道义。而特与追荣。矢心以词。勤勤若此。盖所以昭示尊师重法欤(仲温文集)。托钵因缘。雪峰义存在德山作饭头。一日德山托钵赴堂。雪峰曰。钟未鸣鼓未响。托钵向甚么处去。德山便归方丈。雪峰举似岩头全奯。全奯曰。大小德山未会末后句在。德山闻知令侍者唤奯来前曰。汝不肯老僧那。奯密启其意。山乃休。明日升堂。果与寻常不同。奯至僧堂前拊掌大笑曰。且喜堂头老汉会末后句。他后天下人不奈伊何。虽然也秖得三年活。德山后三年示寂(传灯录)。
　　　　壬申　元祐七年　　大辽　咸雍二十八年　　西夏

　　灵源禅师惟清。参承晦堂心禅师于黄龙。清侍者之名著闻丛林。至是元祐七年。无尽居士张公漕江西钦慕之。檄分宁邑官。同诸山劝请出世于隆兴观音。其命严甚。时清寓兴化。不得已遂亲出投偈辞免曰。无地无锥彻骨贫。利生深愧乏余珍。廛中大施门难启。乞与青山养病身。黄太史鲁直忧居里闾。有手帖与兴化海老曰。承观音虚席。上司甚有意于清兄。清兄确欲不行亦甚好。蟠桃三千年一熟。莫做退花杏子摘却。此事黄龙兴化。亦当作助道之缘共出一臂。莫送人上树拔却梯也(林间录)。莹仲温罗湖录赞曰。江西法道盛于元祐间。盖弹压丛林者眼高耳。况遴选之礼优异如此。灵源以偈力辞。而太史以简美之得非有所激而云。
　　　　癸酉　元祐八年　九月大后高氏崩　　大辽　咸雍二十九年　　西夏
　　　　甲戌　绍圣元年　　大辽　咸雍三十年　　西夏
　　　　乙亥　绍圣二年　　大辽　寿昌元年　帝加尊号改元　　西夏

　　辽道宗洪基。加号圣文神武全功大略聪仁孝惠天祐皇帝。寿昌二年。大国舅帐萧解里四郎君善骑射。豪杰不羁。常养亡命数十人。从行往来游猎于辽。至东西郡间。其饮食用度。强取办于富民。一日获罪。辽国捕之甚峻。即啸聚为盗。未旬日有众二千余人。攻陷干显等数州。诸道发兵捕讨。潜率众奔生女真界(女真之种有生熟之分。居混同江之南者谓之熟女真。阿骨打所居。乃江之北谓之生女真。亦臣于辽国)。就结杨割大师谋叛。诸军追袭至境上不敢进。乃具以闻北枢密院。寻降宣札子付杨割一面图之。杨割迁延数月。独斩解里首级。遣长子阿骨打献辽。余悉不遣绐云已诛绝矣。辽不得有二进杨割父子官爵。自是杨割父子内恃有功于辽。阴怀异志。吞并旁近部族以金珠良马。时常赂遗权贵以通情好(契丹国志)。
　　六月九日。韶州南华寺禅师重辩。请龙图阁学士苏轼。书柳宗元所撰六祖大鉴禅师碑。轼又题其后曰。释迦以文设教。其译于中国。必托于儒之能言者。故大乘诸经至楞严则委曲精尽胜妙独出者。以房融笔受故也。柳宗元南迁始究佛法。作曹溪南岳诸碑。妙绝古今。自唐以来颂述祖师者多矣。未有通亮简正如宗元者。盖推本其言与孟轲氏合。其可不使学者昼见而夜诵之。
　　三塔　是年南康云居山真如院祐禅师始创之。以葬寺之物故僧侣童行骨殖之所。诸方自尔遵有之。祐生信州上饶王氏。嗣黄龙南。南嗣慈明圆禅师(续灯录)。
　　　　丙子　绍圣三年　　大辽　寿昌二年　　西夏　冬十月大举寇宋至延州见有备乃拔去
　　　　丁丑　绍圣四年　　大辽　寿昌三年　　西夏

　　苏轼谪儋州。惠州太守方子容奉敕书谓子瞻曰。室人奉淮泗大圣僧伽甚谨。前夕来别于梦中曰。送苏子瞻过海南。今果此行数分已定。夫复何忧(宋僧史)。元符三年庚辰岁六月。轼归自海外居常州。遨游宜兴。初黄州谪所筑室东坡。因号东坡居士。徽宗建中靖国元年七月二十八日。朝奉郎提举成都府王局观苏轼卒于常州。
　　　　戊寅　元符元年　六月改元　　大辽　寿昌四年　　西夏　永安元年
　　　　己卯　元符二年　　大辽　寿昌五年　　西夏

　　钱塘高僧名道潜。以诗见知于苏文忠公轼。公号其为参寥子。凡诗词迭唱更和。形于翰墨。必曰参寥。及吕丞相公著为奏妙总师名之。后与简牍。则曰妙总老师。江浙石刻具存者多矣。今略记。公离钱塘。以长短句别之曰。有情风万里卷潮来。无情送潮归。问钱塘江上西兴浦口。几度斜晖不用思量。今古俯仰昔人非。谁似东坡老白首忘机。记取西湖西畔。正暮山好处。空翠烟霏。算诗人相得。如我与君稀。约他年东还海道。愿谢公雅志莫相违。西州路不应回首为我沾衣。仲温莹禅师赞曰。噫今世之小生。于有道宗师必名呼而示其忽慢。亦安知文忠于一诗僧尚尔敬重。况道德崇重者耶。莹嗣大慧杲禅师(普灯)。
　　台州赤城崇善寺法师。名有严。退庵于栌木之下。号曰樝庵。怀安养故乡。有诗四首。凄婉感人。其一章曰。西方真净本吾家。今忆归程十万赊。客路竛竮都已困。风尘孤苦最堪嗟。七重树耸千般乐。八德池开四色华。莫怪近来归梦切。奈何荣辱事无涯。时争传诵。严生平笃于净业。徽宗建中靖国元年夏四月将终。见宝池大莲华天乐四列而归寂。师著大部备检四卷笺难四卷助览四卷或对四卷流通(释统)。
　　　　庚辰　元符三年　正月帝崩　　大辽　寿昌六年　　西夏

　　辽帝秋七月大渐。戒孙延禧曰。南朝通好岁久。汝性刚切勿生事。又戒大臣曰。嗣君若妄动。卿等当力谏止之。帝崩在位四十六年。庙号道宗。谥天福皇帝(辽志)。
　　宋冬治泰陵知。登封县楼并请因余力治嵩山少林道场。达磨初祖之居也。自监司郡县百执事下逮士庶工贾不挽而同。一朝而具名曰面壁庵。林出芝十二本。华各异色。甘露雨于池。夜有光四起属天合为大陈。东西数十里。后山居士陈师道记曰。子孔氏之门颜闵冉皆无传。仲弓之后有荀卿。曾舆之后有孟轲。端本赐之后有庄休。而荀孟庄之后无闻焉。李氏之传关尹。尹之传复无闻焉。释自能仁二十八世而为达磨。又六世而为曹溪。至于今又十有五世矣。而儒老子之徒欲校其源委误矣(后山文集)。
　　隆兴黄龙山晦堂宝觉禅师。名祖心。冬十一月十六日入寂。师生南雄邬氏。嗣黄龙南禅师。得宝觉法道者。曰草堂惟清死心悟新太史黄山谷吴中立等(普灯)。

　　徽宗

　　讳佶。神宗第十子。初封端王。年十九即帝位。在位二十五年。六月十日为天宁节。时当承平日久。苏杭置造作局。朱勉父子致花石纲。营良岳万岁山。民间一花一石。亦以供御为名。而胁之受赂满所欲方免。蔡京为太师。内侍童贯领枢密。受辽国燕人李嗣良而同归。言辽可取。适女真来聘。约夹攻辽。金既灭辽复侵宋。帝乃禅位太子。尊帝曰太上皇。为金师拥之北去。降封天水郡王。终于五国城(续宋通鉴)　建中靖国(一)崇宁(五)大观(四)政和(七)重和(一)宣和(七)。
　　　　辛巳　建中靖国元年　　大辽乾统元年　天祚立　　西夏

　　辽天祚立。讳延禧。道宗之孙。秦主元吉之子。自称天祚皇帝。淫纵失道。卒至于亡国(辽志)。

　　女真

　　杨割太师是岁死子阿骨打嗣。
　　续灯录　秋八月十五日汴京法云寺佛国禅师。名惟白。集禅派宗师机缘。为续灯录三十卷进呈。帝亲为制序以赐之。其文曰。昔释迦如来之出世也受然灯佛记。生净梵王家。分手指乎天地。而其机也已露。游门观于老死。而幻缘也顿寂。及乎唱道鸡园腾芳鹫岭。无边刹境遂现于一毫之端。大千经卷毕出于微尘之表。西被竺土。东流震旦。编叶而书。则一时圣教。虽传于庆喜。拈花而笑。则正法眼藏。独付于饮光。自达磨西来实为初祖。其传四七二三而至于曹溪。于是双林之道逾光。一滴之流愈广。自南岳青原而下分为五宗。各擅门风。应机酬对虽建立不同。而会归则一莫不箭锋相拄鞭影齐施。接物利生启悟多矣。源派广迤。枝叶扶疏。而临济云门二宗遂独盛于天下。朕膺天宝命。绍国大统。恭惟艺祖辟度门于绵寓。太宗阐秘义于敷天。章圣传灯于景德。永昭广灯于天圣。皆宏畅真风协助神化。以成无为之治者也。于皇神考尤向空宗。元丰三年。诏于大相国寺创二大禅刹。辟慧林于东序。建智海于西庑。壬戌之岁。以越国大长公主及集庆军节度观察留后附马都尉张敦礼之请复建法云禅寺于国之南。于是祖席光辉。丛林鼎盛。天下袭方袍慕禅悦者云集于上都矣。今敦礼。以其寺住持僧佛国禅师惟白探最上乘了第一义。屡入中禁三登高座。宣扬妙旨良惬至怀。昔能仁说法华经。放眉间白毫相。光照东方万八千世界。而弥勒发问。文殊决疑。以谓日月灯明佛本光瑞如此。持是经者妙光法师。得其证者普明如来。今续灯之名。盖灯灯相续光光相入义有在于是矣。噫圆证觉海本含裹于十方。生灭空沤遂沉沦于三有。因明立所由尘发智。识妄相仍转入诸趣。良可悲也。若回光内照发真归元则是录也。直指性宗。单传心印。可得于眉睫。可荐于言前。举手而擎妙喜世界。弹指而现庄严楼阁神。通妙用真不可思议者也。嘉于有众。缔此胜缘。俱离迷津。偕之觉路。斯朕之志也。
　　汴京法云禅寺佛国禅师。名惟白。生静江府冉氏。嗣圆通秀禅师。秀嗣天衣怀。怀嗣雪窦显禅师(普灯)。
　　　　壬午　崇宁元年　　大辽天祚皇帝乾统二年　　女真　阿骨打初年　　西夏

　　宋赦书一件应天下。旧来有名德僧为众师法未曾谥名者。仰所属勘会闻奏。谥给师号。诏天下军州创崇宁寺。又改额曰天宁寺。至高宗改报恩寺光孝。追崇严荐(南渡中兴小历)。
　　　　癸未　崇宁二年　　大辽　乾统三年　　女真　二年　　西夏

　　宋夏四月。敕谥杭州天竺寺慈云大师遵式号法宝大师。南屏法师梵臻谥实相法师。未兴军终南山澄照律师谥法慧大师(南屏谥碑)。
　　　　甲申　崇宁三年　　大辽　乾统四年　　女真　阿骨打三年　　西夏

　　漏泽园　宋春二月。诏天下州县置漏泽园。殡客死无归之士(东都帝纪)。
　　御赞佛牙　宋夏五月五日。帝迎三朝(太宗真宗仁宗)御赞释迦佛牙于大相国寺。入禁中供养。帝展敬。次舍利隔水晶匣出如雨点。帝赞以偈曰。大士释迦文。虚空等一尘。有求皆赴感。无刹不分身。玉莹千轮在。金刚百炼新。我今恭敬礼。普愿济群伦(翻译名义五十二篇)。
　　蕲州五祖山禅师。名法演。夏六月二十五日升堂辞众入寂。师生绵州邓氏。嗣白云端和尚。端嗣杨岐会。会嗣慈明圆禅师。临济下九世也。嗣师之法者。佛果勤(圜悟也)佛鉴勤佛眼远。世呼曰三佛。远之嗣曰黄龙牧庵忠等。忠之嗣普庵菩萨印肃等(普灯录)。
　　龙门三自省　佛眼远禅师居龙门日作之也。一曰是身寿命如驹过隙。何暇闲情妄为杂事。既隆释种。须绍门风谛审先宗。是何标格。二曰。道业未办去圣时遥。善友师教诚不可舍。自生勉励念报佛恩。惟已自知大心莫退。三曰。报缘虚幻岂可强为。人世几何随家丰俭。苦乐逆顺道在其中。动静寒温自愧自悔(缁林宝训)。
　　　　乙酉　崇宁四年　　大辽　乾统五年　　女真　阿骨打四年　　西夏

　　宋秋八月铸九鼎成作乐名曰大晟(东都事略帝纪)。
　　　　丙戌　崇宁五年　　大辽　乾统六年　　女真五年　　西夏
　　　　丁亥　大观元年　　大辽　乾统七年　　女真六年　　西夏

　　宋诏左街十方净因禅院禅师道楷住天宁寺。开封尹李孝寿奏赐紫衣号定照禅师。楷谢恩罢。上表辞谢。不敢窃冒宠荣。帝再遣孝寿赍玺书谕意。楷确然不回。帝怒收楷付岳。有司问。长老有疾乎有疾免罪。楷曰。生平不曾妄语。岂敢侥幸称疾。遂受罚著缝掖编管淄州。次年放逐。便庵于芙蓉湖上。学者益亲。帝赐所居额曰华严禅寺。师生沂州崔氏。初游京师籍名术台寺。试华严经。得度得法投子山青禅师嗣之。重和元年五月十四日入寂。邓州丹霞子淳等嗣之。淳有二弟子。曰清了(即真歇也)曰正觉(即天童宏智也)。高宗绍兴二十七年九月二十日。宏智出辞明越郡侯。十月十日还寺。十一日手书请育主大慧杲禅师主后事。掷笔而逝。齿发道具舍利流缀。葬全身于东谷(师隰州人碑记)。
　　　　戊子　大观二年　　大辽　乾统八年　　女真七年　　西夏

　　宋蔡京进太师。童贯加武康熙河等路宣抚。内侍建节始此。五月加贯检校司空易镇泰宁。贯由此恃功选置将吏。不复关朝廷矣(宋鉴)浙西湖州有邵宗益者。剖蚌中有珠现阿罗汉像。偏袒右肩矫首左顾衣纹毕具。僧俗惊喜奉之以归城南慈感天台教寺。寺临苕溪。建炎间宪使杨应诚与客传玩。不觉越槛跃入溪中。后溪涸沙明索而获之。建阁藏焉(韵语阳秋)。
　　饭僧嚫金练塘居士洪庆善持江东使节。夜宿池州梅山。愚丘宗禅师迎之相与夜话。洪问。以饭僧见于何经其旨安在。宗曰。四十二章经有云。饭凡人百不如饭一善人。乃至饭千亿三世诸佛不如饭一无住无作无证之者。其无修证则是正念独脱。能饭斯人则功超诸佛。然前辈知此旨者多矣。洪曰。其为谁乎。宗曰。且以近说如秦少游藤州贬所自作挽章。有谁为饭黄缁之句。东坡既闻秦讣。以书送银五两。嘱范元长为秦饭僧。及东坡北归至毗陵以疾不起。太学生裒钱。于东京慧林饭僧。苏黄门撰东坡墓志首载之。洪曰。嚫金有据乎。宗曰。公岂不见毛诗小雅鹿鸣燕群臣嘉宾也。既饮食之。又实币帛筐篚。以将其厚意。盖饮食不足以尽敬。而加赠遗以致殷勤也。于是为诵丁晋公斋僧疏曰。佛垂遍智。道育群生。凡欲救于倾危。必预形于景贶。谓白衣干禄叨家宰之重权。丹陛宣恩忝先皇之优渥。补仲山之衮曲尽巧心。和傅说之羹难调众口。尝于安寝忽梦清容。妙训泠泠俾尘心而早悟。贡仪隐隐恨凡目以那知。盖智永周身事乖远害。至祸临而莫测成灾。及以非常黜向西京。感圣恩而宽宥。窜于南裔当忠宪以甘心。咎实自贻。孽非他作。念一家之散地望万里以何归。既为负国之臣。永绝经邦之术。程由湘土。道假灵山。正当烦恼之身。忽接清凉之众。方知富贵难保始终。直饶鼎食之荣。岂若盂羹之美。特形归命恭发精诚。虔施白金充修净供。饭苾刍之高德。答懒瓒之深慈。冀保此行乞无他恙。伏愿天回南眷。泽赐下临。免置边夷。白日便同于鬼趣。赐归中夏黄泉再感于天恩。虔罄丹诚永紧法力。洪曰。向读名臣传。只见补仲山衮知傅说羹一联而已。今获全闻。其精祷若此(感山云卧纪谈)　衡岳寺高僧名明瓒。性懒而食残。时曰懒残李泌异而往谒之。拨火出芋。以其半啖必曰。领取十年宰相。
　　　　己丑　大观三年　　大辽　乾统九年　　女真八年　　西夏

　　宋十二月二十七日。四明法智下二世杭州慈辩法师从谏自元丰元祐至大观住上竺二十四年。退居处州寿圣入寂。嗣法弟子十人。西浙择卿齐璧其传最盛(教行录)。
　　　　庚寅　大观四年　　大辽　乾统十年　　女真九年　　西夏

　　宋六月。以张商英入相。时久旱。是夕大雨。御书商霖二大字赐商英。次年四月罢。宣和四年薨。号无尽居士。寓荆南日。道学自居。少见推许。圜悟舣舟谒之。剧谈华严旨要。圜悟曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生三无差别。卷舒自在。无碍圆融。此虽极则终是无风匝匝之波。无尽于是不觉促拓。圜悟遂问曰。到此与祖师西来意为同为别。公曰同矣。圜悟曰。且得没交涉。公色为之愠。圜悟曰。不见云门道。山河大地无丝毫过患。犹是转句。直得不见一色。始是半提更须知有向上全提时节。彼德山临济岂非全提乎。公乃首肯。翌旦复举事法界理法界。至理事无碍法界。圜悟又问。此可说禅乎公曰正好说禅也。圜悟笑曰不然。正是法界量里在。盖法界量未灭。若到事事无碍法界法界量灭。始好说禅。如何是佛干屎橛。如何是佛麻三斤。是故真净偈曰。事事无碍如意自在。手把猪头口诵净戒。趁出淫坊未还酒债。十字街头解开布袋。无尽公曰。美哉之论岂易得闻乎。罗湖赞曰。夫圜悟融通宗教若此。故使达者心悦而诚服。非宗说俱通安能尔耶(莹仲温罗湖录)。
　　圜悟　西川成都府昭觉寺禅师。名克勤。彭州骆氏子。世宗儒。儿时日记千言。游妙寂寺见佛书有感。遂出家。依师自省祝发。从文照法师通讲说。又从敏行授楞严。出蜀首谒玉泉皓。次依金銮信大沩喆黄龙晦堂心东林总。皆称美之。晦堂曰。他日临济一派属子矣。最后到蕲州。谒演禅师于五祖山。尽领其奥旨。至是崇宁中还乡里。成都帅翰林郭公知章。请开法六祖寺更昭觉。政和初谢事复出峡南游。时无尽居士张公商英寓荆南。师谒之谈华严。无尽公信敬拜礼之。留住碧岩。复徙道林。枢密邓公子常奏赐紫服师号。诏住建康蒋山。敕补汴京天宁万寿寺。帝召见褒宠甚渥。建炎初又迁镇江金山。适高宗驾幸扬州。诏入对赐号圜悟禅师。迁江西云居。久之还领昭觉。绍兴五年(高宗年号)八月己酉示微恙。趺坐书偈别众投笔而逝。火化舌齿不坏。舍利五色无数。塔于昭觉寺之侧。谥真觉禅师。嗣五祖山演禅师。演嗣白云端。端嗣杨岐会。会嗣慈明圆禅师。临济派也(普灯录)。
　　　　辛卯　政和元年　　大辽　天庆元年　　女真阿骨打十年　　西夏
　　　　壬辰　政和二年　　大辽　天庆二年　　女真阿骨打十一年　　西夏

　　宋太师楚国公蔡京喜食鹑。预笼蓄而烹之。尝梦鹑数千诉于前。其一致词曰。食君禀中粟。充君箸下肉。一羹数百命。生死犹转毂。看君寿千春。祸福相倚伏。京甚畏焉　宋秋九月。改官名太宰少宰。曰左右仆射。
　　　　癸巳　政和三年春三月王安石进封舒王　　大辽　天庆三年　　女真阿骨打十二年　　西夏

　　宋东都妙慧尼寺住持净智大师慧光。生成都范氏。其著书号唐鉴。乃其叔父也。是年帝自禁中以法衣施诸禅长老。光亦预焉。因命资次说法。而光受当其末。升座问答罢顾视大众曰。若论说禅说道。则诸大禅师已说了也。教山僧到这里说个甚么即得。岂不见先德道千种言万般解。只要教君长不昧。然虽如是毕竟如何。遂以法衣覆顶。良久云。衲帔蒙头万事休。此时山僧都不会便下座。于时缁素听者万计。靡不叹服。所以韩舍人子苍铭光之塔称其多闻善辩焉。塔创于豫章西山圣相之原(云卧纪谈)。
　　宋四月。西蜀嘉州奏。风折大树枯株有僧在定。髭发蒙密指爪缠身。帝令送至京师。秋八月迎入禁中。译经院三藏大师金总持。鸣金磬出其定。僧曰。我东林远法师之弟慧持也。西游峨嵋。因入定于此。远公无恙否。三藏曰。远公东晋人。去世已七百年。僧遂不语。三藏徐启。今欲何归。僧曰陈留县。即复入定。乃用其言葬陈留。帝令绘其像颁天下。御制赞三首曰。七百年前老古锥。定中消息许谁知。争如只履西归去。生死徒劳未作皮。藏山于泽亦藏身。天下无藏道可亲。为语庄周休拟议。树中不是负趍人。有情身不是无情。此彼人人定里身。会得菩提本无树。不须辛苦问卢能(普灯录二十二卷。慧持见东晋义熙八年)。
　　　　甲午　政和四年　　大辽　天庆四年　　女真阿骨打十三年秋八月叛辽　　西夏

　　女真　金也。世本新罗人。号完颜氏。完颜犹汉言王也。世为酋长。服属大辽二百年。世袭节度使。至龛福下四世。妻女真女生二子。长曰胡来。胡来生三子。长曰核里。次曰蒲刺束。季曰杨割。杨割生三子。长曰阿骨打。次曰吴乞马。季曰思改。思改生粘罕。女真至杨割太师始雄诸部。丙子岁萧解里啸聚。辽捕之。遂投生女真界(见寿昌乙亥下)。辽命杨割图之。杨割但斩解里。遣长子阿骨打献首级于辽。自此杨割内恃有功。阴怀异志。杨割死。阿骨打之年。会辽主天祚掊剥是嗜。上下荒淫。其相李俨萧奉先辈庸琐贪婪。阿骨打承其父杨割富庶之余。兵强马壮力有异图。先是女真之地东北邻于五国。五国之东接大海。出名鹰。自海东来者谓之海东青。小而俊健能擒鹅鹜。爪曰者尤以为异。辽人酷爱之。天祚嗣位责贡尤苛。逼其国人穷取以献。女真至五国战斗而后得。女真苦之。且沿边诸帅邀求赂遗无虚日不胜其扰。诸部怨叛于辽。潜结阿骨打举兵谋乱。至是甲午年秋八月。阿骨打始叛。用粘罕胡舍为谋主。银木割移烈娄宿阇母等为将帅。甲马二千犯混同江之东宁江府。天祚遣兵御之。皆败遂失宁江州。阿骨打将兵转战而前。乙未年秋八月。辽主天祚下诏亲征女真。路出长春。军中一夕戈甲有光。辽相张琳曰。唐庄宗攻梁。矛戟夜有光。郭崇韬曰。火出兵入破贼之兆。天祚喜而信之。十一月进战兵溃。天祚一日一夜走五百里。退保长春。女真乘胜。遂并渤海辽阳等五十四州(辽志)　长白山混同江。俱今辽阳开元路咸平府。
　　　　乙未　政和五年　二月立定王相为皇太子　　大辽　天庆五年　　女真阿骨打十四年　　西夏

　　宋四月。明州延庆院明智法师中立入寂。立嗣神智鉴文。文嗣广智尚贤。三世皆继住持延庆祖庭。至立益盛。晁说之铭其塔(祖庭塔铭)。
　　宋左街香积院法师永道。敕赐号宝觉大师(道三藏法师传)。
　　隆与府黄龙山死心禅师。名悟新。韶州黄氏子。生有紫肉幕左肩。右袒如僧伽黎状。壮依佛陀院德修祝发。进具参方谒晦堂心禅师。得其法要。遂嗣之。至是乙未十二月十三日入寂。荼毗舍利五色。后有过其区所者。获之尤多。塔于晦堂丈室之北(普灯)。
　　隆兴府泐潭湛堂禅师。名文准。生兴元府梁氏。受具后参方谒真净文禅师。服勤十年。一日举杖决渠水溅衣忽大悟。显谟李公景直守豫章。请开法云岩。迁泐潭。至是政和五年十月二十日。更衣说偈而化。阇维睛齿念珠不坏。舍利晶圆光洁塔于南山之阳。无尽居士丞相张公商英撰行业碑。大慧杲禅师为禅侣时请之也。师嗣真净文。文嗣黄龙南禅师(普灯)。
　　　　丙申　政和六年　　大辽　天庆六年　　女真阿骨打十五年　　西夏

　　宋秋九月一日杭州灵芝寺律师元照跏趺入寂。寿六十九岁。僧腊五十一夏。葬寺西北隅。谥曰大智。刘焘铭其塔。关演碑其行业。孙觌为立石。照字湛然。生余杭唐氏。初毗尼大学亲自佛制。自文殊已降不许措一词。优婆离结集不敢衍一字。人间天上十方三界。刹海无尽圣众。唯同一律可谓严矣。如世礼乐征伐必自天子出。公侯卿大夫不容僭也。然大法东度。唯律未明。学者失己。唐太宗贞观中永兴军终南山澄照大律师道宣作戒疏羯磨疏事钞弘四分律。流传逾四百载。释义近六十家。于中大昭庆律师允堪作会正记。独为尽理。最后此灵芝太智元照。以法华开显圆意。作资持记。与会正师殊途同归。推明南山元意。而上合于佛制。自是会正资持又分宗于律矣。如析金杖不失金体。无作戒体果可分耶(系年录)。
　　　　丁酉　政和七年诏改节度观察留后为承宣使　　大辽　天庆七年　　女真阿骨打十六年　　西夏

　　林灵素者温州人也。善符术辅以雷公法。初往来不逞于宿毫淮泗间。乞食诸寺。僧薄之。至楚州(今淮安路)。与释慧世相驱击讼于官。时府倅石仲喜其辩捷轻俊。为脱之置馆中。问吐纳烧炼蜚升之术。至是政和七年正月。仲携之入京谒宰相蔡京。京致见帝。林大言曰。天上有神霄王清府。长生帝君主之。其弟青华帝君皆玉帝子。次有左相仙伯并书罚仙吏褚慧等八百余官。谓帝即长生帝君。蔡京乃左相仙伯。灵素即褚慧。帝忻然信之。赐林号金门羽客。作通真宫以处之。帝自号教主道君皇帝。二月诏改天下天宁观为神霄王清万寿宫。所在无观者以寺充。仍设长生大帝君青华大帝君像。建宝箓宫。置道学科。宣和元年帝有景贶。冬十一月放林灵素归温州死之(东都事略帝纪)。隆兴府黄龙山佛寿灵源禅师。名惟清。得法晦堂室中。至是秋九月十八日入寂。师嗣晦堂宝觉心禅师。嗣师之法慧古德逢守市皆高第弟子。时伊川居士徐师川．朱世英．洪驹父皆从之问道(普灯录)。
　　汴京智海佛鉴禅师。名慧勤。舒州(今安庆路)汪氏子草岁师本郡广教圆深。试所习得度。每以法华经佛言唯此一事实余二即非真味之有省。入五祖演和尚室。深得法要嗣之。舒守孙鼎臣请住太平。法道大播。政和初诏住汴京智海。经五年乞归。得旨居建康嶈山。枢密邓公子常奏赐师号紫服。至是政和七年九月八日。上堂云。祖师心印。状似铁牛之机。去即印住。住即印破。直饶不去不住。亦未是衲僧行履处。且作么生是衲僧行履处。待十月前后为诸人注破。至十月八日。沐浴更衣端坐。手写别故旧书数纸停笔而化。阇维收灵骨舍利。塔于寺左。嗣师之法者守珣等。珣生湖州施氏。住何山天宁。号佛灯禅师。至绍兴六年亦以十月八日归寂。通判双槐居士郑绩。待制养空居士潘良贵深有扣明焉(普灯录)。
　　　　戊戌　重和元年　　大辽　天庆八年　　大金阿骨打称帝天辅元年　　西夏

　　宋帝汴京作寿山艮岳。是年秋七月成。赐名华阳宫。蜀郡汉州雒县僧祖秀。字紫芝。钦宗靖康初亲游其间。作华阳宫记。载之东都事略。秀尝集文忠公修江州圆通讷禅师论议佛法大旨。作欧阳外传。后湖居士苏庠序之。高宗绍兴二年。其弟子昙运仲宏集师讲义为传。作疏钞三卷。汝阴王铚又叙之。右相魏国公张浚并述后叙。刊行于世。秀作佛运编年通论。祖琇者作统纪。并为己有之。琇号石室(云卧纪谈)。

　　大金

　　女真也。阿骨打建国称帝。辽主天祚在京中。闻燕王兵败女真入新州。昼夜忧惧。秋女真取东京黄龙府五十余城。是时有杨朴者。辽东铁州人也。本渤海大族。登进士第累官校书郎。先是渤海人高永昌杀辽东京留守萧保先。自称为渤海国皇帝。据辽东五十余州。辽主遣相张琳将兵讨之。琳败绩。女真破渤海军斩高永昌。降杨朴而用之。朴劝阿骨打称皇帝。改元天辅。以王为姓。以旻为名。以其国产金号大金。又说阿骨打曰。自古英雄开国受禅。先求大国封册。秋八月。阿骨打遣人诣辽主天祚求封册。其事有十。徽号大圣大明皇帝(一也)国号大金(二也)玉辂(三也)衮冕(四也)玉刻御前之宝(五也)以兄弟通问(六也)生辰正旦遣使(七也)岁输银绢二十五万匹两分南宋岁赐之半(八也)割辽东长春两路(九也)送还女真阿鹘产赵三大王(十也)天祚付群臣议。萧奉先大喜。以为自此无患。差静江军节度使萧习烈．翰林学士杨勉充封册使。副归州观察使张孝伟．太常少卿王府充通问。副使卫尉少卿刘湜充管押礼物官。将作少监杨主忠充读册使。备天子衮冕．玉册．金印．车辂．法驾之属。册立阿骨打为东怀国至圣至明皇帝。其册文略曰。眷惟。萧慎之区。实介扶余之俗。土滨上国。材布中嵚。雅有山川之名承其父祖之胤。碧云袤野固须挺于渠材。皓雪飞霜畴不惟于绝驾。章封屡报。诚意交孚。载念遥芬宜膺多[戩-(ㄙ*ㄙ)+(ㄠ*ㄠ)]。是用遣萧习烈等。持节备礼。册为东怀国至圣至明皇帝。义敦友睦。地裂丰腴。呜呼戒哉钦哉。式孚于休所有徽号。缘犯祖号改为至圣至明。余悉从之。使人自十月发行。冬十二月至金国。是月阿骨打追尊九代祖龛福。谥景元皇帝号始祖。八代祖名讹鲁谥德皇帝。七代祖名洋海谥安皇帝。六代祖名随阔谥定昭皇帝号献祖。五代祖名实鲁谥成襄皇帝号昭祖。曾祖太师名胡来谥惠皇帝号景祖。父大师名杨哥谥孝平皇帝号穆宗。妃后皆追加谥号(金志)。阿骨打以辽使仪物示杨朴。杨朴以仪物不全用天子之制。又东怀国乃小邦怀其德之义。仍无册为兄之文。如遥芬多[戩-(ㄙ*ㄙ)+(ㄠ*ㄠ)]皆非美意。彤弓象辂亦诸侯事。渠材二字意似轻侮。命习烈归易其文。习烈曰。兄友弟恭出自周书。言友睦则兄之意见矣。杨朴等面折以为非是。阿骨打大怒。叱出使副欲腰斩之。糊罕诸酋为谢乃解。然犹人各笞百余。至次年三月止遣萧习烈杨立忠回云。册文我都不晓。徽号国号王辂御宝我都有之。须称我大金国皇帝兄即已。能从我今秋可至军前。不然我提兵取上京矣。天祚恶闻女真事。萧奉先揣其意皆不以闻。迁延久之。闻上京已破和议遂寝。后天祚虽复言和。阿骨打皆不报(辽志)。
　　　　己亥　宣和元年　　大辽　天庆九年　　大金　天辅二年　　西夏　元德元年

　　宋二月诏改佛为大觉金仙。余为仙人大士。僧称德士。尼为女德士。寺为宫。院为观。禁铜钹。赐佛天尊服。德士衣道流戴冠执笏。京师左街崇先香积院宝觉大师永道上书谏曰。自古佛法与国运同盛衰。元魏太武信崔浩灭佛法。不五六年崔浩赤族。文成帝大兴之。周武信卫元嵩灭佛法。不六七年元嵩贬死。隋文帝继兴之。唐武宗信李德裕李归真灭佛法。不一年归真诛。德裕窜死朱崖。宣宗盛兴之。我国家太祖皇帝太宗皇帝列圣相承译经试僧流通佛法。自有成宪万世可守也。上震怒黥永道于道州。道在贬所斋戒严整如常。时道昔者尝从西天总持三藏禀真言轨范。至是值军民多瘴疟。道咒水以饮之。无不全安。三月京师大水街衢浩渺。朝廷委林灵素治水。日夜溢涨。君臣怀惧泗州僧伽普光王现灵禁中。帝焚香归敬。见僧伽振锡登城。水乃顿涸。上下大悦。冬十一月放林灵素归温州。宣和二年秋九月。诏复佛号。德士复为僧。永道量移近郡。宣和七年诏永道还京师复僧形服。朝廷旌其护法。念其精忠。改赐名曰法道。住昭庆昭先院。兼领右街显圣释迦院(东都事略又道三藏本传)。金人四月攻陷辽国。上京路祖州则太祖之天膳堂。怀州则太宗德光之崇元殿。庆州则望仙望圣神仪三殿。比先破干显等州。如凝神殿安元圣母殿木叶山之世祖殿诸陵寝皇妃子弟影堂。焚烧掠尽发掘金银珠玉。所司即以闻。萧奉先皆抑而不奏(辽志)。
　　　　庚子　宣和二年　复僧佛号　　大辽　天庆十年　　大金　天辅三年　　西夏　元德二年

　　宋太尉陈良弼建大会斋延诸禅讲。有善法师。贤首宗之雄者号义虎。致问诸禅曰。吾佛设教自小乘至于圆顿。扫除空有独证真常。然后万德庄严方名为佛。而禅宗以一喝转凡成圣。考诸经论似相违背。今一喝若能入五教是为正说。若不能入五教是为邪说。是时诸禅列坐。法真禅师一公以目眴慈受禅师深公。深肘净因使对之。净因召善而谓之曰。承法师所问。不足劳诸大禅师之酬。只净因小长老可解法师之惑。其五教者如愚法小乘教乃有义也。如大乘始教乃空义也。如大乘终教乃不有不空义也。所谓大乘顿教乃即有即空义也。所谓一乘圆教乃空而不有有而不空义也我此一喝非唯能入五教。至于世间诸子百家一切技艺悉能相入。乃喝曰。还闻么。善曰闻。成曰。汝既闻则此一喝是有。是能入小乘教。又召善曰。汝今还闻么。善曰不闻。成曰。汝既不闻则适来一喝是无。能入大乘始教。我初一喝。汝既道有。喝久声销。汝复道无。道无则元初实有。道有则即今实无。既乃不有不无。是能入终教。我有喝之时。有非是有。因无故有。无喝之时。无非是无。因有故无。即有即无能入顿教。我此一喝不作一喝用。有无不及情解俱忘。道有之时纤毫不立。道无之时横遍虚空。即此一喝入百千万亿喝。百千万亿喝入此一喝。是能入圆教。善遂稽首谢。师复召善曰。乃至一语一默一动一静。道古至今。十方虚空万象森罗。六趣四生。三世诸佛一切圣贤。八万四千法门百千三昧。无量妙义。契理契机。与天地万物一体。谓之法身。三界唯心万法唯识。四时八节阴阳一致。谓之法性。是故华严经云。法性遍在一切处。有相无相一声一色。全在一尘中含四义。事理无边周遍无余。参而不杂。混而不一。于此一喝中皆悉具足。犹是建化门庭随机方便。谓之小歇场。未至宝所。殊不知吾祖师门下以心传心以法印法。不立文字见性成佛。有千圣不传底向上一路在。善又问曰。如何是向上一路。成曰。汝且向下会取。善曰。如何是宝所。成曰。非汝境界。善曰。望禅师慈悲。成曰。恁从沧海变终不为君通。善于是愀然变容俯首而退。是时帝私幸观之。太师鲁国公亦预焉。帝顾谓近侍曰。禅宗玄妙深极如此。净因才辩亦罕有也。侍臣奏曰。此宗师之绪余耳。莹仲温罗湖录赞曰。成之学赡明道。左右逢原乘机挫锐于人天众前。借使先德扶宗。亦蔑以加于此矣。禅师名继成。字蹒庵。生江西袁州宜春刘氏。诏住净因禅刹。师嗣智海道平禅师。平嗣大沩慕喆。喆嗣翠岩可真。真嗣慈明圆禅师。成之嗣有二弟子。曰瑞岩胜．冶父川。临济派也(罗湖文集五灯会元)。
　　　　辛丑　宣和三年秋八月童贯进大师　　大辽　保大元年　　大金　天辅四年　　西夏

　　宋二月。诏政和七年所改寺为神霄宫者。田产尽还僧寺(统纪)。三月二十五日诏慈受禅师怀深。住汴京大相国慧林禅刹。师生寿春夏氏。高宗绍兴二年入寂。嗣长芦信。信嗣慧林圆照本禅师(普灯)。
　　白云庵　杭州灵隐寺方丈后山之庵也。至是宣和三年。有比丘曰清觉。自号本然。仁宗庆历三年十月二十二日。生洛京登封县孔氏。宣尼五十二世孙。曾祖高勍事梁历唐。同光时领襄州泽潞河阳节度使。官至太子太师。父欣进士隐德。母崔氏。觉幼而颖悟习儒业。累请乡举。神宗熙宁二年。阅法华经有省。求出家。父母许之。依汝州龙门山宝应寺海慧大师剃染。嘱其南询。初参嘉州峨眉山千岁和尚。次抵淮西舒州(今安庆路)浮山。结庵于太守岩。宴坐二十年。哲宗元祐七年游浙。明年至杭州灵隐寺随众居止。汪罗二行人求师心要。学侣日臻。灵隐圆明童禅师。以寺后白云山庵居觉。玄化开阐。乃自立宗。以所居庵名为号曰白云宗。移居余杭龙门山。庵曰福地。为龙神说三归五戒。至是崇宁三年。至钱塘六和塔开化寺后紫云庵居。道俗请就正济寺讲华严经。时当毁教。觉著证宗论三教编十地歌。大观元年。卓庵湖州归安千金市。名曰十地。次至乌程菁山。卓锡得泉结庵而居。名曰出尘。徒众复请归正济寺。忌之者以证宗论于忤朝政闻官。政和六年编管广南思州。宣和二年弟子政布等十人诣京陈状。蒙旨放令逐便。至是辛丑年七月二十日谢恩。八月三日作偈投太守游公。指以九月二十六日为别。至期乃化去。世寿七十九岁。显腊五十二夏。弟子慧能禀遗训。奉灵骨舍利归葬杭州余杭之南山。当宣和五年之二月也。塔曰白云。院曰普安。后弟子改曰普宁。其于崇德甑山．松林善住。皆其行道之所。德清．龙山．超山．方山．乾元山．归安．岩山。皆分葬舍利之所。其宗聿兴浙右。
　　　　壬寅　宣和四年十二月无尽居士薨　　大辽　保大二年　　大金　天辅五年　　西夏

　　辽春三月。金人破中京(奚国也)。天祚在燕京闻报甚惧。即日出居庸关。率骑兵五千西奔云中府。留宰相张琳李处温与燕王淳守燕。淳居燕二十年得人心。天祚趋渔阳入夹山。李处温等三月十七日会百官父老。立燕王曰天锡皇帝。改元建福。下诏废天祚为湘阴王。天锡以燕云平中京上京辽西六路奄为己有。沙漠以北西南面西北路招讨府诸番部族。天祚主之。称保大二年。辽国自此分矣。八月燕帝淳病薨。谥曰宣帝。无嗣。越王萧干会百官父老。议立燕帝妻萧氏为皇太后。权主军国事。奉迎天祚次子秦王为帝。萧氏即位于柩。前改元德兴。天祚闻淳死。下诏削淳官爵。并妻萧氏降为庶人。赐姓虺氏。金主趋中京。天祚走及夏国。十二月金人抵居庸关(辽志)。
　　　　癸卯　宣和五年　　大辽　保大三年　　大金　五月改天会元年　　西夏

　　宋秀州(今嘉兴路)春旱。祷精严寺观音有验。重装圣像。夏旱复有讲。郡守曾侯梦白衣天人曰。我固当为此方致雨。然面目不净三十里无所见。不能与众圣会奈何。明日诘其由。果匠者欲圣容明润。用鸡子牛胶调粉故尔。遂改新之。随祷即应(系年录观音感应集)。
　　辽春正月。燕帝后萧氏在燕。闻金人入居庸关。夜率萧干及车帐出城。声言迎敌。实乃出奔。至松亭关议所往。耶律大石材牙辽人也。欲归天祚。四军大王萧干奚人也。欲就奚王府立国。宣宗(燕王淳也)附马都尉萧勃迭曰。今日固合归天祚。然而有何面目相见。林牙命左右牵出斩之。传令军中有敢异议者斩。于是辽奚二军列阵相拒而分矣。辽军从林牙挟萧后归天祚于夹山(七月到夹山。天祚命杀萧后并外甥常哥。余免本罪)。奚渤海军从萧干(名夔离不)留奚王府。干据府自立僭号神圣皇帝。国号大奚。改元天兴(又曰天嗣)。七月奚兵遇金人战于腰铺。奚大败。萧干为其部曲得哥杀之(辽志)。
　　金癸卯春。升皇帝寨曰会宁府。建为上京。改辽之上京曰北京。先是女真之初无城廓。止呼曰皇帝寨国相寨太子庄。至是改焉。置三省六郡尹贰曹属。左丞相陈王兀室撰女真字以行(金志)。五月阿骨打旻。北追天祚途中以疾殂。谥曰大圣武元皇帝。庙号太祖。旻建国登位首末凡六年。弟吴乞马立。改名晟。杨割太师第二子也。改天辅六年曰天会元年。在位一十一年。旻八子皆封王。初燕人张[穀-(一/禾)+壬]者平州人也(河东山西道平滦路滦州皆古平州)。登建士第仕燕。建福元年(燕王淳之年号。壬寅岁也)授辽兴军节度使(辽与军平州也)。金人粘罕欲擒[穀-(一/禾)+壬]。康公弼曰。是激其反也。独往见[穀-(一/禾)+壬]谕金国之意。[穀-(一/禾)+壬]曰。契丹八路今特平州存耳。敢有异志。所以未释甲者防萧干耳。康报其言。粘罕信之。改平州为南京。加[穀-(一/禾)+壬]同平章事判留守。事实欲图之也。[穀-(一/禾)+壬]杀金左企弓等。以平州附宋。十一月金兵袭破平州。得宋朝所赐[穀-(一/禾)+壬]金花笺御笔书诏金乃归曲于宋。累檄宋朝宣抚司取[穀-(一/禾)+壬]。宋不得已。命王安中诛[穀-(一/禾)+壬]。函首送金。未几金太子窝里孛由平州侵宋矣(金志)。
　　金主旻八子。一曰阿母。二曰室曷(熙宗胄之父也)。三曰说梁虎。与室曷同母。乃正室所生。四曰斡离不(误呼曰二太子)。五曰窝里嗢(误呼曰三太子)。宋高宗绍兴四年冬犯江上者生。第六曰兀术(误呼曰四太子)。七曰窝里混(误呼曰五太子)。八曰阿骨保邪王号自在郎君是也与兀术同母旻第二第三二子早世。所以误呼其四为二。五为三。六为四也(金志)。
　　　　甲辰　宣和六年　　大辽　保大四年　　大金　太宗晟　天会二年　　西夏

　　宋高僧寂音尊者　江西瑞州清凉禅师。名惠洪(亦名德洪)。郡之彭氏子。年十四父母俱丧。依三峰靘禅师居。日记数千言。览群书殆尽。靘器之。年十九试经于东京天王寺得度。从宣秘讲成实唯识论。逾四年弃去。谒真净文禅师于庐山归宗。文迁石门。师随行命掌记室。未久去之。显谟朱公彦守抚州。请开法州北景德。后住江宁府清凉。大慧杲禅师处众日。亲依于师。仰叹其妙悟辩慧。高宗建炎二年五月辛酉入寂于同安。世寿五十八岁。僧腊三十九夏。太尉郭公天民奏赐宝觉圆明之号。师嗣真净文禅师。撰禅林僧宝传三十卷林间录。又文集曰石门文字禅。流行于世(普灯录)。
　　辽甲辰秋七月。天祚牵鞑靻诸军五万。携其后妃二子曰秦王赵王及宗属。南来越渔阳岭。金人粘罕回军云中。天祚复奔山。金司与小胡鲁谋南归宋。又谋奔西夏。国计未决。小胡鲁密遣人递报粘罕。金使娄宿驰骑犯天祚。小胡鲁遂俘天祚以还。金人削封天祚为海滨王。送长白山(今辽东道开元路咸平府)。东筑室居之。明年乙巳殂辽国亡。辽起自后梁均王贞明二年丙子岁至是甲辰。凡九主历二百单九年(辽志)。
　　　　乙巳　宣和七年　　大金　天会三年　　西夏

　　宋六月。封童贯广阳郡王。宋朝凡异姓非外戚无封王者。蔡京用事持绍述之说以资奸谋。遂赠王安石舒王。其后何执中赠清河郡王。王爵于是滥矣。十二月童贯复宣抚。自太原逃归(宋鉴)。
　　大金十二月。斡离不粘罕分道入侵宋。因平州张[穀-(一/禾)+壬]归宋至于构怨。东路之军斡离不主之。建枢密院于燕山。以刘彦宗主院事。西路之军粘罕主之。建枢密院于云中。以时立爱主院事。国人呼为东朝廷西朝廷。于是斡离不之军自燕山直犯河北。粘罕之军犯河东陷朔武代忻等州。直趋太原。金之渝盟也一因张[穀-(一/禾)+壬]。帝所恃者童贯贾先临敌逃归。贯本庸缪。因蔡京为助。遂握兵权。贯今统兵身远敌常数百里。是致将不先敌士不用命。屡见败衄。庚申帝禅位太子。以道君号退居隆德宫。遣李邺使金虏。告以内禅且求和(帝纪)。

　　钦宗

　　桓徽宗子至是以皇太子受内禅即帝位年二十七岁尊徽宗曰太上皇在位二年　靖康(二)。
　　　　丙午　靖康元年　　大金　天会四年　　西夏　四月攻宋朱昭死之

　　宋正月。金人陷相州。己巳帝下诏亲征。太上皇出幸南京。辛未帝置守城战具粗毕。而金人抵城下矣。白时中罢相。李邦彦起复太宰。张邦昌少宰。都人呼邦彦为浪子宰相。壬申遣使督诸路帅臣将兵入援。金人索金银犒师。尊我主为伯父。归我燕云之人在汉者。割中山太原河间之地。亲王宰相为质。我乃退师。诏以皇弟康王为军前计谋使。张邦昌副之。李邺高世则偕行。所求皆与之。其三镇诏书。李纲留之不遣。乙亥诏金国以大金称。丁亥勤王之兵并至号二十万。京师人心稍安。二月金使复来。帝遣宇文虚中。赍李纲所留三镇诏书以往。仍奉迎康王。先是康王留金营。与金国太子同射。连发三矢皆中。鹄连珠不断。金人谓将官良家子。似非亲王乃遣归。更请肃王为质。乙巳康王自金营还。金人围京城凡三十三日。既得三镇诏书及肃王。不俟金银数足。丙午金师退窜蔡京儋州。至潭而死。年八十。蔡攸窜万安军。寻有诏所在斩之。童贯远窜追斩于南雄。三月命枢密使李纲。迎上皇于南京。四月始至京师。赵良嗣先窜[木*去*ㄗ]州。至是就斩之。初徽宗政和元年秋九月。童贯使辽归至幽州虏沟河。有燕人马植者。得罪于辽之燕王无所容。遂见贯陈灭燕之策。贯携之归改姓李名良嗣。荐于帝赐姓赵。复燕之议始于此也。宣和二年二月女真请遣使通好。因遣赵良嗣往约夹攻契丹。卒于败国。今乃斩之。金人以三镇未得。冬十月复两道入寇。十一月乙酉斡离不犯京师屯刘家寺。闰月粘罕犯京师屯青城。诏康王构为天下兵马大元帅。陈构为元帅。宗泽副之。速领兵入卫。丙辰京城失守。辛酉帝如青城。二酋令孙觐撰降表书成。令帝签名。北望拜发。且云其主别立贤君但称宋王。帝默然。十二月壬戌朔帝留青城。康王开元帅府于相州。癸亥帝自青城回。粘罕请遣使迎康王。使还报不见康王为辞(宋鉴)。
　　西夏四月。夏人寇边攻震威城。戎酋呼知城朱昭曰。大金约我夹攻。自河以北大金得之。自河以西我国得之。今麟府诸垒悉己归我。公何恃而不降乎。攻甚急城陷昭死之。十一月夏人寇边陷怀德军守贰刘诠杜栩死之(宋鉴)。
　　丁未靖康二年正月辛卯朔庚子。金粘罕遣人邀帝到营。帝以孙传谢克家辅太子。监国传仍为留守。梅执礼副之。帝出城。仆射何[桌-日+(ㄇ@(人/人))]以下皆从帝至青城。与粘罕相见。留之营中。并留亲王宰相执政学士院礼部太常寺官。余令先归。金人根括金银。帝遣中使归云。朕拘留在此。候金银数足方可还。于是增官根括。搜掘戚里宗室内侍僧道伎术之家。凡八日得金三十万八千两银六百万两衣段一百万。输纳金营。二月丁酉。粘罕遣金牙郎君来责。又发教坊人孟子著内侍蓝折医官周道隆等所藏窖隐金银。凡十八日城内得金七万五千八百两银一百一十四万五千两衣段四万八十四疋。纳金人军前。丁巳金人索郊天仪制及监书图籍印板。戊午金人索大成乐器太常礼制器用以至琴棋博戏之具珍奇图画等物。丙寅粘罕令萧庆读金主诏于帝曰。别立异姓废渊圣为陈留王。保州守坟墓。推异姓堪为人主者。从军前备礼册。命仍邀太上皇出城。丁卯太上皇后妃郓王以下三十余人诸王妃公主都尉等皆从。三月丁酉金人册张邦昌为帝国号大楚。丁巳太上皇北行。宁德皇后及诸亲王妃嫔以下皆行。由滑州路进发。斡离不军护送。四月庚申朔。渊圣皇帝北行。皇后皇太子偕行。由郑州路进发。粘罕军护送。渊圣率后诸王望拜城中泣别宗庙。哭声震动青城。庚午元祐皇后孟氏垂帘听政。邦昌以太宰退处资善堂(邦昌僭位凡三十三日。元祐孟太后哲宗后也。时六宫有位者皆从二帝。惟后以废得存)。癸亥群臣请康王即帝位。辛巳康王至单州。壬午至虞城县。邦昌闻车驾至南京。排辨舆辇冠冕服御仪物。百官有司各以其职并赴南京以备册礼。癸未康王次应天府(今归德府隋曰宋州豫域)。翌日诣鸿庆宫朝三殿御容张邦昌至。伏地恸哭请罪。王慰抚之。甲申耿南仲等议。改元建炎。以有宋火德之祥也。戊子太后遣使赍手书。略曰。今闻涓辰之吉受册有期。将同日月之照临。行布风雷之号令。天命所属。黎民咸竭于欢心。神器既安。衰老愿谐于素志。康王乃以己丑即帝位于南京。

　　高宗

　　讳构。徽宗第九子。封康王。靖康二年五月康寅朔。改元建炎。以五月二十一日为天申节。窜张邦昌于潭州。寻赐死。建炎三年三月。御营司都统制苗傅副统制刘正彦作乱。逼帝逊位太子。居帝睿圣宫。太后垂帘听政。十一日改年曰明受。张浚．吕颐浩．辛永宗．刘光世．韩世忠等勤王。上复辟幸建康。秋七月韩世忠生擒苗刘。脔于建康市。议驻札越州发建康。金人犯建康陷杭州。帝航海至温州。复回越州。车驾如杭州。升杭州为临安府。绍兴二年春正月癸巳朔壬寅。帝发越州。丙午驻驿临安府。久之秦桧自金回。专主和议。徽宗．钦宗．郑后．邢后相继崩于五国城。金还河南地及梓宫以和(赞于越州)。继而复入寇。张浚韩世忠岳飞吴麟等大败之。遂遁去。帝颁黄庭坚所书戒石铭于州县。兴太学。建二馆。开经筵。躬籍田。正经界。秦桧不能体上意。罢诸将之权以沮忠义之气。卒使境土不能复也。帝年二十一岁即位。在位三十六年。禅位孝宗。自称太上皇居德寿宫。年八十二岁崩(宋续通鉴)　建炎(四年)绍兴(三十二年)。
　　　　丁未　建炎元年　冬十月车驾狩扬州　　大金　天会五年　　西夏
　　　　戊申　建炎二年正月诏金山住持克勤入对扬州赐号圜悟禅师普灯　　大金　天会六年　　西夏

　　冬十月四日。苏州北禅天台法主净梵入寂。梵传慧明。明传蕴尧。报慈法师也(兰陵集释统僧传)。
　　　　己酉　建炎三年　　大金　天会七年　　西夏

　　诸天行位　秋八月二十一日。杭州上天竺慧觉法师齐璧入寂。石林叶梦得铭其塔。璧著普贤观经疏三卷祖源记二卷。嗣子神涣．如湛．法久。涣尝考论诸天行位。以君臣宾主男女本迹为纲目。谓大梵尊天君临三界统上冠下。诸天皆其臣属也。大梵为三界主。三目摩醯为大千主。帝释主地居三十三天。四王主领八部。虽君臣不同。要各有主义。若大辩在山泽。功德在北天园中。皆客寄耳。实无所主领也。梵释四王是男天。功德大辩地神树神皆女天。不可使男女失序。况鬼子母有女名。功德天有男名。散脂修摩今子居母上。可谓之以母从子。其可居天主之上乎。梵释四王本是地住菩萨。金刚密迹本护千兄成佛。不揣其本而齐其迹可乎。知此四义然后始可与言天矣。焕有三弟子。曰总庵妙心．常斋法拜．觉庵简言。言传鉴堂思义。宝庆绍定间住上竺(释统僧传)。
　　护国金光明忏　冬十月。帝狩台州至金鳌山寺。寂然空静唯广殿香清。有白发僧老甚。祷诸天于佛前。忧时保国语意诚笃。帝悦而问之。对曰。护国金光明三昧忏也。是后驻跸杭州。辇下诸巨刹岁赐金帛。修金光明期忏。实本于此(赵彦惠拥炉闲话)。
　　　　庚戌　建炎四年春二月驾狩温州驻江心寺因改曰龙翔　　大金　天会八年　　西夏


　　齐

　　金人粘罕谓张邦昌之死。请于国主。乃以河南之地。九月九日册立济南守刘豫为帝于大名圆号大齐。年曰阜昌。宋屡征讨之。豫屡败恤。至丁巳年。金主以刘豫不能立国遂废豫。齐立八年亡。豫生景州。守济南(金志)。
　　　　辛亥　绍兴元年秋八月范宗尹罢相秦桧右相　　大金　天会九年　　西夏
　　　　壬子　绍兴二年秋九月秦桧罢相朱胜非复拜右相　　天会十年　　西夏
　　　　癸丑　绍兴三年　　天会十一年　　西夏
　　　　甲寅　绍兴四年九月赵鼎八相　　太宗崩熙宗立　天会十二年　　西夏
　　　　乙卯　绍兴五年　　天会十三年　　西夏　大德元年

　　宋九月丙辰。驾幸上天竺。以万岁香山供养菩萨。召住持应如赐对。如辩慧称旨。赐金帛祠部度僧牒以勉修造。初绍兴三年七月。龙图阁学士梁如嘉知临安府。奏圆通大师应如住上竺。至是帝悦(上竺纪胜)。
　　金太宗晟。天会十二年十二月崩。熙宗孝成帝亶立。太祖嫡孙也。宗浚之子。称天会十三年至戊午改元天眷。辛酉改元皇统。己巳皇统九年十二月十日。为从弟岐王亮弑之。孝成在位十六年。幼而聪达。贯宗经业喜文辞威仪。太宗深所爱重。平日嗜杀。晚年性尤暴。宗族大臣皆惧不免。遂相与结约以伺其间而弑之。亮既即皇帝位。追废亶为东昏王。亮死世宗立。谥亶曰武灵皇帝。庙号闵宗。久之改孝成皇帝。庙号熙宗(金志)。
　　　　丙辰　绍兴六年　　大金　天会十四年　　西夏

　　平江虎丘隆禅师入寂。塔全身于西南隅。师和州含山人。嗣圜悟勤禅师。勤嗣五祖演(普灯)。
　　　　丁巳　绍兴七年七月二十一日诏佛日禅师宗杲住径山能仁禅寺　　天会十五年　　西夏
　　　　戊午　绍兴八年三月秦桧复拜右相　　金改　天眷元年　　西夏

　　敕绫度牒　宋秋八月。诏赐天下僧尼敕绫度牒(释统兴废志中兴历)。
　　　　己未　绍兴九年　　天眷二年　　西夏

　　宋诏以女真来和。大赦天下。诸郡县州建报恩光孝禅寺(以崇宁万寿天宁寺改也)奉徽宗皇帝香火(释统兴废志中兴历)。
　　　　庚申　绍兴十年　　大金　天眷三年　　西夏拓跋仁孝立　大庆元年

　　宋冬十一月七日。杭州北关妙行院沙门名思净入寂。礼部侍郎张九成铭其塔。净之族钱塘喻氏建妙行院接待。供僧三百万。画阿弥陀佛入于神妙。杨侍郎杰赞为喻弥陀。人从而称之。净于西湖之北镌石为大佛头(塔铭寺记)。
　　　　辛酉　绍兴十一年秦桧张浚谋诛大将岳飞　　金改　皇统元年　　西夏

　　宋朝散郎知温州张九成。字子韶。号无垢居士。杭州盐官人。初绍兴二年三月。帝策试进士。九成第一。九成谓前辈搢绅所立过人。伊洛名儒所造精妙皆由悟心。因是参学究竟。初谒大通之嗣宝印禅师楚明。见佛日杲禅师于径山。明悟心要。穷元尽性。至是辛酉年。佛日重其悟入。特为上堂。引神臂弓以言之。是时军国边事。方议神臂弓之用。右相秦桧以为讥议朝政。五月民佛日窜衡州。贬九成南安军。九成谪居十四年。寓横浦僧舍。谈经著书。皆学者之未闻。其心传录曰。六经皆妙法也。然言者道之赘。六经其赘道哉。囿于经则赘矣。又曰。世间无非幻。人处幻中不知万古纷纷。喜怒爱恶从何而起。以为本有则物不形。以为本无不可责之。如木石其间能自觉者。又是认幻为觉。觉即幻也。无幻则不觉。因觉知幻。觉自不可著。况于喜怒爱恶之情乎。况于功名富贵之尘乎(莹仲温罗湖集)。
　　宋秋七月。台州智涌法师了然住白莲天台教庠已二十四年。至是沐浴更衣。跏趺说法而逝。然著南岳止观宗圆记五卷十不二门枢要二卷虎溪前后集八卷。嗣法诸子。泽山．与咸．山堂．元性．白莲．妙璘．虚堂．本空(释统僧传)。
　　　　壬戌　绍兴十二年　　大金　皇统二年　　西夏

　　宋春显仁太皇后韦氏自北归(徽宗后也)秋九月尚书左仆射冀国公秦桧封太师魏国公(宋鉴)。
　　　　癸亥　绍兴十三年　　皇统三年　　西夏

　　金夏六月。英悼太子生。诏海慧大师。于上京宫侧创造大储庆寺。普度境内童行。有籍于官者为僧尼。道士亦如之。通百万计。次年诏留海慧清慧二禅师居大储庆寺。迎瑞像供养本寺积庆阁(金志寺记)。
　　宋敕于临安府西山建天申万寿圆觉寺成。四月十九日。令藩邸看经僧德信奉香火。至理宗宝庆二年五月十三日。始诏师赞住持。传十方天台教观(圆觉碑刻)。
　　翻译名义　宋秋八月苏州(今平江路)景德寺沙门法云编成七卷。唯心居士周葵序。
　　　　甲子　绍兴十四年宋明州延庆院改赐寺额　　大金　皇统四年　　西夏　元庆元年

　　宋诏改天竺灵山寺为时思荐福。赐宪圣慈烈皇后吴氏奉先香火。宁宗庆元三年冬十月。卜地灵隐之西。建时思荐福寺成。复还天竺旧额。嘉定十年六月。庆远军节度使吴琰请子朝曰。时思荐福乞依上下天竺事体。永传十方天台教观。始诏景迁开山住持(吴寺碑刻)。
　　　　乙丑　绍兴十五年　　皇统五年　　西夏

　　金国海慧大师迁化。帝偕后亲奉舍利。五处立塔。特谥佛觉佑国大禅师。次年正月赐清慧号佛智护国大师。登国师座。特赐金襕僧伽黎大衣珍异瓶炉宝器。帝与后亲奉接足礼拜授衣。其钦敬古所未有(本传)。
　　　　丙寅　绍兴十六年　　大金　皇统六年　　西夏
　　　　丁卯　绍兴十七年　　朦辅国祖元皇帝　天兴元年　　皇统七年　　西夏

　　金国挞辣既诛。其子胜花都郎君者。率其父故部曲以叛。与朦骨通。兀术都元帅未死。自将中原所教臂弓手八万人讨之。连年不能克。皇统六年八月。复遣萧保寿奴与之和议。割西平河以北二十七围寨与之。岁遗牛羊米豆。且册其酋长熬罗孛极烈为朦辅国主。至是始和。岁遗甚厚。于是熬罗孛极烈自称祖元皇帝。改元天兴。大金用兵连年卒不能讨。但遣精兵分据要害而还。冬都元帅兀术薨(金志)。
　　宋三藏法师初名永道。改赐曰法道。徽宗宣和元年。诏改佛为大觉金仙。左街崇先香积院宝觉大师永道上书谏。帝怒黜道于道州。宣和七年诏道还京师。复僧形服。朝廷旌其护法。改赐名曰法道。住昭庆昭先院。兼领右街显圣释迦院。高宗建炎元年。以五月二十一日圣诞为天申节。汴京留守宗泽承制。请道住左街天清寺。补宣教郎为国焚祝参谋军事。三年道随驾南巡。累召至都堂。预议军国事。欲加冠裳。道辞。帝从其志。仍前号宝觉加赐圆通法济大师。四年五月回驾次越州。夏旱。诏道祷雨于圆通教寺。雨通。帝悦。绍兴二年二月。宣道入对。久之。诏住江州庐山东林太平兴龙禅寺。三年春二月。道上札子陈僧道班次依祖宗成法。五月夏旱。诏道入禁中祷雨大通。帝赐道金钵。绍兴至是十七年。四月道叙大宋僧史略。秋七月二十一日跏趺谓其徒曰。法门扶持更在诸公。言讫而逝。塔于杭州西湖之九里松。宁宗嘉定间。东阳吴克己为道作传(府志)。
　　　　戊辰　　绍兴十八年　　大金　皇统八年　　西夏

　　宋佛智禅师。名端裕。吴越王钱氏之裔。嗣圜悟勤禅师。初住邓州丹霞。迁虎丘移径山庵于西华。敕住保宁万寿。迁闽之玄沙寿山西禅。被旨补灵隐。是年秋赴育王之命。嗣子净慈水庵师一等(普灯录)。
　　　　己巳　绍兴十九年　　金主被弑　亮立改九年曰天德元年　　西夏　天盛元年

　　宋五月二十三日。敕赐婕妤刘氏功德院。以褒亲崇寿为额。宁宗嘉定十七年。始诏正悟法师元粹开山住持。传十方天台教观。风山刘寺今为两竺之亚(寺记)。
　　金十二月甲子。左丞相岐王亮即皇帝位。追尊父为德宗。改元天德。迁都燕京。又迁汴京。南侵宋至扬州。正隆六年十一月乙未。为诸将弑于瓜洲镇龟山寺。在位一十三年。谥曰海陵炀王(金志)。
　　宋江西隆兴牧庵禅师。名法忠。明州鄞县姚氏子。幼性专静。告亲出家。父母送之。依郡中崇教院师道英受业。年十九试经得度。趋讲肆。究天台教旨。颇自负。一日暴所习于禅者。为其折困因有疑。投天童交禅师。交使其南询。遂造闽之雪峰需禅师席。不契。走淮西舒州龙门佛眼远禅师席下。纵步水磨。睹其榜曰法轮常转。豁然大悟。说偈曰。转大法轮。目前包裹。更问如何。水推石磨。佛眼颔之。辞去度九江登庐阜。露眠草宿。蛇虎为邻。山舒水绥处。会意则居焉。住胜业南大云盖公安大沩五刹。复赴豫章黄龙。至是己已年。大尉邢公孝扬施金。为忠营寿塔于寺东之芗源。工才毕。忠笑曰。吾将行矣。书偈曰。六十六年游梦幻中。浩歌归去撒手长空。瞑目而寂。法嗣佛眼远禅师。远嗣五祖演。演嗣白云端端嗣杨岐会。会嗣慈明圆禅师。临济派也。嗣忠之法者普庵肃禅师等(普灯)。
　　普庵寂感妙济真觉昭贶禅师　名印肃。生江西袁州宜春余氏。年六岁梦异僧勉之出家。父母送之。从寿隆院贤公受业。年二十七落发。越明年受具足戒。贤勉之读法华经。师曰。尝闻诸佛元旨。必贵了悟于心。遂辞师游湖湘。谒牧庵忠禅师于大沩山。问万法归一。一归何处。忠竖起拂子。师遂有省。后归受业院。至是绍兴癸酉有邻寺曰慈化。众请师住。无常产。师布衾纸衣粥食禅定。一日阅华严经合论。说偈曰。捏不成团拨不开。何须南岳又天台。六根门首无人用。惹得胡僧特地来。平居说偈曰。灵妙如如不异太虚。造化万物不碍方隅。慕师之道而来者。师随宜而为说法。或书偈与之。有病患者折草为药与之。受者即愈。灵应非一。由是鼎新梵宇。或问师修何行而得此。师画一画云。会么。云不会。师云。止止不须说。孝宗乾道五年七月二十一日示众曰。诸佛不出世。亦无有涅槃。入吾室者必能元契矣。善自护持毋令退失。索浴更衣。跏趺而逝。世寿五十五岁。僧腊二十八夏。塔全身于寺。累受恩敕封谥。师容貌魁奇。智性天发。法嗣黄龙牧庵忠禅师(普灯)。
　　　　庚午　绍兴二十年　　大金　天德二年　　西夏
　　　　辛未　绍兴二十一年　　天德三年　　西夏

　　释迦文佛入灭至是二千一百年。
　　宋杭州径山佛日禅师。名宗杲。生江东宣州宁国奚氏。嗣法佛果圜悟勤禅师。初绍兴七年诏住径山。辛酉十一年五月。为张九成上堂言神臂弓。朝廷毁其衣牒窜衡州。至是二十一年十一月移梅州。未几诏复形服。蒙恩北归。四方虚席以邀。不就。十二月二十三日诏住明州阿育王山广利禅寺。绍兴二十八年诏再住径山。孝宗隆兴元年八月十日示寂于径山明月堂。世寿七十五岁。僧腊五十八夏。葬全身于寺山。赐谥普觉。塔曰宝光。孝宗为普安郡王时。尝遣内都监至径山问道。佛日献偈曰。大根大器大力量。荷担大事不寻常。一毛头上通消息。遍界明明不覆藏。王嘉之。及封建王。复遣内知客至径山。供五百阿罗汉。亲书妙喜庵三大字。制真赞以寄师曰。生灭不灭。常住不住。圆觉空明。随物现处。孝宗即帝位。赐师号大慧禅师。尽取向所赐宸翰。以御宝识之。圣恩隆厚。嗣法弟子灯分甚众。右相汤思退。参政李炳。内翰汪藻。礼部侍郎张九成。给事中凭楫。士大夫得其道悟彻者。具载如长书普说。少保保信军节度使魏国公张浚铭其塔。赐语录入藏流行(普灯录)。
　　宋隆兴泐潭草堂清禅师会中书记。名修仰。南闽人。佛日杲禅师奉旨自衡州移梅阳。仰侍行。郡守谢朝议以佛日语僚属曰。朝廷编置所谓长老者但一僧耳。兵马司东偏之隙地从其居止。既而僧行日至几数百指。施锹钁而平基址。运竹木而缚屋庐。听其指呼无敢怠者。守虽闻其服勤如此。亦未知果何人也。于是延见一二观其能为。仰适承命乃与从容弥日语论英发。榷古商今逢原左右。守复征等伍更有蕴异能者否。仰遂告以负大经论者有之。博极书史者有之。诗词高妙者有之。翰墨飘逸者有之。其所以未能明彻。则佛祖大事因缘而已。是以不惮艰险随侍而来得依仁政幸莫大焉。守且骇异知其徒侣皆为法忘躯之士自是于佛日禅师日益加敬遣其子纯粹求入道捷径佛日示以法语八篇存语录中(云卧纪谈)。
　　宋显仁太皇后韦氏。绍兴十二年自北归(东都事略)至是辛未二十一年十月于杭州皋亭山建新寺成额曰崇先显孝诏洞山下九世真歇禅师清了开山住持召对称旨赐金襕衣。未几而寂。全身葬于寺。有碑存焉。真歇生蜀绵州雍氏嗣丹霞淳淳嗣英蓉楷禅师太后谓道家四圣殊有冥助。改孤山寺为延祥观。以奉香火。迁孤山尊者法慧法师智圆全身葬山玛瑙坡(武林图纪)。
　　　　壬申　绍兴二十二年　　金自会宁府迁都燕京　天德四年　　西夏
　　　　癸酉　绍兴二十三年　　金改　贞元元年　　西夏

　　宋诏台州东掖山圆智住上天竺。太师秦桧问曰。止观一法耶二法耶。智曰一法也。譬之于水湛然而清者止也。可鉴须眉者观也。水则一耳。以众生心性有重昏巨散之病。用止观为药。救而治之。归一法界之全体。法界寂然名为止。寂而常照名为观。止观明静之体岂有二耶。桧悦首施钱五万缗。以建法堂。绍兴二十八年十二月十二日证悟法师圆智入寂。曹勋撰塔铭。诏嗣法首座若讷继席住持。
　　宋给事中知泸州凭楫。悟心法于大慧杲禅师。号不动居士。南渡后所在寺院佛藏经残失。楫印施补之足五千余卷者凡四十八藏。又四大部者亦如之。所至与贤士大夫高僧逸民。续庐山莲社遗风。每月建系念净土会。至是癸酉冬十月三日。具衣冠望阙再拜已。换著僧三衣。升高座跏趺。说偈而逝(普灯录)。
　　宋温州圆辩法师道琛所至居止。每月二十三日建净土系念道场。会禅律讲宗名胜毕至缁素常逾万人。至是癸酉冬十二月十六日安坐而逝。传法嗣子法莲．慧询．伸韶．韶著指南集二卷。江湖宝之(佛法系年录)。
　　全真教　金国贞元元年。有吏员咸阳人王中孚者。倡全真教谈。马丘刘和之。其教盛焉。章宗泰和四年元学士作紫微观记(全叵纪实)。
　　　　甲戌　绍兴二十四年　　大金　贞元二年　　西夏
　　　　乙亥　绍兴二十五年太师秦桧老病乞与男熺致仕遂薨中广小[尸@(林/呂)]　　贞元三年　　西夏
　　　　丙子　绍兴二十六年　　金改　正隆元年　　西夏

　　宋华亭余山马[山*(老/目)]禅师。名法宁。生山东密州莒县李氏。幼岁投沂州天宁妙空明公得度。住沂州马[山*(老/目)]山净居寺。绍兴初。航海抵华亭青龙镇。有宦居察判章衮母夫人高氏。梦天人曰古佛来也。翌旦师至。迎之止钱氏园。师乃建精舍。掘基得铁磬断碑佛像之应。华亭令柳约申明所司奏赐所建寺额曰净居。往明州省妙空于雪窦。庵于补陀别峰。曰青山(今小保宁)郡守莫将请主吉祥。初哲宗元符间。余山有精舍曰灵峰。请部符改额曰昭庆禅院。右丞朱谔致师开山住持。迁明州广慧。复回昭庆。至是丙子年正月八日入寂。塔全身方丈之东偏。世寿七十六岁。僧腊五十九夏。嗣雪窦明禅师。明嗣长芦和。和嗣法云本。云门宗派(五灯会元)。
　　　　丁丑　绍兴二十七年　　大金　正隆二年　　西夏
　　　　戊寅　绍兴二十八年　　正隆三年　　西夏
　　　　己卯　绍兴二十九年　　正隆四年　　西夏
　　　　庚辰　绍兴三十年　　正隆五年　　西夏

　　宋诏谥杭州天竺慈云尊者。曰忏主禅慧法师。塔曰瑞光之塔(下竺碑刻)。
　　　　辛巳　绍兴三十一年　　金世宗立改正隆六年曰大定元年　　西夏

　　金辛巳年秋七月。金主亮迁都汴京。九月亮背盟伐宋。宋帝下诏亲征。亮勇于诛杀。兴兵构祸。是时豪杰并起。太名王友直济南耿京。太行陈俊倡集义众。契丹之裔耶律窝斡并兴于沙漠。于是渤海一军万人叛亮。归会宁府。立袖为帝(袖改名雍。太祖孙也。冀主宗辅之子)。十月庚朔。袖即皇帝位。改元大定。左丞相张浩自汴京录袖赦文驰报亮。亮叹曰。朕欲俟江南平后取一戎大定之义以纪元。是子乃先我乎。命取书一帙示之。乃预谶改元之事。十一月乙未诸将集兵万余人控弦直入亮寝帐中。左右亲军散走。诸将射帐中。矢下如雨。亮即崩。皇子光瑛留汴京。亦为众所杀。袖追废亮为海陵王。谥曰炀。后徒单氏为海陵夫人。袖更名雍都燕京。仁厚慈俭。在位二十九年。谓之小尧舜(金志)。
　　　　壬午　绍兴三十二年　　大金　大定二年　　西夏

　　金世宗雍正月。入都于燕。以父故名宗辅改曰宗尧。追谥尊曰懿宗。建大庆寿寺于燕都城北。诏玄冥禅师顗公主之。为开山第一代。敕皇子燕王降香赐钱二万缗沃田二十顷(金志寺记)。
　　宋二月。帝自建康回临安府。六月诏太祖皇帝七世孙建王玮赐名[((嘹-口)-小)-日+月]。立为皇太子。追封皇兄子称为秀王。丙子。帝内禅皇太子即皇帝位。帝称太上皇帝。居德寿宫。冬十月。淫雨敕内侍邓从又赉香祷上竺观世音菩萨。即日开霁。帝悦赐内府三品王供养以谢(曾觌宝王记)。

　　孝宗

　　讳[((嘹-口)-小)-日+月]。封建王。立为皇太子。年三十六岁受内禅即帝位。以十月二十二日为会庆节。锐意克复神州。会臣下有以内修劝帝者。乃以敷文德。求民瘼。劝农桑。修水利。明赏罚。惜名器。五日一朝太上皇。以极两宫之奉。在位二十七年。禅位太子。自称太上皇。寿六十八岁。
　　(宗录)　隆兴(二)乾道(九)淳熙(十六)。
　　　　癸未　隆兴元年　　大金　大定三年　　西夏

　　御赞观世音菩萨　七月。帝御选德殿。制观世音菩萨赞曰。观音大士。以所谓普门示现神通力故。应迹于杭之天竺山。其来尚矣。朕每有祷祈。随念感应。曰雨曰旸不愆晷刻。是有助于冲人者也。因为作赞曰。猗欤大士。本自圆通。示有言说。为世之宗。明照无二。等观以慈。随感即应。妙不可思(上竺石刻)。
　　宋诏蒋山大禅禅师了明住径山。明生秀州陆氏。嗣大慧杲禅师。杨和王重敬之。舍苏州庄田。岁入二万斛。径山由是丰足增益(明禅师行业碑)。
　　　　甲申　隆兴二年　　大金　大定四年　　西夏
　　　　乙酉　乾道元年　　大定五年　　西夏
　　　　丙戌　乾道二年诏灵隐道昌住净慈昌湖州人受业宝溪鹿苑寺普灯　　大金　大定六年　　西夏
　　　　丁亥　乾道三年　　大定七年　　西夏

　　宋春二月。帝幸上天竺。展敬观世音菩萨。问住持若讷曰。何故岁修金光明忏。讷曰。大梵尊天是娑婆世界主。释提桓因天帝中御三十三天。以临下土。四镇天王共誓护法护民。故佛为诸天说金光明三昧。此帝王盛世之典也。朝家香火故宜岁岁行之。帝悦擢讷右街僧录赐钱二万。即开山石晋僧道翊故居。建十六观堂。敕翰林学士楼钥作记按图。亦建于禁中。次年四月八佛诞日。宣讷请五十僧。入内观堂行护国金光明三昧。斋罢命讷说法。帝悦进左街僧录。号慧光法师。僧赐帛各一疋。自是岁岁如来诞日例赐帛五十疋。付上天竺。遵修佛事。乾道六年十一月御书灵感观音之寺灵感观音宝殿十二大字。赐上天竺。昭揭山门。乾道九年正月七日。宣讷入对选德殿。午初引见赐坐。帝曰。岁元曾去斋菩萨。讷曰。已领圣恩。帝曰。光明忏科仪如何。讷曰。经中有理忏有事忏。理忏者。端坐究心。是以曰业障如霜露。皆从妄想生。端坐念实相。慧日能消除。事忏者有五。谨自正心。诚意思惟大乘甚深空义。从善如流改过不吝。是修第一忏悔。孝事父母以先四海。是修第二忏悔。正法治世不枉人民。是修第三忏悔。于六斋日境内不杀。是修第四忏悔。深信因果心存因果。不忘灵山付嘱。是修第五忏悔。不必克期礼拜。但能行此五者。以事契理。是名第一义忏悔。帝大喜曰。甚有开发。帝曰。每日讲甚经。讷曰。妙法莲华经。帝曰。七卷经妙在何处。讷曰。为令众生开示悟入佛之知见。不曾动著本体。点铁成金。直指人心见性成佛。帝悦。奏未时。讷谢恩下殿。淳熙元年。帝给内帑钱二万缗。付上天竺建藏殿。赐印福州经一藏。命皇太子书殿榜。曰法轮宝藏(普见上竺纪胜)。淳熙二年春三月。帝幸上竺。展敬观世音菩萨。建护国金光明道场赐白云堂印一颗。主管教门(灵隐直指堂印)。夏六月一日。宣讷入对内观堂。帝曰。近看宝积经。其文何广。讷曰。华严般若宝积涅槃皆为大机说法。文长义广。帝曰。楞严深造渊微。何故说得如此好又说得如此澜翻。讷曰。佛乃识达本源者也。从体起用。以无尽藏三昧。说默一如。中使奏未时。讷退。淳熙十一年。讷丐老进左右街都僧录。退居竺山弥陀兴福院。诏以嗣法高弟首座师觉补右街鉴义。继席住持。淳熙十六年宣觉入留内观堂。七日讲天台圆顿止观。光宗绍熙初。帝居重华宫。许讷肩舆出入。注金刚般若经进呈。光宗御制赞文。至绍熙二年十月一日。讷归寂。世寿八十二岁。僧腊六十九夏。葬弥陀兴福院。给事中宋之瑞作行业碑。嗣法诸弟子曰僧录(师觉)。广慧妙圭虚庵有宏．石涧从戒等。淳熙十四年十月二十二日。帝于内观堂书般若心经一卷。至宁宗嘉定二年四月十日。申锡御宝赐上竺僧录妙圭。参知政事楼钥给事中邹应跋后。藏于上竺(纪胜碑刻)。
　　四月十七日。明州延庆教寺法师草庵名道因入灭。寿七十八。夏六十一。自幼游历诸方。登明智照慧之堂。又入真歇了宏智觉无示谌之禅室。回归读指要钞。方大悟。初住延庆。拈香曰。三入禅室。五升讲堂。始终亲近八善知识。彼皆光明硕大有德有言者缘不在彼。如水投石。此一瓣香。敬为承嗣延庆第一世法智尊者。存则人亡则书。心不负人面无惭色。高宗绍兴丙寅退居城南草庵。以生平所得道妙。著草庵录十卷。其言文而真。江湖诵之(本传)。
　　　　戊子　乾道四年　　大金　大定八年　　西夏

　　金国十月一日。诏大庆寿寺顗禅师。于东京创清安禅寺。度僧五百员。作般瑟于叱会(金志)。
　　宋十二月初三日。明州延庆寺法师有朋坐清玉轩。一众围绕讽观经。至真法身观。朋寂然坐而逝(释统僧传)。
　　　　己丑　乾道五年　　大金　大定九年　　西夏
　　　　庚寅　乾道六年　　大定十年　　西夏　乾祐元年

　　金国世宗真仪皇后出家为尼。建垂庆寺。度尼百人。赐田二百顷(金志)。
　　宋冬十月十五日。诏杭州皋亭山崇先显孝禅院前住持禅师慧远。住景德灵隐禅寺。次年二月二十三日。宣远入对选德殿赐坐。帝曰。如何免得生死。慧远对曰。不悟大乘道终不能免。帝曰。如何得悟。远曰。本有之性。究之无不悟者。帝曰。悟后如何。远曰。悟后始如脱体现前。了无毫发可见之相。帝首肯之。帝曰。即心即佛如何。远曰。目前无法。陛下唤甚么作心。帝曰。如何是心。远正身叉手立曰只这是。天颜大悦。乾道八年春正月二十八日。车驾幸灵隐寺。秋八月七日宣上竺径山灵隐僧道三教集内观堂。斋既罢。宣远入东阁赐坐。帝曰。有一二事欲问卿。前日睡梦中。忽闻钟声遂觉。不知梦与觉是如何。远曰。陛下问梦耶问觉耶。若问觉而今正是寐语。若问梦梦觉无殊。教谁分别。梦即是幻。知幻即离。离幻即觉。觉心不动。故曰若能转物即同如来。帝曰。梦幻既非。钟声从甚处起。远曰。从陛下问处起。帝复问。前日在此阁静坐。忽然思得不与万法为侣。有个见处。远曰。愿闻圣训。帝曰。四海不为多。远曰。一口吸尽西江水又如何。帝曰。亦未曾欠阙。远曰。才涉思惟便成剩法。正使如斫轮如闪电了无干涉。何以故。法无二法。见无二见。心无别心。天无二日。帝首肯久之。冬十月三十日。诏景德灵隐寺佛海大师慧远。特改赐佛海禅师。淳熙元年五月三十日。宣远入对。帝曰。古宗师坐脱立亡今世有谁。远曰。徽宗皇帝朝改僧为德士。诏下日建州有崇宁长老。集众升座曰。木简拈来。坐具放下。云散水流去。寂然天地空。便安坐而去。绍兴二十七年。南剑州西岩寺宗回。因官以茶园事招拾。登座说偈曰。官府追呼不暂停。何如长往事分明。从前有个无生曲。且喜今朝调已成。言讫安坐而去。又圜悟住昭觉时有五百众。第一座名道祖。一日为众入室既毕。复有僧问曰。生死到来如何回避。祖即屹然而去。圜悟亟至其所。连唤祖首座。遂开眼。圜悟曰。抖擞精神透关去。祖点头便行。此皆今世坐脱立亡者。帝嘉叹久之。御侍皆相顾(远禅师奏对录)淳熙三年春正月十五日。远入寂。寿七十四岁。腊五十九夏。葬灵隐之西山。参政周必大铭其塔。语录三卷。左相虞允文序之。二月二十九日。诏台州报恩光孝寺德光。继远席住灵隐。冬十一月入对选德殿。淳熙五年。特赐光号佛照禅师。淳熙七年六月五日。诏光住明州阿育王山广利寺。至光宗绍熙四年正月二十六日。诏光住临安府径山兴圣万寿寺。宁宗嘉泰三年入寂。光生临江军彭氏。嗣大慧杲禅师(五灯会元)佛海禅师名慧远。生眉山彭氏。年十三从药师院宗辩为僧。游山听习。会圆悟复领昭觉。远依之。圜悟普说。举庞居士问马祖。不与万法为侣者是甚么人。马祖曰。待汝一口吸尽西江水。即向汝道。闻之大悟。东下由虎丘。奉诏住皋亭山崇先。屡迁名刹。禀法嗣佛果圜悟勤禅师(普灯录)。
　　　　辛卯　乾道七年正月二十日云门下八世净慈禅师道昌入寂　　大金　大定十一年　　西夏　乾祐二年

　　宋四月庚戌。帝听朝谓左右曰。太祖皇帝问赵普曰。天下何者最大。普曰道理最大。朕常三复斯言。祖宗每事必问道理。焉得不治(中兴事鉴)。
　　　　壬辰　乾道八年　　大定十二年　　西夏
　　　　癸巳　乾道九年　　大定十三年　　西夏

　　观世音菩萨应梦缘起　宋正月七日。宣上天竺左街僧录慧光法师若讷。入对选德殿。帝曰。上竺起因今得几时。讷曰。起自石晋天福四年。僧道翊者庵山中。夜每见前山发大光明。寻之有异木。起取而刻为圣像。梦神人曰。明日有洛阳僧来。宜从之求舍利。果得舍利三颗。置菩萨顶髻中。太祖开宝间。吴越忠懿王钱俶。梦白衣天人曰。吾居处甚陋。觉而询其实。为广其殿宇。名天竺看经院。英宗治平间。沈文通蔡襄继守杭州。具奏始末。宰相曾公亮敷陈之。赐额灵感观音院。今蒙陛下宸翰。改院为寺。乃成大刹(慧光奏对录)。感山纪谈曰。蜀僧祖秀。字紫芝。蚤以文鸣士大夫间。慕嵩明教之风。著欧阳文忠公外传。苏养直庠为序冠其首。略曰。君子以佛之教不见证于尧舜禹汤之世。而孔子孟轲之后。历代先儒虽当国不少禁。听其横流宇内。古今持此论者有矣。独秀公以谓。尧之丹朱不足以授政而禅舜。舜亦忧商均而禅禹。至汤武革命。斯教之所始。使孔子行事。亦何以异此。由尧迄武王。佛未诞生有以也。成康既没。佛于是显迹。然而未被中国。以俟圣人生于鲁集大成于古帝王之教也。甚矣圣人困于鲁卫陈宋。欲居九夷乘桴浮海。当是时以外数万里之教加于中国。天子诸侯畴听之哉。佛之法不苟传。非显宗(后汉明帝)感而求诸远。恐未能速应耳。此皆秀公京师之书。其骇古震今之论。溢数万言。秀又赞东坡像曰。汉之司马杨王。唐之太白子昂。是五君子者皆生乎蜀郡。未若夫子而有耿光。夫子之诗抗衡者其唯子美。夫子之文并轸者其唯子长。赋亦贤于屈贾。字乃健于钟王。此夫子之绝技盖至道之秕糠。夫子之道是为后稷伊尹。可以致其君于尧汤时议将加之以鈇钺。而夫子尤讽于兴章。海表之迁如归故乡。信蜀郡之五杰者。莫得窥夫子之垣墙。秀至是癸巳年归老蜀山焉(莹仲温文集)。
　　　　甲午　淳熙元年　　大金　大定十四年　　西夏

　　宋淑妃陈氏建功德院于杭州南山。赐额曰宁亲广福(陈寺碑刻)。四月八日。诏温州雁荡山灵峰寺禅师中仁入对选德殿。奏答称旨。仁于徽宗宣和间庆基殿赐牒落发。往来译院。谛穷经论。后得法于圜悟勤禅师(普灯录)。
　　　　乙未　淳熙二年　　大金　大定十五年　　西夏
　　　　丙申　淳熙三年　　大定十六年　　西夏
　　　　丁酉　淳熙四年　　大定十七年　　西夏

　　九世同居　金国郑州尹泌九世同居。三月诏免赋役三年。御书曰。敕赐旌表孝义尹氏之家(金志)。
　　　　戊戌　淳熙五年　　大金　大定十八年　　西夏
　　　　己亥　淳熙六年　　大金　大定十九年　　西夏
　　　　庚子　淳熙七年　　大定二十年　　西夏

　　金国正月。敕建仰山栖隐禅寺于燕京之西山。诏玄冥禅师顗公开山。赐田设会万人(碑刻)宋秋召明州雪窦寺禅师宝印。入对选德殿。帝曰。三教圣人本同这个道理。印对曰。譬如虚空东西南北初无二也。帝曰。但圣人所立门户不同。孔子以中庸设教耳。印曰非中庸何以安立世间。故法华曰。治世语言资生业等。皆与实相不相违背。华严曰。不坏世间相。而成出世间法。帝曰。今时士大夫学孔子者多。只工文字语言。不见夫子之道。不识夫子之心。唯释氏不以文字教人。直指心原。顿令悟入。不乱于死生之际。此为殊胜。印曰。非独后世学者不见夫子之心。当其孔门颜子号为具体。尽平生力量。只道得个瞻之在前忽焉在后如有所立卓尔。竟捉摸未著。而圣人分明八字打开向诸弟子曰。二三子以我为隐乎。吾无隐乎尔。吾无行而不与二三子者是丘也。以此观之。圣人未尝回避诸弟子。而诸弟子自蹉过了。昔张啇英曰。吾学佛然后能知儒。此言实为至当。帝曰。朕意亦谓如此。帝又曰。庄老何如人。印曰。只是佛法中小乘声闻以下人。盖小乘厌身如桎梏。弃智如杂毒。化火焚身入无为界。即如庄子所谓形固可使如槁木。心固可使如死灰。若大乘人则不然。度众生尽方证菩提。正如伊尹所谓予天民之先觉者也。将以斯道觉斯民也。有一夫不被其泽者。若已推而内之沟中也。帝大悦。诏住径山兴圣万寿禅寺。淳熙十年春二月。帝亲注大方广圆觉经一部。遣中使赍赐宝印。许述序刊行。淳熙十五年印请老。赐退居庵。名曰别峰。光宗绍熙元年十一月到寺。身交承智策禅师与之言别。策问行日。印曰。水到渠成。归别峰。索纸书十二月初七夜鸡鸣时九字。如期而化。奉蜕质返寺之法堂留七日。颜色明润。发长项温。葬于庵之西冈。敕谥慈辩禅师。塔曰智光。嗣华藏民禅师。民生眉州朱氏。嗣圜悟佛果勤。慈辩名宝印。生嘉州李氏。自幼通六经。而厌俗务。乃从德山清素得度。具戒听华严起信。既尽其说弃去。会圜悟归昭觉。印依之随众入室而大悟。嗣之(五灯会元)。
　　　　辛丑　　淳熙八年　　大金　大定二十一年　　西夏

　　原道论　宋帝御制论曰。朕观韩愈原道。言佛老之相混三教之相纰。未有能辩之者。但文烦而理迂。揆圣人之用心则未昭然。何则释氏专穷性命。弃外形骸不著名相。而于世事了不相关。又何与礼乐仁义哉。然尚犹立戒曰不杀不淫不盗不饮酒不妄语。夫不杀仁也。不淫礼也。不盗义也。不饮酒智也。不妄语信也。如此与仲尼又何远乎。从容中道圣人也。圣人所为孰非礼乐孰非仁义。又乌得而名焉。譬如天地运行阴阳循环之无端。岂有意春夏秋冬之别哉。此世人强名之耳。亦犹仁义礼乐之别。圣人所以设教治世不得不然也。因其强名揆而求之则道也。道也者仁义礼乐之宗也。仁义礼乐固道之用也。杨雄谓老氏弃仁义灭礼乐。今迹老子之书。其所宝者三。曰慈曰俭曰不敢为天下先。孔门曰温良恭俭逊(让避御讳)。又曰。惟仁为大。老子之所谓慈岂非仁之大者耶。曰不敢为天下先。岂非逊之大者耶。至其会道则互相偏举。所贵者清净宁一。而与孔圣果相背驰乎。盖三教末流。昧者执之自为异耳。夫佛老绝念无为。修心身而已矣。孔子教以治天下者。特所施不同耳。譬犹耒耜而耕机抒而织。后世徒纷纷而惑固失其理。或曰当如之何去其惑哉。曰以佛修心。以老治身。以儒治世斯可也。唯圣人为能同之。不可不论也(中兴治迹十三朝圣政录)。
　　　　壬寅　淳熙九年　　大金　大定二十二年　　西夏

　　宋春二月十九日。四明法智下四世秀州(今嘉兴路)当湖竹庵解空尊者可观入寂。世寿九十一岁。僧腊七十八夏。少依车溪择卿讲席得旨深稳。一日闻举般若。寂寥言下大悟曰。如服一杯降气汤。卿即可之。又见慧觉法师于湖州。雪窗下读指要。至若不谓实铁床非苦变易非迁。豁然喜曰。世间文字语言皆糠秕耳。初高宗绍兴戊午主当湖德藏。至是乾道七年秋。左相魏杞在平江。请住北禅天台寺。适九日入院。指法座曰。胸中一寸灰已冷。头上千茎雪未销。老步只宜平地去。不知何事强登高。闻者悦服。魏杞牧鄞致师住延庆祖庭。时八十九岁矣。不二载归竹庵入寂。荼毗日无风无雨无事。邦人诧为三无事日。烟所到处皆舍利。塔于德藏院。解空著楞严补注四卷金刚通论事苑二卷圆觉手鉴一卷兰盆补注一卷山家义苑二卷草录一卷。生平提唱宗旨。如颂中论四句。曰中论因缘所生法。一句道尽无剩语。我说即是空假中。珠帘暮卷西山雨。又颂船子曰。夹山不在一揖上。明月芦花夜夜寒。船子故应无可做。偶来此地弄钓竿。嗣师之法者。曰宗印等。印(北峰也)生杭州盐官陈氏。年十五具戒参学得竹庵道。隐雷峰毛氏庵。赴华亭普光。迁秀州德藏。复迁华亭之超果苏之北禅。移天竺灵山。宁宗召对选德殿。赐号慧行法师。嘉定六年行化十二月八日至松江。谓其徒曰。吾化缘毕此。右胁而逝(本传)。
　　　　癸卯　淳熙十年　　大金　大定二十三年　　西夏
　　　　甲辰　淳熙十一年　　大定二十四年　　西夏

　　昊天寺　金国大长公主。二月降钱三百万。建寺于燕京城。额曰昊天。给田百顷。每岁度僧尼十人(本寺碑刻)。
　　　　乙巳　淳熙十二年　　大金　大定二十五年　　西夏
　　　　丙午　淳熙十三年　　大定二十六年　　西夏
　　　　丁未　淳熙十四年十月八日太上皇高宗崩　　大定二十七年　　西夏
　　　　戊申　淳熙十五年　　大定二十八年　　西夏
　　　　己酉　淳熙十六年二月光宗受禅即帝位三月皇子扩进封嘉王　　大定二十九年　　西夏

　　宋春正月。以周必大留正为左右丞相。二月辛酉朔壬戌。帝内禅移居重华宫。皇太子即皇帝位。立妃李氏为皇后(宋鉴)。

　　光宗

　　讳惇。孝宗第五子。年四十岁。自东宫受禅。尊孝宗曰寿皇圣帝。在位五年。禅位太子。自称太上皇。寿五十四岁　绍熙(五)。
　　　　庚戌　绍熙元年　　大金　章宗璟　明昌元年　　西夏

　　金国主雍正月癸巳崩。章宗璟立。太子允恭之子也。改元明昌。追谥雍为世宗。父允恭为显宗。璟幼好学善属文。宽裕温和。母赵氏(金志)。
　　　　辛亥　绍熙二年　　明昌二年　　西夏
　　　　壬子　绍熙三年　　明昌三年　　西夏
　　　　癸丑　绍熙四年　　明昌四年　　西夏

　　金十月诛皇叔郑王允蹈。先是太子允恭早世。允蹈次长当立。枢密使强克已内侍江渊等以私意立太孙璟。然允蹈性宽厚。母亦赵氏。远避恩宠。中外无党。璟每见之有愧色。日亦酣饮。内都智省江渊出入宫掖。大受四方馈遗。国体始弱矣。京师谣言立郑王。璟恶之。遣东队主李白曜．西队主张飞龙．御前将军完颜黑铁分兵擒捕。置狱会同馆。狱成郑王允蹈．附马都尉唐适蒲刺．同母妹新兴公主．荣安公主并赐死。余同逆者夷三族。次年正月。郑王长子大通节度使爱王大辩据五国城以叛。报父仇也(金志)。
　　金诏洞宗禅派万松长老。于内殿说法。章宗躬亲迎礼。奉锦绮大僧祇衣诣座授施。后妃贵戚罗拜于前各施珍财。建普度会。每岁设斋。后于承安二年。诏万松禅师住西山之仰山(金志)。
　　　　甲寅　绍熙五年六月丁酉夜寿皇圣帝孝宗崩　　大金　明昌五年　受王叛　　西夏

　　宋无准禅师。名师范。生蜀郡梓潼雍氏。是年十月登戒参学来杭州。见松源岳于灵隐．肯堂充于净慈。谒破庵先禅师于平江西华秀峰。顿悟玄旨。出世明州清凉。移焦山。迁雪窦。诏住育王。迁径山。召入对修政殿。赐金襕僧衣。宣诣慈明殿升高座说法。帝垂帘而听。赐号佛鉴禅师。后建接待。御书赐额曰万年正续。又策室明月池上。榜曰退耕。乞老于朝。入寂。塔全身于圆照嗣破庵祖先禅师(行业碑刻)。
　　夔州卧龙破庵禅师。名祖先。广安王氏子。嗣密庵杰禅师(宗泒祖图)。
　　明州天童密庵禅师。名咸杰。生福州郑氏。自幼颖悟。出家为僧。遍参知识。后谒应庵于衢州明果。应庵孤硬难入屡遭呵叱。一日应庵问。如何是正法眼。师遽答曰。破沙盆。应庵颔之。未几辞去省亲。庵送以偈曰。大彻投机句。当阳廓项门。相从今四载。微诘洞无痕虽未付钵袋。气宇吞乾坤。却把正法眼。唤作破沙盆。此行将省觐。切忌便[跳-兆+梁]跟。吾有末后句。待归要汝遵。出世衢之乌巨。次迁祥符建康蒋山华藏。未几诏住径山灵隐。晚居天童。示寂塔全身于寺之中峰。嗣应庵华禅师(五灯会元)。
　　明州天童应庵禅师。名昙华。生蕲州江氏。生而奇杰。年十七出家于东禅剃发。受具遍参知识。谒圜悟禅师于云居。悟入蜀指之见彰教隆禅师。隆移虎丘。师侍行半载间。顿悟玄奥。累迁巨刹。住归宗日。大慧在梅阳。寄师偈曰。坐断金轮第一峰。千妖百。怪尽潜踪。年来又得真消息。报道杨岐正脉通。其归重如此。孝宗隆兴元年六月十三日。奄然而化。塔全身于寺山。嗣虎丘隆禅师。隆讳绍隆。嗣圜悟勤禅师。临济派也(五灯会元)。
　　临安府净慈肯堂禅师。名彦充。生杭州於潜盛氏。幼依明空院义堪为师得度。游学领旨于东林卍庵颜禅师。充奉敕住净慈。示寂塔于寺之南庵。嗣卍庵颜。卍庵住江州东林。名道颜。蜀郡潼川人。族鲜干比。久参圜悟洎悟还蜀。嘱之依妙喜。仍以书致喜曰。颜川彩绘已毕但欠点眼耳。妙喜居云门及洋屿。颜皆侍焉。朝夕质疑方得大悟。遂嗣大慧杲禅师(五灯会元)。
　　杭州景德灵隐禅寺禅师。名崇岳。生处州龙泉吴氏。孝宗隆兴二年。得度于杭州西湖白莲精舍。游方参请。最后见密庵杰禅师于衢州西山。密庵移建康蒋山华藏杭之径山。皆侍从之。密庵开室问僧。不是心不是佛不是物。师侍侧忽大悟。密庵迁灵隐。命师居第一座。旋出世平江澄照。为密庵嗣。迁江阴光孝无为治父饶州荐福明州香山平江虎丘。宁宗庆元三年诏住灵隐。庆元六年上章乞老。帝许之退居东庵。嘉泰二年八月四日。手书别交旧公卿。垂语于学者曰。有力量人因甚抬脚不起。又曰。开口不在舌头上。贻书嗣法弟子。香山光睦．云居善开．嘱以阐法。书偈曰。来无所来。去无所去。瞥转玄关。佛祖罔措。跏趺而寂。寿七十一岁。腊四十九夏。塔全身北高峰之原(行业碑刻)。
　　宋　绍熙五年春三月。寿皇不豫。六月丁酉夜寿皇崩。帝寝疾。是日太皇太后有旨。听就内中成服。秋七月甲子。太皇太后降旨云。皇帝以疾至今。未能执丧。曾有亲笔自欲退闲。皇子嘉王可即皇帝位。尊皇帝为太上皇帝。皇后为太上皇后。嘉王固辞。且顾枢密赵汝愚曰。某无罪恐负不孝之名。合门宣赞。中侍关礼等。遽以黄袍披嘉王。王拒不受。汝愚固请。遂即皇帝位于东槛之素幄(宋鉴)。

　　宁宗

　　讳扩。光宗长子。封嘉王。即帝位。临下以简。御众以宽。省刑薄赋。罢岁贡宽民力。留心帝王之业。服浣濯之衣。二十七岁受禅。在位三十年。寿五十七岁(帝纪)　庆元(六)嘉泰(四)开禧(三)嘉定(十七)。
　　　　乙卯　庆元元年　　大金　明昌六年　　西夏
　　　　丙辰　庆元二年　　金改　承安元年　　西夏

　　金国改元十一月二十三日大赦度僧千员(金志)。
　　　　丁巳　庆元三年　　大金　承安二年　　西夏
　　　　戊午　庆元四年　　承安三年　　西夏
　　　　己末　庆元五年　　大金　承安四年　　西夏

　　金九月大后赵氏寝疾。国王候起居。郑宸妃亦至。后曰。我有一心愿未遂。宸妃能成我意乎。我家三四百口为炀王(即海陵炀王也)所杀。丛冢在和龙(即燕慕容氏之黄龙府也)我欲创一寺在彼追荐冥福岁时奠享。我不敢费公钱。我自有钱七万可以办。汝说与皇帝。越旬太后崩。宸妃以其遗留分与中外姻亲及诸赵氏之在京远近者。奏手诏下和龙府起大明寺。造九级浮图。遣太后殿内侍侯衍监造。务极壮丽。且度僧三万人。施以度牒。度及五万人也。寺傍建八寺以处之(金志)。
　　　　庚申　庆元六年　　大金　承安五年　　西夏

　　宋五月丁亥寿仁太上皇后崩。谥曰慈懿。八月丁亥太上皇帝光宗崩(宋鉴)。
　　金爱王既叛。求援大军。是年大军大举深入。十二月丁酉。取大都城围和龙(大军今元朝大势也金志)。
　　　　辛酉　嘉泰元年　　金改　泰和元年　　西夏
　　　　壬戌　嘉泰二年行禅宗机缘普灯录　　泰和二年　　西夏
　　　　癸亥　嘉泰三年　　泰和三年　　西夏
　　　　甲子　嘉泰四年追封岳飞曰鄂王宋鉴　　泰和四年　　西夏
　　　　乙丑　开禧元年　　金议迁都　泰和五年　　西夏
　　　　丙寅　开禧二年　　泰和六年　　西夏

　　西夏拓跋失都儿忽。仁宗侄也。干顺之小子曰仁友者之子也。五月立。在位六年(金志)。
　　　　丁卯　开禧三年　　泰和七年　　西夏
　　　　戊辰　嘉定元年　　泰和八年　　西夏

　　金十一月丙辰。章宗崩。无嗣。群臣奉遗诏立卫王允济。丙寅即帝位。世宗第七子也。在位四年。纥石烈[幸*力]中弑之。
　　　　己巳　嘉定二年　　金改　大安元年　　西夏
　　　　庚午　嘉定三年旃檀佛像至是庚午计二千二百二年矣　　大安二年　　西夏

　　旃檀瑞像　是岁止金国十二年矣。十月迎赴上京禁庭供养。按翰林程钜夫瑞像殿记曰。释迦如来初为太子生七日。母摩耶弃世生忉利天。佛既成道思念母恩。遂升忉利天为母说法。优填国王自以久失瞻仰于如来欲见无从。乃刻旃檀为像。目犍连尊者虑有阙陋。躬以神力摄三十二匠升忉利天。谛观相好三返。乃得其真既成。国王臣民奉之犹真佛焉。及佛自忉利天复至人间。王率臣庶同往迎佛。此像腾步空中向佛稽首。佛为摩顶授记曰。我灭度千年之后。汝从震旦(东土也)广利人天。由是西土一千二百八十五年。龟慈六十八年。凉州十四年。长安一十七年。江南一百七十三年。淮南三百六十七年。复至江南二十一年。汴凉一百七十七年。北至燕京居圣安寺。十二年。北至上京大储庆寺二十年。南还燕宫内殿居五十四年。丁丑岁三月燕宫火。迎还圣安寺居。今五十九年。乙亥岁当今大元世祖皇帝至元十二年也。帝遣大臣孛罗等四众。备法驾使卫音伎。迎奉万寿山仁智殿。丁丑建大圣万安寺。己丑岁自仁智殿迎安寺之后殿。大作佛事。瑞像计自优填王造始之岁至今延祐丙辰凡二千三百有七年(殿记碑刻)。
　　　　辛未　嘉定四年　　大金　大安三年　　西夏　神宗　光定元年

　　春西夏神宗拓跋须蕃邸立。始为大军所攻。求援于金。金不能救。夏人乃叛金。是时大朝国势益强。但居其故地。于燕云置行省。命其大臣领之。所谓太师国王也。鞑靼之先与女真同类。盖皆靺鞨之后也。其国在元魏齐(北齐)周(宇文)之时称勿吉。至隋称靺鞨。地直长安东北六千里。东濒海离为数十郡。有黑水白山等名。白山本臣高丽。唐灭高丽。其遗人迸入渤海。惟黑水完强。及渤海盛靺鞨皆役属之。后为奚契丹所攻。部族分散。其居混同江之上(辽东开元路咸平府长白山黑水发源粟米河。曰混同江)初名曰女真(一曰混同江。即高丽鸭缘水之源。盖古肃慎之地也)乃黑水遗种其居于阴山者。自号为鞑靼。在唐末及五代时常通中国。宋初各再入贡。鞑靼之人皆勇悍而善战。其近汉地者谓之熟鞑靼。尚能种秫穄。以平底瓦釜煮而食之。其远者谓之生鞑靼。止以射猎为生。无器甲用骨镞而已。盖以地不产铁故也。契丹虽通其和市。而铁禁甚严。后金人得河东及执刘豫废铁钱。由是秦晋铁钱皆归鞑靼。得之遂大作军器。而国以益强。方金国盛时。鞑靼岁时入贡。卫王(金主)立鞑靼主忒没真(始称皇帝)成吉思皇帝。山东两河皆为大朝收附矣。又有朦骨国者。在女真之东北。唐谓之蒙兀部。金国谓之蒙兀。亦谓之萌骨。人不火食。夜中能视。鲛鱼皮为甲。可捍流矢。自金国熙宗天眷年间始叛。都元帅宗弼用兵连年。卒不能讨(宗弼即兀木所谓四太子是也)但分兵据守要害反厚赂之。其国亦自称祖元皇帝。建立年号时为边患。得契丹汉儿妇女而妻妾之。自是渐有火食。至是大朝乃自号大蒙古国。然二国居东西两方。相望凡数千里。不知何以合为一名。盖金国盛时置东北招讨司。以捍御萌骨高丽。西南招讨司以统隶北方。西夏萌骨所据。盖金主大宗创业时地二十七围寨而北方之境。东接临潢府。西与夏国邻。南距静州。北抵大人国。今尽为大朝之所有矣(金志)。
　　　　壬申　嘉定五年　　金改　重庆元年　　西夏
　　　　酉癸　嘉定六年　　大金改至宁元年九月改贞祐元年　　西夏

　　金八月起纥石烈执中为右副元帅。将武艺军三千迎敌大军。二十日发燕京至紫金关。执中开关延敌。闻大军过关一时溃走。执中还京见帝言。大军势盛难敌。完颜纲亦败而回。密奏执中故放大军入关。执中闻之惧诛。先是左副元帅南平沮格军赏众共怨之。执中因人心之愤欲废主。遂回军以诛南平为名。二十四日军至东华门外。召南平计事手刃之。宫中闻变门皆不开。执中欲纵火烧门。守门将军合住启其门。执中引兵入宫。侍卫皆散走。执中遣兵执帝并其后囚于旧府。甲午(二十六日)夜执中遣内侍李监成弑国主于其府。国主为人仁厚。居兄弟中最贤。在位五年。宣宗立降封为东海郡侯。宣宗讳珣。世宗之孙也。显宗允恭之长子。九月丙午即位。改至宁元年为贞祐元年。拜纥石烈执中太师都元帅领三省事封泽王。大军至紫金关。距燕京二百里。遣左监军高乞以纠军五千拒之。失期不至。执中欲斩之。国王以高有功谕令免死。执中益其兵令出曰。胜则赎罪。败则杀无赦。出战军大溃。自度必为执中所杀。遂引纠军围执中府突入其卧内杀之。退诣应天门待罪。十月辛亥国主以高乞掌兵不欲加罪。尽收执中弑逆之人杀之。拜高乞平章军国加枢密大使。时大军围燕京。又约宋夹攻(金志)。
　　　　甲戌　嘉定七年　　大金　贞祐二年　　西夏

　　金三月。京师乏粮。军民饿死者十四五。金主遣使大军议和。索公主及护驾将军十人细军百人从公主童男女各五百人彩绣衣三千袭御马三千匹金银珠玉。又请左丞相完颜福兴为质。金主皆从之。以东海郡侯少女应之。又令金主乡其国遥拜。主不敢拒。又曰。元帅围燕日久未尝掳掠。欲得犒军金帛。主亦从之。大军北归。是时京城白金三斤不能易米三升。死者不可胜纪。议迁都汴梁。九月二十八日起驾。十月二十四日入汴京。大军既归。闻金迁汴怒曰。既和而迁是有疑心而不释憾。特以和为款我之计耳。次年八月复围燕京。分兵下中原州郡遣使至汴。索犒军金银等物。金主皆与之。东平大名真定勤王之兵遇大军皆溃败。自是内外不通。太子守绪自燕京取间道归汴。燕京宫阙雄丽为古今冠。至是为乱兵所焚。火经月余不绝(金志)。
　　　　乙亥　嘉定八年　　大金　贞祐三年　　西夏
　　　　丙子　嘉定九年　　贞祐四年　　西夏
　　　　丁丑　嘉定十年禅宗联灯录　净慈晦翁明禅师集　　金改　兴定元年　　西夏

　　金国地势日促。遂有南窥江汉之谋。构怨于宋。数攻宋地而取之。是时西夏于金益怀贰心。以书来宋议夹攻金。八月宋安丙允夏谋(金志)。
　　　　戊寅　嘉定十一年　　兴定二年　　西夏
　　　　己卯　嘉定十二年　　兴定三年　　西夏

　　痴绝禅师。名道冲。生武信长江苟氏。光宗绍熙三年出峡参松源岳禅师于饶州荐福。会松源举首座。曹溪生和尚出世妙果。听其入门法语有省。遍历丛林皆分半座。至是嘉定十二年。由径山首座出世嘉兴天宁。嗣曹源生迁蒋山。理宗嘉熙三年移雪峰。方半载诏迁天童。育王虎席兼摄住持说法两山。淳祐四年奉旨住灵隐。退归金陵。朝命以虎丘俾其养老。淳祐八年六月诏住育王。使者三返不起。明年二月开山吴之法华。八月诏住临安府径山。淳祐十年五月十三日入寂。八十二岁。僧腊六十一夏。遗骨舍利葬金陵山中(墓志碑刻)。
　　　　庚辰　嘉定十三年　　大金　兴定四年　　西夏
　　　　辛巳　嘉定十四年　　兴定五年　　西夏
　　　　壬午　嘉定十五年　　兴定六年　　西夏
　　　　癸未　嘉定十六年　　金改　元光元年　　九月拓跋德仁立改　乾定元年
　　　　甲申　嘉定十七年秋闰八月　帝崩皇子成国公立　　元光二年　　乾定二年

　　宋闰八月丁酉。帝崩于福宁殿。年五十七岁。皇后杨氏史弥远立贵诚为皇子。进封成国公即皇帝位。更名昀。尊皇后为皇太后。垂帘听政。废皇太子竑降封济阳郡王。出判宁国府杀之(续宋通鉴)。
　　金十月国主珣崩。庙号宣宗。珣第三子。名守绪即帝位义宗也。性宽和慈仁。少而嗜书。长而博学。才藻富赡好为文章。在位十一年(金志)。

　　理宗

　　讳昀。宁宗侄。年二十岁即帝位。尊尚道学。崇重士类。初政翕然。晚年宰相贾似道买民田为官田。抑军赏而不行。国体由是多故而衰焉。在位四十一年。寿六十一岁崩(续宋通鉴)　宝庆(三)绍定(六)端平(三)嘉熙(四)淳祐(十二)宝祐(六)开庆(一)景定(五)。
　　　　乙酉　宝庆元年　　金改　正大元年　　西夏
　　　　丙戌　宝庆二年　　大金　正大二年　　西夏拓跋德仁七月卒清平郡王立

　　金国是时群盗纵横干戈充塞。括马敷粮公私并竭。金由是困矣(金志)。
　　　　丁亥　宝庆三年　　正大三年　　西夏　灭

　　西夏自五代唐明宗天成间。纵乱剽掠而州城被扰。且河西诸镇言定难节度使李仁福潜通契丹。朝廷虑其连兵并吞河右南侵关中。长兴四年三年癸未仁福卒。迁其子[(雪-雨)/粉/大]超为彰武留后。[(雪-雨)/粉/大]超不奉诏。遣其兄阿罗王守青岭关。集境内党顼诸胡以自守而轻朝廷。废帝清泰二年二月丁丑。夏州(赫连勃勃所筑之城拓跋氏世居焉)节度使李[(雪-雨)/粉/大]超上言疾病。以兄行军司马[(雪-雨)/粉/大]殷权知军州事。[(雪-雨)/粉/大]超寻卒。晋出帝开运元年二月壬子。诏以[(雪-雨)/粉/大]殷为契丹西南面诏讨使。汉乾祐二年正月甲寅。诏以静州隶定难军。二月辛未。[(雪-雨)/粉/大]殷上表谢。[(雪-雨)/粉/大]殷以中原多故有轻傲之志。每藩镇有叛者。常阴助之邀其重赂。朝廷知其事。亦以恩泽羁縻之。周显德二年正月庚寅。定难节度使李[(雪-雨)/粉/大]兴耻与折德扆并列节度。乃塞路不通周使。二月癸未。世宗遣供奉官齐藏珍。赍诏往责之(司马通鉴)至宋太宗太平兴国七年十月。李继棒来朝。太宗嘉之。诏授彰德军节度。赐姓赵名保忠。留京师奉朝请。仁宗宝元戊寅。赵元昊僭称帝。至是丁亥七月二十七日。北朝大军灭之。止一百九十年(宋鉴)。
　　　　戊子　绍定元年　　大金　正大四年
　　　　己丑　绍定二年　　正大五年
　　　　庚寅　绍定三年　　正大六年
　　　　辛卯　绍定四年　　正大七年
　　　　壬辰　绍定五年　　金改年春曰开兴夏改曰天兴　天兴元年

　　金国为大军合围汴京。金人百计守城。四月天向热。大军意将还师。又讲和好。取太子金紫为质。所与金帛无数。城中虽暂退敌师。然兵疲力尽。河南荡析。宋师瞰其南。洪寇扰其东矣。天使复至命。金主黜尊号拜诏称臣。去冠冕髡剔。为西京留守交割京城。金主难之。亲率护卫军五千人突围而出。与大军战获胜。左丞相完颜白撒奏。请过河取卫州截其归路北至卫州。大军云集。金主急回被其追及。元帅贺都喜死之。先是金主既出嘱崔立以留守事。卫州既败。诸军从者止二千人。汴京闻之。崔立尽杀朝官之在京者。以太后皇后皇妃公主皇兄荆王降于大军。悉取宫中金帛珠玉玩好之物以献。自称郑王兼丞相。大军因而授之加河南行省权皇帝。金主留归德府(大金国志)。
　　　　癸巳　绍定六年　　大金　天兴二年

　　金归德绝粮。六月戊戌金主自毫迁蔡州。宋十一月遣襄阳太尉江海．襄阳帅孟珙。以兵四万人攻蔡州驻城南。帅臣史嵩之(弥远侄也)运粮十万给南北军。且置榷场于城南更相贸易。大军赖之。十二月初九日大军攻外城克之。十六日大军并力攻西城弗克。十八日大军复大至凿其西城。十九日金主悉出御用器皿赏军士。二十二日金主微服将马军百步军千夜出东城将遁。及栅不战而还(金志)。
　　　　甲午　端平元年　　大金　天兴三年　金亡

　　金正月初十夜。摘三面精锐军备西城。天未明大军至方大战。南面宋兵万余以薄城矣。金主知城必破。乃诏大臣。逊位于东面总帅丞麟。丞麟西向固让。金主自持符玺授之曰。朕所以付卿者。岂得己哉。以朕体肥不便鞍马。城陷之后驰突必难。顾卿平昔以趫疾闻。且有将略可称。万一得免使祚胤不绝。此朕之志也。强以符玺。丞麟跪受之。金主退闲合门而自缢之。宣徽使温敦命东上合门使事仆散斜不失。引后主丞麟升正座。身披甲胄。立受百官拜礼成咸出迎大军战。南城之陴皆宋师旗帜四面鼓噪夹攻。声震天地。守者开门纵大军进。金兵巷战久不能御。退保子城。后主丞麟知主崩。率百官诣前拜泣。谓众曰。先帝在位勤俭宽仁。图复旧业有志不就。可哀而已。吾欲谥曰哀。酬酒未终。大军已至城下攻急城陷。后主为乱军所害国亡。谥金主哀者咸谓未尽也。庙号义宗。
　　金自徽宗重和戊戌称帝。至是端平甲午九主合一百一十七年而亡。义宗既自缢。权点检完颜斜烈觉之。矫制召丞御石盏氏。近侍局大使焦春和．内侍局殿头宋规。赴义宗前斜烈晓以名分。与三人者皆从死。初斜烈将从死。遗言奉御绛山。使焚于义宗缢所幽兰轩。火方炽子城陷。近侍左右皆走。独绛山留为大军所执。问之为谁。绛山曰吾奉御也。大军帅曰。众皆走而汝独留何也。绛山曰。吾君已崩。吾欲收其骨瘗之。大军笑曰。汝狂者耶。汝之命不能保能瘗君骨耶。绛山曰。汝事汝君。吾事吾君。吾君有天下十余年。功业弗终。身死忍徒暴露遗骸与士卒等同耶。吾逆知汝必不违我情。吾故留于此也。大军以其言白倴盏。倴盏曰。此奇男子也。许之。绛山乃入掇其余烬。[果/衣]以弊衾。瘗于汝水之傍。绛山再拜号哭投身汝水。军士救而存之(金志)。
　　乙未端平二年。诏集议楮币出度牒。收两界会子　丙申三年议。楮币官造十八界降黄榜措置会子(续宋通鉴)。
　　丁酉嘉熙元年　戊戌二年　己亥三年。诏核州县义仓以备赈济　庚子四年右相史嵩之以称提会子。以五折二十七界会子五道准十八界一道(续宋通鉴)。
　　辛酉淳祐元年　壬寅二年。癸卯三年。甲辰四年。史弥忠薨。特赠少师保宁军节度使郑国公。令有司定谥以闻。诏弥忠子嵩之。起复右丞相。兼枢密使永国公。乙巳五年嵩之致仕。丙午六年丁未七年。
　　戊申淳祐八年。明州育王山笑翁禅师三月二十七日入寂。世寿七十二岁。僧腊五十二夏。师讳妙堪。生明州慈溪毛氏。宁宗庆元三年受具。参松源岳禅师于灵隐。次谒无用全禅师于天童领旨。无用讳净全。生越州翁氏。嗣径山大慧杲禅师。堪出世明州妙胜嗣全禅师。次迁金文移光孝。迁台之报恩平江虎丘福州雪峰。奉诏住临安府景德灵隐禅寺。辟寺左屠沽之地。为丛林立门曰飞来峰。又建僧行焚化瘗骨之三塔于山北。皆奏淮焉。史魏王明州建大慈寺。请师开山说法为第一代。王薨。谢去主台州瑞岩。移温州江心。诏住净慈。又诏住天童。有旨主育王。至是戊申春再诏移净慈不赴。遂入寂(行业碑刻)。
　　己酉淳祐九年庚戌。十年辛亥。十一年壬子。十二年。
　　癸丑。宝祐元年　甲寅二年。乙卯三年。丙辰四年。丁巳五年。戊午六年。
　　己未开庆元年　释迦文佛入灭。至是己未二千二百八年矣。
　　鞑靼国宪宗皇帝。九月亲帅大军入蜀。顺流东下。斡腹一军自大理国南来。历邕桂之境南至静江府。一军度江围鄂州。吴潜入奏。帝以贾似道为宣抚视师江上。十月丁大全罢相。吴潜入相。帝以贾似道为右相荆湖宣抚策应大使。进兵援鄂州。赵葵为枢密使江东西宣抚策应大使屯信州。遏广右斡腹之师。十一月宪宗驾留钓鱼城下。似道遣使约和。阴许岁币兵解去。雪寒。帝出内库银绢。犒戍海兵(宋鉴)。
　　庚申景定元年。
　　鞑靼国薜禅皇帝。四月即位。五月十九日建元中统。宋贾似道入朝。以右相兼太子太师。北使郝京来宋寻盟。贾相讳言前事。拘留郝京于真州不遣。又使来荆湖。贾相又留之汉阳之纯口。致成背盟之祸卒于国亡。宋十月以皇弟嗣荣王与芮之子祺为皇太子。封忠王(宋鉴)。
　　辛酉景定二年　壬戌三年。右相贾似道买民田为公田。直欲得一千万亩岁入六七百万硕。台臣交章言。星变灾异。公田不便。民间愁叹。不平之所致。乞罢公田以答天意。贾相力辩之。自此公论顿沮矣(宋鉴)癸亥景定四年。
　　甲子景定五年(鞑靼国改至元元年)宋造金银见钱关子。以一准十八界会子之三。废十七界不用及关子之行也。物价顿踊。冬十月帝崩。皇太子即帝位。帝本福州古田县之宗室。父为越州山阴尉。娶县人全氏生二子。一曰与莒(乌太保理宗也)一曰与芮(嗣荣王也)隶越遂为越人焉(续宋通鉴)。

　　度宗

　　初讳孟[啟-口+山]。理宗弟。嗣荣王与芮之子。理宗子多而不育鞠。孟[啟-口+山]于宫中改名孜。又改曰祺。立为皇太子封忠王。赐名睿。帝即位进封嗣荣王为福王。是时权臣持国。帝拥虚器。在位十年。寿三十五岁(帝纪)咸淳(十)。
　　乙丑咸淳元年　诏净慈虚堂愚禅师住径山师嗣湖州道场山运庵岩岩嗣松源岳禅师(行业碑志)。
　　丙寅咸淳二年　丁卯三年到曾参邴国公．孔仍沂国公。配享先圣颛孙师陈国公。升十哲之位。进贾似道平章军国重事魏国公。帝称师臣。通国称曰师相(宋鉴)。戊辰四年　己巳五年　庚午六年二月。帝一日问似道。曰襄阳之围三年矣奈何。贾相曰北兵已退去。陛下得何人言。帝曰适有女嫔言之。贾相诘问而杀之。自是无人敢对帝言边事者(续宋通鉴)。
　　辛未咸淳七年三月。淮西制置司申襄围不解。乞调兵增戍。鞑靼国建国号大元。取周易乾元之义。以明资始之功(续宋通鉴)。
　　临安府中天竺永祚禅寺首座。讳净伏。出世潭州石霜。嗣虚舟度禅师。诏中天竺虚舟禅师普度。住景德灵隐。师扬州人。受业扬子桥白莲寺。嗣常州华藏无得通禅师。通嗣灵隐松源岳禅师(行业碑墓志)　壬申八月癸酉九年。
　　甲戌咸淳十年七月帝崩。

　　少帝

　　讳[日/絲]。度宗长子。年五岁即帝位。太皇太后谢氏垂帘听政明年改元德祐。帝在位二年。大兵临城。举国归附(宋鉴)　德祐(二)。
　　乙亥德祐元年。
　　丙子德祐二年二月丙申朔乙卯。起三宫北迁。丁巳出宫。太皇至燕。七年崩。封寿春郡夫人全后为尼正智寺。少帝封瀛国公(续宋通鉴)。
　　右宋一十六主。合三百一十七年。举国归附。
　　大元
　　宝洲以旧辑手鉴再治而广之为稽古略。予读而美之。题以赞其万一云耳。
　　并门刘庸和南。释氏新书得静观。其中妙理足盘桓。因知研讨皆余绪万象冥冥总内安。

　　释氏稽古略卷四(终)


