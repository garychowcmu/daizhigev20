  辩伪录
　　元 祥迈撰




　　辩伪录序

　　　　元翰林直学士奉训大夫知制诰同修国史张伯淳撰
　　天无私覆。地无私载。日月无私照。辩伪录之所云。良有以也。洪惟圣朝。继天立极论道经邦。以佛心子育万方。以正法泽被四海。至元辛卯之岁。孟春。大云峰长老迈吉祥。钦奉皇帝明命。撰述至元辩伪录。奏对天颜。睿览颁行入藏流通。原其所自。乙卯问道士丘处机李志常等。毁西京天城夫子庙为文城观。毁灭释迦佛像白玉观音舍利宝塔。谋占梵刹四百八十二所。传袭王浮伪语老子八十一化图。惑乱臣佐。时少林裕长老。率师德诣阙陈奏。先朝蒙哥皇帝玉音宣谕。登殿辩对化胡真伪。圣躬临朝亲证。李志常等义堕词屈。奉旨焚伪经。罢道为僧者十七人。还佛寺三十七所。党占余寺流弊益甚。丁已秋。少林复奏。续奉纶旨伪经再焚。僧复其业者二百三十七所。由乙卯而辛酉。凡九春。而其徒鼠匿未悛邪说。谄行屏处犹妄惊渎圣情。由是至元十八年冬。钦奉玉音颁降天下。除道德经外。其余说谎经文尽行烧毁。道士爱佛经者为僧。不为僧道者娶妻为民。当是时也。江南释教都总统永福杨大师琏真佳大弘圣化。自至元二十二春。至二十四春凡三载。恢复佛寺三十余所。如四圣观者昔孤山寺也道士胡提点等舍邪归正罢道为僧者。奚啻七八百人。挂冠于上永福帝师殿之梁栱间。故典如南岳山之券。为事伪者戒试。尝考之。自大教西来。汉明帝迎摩腾竺法兰二师于洛阳。五岳道士褚善信等上表讥毁佛法。当时筑坛以佛道二经焚之。道经悉为灰烬。佛经放光无损。尊者踊身作十八变。有狐非狮子类。灯非日月明之至言。道士为僧者不可胜数。如寇谦之矫妄。崔浩惑魏太武。而崔浩卒以族诛。昙谟最之挫屈姜斌。斌流于马邑。齐昙显之愧陆修静。唐总章元年。法明辩化胡之伪。敕搜聚天下化胡经。抑尝火其书矣。由古而今历代帝王之制斯可忽诸。盖世尊等视三界众生。由如一子。弃背大觉。是子背其父也。子背其父是自昧其所天也。且师老子者道德二篇。以清虚澹泊绝世弃智立其宗。隐居以求其志。翛然无为。尔今盗名之徒。丛啸党援假立冠褐。峻侈宫观苟世利养。岂老氏之用心哉。况老氏谓。大辩若讷大巧若拙。辩者不善善者不辩。勿矜勿伐抱一为天下式。而占毁佛寺。窃经扇化胡之伪。是若拙若讷欤。是善者不辩欤。师老子而违其术。亦复违其自宗矣。若嫡师于老子者则弗为也。过归末流尔。虽然。麒麟至于走兽。凤凰至于飞鸟。兰蕙至于薰莸。栴檀至于秽壤。则世未有舍凤凰麒麟之瑞。兰蕙栴檀之馨。而惬走兽飞鸟之常。薰莸秽壤之垢者。人心天理爱恶之所同也。奈何菽麦未析。而甘事于伪妄不实之教。复夸诞其浮辞。侮慢大觉讪毁至圣。而弗惮三涂之沦溺乎。斯辩伪录之正名教。造理渊奥排难精明。凛乎抗凌云之劲操。坦然履王道之正涂。而堤备后世之溺于巨浸者。其为言也至矣。盖有伪则辩。无伪则无辩。岂好辩哉。弘四无碍之辩者。迈公之德欤。言之者无罪。闻之者足以戒。故我皇金言喻辞曰。譬如五指皆从掌出。佛门如掌余皆如指。信乎王言如丝其出如纶。明逾日月坚逾金石。为万世之龟鉴。则斯录岂小补哉。

　　辩伪录序

　　盖闻五运未形。元无人物之号。三才既立。乃叙尊卑之名。肇分六爻。始画八卦。而有书契。定乎训章。凤篆龟图金縢玉字。百家之异辙。万卷之分区。虽理究乎精微。言殚乎物范。纪情括性。未出乎域中。原始要终。讵该于化内。况乎法身无相。高超于象帝之先。真谛绝称。迥出乎思议之表。英猷茂实。代有人焉。如意者俗姓乎延氏。太原人也。系乎延赞之裔。世传缨冕累叶。播迁代郡因为家焉。九岁落绀随师请业。玉离荆岫。价重之德弥彰。桂去幽岩。馨香之风远递。阿师内穷三藏之奥。外核九流之源。名冠于中华。声闻于朝野。运谈天之口。施不世之才。郁郁间绮锦之文。雄雄耸凌云之气。班马之珠玉未可同年。顾陆之文章。宁堪并驾。至若庄生墨生之学。黄老李老之书。三清谤道之文。十异九迷之论。混元隐月之秘。灵宝赤书之仪。焕若胸膺。明犹指掌。加以禅参于五派。傍阅于群书。既有雄才巨笔。特专著述。运思之外。汲引无穷。挫邪。则有吼石之功。扶正。则具鞭尸之德。固以才侔安远。学迈生融。实觉海之龙鳞。乃佛门之柱碍。切见全真道士者丘处机。李志常。史志经。令狐璋等。学业庸浅。识虑非长。并为鄙辞。排毁正法。击兹布鼓。窃比雷门。使中下之流咸生邪见。钦奉薛禅圣明皇帝发大悲心。愍其盲瞽。恐堕泥犁。敕令制斯论耳。震荡法海摧彼词锋。碧鸡之锐竞驰。黄马之驳争骛。状鸿炉之焚纤翼。犹炎日之炼轻冰。负胜之俦于斯可见。暂归慈定已破魔军。至元十八年十月二十日。复钦奉先皇帝圣旨。敕令天下伪经一时焚尽。由是佛日重晖于碧汉。法云广布于阎浮。右如意所作。文赋注解四经序韩文别传性海赋等。在世已传。然兹论五卷二百余纸。穷释老之渊源。分邪正之优劣。盖唱弥高而和弥寡。深可愧焉。余文惭绮丽学匪通圆。睹斯论之嘉言。钦吾皇之鸿护。不胜手舞。勉为斯引。辄以藤绠联彼圭璋。庶博雅君子详其致云尔。大云峰住持袭祖沙门雪溪野老贵吉祥述。

　　辩伪录卷第一

　　　　元道者山云峰禅寺沙门祥迈奉　敕实录撰
　　盖闻法王御世弘正道以济时。明主临轩阐皇极而拯物。剪邪扶正崇德辩惑。故尧诛四凶而八纮道泰。佛降六众而五印归心。皆所以。整乱救焚启迪耳目。夫我佛者功成曩劫。为物降灵。无生示生。利见大千之土。绝相现相。顿化百亿之方。犹皓月之流空千江普应。若长风之噫气万籁闻声。诱痴子于一极之乘。引迷途于八正之路。拔五浊之热恼。撤四倒之樊笼。指衣下之明珠。剖尘中之经卷。破魔军于道树。不下庙堂。摧外道于金河。折冲无外。恩流万国。泽及四生。慈云荫有顶之天。法雨润无疆之界。群生无感大圣归真。圣哲继辉维持玄范。则有马鸣龙树恢教网于西天。提婆爱贤建法幢于南印。世亲擅鞭尸之德。陈那骋吼石之奇。挫外道于一时。播嘉声于万古。洎乎金容东梦玉马西来。摩腾显正于洛阳。道书咸从火化。僧融破邪于关内。梵志结舌无言。悬佛日于昏衢。扇慈风于寰宇。英髦接武俊彦联芳。故有大统(齐法上法师)多能。折姜斌于魏阙。法琳博物。排傅弈于唐朝。腾盛德于当时。震佳声于叔世。但以去圣逾远魔伪逼真。紫实乱朱珉常混玉。自非上智畴克考明。所以鼠璞滥名。周人一其贵贱。鸡凤殊状。楚俗迷其是非。故有守文曲流。拒为异端之说。巧言邪道。引为同己之谈。虽至道无损于毫厘。而伪说有尘于视听。此幽途所以易坠。圣门所以难涉者也。我元之有天下也。庆叶金轮祯符玉历。掩六合而光宅。统万国以提封。东尽蟠桃西穷细柳。南移金鼎北抵玉衡。自尊卢赫胥以来秦汉隋唐之后。未有如今朝之盛者也。太祖太宗颁明诏而匡护。元帝明帝舍金宝而修崇。咸思付嘱之心。共仰慈悲之训。免其赋役展其化风。今上皇帝。深仁睿智体道宽明。荷四圣之雄基。纂百王之洪烈。万机之暇眷顾佛门。讽百千藏之金文。延数万僧之胜会。植福觉苑修建伽蓝。政尚宽仁泽及黎庶。搜扬仄陋黜陟贤愚。明释道之浅深。达邪正之优劣。道士无识蔑视国家。欺以朔方之居。肆其私臆之辩。丘处机妄言谄上。李志常矫饰媚时。萃逋役之罪徒。集排释之伪典。令狐璋首编妄说。史志经又广邪文。效如来八十二龛。集老子八十一化。古今不辩经史匪通。攘窃佛书收为道教。采释瑞而为老瑞。换姓安名改迦祥而作老祥。擅为己德。伪中生伪。虚上架虚。张李聃出于空洞之前。屈迦文降于周庄之代。立传图像行板流通。俾尹喜作佛。尊老聃为释迦之祖。伏牺授训。高伯阳为牺农之师。轩皇问道于广成。认为老子。文王师承于吕望。纽为老君。周公屈膝于床前(老子教以璇玑经)孔子厥角于座下(问礼)灭三教而独显。超千圣以居尊。孤高五运之前。作师百代之下。域中独圣更有谁何。巧饰百端了无一实。详此图也。意欲剪除百氏独擅一宗。掩牺轩之圣功。灭释孔之洪范。元恶大憝世人不知。虽有穷之乱夏政。王莽之欺汉庭。未足过也。若非主上明圣朗鉴无惑。孰能察辩真伪目识是非。由是特下明诏拣定虚实。万载凶栽一时而拔。爰有典教宗师少林和尚者。祖庭柱础梵宇栋梁。心质直而无私。性渊澄而深博。愍其愚瞽荡彼迷封。扫妖祲于长空。揭佛日而高朗。祥迈侧闻斯论不可惜言。嘉圣主之神聪。美少林之雅对。聊凭正典斥破狂谈。塞妄说之根源。倒邪山之林薮。使大罗玉帝魂惊于九天之中。元始天尊胆落于三清之上。万天教主羞赧难伸。九府洞仙惭惶无地。且条数件举一例余。俾夫金鍮各色泾渭分流。玉液浇肠。使迷涎而荡散。金[金*畀]刮瞙。令智眼以分明。为暗室之夜光。作幽衢之晓镜。通明达士知此道焉。至元二年岁次旃蒙龙集星纪阳复之月。绝笔于万寿兰若。

　　妄立天尊伪第一

　　第一化云。道者万化之父母。自然之极尊。于此幽玄微妙之中而生空洞。空洞者真一也。真一之气化生之后。历九十九万亿九十九万岁。乃化生上三气。三气相去九十九万亿九十九万岁。三合成德共生无上。乃虚皇天尊。又历如上岁数。乃生中三气。三合成德乃生玄老。即元始天尊也。又历如上岁数。乃生下三气。三合成德共生太上。即太上道君也。自后又一气复生三气。每气相去八十一万亿八十一万岁。三合成德共生李老君。虽四圣相次各不相因。谓之独化。老君生后乃生五运。谓太易太初太始太素太极。第五化云。老君混沌之祖宗。天地之父母。故能分布清浊开辟乾坤。
　　辩曰。盖闻龙图鸟篆之文。龟书科斗之典。玉版玉谍之记。金縢金匮之书。秦汉魏晋之章。宋齐梁陈之简。记事记史直笔直言。靡睹虚皇之名。不闻元始之号。安有手执玉圭。身挂黄褐。顶垂皓发。头戴金冠。别号天尊。高拱三清之上。独称教主。统御九华之宫。纵有天尊之名。并是偷窃佛语。古经称佛名为天尊。不关道君之事。窃他美称妄自尊严。取信通人斯言谬矣。案列子及易钩命诀皆云。天地未生之前有太易。有太初。有太始。有太素。有太极。说者咸云。太易者未见气也。太初者气之始也。太始者形之始也。太素者质之始也。太极者质形已具混沌未分也。太极之后乃生两仪。谓之天地。夫名从实生。实从名起。名实既著。其道乃行。太易之前杳然空洞。溟溟漠漠本绝音容。何得谩张。九气妄生四人。虚上生虚。似敲空而求响。伪中起伪。如趁影之寻踪。岂不思。既立其名须有其体。既立其体须有氏族。且道虚皇元始谁人所生。氏族何起居在何处。若有源系出在何书。若无来由即是虚设。又空洞之前本无岁数。今标岁数愈见虚张。盖数目起于伏牺。甲子唱乎黄帝。将今记古颠倒何多。且上之三尊为有形耶为无形耶。若是有形。不在太易之上。爰从父母而生。须有年代时处姓氏名字。前云三气共德而生。则是以气生气。与气不殊。何有形名。若是无形。本无名位下第七化乃云。老君以上皇元年九月二日出游西河。遇元始天尊乘八景玉舆驾九色玄龙。群仙导从手把华幡。狮子白鹤啸歌嗈嗈。同会西河之上。授老君洞玄玉符。此是谁耶。进退两求并无准的。则知海枣虚谈有名无实。雕冰镂雪枉废词章。山海之所不收。大荒之所不载。庸愚巧饰何足信哉。老君衰周之柱史。诳云混沌之祖宗。避周乱而过函关。妄云天地之父母。既自语之相戾。何函矢之相攻。掩耳偷铃欲隐弥露。道德章云。吾有三宝。宝而持之。一曰慈。二曰俭。三曰不敢为天下先。老君献胡王妻子与胡兵格战。何有慈乎。乘玉衡之舆坐金阙之内。披九色离罗之衣。荫九光偃鹤之盖。何有俭乎。生于无始起于无因。为万道之先。作元气之祖。观混沌之未判视清浊之未分。为帝王之师。作天地之母。何有不敢为天下先乎。辽阳高宪字仲常。游东京白鹤观。见三清像。指其右曰。此何像也。观主对曰。老君像。曰何代人。曰周定王时。又指左曰。此何像也。主曰。道君像。曰此何代人。主仓惶未答。宪指中尊曰。且饶这元始天尊。闻者传以为笑。

　　创立劫运年号伪第二

　　第三化云。始则太虚之气。其气相击往来乱射。经百亿万气之后。其气方慢往来流行。为自然之气(此偷佛书世界初成风轮下旋之事也)又号弥罗万梵之气。又经九万九千九百九十九亿气之后。结吉祥之气。成一圣人。自号元始天王。同时生五老(五行之主)其劫号延康。年号龙汉。又经如上气数。乃生道君时劫号赤明。年亦号赤明。同时生九老。分为九天。又经如上气数。方生老君。劫号清运。年号上皇。时生八公。又立五运太易太初等。老君乃以阴阳二气结为混沌。而分布天地万物始备矣。
　　辩曰。盖闻班固律历之志。史记天官之书。皇甫谧之帝年。陶隐居之帝纪。未闻五运之前先有年号。三气之内虚立劫名。既清浊之未形。只是洪蒙一气。何有老君元始五老九天。虽窃佛立劫之名。而不晓成坏之数。梵云劫波。此云时分。时虽长短皆立劫名。错谬梵言迷惑体相。释教未来此土。但有劫杀劫贼故许慎说文云。以兵胁人曰劫。又鲁将曹沫劫桓公于坛上求所侵地。此则逼夺名劫。岂有劫运之言乎。今陈此言妄窃见矣。夫名位既有年号斯张。将以率领万方整齐四海。混同九有同一车书。天子至尊得建年号。无名位者不敢立焉。孔子虽然删书定礼分辩君臣。以无贵位止号素王。矧乎老聃周之柱史臣子之列。而草窃帝王妄建年号哉。况轩皇之前本无甲子(黄帝臣大桡造甲子)汉武之代始建年号(武帝始立年号)将古标古。亦何伪乎。或曰。老子生于天地之前。别立年号。有何乖违。答曰。既在天地之上。乃是太易之前。世界未形。君臣无迹。杳然空寂唯一溟蒙。建立年号统领谁人乎。明知偷佛庄严。贤劫星宿之意。而立此延康赤明清运之目。彼明三世。此约一时。正同山羌偷王衣物。迷惑颠倒上下失次。尔下云。老子生于天岗李谷字曰光明。则在三皇之后。何得老君以阴阳二气结为混沌而分布天地耶。首尾两端穿凿见矣。

　　开分三界伪第三

　　第五化云。天地有形之大者。太上老君。乃混沌之祖宗。天地之父母。故能分布清浊开辟天地。运玄元始三气而成。天上为三清三境。即始气为玉清境。元气为上清境。玄气为太清境。又以三清之气各生三气。合成九气而为九天。第一郁单天。第二上禅寿无量寿天。第三梵蓝须延天。第四寂然兜术天。第五波罗尼蜜不骄乐天。第六洞玄化应声天。第七灵化梵辅天。第八高虚清明天。第九无想无爱天。此之九天各生三气。每气为一天。合二十七天。通此九天为三十六天。则三界四民上极三清。是其数也。初下六天为欲界。一太黄天。二太明天。三清明天。四玄胎天。五元明天。六七曜天。次一十八天为色界。一虚无天。二太极天。三赤明天。四恭华天。五曜明天。六皇笳天。七灵明天。八端靖天。九元明天。十极瑶天。十一元载天。十二太安天。十三极风天。十四始皇天。十五太黄天。十六无思天。十七阮乐天。十八昙誓天。次四天为无色界。一霄庆天。二元同天。三妙成天。四禁上天。此二十八天名为三界。此上又四天名为种人天。一常融天。二玉隆天。三梵度天。四贾奕天。此四天超出三界。又云。上三天为三清境。一曰太赤天。二曰禹余天。三曰清微天。最上曰大罗天。包罗诸天极高无上。玄都玉京镇于其上。三尊所处焉。又太霄隐书云。大道君治在五十五重无极大罗天中玉京之上。七宝玄台金床王几金童玉女之所侍卫。住居在三十二天三界之外。
　　辩曰。详夫蛇躯(伏牺)牛首(炎帝)之书。龙师(太皞)凤纪(少皞)之典。谈天(邹衍)论天(黄缭)之诰。括地(地志)舆地(地图)之图。甘氏星经张衡灵宪。不说三清之号。匪闻大罗之名。并是依傍佛经。改头换尾。采他名相妆缀己书。且道教之宗源起黄帝。而老子涓子列子庄周鹖冠尹文。派为道教诸子所谈。并无说天之事。唯是张道陵所集灵宝经中。始说三十二天。效佛神咒而作密言。自后道书互相鼓唱。空枝引蔓唯诳下俗。佛教未来云何不说。释经广布始唱斯名。明名。修静增加三张妄阐。狗偷鼠盗何足贵乎。尔雅之立四号。约于四时。太玄之说九天。准于九有。不似道家虚加数目。天本定体何有少多。今各说不同。显知妄立。案佛经三界三业所感。总二十八。欲界有六。色界十八。无色有四。具胜妙欲名为欲界。形色超绝名为色界。根识两忘名无色界。越此而去名出生死。舍分段之后身。绝形名而无寄。安有玄都之境玉京之山金童玉女交杂之事琼舆碧帐之饰。妄窃不真于斯见矣。试问道士。三界从何而来。何功所感。释名辩相全不能知。且道宗极致惟尽升天。灵宝幽微秖贪羽化。难逃四相讵免五衰。泛业浪以漂沈。随生死而轮转。纵茫茫之业识。积浩浩之苦源。长往不归。良可叹息。郁头蓝弗。是其验欤。

　　随代为帝王师伪第四

　　第十一化云。老君在伏牺时。号郁华子。说元阳经教伏牺。叙人伦画八卦。在祝融时号广寿子。说按摩通精经。教以钻木出火。陶冶为器。在神农时号大成子。说太一元精经。教以播种五谷采和诸药。在黄帝时号广成子。教以抱神守静之道。在少昊时号随应子。说庄敬经。教以鸟官为理。分布九鳸以统百司。在颛顼时号赤精子。说微言。帝喾时号录图子。说黄庭经。帝尧时号务成子。说宣化经。帝舜时号尹寿子。说通玄经七十卷。又说道德经一千二百卷。夏禹时号真行子。说元始经六十卷。殷汤时号锡则子。说长生经二十卷。周文王时号燮邑子。说赤精经。教以仁孝之道。乃至云上古之君皆受教于老子。然后造作群物也。
　　辩曰。夫贤之与圣名位不同。古哲今人出处各异。庄周云。万世之后一遇大圣。犹旦暮过之。此明圣人出世表瑞协祥。应千年之期。膺适时之运。孤标特秀迥出常流。故得帝王师之诸侯礼重。万载一遇尚为旦暮。岂有随代而出现乎。夫李耳者退静之士。史记称为隐君子也。避乱过关葬于槐里。潜身柱下。本是人臣。位不躐于上阶。名未厕于台辅。何乃擢居圣地为帝王师。譣诐不经骇人耳目。培塿要齐于嵩华。孰肯凭焉。潢洿拟广于沧溟。终难信矣。岂有开辟之后万亿余年。中间别无一人拔萃。唯有老子为帝王师乎。三坟五典八索九丘。孔子春秋丘明国语。百家异说九流杂谈。并无老子为师之语。唯是后代无知道士。妄撰斯言。欲使老子独高群圣。美则美矣。伪且伪焉。且伏牺神农皆有圣德。轩皇尧舜并号明君。或幼而能言。或生知妙道。讵假老子教之。然后造作群物乎。况书传所纪古史所明(有古史考并世本并明造物之源)燧人钻火。伏牺画卦。炎帝播耨。女娲造簧。黄帝作宫室轩冕乐有咸池。颛顼作六英。尧有大章。舜有大韶。及作围棋。禹有大夏。汤有大濩。文王有辟雍。武王有下武鲧作城郭。出尤作兵器。岐伯造医。俞附脉经。伶伦制律。隶首作算。容成作历。大挠造甲子。奚仲作车。曹胡作衣。伯余作裳。于则作履。共鼓作舟楫。巨挥作弓。夷牢作矢。黄雍父作杵臼。孟庄子作钜。赵武灵王作靴。苏威公作篪。暴辛作埙。后稷之孙叔均作犁。蒙恬作笔。蔡伦作纸。夏昆吾氏作瓦。此皆各有其王。群书所明何得自矜览为我造。又周易系辞孔子所述。列明古帝制造之事。如云庖牺氏之王天下也。观像于天俯察于地。近取诸身远取诸物。始画八卦以通神明之德。以类万物之情。作结绳而为网罟。以佃以渔。盖取诸离。神农氏作为耜为来。以利天下。日中为市交易有无。乃至黄帝尧舜垂衣裳而天下治。盖取诸乾坤。如此历陈法易造物。不言老子所造也。窃他功业标为己能。炫名自高君子不忍。又云。老子在尧时为务成子者。案后汉应邵风俗通云。东方朔是太白星精。黄帝时为风后。尧时为务成子。周时为老聃。在越时为范蠡。在齐为鸱子。此则务成子乃东方朔。非干老子明矣。何得妄加钩引称老子为人师乎。案鲁哀公问于子夏曰。五帝三皇皆有师乎。子夏曰有。臣闻黄帝学乎太真。颛顼学乎绿图。帝喾学乎赤松子。尧学乎尹寿。舜学乎务成跗。禹学乎西王国。汤学乎威子伯。文王学乎铰时子斯。武王学乎郭政。周公学乎太公吕望。上之所叙文极分明。而言老子随代为帝王师。何出言之狂悖哉。巧言如篁颜之厚矣。且老子衰周柱史。史有明文。本是人臣。返为上古帝王之师。履冠戴屦何颠狂之甚乎。又上文云。上古之君皆受教于老子。则桀纣之不仁。幽厉之无道。秦皇之凶暴。王莽之纂逆。亦老子之所教也。既然如是则老子为悖逆之魁首。巨猾之元匠。不忠不孝。老子之所生。不义不仁。老子之所主。为人师者不亦惭乎。老君既说随代为师。而秦汉之下至于今朝。偏无一现乎。今既无矣。古亦虚焉。且汉文恭俭。孝武英明。孝明达礼乐之情。孝章优儒雅之道。魏文帝风流文藻。晋世祖明达宽仁。宋文帝致治升平。梁武帝文武兼备。隋高祖混同四海。唐太宗混一车书。此时不俟老子之化而皆金声玉振。则知牵合巧会枉废词章。秖可诳于闾阎。难可信于达士。嫫母加粉见者愈嗤。邻女效颦乡人不贵(哀公问子夏文氏春秋亦有见刘向新序吕文不次尔)。

　　老子出灵宝三洞伪第五

　　第九化云。太上老君以中皇元年三月一日。于玉清天金阙上官。撰集灵篇以为宝经三百卷。符图七千章。玉诀九千篇。老君于上三皇时出。为万天法师。又号玄中法师。当龙汉元年。授上三皇洞真经一十二部。以无极之道下教人间。其时人寿九万岁。于中三皇时号有古先生当赤明元年。授中三皇洞玄经一十二部。行无上正真之道以化于人。其时人寿六万岁。于下三皇时出为师。号金阙帝君。当开皇元年。授下三皇洞神经一十二部。以太平之道化人。其时人寿一万八千岁。夫洞真洞玄洞神各一十二部。合为三十六部尊经也。
　　辩曰。夫仲尼入梦。十翼之道始宣。伯阳过关。二篇之教方阐。有名为万物之始。无名为天地之先。混徼。妙而同玄。惊宠辱而一致。谷神不死久视长生。挫锐解纷谦卑自牧。此老氏之旨也。自余教典皆是伪书。制杂凡流唯尚夸竞。采傍佛语换体安名。拟三界而立三清。彷三大而立三洞。虚劳纸墨妄饰词章。何以知之。汉时张道陵造灵宝经。王褒造洞玄经。吴时葛孝先造上清经。晋时王浮造明威化胡经。鲍静造三皇经。后改为三清经。齐朝陈显明造六十四真步虚经。梁时陶弘景造太清经。隋末辅慧祥改涅槃为长安经。后事发被诛。案甄鸾笑道论云。道家妄注诸子三百五十卷为道经。如此详之。代代穿凿人人妄制。采他佛教标为道书。或言仙洞飞来。或言老子再现。群贤不睹道士独传。欺誷时君不惧朝宪。故唐琳法师对太宗皇帝云。若据萧温众议。道家止有道德二篇。如依汉明校量便应七百余卷。约葛洪神仙之说。仅有一千。准修静所上目中过前九十。又检玄都目录转复弥多。既其先后不同。显知后人妄制。增加卷轴添足篇章。依傍佛经改头换尾。或道名山自出。时唱仙洞飞来。何乃黄领独知英贤罕睹。典籍不记书史无闻。试问当今道士。推勘后出之经。为是老子别陈。为是天尊更说。若也更说应有时方师资传授。为是何年何月何邦何代。若在天上而说。何人传来。若在西域而谈。何人译出。如其有据容可流行。若也妄言理须焚剪。又汉晋之代。僧号道士。寇谦得志僭冒其名。今称法师愈为矫饰。法师之号源出佛经。万卷百家本无此语。且为法之师名为法师。法即是师名为法师。名义不知妄安己号。按贤劫已来有三佛出。初佛出时人寿六万岁。第二佛出时人寿四万。第三佛出人寿二万。何乃改彼三皇妄合其数。又前说云。上三气中而有龙汉赤明之号。是时五运尚无。但唯一气何有三皇之君人寿之数乎。上古纵有五龙四姓九头十纪。亦无三皇建立年号。试问。龙汉赤明上皇开皇。谁君之年乎。若言有说。史无明文。若言无凭。不可妄立。扣其两端竟无一是。又伏牺之前文字未有。何出三洞灵宝之篇乎。又十二部名源出佛经。一代时教类分十二。道家名义不知。何以妄著己典。如琢美玉拟作甑窐。虽受劬劳智者见诮。

　　游化九天伪第六

　　第二十六化云。是时老君于青羊大会。引尹喜冉冉升空。初至第一天见波利天帝。乘九光元灵之舆。荫七元交晨之盖。建五色摄魔之节。金童玉女九万人。迎老君入大有宫。请问自然之道。如是摩夷天梵宝天化应天不憍乐天兜率天须延天禅善天郁单天。随处天帝皆与天童玉女。迎礼老君请问法要。所到天宫皆设琼浆碧醴丹液流薰兰羞八彻灵芝珍果。
　　辩曰。昔我世尊初成正觉。不离道树而赴诸天。一身不分而遍一切。即多而一。即一而多。犹如素月流空影分众水。大块噫气万窍怒号。大小咸周远近无隔。无心顿应岂止九天。伯周之柱史。尹喜函谷关吏。身居下位。难等圣踪欲为己德。盖善窃者鬼神不觉。既为人知非是好手。离欲而获轻举。禅定而感神通。老子既无此功。何以升于天上。昔列子居郑。夫妻相忘。耳目不分。翛然绝寄。心凝形释骨肉都融。然后身如槁叶随风东西。万里须臾过旬乃返。而庄周讥云。犹有所待。矧乎老耳不绝妻子(老子之子名宗宗之子名注注之子名宫侍魏文侯)未逮形亡。过关乘薄軬之车。道经垂有身之患。讵可升天履雾驾鹤乘云。拟效牟尼矜为己胜。且布施而获大福。持戒而感生天。汝尚不达斯由。安能为天说法。欲界本六。妄云九天。初禅纯男。而云玉女。句虚阐伪巧说多端。且初禅。已上禅悦为食。定生喜乐舍念清净。何用琼浆碧醴兰羞八彻乎。将谓天上同于人间。羡酒肉之荤膻。争鱼臭之秽浊。喻乎鸱耽死鼠便为凤凰同餐。盗听不真。请杜臆说。穷乡多怪。曲学多辩。斯言信乎。

　　辩伪录卷第一



　　辩伪录卷第二

　　　　元道者山云峰禅寺沙门祥迈奉　敕实录撰

　　偷佛经教伪第七

　　第三十化云。胡王见太上徒众甚多。疑见鬼魅。遂积薪焚之。火起冲天。老君放身光明。火中为王说金光明经。胡王益怒。纳之大镬煮之三日。老君镬汤之中莲华涌出。坐莲华上说涅槃经。又云。老君使尹喜为佛。与胡王为师忏悔三业六根五逆十恶。乃说五戒十善并四十二章经。
　　辩曰。夫麒麟斗而日月亏。鲸鲵死而彗星现。铜山崩而洛钟应。葭灰缺而月晕残。盖感应之道交。故机教之相扣。人心渴仰法雨芳菲。沃彼情尘开他蒙昧。故孔子曰。不愤不启。不悱不发。此明待问而说也。况乎圣人设教权变多方。岂使他人起怒自受焚溺。全无[怡-台+典][怡-台+墨]强与他言。岂知虚往实归之道哉。剜刻字样巧合经名。既坐火焰上说金光明经。坐莲华上说莲华经。则道德二篇坐于道路而说。洞玄三部元在水洞而谈。此既不然。彼云何尔。且金光明性相通显。法华经破权归实。涅槃经明佛性真常。四十二章群经集出。不穷根蒂。盗听妄谈。唯口起羞。出何容易。难惑上智。只诳下愚。又上经既是老子所陈。道士应宜依而学佛。何乃合气为道专。讽灵宝。试问三经文明何义。道藏既不收摄道士又不通明。偷大圣之至诠。为老君之极唱。正符涅槃盗牛之喻。又同瞽者误入金穴。虽得其宝未知何用。又曰。忏悔三业至年月斋法。若如是者道士应通。且问忏悔是何语言。今此忏悔为事忏耶为理忏耶。约功德门而灭罪耶。约逆生死心而灭罪耶。能忏之心宜有几种。所忏之罪何处安排。忏悔二字由尚罕知。则三业六根五逆十恶戒善之轨年月斋名决不晓达。若是老子所说。道士应合备知。既然一字不通。显知偷佛妄谈。此同窃贼人物被主认著犹不招承更生拒辩。焚经火板方乃惭惶。君子悔前不至如此。

　　老君结气成字伪第八

　　第八化云。圣纪经云。太上老君昔于龙汉之年。从元始天尊。于中央大福堂国。说灵宝十部妙经。出法度人。又于东极大浮黎国。出法度人。以紫笔书于空青之林。又于南极禅离界。以火炼真文莹发字形。又于西极卫罗世界。北极郁单国。皆出法度人。老君以五方真气之精结成宝字。大方一丈八角。垂芒为云篆之形。飞鸟之状。以立文章。又云。坟典自我而出。经籍自我而生。
　　辩曰。夫文字之聿兴爰从上古。伏牺氏之王天下也。始画八卦。造书契以代结绳之政。由是籍籍生焉。故有青丘紫府三皇刻石之文。绿检黄绳六甲灵蜚之字。后有苍颉因而增制。大篆起于史籀。小篆兴于李斯。飞白创于蔡邕。隶书变于程邈。秦书八体。汉字六形。瘦金堆金垂云垂露。蔡叶龙爪颜体坡书。皆循古以增成。近代而改制。岂假真气而结。何关老子传来。掩窃他能炫卖己德。放舒白眼不耻清流。上云。龙汉起于初气。何有老子而生。既言紫笔书林。乃在蒙恬之后。牵今引古欺我贤人。孔安国云。伏牺神农黄帝之书。谓之三坟。言大道也。少昊颛顼高辛唐虞之书。谓之五典。言常道也。易则三圣方定。诗则群英之言。春秋孔子所修。礼则周公所定。尔雅周公所纂。国语丘明所述。刘熙释名。许慎说文。埤苍广雅。桂苑珠丛。顾野王之玉篇。陆法言之切韵。各有源系。非干老聃而言。坟典自我而出。经籍自我而生。荒唐谬谈侮弄明哲。亦由相如上林说卢橘夏熟。杨雄甘泉赋。玉树冬茜。听其言则洋洋美耳。究其事则杳杳空傅。矧乎国名虚设。妄采他书。大福堂改大堂而取名。东浮黎彷扶桑而立号。南禅黎革重黎而标字。西卫罗窃于迦维罗卫。北方全收郁单越名。十洲所不收。神异所不摄。地理无所纪。括地绝形名。空阐五车了无一实。偷钟掩耳。斯之谓欤。

　　周文王时为柱下史伪第九

　　第十九化云。周文王时。老君为燮邑子。时帝纣荒虐天下涂炭。乃乘飞飙之轮。风伯前驱彭祖骖乘。降于岐山之阳。西伯闻之拜为守藏吏。武王克商迁为柱下史。作赤精经。教文王以仁义之道。作璇玑经。以授周公。成王康王之代世为柱下史。昭王时有黑气之祥(此破佛生夜虹十二道入贯太微之事)老君以八天隐文授昭王。王不用之。后感胶船之难。
　　辩曰。盖闻九头五龙之纪。重瞳四乳之书。金秦火汉之文。黄魏白晋之典。不闻文王师于老子。璇玑训于周公。但云。文王师于太公。武王师于姬旦。群书具载先儒盛谈。何乃违戾百家别张毛目。蓬心瞽唱睐目生灵。夫欲圣人者宜务其实。无稽之谈自招世诮。案史记别传。老子生于定王之世。与好子相接。何乃妄为西伯之时乎。既是圣人见纣荒淫。宜尽力规谏匡其不逮。而乃高乘飞轮弃而远遁。为忠臣者固若是乎。昔日过关。雇徐甲而为御。乘薄軬之车。今则乘飞飙轮。风伯前驱彭祖骖乘。何自高之不经乎。况彭祖此时已殁。风伯不肯前驱。文王自公刘以来世积仁孝。美化行乎江汉。仁慈及于行苇。何待赤精之教哉。周公制礼作乐代临天下。设金縢而表誓。制周礼而流规。何用璇玑之教乎。昭王。时号明君。史无黑气之变。妄改白虹之兆。而云黑气之言。援以隐文。又成孟浪之说。前云。老君为九天教主金阙帝君。建七曜之冠。披九色之帔。乘八景玉舆。驾五色神龙。金阙之中坐玉帐之内。仙童左奉。玉女右陪。万圣拥随千灵翊从。老子既有如此高贵之位而不肯居。返就守藏之职屈身为臣。侍君之傍立柱之下。晨趋暮拜端笏搢绅。舍乔木之高迁。投幽谷之贱地。翻上倒下以何谬哉。燮邑之号。周书之所不载。金阙帝君。爰从道士虚张。有名无实孰肯传信。栽风求影种电寻根。此之谓欤。若以昭王不信故感胶船之难者。秦皇求仙亲临海上。凌波涉险冀遇神仙。虚想安期之名。不睹羡门之面。沙丘道死饱臭熏人。汉武好仙。身著羽人之衣。口饮天表之露。纵栾大之诡说。信少君之诈术。而身入茂陵竟无一补。魏太武任寇谦之说。建静轮天宫废竭人劳。终感疠疾。周武帝口服丹药身服黄衣。热发晋阳失音而死。唐武宗师赵归真饵金丹药。会昌不满早致崩亡。近宋上皇信林灵素游月宫。诵太极之章。佩驱邪之剑。而亡国破家身死东韩。此之数君皆倾城一志望享千年。而遘患弥留竟无一验。讥以胶船之难。不亦妄求人过乎。幸人有灾。君子不为也。

　　前后老君降生不同伪第十

　　第一化云。老子生在五运之前。第二化云。老子生下三气之中。第六化云。老君姓李讳弘元曜灵字光明。以上和七年岁在庚辰九月三日甲子卯时。始育于北玄玉国天岗灵镜山李谷之间。玄灵圣母既诞之夕。有三日出于东方九龙吐水。月妃散华日童扬彩。年五岁体道凝真。二十而有金姿玉颜。弃家离亲迢迹风尘。后感元始下教。授以郁仪太章太洞真经。紫微天帝玉清君以琼舆下迎。赐丹玺符书。为上清金阙。后圣帝君掌握十天河海神仙。第十一化云。老君以清汉元年七月一日。托玄神玉精降太元玉女。千三百年。号无上老子。一号大千法王。第十二化云。老君以清汉元年寄九天飞玄玉女。八十一年。号高上老子。第十三化云。老君以清汉元年甲午九月九日。降元素玉女。七十三年。号九灵老子。第十化云。老子以殷十八王阳甲庚寅岁建午月。入于玄妙玉女口中。八十一年。至武丁九年庚寅岁二月十五日。圣母剖左腋攀李树而生。生即行九步。步生莲华。九龙吐水。具七十二相八十一好。左手指天右手指地曰。天上天下唯道独尊。我当阐扬无上道法普度一切。又云。李灵飞得修生之道。真妻天水尹氏于厉乡昼寝。见太上从天而下化为玄珠。吞而有娠。八十一年生而皓首曰老子。生李树下。指李为姓。
　　辩曰。夫星流贯昴。实标文命之祥。电绕枢星。是显轩皇之庆。虹流华渚。沙昊于是膺期。星冠月轮。颛顼以之应瑞。赤龙[目*(電-雨+大)]瞹言旌帝尧。云屯郁蒸实征汉祖。此则圣人神异。谱牒具详。未闻老子初生三日共出九步周行月妃散华日童扬彩之事。且星陨如雨。日有蚀之。春秋书之以为异事。李耳若有征瑞。孔子何以不记乎。且鲁阳挥戈而返日。淮南子有景公善言而退荧(刘向新文)贰师拔剑而泉流(前汉书中)耿恭拜井而水出(后汉书中)苟有奇相书为美谈。老既无文事必虚唱。倚他大圣取为神奇。夫圣人现相虽有多途。托化诞生事无两体。世尊百亿化身。大千世界一时顿显。化缘事讫便入涅槃。老子随代降生。以何大谬乎。本是李耳。妄改其讳李伯阳而云光明。隐其本名而加美号。史记真文一词不录。道书伪说百种妆填。前之两化。说在太易之前。后之十重。纪在伏牺之后。寻虚摭伪诳惑后人。前说五岁凝真二十入道。后则八十一岁生而皓首。自语矛盾。何待他攻。亳州厉乡实而不认。北玄玉国虚而妄传。聃耳髼头谬说七十二相。野合怀胎谄云周行九步。采他释瑞而为老奇。将此薰莸乱彼兰芷。北玄玉国山海之所不纪。天岗李谷地里之所匪详。王俭百家(太尉王俭有百家谱)弗闻玉女之名。何姓氏苑罕说玄妙之族。案道士贾善翔高道传序云。伯阳起迹于姬周。既云起迹于姬周。则是老子。不在商也。明知阳甲之时本无李耳。衰周之际始见老聃(胡曾云。七雄戈戟乱如麻。四海无人得坐家。老氏却思天竺去。便将徐甲过流沙。斯则周末时人明矣)避乱入秦死葬槐里。秦佚吊之三号而出。斯良证也。何更疑哉。史记本传莫知所终。化胡浪语云过流沙。将如来降诞之祯。合老于过关之气。汝虽巧会伪说孰凭。案炖煌实录云。周桓王三十九年幸闲豫庭。与群臣对论古今。王曰。老聃父何如人也。天水太守索绥对曰。老聃父姓韩名干字元卑。癃跛下贱胎则无耳。一目不明孤单乞贷。年六十二无妻。与邻人益寿氏宅上牧猪老婢子曰精敷。野合怀胎。八十一年而生。老子生而皓首。故号老君。此本实迹蔽而不传。偷窃他能欲张老圣。家有弊帚享之千金。斯言信欤。

　　三番作佛伪第十一

　　第三十四化云。老君告胡王曰。使我弟子为佛。汝当师之。即使尹喜变身为佛。与胡人为师。令作桑门授以浮图之法。说四十二章经。又云。老君至舍卫国。自化作佛坐七宝座。身长百千万丈遍满虚空。又云。老君将欲再整释教。以周庄王九年。乃于梵天命烦陀王(老君弟子)乘月精。托阴天竺摩耶夫人胎。至十年四月八日右胁诞生。后入雪山修行六年。道成类佛陀。众号末牟尼。至匡王四年。解化太上命升贾弈天。为善惠仙人。
　　辩曰。夫根深果茂源远流长。虎啸风生龙吟雾起。圣人利见皆有深源。昔植善因今感妙果。我佛世尊三无数劫积行累功。六度无舍而求菩提。弃身命如恒河沙。捐国城如微尘数。庄严世界诱掖群生。然后应然灯记补迦叶位。下生中印托化王宫。七步周行指天地而独贵。三十二相映日月而争辉。四王捧足出尘寰。六年行满而成道。现身百亿国土。说法四十九年。播声教于人天。摧外道于双树。化缘事毕却返无为。应物适时如是示现。何待老子始化尹喜变身。掩他神功衿为己胜。佛生周昭之代。老降定王之朝。世隔一十七帝年经三百余祀。化已满于天下。教已满于龙宫。家仰仁慈之风。国遵释氏之范。岂假李耳重整烦陀再现。援前著后谄诳庸愚。昔日过关。雇徐甲而为从。奚有天人侍卫乎。乘鹿柴车。何有七宝之座乎。广颡聃耳。焉有万丈之身乎。狡佞不经欺贤誷圣。鲲化为鹏盖缘自变。蛇蜕为雉非假他功。此皆物理自然。阴阳感召待时而发。非他使然。老子自是凡人。身为臣子何能别生神圣。更使尹喜作佛。昧自心灵瞎他眼目。悖礼慢圣殃报拔舌。善惠仙人将登八地。遇然灯佛受无生记。此乃世尊往生之号。既然成佛功成果满。化缘事毕入于涅槃。迁神常乐之乡。永入无为之境。岂可作佛事毕更作善惠仙人。将后著前一何错乱。妄窃不真坏人视听。夫人天虽乐终是轮回。不免三灾之殃。难逃五衰之苦。圣人超出生死苦乐两忘。高超三界之津。独步六尘之表。何返归天上却入嚣尘。杂污我圣人欺慢我大觉。此同弃天子之尊严。慕厮养之贱役。舍华堂之广厦。悦蔀屋之茅檐。汝欣贾奕之荣。我耻粪土之辱。隋大臣楚国公杨素行经楼观。见壁间画像问道士曰。此何图也。道士对曰。老子化胡成佛图。素曰。承闻老子化胡。胡人不受。老子变身作佛。胡人方受。是则佛能化胡。道不能化。何言老子化胡也。道士不能加答。善哉杨素之言。此通人之论也。若胡人不先知有佛。讵肯受佛之化乎。以此考之则印度先有佛矣。而言尹喜作佛老子始变。何欺吾门之深乎(楼观尹喜故宅。在关之南今道士居之仍在)。

　　冒名僭圣伪第十二

　　第四十八化云。商太宰问夫子曰。夫子圣人欤。孔子对曰。圣则丘何敢焉。然则丘博学多识者也。太宰曰。三王圣者欤。孔子曰。三王善任智勇者。圣则丘弗知。太宰曰。五帝圣者欤。孔子曰。五帝善任仁义者。圣则丘弗知。太宰曰。三皇圣者欤。孔子曰。三皇善任因时者。圣则丘弗知。太宰大骇曰。然则孰者为圣。孔子动容有间曰。丘闻西方之人有圣者焉。不治而不乱。不言而自信。不化而自行。荡荡乎民无能名焉。丘疑其为圣人也。史志经云。孔子在鲁。老子在周。以鲁望周之洛阳。故在西方。盖指子为西方圣人也。孔子问礼之时。先有犹龙之叹故此指老子也。
　　辩曰。夫自炫自媒妇女之丑行。不矜不伐圣人之深能。是以舜美禹功嘉有勋而弗竞。孔称孟反(孟之反)犹退厚而居薄。由是美誉播于千秋。谦光辉于四海。上之所引具见列子仲尼篇中。古今通论。以谓此夫子推佛为西方大圣人之语也(唐琳法师对太宗之表。张丞相作护法论皆引此文佛西方圣人也)未闻老子在周孔子在鲁故指老子为西方圣人。窃名冒圣欺我何多僭圣人者不仁言乖理者非智。且道源之祖肇起黄帝。非干老子。老子师容成子演五千文。纵然说圣不能起于轩辕。既三皇五帝。孔子不推为圣。返指老子而为圣人。不亦过乎。盖我世尊功圆万行果证十身。流光遍于刹尘。分身应于沙界。不可以人事测。不可以处所求。实三界之大师。是四生之慈父。寰中独步。为王中之法王。出世独尊。为圣中之大圣。故能高拱觉场威行万国。纵使周公之制礼作乐。孔子之述易删诗。卜修之文章。端木之言语。马迁之辩博。葛洪之该通。辅嗣之玄谈。左慈之神化。并驱驰于域内。言未涉于大方。可为善世之高流。难作出尘之圣者。案天竺圣方群贤所聚。过去诸佛共生于彼。范晔汉书云(后汉西域传史论文)其土则殷乎中土。玉烛和畅。灵圣之所降集。贤懿之所挺生。故古昔贤能时有往者。老子西升经云。闻道竺干(令改为开道竺干)有古皇先生。善入无为。不始不终永存绵绵。是以西行。又古本化胡经云。我生何以晚。泥洹一何早。不见释迦文。心中空懊恼。此则老子自指于佛为西方圣人也。又黄帝梦游华胥之国。其国在弇州之西。王邵注云。此指西方天竺也。又周穆王时。闻西方有大圣人出世。心甚惧之。乃使造父乘骅骝八骏。西上昆仑观日所没。以厌其气。又西极有化人来。能返天易地圣力无方。千变万化不可穷极。穆王敬之若神。筑中天台以居之。化人引穆王神游。斯须之间已如数载。又穆王五十二年如来云灭。西方有白虹十二道。南北通贯连夜不灭。王问太史扈多。是何祥也。扈多对曰。西方有大圣人。衰相现尔。穆王喜曰。朕常惧于彼。今无忧矣。此则竺干胜方圣人居彼故得贤王西求化人东来也。又张骞奉使西穷河源。至于大夏。闻雪山南有申毒国。其人奉浮图不杀罚。乘象而战。申毒即今印度也。此则仁慈之风。详于汉史明也。上之所引。咸指印度以为西方。佛生于彼。故指佛为西方圣人。岂说洛阳以为西方。老子为圣人哉。又云。孔子先有犹龙之叹。故此圣德指老子者。意欲将孔子一期问礼之事。便为老子弟子。孔子曰。吾无常师。主善为师。三人行必有我师焉。故学琴于师襄。问乐于苌弘。问官于郯子。入太廊每事问。有问稼。曰。吾不如老农。有问圃。曰。吾不如老圃。此明孔子虚怀纳善汲汲于道尔。岂有一事便为师哉。盖当时老子为守藏吏。掌周公之礼典。故孔子问之。若以问礼便为孔子之师。则老农老圃亦孔子之师哉。必不然矣。沽名炫世求为人师。君子不为也。

　　合气为道伪第十三

　　第二十三化云。老子以周昭王二十三年七月十二日至函关。尹喜既见邀归本第。说道德经二篇五千余言。尹喜扣头曰。愿授其要。老君曰。善乃为解道德之要曰。道者为泥丸。泥丸者天德也。理在人头中。紫气下降。下至丹田。名堵谓脾也。脾者中黄太一也。黄气徘徊理中宫。万物之母者。谓丹田也。丹田玄牝也。居下元中。半夜之时一气下降。周旋三宫。同出而异名者谓精也。一曰精。二曰汗。三曰血。四曰液。故曰异名。玄之又玄者。谓左右肾也。众妙之门道可道者谓朝食美也。非常道者谓暮为屎(此依张道陵解道陵如此说也)有无相生。谓口与腹也。难易相成。谓精与气也。此老子授尹喜节要也。又授尹喜神丹经金液经。及八炼九还丹伏火之诀。其方云。金液还丹仙华流高飞云翔登天丘赤黄之气成。须臾当得雌雄分乱。珠可以腾变。致行厨灵童玉女。我为夫出入无间。天同符真精凝霜善沉浮。汝其珍敬必来游。又授九丹之名及歌曰。
　　圆三五　　寸一分　　口四八　　两寸唇
　　长二尺　　厚薄均　　腹三齐　　坐垂温
　　阴在上　　阳下奔　　首尾武　　中间文
　　始七十　　终三旬　　内二百　　善调匀
　　阴火白　　黄芽铅　　两凑聚　　辅翼人
　　子处宫　　得安存　　去来游　　不出门

　　辩曰。夫道贵清净德尚无为。恬憺内持谦卑自牧。不依此道别唱多端。唯以行气运功而为修养。失道德之淳粹。乖自然之妙门。虚设巧言妄加穿凿。保丹田为至道。守两肾为重玄。鄙秽粗浮诳諕闾里。王乔羡门之辈非好此方。白石赤松之流不依此道。丹经炼诀不见延年。服饵餐芝罕曾久视。周武服丹而暗哑。唐武服丹而早亡。误他多少贤良。不守乐天之旨。既道德真诀理极于此。则道藏余文不足贵也。今之道士更骋浅术。或有扶鸾而乱书。秖贪夜饮。或有驱邪而断鬼。诳人除凶。或有拘环墙而内守。此谓坐驰。或有惜言语而不行。此谓痴默。或有熊经而鸟引。拟彭祖而齐肩。或有饮气而息神。效龟鹤而老寿。或有运精而上脑。谓挽河车。或固丹田而内封。谓之保养。或有合气而为道。父子聚尘。或有夺精而采神。男女混杂。扣齿谓之天鼓。咽津谓之醴泉。呼男根为金茎只图强劲。呼女窍为玉户。潜隐丑名。呼童女为真人。呼交构为龙虎。婴儿姹女铅汞丹炉。故曰。开命门抱真人。婴儿回龙虎戏。三五七九天罗地网。故张道陵黄书云。男女有和合之法。三五七九交接之道。其道真诀在于丹田者玉门也。唯以禁忌为急。不许泄于道路。道路者尿孔也。又道家内朝律云。礼法男女至朔望日。朝师入私房。诣师立功德。阴阳并进。日夜六时常立功德。不得失内侍之序。不得贪外道失中御之道。不得抄前排后失次第之序。亦不得嫌丑爱美。又云。朔望之际侍师私房。情意相亲男女交接。使四目两鼻上下相当。两口两舌彼此相对。阴阳既接精气遂通。故老子云。我师教我金丹经。使我专心养玉茎。三五七九还阴精。呼吸玉池入玄冥。行道平等升太清。此等歌诀义皆如是。将斯[女*畏]媟以为真修。不思归根复命之言。唯行合气鄙薄之术。以此求道枉陷人伦。以此超升终身叵得。以斯灭罪罪不可亡。以斯消灾灾不可退。以斯求福福不可生。以斯出家家不可出。何异蒸砂作饭。虚受劬劳。镜里寻真终无所获。呜呼弃骊珠而拾砾斡。夏鼎而羡[康*瓦]自误误他。死沉苦海。哀哉哀哉。

　　偷佛神化伪第十四

　　第四十二化云。老子入摩竭国。现希有相以化其王。立浮图教名清净。佛号末摩尼。至舍卫国自化作神。从天而降天人侍卫。现身长百千万丈。又至罽宾降胡王及王子。火不能烧。镬不能煮。水不能溺。胡兵百万。弓矢剑戟一时摧落。飞电八冲声如霹雳。人马惊仆。北郭先生空中颂赞。又至条支国。手拨大山。至拘萨罗。降伏九十六种外道。至迦夷罗国。左手把日右手把月。藏于头中。天地冥暗。山飞石裂。海水逆流。山川空行。又至于阗。于南渠山示教胡王。令尹喜化作金人。身长丈六。项佩圆光足踏莲华。从空而下拜礼。老君谓胡王曰。此吾弟子与汝为师。又留神钵令得法味。又于毗摩城地变金色。放九色神光遍照尘沙国土。即有赤灵真人中黄丈人太一真君九宫六丁八卦神君青龙白虎散华玉女浮云而至。老君坐七宝座。烧百和香。奏钧天乐。又有八十余国诸王妃后。皆来听法。留尹喜作佛及钵于毗摩城。却升天去。老君又于葱岭降大毒龙。遍历五天。于耆阇山独木树下化玉座。与王说浮图度桑门。二千五百人受以戒律。又六十六化云。于阗国毗摩城伽蓝。是老君化胡成佛之处。中有石幢刻记其事云。东方圣人号老君来化我国。下引八学士议证其事迹。
　　辩曰。案后汉西域传三国志魏隋书西域志(图六十卷志四十卷合一百卷成西域志)并纪西天五印有佛圣迹。或幢或柱咸勒其事。不说老君曾留名字。初张骞西来。始传浮图之号。至于今代。国使往还无虑百人。并不见老君西化之说。古谷皇帝西征尽海。所到之地唯有佛僧。行近西北海有一国土。城中佛塔森然若林。彼国君王唯是和尚。又唐王玄策奉使西行。至摩竭陀国。于耆阇崛山及佛成道处。咸述碑铭赞佛圣化。未闻说有老君之事(上之铭赞在王玄策传中)又湛然居士扈从太祖西征于阗及可弗叉国。越天山过雪岭。风化具详。赤未知有老子之事。即今煦烈大王皇帝亲弟镇守西域。在寻思干西南雪山之西。使命往还来往不绝。除亲咨询老化云。并云无闻。则老子神异道书伪出。既非通论。何足信哉。
　　夫显。明神圣至人之能。鼠窃狗偷狡儿巧幸。且圣王之立教也。自近化之然后及远。故书叙尧之盛德。先亲九族。然后平章百姓。百姓昭明。然后协和万邦。故能光被四表格于上下。文王之德。先刑寡妻后清四海。故远方慕义九译而来。老君为柱史之时。周道不兴。诸侯擅权。大夫执政。上陵下僭。州土日促。李耳既有神圣。即合拯颓扶弱富国安民。使君臣各位不相逾僭。何乃九州远弃一身西遁。若能自己家乡显大灵异。九族光荣一门欢庆。不亦妙乎。而八十四年蔑无奇异。雇人驾车西过函谷。身死扶风(今有扶风槐里乡有老子塳)伪云。西去才践羌胡。即有神通。神州中原全无一验。无人见处便唱万端。偷佛胜能巧说附会。佛之神异西经具载今有圣迹。老君灵变东史不书。以此验之虚。实见矣。明眼君子试听根由。世尊上忉利天为报母恩三月说法。李耳效之亦升太微。世尊成佛不起道树而升六天。老子仿之亦游九天。世尊菩提树下示现降魔弓矢尽变。老君亦摧剑戟。世尊向拘尸那国路掷大石。老君亦拨大山。世尊说大集经并集诸王。老君亦会八千余国。世尊北游降阿波罗龙王兼留其影。老君雪山亦降毒龙。世尊于本行经说九十六种外道。老君亦降九十六种外道。世尊现大神力。须弥山王涌没低昂。老君亦山飞石裂海水逆流。世尊留下神钵以福群生。老君亦留神钵。世尊右胁而生。老君剖左腋而出。世尊周行七步表圆满七圣财故。老子乃行九步。妄合阳极之数。世尊三十二相八十种好。老君七十二相八十一好。佛说真应二身显其权实。老君亦说真身法身。佛说身有四种。谓法身报身(分自他报)化身。老君亦说虚皇元始道君老君。佛说三界。彼说三清。佛说三轮持世。彼说三气下运。青龙白虎像彼金刚。玄中法师倚于圣者。学禅庭而建方丈。依佛宇而树法堂。以至歌赞偈唱之文。钟鼓云板之饰。祭灵送死忏悔消灾。九幽忏文二十四愿戒(金依华严十地品十不善法集成)据释有者彼便立之。此处若无彼不能制。则知凡百立事全取佛门。代代穿凿人人妄起。金鍮相混智者难分。本欲妆点自家翻成。混沌凿窍耳目具矣。真神丧焉。荣道德之真文。收伪说之浇薄。教门中折。谁之罪欤。且北郭先生。本侍汉武。今随李老。愈见后增。又南渠山及毗摩城本佛圣迹。望合其事屈相附会。恐人不知。今具出之。案西域记云。于阗国王城西南二十余里。有瞿(令改南渠)室棱伽山中有伽蓝。其中佛像时烛光明。昔佛至此为诸人天略说法要。岩有右室现有罗汉。入灭尽定以待慈氏。此则非老君明矣。又曰。王城东三百余里。有媲摩城中有雕檀立佛之像。高二丈余。甚多灵异。时放光明。随有疾病祷之即愈。此像本是优填王造。佛灭之后凌虚而来以福此土。释迦法尽像入龙宫。评曰。据此记说文甚昭然。佛之圣踪欲为老迹。汝虽巧会且宜三思。驷不及舌请君隐臆。八学士议虽号唐人。唐书列传一无名姓。况复所议不入要策。进退两求并无可据。设欲广辩枉废词章。道士虚陈不劳烦叙。虽有员半千名传。无化胡经。议详此谬经。古今排摈。唐中宗禁之于前代(见刘煦旧唐书)今世宗断之于后朝(见悟了然破化胡状)若实真文孰敢除灭。而无识道士恒踵斯迹。使老子获僭圣之罪。俾道人招谤佛之愆。王浮已在地狱。史志经又投圜户老子本欲隐遁志经推出户庭垂归根之本心转流浪于他土。执迷不返固妄难除。同木石之顽嚚。似药酒之瞑眩。今之辩析要破狂心。返正道于醇源。引邪徒于坦路。知道德是贤者之语。识化胡是妖怪之谈。弘老子谦静之风。抑道士夸炫之弊。皆遵斯训雅道长兴。如曰不然。覆车及之尔。
　　论曰。太法东流千有余载。时君信毁代涉洿隆。邪正争衡未曾胜释。而道士为僧前后三代。初汉明帝夜梦金人飞来殿庭项有日光。遂遣使西求。佛法从此入洛。既图于显节陵上。又经译在兰台室中。而道士矜能欲骋薄伎。摩腾暂现神异无不归心。佛教炼而愈精。道书焚而火化。由是改邪入正。落发为僧。北齐高祖文宣皇帝。投诚佛理锐意法门。而道士无知纵其私愤。骋萤光之耀。掩龙烛之辉。文宣试之一无可验。圣上匪施于寸刃。修静纳款于辕门。剃发去冠一皆为释。我圣朝蒙古皇帝。深仁睿圣体道多能。英谋扇于八弦。威棱擅于万国。留心佛理备晓正邪。究道教之粗浮。达释宗之要妙。首行明诏特与扫除。钦惟今上皇帝。禀太易太初之质。资天皇天帝之灵。道契百王。播淳风而育德。智周万物。弘至治以济时。若末尼珠岂受纤尘之污。如轩辕镜宁容片垢之惑。故能英明独断亮察是非。息道士之虚声。识僧徒之实理。敬承先制重与辩明。具召两宗详其优劣。阵旗未展衔璧倒戈。空谈六韬之谋。不补三代之失。脱袍剃发尽付释门。盖以邪法易摧是真难灭。匪经炉韛何显真金。妖气于是屏消。佛日于是高朗。使迷途者从兹返路。溺丧者于是知归。为今代之铨衡。作后来之藻鉴。但佛教慈仁本无争竞。邪徒狂狷妄说多端。以汝不平起我分别。故孔子曰。必也正名乎。良在斯矣。夫儒道释三世称三教。约其惩恶劝善则三教皆可遵行。较其宗趣浅深则不能无其优劣。汉唐已来固有定论。不待余人妄生高下。佛教慈悲利生为本。老君谦退远害为功。儒法济民忠孝为首。忠孝行则可以全家国播身命。谦退行则可以解纷争除后患。慈悲行则可以济群灵穷性命。沿浅至深表里相救。亦由天有三光互相显照。鼎有三足共力扶持。然道宗多伪别唱规模。欲罩古今独超儒释。然前贤后哲各著典谟。咸遵于佛不言老圣。案文自验何必强争。孔子对太宰曰。丘闻西方有圣者焉。不治而不乱。不言而自信。不化而自行。荡荡乎民无能名焉(此出列子仲尼篇)老子云。吾师化游天竺善入泥洹(此出老潭经)此孔老推佛为圣人也。符子云(符朗也)老氏之师名释迦文。后汉牟子云(为苍梧太守)尧舜周孔老庄之化。比之于佛犹白鹿之麒麟。尚书令阚泽对吴主云。若将孔老二教比方佛法。远之远矣何以明之。孔老设教。法天制用不敢违天。诸佛设教。天法奉行不敢违佛。以此言之。实非比对。吴主善之加太子太傅(此出旧吴书)北齐光禄大夫颜之推出云(有家则篇)佛家三世之事信而可征。万行归空千门入善。岂徒六经百氏之博哉。非尧舜周孔老庄所能及也。唐秘书监虞世南帝纪史论云。老子之义。谷神不死玄牝长存。久视长生乘云驾鹤。此域中之教也。释氏之诰。空有不滞人我兼忘。超出生死归于寂灭。此象外之谈者也。后周王褒庭诰。唐李思慎释道十异。深有旨趣。不劳繁出智者知之(后周王褒庭诰章在梁弘明十异又在清凉华严大教中)今上皇帝尝有言曰。世人将孔老与佛称为三圣。斯言妄矣。孔老之教。治世少用。不达性命唯说现世。止可称为贤人(暗符班固九等人表老子列在贤人之阶及晋孙盛有老子非大贤论文在广弘明集也)佛之垂范。穷尽死生善恶之本。深达幽明性命之道。千变万化神圣无方。此真大圣人也。自今已后三教图像。不得与佛齐列。唐李商隐(字义山)三教赞曰。儒吾之师曰鲁仲尼。仲尼师聃龙。吾不知聃师竺干善入无为稽首正觉吾师(仲尼)师(老子)师佛也。以此酬校穹壤悬殊。以此求宗兰蒿自辩。且夫其流易晓。阚泽之对天分(对吴主事)其理难惑思慎之文海截(李思慎释道十异文)虞世南之著论。岳峙渊渟(帝王通纪)颜之推之述篇。云开日朗。但以去圣时远魔伪乱真。苟非其人道不虚设仰惟今上皇帝受佛付嘱不忘护持。万机之余留神释典。西天德士东土明师。屡询三藏之言。妙达一乘之旨。偏欣论议颇尚毗尼。穷性相之渊源。达释道之优劣。龙蛇易辩天眼难瞒。卷氛祲于九霄。布慈云于四海。再然慧炬荐烛智灯。为法宇之栋梁。作释天之日月。祥迈叨生像季庆遇昌时。每有雅谈预闻座末。载欣载抃。述颂曰。
　　二仪始判　　三才肇分　　树君建国
　　爰济斯民　　羲轩以来　　五运相袭
　　金朝政衰　　玄天继迹　　太祖拨乱
　　世宗建隆　　笃生我后　　绍美前踪
　　纳疑南宋　　听献西荒　　梯山航海
　　万国朝王　　天纵神聪　　生知妙道
　　建寺龙庭　　诵经琼岛　　道士庸愚
　　鸱张老圣　　眩彼鱼目　　掩此金镜
　　圣明悬鉴　　特出狂谈　　一言逐北
　　万古司南　　佛日高悬　　法云广布
　　九有回光　　四生蒙福

　　保龙图而巩固　　庆凤历以弥新
　　统金轮而永曜　　调玉烛而长存
　　邵鸿名于帝箓　　焕大宝于苍旻
　　播皇威于戎夏　　等真固于乾坤
　　跻黎元于寿域　　享邦国之来宾
　　敦王道之坦坦　　宜子孙之仁仁
　　圣皇延于万载　　懿后乐于千春
　　四三皇而六五帝　　曾何唐汉之足云

　　后记

　　余昔见唐人讥道士云。出言猥秽诳妄不真。使人奉者不仁不孝。家生枭獍之儿。无礼无亲。世出豹狼之子。又见新落发道士骂长春宫家云。教门无事汝等受荣。教门有害使俺受辱。尊称掌教披秉蓝袍。日无素餐月有佳宴。纷白黛黑满目欢呼。螓首蛾眉终宵私乐。他上分之馔。受他罄折之恭。昧天谩心今日自感。乍聆此语以为不然。今此观之未为过也。老子生于厉阳之乡。终于槐里之地。此本坟陇弃而不修。恣荆棘之荒凉。任狐兔之蹂践。年终腊节。孰闻道士之蒸尝。献岁秋成。弗睹女冠之礿祀。行人为之陨涕。见者为之哀矜。而漫说化胡之妖言流落他邦而不返。王浮发乎余窍志经又揭臭风。使老子重玄之妙门到此扫地而荡尽。且今八十一化。其中五十余化偷佛效颦。二十余化道听涂说。唯有一化言老子授尹喜道德真诀。全将合气运精而为立功。不以清净为心。专以交遘为道。以斯祈福福云何生。以斯禳灾灾云何殄。祥迈仰荷宸恩忝充释子。刳心守道闭户闲居。待残喘于桑榆。无求辩于邪正。愤志常之奸狡。嘉少林之甄明。荡化胡之秽谈。返遏占之寺宇。光辉释范匡弼真乘。功盖补天业隆立极。虽摩腾见美于汉朝。法上溢名于齐代(法上北齐大统与道士争论道士落发)以今校古曾何足云哉。加以主上明圣洞晓佛心。知玉石之不同。审薰莸之异气。佛是圣中之大圣。老是贤中之大贤。既天壤之悬殊。亦珠砾而异价。由是特回天眷目察实虚。偃彼浊风朗兹慧日。祥迈预斯嘉会庆跃心灵。希前代之清尘。仰先哲之洪范。辄凭古典斥破今图。拔妄说之根株。折志经之诳辩。本颠末坠瓦解冰消。岂唯千载之楷模。亦显一时之奇事。靡敢簉于龙藏。亦可续于弘明。唱斯言而不惭。冀英能而知赏摭我华者难与言论云。至元单阏之岁孟春绝笔。道者山大云峰禅寺洒扫比丘祥迈记。

　　钦奉圣旨禁断道藏伪经下项(见者便宜烧毁)
　　·化胡经(王浮撰)
　　·犹龙传
·太上实录(宋谢守灏撰)　　·圣纪经
　　·西升经
　　·出塞记
　　·帝王师录
　　·三破论(齐人张融假托他姓)
　　·十异九迷论(传奕李玄卿)
·明真辩伪论(吴筠)　　·十小论(吴筠)
钦道明证论(唐员半千假托他姓)　　·辅正除邪论(吴筠)
　　·辟邪归正议(杜庭)
·龁邪论(梁旷)　　·辩仙论(梁旷)
　　·三光列记
·谤道释经(破大藏经林灵素杜光庭撰)　　·五公问虚无经
·三教根源图(大金天长观道士李大方述)　　·道先生三清经
·九天经　　·赤书经
　　·上清经
　　·赤书度命经
·十三虚无经　　·藏天隐月经
　　·南斗经
·玉纬经　　·灵宝二十四生经
　　·历代应现图
·历代帝王崇道记　　·青阳宫记
　　·纪胜赋
·玄元内传　　·楼观先生内传
　　·高上老子内传
　　·道佛先后论
　　·混元皇帝实录

　　长生天气力里大福荫护助里皇帝圣旨道。与中书省枢密院御史台随路宣慰司按察司达鲁花赤管民官管军站人匠等官并众先生。每在前蒙哥皇帝圣旨里。戊午年和尚先生每折证佛法。先生每输了底。上头教十七个先生剃头做了。和尚更将先生每说谎做来的化胡等经并印板都烧毁了者。随路观院里画著底石碑上鑴著底八十一化图。尽行烧毁坏了者。么道来如今都功德使司奏。随路先生每将合毁底经文并印板。至今藏著却不曾毁了更保定。真定太原平阳河中府王祖师庵头关西等处。有道藏经板。这般奏的上头教张平章张右丞焦尚书泉总统忽都于思翰林院众学士中书省客省使都中书省宣使苦速丁渊僧录真藏僧判众讲主长老等。张天师祁真人李真人杜真人众先生。每一同于长春宫内分拣去来。如今张平章等众人每回奏。这先生家藏经。除道德经是老君真实经旨。其余皆后人造作演说。多有诋毁释教偷窃佛语。更有收入阴阳医药诸子等书。往往改易名号。传注讹舛失其本真。伪造符咒妄言佩之。今人商贾倍利。夫妻和合有如鸳鸯。子嗣蕃息男寿女贞。诳惑万民非止一端。意欲贪图财利诱说妻女。至有教人非妄佩符在臂。男为君相女为后妃。入水不溺入火不焚。刀剑不能伤害等。及令张天师祁真人李真人杜真人试之于火。皆求哀请命。自称伪妄。不敢试验。今议得除老子道德经外。随路但有道藏说谎经文并印板。尽宜焚去。又据祁真人李真人杜真人等奏。告据道藏经内。除老子道德经外。俱系后人捏合不实文字情愿。尽行烧毁了。俺也干净准奏。今后先生每依著老子道德经里行者。如有爱佛经底做和尚去者。若不为僧道娶妻为民者。除道德经外。说谎做来底道藏经文并印板。尽行烧毁了者。今差诸路释教泉总统中书省客省使都鲁前去。圣旨到日不以是何官吏。先生道姑秀才军民人匠鹰房打捕诸色人等。应有收藏道家一切经文本处。达鲁花赤管民。官添气力用心拘刷。见数分付与差去官眼同焚毁。更观院里画著底石碑上鑴著底八十一化图。尽行除毁了者。自宣谕已后如有随处隐匿道家。一切说谎捏合毁谤释教偷窃佛言窥图财利诱说妻女。如此诳惑百姓符咒文字。及道家大小诸般经文。若所在官司不添气力拘刷。与隐藏之人一体要罪过者外。民间诸子医药等文书自有板本。不在禁限。准此。
　　至元十八年十月二十日
　　长生天气力里皇帝圣旨。宣抚司每根底城子里村子里达鲁花赤根底官人每根底张真人为头儿。先生每根底宣谕的圣旨马儿年和尚先生每持论经文。问倒先生每的上头十七个先生每根底教做了。和尚也已前属和尚每底。先生每占了的四百八十二处寺院内二百三十七处寺院。并田地水土产业和尚根底回与也么。道张真人为头儿。先生每退状文字与了来。又先生每说谎做来的化胡经等文字印板教烧了者。石碑上有底不拣甚么。上头写著底文字有。呵尽都毁坏了者。么道来。又已前先生每三教里释迦牟尼佛的圣像。当中间里塑著有老君孔夫子的相貌。左右两边塑著有来。如今先生每把已前体例。撇了释迦牟尼佛的。圣像下头塑者存么道。这般说有依著已前三教体例里做者。释迦牟尼佛的圣像下头塑有。呵改正了者。么道断了来。如今少林长老为头儿。和尚每奏告教回与来的寺院内。一半不曾回与了的。却再争有。又说谎做来的化胡经等文字印板。一半不曾烧了有。三教也不依著已前体例里做有。么道这言语是实那是虚。真个这的每言语一般呵一般断了者别了呵怎生行的依著。已前断了的内不曾回与来的寺院。有呵但属寺家的田地水土产业回与了者。说谎做来的化胡经文书印板。不曾毁坏了的有。呵毁坏了者。三教也依著已前体例里做者。俺每的这圣旨这宣谕了。呵已前断了的言语别了。呵寺院的田地不回与。呵争底人有呵断按打奚罪过者。又这和尚每有圣旨么道。已前断了的已外。不属自己的寺院田地水土争。呵不怕罪过。那甚么圣旨俺每底鸡儿。年六月二十八日开平府有的。时分写来。
　　长生天底气力里蒙哥皇帝。福荫里薛禅皇帝。潜龙时令旨道。与汉儿州城达鲁花赤管民官僧官僧众道官道众人等。据少林长老告称蒙哥皇帝圣旨里委付布只儿为头断事官断定随路合退先生住寺院地面三十七处却有李真人差人诈传蒙哥皇帝圣旨一面夺要了来。这言语问得承伏了。是李真人差人诈传的上头如今只依先前的圣旨委付布只儿为头断事官元断定三十七处地面。教分付与少林长老去也。准此。
　　至元戊午年七月十一日开平府行

　　辩伪录卷第二



　　辩伪录卷第三

　　　　元道者山云峰禅寺沙门祥迈奉　敕实录撰
　　夫三圣人教列于中国。犹鼎足而峙以扶皇化。夫子之言仁义者。轨于不道之士也。老子之守谦退者。息于躁竞之徒也。释氏之谈性命者。欲令返源也。而叔叶纷论独师己见。自矜自胜迷本迷宗。盖不达道之通途。守于一岐之说也。殊不知仁义行则人人蹈于君子之径矣。谦退行则人人杜于贪吝之求矣。性命明则人人达于妙道之源矣。不如是者何为达士君子乎。仲尼所谓齐一变至于鲁。鲁一变至于道。几于此矣。而晚世道士专尚夸诞。以谲诡不经为奇异。以诳妄不真为妙门。弃二篇之醇浓。杂三张之秽术。王害风以颠狂为至德。不识道之渊源。丘处机以行鸾为神奇。失全真之要妙。西行万里。不明对主之谈。东回三年。偶合标其殊异。欺人誷圣矜炫自高。始为乌有之谈。终成无是之说。古来矫妄且略不言。今朝行事且陈数段。我太祖成吉思皇帝。龙飞朔野虎步中原。膺宝历以匡图。赴昌期而司牧顺天革命戡乱定功。军国虽烦留心觉路。首颁恩诏护持佛门。大圣神化不可测量。所在形仪无得损坏。随处寺宇所有田地。水浇上地水碾水磨寺用什物凡是佛底并令归还莫得侵占。大小科役铺马只应并休出者。出家僧人是佛弟子。与俺皇家子子孙孙。念经告天助修福者。凡是僧人去住自在休遮当者。有歹人每倚著气力搔扰佛寺。奏将名姓来者。后代明君咸遵此式。而魔辩逼真妄生高下。咸言丘公开三教之基为儒释本地。试叙首末请详臧否。初全真之兴事非振古。按元裕之重阳真人碑云。金朝正隆中有王世雄者。三辅人也。少以任侠见称。中岁忽有所得。遂弃家事浮沉酒间。谑浪无节猖狂妄行咄空独笑。时人以为病狂。遂目王害风焉。后遇毡裘二道士。汲水饮酒。狂纵愈甚狡狯难测。于县东撅墓止之。以活死人目之。居之二年。移于刘奖庵。大众不聚于三人。庵不构于二屋。自是栖迟土窟托处穷巷。破裘败絮以里其身。执杖操瓢乞食自济。效痴禅之守默。坐环墙而自拘。尝谓禅僧达性而不明命。儒人谈命而不言性。余今兼而修之。故号全真。行丐而东至宁海军。得弟子马丹阳丘处机刘谭郝凡七人。全真之教乃大行焉。后其徒潘志源等致范君幕府致之。王君书数命。元裕之述碑赞。德裕之引。葛洪稚川之于晋。陶(弘景)贞白之于梁。寇辅真(谦之)之于魏。司马子微之于唐。陈图南(抟)之于宋。叙此数贤皆不及之。曲成其美。而全真之辈谓不光。故好问之文立而复毁其徒又发杜顺宝塔联环金骨。埋于世雄圹中。为王害风之舍利焉(金朝世宗章庙禁断其风使杨尚书就海州竟杖断丘公八十而音不绝世之共闻非妄言也)道士丘处机字通密。登州栖霞人号长春子。师王害风继唱全真。本无道术。有刘温字仲禄者。以作鸣镝幸于太祖。首信僻说阿意甘言。以医药进于上言。丘公行年三百余岁。有保养长生之术。乃奏举之。戊寅中应召北行。丘公倦于跋涉。闻上西征表求待回。使中书湛然温诏召之。丘公遂行。初上西征大石林牙。及可弗叉国。尽有其地唯算端汗。夺破乃满之地。军马强盛。据有寻思干城(或云邪木思干辽之河中府也)闻上西讨即南走入铁门。遁于大雪山南。潜趋印度。上率众袭之。驻跸大雪山南。辛已冬十一月十八日丘公至。寻思干城以雪山大雪屯谷可有二丈深不可行。且止城中。壬午夏四月初五日。始过雪山达于行宫。至上前数拜退身致敬。礼毕然后入帐。上问。有何长生之药以资朕躬。丘公逡巡拱身答曰。有卫生之道。而无长生之药。上以言实赐以马乳。时回纥山贼乱于密迩。且令丘公还寻思干城。期以十月再诏。八月后旬丘公复至行宫。凡有所对皆平平之语。无可采听。问其年甲多少伪云不知。考问神仙之要。唯论固精养气。出神入梦。以为道之极致。美林灵素之神游。爱王害风之入梦。又举马丹阳恒云。屡蒙圣贤提奖。真性遨游异域。又非禅家多恶梦境。盖由福薄不能致好梦也。又问湛然居士观音赞意。中书轻而不答。而有识闻之莫不绝倒。既而东回表求牌符。自出师号私给观额。自填圣旨谩昧主上。独免丘公门人科役。不及僧人及余道众。古无体例之事。恣欲施行。上之所说。湛然居士编入西游录中。备明丘公十谬。回至宣德等州。屈僧人迎拜。后至燕城左右鼓奖特力侵占使道徒王伯平驺从数十县牌出入驰跃诸州便欲通管僧尼。丘公自往蓟州特开圣旨抑欲追摄甘泉本无玄和尚望其屈节竟不能行。西京天城毁夫子庙为文成观。景州夺龙角山贾先生改为冲虚观。后僧欲争。丘公移书从乐居士文过饰非。平谷县水谷寺正殿三身。皆刘鸾绝手悉打涧中改观居之。太原府丘公弟子宋德芳占净居山。穿石作洞改为道院立碑树号。相州黄华山隋唐古刹。碑刻存焉。道士占定。混源西道院本崇福寺道士占讫。滦州下县数座佛殿道士拆讫并毁佛像。檀州黍谷山灵岩寺。昔是邹衍吹律之处。堂殿廊庑悉皆完足。全真贾志卒。王志钦倚著丘公气力。荡除佛像塑起三清石幢子。推入涧中。有底田园占佃为主。改名大同观。檀州木林寺正殿县壁。壬子年全真许知观。拆毁塑像改立三清。号为天宝万寿宫。良乡县东南张谢村兴禅寺地土。枣树林檎园并外白地。丘公弟子孔志童强占种佃欺侮尼众。如此等例略有数百。虽庄跷狼戾于南荆。盗跖跋扈于东鲁。方今剽劫未为过也。不以道德为心。专以攘夺为务。后毒痢发作卧于厕中。经停七日。弟子移之而不肯动。疲困羸极乃诈之曰。且偃之与寝何异哉。又经二日。竟据厕而卒。而门弟子外诳人云。师父求福。编丘公录者(李浩然集来)即日登葆光而化异香满室。此皆人人具知尚变其说。余不公者例皆如此。故当时之人为之语曰。一把形骸瘦骨头。长春一旦变为秋。和濉带屎亡圊厕。一道流来两道流。斯良证也(大道四祖之语也)即丁亥年七月初九日也。后道士志常字浩然。号真常子。簪冠自整绍复前踪。敛道士之财。买王臣之意。偷薄巧饰趋媚时流。虚冒全真之名。不行道德之实。枭鸣正道虎视释家。挟邪作威侵占佛寺。袭丘公之伪迹。扇残贼之余风。纵群下之剽夺。任私情之毁撤。打佛像而安老像。废菩萨而作天尊。贪得忘仁窥求无度。他处辽远恐人未凭。且叙京城及内属州县。占夺寺舍侵植田园。磨毁碑幢损灭佛像。略举一二验知虚实。京通玄关观音院正殿三间塑画完具。李志常遣本观道众。打绝圣像塑著三清。虽屡陈诉抗诏不与。今虽革正而街西院舍近三十楹尚未分付。京净恩禅寺正殿房寮方丈库舍五十余楹。殿内无量寿佛。十六观像。金碧炫目。女冠改作修真观。永占住持京悯忠寺东塔。院大道信道姑占守住坐。京慈圣院长春宫薛道录改为玄都观占住。京宝塔寺经藏院天长观下任道姑福童占定住坐。京资圣寺唐辽旧刹。前后通街。地有三十余亩。房有百十余间。全真巩志。朗改作葆真观占定住持。京颢花门外金桥寺正殿释迦浑金成就。全真张知观拆毁大殿平治基址。安先生丘冢改作坟地。京铜马坊建福院全真鬅头张先生占改住坐。京春台坊西万盈坊弘教院。正殿圣堂僧寮厨库菜园石碑。尽被樊先生拆打讫。却将木石于戴外郎宅东盖讫天齐仁圣庙。京西北隅吉祥院长春宫。占作窑场炼丹经。今圣旨断定由未分付。玉田县北乡妙峰院。全真荣道士尽行拆讫。于田家庄盖女冠杨道姑路道姑住坐。通州在城观音院前后正殿厨库僧房。全真陈和童打坏观音改塑老君易名通仙观。宛平县斋堂村灵乐寺。全真刘知观把释迦太子卖与他人。火爆石碑。藏了铜钟。拆讫佛殿。坏了舍利宝塔。平荡坟林改作通仙观塑起三清。涿州在城设济院。有舍利塔七层五十余尺。全真贾先生夜间折了塔尖。本官诘责逃了。甲寅年改为齐仙观。涿州行满寺观音殿。有白玉石观音菩萨。坐高三尺。有糠禅任志坚。夜中打碎共十一块。并占讫寺院改为永宁观住坐。广因寺常住位旧堂咸备。全真梁先生改作十方观住坐。平谷县历西寺正殿圣容。全真王知观打坏塑像。占植栗园。磨了石碑。耕了地土。文家庄水谷寺殿宇三门。云堂库房水碾园土。全真王知观打了塑像。却塑老君。并独波寺正殿拆讫。占植栗园改作道院。顺州年丰龙泉寺。麻地枣园并余白地。尽被马法师占定改为大道观。安次县北台寺。全真羊皮李占佃。普慈寺杨道姑占讫。遵化县台山寺下院。灵应山栗园刘先生占。净因院罗文谷栗园张先生占。植县东北般若院大殿中疃寺云堂。净家谷云堂三门。尽被张先生拆了。盖作开阳观。蓟州天香寺栗园地土。尽被王道政占佃。舍利宝塔高四十尺。王道政拆讫。塔上铁竿亦自使了。又拆了坟塔十三座。甘泉山下院水碾一所。孙先生强行盖了。报国寺下院栗园。贾先生占了。崆峒山下院田地栗园。吴先生盖观占守。如此等例宁可具词。其余东平济南益都真定河南关西平阳太原武朔云中白霫辽东肥水等路。打拆夺占碎幢磨碑难可胜言略知名者五百余处。皆李志常之所主行。又自览贡献圆米果木蜜煎茶姜驰驿马疋每岁上下要君取荣。不以谦退为心。专以炫名为务。壬辰中合罕皇帝。吊民洛汭问罪汴梁。急于外征未遑内整。而志常奸心狙妒欲欺佛家蔑视朝廷敢为不轨。乘国军扰攘之际。当羽檄交驰之辰。纵庸鄙之徒。作无稽之典。今狐璋首集伪说史志经。又广邪文。菽麦不分古今匡辩。采王浮之诡说。取西升之鄙谈。学佛家八十二龛。糅老子八十一化。要合九九之数。簧鼓二篇之风。乃举李耳在虚无之前。屈迦文降周庄之代。倚窃佛教增阐多端。欲高释氏之前。乃说李耳在阳甲之岁。欲登儒者之上。乃立九岁在太易之先。欲同佛家五方如来。乃说五方出法度人。拟偷佛经世界初成风轮下布。乃说气射往来变作弥罗之气。如此之事一一难陈。秖欲混自浊流滥彼清济。金鍮相杂泾渭难分。誷圣欺贤蔽蒙天下。瞎他正眼昧自心灵。夭遏佛门沟壑正道。傲慢典宪不惧朝章。使秦川道众暗板流传。远地发扬欲妨自害。不遇明圣真假孰分。佛法中兴待时而显。苟非其人道不虚行。我蒙哥皇帝。克岐克嶷曰圣曰明。布政简严聪达神武。修祖宗之令典。酌先代之洪规。率由旧章不忘外护。初铸国宝先赞佛门。凡是僧人并无徭赋。圣旨特赐那摩国师白金二千定(计钞二十万两)修福佛门。又令胜庵主发黄金五百两白金万两于昊天寺大作佛事(七日方满饭僧万余也)道门志常以八十一化图刻板既成广张其本。若不远近咸布。宁知李老君之胜。宜先上播朝廷。则余者自然草靡。乃使金坡王先生道人温的罕广赍其本遍散朝廷近臣。土鲁及乞台普华等并授其本。时少林长老裕公建寺鹘林。皇上钦仰。因见其本谤讪佛门。使学士安藏献呈阿里不哥大王诉其伪妄。大王披图验理阅实甚虚。乃奏天子备陈诈冒。破灭佛法败伤风化。天子未详真伪。俾召少林长老及道士李志常于大内万安阁下。共丞相钵刺海亲王贵戚等译语合剌合孙并学士安藏。帝御正座对面穷考。按图征诘。志常一词罔措。拱身叉手唯称乞儿不会而已。推以不知。少林让曰。汝既不知。何以掌教。志常又默无言。少林因曰。道士欺负国家敢为不轨。今此图中说李老君生于五运之前。如此妄言从何而得。且史记老子与孔子同时出衰周之际。故唐初秀才胡曾咏史诗云。七雄戈戟乱如麻。四海无人得坐家。老氏却思天竺住。便将徐甲去流沙。此则周末时人明矣。何乃妄构此说谩昧主上乎。志常曰。此是下面歹人做来。弟子实不知也。少林又曰。老子既是大贤。宜当佐国安民匡君不逮。何乃坐视乱亡西去流沙忍而不救乎。自己家乡而不能整。且欲远化羌胡。不亦谬哉。此同头上火烧而不能却。且欲远救他山之火。纵是愚人亦知迂诞。志常拱默无言面赧汗出。少林重奏曰。道士欺谩朝廷。辽远倚著钱财壮盛。广买臣下取媚人情。恃方凶愎占夺佛寺。损毁佛像打碎石塔。玉泉山白玉石观音像先生打了。随处石幢先生推倒。占植寺家园果梨栗水土田地。大略言之。知其名者可有五百余处。今对天子悉要归还。而志常情愿吐退别无酬答。少林又曰。此化胡图本是伪造。若不烧板难塞邪源。志常唯言情愿烧却。更无伸说。上曰。我为皇帝。未登位时旧来有底。依古行之。我登位后先来无底。不宜添出。既是说谎道人新集。不可行之。时胜讲主嗔目詈之。指为畜类。块然无对。帝谓群臣曰。道士理短不敢酬答也。少林翌日。复上表云。和林上都北少林寺嗣祖雪庭野人诚惶诚恐顿首顿首谨言。闻举直错诸枉能使枉者直。举枉错诸直能使直者枉。此二者赏罚之源。治乱之机。莫不发乎其中矣。自生民以来淳朴未散。故三皇五帝垂拱南面。其政教不肃而成。不严而治。是以圣人观天文以察时变。观人文以化成天下也。及三代以降奸宄日萠。故圣贤间生应时设教。或洗之以道德。或封之以仁义。以防微后世之弊也。于是我释迦大觉以周第五主昭王二十四年甲寅四月八日生于天竺。父曰净饭皇帝。母曰大术圣后。梦感白象驾日轮忽坠于怀。觉时乃娠诞弥厥月。圣母攀枝右胁神化而生。列宿衬于红莲。九龙沐以香水。三十二相以严体。八十种好以随形。指天地以称尊。现吉祥而应世。四门观苦午夜逾城。六年苦行。以圆旷劫之因。万德周身。以克多生之果。教谈三百余会。化扬八万之门。受波旬请而入涅槃。顺众生机而示圆寂。由是道超凡圣化被人天。凡声教所及。莫不波荡风靡而从之。冠其位于列圣之首也。学其道者持五戒则备于五常。修十善则杜其十恶。存者安于王道。亡者托于人天。其大则顿息生死之源。独出圣凡之表也。继有东夏贤者。是曰老君。以周第二十二帝定王二年丙辰九月十四日生于楚国苦县厉乡曲仁里。父曰韩干。母曰精敷。孕八十一年而生于李树下。因以姓李名耳字伯阳。身长四尺六寸。额凸眉粗反唇骞鼻。髆尖胯阔聃耳鬅头。生而皓首故曰老聃。以疑独之道秘于心。以三宝之德资于用。曰慈曰俭曰不敢为天下先。至简王二年。官至守藏吏十四年迁太史。及景王二十三年己卯。以七雄分霸天下扰攘。老氏不忍坐视其弊。有紫气浮关。欲西涉流沙。而访至函谷得关令尹喜。授以道德二篇。深造妙道之理。已而弗克流沙。死于槐里。即而葬焉。乃京兆之兴平也。后之学其道者。虚心实腹。游于道德黜于聪明。高蹈烟霞迥出尘世。声利不能屈。刑势莫能移。虽二圣贤时有先后教有浅深。观其圣贤之心。未尝有间也。自我皇朝圣祖开辟大统以来。兵烬之际。有学者兴肇起其门。是曰全真。冠伯阳之衣冠。称伯阳之徒党。弃伯阳之宗庙。悖伯阳之道德。浸漫四方不可胜数。毁拆寺宇摧灭圣像。伪兴图籍妄设典章。肆其异端以干时惑众。残贼圣人之道。辄以无稽之言。自雕入藏目之为经。良可笑也。如新集老氏八十一化图化胡经等。百端诬诞之说使识者诵之则齿寒闻之则鼻掩。图云。老君以殷第十八王阳甲庚申岁。真妙玉女昼寝。梦日精驾九龙而下化五色流珠。吞之而孕。八十一年。至二十一王武丁庚辰二月十五日。其母攀李树剖左胁而生。九步生莲四方乘足。日童扬辉月妃散华。七元流景祥云荫庭。四灵翊卫玉女捧接。其母攀枝。万鹤翔空九龙吐水。七十二相八十一好。指天指地唯道独尊。及长为文王守藏吏。至成康为柱下史而弃周爵。不知此语何从所出也。又云。老君以周昭王二十四年四月八日上升太微。复生于成都李氏家。与尹喜会。复上升适西竺。使尹喜作佛以化胡人。剃须发为僧。誓而归之。如此谬妄数端皆儿戏之语也。嘻噫佛生周昭。老生于定。尹喜受道德于景王之己卯。相去五百有七年。何尹喜之为佛耶。是今日适越而昔至也。无乃太诞乎。夫老氏之首末具载周史而今以为殷阳甲真妙玉女所生者。然则真妙者凡耶圣耶。若圣则老氏岂复仕周为吏耶。若凡则何族耶。况老氏之圣也。有万种祯祥。而世人岂不知。复以为吏耶。何舍明趣味如此。可不愧欤。况今槐里冢墓在焉。其徒以为老氏白日上升。何冢墓之有哉。乃弃于荆棘之间而不祀。此皆具人眉目者之所不为也。其庄列氏亦伯阳之命世亚圣也。而子庄子言老聃死。秦佚吊之三号而出。独不言上升太微之事乎。子列子虽关尹喜一言之善又尝舍之。又喜仲尼答西方有大圣人。以为至言。独不言化胡之事乎。略举其两端则众谬斯释矣。以前后所说。全与本史相违。似非老聃者也。然则老聃外别有太上老君者成圣耶。何设伪以非圣人者如此。且夫世亦有至不肖者。然樵牧之竖安敢辄欺之。况大圣人乎。仲尼曰。非圣人者无法。此大乱之道也。又许昌新作三教碑。以老氏正席佛儒翼之。亦不稽古之甚也。且三教之位。自汉至今千有余载。如指之据于掌。短长左右固有定处。岂匹夫匹妇能异哉。观此效颦忘本之徒。必欲毁灭大觉之道。非毁而能灭。惜乎伯阳之道扫地矣。何哉犹藤萝倚于乔松枝叶繁荣荫及顷亩。樵牧过之仰而叹曰。大哉郁郁乎。藤之茂且盛矣。如此而不言松柏之大本也。既而松无以施其枝叶则枯。枯则绝藤萝委地。靡所不致。虽深根固蒂。而复欲望之于云汉。不亦远乎。於戏伯阳之道。其若是而已矣。幸遇主上英雄。绍圣聪哲御天。轩鉴洞乎八方。舜日照于四海。察纤毫而莫隐。临大统以无私。仰愿正三教之典谟训诰保合大和。为万世之规矩准绳固非小补。但野人福裕无任瞻天望圣。诚惶诚恐顿首顿首谨言。即乙卯年八月也。帝既目览是非具知臧否。乃传圣旨曰。那摩大师少林长老奏来。先生毁坏了释迦牟尼佛底经教。做出假经来有。毁坏了释迦牟尼佛底圣像塑。著老君来有。把释迦牟尼佛塑。在老君下面坐有。共李真人一处对证问来。李真人道我并不理会得来。今委布只儿众断事官。那造假经人及印板木。不拣是谁根的有。呵与对证过。若实新造此说谎经。分付那摩大师者。那造假经底先生。布只儿为头众断事官。一处当面对证倒时。决断罪过。要轻重那摩大师识者。又毁坏释迦佛像及观音像。改塑李老君底却。教那先生依前旧塑释迦观音之像。改塑功了却分付与和尚每者。那坏佛的先生依理要罪过者。断事宫前立下证见交那摩大师识者若。是和尚每坏了老子塑著佛像。亦依前体例要罪过者。即乙卯年九月二十九日。君脑儿里行此圣旨。那摩大师缘此圣旨。见奉福寺先生侵了余占寺院。先生不肯分付。及玉泉山白玉观音。先生打了不肯陪还。使少林长老金灯长老。就德兴府对今上皇帝。宣前圣旨即要陪偿。少林长老先与执结。而张权教志敬。妄欲支吾不肯分付。今上大怒令刘侍中活者思欧击骂之。头面流血全无愧耻。明年遣使胡睹孙下来。依著皇帝圣旨本意。尽行归断时筑界墙。分付奉福寺。家初蒙哥皇帝圣旨里。委付布只儿为头众断事官。随路合退。先生住著寺院地面三十七处并令分付释门而李志常不依归断。差道士樊道录。再奏圣旨别生情见依著胡睹虎那演。抄数已后不许改正。虽如是奏上未允许。而道士樊志应但向乞台普花处说。便诈传皇帝圣旨。一面却都夺了。复推界墙。丙辰年五月。那摩大师再共少林长老。奉福亨长老。统摄温庵主。开觉迈长老。大名津长老。上方云长老。资福朗讲主。塔必小大师苏摩室利。中山提领要阿失真定译言蒙古歹并上合刺。鹘林预待李志常等。共对朝廷。与先生每大行辩论。以七月十六日。觐帝于鹘林城之南昔刺行宫。帝引诸师入内。温颜接话。并赐金帛。专待道士辩明真伪。而李志常怯不敢去。自念前对天子唯推不知。今更相抗虑恐堕负。乃使权教张志敬(字义卿)魏仲平温的罕等迁延缓进。狙僧远近竟不面会。觇闻诸师退朝即复趋程。天子阿里不哥大王知此道士无理。虽复多语竟不与言。而李志常见僧上行。进退狼狈愁思内郁。变成脑疽。股栗魂惊。又感雷震。因而殂焉。故常时之人。为诗咏云。[楂-旦+且]子店前不死方。老丘传与李真常。三千王女长春馆。十二琼楼偃月堂。服气变为休息痢。吞霞化作脑疽疮。全真业贯年来满。霹雳掀檐罪玉皇。闻者以为实言(即戊午年六月日也)帝以诸王大会封赏事殷僧道对辩之事。且令阿里不哥大王替行问当所有事件一一奏闻。初盘山中盘法兴寺。亥子年间天兵始过。罕有僧人。海山本无老师之嗣。振公长老首居上方。橡栗充粮。以度朝夕。全真之徒挟丘公之力。谋占中盘。乃就振公假言借住。振公以谓道人栖宿犹胜荒凉。且令权止占居既久遂规永定王道政陈知观吴先生等。乃改拆殿宇打损佛像。又冒奏国母太后娘娘。立碑改额为栖云观院。内古佛舍利宝塔高二百尺。又复平荡。影堂正殿三门云堂。悉皆拆坏。屡僧争夺而不能革。乙卯年圣旨断与和尚。不肯分付。后上方长老云公忿其无理。破碎其碑。奏告今上皇帝。又共那摩大师少林长老朝觐蒙哥皇帝具陈其事。圣旨委付今上皇帝。改正其弊却为僧院。即戊午年九月初四日也。德兴府水谷寺旧来佛像及十六罗汉。并是石作。妙尽奇功。兵火之后无僧看守。有诸道士窃而居之。日久绵远恐僧争夺。故泯其迹遂毁诸像填于水堑。后僧争之讳本道院僧搜刷像出道士乃伏。上方提领云长老负坏像首上奏朝廷。阿里不哥大王。见而悲感。即唤金坡王先生道人右法箓。鸣镝射之。以石打之。道士头皆流血。谓道士曰。佛之真身杳然绝朕。犹如虚空不可破坏。眼尚不睹岂能损耶。但汝无知作地狱种子。纵汝邪愚世中有底汝能坏了。还曾损著真佛身耶。明知道士侵占佛寺坏了佛像。故不虚语。又燕北玉泉山旧有白玉石观音像。被道士打坏。身首分离。击碎石塔穿石作洞。内刻道像。上谄朝廷为国家修善之所。投简福地欲永占定。恐后争夺。李志常后脑疽既发。雷震而卒。遂假葬棺柩内盛笠。子柱杖埋于玉泉。而实尸葬于五华观中。图欲移年迁葬。但显空棺妄待传播。效他达磨尸解仙去。而神不容奸欲隐弥露。因赛典赤使人贡伞具陈其事。蕃汉闻之哂其奸佞。皇弟大王闻斯矫诈。乃诉于帝曰。道士从来欺谩国家。昔年说为投简福地。今日返葬浩然臭身。若实如此不可轻赦。乃遣驿使何会必阇赤及阿斯兰下来发掘。果掊出空棺。鞫问实尸埋在五华观内。剖而视之已成腐烂。如此伪妄天下共知。而道士刻图出神上升。而天长观内千片云板自破无声。万人之镬不觉罅裂。琉璃巨阁忽尔崩摧。不祥之事难以具数。斯亦积伪谩之所致也。而玉泉山水地土圣旨尽付那摩国师。跨崖据泉上盖。观音重阁内塑其像。金涂彩绘巧妙丹青却为释有。帝对诸师曰。我国家依著佛力光阐洪基。佛之圣旨敢不随奉。而先生每见俺皇帝人家归依佛法。起憎嫉心。横欲遮当佛之道子。这释道两路各不相妨。只欲专擅自家遏他门户。非通论也。今先生言道门最高。秀才人言儒门第一。迭屑人奉弥失。诃言得生天。达失蛮叫空谢天赐与。细思根本皆难与佛齐。帝时举手而喻之曰。譬如五指皆从掌出。佛门如掌。余皆如指。不观其本各自夸炫。皆是群盲摸象之说也。时逼冬寒而先生每终不肯到路上淹留。帝谓诸师曰。道家既不肯来。必是理短不敢持论。却令僧众乘驿还燕。乃丙辰年九月十日也。丁巳年秋八月少林长老金灯长老再上朝廷。阿里不哥大王特传圣旨。道家前来做下八十一化图。破坏佛法并余谤佛文字有底板木。烧毁了者。有塑著底画著底。石头上刻著底。先生每不依旧时体例里底。并与坏了者刷洗了者。磨了者委付今上皇帝如法行了者。帝念此处已定汉地不知若不就彼广集对辩辞穷自屈。乃讼国家强抑折伏时今上皇帝建城上都。为国东藩皇帝圣旨。倚付将来。令大集九流名士。再加考论。俾僧道两路邪正分明。今上皇帝承前圣旨事意。普召释道两宗。少林长老为头众。和尚每张真人为头众。先生每就上都宫中大阁之下。座前对论内众即有那摩国师。拔合斯八国师。西蕃国师。河西国僧。外五路僧。大理国僧。汉地中都圆福超长老。奉福亨长老。平滦路开觉迈长老。大名津长老。塔必小大师。提点苏摩室利译言真定。蒙古歹北京询讲主。大名圭讲主。中都寿僧录。资福朗讲主。龙门育讲主。太保聪公等三百余僧。儒士窦汉卿姚公茂等。丞相蒙速速廉平章。丞相没鲁花赤。张仲谦等。二百余人共为证义。道士张真人蛮子王。先生道录樊志应。道判魏志阳。讲师周志立等。二百余人共僧抗论。今上问曰。道家所造八十一化图。并余谤佛文字。李志常先于蒙哥皇帝面前。共少林辩论。已屈伏了。招承烧却。

　　辩伪录卷第三



　　辩伪录卷第四

　　　　元道者山云峰禅寺沙门祥迈奉　敕实录撰
　　今上问曰。道家所造八十一化图。并余谤佛文字。李志常先于蒙哥皇帝面前。共少林辩论已屈伏了招承烧却。皇帝恐先生每心内不伏。特传圣旨再倚付将来。令子细持论。若是僧道两家有输了底。如何治罚。释曰。西天体例。若义堕者斩头相谢。而道士相顾莫敢明答。帝曰。不须如此。但僧家无据留发戴冠。道士义负剃头为释。时先生每凫跃鹤列蓝袍锦袖。攘臂争前。僧曰。释道辩诤源起化胡。今将从头一一讨论。且如汝书题云。太上混元上德皇帝明威化胡成佛经。若具辩之恐成繁杂。且举大意试为评论。问云。今化胡经文。端的实是老子说耶。道曰。是老君说也。释曰。若是老君说来。化胡经中。说俺僧众剃发受戒所行之事。汝宜知之。受戒仪范详细说来。道曰。你每之事我不管之。释曰。受戒小事汝犹不知。明显化胡经文并是偷佛经作。道士无答。又问。化胡成佛。佛是何义。道曰。佛是世间上等好人。释曰。自古以来多少好人。何不称佛耶。佛之深义汝本不知。道曰。佛是觉义。释曰。觉个甚么。道曰。觉察觉悟。释曰。何者能觉。何者所觉。道曰。觉天觉地觉阴觉阳觉仁觉义觉知觉信。无所不觉。是佛义也。释曰。佛是大圣之人。穷尽性命之道。岂但觉于仁义耶。五常训世之典。孔子所谈。佛若但知此者。孔子何不称佛耶。道士无答。圆福长老问姚公茂曰。仁义等语老子之言耶。孔子之言耶。姚公茂答曰。孔子之教也。圆福曰。道士从来偷俺佛经改作道书。儒门唯有仁信之言。汝家看守不定。亦被道士每当面偷了。帝问诸儒曰。仁义之语孔子所谈耶。姚公茂等对曰。是孔子之说也。帝曰。既是孔子之。说云何将来说。佛明知道家之言并是说谎之语。道士既不能答。乃将老子传化胡经史记等书呈于帝。帝曰。不须道士多言。但取文字为证。帝曰。此是何人之书。道曰。此是汉地自古已来有名皇帝。集成底史记古今为凭。帝问。自古皇帝唯汉地出耶。他处亦有耶。道曰。他国亦有。又问。他国皇帝与汉地皇帝都一般么。道曰一般。又问。既是一般。他国皇帝言语。汉地皇帝言语。都一般中用么。答曰。都中使用。帝曰。既中使用。老子他处不曾行化。而这史记文字主张。老子化胡不是说谎文字。那这般史记都合烧了不可凭信。道士并无一答。那摩国师以拄杖指著道士骂曰。这般驴马之人百事不晓。与这般先生设个什么。拔合思八国师问曰。老子留下根本经。教名为什么。答曰。有道德经是正根本。再问。除此经外更有什么根本经教。再答。唯此道德为源本经。再问。此道德中还有化胡事么。答无有此事。问此中无有何处说耶。答曰。汉儿地而史记文字说化胡事。问你上说言。他国史记与此汉地史记一般中用。俺西天有频婆娑罗王。史记言语还凭么。答曰。都是史记敢不凭信。又问。既然凭信彼史记道。天上天下无如佛。十方世界亦无比。此是西天史记恁般说来。既天上天下无如佛。何处更显老君化胡成佛来。明知你每之言并是虚谄之说。道士无答。国师又曰。彼史记又言。天下有头发底俗人。礼拜一个小小沙弥。这般言语彼史记道来。不曾见说老君度人。汝曾闻么。道士答曰。不曾闻得。上怒曰。偏此史记汝不闻得。汉地史记你偏闻得。姚公茂谓道士曰。守隅曲士难论大方。只为执著汉儿史记自语相违。向者前言都是史记敢不凭信。既西天史记如此言之。则佛是圣也。今已输了犹更折证道士默然。帝曰。老君之名但闻此处。佛之名字普闻天下。何得与佛齐耶。道士言既无据。面赧词穷。先是少林上表于蒙哥皇帝。论道不真。中有一道士。不胜其愤。高言谓少林曰。汝之表文谤李老君。言其实死妄引庄子秦佚吊之。此乃庄周寓言。何可凭信。少林曰。庄子之书道家宗尚。既是寓言则道藏之言并无实说。道士又屈。帝问张真人曰。你心要持论否。张真人曰。不敢持论。上曰。你每常说。道士之中多有通达禁咒方法。或入火不烧。或白日上升。或摄人返魂。或驱妖断鬼。或服气不老。或固精久视。如此方法今日尽显出来。张真人并无酬答。时逼日没合中昏暗。帝曰。道士出言掠虚。即依前约脱袍去冠一时落发。当时正抗论者一十七名。论毕。那摩大师使西京明提领。燕京定僧判。玉田张提点。德兴府庞僧录。及随路僧官。监守防送来到燕京。既入都门。塔必大师苏摩室利。使道士。星冠袍服。挂在长竿普令晓谕。并所占寺宇山林水土四百八十二处。并令分付释家。洎燕京奉福寺长春宫所占虚皇大阁。却分付与金灯长老。上件八十一化等伪经及有雕底板木。并令烧却。并天下碑刻之文塑画之像。道家无底尽与刬除。少林长老与僧议曰。若尽要了恐讥恃力。却回与二百八十处。但取讫二百二处。大小赞美称佛门之多让焉。今上皇帝乃降圣旨曰。依著蒙哥皇帝断来圣旨。先前少林长老告称。李真人为头先生。雕造下说谎底文书。化胡经十异九迷论。复淳化论。明真辩伪论。辩正谤道释经。辟邪归正议。八十一化图。上钦奉圣旨倚付将来。俺每抱集至。和尚先生对面持论过。为先生每根脚说谎上。将和尚指说出来底说谎。化胡经众多文书。并刻下板烧毁了者。这般断了。也恐别人搜刷不尽却。教张真人自行差人。各处追取上件经文板木。限两个月赴燕京。聚集烧毁了者。及依著这说谎。文书转刻到碑幢并塑画。壁上有底省会。随处先生就便磨坏了者。刮刷了者。先生不得隐藏者。若有隐藏的或人告首出来。那先生有大罪过者。时戊午年七月十一日行张真人既听读讫。乃使人就云台观追取说谎伪经化胡经八十一化图等板木。及随处宫观有底伪经。辇载到燕京。于大悯忠寺正殿之西南。面对百官并与烧却。万寿谏和尚与下火云。伏闻三元五运之肇。百家诸子之书。莫不道人伦信义之风。述尧舜周孔之道。统其要也未达真俗之源。陈其理也不出有无之域。岂若三达无碍之智。百神无以俦。十力无等之尊。千圣莫能匹。梵天仰焉。帝释师焉。道济四生化通三界。圆音一唱则外道摧锋。法鼓暂鸣则天魔稽首。故号佛为天人师无上大法王。岂得与衰周老子比德争功。但以法流渐远魔外滋多。爰有全真裒集道藏。充函溢几。空多修炼之方。堆案盈箱。谩说导引之术。延年却老自古虚传。羽化长生于今有几。无奈祭酒道士王浮志经学。谢管窥智惭螺测。矜白鸟之翼望骇泰山。负爝火之明争辉日月。摅己所憾悖乎扬言。妄语化胡谬称十异。邪言惑正魔辩逼真。攘窃佛经黩乱圣典。全无忌惮恣其猖狂。履水而说涅槃。曾无凭据。蹈火而谈妙法。有类俳优。用梵为唐以冠加足。文多讹谬义有差违。诬诈自彰宁烦缕说。既非老氏所制。毁之则有益生民。况是鄙人所谈。除之则有光先哲。伏承我圣朝世主大国贤王。膺千载之期。安九五之运。扶危济世之德。越汤武而独高。夷凶剪暴之功。逾汉唐而孤显。荡荡巍巍圣德难名。加以留心释氏驻意佛门。志欲还淳情存去伪理。乖事舛者虽在亲而必除。义当名符者虽有疏而必举。近闻随处道观妄传化胡伪书并余传记。属词鄙陋殆不可闻。出恶语若枭鹰。肆惨毒如虿尾。述妖妄惑人心。传淫书乱物性。为善寡为恶深。玷辱先贤之典谟。败伤人伦之风化。如圣旨到日拘刷前来于燕京稠人广众之前并皆焚毁杜绝邪源若私畜者准制科罪。从此叶坠柯摧云收雾卷。状洪炉之焚纤羽。犹炎景之烁轻冰。负胜之流于斯可见。暂归慈定已破魔军。聊奋慧刀即除邪教。可谓廓清寰宇大振玄风。佛日由是增辉。法云所以大布。蒙皇家辟正觉之路。使黎民出邪见之杜。正当今日既然满载。将来好与一时烧却。且道烧却后成得个甚边事。诸人还委悉么。西风也解嫌狼藉。吹却当年道教灰(已未年九月初七日。于中都悯忠寺前筑台。集在城僧道官僚及士庶人。焚烧诸路应有道藏经传记。并刊行印板并皆除毁扫其邪踪仍仰堕处道观不得私畜。如违治罪)今筑上台用记其处。其天下占了寺院亦即改正。所有星冠袍服普散西蕃。回回大理国咸使闻。见其落发道士遍散诸寺无一逃失。若去了者与贼同罪。当时论毕有一道士。潜隐名性不胜愤怒。乃上言。三百八十岁。驾言寿永以倾僧人。上召问曰。你既多年。当初宋上皇时。僧有何过使戴冠耶。道士曰。山中住来不知此事。上曰。既言三百。何言不知。既不能知此是说谎人也。使寮佐张仲谦元学士穷考年数。乃三十余岁。本刑州人也。上怒其不实。始则配涂役夫。终竟喂了豹子。呜呼作德心逸日休。作伪心劳日拙。桀纣殊世而齐恶。奸人异代而等伪。斯言信乎。初丘公西行。壬年年中见太祖时。有七十四五至于迁化才近八十。而刘温诳诈太祖言。丘公有三百余岁。及太祖问以年甲。伪云不知。故湛然居士编此语在西游录中。标其誷主。今此道人又踵前踪。既一言之出口。终驷马之难追。恣倔强而狂言。竟葬身于豹腹。疾在膏肓而莫疗。心同顽石以难回。前车已覆其辕。后车又不改辙。邪妖伪妄历代恒兴。略叙二三以彰奸匿。初后汉沛人张道陵。客游蜀上住鹄鸣山。造作道书创置条仪。縻鹤山顶诳诱獠民。奉其道者出米五斗。时号米贼。后为大蛇所吞。身葬蟒腹。弟子诈云。全身上升。后魏寇谦之字辅真。自号天师。佞惑太武于嵩高山上。建净轮天宫。太武亲受符箓。旗帜尚青以合道家之色顗觎长寿。而太武身感疠疾。寇谦身亦早卒。劳扰万民竟无一补。金陵道士陆修静。辩口利语增制符章。妄陈三箓救世禳凶。会梁武舍事李老诏行天下道不能兴。乃率门弟子北投高齐。广赠金帛遍散王公。冀行道法。专倚浅术。欲振佳声。文宣试之一无可验。升空者坠于台下。入火者燎却眉毛。唐之叶静妖术乱主。夜引玄宗游于月宫。而禄山构祸几于亡国。道士赵归真巧言取誉。惑乱武宗。行合气秽术服金石毒药。长生未验药燥先亡。宋林灵素炫骋小伎。要君取荣。夜引上皇梦游神霄。倾惑耳目号为天师。既而汴水泛溢陷没齐民。上俾林氏治之。了无一效。洪波涌沸上起天津。朝野惊惶控告无所。上皇焚香祷佛谢过责躬。感泗州僧伽大圣现身。云涛自弭万民欢庆。林氏逃亡。金朝末代有乌骨仑先生。常披麻被徒游里巷。咄空骂众诈号神仙。下愚庸徒亦有信者。哀帝惑之颇信鄙术。任道士狡狯之情。行世间[女*畏]媟之法。道士身罹于宪网。哀帝命尽于蔡州。如此奸凶随代常有。始祸延于闾里。终倾覆于家邦。若孽狐之为祥。犹蛇虺之泄毒。以怪生怪将虚捏虚。听之则满耳洋洋。求之则捕风系影。散道德之醇粹。扇浇漓之邪风。污辱人伦败伤王化。而更赐顽瞽不惧朝章无上善。若水之能有下愚饕餮之行。侵黎民之沃壤。占释氏之膏瘦。买权势之人情。遮佛门之正道。首滥觞于丘老。卒溃堰于志常。虽恣纵于奸心。终见笑于智者。善乎湛然中书西游录中云。客问居士曰。今之出家人率多避役苟图衣食。若削发则难归于俗。故为僧者少入道者多。兵火已来。精刹名蓝率例摧坏。若道士不占。亦为势家所有。或撤以为薪。有何益焉。居士曰。聪明特达之士。必不如此。脱有为此者。此愚人鄙夫尔。又何取焉。既号出家之人。返为小人之事。改寺毁像侵夺山林。所以君子责备于贤者也。此曹始居无像之院。后毁有像之寺。初夺山林之精舍。岂无冀望城郭伽蓝之意乎。从远至近从少至多。深存奄有之智。亦所图不浅尔。设有古坟宿冢。人爱其山岗之雄丽。林麓之秀茂。乃曰。此冢我不伐则后亦有人伐。我将出其骸骨弃诸沟壑。而瘗我之父母。较之人情以谓如何尔。古人美六月衣羊裘而不拾遗金者。既为道人忍作豪夺之事乎。此曹首以修葺寺舍救护圣像为名。居之既久。渐毁尊像寻改额名。大有摩灭佛教之意。其修护寺舍者。乃如此乎。果欲弘扬本教。固当选地结缘创建宫观。不为道门之光乎。大丈夫窃人之宇舍。毁人之祖宗。以为己能。何异鼠窃狗盗之作乎。因他成事岂不羞哉。兵火之事代有废兴。未尝有改寺为观之事。渠蔑视朝廷而敢为此不轨乎。昔林灵素托神怪诈力见用于宋。可为元恶大憝矣。尚未敢改寺为观。毁像为道。今则此曹所为过灵素远矣。岂非神明震怒而促丘公之寿乎。夫物速成则疾亡。晚就则善终。昔佛教西来迄今二千余载明君贤相罔不宗敬。高僧奇士随代而出。为国师者何世无之。佛图澄后赵国师卫道安符秦见重。罗什姚秦师仰。法果元魏家师。朗公诸国咸奉。北齐敬崇大统。隋朝重于天台。大唐老安惠忠北宗神秀清凉国师不空三藏。大辽竹国师。大金圆通善国师。如此名师未有改道观为寺宇者。是以佛祖之道根深蒂固。确乎其不可拔也。若释得志以夺道观。道得权而毁佛寺。则斗诤之风无日而息矣。夫国之宪章汉唐旧政。非一代之法也。寔万世之法也。时君世主皆则而用之。若大匠之规矩。莫可废也。杂律有毁像之严刑。敕条载禁邪之明式。今此曹毁宣圣之庙。撤释迦之像。游手之人归者如市。糊口之客日聚共门。不分臧否一概收之。此所谓聚逋逃之渊薮尔。会观不攻而自败也。噫林泉之士不与物竞。韬光匿迹人犹耻之。况自专符印。抑有司之权。夺有司之民。自览贡献悬牌上下取媚人主者。岂能见容于世乎。以此证之则乖谲不轨之事。人皆知之。讵待予之喋喋也。蒙哥皇帝初壬子春诏。以今上皇帝征吐蕃及花马大理等国。上于大理国得舍利及黄金塔。高可二尺。晨夕礼奉载以前驱。回至六盘山。今庵主温公为教门统摄。聚集天下名僧于清凉山。建百日胜会享供文殊大圣。官给所需。绝瑞嘉祥不能备纪。上道回秦川。见三教堂有以老君处中佛却傍侍。乃谓左右曰。老子世人中贤。其教少用未达圣人之理。难超生死之津。共佛同坐于理不堪。况乃僭尊。愈为不可。明年至日月山。俾中山府乾明寺长老志公奉旨乘驿随处改正。通四十九处。塑者碎之画者洗之。所有乖戾并与迁革。于河中京兆绛州平阳府四处立碑旌其伪妄。集录者曰。古称根深果茂源远流长。斯言信矣。昔我法王三无数劫积功累德果成道圆然后百亿世界一时现身。说法四十九年。度脱百千万亿。梵王帝释稽首倾心。外道天魔蹶角折胆。集万圣于菩提场内。伏六师于跋提河边。化缘事周返归莲藏。八大国王竞分舍利。五百罗汉结集微言。教满人天法流沙界。无为之风扇矣。不言之化行焉。逮乎像李斯文不亡。马鸣龙树纂其徽音。无著天亲播其遗美。蜚英声于四海。腾茂实于八方。法兰僧会。赍贝典而东传。慧远道林。唱玄风于南国。佛图澄掌照千里。阿目佉坐衄群凶。卫道安注教科经。隋智者分宗立典。救生灵于涂炭。解危缚于倒悬。拔出生死之津。高置涅槃之岸。巍巍荡荡无德而称。焕焕融融有生斯赖。明君外护硕德内持。历代帝王仰弘圣范。所以汉明帝遣使西请。绘像翻经晋明帝口诵金文手图佛像。简明帝恒思法味。孝武帝禀受戒章。宋文帝受训跋摩。齐武帝。钦崇僧远。梁武帝讲经持戒。陈宣帝降意法筵。宣武帝广供梵侣。齐文昌专凭佛力。隋文帝屈膝昙延。玄宗注般若真文。肃宗诵仁王宝典。德宗宪宗迎舍利而供养。宣宗懿宗复觉路以兴行。梁晋争衡徽猷未辍。炎宋受命付嘱不忘。大辽则倾国奉佛。金朝则始终崇释。大元启祚眷意法门。太祖则明诏首班弘护兹道。太宗则试经造寺雕补藏经。谷与罕则令僧扈从恒诵佛经。蒙哥皇帝则供僧书经高营宝塔。今上皇帝则饭僧建刹造像镕金。舍广大之珍财。诵无上之藏教。以拔合思八为国之师。耳目具知非为虚饰。莫不构巨殿而安其像。架长廊以处其徒。味其道而澡其神。尊其人而遗其体。非唯缉熙于帝道。乃亦协赞于皇基。返浇漓于醇源。跻黎民于寿域。家知积恶之苦。人兴趣善之方。始风靡于朝廷。终波流于士女。若非至妙安能久行。昔公孙龙古之善坚白之者。田巴之徒。坐租丘议稷夏。非三皇灭五常。强词巧辩口伏千人。而不流传于后者。以无实道可传也。佛生西域教兴东方。贤宰哲王继踵护持者。其道可法也。故大颠和尚对韩愈曰。自汉至于今。历代如此其久也。君臣士民如此其众也。天地神祇如此其明也。而佛之说乃行于中。其人仰而信之。无敢议而去之。此必有以敌天地而不耻。关百圣而不惭。妙理存乎其间。然后至于此也。子盍深思之乎。斯碓论也。今之道士专饰诈力天阏他门苟骋奸心蔽蒙觉路。不荷国家宽恩洪溥。更恣私臆广撰谤文。言无入圣之诠。文有乱真之诳。窃佛圣教妄作伪书。恣其猖狂不思颠蹶睹法华教即云在莲华中。见金光明便说坐火焰上。全迷至理巧会经名。丑语似于枭鸣。暴戾过于狼噬。悖言乱德妖诈惑人。玷辱宪章蠹伤风化。如或不剪恶种复滋。仰惟今上皇帝。道协夏禹业广周文。绍三五之洪图。安九五之宝位。神襟内朗智鉴外明。有德者虽在怨而必封。无功者纵至亲而决罚。明达四目幽枉咸通。威震九服奸邪克剪。体僧徒之实理。委道士之虚声。具召二门辩析宗趣。而道士欲张鱼目用夺骊珠。眩彼蹄涔争多沧海。聊题纲目结舌无言。试探宗源衔璧纳款。元戎走陈。李浩然先败于前。裨将倒戈。张志敬缄言于后。虽凫趋而鹤列。终瓦解而土崩。摘星冠而面惭。脱霞氅而情愧。佛真道妄于是显焉。秽岁奸凶今朝败露。由是云收席卷叶坠柯摧。犹赫日之烁纤冰。若洪炉之燎轻羽。螗螂拒辙岂曰堪任。蚯蚓奋威终成[虀-卄]粉。昔明帝验真伪之情。子书咸从火化。今上辟妖邪之气。道轻并作烟灰。化胡出塞落空亡。谤道辟邪随风散。费叔才当时憾死。李志常胆破先殂。日赴五千之威灵。于今何在。飞符起尸之神变。此际不闻。藏天隐地之胜方。了无半验。移山掣斗之秘术。莫显微征。笑倒闾巷之庸夫。羞愧随鸾之会首。一场出丑千载难磨。虽巧言之如簧。终贻颜之厚矣。故得圣上回眷朝臣改观。佛日于是再县。法云由兹广被。廓清寰宇大扇慈风。剪邪见之稠林。阐法王之正路。欢呼帝苑舞蹈闾阎。盛德孔昭嘉声遐畅矣。呜呼太虚净而迷云起。大圣生而外道兴。异学乱真自古而有。非汝诤论那显我宗。以汝不平起我不平。汝道若平则我自平尔。正道如海汝能堰乎。正道如空能灭乎。仰面唾天只自污首。徒兴角辩于汝何补哉。不胜舞蹈。谨申赞曰。
　　觉皇利见　　龙兴五天　　教唯入善
　　宗本忘筌　　圣哲钦依　　愚夫大笑
　　道不绝伦　　匪为要妙　　异道凶顽
　　渎圣无礼　　明主难惑　　片言可折
　　邪难扶正　　伪不掩真　　魔云永灭
　　佛日长春　　圣寿万年　　英声千古
　　熙帝之载　　享天之禄　　大海有竭
　　虚空可量　　弘规雅范　　永远无疆
　　伟法王之鸿烈　　迈今古而独高
　　廓五乘而围范　　运六通而游遨
　　坦八正之达路　　蕴十智之钳韬
　　跨四大而超步　　冠百氏之雄豪
　　据大千之疆域　　济四生之劬劳
　　慈风轶于麟趾　　仁化逾於鹊巢
　　侔阴阳之盖载　　等造化之甄陶
　　智者知而钦慕　　愚者迷而远逃
　　嗟圣运之浇季　　慨正道之生蒿
　　嘉吾皇之聪睿　　明鉴察于秋毫
　　晒全真之为伪　　欲桀犬而吠尧
　　曾一言之未整　　咸脱氅而去袍
　　乔山压于春卵　　洪炉燎于羽毛
　　荡魔云于八表　　[改-己+易]佛日于九皋
　　至道郁而复阐　　真乘轴而再膏
　　美斯文之未丧　　播盛德于旌毛

　　对道士持论师德一十七名。
　　燕京　圆福寺长老从超　奉福寺长老德亨　药师院长老从伦　法宝寺长老圆胤　资圣寺统摄至温　大明府长老明津
　　蓟州　甘泉山长老本琏　上方长老道云　滦州开觉寺长老祥迈
　　北京传教寺讲主了询
　　大名府法华寺讲主庆规
　　龙门县杭讲主行育
　　大都　延寿寺讲主道寿　仰山寺律主相睿　资福寺讲主善朗
　　绛州　唯识讲主祖圭　蜀川讲主元一
　　持论道士落发者一十七名。
　　大都天长观一十二名。
　　道录樊志应　　道判魏志阳
　　提点霍志融　　讲师周志立
　　讲师周志全　　讲师张志柔
　　讲师李志和　　讲师卫志益
　　讲师张志真　　讲师申志贞
　　讲师郭择善　　待诏马志宁
　　真定府神霄宫讲师赵志修
　　西京开元观讲师张志明
　　平阳路玄都观讲师李志全
　　代阳胜宁观讲师石永玉
　　抚州龙兴观主于志申(薛道录。并道士李掌祭暗中在逃余者。一十七名。先是童谣有云。十七换头至是验矣)
　　后诗曰。
　　可笑全真说化胡　　洎乎论议尽成虚
　　词穷理尽抛冠氅　　负堕头倾剃发须
　　暮礼佛名惭接和　　晨参僧众谩长嘘
　　自从汉代烧经后　　耻道为僧两遍输

　　其二。
　　全真论议口如缄　　纳款为僧别老聃
　　昨日擎拳犹稽首　　今朝合掌便和南
　　七星冠帔才抛却　　三事衣盂尚未谙
　　自做这场千古笑　　丘刘虽死也应惭

　　辩伪录卷第四



　　辩伪录卷第五

　　　　元道者山云峰禅寺沙门祥迈奉　敕实录撰

　　圣旨焚毁诸路伪道藏经之碑

　　　　翰林院臣唐方杨文郁王构李谦阎复李涛王磐等奉敕撰
　　至元二十一年三月日。诏遣资德大夫总制院使兼领都功德使司事相哥谕翰林院。戊午年僧道持论。及至元十八年十月二十日。焚毁道藏伪经始末。可书其事于后。臣磐等谨按释教总统合台萨哩所录事迹。昔在宪宗皇帝朝。道家者流出一书曰。老君化胡成佛经及八十一化图。镂板本传四方。其言浅陋诞妄。意在轻蔑释教而自重其教。罽宾大师兰麻总统少林福裕。以其事奏闻。时上居潜邸。宪宗有旨。令僧道二家诣上所辩析。二家自约道胜则僧冠首而为道。僧胜则道削发而为僧。僧问道曰。汝书谓化胡成佛经。且佛是何义。道对曰。佛者觉也。觉天觉地觉阴觉阳觉仁觉义之谓也。僧曰。是殆不然。所谓觉者自觉觉他觉行圆满。三觉圆明故号佛陀。岂特觉天地阴阳仁义而已哉。上谓侍臣曰。吾亦心知仁义。乃孔子之语。谓佛觉仁觉义。其说非也。道者又持史记诸书以进欲以多说侥幸取胜。帝师辩的达拔合思八曰。此谓何书。曰前代帝王之书。上曰。今持论教法何用攀援前代帝王。帝师曰。我天竺亦有史记。汝闻之乎。对曰未也。帝师曰。我为汝说天竺频婆娑罗王赞佛功德。有曰。天上天下无如佛。十方世界亦无比。世间所有我尽见。一切无有如佛者。当其说是语时老子安在。道不能对。帝师又问。汝史记有化胡之说否。曰无。然则老子所传何经。曰道德经。此外更有何经。曰无。帝师曰。道德经中有化胡事否。曰无。帝师曰。史记中既无。道德经中又不载。其为伪妄明矣。道者辞屈。尚书姚枢曰。道者负矣。上命如约行罚。遣使臣脱欢将者樊志应等十有七人。诣龙光寺削发为僧。焚伪经四十五部。天下佛寺为道流所据者二百三十七区。至是悉命归之。道教提点甘志泉所居吉祥院其一也。据而不与。至元十七年夏四月。僧人复为征理。长春道流谋害。僧录广渊。聚徒持捉殴击僧众。自焚廪舍。诬广渊遣僧人纵火。且声言。焚米三千九百余石。他物称是。事达中书省辩其诬。甘志泉王志真款伏。诏遣枢密副使孛罗及诸大臣覆按。无异辞。志泉志真就诛劓刖流窜者凡十人。仍征所声言。米物如其数归之。僧众会有道家伪经尚存为言者。闻诸皇太子。十八年九月。都功德司脱因小演赤奏言。往年所焚道家伪经板本化图。多隐匿未毁。其道藏诸书类。皆诋毁释教剽窃佛语。宜加甄别。于是命枢密副使与前中书省左。丞文谦秘书监友直释教总统合台萨哩太常卿忽都于思中书省客省使都鲁在京。僧录司教禅诸僧及臣等。诣长春宫无极殿阶。正一天师张宗演全真掌教祁志诚大道掌教李德和杜福春暨诸道流。考证真伪。翻阅兼旬。虽卷帙数千。究其本末惟道德二篇为老子所著。余悉汉张道陵后魏寇谦之唐吴筠杜光庭宋王钦若辈撰造演说。凿空架虚罔有根据。诋毁释教以妄自尊崇。复爱慕其言而窃为己有。假阴阳术数以示其奥。裒诸子医药以夸其博。往往改易名号。传注讹舛失其本真。又所载符咒妄谓[佩-一]之。令人商贾倍利之嗣蕃息伉俪和如鸳鸯之有偶。将以媒淫辞而规财贿。至有教人非妄佩符在臂。则男为君相女为后妃。入水不溺入火不焚。刀剑不能伤害之语。其伪妄驳杂如此。留之徒以诳惑愚俗。自道德经外。宜悉焚去。臣等同辞以闻。上曰。道家经文。传讹踵谬非一日矣。若遽焚之其徒未必心服。彼言水火不能焚溺。可姑以是端试之。俟其不验焚之。未晚也。遂命枢密副使孛罗守司徒和礼。霍孙等谕张宗演祁志诚李德和杜福春等。俾各推择一人佩符入火自试其术。四人者奏言。此皆诞妄之说。臣等入火必为灰烬。实不敢试但乞焚去道藏。庶几澡雪臣等。上可其奏。遂诏谕天下。道家诸经可留道德二篇。其余文字及板本化图。一切焚毁。隐匿者罪之。民间刊布诸子医药等书。不在禁限。今后道家者流其一遵老子之法。如嗜佛者削发为僧。不愿为僧道者听其为民。乃以十月壬子集百宫于悯忠寺。尽焚道藏伪经杂书。遣使诸路俾遵行之。臣磐等闻。老氏之为道也。以清净为宗。无为为本。谦冲以处。己损抑以下人。非有贪欲好胜之事。厥后枝分派列。徒属寖盛。袭讹成伪夸诞百出。清净一变而为污秽。无为一变无所不为。如汉之文成五利致身求仙恍惚诞幻。帛书饭牛之诈。黄金可成之妄。一旦败露为武帝所诛。三张之徒以鬼道惑众倡乱天下。为皇甫嵩曹魏所灭。宋王仔昔居上清宝箓宫。与女冠为奸。林灵素自称神。霄紫府仙卿禳大水不验。并为徽宗诛窜而死。迨今末年复有麻被先生铁笠李二人。以奸谋秘计出入时贵之门。肆为淫污之行。咸受显戮。历代以来若此之类不可胜数。追惟祸乱之源奸宄之本。率皆假符箓以神其教。托伪经以警其俗。横肆巧诬倡为诡状。诋毁圣教寇攘内典。固已悖老氏不争不盗之禁矣。及陷刑辟皆[薜/女]子自内作愎。将谁咎哉。且夫释氏之教宏阔胜大。非他教所拟伦。历百千世。圣帝明王莫不尊崇。东冒扶桑西极昧谷。冰天桂海山河大地。昆虫草木胎卵湿化。有情无情百千万类。皆依佛荫生息动止于天地之间。故天上天下惟佛为尊。超出乎有生之表。归极乎无碍之真。智周三界神妙诸方。泽及大千功用不宰。其大有如此者。慈航所至无溺不援。法雨所沾有生皆润。悯世人之沉沦幻海颠覆迷津。展转多生流连累劫。将使之脱凡企圣蠲弊崇真。故神光破沉晦之门。大觉指无生之路。其仁有如此。何意狂谋辄形娼忌。虽积毁销骨众煦漂山。法体圆成初无小玷。譬如盲人之毁日月。何伤日月之明。井蛙之小河海。奚损河海之大。多见其不知量也。钦惟圣天子识超四谛道慕三乘。参无象之真空。传法王之心印。所以尊崇之礼归向之诚。矫百伪以从真。黜群邪而归正。有不容不严者焉。况乎笔墨劝淫妖术误世。恣为欺诳鼓荡群愚。若不大为改革。则邪说肆行枉道惑众。其如天下后世何。凡天下之理。有善有恶。有正有邪。有真有伪。常混然而同处。杂然而并行。自非禀上圣之资诞生知之性。智出庶物明照群情则红紫之乱朱。洼淫之变雅。是孰得而辩明之哉。由是言之。圣天子匡济真图翼扶大法之功至矣。概诸圣不可有加矣。于以凿舍灵之耳目。开正途之荒秽使般若之光。永乎无际劫。遍满恒河沙界。延洪圣寿于无疆。衍绵储君之福利鼎祚于亿万年之久者。庸有既乎。是可述也。臣磐等敬为之书。以贻后人。俾为老氏之学者。有所警焉。
　　至元二十一年三月　　日
　　皇帝圣旨里。中书省近据长春宫先生王志真等。告奉福寺渊僧录使。令小和尚马戒。显放火烧讫本宫仓库房舍。及盛放米粮三千九百余石。并油面盐粉。公事归问得当。始元系是甘提点教道马戒。显交指著渊僧录使。令放火王志真使令凭道童将马戒。显作放火贼人捉拿。及诈作知宫名字凭道童教唆。语言告状人。又问得元告。粮食不曾烧讫却。指此为名。于诸人处。要讫施利钱物。取其各各招伏。六月二十二日。有孛罗副枢。张平章。张右丞。焦尚书。耿参政。脱因脱里。阿里尚书等官员。钦奉圣旨节该。先生与和尚争夺的观院其间聚著五百个来。先生把著棍棒打和尚。每来他每教法里不行胡做。呵那里有那般体例。前京兆府地面里。王祖师庵头聚著人。众生歹心来。如今这先生每又那般胡行有。这先生每明白招来了。上头为头儿底。杀了两个也。别个的割了耳朵鼻子的割了。也别个的打了。也其余的交做了军。也这般断了也钦此除。今将断讫人数开具下项。及将提点甘志泉首级。于本宫门首竿子上常川县。挂合行。立石晓谕者。正典刑二名。教令虚指渊僧录放火犯人提点甘志泉。虚拿马戒显放火贼人知宫王志真。割耳朵鼻子一名。添写状情节人提点蔡志祥。流于边远六名。聚众行凶人殷鹤童。陈道广。上都先告状人王志玉。陈志用。写状检人兰德义。虚报烧讫粮食人李德祯。断放三人。使令王志真告状人提点蔡志希。同告状人副宫周道旋。贾志柔。
　　右示诸人通知。
　　至元十七年六月　　日立石
　　圣旨就大都大悯忠寺。焚烧道藏伪经。除道德经外。尽行烧毁。遂命拈香举火谢恩毕。拈香云。佛心天子愍众生。恐堕三涂邪见坑。个里了无偏党处。就中朱紫要分明。所以道圣鉴无私天机莫测。既来颂德敢不酬恩。此香端为祝延大元世主当今皇帝圣躬万岁万岁万万岁。伏愿金轮与法轮同转。福越三祇。舜日共佛日齐明。寿延亿劫。次举火云。忆昔当年明帝时。曾凭烈焰辩妍媸。大元天子续洪范。显正摧邪谁不知嗟乎道教阴蠹佛书。自古至今。造讹捏伪盗窃释经言句。图谋贝叶题名。谤毁如来赃诬先圣。丑辞恶语何可言哉。无蒂狂谈实难遍举。始自张陵杜撰。不遵老氏玄言。谬作醮书兼集灵宝。诈道从空而得妄言。太上亲传用三张鬼法以诳惑愚夫。设五运神符而魇奸匹妇。以此观之。葛孝先徒搜要妙。陶弘景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦。不甘争肯。说长道短。鲍静被诛犹可。王浮招报非轻。傅奕姜斌不堪齿录。张生集辈何足言论。寇谦之口舌澜翻。损他利己。林灵素机谋谄诈。败国亡家。毁人祖兮。定遭一时之辱。灭贤良兮。必招三世之殃。因果无差报应有准。呜呼悲法琳不遇而遭贬。嗟道世虽再而难为。致令释子伤心。幸得皇天开眼。恭惟我大元世主圣明皇帝陛下。辟邪归正去伪存真。恐众生永堕迷津。令万姓咸登觉路。雪冤已竟感谢皇恩。粉骨碎身莫能酬报。遂以火炬打一圆相云。诸人者只如三洞灵文。还能证此火光三昧也无。若也于斯会得。家有北斗经枉教人口不安宁。其或未然。从此灰飞烟灭后。任伊到处觅天尊。急著眼看。
　　至元十八年十月二十日
　　大都报恩禅寺林泉伦
　　吉祥长老奉　敕下火

　　虚钟受扣集

　　　　元如意长老奉　诏撰

　　如意答石介怪记

　　宋石介字守道。作怪说诬谤佛老眯他耳目。通人不惑但诳愚夫尔。乃曰。中国圣人之所治也。四民之常居也。衣冠之所聚也。而释氏髡发左衽。不士不农。为夷者半。中国可怪也。夫中国道德之所治。体乐之所施。五常之所被。而汗漫不经之教行。妖诞幻惑之所满。真可怪也。又云。人君见一日蚀一星殒风雨不时草木不植。则为天地之怪也。彼其灭君臣之道。绝父子之亲。弃道德悖礼乐。裂五常移四民。毁中国之衣冠。去祖宗之祀祭。反不知为怪而更奉焉。时人见一狐媚一枭鸣野鹊噪草雉入。人以为怪。而离父子习夷鬼千有余年。反不为怪乎。余答之曰。夫好同恶异人之常情。不达道之渊源。而辩像服之异。是知石而不知玉尔。夫圣人出世利济尤深。根器不同设教亦异。或明域中之训。则说五乘。或阐象外之风。独标一极。破自然而谈因果。缘会而生。为滞有而演真空。诸法无性。应病设药。故有多方究竟归宗。不存一法。而顽夫愚俗浪鼓口舌不达是非妄兴辩论。而不思所同者道所异者服。且孔子所谈仁义者。佛家所谓慈爱也。老子所称玄妙者。佛家所谓。空寂也。至理不殊于文小变。且夫禹入裸国脱去衣冠。顺其俗也。太伯奔吴文身断发。合其仪也。岂为怪乎。变俗以为会其道。故舍君臣华服。非悖礼也。捐亲以为弃其累。故亡妻子之情。非慢俗也。子陵抗礼于光武。愈见尊严。逸民不事于王侯。高尚其志。不明其本谬斥以夷。亦犹楚灵诟天。天何怒哉。子贡誉天。天何喜哉。喜怒不涉而诟誉自辱。夫圣人在天不求于世。但留典教匝布神州。不言之化自行。无为之风自靡。星罗梵刹綦布伽蓝。设像安人献华酌水。王侯礼重士庶钦崇。苟无大功孰肯崇奉。且夫自汉至今。历年如此其多也。君臣士民。如此其众也。天地神明。如此其灵也。其可欺乎。决不诬矣。大凡为人之道力量自知。石介但以书生智同芥子。将己不达妄毁圣人。同斥鷃之笑鲲鹏。似朝菌之轻松柏类乎。魏文火浣入火愈鲜。昆吾之剑切玉转利。岂可不睹便责为谬乎。石介之智比孙绰而小焉。石介之才比昭明而浅矣。石介之论比王通而难邻。石介之文比柳子而罕及。石介之位望魏征而地天。石介之学校苏轼而涔海。石介之议连陆贽而狥麟。石介之诗攀杜甫而金铁。上之君子悉皆信佛。汝之材量孰不胜之。而妄意贬驳讪斥大圣。佛如日月也。畴可愈焉。昔田巴强辩。胜人之口。不伏人之心。口毁三皇坐非五帝。至今闻之。人犹切齿。况佛六通县鉴万古无敌。而妒圣嫉贤。奴唇婢舌恣出其口。多见其不知量也。六帖中载虞世南饭千僧手疏。则曰。弟子虞世南稽首和南十方三宝。弟子早年尝遇重病。即时运心愿托佛力。差愈之日奉设千僧斋。今谨于道场饭供百僧蔬。会以斯愿力。希世世生生常无病恼。并及七世父母六道怨亲。并同今愿。又阅帝纪。得世南史论辩。周武帝宇文邕建德三年。晋灭佛道二教之事。问者曰。邕废二教是耶非耶。先生曰。非也。请与论之。释氏之法空有不滞人我兼忘。绝生死之根。去大患之累。荣利无婴归于寂灭。此象外之谈也。老子之义。则谷神不死玄牝长存。徼妙同玄腾龙驾鹤。此域中之教也。至于胜残去杀止竞尚仁。并有益于王化。无乖越于典谟。纵人有亏于法何黜。今以僧徒犯律道士违经。便谓其教可捐其道可绝。何异责梼杌而废尧。怨有苗而黜禹。见瓠子之泛滥。遽塞河源。睹昆岳之方炎。即投金燧。曾不思润下之德利济尤深。变腥之用其功甚博。井蛙观海多自不知。蜩鸠翔榆耻逢鹏翼。局于小量暗于大方。轮回长夜之迷。自贻沉溺之苦。疑误后人。良可痛哉。余读此文。乃知世南真奇人也。唐太宗尝称世南有四绝。一曰德行。二曰忠信。三曰文章。四曰笔札。夫有异行者必有异能。有异能者必有异才。观世南之为人也。事君忠厚与友直谅。德高物表。学尽夫人。穷释老之幽宗。达圣人之玄趣。字高一代。行贯四科。登翰苑之瀛洲。擅文场之绮席。信佛笃敬尊奉释僧。师襄阳林公为金兰之契。岂与韩愈石介倔强求名。坐井观天瞽言非圣。不入通人之论。滥厕竖儒人流。下愚不移。斯言效矣。

　　圣旨特建释迦舍利灵通之塔碑文

　　　　元如意长老奉　敕撰
　　盖闻三祇炼行。证真净之法身。六度修因。果圆融之妙觉。无生无灭。绝三际之去来。不晦不明。离百非之朕迹。但以真慈易物昔愿今酬。凤翥迦维龙飞道树。无相见相。顿彰百亿之身常名非名。传应大千之界。破十军于座上。声振于九天。会诸圣于觉场。光流于万国。御三轮而赴感。遐迩咸周。县四辩以谈诠。圣凡总被。教阐一十二部。门开八万四千。蕴十智之韬钳知来藏往。运六通之神鉴。洞古披今。绾十号以称尊。跨三界而独步智穷真际。十圣庆获于朝闻。妙极重玄。六师甘欣于夕死。拔火宅之热恼。引解脱之清凉。无劳傅说之霖。济四生于六道。非假曦和之照。荡七趣于重昏。慈云荫有顶之天。法雨润无疆之域。万灵翊卫。若众星之拱北辰。五印倾心。类百川之宗东海。岂止孕虞育夏甄殷陶周实。乃弹压九流牢笼万汇。纵周公之制礼作乐。仲尼之赞易修书。庄老之谈玄。轲雄之论道。张华之博物。辅嗣之通微。郭璞之多闻。左慈之神化。舒向金玉渊海。马班黼黻河汉。并驱驰于域内。言未达于大方。宜为治世之高贤。难作出尘之教主。若非理包象外道越寰中。蔽群圣而不惭。冠百家而拔萃。何能总斯众妙集此大成者哉。逮乎化缘将谢顾命殷勤。正法付于阿难心印传于迦叶。然后拂衣双树脱屣金河。超二死之樊笼。湛三点之圆寂。然而大慈不吝。利物情深。粉金刚不坏之身。留舍利通灵之骨。色含明玉坚侔真金。龙王天帝。各分建于自宫。印度阎浮。竞崇兴于宝塔。百年之后敬奉弥隆。有阿育轮王统摄赡部。广树露塔八万四千。从此神迹遍于五天。圣化覃于四海。洎乎汉明夜梦声教昭宣。译梵贝于兰台室中。绘金容于显节陵上。始波腾于帝纪。终风靡于闾阎。由是吴王创起于建初。随主盛兴于京洛。皇都帝邑棋布伽蓝。沃野名山星陈窣堵。莫不金盘耀日。与仙掌以相高。宝铎摇风。杂天音而共响。层檐偃蹇。上轶于大清。叠栱骈罗。傍回于日月。丹楹雁列绀瓦鸳分。金龙蚴蟉于华梁。玉凤翱翔于绣户。忽若龙宫之化出。恍疑天上之移来。斯皆发自于信心。非是诱惑而妄作。我大元之有天下也。宗尧祖舜踵禹基汤。圣道协于金轮。明德光于玉历。应干革命有此武功。英声震于百蛮。威棱加于万国。八荒入贡九服来宾。纂四圣之丕图膺千载之期运。规亿兆之远度。恢奕世之宏纲。纬武经文制礼作乐。建都定鼎树阙营宫。以为非巨丽无以显尊严。非雄壮无以威天下。遂乃辟阊阖构元殿。兴杰阁架紫宸。饰以丹青缛以绮缋。金题玉磶上下交辉。藻棁雕梁纵横散彩。行商容之洪范。列步武之威仪。陈钟鼓以宴王侯。会百僚而朝万国。将将济济穆穆煌煌。真天子之盛礼也。听政之暇。留意佛门。遵祖宗之旧章。行宽仁之温诏。凡是佛子悉获肃安。屡召名僧讲论玄奥。诚心佛法。诵百藏之金文。探赜未闻。聆三乘之妙义。恒虑新都既建宜卜永年。以福为基莫如起塔。冀神龙之扶护。资社稷之久长。即于都城坤隅禁苑之内。[竺-二+共]踵漫衍[塽-(爻*爻)+((人/人)*(人/人))]垲宽平。磨玉砻珉树斯宝塔。初旧都通玄关北有永安寺。殿堂废尽。惟塔存焉。观其名额释迦舍利之塔。考其石刻。大辽寿昌二年三月十五日。显密圆通法师道[辰*殳]之所造也。内有舍利戒珠二十粒。香泥小塔二千。无垢净光等陀罗尼经五部。水晶为轴。因罹兵火荒凉芜没。每于净夜屡放神光。近居惊惶疑为失火。即而仰视烟焰却无。乃知舍利威灵人始礼敬奉御秃列奏其祥瑞。上闻而信之。欲增巨丽俾开旧塔发而详视。果有香泥小塔。下启石函中有铁塔。内贮铜瓶香水盈满。皎然鲜白色如玉浆。舍利坚圆灿若金粟。前二龙王跪而守护。案上五经宛然无损。金珠七宝异果十种。列而供养。瓶底获一铜钱。上铸至元通宝四字。乃知圣人制法预定冥中。待时呈显开乎天意。即至元八年三月二十五日。帝后阅之愈加崇重。即迎其舍利立斯宝塔。取军持之像标驮都之仪。妙罄奇功深穷剞劂。琼瑶上扣碔砆下成表法。设模座锼禽兽角垂。玉杵阶布石栏檐挂。华鬘身络。珠网珍铎迎风而韵响。金盘向日而光辉。亭亭高耸遥映于紫宫。岌岌孤危上陵于碧落。制度之巧古今罕有。爰有国师益邻真者。西番人也。聪明神解器局渊深。显教密教无不通融。大乘小乘悉皆朗悟。胜缘符会德简帝心。每念皇家信佛建此灵勋。益国安民须凭神咒。乃依密教排布庄严安置如来。身语意业上下周匝。条贯有伦。第一身所依者。先于塔底铺设石函刻五方佛。白玉石像随立陈列。傍安八大鬼王八鬼母轮。并其形像用固。其下次于须弥石座之上。镂护法诸神主财宝天。八大天神八大梵王。四王九曜。及护十方天龙之像。后于瓶身安置。图印诸圣图像。即十方诸佛三世调御般若佛母。大白伞盖佛尊胜无垢净光摩利支天。金刚摧碎不空罥索不动尊明王。金刚手菩萨文殊亲音。甲乙环布。第二语所依陀罗尼者。即佛顶无垢秘密宝箧菩提场庄严迦啰沙拔尼幢顶严军广博楼阁三记句咒。般若心经诸法因缘生偈。如是等百余大经。一一各造百千余部。夹盛铁锢严整铺累。第三意所依事者。瓶身之外琢五方佛。表法标显。东方单杵。南方宝珠。西方莲华。北方交杵。四维间厕四大天毋所执器物。又取西方佛成道处金刚座下黄腻真土。及此方东西五台岱岳名山圣迹处土。龙脑沈笺紫白栴檀苏合郁金等香。金银珠玑珊瑚七宝。共捣香泥造小香塔。一千八个。又以安息金颜白胶熏陆都梁甘松等香。和杂香泥印造小香塔。一十三万。并置塔中。宛如三宝常住不灭。则神功圣德空界难量。护国佑民于斯有在。窃论古今贤哲。但载空名校其灵踪。杳然无迹。黄帝乔山之冢。谩葬衣冠。虞舜苍梧之陵。空委韶乐。伏羲但存于八卦。文命唯设于九畴。奚闻不朽之真。讵见刚贞之骨。岂若牟尼舍利神化无方。炼而愈精锤而愈固。金坚玉润历古恒传。圣帝明王累朝钦奉。故唐太宗皇帝有赞云。
　　功成积劫印纹端　　不是南山得恐难
　　眼睹数重金色润　　子擎一片玉光寒
　　炼时百火精神透　　藏处千年莹彩完
　　定果熏修真秘密　　信心莫作等闲看

　　宋仁宗皇帝赞凤翔法门寺舍利塔偈曰。
　　金骨灵牙体可夸　　毫光一道透云霞
　　铁锤任打徒劳力　　百火焚烧色转加
　　历代君王曾供养　　累朝天子献香华
　　年年只闻开舍利　　何曾顶戴老君牙

　　宋仁宗皇帝观礼舍利述偈赞云。
　　三皇掩质皆归土　　五帝潜形已化尘
　　夫子域中夸是圣　　老聃世上亦言真
　　埋躯秖见空遗冢　　何处将身示后人
　　惟有吾师金骨在　　曾经百炼色常新

　　察此至言可为龟鉴。按龙树菩萨智度论云。如来舍利济物将终。变作轮王如意宝珠。犹与群生为大利益。则真灵不歇福世何穷。今天子不忘付嘱之言。恒存外护之意。笃信佛理食息匪移。凡殿宇新成必召僧焚讲。新都适就先创斯塔。托佛力之加祐。冀宝祚之永长。保大业之隆昌。享天禄于遐载。惧陵迁而谷变。恐鸿烈而弗传。奚诏末释发挥斯道。余才非琳远学愧生融。勉力摛毫。乏曹娥之八字。竭情抒思。劳杨雄之五神。钦吾皇弘赞之心。嘉舍利重光之美。手舞足蹈谨系铭言。金藏云垂玉蕊华芳。妙哉贤劫千佛表祥圣祖能仁第四出世。云起陀天风翔迦卫。天擎宝盖龙吐金盆。东西独步上下称尊。道成摩竭智满觉场。青莲出水皓月腾光。声遍尘方法周沙界。无为而化不言而会。剖尘中经指衣内宝。迷者知归愚者怀道。教设三乘本为一实。大事一周归神常寂。戒定熏修广流舍利。福庇人天恩沾动植。初兴西竺后播东州。龙宫帝阙礼供无休。僧会感灵吴邦首建。魏后真诚永宁大阐。钦惟我皇眷怀正道。墙堑佛门匡弼法宝。筑此金城营斯玉塔。楚璧回环燕珉周匝。绵联珠网交络华缨。光生帝苑壮观王城。檐倾远岫户映乔林。松风飒飒桂魄沉沉。至元统号圣意难量。塔中显出方见其祥。惟兹神造福我帝居。与天同久万古不渝。

　　辩伪录卷第五


